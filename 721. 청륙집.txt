<title>題僧軸</title>,<text>相對秋堂聽說山。空門應笑宦途難。何年共入蓮花社。洗盡塵緣水石間。</text>
<title>壬辰之亂。扈從到博川。馬斃落後。間路徒步。訪老親存沒。投宿德川長安寺。有僧覔詩。題贈。</title>,<text>逃亂餘生欲白頭。逢僧還羡爾生浮。繞階澗水無情極。不洗君親兩段愁。</text>
<title>在江西次鵬字韻 癸巳夏。宣宗大王駐駕江西。時在行朝。</title>,<text>雙鬢空凋欠一能。新亭可柰淚痕仍。戰酣湖嶺方炊骨。兵盡關河亦點僧。旅恨多時常怕雨。午眠閑處最憎蠅。誰人慰我無聊意。願對莊生更說鵬。</text>
<title>疊韻</title>,<text>溝壑捐生我或能。那堪禍結更兵仍。鬢從亂後初添雪。身棄家來半似僧。塞草欲衰愁漢馬。瘴鄕因濕足秋蠅。時危未策人龍業。此外休論鷃與鵬。</text>
<title>亂後看花有感</title>,<text>千紅經雨弄嬋娟。風送淸香亂馬前。花下寥寥無客醉。等閑開落已三年。</text>
<title>旅夜偶吟</title>,<text>遙海月初上。客窓寒夢驚。殘年遊子恨。萬里故鄕情。松密濤聲壯。林虛夜籟生。此身長逆旅。今日復南行。</text>
<title>金城縣有感 癸巳赴任。兵革飢饉。所見慘怛。效元次山舂陵行。</title>,<text>綿土兼經亂。餘民更阻飢。林啼拾橡婦。野哭結鶉兒。廢社空秋雨。寒厨自兔葵。人烟非舊境。鷄犬復何時。征賦雖云貸。催科且忍爲。蒐兵供宿衛。封藥上醫司。差役侵空戶。徵租哭老羸。郵人何處散。村馬不堪馳。滯穗當秋失。飛糠倂日炊。曳舡津上餓。候客道傍疲。有命皆如草。無人肯察眉。監門曾蹔畫。元結幸工詩。自愧蘇州俸。方刊記惡碑。臨民慙四字。明道是吾師。</text>
<title>在縣時。以事到金化。寄主倅金止中。</title>,<text>入境懷偏曠。憑軒眼忽明。幽花矜早艶。翠栢帶新晴。階暖藥初嬾。水香蓮欲生。更兼賢太守。方覺勝金城。</text>
<title>在縣時。差試官。往嶺東。路由通川。錄奉主倅宋公柟壽。</title>,<text>三秋對案只山蔬。今夕通川興有餘。匙上雪翻甞白稻。盤中銀錯看寒魚。涎飛丙穴煩他日。帖費眞卿想屢書。薄宦未能供反哺。欲從漁父學爲漁。</text>
<title>南陽三井庵。有夢村題詩。追次其韵。贈庵主雪淸。丙申年間。在南陽。</title>,<text>孤竹三更雪。寒花十月香。烟霞僧語淨。丘壑客懷長。境僻心無累。魂淸夢亦凉。何時從爾老。方外任相忘。</text>
<title>南陽鄕丈朴公忠卿壽宴席上。口占。</title>,<text>少長聯裾共一堂。樽前獻壽賀諸郞。歌聲裂玉春生座。酒氣薰人頰借光。漫浪不妨兼謔浪。醉狂何似作醒狂。從今轉占升平樂。長倚佳人錦瑟傍。</text>
<title>詠懷</title>,<text>此身隨處一慵欺。𨳲戶塊然坐似癡。幽谷已敎鸎出晩。隔簾誰解燕飛遅。雲邊孤鴈驚弦日。塞上胡翁喪馬時。四十五年長只爾。知非蘧瑗倘爲師。</text>
<title>次韵崔掌令 東立 見寄</title>,<text>爲計何能六出奇。知非四十已云遅。浮名只慣遊槐國。短翼無因浴鳳池。靜裏自寬唯信命。春來太瘦捴緣詩。一竿準擬平生物。將向前溪雨後垂。</text>
<title>柳川韓公，五峯李公。乃余生進壯元也。酒席。奉呈寓意。</title>,<text>曾向龍門迹一投。樽前兼識舊荊州。才如楚漢中分勢。氣壓鵾鵬萬里遊。乍近氷壺心瑩徹。常思芝室夢淹留。誰敎兩腋生風翰。飛上陳登百尺樓。</text>
<title>次堂弟伯幾詠菊疊韵 五首</title>,<text>重陽隨處賸黃花。對此何須問我家。門外白衣知酒盡。醉中欹帽㥘風多。悲秋莫學詞人隘。擧白當浮鬂髮華。佳節取歡吾輩事。詩成休遣俗人哦。年年相似只黃花。竊把寒香比自家。籬下不嫌終日采。盃中兼愛泛英多。謾爭春色今誰艶。排却霜威爾獨華。手折一枝將有贈。更收餘興入吟哦。亂後長安菊自花。一秋光景屬家家。風前欹帽從他落。座上觥籌任許多。衰世隱憂瞻北極。暮年齊物學南華。看君數寄陽春曲。爲被寒香助醉哦。東風吹水浪生花。扣枻斜陽返故家。杳杳終南看漸遠。迢迢日下戀空多。菊知佳節尋常艶。鬂爲憂時太早華。愁極只憑詩遣興。題來不是喜吟哦。看罷玄都觀裡花。劉郞去後屬誰家。難尋此日桃陰盛。只記當時手種多。爭似寒香當晩節。不將貞艶逐繁華。東籬采采時將晏。誰識詩翁醉後哦。</text>
<title>黃州。次檢察使西坰相公韻。丁酉。赴黃州判官。</title>,<text>獨立黃昏未有期。求田強仕兩參差。一聲畫角戍樓晩。故里歸心山雨時。三國兵前迷殺氣。千村月裏哭瘡痍。誰敎春色催遅暮。欲攬餘光贈所思。</text>
<title>陪陳御史接伴使五峯相公。到平山辭還。以詩爲別。</title>,<text>行到東陽路忽分。獨還霜野葉紛紛。江梅誰道非佳宲。秋菊吾知有遠芬。南去征麾迎乍雪。西歸夢寐寄行雲。毁譽自是人間事。浮世風波未足云。</text>
<title>懿仁王后挽詞十韻 庚子六月上賓</title>,<text>姒姓生周後。堯仁又女中。黃裳煥三紀。樛木頌諸宮。貞順坤爲法。幽閑禮飭躬。鷄鳴朝有警。麟趾化隨風。惠逐行宮霈。謠喧萬口同。身無彌月慶。子比大邦隆。社飯頒何急。沼蘩采已終。慈恩留九族。懿行愴宸衷。祝史俱無賴。生成但紀功。徽音歸御墨。碑碣不須豐。</text>
<title>春懷</title>,<text>前後三爲地部郞。靑衫依舊鬂蒼蒼。一春光景客邊盡。千里夢魂湖外長。悵望天西雲杳杳。悲歌月下意茫茫。分明點檢平生事。到底非慵卽是狂。</text>
<title>贈別北評事白大珩 白也被論不得赴</title>,<text>男子如君古亦奇。靑油佐畫想優爲。已敎塞草知名遍。更覺胡兒卷甲移。劒倚朔雲秋霽後。檄飛關月酒醒時。風情須節娼樓夕。街卒應勞護牧之。</text>
<title>贈別湖西敬差官李瑩 時與李作隣有此贈。亦被論不赴。</title>,<text>烏臺分喝拂征鞍。湖左淸霜秋色闌。馬向長亭幾處遍。夢依孤館一燈殘。憐吾浪迹眞飄葉。看子窮途亦強顔。此別誰言非遠別。黃花落盡始應還。</text>
<title>奉呈西坰相公</title>,<text>百戰公私倂一空。轉漕皆喜得蕭公。千帆送海飛如鶻。雙鬂還朝颯似蓬。半夜燋頭誰上客。午門無事掩東風。暫敎置散天非戱。寫雪摹梅欲倩工。</text>
<title>客中書懷 二首</title>,<text>夜夜思歸客。栖栖失路人。烏情空愛日。旅恨更逢春。山黛和烟抹。鵝黃着柳均。遙知新燕子。已訪舊家貧。已失三春半。曾無一日遊。只憑詩遣興。爭得酒消愁。浪說覊情苦。猶敎隻影留。桃花紅欲綻。却憶故村幽。</text>
<title>成則優以江亭八景求題。搆成一律。</title>,<text>斜景初低紫燕邊。山烽一點趁昬燃。龍洲晩眺韶光裏。猿島凉蟾白露前。隔嶼綵樓千丈蜃。倚巖魚箭半江天。潮歸黔浦帆歸海。對此翛然更覺仙。</text>
<title>旅夜吟懷。贈白沙尹次野。</title>,<text>屈指行年今五十。知非蘧瑗卽吾師。靑衫供世曾何補。白首求名是自欺。客枕轉危窓下月。梅魂欲返雪中枝。呼兒輒引寒醪飮。萬慮忘來政似癡。</text>
<title>咸從縣。次壓海堂板上韻。辛丑赴任此縣。堂在衙舍之後。</title>,<text>衰世傷心老使君。憑欄此日乍欣欣。江天漠漠渾連水。野店依依半隱雲。波上日沉金的的。梨邊花謝雪紛紛。誰敎物色挑詩興。爲被前人與半分。</text>
<title>訪李察訪堗翁 李名渭賓。京洛人。時寓龍崗地。</title>,<text>春日行春懶。江村十里遙。鵑花血已淺。野杏雪初飄。晩興兼餘醉。斜陽促小軺。故人居底處。暗記石爲橋。</text>
<title>次李堗翁寄韻</title>,<text>林亭一酌罷。此日倍相思。塞草衰還早。池荷拆故遅。幽蘭今郢曲。黃絹古碑辭。莫說當時事。空敎涕散絲。</text>
<title>自縣向平壤道中作</title>,<text>慣向箕城路。臨歧馬亦知。雪晴孤店晩。人度斷橋遅。野曠天迷望。林空鳥苦飢。衰年五斗米。只換鬂邊絲。</text>
<title>自中和到平壤。記夕望。</title>,<text>醉眼慵開處。微茫認大同。市烟浮遠翠。城日斂殘紅。文物非前態。江山獨舊容。呑聲一哭罷。還似杜陵翁。</text>
<title>順安倅崔應柔 鐵剛 到縣。醉裏戱贈。</title>,<text>世路知心只順安。雙鳧飛到乍開顔。桂花飄子天香散。桐葉吟秋夜色寒。任使觥籌添醉後。不妨歌響切雲間。衰年五斗俱無况。故向樽前強自寬。</text>
<title>寄西潭李達客。寓箕城。</title>,<text>有客西遊久。天涯誰與親。詩名滿人耳。世業散兵塵。獨卧箕城雪。仍吟斗柄春。飄零君莫恨。吾亦未歸身。</text>
<title>平壤習陣</title>,<text>時朝廷有西顧憂。以李相公元翼。體察兩界。公到平壤。會各邑軍兵。習陣。相公夕出城。江上夜開營。烽照星千點。兵交角一聲。魚龍氷底散。戈戟雪邊明。無語陣前立。傷心憶太平。右大同江氷上布營向夜開戎幕。分屯九郡兵。搖空渾劒色。殷地是軍聲。沙雪寒連陣。江風暮卷㫌。中興方有意。不獨爲西征。右大同江越邊習陣旗色初分隊。歡聲忽滿營。霜翻劒斫肉。雷洊鼓傳觥。送喜天消雪。揚威虜卷兵。推鋒何日是。恩重覺身輕。右犒軍</text>
<title>奉呈鄭夢與令公以謝恩使赴京</title>,<text>白髮爲郞日。高風不可親。幸逢關塞夜。還是別離人。一節夷兼險。輕裝影與身。黃梅看落盡。更想旅愁新。</text>
<title>月沙公以崔東皐詩相示。次韵以呈。月沙以遠接使。住龍灣。東皐則飄寓箕城。時壬寅春初也。</title>,<text>吾東風雅未全亡。二老詞源萬里長。杳杳湘絃諧肉管。彬彬文彩炳鸞凰。途窮浿岸吟寒雪。臈盡龍灣賦幾章。黥陣望來猶竪髮。白頭無路可升堂。</text>
<title>婦翁挽詞 壬寅夏。自咸從罷歸。七月妻父別世。</title>,<text>往歲作宰牙城日。就辭堂前告以別。謂言吾年已八十。此別分明是永訣。中間雖苦病沉綿。不謂天敎驗其說。歸寧道中訃音忙。咫尺還違生面目。二女挽鬚哭徹天。恨無孝子欒欒棘。人間憂患昔飽更。語及時時泣嗚咽。從今萬事已長辭。憂樂悠悠都不識。偕老猶餘舊孟光。不改齊眉哭朝夕。衣食纔足壽亦享。天道於公也不薄。新阡不負生前願。纔與先塋十步隔。半生瓜葛義頗重。寢門長慟心如結。</text>
<title>在西郡。題贈堂弟淳昌伯幾。</title>,<text>鄕園看盡一年春。方信榮枯此理均。桃謝舊蹊風處急。柳霑香雨夜來新。不憂造化還多事。只願淸陰自可人。紅綠任他爭奪了。歲寒吾獨愛霜筠。</text>
<title>舍弟景和赴成川。次金南窓韵。贈行。癸卯夏。舍弟得成川。奉親以行。</title>,<text>峽裏君爲吏。人間別有仙。板輿行甚穩。潘岳事誰賢。妓袖紅爭茜。巫峯翠滴筵。眞供老老樂。天與此懽綿。</text>
<title>次降仙樓板上韵 覲親到此</title>,<text>臨渚危欄接楚臺。翠屛如畫望中開。人搖落日沙邊棹。雨沒長洲岸上苔。神女降時雲一色。靑山盡處水重回。少娃學舞矜腰細。雲錦羅裙半窄裁。</text>
<title>樓上漫興 二首</title>,<text>千載東明有故區。風烟如昨說名州。飛仙亦愛滿簾月。時逐行雲來倚樓。翩然非鶴亦非仙。夜倚危欄月滿川。人世卽今凡幾變。一千空記去家年。</text>
<title>次霽月堂韵 許公潛爲州時。別搆此堂。</title>,<text>天隩公能覷。荊榛忽化堂。簷虛邀霽月。灘咽訴亡王。俯視波光近。回看嶽色長。羣仙要我宿。淸夜爲倘佯。</text>
<title>戱吟</title>,<text>玉雪香飄映雪梅。朝雲臺下爲誰開。天公向我無私意。只可相親未可猜。</text>
<title>奉贈尹可晦令公赴京。二十韵。</title>,<text>向來專對選。誰比相門多。終始能宣力。丹靑並誓河。異毛生鳳穴。高步展鑾坡。季子觀周日。秋風遣使歌。承家忠與信。比玉琢兼磨。露白凉生劒。槎輕漢不波。寒花映長路。落葉逐鳴珂。往迹憑虛館。餘哀愴蓼莪。朝同萬國會。天復一陽和。虎拜瞻雙闕。羔裘儉五紽。江山千里夢。霜月早朝靴。賜宴霑湛露。頒恩耀越羅。前星明並照。四海慶如何。見禮徵增損。歌詩討正訛。寒多一姜被。雪覆萬山阿。歲律臨關盡。春鴻背客過。經年知隔面。阻別恨沉痾。多酌偏添渴。長眉最忌蛾。千金須自愛。一語贈無他。何處迎歸盖。東風藉軟莎。</text>
<title>奉贈月沙公以世子冊封陳奏使赴京。長律二十韵。</title>,<text>封奏年年叫紫宮。先功先長酌堯衷。天惟賢與寧無日。事得人行正待公。筋力倂供王事盡。賢勞一與古人同。文章不墮家聲遠。詞命須經草創工。際會恩榮金馬客。逢塲詩酒謫仙風。人誣東市曾成虎。公拜南箕爲竭忠。堂下誰云千里遠。日邊終使片雲空。旬蓂五換東歸葉。㫌節重隨北去鴻。曉別觚稜佳氣裏。晩催征盖夕陽中。馬尋關塞蹄應慣。槎識河源路易通。到底烟花供筆債。向來瓊韵映紗籠。多情更結宣城柳。有約相憑半面銅。路入燕雲梅熟雨。朝回玉館葉飄桐。檢書燈下雙詩伯。看劒盃前兩醉翁。繼絶小邦皆帝力。定儲今日是誰功。龍潛初九雲先護。麟煥丹靑績更豐。男子此行殊不惡。中年別懷自無窮。蠅依驥尾思千里。劒吐寃氛拂晩虹。獨倚別筵憐碧蕙。相欺軟脚指丹楓。贈行有語須加飯。兼濟公私在此躬。</text>
<title>贈副使驪陽君閔伯春二十韵</title>,<text>族是驪江茂。才居墨客先。龍門登上級。文彩映前賢。落魄名藏酒。踈狂飮有仙。鷹鸇揚百里。忠烈炳凌烟。歃血河如帶。峩冠秩換蟬。擯隨王學士。槎趁漢張騫。寵辱兼中歲。浮沉送數年。屬玆離正極。方乞冊從天。專對公爲副。崇資寵以銓。燕雲芳草暖。秦樹亂鸎遷。舊館重逢主。孤燈更對眠。鍾傳長樂曉。臚引萬官聯。鳴佩爐烟裏。危簪日色邊。曲陳宗社計。應被琬琰鐫。大事唯玆耳。今行不偶然。別筵春欲暮。離袖醉相牽。莫愛盃三百。須知路八千。泥情花易泣。思子佩空捐。墮地年皆壬。論交病共憐。相思對明月。看缺又看圓。</text>
<title>憶昔行 倭退後。追述亂初顚沛。</title>,<text>憶昔壬辰歲。海冦千艘若飛渡。霜戈一夜擣東萊。義士捐生輕似羽。山河晝晦烽火絶。複江重關浹辰度。先聲初假逆賊張。人不交鋒先自怖。列城曾無一人守。鳥嶺誰憑天險固。朝廷倚砬如長城。受命桓桓稱孔武。龎涓還墮敵計中。馬陵蒼黃驚斫樹。軍衂忠州身自溺。獺川無情波亦怒。將敎齊畒盡向東。廟堂諸公首空聚。元臣夜決幸蜀策。撤盡殷家七世主。塵迷沙峴翠華忙。哭聲訇天雜風雨。回看城闕火連空。扈駕諸臣一一數。白衣王子哭向北。紅袖內人啼何所。衣冠世臣子與女。草間行啼飢且仆。百年王都付誰手。留守相公口尙乳。奔鯨駭虎忽滿城。木覔峯頭設樓櫓。凄凉勤政化寒灰。蕪沒慶會空餘柱。崧陽城裏父老遮。大同江上行宮住。臨津又報喪王師。腥血瀰漫海西土。一國民心已瓦解。險如大行誰能杜。㐫鋒已簇浿岸邊。敵國同舟沿復泝。長江天塹不足恃。對壘羣情益洶懼。鑾輿又向七夕外。迢遞川原行復駐。覊的諸臣半零落。鐵瓮城邊行色苦。三宮到此路又分。宗社大計於斯寓。龍灣落日帳殿孤。回首箕城已撤戍。朝而不亡卽夕耳。賊不長驅天幸祚。遼陽指爲偸安所。尺土泣向天朝籲。哀哀竄北二王子。倂沒賊中爲金注。園陵金椀出人間。宣靖寒灰誰復護。臨危幸有哭秦臣。帝爲吾東開武庫。天兵十萬渡鴨綠。提督李公眞如虎。尙書贊决帷幄籌。侍郞來視諸行伍。砲火星飛壓平壤。白日晴空殷戰鼓。滿城㐫穢若電掃。血漲於江屍積塢。威風所及數路空。千里曾無一陣布。風飛雷厲向京城。壯氣雄呑目中虜。郭公忠勇動南服。千鎰義兵屯江滸。堂堂大小力更協。鼎魚難逃渠亦悟。離城又見幸州殲。元帥權公吾吉甫。間關六飛返故都。天幸有意扶周祐。太室荒墟鬼晝哭。九闕無處尋遺堵。監撫㫌麾歘南指。啓賢皆稱能繼禹。羣㐫仍伺再猘便。劒戟森森南海浦。要和一言上欺天。宣慰眞卿亦受侮。兵連禍結逮丁酉。更鏖湖南兩雄府。天將跳歸守臣死。壞堞空餘流血屨。驚塵合沓及近坰。六宮西行又徒步。㐫渠幸見鬼誅忙。鯨海千帆返縞素。犬羊充斥六七年。武夫穰穰眞小竪。舟師一失李將軍。餘子盡敎軍機誤。陣前成仁二三子。義烈如斯儒不腐。嗚呼厲階誰所生。可惜朝廷迷擧措。君臣晏安兩忘戰。黨議紛紛私好惡。國之元氣日受病。天譴年年臣跋扈。空虛終使敵乘便。魚肉蒼生辱先祖。至今天心未悔禍。賊使方要金帛賂。吳薪未聞寢如初。牛李相傾朝又暮。一二元老並重足。周衮有闕憑誰補。不有外敵必內訌。須臾毋死終何覩。臺上飢鷹爾胡噤。赫赫師尹瞻所具。石何以立海何赤。爲后爲讐虐與撫。嗚呼得不哀痛塵再蒙。欲哭呑聲不敢吐。</text>
<title>次淸陰金叔度壁上玄軒詩韻</title>,<text>城市今逢隱。氷壺不受塵。室幽雲入戶。簷豁月窺茵。谷鳥遷喬友。巖松不俗隣。任從門逕草。應怕客來頻。</text>
<title>贈李台徵 壽俊 令公赴吉州</title>,<text>玄氷一障屬書生。緩帶今知繫重輕。鬂玉照人新寵渥。渭城收雨遠離情。民歌世德春回磧。路載威風草識名。別夢迢迢迷出塞。羡他關月兩鄕明。</text>
<title>奉贈芝峯令公赴安邊</title>,<text>東門楊柳欲成絲。五馬催邊折一枝。人道汲公宜補闕。梅要河遜暫題詩。仁聲過嶺先消雪。春雨隨車正及時。白首相思何處苦。城西明月獨眠遅。</text>
<title>友人赴北幕。未及送行。追寄別懷。</title>,<text>嶺路連天杳不分。離情付與鴈呼羣。烏臺說舊傳騘馬。幕府論兵卷戍雲。須信朝廷公器使。莫愁蠻語作參軍。遙知關夢無千里。一半江鄕一半君。</text>
<title>李知事希得挽詞八韵 爲人代作</title>,<text>德在朝中宿。官因壽益尊。有家傳一子。餘慶及諸孫。諫院存遺稿。銀樞近帝閽。人方喬木舊。時倚典刑存。忽夢龍蛇歲。長辭耆老樽。含香虛漢省。賜杖隔天恩。簪笏他生物。松楸此夜魂。丹㫌東去遠。春雨鎖荒原。</text>
<title>病懷</title>,<text>親書連至無他語。只問平安與做官。蓂葉再凋人病後。朝衣空着夢魂間。一身何事堪稱孝。久客東風獨采蘭。羡爾慈烏還勝我。飛飛反哺暮林寒。</text>
<title>有人譏我不廢書而學武。因其意而得師字。</title>,<text>投筆非無意。封侯亦未期。惟思霑寸祿。庶得反烏慈。天濶鵬摶倦。春寒暖律遅。廢書眞警語。悔不早求師。</text>
<title>在監察依幕。戱贈同席。乙巳春。</title>,<text>凌晨來對酒家壚。欲解朝衫換一壺。還愧靑帘誇湧價。殿中衣弊不容沽。</text>
<title>獺川有感 乙巳六月。赴湖西幕官。</title>,<text>野渡名仍獺。滔滔客淚前。將軍輕赴水。士卒盡沉淵。戰地餘今日。寃魂逐逝川。兵戈猶未息。爾死不爲先。壬辰倭亂。巡邊使申砬戰敗。赴水死。一軍皆沒。</text>
<title>次淸風郡寒碧樓板上韵</title>,<text>縹渺危欄泛碧流。蓬壺疑秘峽中州。涵空波色淸搖簟。隔岸山光翠滿樓。飛度落霞尋渚鳥。撑歸別浦趁魚舟。羡他𩿨鷺長爲主。游戱晴沙十里洲。</text>
<title>次絶句韵</title>,<text>江涵飛閣倒寒波。爽氣偏因近水多。明月滿川秋色靜。一聲輕櫓返漁家。</text>
<title>次凝淸閣韵</title>,<text>碧簷臨水自生風。危檻纔登已半空。漁父叉魚歸已盡。暮禽相戱軟沙中。</text>
<title>贈趙掌令可畦謫居公州 掌令名翊</title>,<text>錦水秋風萬里波。靈均澤畔五年歌。心隨諫藁成灰久。枕倚溪堂聽雨多。別後孤鸞仍飮恨。天南歸夢已迷家。旅情斟酌寬無奈。始信踈慵到底魔。</text>
<title>疊韻</title>,<text>日日江風日日波。漁人未解此狂歌。湖邊客恨君何耐。鬂上霜華我較多。筋力忘衰供薄宦。夢魂知止返貧家。乘秋共蠟鷄崖屐。約束須除好事魔。可畦次韻極目江湖漾白波。愁聞漁父扣舷歌。靈均去國形容槁。子美傷時感慨多。桑榟杳茫空有夢。萍蓬漂轉奈無家。倚欄吟苦詩難就。剛被朝來睡作魔。</text>
<title>同瑞山倅。夕泛白馬江。八月初。</title>,<text>故國千年地。秋風獨客來。龍亡餘舊迹。花落只空臺。寺古燒香歇。山寒送月哀。悠悠黍離恨。斜日一帆回。</text>
<title>宋林川 柟壽 寓居雙淸故基。索題次韵。</title>,<text>竹風松月尙依然。無盡藏爲世世傳。亂後江山還有主。眼前雲物更專權。霜階護菊簷添角。春塢澆花曉汲泉。古貌古心兼野服。若非商皓卽梅仙。一逕穿林細。荒園負郭幽。松搖空巷月。竹冷半山秋。佳境天應秘。何年智以謀。雙淸故家物。贏得此間留。</text>
<title>福泉寺 寺在俗離山。有世祖御札。乃寄信眉書也。</title>,<text>踏盡霜林葉。行尋古寺幽。水舂雲碓夕。僧倚石樓秋。泉帶鑾聲在。神扶御札留。俗離離不得。容我一來遊。</text>
<title>報恩客舍書懷</title>,<text>客夢初回夜欲分。松簷冷雨滴紛紛。湖天萬里雲迷望。江漢殘秋鴈失羣。世事茫茫燈半晦。覊心悄悄酒微醺。官卑五品頭偏白。公道於斯未足云。</text>
<title>忠州夜懷 時舍弟拜長湍</title>,<text>虛館曉寒多。隣鷄凍不歌。衰年全减睡。欹枕強邀魔。薄宦難糊口。浮萍任逐波。遙聞舍弟信。奉檄喜如何。</text>
<title>李生員寓木川。爲溪亭。索題次贈。</title>,<text>孤亭無地礎仍磯。一半溪橋一半扉。雲愛簷虛當晝宿。鳥知人靜傍簾飛。蕭蕭梅影庭前冷。細細茶烟雨後微。莫道忘機今已久。可偸閑處便投機。</text>
<title>自槐山向忠州。病投南倉田舍宿。</title>,<text>惓寄田家宿。寒催夜織聲。長途未堪病。凍雨更關情。滴滴隨砧響。霏霏鎖驛程。愁多睡不着。頻問曉鷄鳴。</text>
<title>早發陰城</title>,<text>曉發陰城縣。繁霜十月時。飢鴉啄雪早。寒日漲岑遅。湖外年將暮。途中鬂易衰。悲歡較多少。說與老天知。</text>
<title>使相李裕甫。被論遆還。贈別二律。</title>,<text>湖外歲云暮。無端離索情。只愁春折柳。誰謂臈班荊。人卧臨歸轍。江喧恨別聲。那堪武昌夜。獨對月空明。凍雨仍成雪。憐公有此行。亂山何處宿。孤店一燈明。欲望嫌津樹。無眠數驛亭。錦江深幾尺。願與較離情。</text>
<title>舒川浦。點送南戍兵。夜聞鴈聲。吟成短律。</title>,<text>獨倚寒宵枕。初聞一鴈聲。欲尋烟浦落。還値賈帆驚。逃亂人無地。隨陽爾保生。凌風叫侶去。明月滿江城。</text>
<title>次結城東軒板上韻 丙午春初</title>,<text>東風上元後。客夢短檠前。春冷梅愁曉。庭空月壓烟。歸心早鴈外。詩興落霞邊。白首勞行役。知非已較然。</text>
<title>贈年友大興倅趙景至 守倫。次玄軒韻。</title>,<text>東閣開襟夜。梅魂欲返時。吾惟任性拙。君不恨官卑。世故挑燈盡。鄕情着睡遅。猶賢楊惲豆。歲晩落爲箕。</text>
<title>兵營。次板上韻。壬辰丁酉之亂。幷不及焉。</title>,<text>誰敎心匠費經營。爲築臨河百雉城。山作重關嚴陣勢。風驅驚浪助兵聲。妖氛不及天應護。戍皷初閑夢亦淸。階菊何心開未盡。欲留歸客故含情。</text>
<title>正月已晦。而此營庭梅未發。寓意。</title>,<text>幕府庭前一樹梅。氷魂脉脉未曾回。初非芳意慳先動。應被東風妬早開。公主額邊粧已晩。詩人湖上興空催。暗香須趁林間雪。桃李春來不禁猜。</text>
<title>宿東軒</title>,<text>城控長河矗。亭臨特地危。江山得春早。湖月𨳲窓遅。陣靜人無語。梅寒客有詩。籌邊專在閫。莫學棘門兒。</text>
<title>次扶餘海運和韻 丙午二月</title>,<text>湖山留與客閑行。野老猶傳故國名。數子高勳苔沒碣。百年王業草連城。臺沉波底龍何去。花落巖邊月獨明。忠諫未能回主惑。至今嗚咽托江聲。</text>
<title>疊韻。贈主倅李子陵 景嚴。</title>,<text>喜君佳政與風行。只爲分憂不爲名。梅月一庭今吏隱。絃歌百里舊王城。草矜春色連雲碧。沙映川光滿眼明。江水亦知亡國恨。東流咽咽尙呑聲。</text>
<title>鴻山夜雨 丙午三月</title>,<text>知有三更雨。霏霏響竹林。叢叢花氣潤。處處柳陰深。雲濕湖帆重。潮生岸草沉。詩人喜有句。田父最關心。</text>
<title>見山花被燒</title>,<text>狂燒延半嶺。漢幟列長林。葉葉燋鵑血。枝枝惱蝶心。雨師還不柰。春色已難尋。回祿無情極。芳樽底處斟。</text>
<title>七夕。次車五山復元醉贈。</title>,<text>織女機邊又一秋。臨河脉脉送牽牛。人間只解成佳會。天上非關有別愁。誤拂鵾絃雙翠袖。共聽簷雨兩靑眸。尋芳早晩皆餘事。唯把深盃勸客留。五山元韻鳳葉初飛白帝秋。此時河鼓會牽牛。人間勝事纔成醉。天上佳期便作愁。烏鵲橋邊餘淚雨。䲶鴦機上照星眸。老夫不淺當筵興。開口何嫌爲少留。</text>
<title>柳川壯元。會同年于德山。留詩板上。余於五年後來見。次其韻。</title>,<text>屈指當年醉。于今五度春。向非公有約。終亦會無因。勝事留佳句。芳塵落舊茵。秋風獨來客。日夕倚欄頻。</text>
<title>九日病卧公山館。有人折東軒紫菊以示。</title>,<text>可愛東軒紫。新經昨夜霜。不知人久病。誰識日重陽。金蘂拈來碎。猩紅摘處香。因懷元亮采。把酒意何長。車五山次韻紫萼纔含露。靑莖尙傲霜。如何失金色。無柰曝秋陽。節苦休嫌晩。心貞不改香。折來還可愛。珍重引盃長。趙可畦次韻萬彙俱蕭索。憐渠秀晩霜。葉寒凝曉露。花媚耀朝陽。韓圃新留詠。陶籬舊吐香。落英行可採。騷老感偏長。</text>
<title>乙巳除夕。在公山。寄示可畦五山。</title>,<text>須愛蛇年此夕除。曉鍾纔動便春初。樽前着睡當浮子。醉裏言詩可起予。旅恨謫愁三客鬂。鄕書家事一江魚。流光似水終難住。只願東風病少蘇。</text>
<title>又贈可畦</title>,<text>才子湘南恨。孤蹤幕下愁。捴欺今日鬂。堪笑此身謀。瘦㥘餘寒在。衰憐獨寢幽。傷心吟暮雪。草草較誰優。</text>
<title>次風玉軒韻</title>,<text>翠色沉沉爽滿簾。炎天仍帶雪霜嚴。已知千戶侯堪敵。休道黃崗價獨廉。乍値風驚笙籟逈。虛含玉韻短長兼。七賢未免還多事。林下何須酒更霑。愛竹因成癖。開軒傍竹間。凉風度葉裏。秋玉碎林端。近枕聲初徹。經窓韻更寒。淸陰應不改。相待舊蒼顔。</text>
<title>自長湍晩出向洛 時舍弟奉親于長湍。余自湖幕來覲。而朱，梁兩使。方到松京。余則向洛。故詩中云云。</title>,<text>晩出臨津渡。晴光不可摹。浮梁龍卧穩。畫舸鷁飛孤。落日催冠盖。長風掃路衢。遑遑迎四牡。處處候先驅。</text>
<title>次朱天使碧蹄韻</title>,<text>萬曆丙午。頒冊封皇太子詔。正使翰林學士朱之蕃。副使給事中梁有年。三月二十四日越江。四月十一日入城。自湖幕。以製述官上京。擯伴諸公。使之次韻以呈。仙襟逈與俗人離。槎影遙辭銀漢涯。絶域爭瞻瑞世鳳。詩壇先卷會盟旗。道邊風伯淸塵曉。郊外金輿待詔時。赫赫周家麟趾慶。更流今日占重煕。</text>
<title>次漢江韻 正使乃建寧人</title>,<text>客從河漢臨江上。江水平如素練張。豪氣幷呑雲夢澤。流風傳自建寧鄕。飄飄太乙乘蓮葉。灧灧杯心凸酒光。不是湖山有佳趣。自緣高興愛滄浪。又黃鶴仙人訪舊遊。輕搖畫舸艤津頭。閑情付與滄波遠。詩債都將暮景酬。醉裏須忘千里客。眼前還有一杭州。暗聞檣燕呢喃語。臨別分明勸少留。</text>
<title>次謁聖韻</title>,<text>天仙衣上紫霞繁。傴僂淸晨禮聖門。六籍雖經秦火烈。諸生怳接晦翁論。璇題耀日光輝動。錦句驚人警策存。不有皇恩敦字小。文星安得照偏藩。</text>
<title>次皇華集張寧詔使漢江詩 十首○館伴月沙公使次韻以呈</title>,<text>危榭臨湖逈。寒瑤滿峽流。落霞滕閣暮。靑草洞庭洲。地向東溟拆。鰲擎列島浮。暗聞檣燕語。要勸使華留。花柳春初退。湖山晩更靑。天低連野樹。鷗暖浴蘭汀。倚檻心何遠。臨風酒欲醒。雲鴻度落照。極目送冥冥。造物誇豪縱。偏於此境多。山奇鑱翠玉。湖靜熨靑羅。帆疾欹斜日。樵歸送短歌。風烟更有態。應爲使華過。皇華江上駐。氷素熨初平。遠峀千重翠。明沙十里晴。東朝下執事。北學老先生。可耐驂鸞後。迢迢隔玉京。黃鶴今雖去。白雲還可招。樓陰當午靜。氛翳入空消。芳草晴宜藉。垂楊弱自搖。漁人瞻使節。潮落更停橈。望裏靑螺䯻。高低不記層。湖明怳對鏡。簟冷乍疑氷。沙鳥聲聲樂。江雲葉葉仍。危欄他日戀。倘有夢來憑。勝地能相引。從天羽客來。壺中雙日月。海外一蓬萊。景物要增價。江山故借才。平湖淡粧了。更帶夕陽頹。雲鶴徒聞昔。江山尙至今。皇華幸暫駐。我輩得同臨。落日三杯興。危欄萬里心。醒來欲徑去。多事又鸎音。臨湖駐四騑。風靜浪紋微。日朗壺天境。雲生羽客衣。望連孤遠。興逐落霞飛。詩債要輸盡。相期帶月歸。佳麗湖山曲。輝煌使節游。境空塵不住。天倒水同流。島沒疑鰲去。簷晴訝鶴留。未須生別恨。淸興自悠悠。</text>
<title>次中字八韻</title>,<text>夕陽欲斂紅。端笏候途中。萬里頒休慶。三韓散惠風。照人瓊樹朗。落紙墨花濃。翠栢森干日。寒松不改冬。學求傳四字。材不借良工。長路貂將弊。淸言口不空。雲霄覽德鳳。聖代在田龍。歸夢尋何處。蓬山第一峯。</text>
<title>次漢江七言律</title>,<text>壺裏江山逐望開。錦袍光彩暎蒼苔。遙岑爭向雲間露。孤閑從野外回。形勝多情經亂在。風烟有約待公來。夕陽芳草偏宜賞。珍重離杯且莫催。</text>
<title>贈別星州牧伯之行</title>,<text>北謫南遷五歲餘。星州行色更何如。中年離別常居半。一室圖書未遂初。凜凜淸風珠返舊。恢恢餘地刃投虛。淮陽只爲須長孺。不是明時眷遇踈。</text>
<title>洪師古，李台徵。以冬至使赴京。相別於梧木院。約以追寄別章。故於崔道源之行。贈此二律。丙午冬。</title>,<text>槎影傍河漢。新陽已欲生。侵星玉佩響。出地子雷聲。詩報臨行約。人懷隔歲情。好歸無泥酒。閨月獨虧盈。菊盡霜如雨。因知別日多。新陽催賀罷。歸路出關賖。客懷吟燕雪。征鞍換歲華。庭梅遅行旆。先着未春花。</text>
<title>贈任書狀子正</title>,<text>凉秋梧院與君分。送趁陽生賀五雲。露化皇恩衣上濕。風飄仙樂日邊聞。長程歲色天催臈。千里鄕書錦作文。店舍孤燈寒欲晦。早鴻歸北不成羣。</text>
<title>贈別柳敬休以謝恩使赴京 被選日本使。不果行而有北行。</title>,<text>不向扶桑向玉京。均爲遠別少寬情。十年兵後強隣患。萬里河西漢帝明。四牡㘅恩穿雪急。離魂忘倦逐春行。皇都物色須陶寫。歸與衰翁看再驚。</text>
<title>贈副使崔道源</title>,<text>星槎映雪向河源。薄暮離懷酒一樽。玉帛只堪將聖敬。昊天何以報皇恩。鴈分安定寒空遠。路入龍灣舊愛存。莫怕玉河孤夢冷。暖風晴日屬三元。</text>
<title>贈別日本回答使呂尙甫 丁未初春</title>,<text>東溟盡處卽扶桑。聞說陽烏自此翔。忠孝一身槎上重。炎凉二氣客中忙。交隣不是吾無道。通好須要信勿忘。春早垂楊未堪結。離魂欲逐水程長。</text>
<title>贈別副使慶退甫十韻</title>,<text>兩國休兵日。㘅綸輟近臣。廟謀深有意。交義欲沾巾。滄海孤帆影。扶桑萬里春。天長舂雪浪。浦霽閃鯨鱗。仗節凌波穩。懷君向日賓。安危此行在。曲直一言陳。義理寧忘越。權宜姑許秦。無潮難寄信。見月輒懷人。別酒寒郊雪。東風落日津。更無言可贈。高義不緇磷。</text>
<title>二月二日賦雪</title>,<text>江山春欲半。柰此雪茫茫。疑絮狂還早。欺梅落太忙。風驅空外疾。寒闘臈前強。寂寂茅簷下。袁生耐獨僵。</text>
<title>二月七日雨。詠懷。二首</title>,<text>二月江山雨。崇朝暮不晴。着林梅動魄。消雪澗流聲。天地無私惠。生成一種情。如何寒谷物。衰朽不知榮。雨夜愁無寐。更聲報太頻。鴈分惟隻影。萱老又今春。萬慮燈將晦。餘生病欲新。窮通我何與。上自有蒼旻。</text>
<title>舍弟再罷 在長湍一年罷歸。又以歲貢未納再罷。</title>,<text>官事君曾了。如何有後期。績惟經一考。翼已見雙垂。石載歸舡重。烏啼反哺遅。西山頹景迫。天不顧吾私。</text>
<title>與盤松隣丈綾城君。出郊打魚。綾城君卽宗室。</title>,<text>岸送春淙細。氷容數罟張。素鱗隨手碎。雋味得梅長。不入王孫釣。應供野老甞。好携餘興返。山外欲斜陽。</text>
<title>洛中得舍弟信</title>,<text>幾日嗔烏鵲。今朝得鴈書。庭闈幸如昨。弟妹且安居。西笑殊無樂。東風久倚閭。悠悠小謝恨。苦憶病何如。</text>
<title>述懷五十韻 呈玄軒</title>,<text>蒼蒼初與我。偏是拙兼迂。有道寧稱智。於心只信愚。稍知媚竈恥。且病䝱肩諛。不就賢師友。還爲賤丈夫。孤燈披蠧簡。白雪掩繩樞。多病山簣。爲人孝愧烏。書纔記名姓。詩不直錙銖。斂迹唐光範。逃名漢及厨。鷁飛唯解退。羲馭不停驅。鸎晩猶藏谷。田空尙守株。翩翩控地翼。蹙蹙伏轅駒。幸與溟鵾化。慙非櫝玉沽。足迷桃李逕。栖失鳳凰梧。已晩邯鄲步。仍窮阮籍途。吳墟雙劒晦。野渡一舟孤。草昧無陳力。雲臺不預圖。微才止此耳。所長在惡乎。出入郞兼吏。扶將母及孥。乾坤均卵育。雨露竊沾濡。辰斗眞爲祟。雲程轉跋胡。芙蓉辭翠幕。桑柘訪荒區。私負千錢息。公逋數畒租。春暉添喜懼。産業倂啼呼。已可知天命。何煩問楚巫。誰敎枉解瑟。堪笑未工竽。衰鬢霜全着。靑衫葉半枯。騎驢灞橋孟。破屋玉川盧。比舍兵餘盡。寒松雪裏癯。碧分蓮澗細。靑對母岑紆。暮郭逢樵子。晴窓謝博徒。谷寒遅暖律。籬缺傍通衢。車絶陳平戶。床無鬼谷符。呼兒頻鑷白。點易倦硏朱。簾自妨通燕。金非耻躍爐。一烏違上苑。千樹暎玄都。只覺吟生瘦。何知道有腴。自慙將布帒。時得近氷壺。地望齊喬嶽。詞源納五湖。籠收參朮並。匠取欂櫨俱。夜絶懷金客。樽無謬寵珠。神人小大禮。虞夏古今謨。比水同江漢。如吾等莒邾。初非無伯樂。不暇顧蹇駑。濯足斯因濁。依麻豈盡扶。河淸無與我。身誤悔爲儒。倚市將何待。干人是自誣。如逢開晦塞。但願仰都兪。世事隨緣理。霜茅傍水誅。只求行坦坦。不學曲嗚嗚。待漏端門暇。時能問訊無。</text>
<title>月沙公題詩於淮陽館舍。歷五年而漂失於乙巳之水。有人得於江華潮以還。淮倅求取而返諸壁。月沙叙其事。請吟於諸識。奉呈長短律二首。</title>,<text>蛟宮乍得借輝光。復送人間侈畫樑。波底明珠辭舊浦。簾前四韻映南昌。錦經江漢千尋濯。墨洒名山萬古藏。終勝觀江不解事。只輸韋句潤滄浪。至寶天應惜。存亡與世俱。乍爲川后玩。還入巨靈輸。珠不終遺海。河疑更出圖。紗籠重照壁。滿目舊珊瑚。</text>
<title>南陽海門雨夜書懷</title>,<text>二十餘年世事非。春光依舊柳邊歸。欲尋親懿渾如夢。默數存亡獨掩扉。五畒田園人寂寂。二更燈火雨霏霏。南來更碍天西望。魂逐關雲片片飛。</text>
<title>次權監役 克寬 別墅諸公韻</title>,<text>亂後桃源更有仙。姓名唯許一村傳。客無少長渾爭席。心會峩洋不借絃。睡罷簷陰當晝靜。獵歸山日隔林懸。白蘋紅蓼餘生足。忘却貧居二十年。</text>
<title>次崔掌令 東立 卧隱軒韻</title>,<text>軒也於遊卽有餘。野烟汀月護蓬廬。窓交竹影心無俗。座繞梅香室不虛。多事已嫌漁父問。放慵因與酒徒踈。皁囊封奏渾如夢。卧看閑雲自卷舒。</text>
<title>慶述古 遵 西園。追次寧原君洪公韻。疊二首。吾遊在春</title>,<text>利避深深洞。諸公去歲筵。題詩竹影裏。把酒菊香邊。借問淸霜節。何如翠柳天。欲將先後興。相與較樽前。閒情爲至樂。芳草是華筵。雲宿踈簷外。春藏半塢邊。百年專一壑。萬事信皇天。多少山中趣。都輸隱几前。</text>
<title>贈別韓浩浩 瀁 赴大興 二首</title>,<text>前秋携景至。同睡縣齋燈。吏少常兼事。官貧淡似僧。君今分竹去。人道割鷄能。只惜衰年別。離愁寫滿藤。翰墨平生事。軍資數歲勞。誰知士元驥。還試偃游刀。別恨顰江柳。仙鳧度海臯。知君瘦馬骨。應比向來高。</text>
<title>隋城途中値雪</title>,<text>倦向隋城路。天敎亂雪飛。落多俄滿袖。消易欲沾衣。不是欺梅早。知應戱我歸。此身隨處苦。只合掩柴扉。</text>
<title>隋城東軒。次韻贈防禦使李箕賓應說。</title>,<text>綠髮將軍舊虎頭。治民練卒政兼修。奔霆號令通諸鎭。來暮歌謠閙一州。寒食佳辰花帶雨。東風快閣客披裘。翰林物色留如許。知我他年有此遊。盈樽綠酒色疑空。香繞蘇州宴寢中。杏花欲開寒食雨。春光猶不負衰翁。花柳陰陰映晩空。韶光偏入小軒東。古絃彈罷微醒後。萬壑松吟半夜風。</text>
<title>應說令公赴難。與義僧惟政。遇於洛東江有詩。次其韻。</title>,<text>飛錫曾超苦海濱。相逢國士泣君親。不須草序排文暢。未得平胡有洛神。半日風雷供說劒。一天心膽許忘身。公於王室兼休戚。莫道欒欒是棘人。時應說起服。故云。</text>
<title>贈別安景容 昶 赴公州</title>,<text>公山苦樂足相裁。說與吾兄當一杯。路接湖南冠盖閙。縣兼兵後簿書堆。娼樓歌逐東風遠。茶椀香移錦水來。蓮幕我曾驚客夢。隔年陳迹只琴臺。</text>
<title>因景容。寄贈可畦謫客。</title>,<text>秋冬相寄一行書。此後無因問起居。疾病較量前數歲。形容想像舊三閭。東風解事能吹夢。錦水無情不放魚。浮世任他萍聚散。他年有約化寧廬。化寧。卽可畦鄕名。</text>
<title>贈別梁深源 應洛 以聖節書狀官赴京</title>,<text>桂殿香枝擇甲攀。聲名先已動燕關。南宮輟直催行急。烏府分霜滿路寒。手捧絲囊趍日下。佩搖秋玉響雲間。衰翁已阻聞周樂。說與王風待子還。</text>
<title>權忠義挽詞 二首</title>,<text>使公兼爵一。卽是達尊三。勳府榮猶襲。周行澤未覃。烏啼反哺日。魂返故家龕。瓮裏凝餘桂。沾巾想舊酣。族是安東茂。身尊玉樹行。風塵離弟妹。杖屨寄江鄕。蛇歲沉痾久。春宵屬纊忙。傳家幸有後。不作鄧攸傷。</text>
<title>與景和同到松京。景和西回。余則東來。馬上有感。丁未初夏。</title>,<text>匹馬松京路忽分。悠悠蹤迹各浮雲。謀生自笑求田晩。陳力誰知用意勤。天壽亭前悲白鬂。麗王陵下訪荒墳。子瞻兄弟寒燈約。今日多情對落曛。</text>
<title>書事 時有取膽之說。朝野遑遑。至於廢農而停樵。四門外。設邏卒以察之。</title>,<text>豈有人刳膽。愚民浪自驚。四郊斷樵竪。窮谷輟春耕。聖主如傷切。流言惑世輕。誰能尋壽域。相與送餘生。</text>
<title>因旱。放己亥，庚子，壬寅編管人及諸在獄者。盖因三公啓也。</title>,<text>仄席憂雲漢。同寅奏廟謨。日臨梁獄夜。霜薄楚江秋。天意元難測。人心豈易收。昭昭仁愛理。本不在他求。</text>
<title>慶尙左道雨雹。或如鴨卵。或如鳥卵。飛走皆斃。</title>,<text>五月天飛雹。南方谷漲寒。千林堆鳥卵。四野散氷丸。落急麕仍斃。跳忙雉並殘。誰能任此咎。丙枕未遑安。</text>
<title>老酋乘春出。倂老土部落。夏又擧衆呑滅忽溫。與我境相對築城。仍留不歸。以過慮吟成一律。</title>,<text>二部幷呑盡。爲城矗幾尋。鄕隣雖閉戶。唇齒實寒心。殺氣迷邊草。餘氛結北陰。書生涕何補。只仰廟謨深。</text>
<title>次李彦誠 勸 所寄苦熱十韻</title>,<text>執熱吾何濯。今年太惱人。未堪夸父渴。疑與燭龍親。氣自朱維扇。威兼老火伸。蒼天宜降監。炎帝是何神。體惓還嫌葛。頭垂不整巾。氷山知底處。裸壤是吾隣。崑頂無全玉。衢中漲赤塵。炎炎雲際日。草草我生辰。蘄簟誰相贈。冷風馭豈因。思將暑雨㤪。一欲訴層旻。</text>
<title>次隣丈李察訪 思孝 絶句韻</title>,<text>草舍仍基不改龜。暮年容膝樂何支。黃花解向杯中泛。元亮無他亦取斯。霜蟾滿後岑。松籟遆餘音。詠罷黃花句。聲生擲地金。不惜瓊琚贈。重聞正始音。庭留霜後菊。相對自關心。</text>
<title>又次李丈三絶</title>,<text>蒼蒼雙鬂已成翁。羞對黃花秋色中。却怕新霜曉來重。喚敎兒輩護寒叢。憂心何事獨欽欽。老値時危恨惹襟。若向酒中愁可避。一樽相屬不嫌深。凈掃茅簷對菊林。晩香多處曉霜深。籬邊采采黃金蘂。欲與淵明語此心。</text>
<title>芝峯令公將赴洪州。見索別語。奉贈長短二律。時戊申元後一日也。余除郵官。亦將西行。</title>,<text>西去衰顔拂驛塵。南歸五馬踏湖春。寒程杳杳江山闊。浮世茫茫歲序新。馹使可能梅遠寄。詩筒只待鴈初賓。洪陽父老謠何盡。良牧相承惠政均。公代時晦。愷悌洪州牧。鑾坡舊侍臣。恩曾融朔雪。惠又潤湖春。柳結離愁早。梅迎皁盖新。西溟達南海。倘得寄雙鱗。公前守安邊。芝峯次韻半世悠悠面撲塵。分携又是洛陽春。南湖草色隨車動。西海風光傍馬新。天末只應懷李白。詩中猶足見元賓。衰年共惜臨歧別。多少離情彼此均。宦拙金郊宰。郞潛白髮臣。梅迎劒水曉。柳勒寶山春。客路臨關盡。離愁逐歲新。一麾吾更遠。滄海兩窮鱗。</text>
<title>過滿月臺</title>,<text>遠略宏䂓築此臺。只今唯有月徘徊。山含恭愍當年恨。溪咽文忠異代哀。劒履任從田父拾。綺羅翻作野花開。廢基留與行人吊。秋雨蕭蕭暗綠苔。</text>
<title>正月初七。到金郊站。戊申。</title>,<text>歷盡崎嶇洞。金郊已夕陽。雪餘山店僻。門閉驛亭凉。倦騎須人秣。郵童愬歲荒。背燈搔短髮。心事兩茫茫。</text>
<title>望寶山傳舍</title>,<text>傳舍依山小。心知是寶山。候官燈半晦。開匣印全刓。春淺庭餘雪。窓虛月似彎。吾生可喩馬。力盡道途間。</text>
<title>黃州板上。次月沙及巡使朴說之壬寅同槎韻。余通判此州。在十一年前。</title>,<text>十年衰鬂客重遊。滿面東風獨倚樓。玩月舊歡眞夢寐。留詩諸老揔風流。沙鋪白練晴江口。橋斷垂虹野渡頭。西海保障今日重。凝香不獨比蘇州。</text>
<title>聞宣宗大王賓天 升遐在二月一日。而初六日。始見頒敎。十一日成服。</title>,<text>聖主垂衣久。生成四十春。經年資藥石。一夜棄臣民。獨掩東風淚。因思顧命晨。鷄鳴猶不寐。任是鬂霜新。</text>
<title>私撰挽詞八韻二章</title>,<text>望道朝常待。論經夜必分。儉勤今夏禹。神聖昔華勛。盡孝通丹極。求賢訪白雲。歷年陶德化。多難著功勳。帳殿雖巡蜀。山河不改殷。龍昇湖欲暮。宮閉漏空聞。玉几留遺訓。容衣冷舊薰。深仁何日盡。江漢水沄沄。曠古明明后。恩風四十春。惟精探二典。能斷御群臣。多難謨愈顯。興邦命乃新。天王比內服。敵國化歡隣。疾自憂勤漸。醫無藥餌神。百官猶奏事。仙馭已爲賓。蠒紙昭陵土。烏號下界塵。無能名大德。只頌孝與仁。</text>
<title>有人來言二月十二日。京城土雨。</title>,<text>聞道京城雨。濛濛土自空。沾衣看有垢。着物潤無功。豈欲奸新政。應要起卧龍。野人曾與塊。於古有文公。</text>
<title>以國恤不得掃墳。感而有吟。</title>,<text>悵望松楸道。東風冷食天。求神廢香火。㘅紙絶烏鳶。若喪宜如此。於情或不然。區區今日愴。寄與季方傳。</text>
<title>洪師古赴順天。留牋索贈。追寄。</title>,<text>八馬碑前老使君。令人千里憶淸芬。東風遠送民歌麥。朗鑒應無吏舞文。西海驅馳雙白鬂。中年聚散一浮雲。花牋留得相思句。寄與天南早鴈群。</text>
<title>呈告訃使五峯回路</title>,<text>丹心白髮照南宮。一歲將終泣血中。論議紛紛凋兩鬂。神明歷歷助孤忠。君恩出塞飛霜薄。關月迎槎旅夢空。報得先王兼聖主。自餘都付是非公。</text>
<title>贈扶餘倅李子陵迎省還官</title>,<text>好去扶餘守。湖西亦遠程。別離三載恨。邂逅此時情。綵服寒霜滿。江天片舃輕。西溟通白馬。可覔鯉雙烹。</text>
<title>宿龍泉驛 時九月二十日</title>,<text>霜葉蕭蕭戰北風。窓前驚起謾書空。黃花開洛千愁裏。皓月盈獨客中。冀野霜寒悲老馬。嶧陽秋盡響枯桐。乾坤萬事供殘睡。柰此相呼有斷鴻。人說吾官不合儂。揔知衰疾職難供。霜蹄盡爲長驅病。郵卒皆因急走慵。身沒車塵群謗集。夢驚秋夜百憂攻。故山欲去誰能挽。環顧中心愧老農。</text>
<title>李別坐 元誠 挽詞二律 舍弟之婦翁</title>,<text>靈也於吾舊布衣。更因瓜葛許相依。暫霑世祿眞如幻。自沒兵塵未救飢。身謝玉郞歸厚夜。魂憐游子倚斜暉。佳城幸祔松楸壠。也勝僑村獨掩扉。李擅東方閥閱名。安東權又世簪纓。堂堂二姓歡琴瑟。落落今朝隔死生。藏義故家餘敗礎。銀川旅夢冷前楹。殘魂招得依何處。唯一添丁未力耕。</text>
<title>雲居寺。次題浮雲僧軸。</title>,<text>澗谷藤陰合。山應謝俗輈。浮雲僧意靜。落葉殿門幽。磬借秋風響。溪從瀑布流。只耽閑半日。非是爲奇遊。</text>
<title>宿金郊。因風雨書懷。</title>,<text>二更北風急。朔氣滿江山。木末號愈怒。窓前遆更寒。客心悲歲暮。郵卒怨衣單。默數亭長短。蕭然鬂盡斑。</text>
<title>過平山山城</title>,<text>落日山城下。衰翁幾往來。毁垣秋草斷。崩石暮雲堆。守國非關險。安邊在得才。艱危多外患。回首憶春臺。</text>
<title>平山新構東軒</title>,<text>使君心匠奪天工。輪奐經營日不終。南澗寒▦衙夢裏。西山爽氣晝簾中。庭空白鶴舒閑步。▦靜黃花落晩叢。免使心煩兼視壅。高明知與▦相通。</text>
<title>次李實之風玉軒韻 前旣有詩。因趙景至更贈。</title>,<text>一室唯敎竹繞簾。樊川園裏陣森嚴。淸晨▦▦幽襟爽。靜夜聞風百慮廉。吹度脩林笙籟逈。▦成寒韻羽商兼。最憐夕露時如瀉。滴向軒前▦面霑。</text>
<title>憶湖梅</title>,<text>粲粲一玉妃。皎皎氷作魂。風吹渡江去。遠落湖上村。臈雪借其色。山礬護其園。意與詩人會。低枝對晴軒。縞裳映我衣。暗香入我樽。自持幽貞資。脉脉不肯言。暗結歲寒盟。不省阻川原。有夢傍寒叢。無路移寸根。佳期何日是。山月空黃昏。</text>
<title>次韻西潭李達見寄二首</title>,<text>客有西潭老。詩傳正始音。風塵霜滿鬂。關海月傷心。櫪上飢鳴馬。琴中歲暮砧。窮愁也到此。使我爲沉吟。風雨齊安夕。衰遅一病翁。欲眠驚落葉。多事怨哀鴻。曉角寒霜外。年光旅恨中。誰能借萬甲。破此萬愁空。西潭元韻旅枕驚中夜。哀鴻送斷音。在生難免俗。非義每關心。老樹風前葉。淸霜月下砧。令人俱不寐。病起自長吟。艱難從旅食。歎息獨衰翁。靜夜臨關月。無眠聽塞鴻。百年愁恨裏。萬事病吟中。盡室飄零意。長歌望遠空。</text>
<title>又次西潭韻</title>,<text>白髮西潭客。詞源納百川。天敎窮至此。吾不解其然。落葉辭關樹。浮雲傍海田。莫言無長物。囊裏富佳篇。</text>
<title>疊韻</title>,<text>久客風塵際。流光逐逝川。窮途哭尙爾。佳句韻鏗然。簇錦溪邊影。霖林驛外田。江山將物色。有意賭淸篇。</text>
<title>墜馬</title>,<text>安城路上客墜驢。暮入龍泉別館虛。過客終宵催換馬。秋懷滯雨只看書。風塵底事空成老。忠孝爲心反愧初。茅屋石田今未辦。欲歸那得便歸歟。</text>
<title>聞遆誌喜 戊申正月赴金郊。十月因兵曹啓辭遆任。</title>,<text>解官榮勝做官榮。自信閑忙判重輕。始辭傳舍眠方穩。追憶長亭夢亦驚。明月盤松三畒宅。曉雲宮漏五更聲。多情揔是狐丘樂。歸意怱怱數驛程。</text>
<title>白髮</title>,<text>余髮黑如㓒。何爲白成雪。初因志願乖。轉被憂患切。從弟初同學。共立大夫列。曩歲先我逝。逝川驚四閱。前年抱文若。孩提足慰悅。方期蘭日茁。遽爲霜夭折。有妹育一子。今夏又永訣。親年已九十。喜懼向誰說。所甞比前减。疾病侵以月。有弟幸白眉。庶以振衰閥。經年抱百憂。奔走成久別。從政定省曠。休官瀡釜缺。守靜人益侮。學步路已末。紫極玉食旰。鼎湖愁雲結。耳不聞鳳鳴。目徒見瓦裂。一歲有四時。何日憂虞歇。以玆易得白。臨銅慷慨發。縱使春風吹。何曾綠此髮。滿面絲飄揚。映梳霜皎㓗。我欲沐咸池。晞彼扶桑日。因之朝帝闕。愬此憂惙惙。上使世復古。下使家獲吉。歸來茅屋底。擊壤歌激烈。任使雪渾頭。不復懷屑屑。</text>
<title>寄李正字尙古滯松京</title>,<text>飄飄李正字。年少洛陽才。明月驚投暗。黃金未築臺。蹇驢故國雪。一斗謫仙杯。皎㓗誰堪比。江村獨立梅。</text>
<title>覲在安州。奉贈宣慰使洪公鶴谷。己酉春。</title>,<text>蓬館班曾峻。書堂選更高。鵬須摶萬里。鳳自有奇毛。馹騎穿關柳。韶光映野桃。爭瞻新寵服。換却舊靑袍。</text>
<title>次迎慰使玄軒百祥樓長律二首</title>,<text>春江漲綠照樓明。風掃汀烟四面晴。桃臉欲嬌嚬脉脉。柳腰誇細舞輕輕。落霞飛處斜陽。丹檻危邊獨客情。還恨相公專物色。分留曾不與吾行。川光野色望中連。造物多情慰獨賢。地主幸容陪笑語。樓居能解住神仙。遙山隱隱朝雙眼。逝水滔滔閱百年。病客晩臨風雨夕。倩公餘債買江天。</text>
<title>次遠接使西坰柳公寄洪宣慰韻</title>,<text>公才爭道可經邦。九鼎休論筆獨杠。倦愛樓風吹細細。晴看沙鳥浴雙雙。夢留鳳闕身千里。槎倚龍灣月一江。詩酒想應酣百戰。佇聞黃盖乍言降。</text>
<title>箕城庶尹李伯胤山亭獨鶴</title>,<text>少尹山亭靜。庭留鶴一隻。長空萬里心。獨舞明月夕。華表歲將晏。靑田路幾隔。不願聲聞天。只自養雙翮。</text>
<title>次箕城丁字韻二絶 用李遠相韻</title>,<text>兵餘萬井人烟少。江上殘春錦繡靑。借問岸花能記否。白鬚猶是舊年丁。亂後名都客重過。梨花欲白柳全靑。舊遊寂寂渾如夢。只把流年數丙丁。</text>
<title>閑居春晩</title>,<text>山中人事絶。無復擾心官。靜裡唯觀物。眠餘不整冠。鸎流爭綠樹。花晩落空壇。貧病於吾幸。浮生得暫閑。</text>
<title>謾題疊前韻</title>,<text>萬曆己酉。行人司行人熊化。以昭敬大王吊祭使出來。四月初七日越江。二十五日入京。時在散地。被抄於製述官。藉甚皇華使。浮名製述官。豈非眞戱劇。堪笑假衣冠。遅暮兼多病。詩書况拜壇。唯思掩門卧。偸得獨眠閑。</text>
<title>戱吟山臺</title>,<text>平明大道上。突兀兩山奇。靈隱飛來似。蒼梧是處疑。空虗雲起晩。明滅鳥歸遅。只可供微笑。能無損縟儀。</text>
<title>次熊使渡遼河韻</title>,<text>華盖搖搖背夕暉。長程半入綠蕪微。別筵春酒愁將進。古戍悲歌怨未歸。紫氣遠尋方丈至。白雲先傍故山飛。陳良北學吾猶未。摹寫河橋亦有違。</text>
<title>次華表館韻</title>,<text>悔向人間去又歸。留詩還向閬風飛。千年觀裏只明月。城郭人民誰是非。</text>
<title>次渡鴨綠江韻</title>,<text>仙佩鏘然韻水蒼。星槎倚處海茫茫。沙汀落照催迎節。柳岸輕風穩送檣。禮極哀榮均涕淚。視同存沒降馨香。皇恩欲報知無柰。只學葵傾向日傍。</text>
<title>次龍灣館宴席韻</title>,<text>皇華迎慰屬良時。風送花香泛酒巵。丹鳳羽儀驚顧眄。文星光彩散城池。望中雲物爭爲壽。醉裏江山也助詩。忍淚樽前永今夕。任敎簷影月因留。</text>
<title>次車輦觀射韻</title>,<text>其爭必於射。意氣各嫖姚。揖耦猿張臂。彎強虎引腰。鼓聲知的破。彀率任弓調。更欲矜餘技。晴空看皁鵰。</text>
<title>次飮湖上韻</title>,<text>方丈三韓是。天仙耐薄遊。山明眞似畫。地逈政疑浮。林色初迎夏。湖光晩上樓。觥籌不須問。可怕欲醒愁。</text>
<title>次遊大同江</title>,<text>皇恩汪濊東漸久。更屬小邦天崩時。丹鳳忽㘅五色詔。群仙勸盡河橋巵。遼野春鴻相背度。鴨江花鳥行將暮。搖搖槎影傍大同。却把江南較花樹。樓亭倚遍神揚揚。意內題品相低昂。江山正待陶謝手。草木盡被芝蘭芳。畫舸沿洄江幾曲。簫鼓新晴聲斷續。蘇仙赤壁舟中遊。曾點高風沂上浴。興闌叩舷因醉呼。赤鱗躍出馮夷趍。此都曾經九疇化。佳氣莫道今應無。胡兵乍到散如霧。得非神助文王怒。江草江花不改前。陪賞此日同蹁躚。詩壘崢嶸誰敢近。棄甲不待鼓塡然。悲心使我不能餐。樽酒爲公聊成歡。淵潛亦被仁人澤。免敎銀縷堆氷盤。賓主杯前去崕岸。酩酊舡頭不及亂。自知龍門未易登。願比同心金可斷。暮山倒江影嶙峋。似誇奇觀留玉人。黃昏列炬燦星點。却辭蓮葉乘飈輪。回看佳麗誰得與。只有吳宮淡粧女。良宵易徂自古憐。莫辭淸樽更相擧。皇華於此幾度過。詩灰撥來皆陰何。文彩風流均第一。四美偏覺于今多。鸎亂千林已夏首。一番花事非吾有。王程雖急可淹留。此江何難變作酒。</text>
<title>朴大諫錫吾見訪</title>,<text>驚聞剝啄午眠初。門外欣迎長者車。諫紙餘霜疑逼骨。蒲團一笑勝傳書。自憐寒谷回春氣。還愧貧家欠野蔬。雲雨莫言翻覆易。利交何處不相踈。</text>
<title>奉贈玄軒公以世子冊封使赴京 己酉冬。在安州。</title>,<text>公戴前星有此行。故人那得訴離情。只緣風雪交燕塞。強挽仙槎唱渭城。華表月寒曾客夢。南薰朝早舊韶聲。佇看玉冊擎還日。處處烟花滿路迎。不謂天涯夜。相逢把別杯。河源槎外遠。塞路雪中開。行色先初鴈。歸期後熟梅。車塵欲悵望。雲樹柰相猜。</text>
<title>寄義州府尹李伯胤</title>,<text>剛方幸被聖明知。夢罷銀臺把一麾。燕士聞風增感慨。獵胡因諜卷㫌旗。江波幾日西流去。雲鴈無情北向遅。只有霜空半輪月。兩鄕千里照相思。</text>
<title>次晩翠吳公百祥樓韻</title>,<text>名區曾閱幾人遊。物色分留亦太優。白玉亂抽千岫峙。靑羅裂作二江流。潭氷乍合漁翁集。城日初升粉彩浮。自古安危大臣在。不如因醉暫忘憂。晩翠有憂。故及之。</text>
<title>次韻西潭在鐵瓮見寄</title>,<text>停雲吟太苦。悵望倚樓頻。旅夢淹戎幕。梅花寄遠人。鬢隨邊雪改。詩到老年新。窮臈行將暮。他鄕又一春。西潭元韻自別君去後。中間魂夢頻。相思一水隔。有若千里人。歲晏客意促。途窮時事新。空將數字信。聊當壠頭春。</text>
<title>書懷。贈柳公彦明將赴嶺南。庚戌。</title>,<text>柴荊寂寂掩殘春。梅已還魂柳亦顰。時序易流驚老至。芳菲爭媚愧家貧。始憐露冕觀風遠。旋喜棠陰布惠均。今夕可能相語否。碧空雲盡桂華新。彦明次韻年華倐忽已三春。萬事悠悠只自顰。得郡計非難奉老。資身策乏未逃貧。做官我本知關數。賦命君何怨不均。多少離懷嗟莫說。相看叵耐鬢絲新。</text>
<title>贈別忠淸都事柳起門 曾與同席。有契軸。</title>,<text>秋省曾聯列宿行。交情因寄蜀縑霜。浮雲易散春空濶。弱柳初低驛路長。綵服遠連芳草色。紅蓮先映錦江香。故園桃李新粧靚。應把韶華入壽觴。</text>
<title>次芝峯韻</title>,<text>一度芳菲未是闌。百花消息雨中還。不嫌霜鬂非春事。只愛風光着病顔。梅送暗香來月下。燕嬌新語閙梁間。詩壇百戰盟猶在。却怕諸公已閉關。</text>
<title>奉呈五峯</title>,<text>有人云自五峯來。見說居閑類坏。午睡醒邊數聲鳥。晴窓靜處一枝梅。唯耽詩興逢春足。不許龍門爲客開。何日從容陪凈几。幽蘭新曲滿聽回。</text>
<title>贈金僉正亨吉 名昌一</title>,<text>古意金僉正。今時武庫官。晝眠憐谷靜。庭雪護梅寒。吟裏靑春晩。碁邊白日閑。時來訪衰病。風雅見眉間。</text>
<title>贈別金亨吉赴陜川</title>,<text>伽倻山色儘多情。千里招邀傲吏行。芳草洞中春獨老。少梅枝上月空明。漁陽歧麥東風穗。單父餘琴暇日聲。別後雙魚何處覔。洛川元不達王京。故人作吏天南去。令我關門費獨吟。細雨離群鴻杳杳。東風吹恨柳陰陰。梅花誰寄路千里。夜夢欲尋山萬岑。聚散人間本如此。交情只在兩知音。</text>
<title>趙龍仁 宗男 挽詞</title>,<text>通家交契又同鄕。白面多君斗膽張。一劒先登倡義陣。專城三帶牧民章。玉京來卧經春病。塵世長辭逝水忙。魂逐片帆歸虎洞。落花殘雨恨茫茫。</text>
<title>李參判而立挽詞 公以姪子爲後。兄而重先亡。而遠在世。</title>,<text>溫溫吾友亞卿賢。貧賤交情達不遷。端笏兩朝沾雨露。直躬衰俗佩韋絃。巖廊共指脩程近。卿月方瞻彩鳳騫。只謂長卿常病渴。誰知二竪遽沉綿。鬼神漠漠慳仁壽。親愛區區恃壯年。紫氣盡隨金帶斂。靑氊幸託阮咸傳。浮生有限難容力。福善無徵最怨天。愷悌餘風知不朽。儀刑此世睹何緣。笑言怳接鴒原側。環佩疑聞振鷺前。莫恠臨風涕如雨。非夫人慟爲誰憐。又傳道春官喪亞卿。初疑夢也竟呑聲。位非稱德天難恃。仁不長年事可驚。猶子較來均己子。死兄歡處隔生兄。此心重爲公家慟。不獨山陽感舊情。</text>
<title>次鹿門承旨韻</title>,<text>金壺仙漏盡。冠冕趁晨參。星拱皆尊北。風薰更自南。新粧桃臉暈。慢舞柳腰纖。經幄頻虛席。欣瞻晝接三。</text>
<title>十貂亭 許岳麓名筬所作</title>,<text>殊錫從天寵乃言。秋毫一一揔君恩。較來白璧慚高價。買却靑山敞小軒。園帶榮光春不老。湖如勑賜鏡無痕。何人錯道貂還弊。贏使芳名百世存。</text>
<title>紫騮馬歌 咸鏡伯張好古。以紫騮送關西節度柳珩。因作此歌。</title>,<text>黑龍風雲倐變化。房星降精生紫馬。輕裘鎭北張僕射。牽來少試華軒下。與人堪作急難用。爲送元戎奬忠勇。玉帳朝開引龍種。振鬣長鳴朔風動。金鞭乍振試據鞍。四蹄雹散長楸間。張侯意在濟險艱。平地未足稱才難。頻年殺氣晦金微。雪山斥堠多是非。交河氷合獵成圍。正是弓勁兼馬肥。沿江鼙鼓在不意。此際驅馳公與爾。追奔胡地盡千里。蹀血歸來餘意氣。颯爽英姿與逸足。並入丹靑映麟閣。然後始報張侯德。放牧春山也不惡。張布政柳節度。文武才稱今吉甫。經略西戎與北虜。耻以強敵遺君父。馬乎不與千駟列。得歸軍門要汗血。二公於汝是伯樂。可見爲國心如一。只愁古來事戰征。未免萬骨枯崢嶸。我願將軍不戰屈人兵。勿使此馬誇橫行。</text>
<title>欲遊香山未果</title>,<text>二歲安陵客。仙山阻一遊。登樓寄遠眺。對月想丹丘。巖老叢叢桂。楓酣葉葉秋。此時兼此景。親老柰多愁。</text>
<title>次西潭九日登屋後小山之作</title>,<text>踈桐葉落只空柯。關外悲秋鬢自華。佳節樽前成一笑。晩霜籬下采寒花。笙歌入夜凄疑斷。肴核堆盤味盡嘉。醉裏有鄕堪浪迹。旅遊千里不須嗟。西潭元韻西風吹葉葉辭柯。此日登臨感歲華。欲把一杯酬令節。強扶多病折黃花。無錢處士陶彭澤。落帽參軍晉孟嘉。千載風流俱不泯。暮天回首獨長嗟。</text>
<title>次尹次野白沙韻。疊二首。白沙時牧定州。</title>,<text>草屋簷低不設簾。月窺林罅一眉纖。沉吟傲吏閑中作。剩見歸情病後添。欲乞專城知我苟。輕拋五斗羡公廉。霜催塞菊花爭發。重碧離樽待一拈。風送秋凉夕滿簾。客中多事雨纖纖。身衰自覺歡娛少。親老那堪喜懼添。干祿半生貧轉苦。傭書萬卷價還廉。愁來只可憑詩遣。吟筆如今亦懶拈。</text>
<title>安州慶宴識喜 幷序</title>,<text>子尙以庚戌登第。翌年正月。設慶宴于安州。盖爲舍弟作牧奉親故也。定州牧使洪命元。肅川府使李貴。平壤庶尹李幼淵。大同察訪柳舜翼。宣川郡守朴大夏。寧邊判官成時憲。校書正字田闢。以先生來會。平壤，寧邊，定州妓樂畢至。余兄弟亦爲新恩冠服以悅之。是歲親年九十有二矣。昨年尙被司馬選。來宴于此。今春又設是宴。所以慰悅百歲之親者爲如何。而余兄弟一牧安州。一典楊山。斯乃私門之盛事也。因爲四韻詩記之。天爲今朝解早寒。錦筵高設奉慈顔。芳蘭映雪庭增潤。香桂留恩露未乾。紅燭影中森象笏。綠樽開處簇蟬冠。揷花亂舞孫兼子。九十年餘無限歡。</text>
<title>庚戌臈月。赴任楊山。後數月。一松沈相公。以詩寄之。命步其韻。故敬次。</title>,<text>遙望台階地有仙。別來消息杳無緣。潮迎雙鯉回江外。鴈帶淸篇落案前。直節已輸明主盡。雅音兼挽正風宣。傍人爭取詩囊看。錯道隋珠照夜鮮。一松元韻難爲兄弟兩詩仙。分占名州亦勝緣。五馬榮生西海上。三牲養備北堂前。玄琴識趣仁風暢。綵服承歡孝理宣。天勸高賢綿緖業。郞君恩帽桂花鮮。時舍弟牧安州。郞兒釋褐。故詩有云云。</text>
<title>次晩翠公宴白川鄕社堂韻</title>,<text>鄕飮遺風墜幾年。堂成始迓玉京仙。金章野服分賓主。翠杓烏程讓後先。此樂亦因時去亂。淸歡須指月當筵。座間誰是工於畫。願寫風流掃壁懸。</text>
<title>辛亥冷節。自楊山拜掃先塋。還向黃州城所。延安府使安景容。亦以城役作行。遇諸路上。口號寄詩。因次其韻。</title>,<text>崎嶇客路陸兼川。展掃松楸促馬旋。靑眼雙開山店夕。殘鞭同拂曉溪烟。疲氓滿路憐行役。衰鬂逢春憶壯年。見說梨園開海曲。爭如父老擁群仙。延安自言敎官婢歌舞。故戱之。</text>
<title>疊韻</title>,<text>數日登山更越川。悠悠客路互回旋。新城處處人驅石。寒食家家柳拂烟。詩爲遣愁無好興。身因多病惜流年。漁舟欲向桃源去。永作秦時避世仙。</text>
<title>罷楊山。出宿江上。辛亥三月。時老親在安州。</title>,<text>笑別楊山催出城。池花街柳暫時情。狂風吹浪舟前急。獨鴈㘅蘆月下驚。已失毛公奉檄喜。又非張翰憶蓴行。繁絃莫送離歌咽。春睡昏昏正欲成。奉檄來何幸。虛舟去太忙。世情眞擾擾。行路一茫茫。片夢東歸疾。孤雲北望長。此心關得喪。只是爲斜陽。</text>
<title>次尹期仲 東老 南江卜居諸公韻 南江。在海州。</title>,<text>山斷江仍曲。壺天是處開。曾爲造物秘。始許可人來。海列晴餘市。波添醉裏杯。罷琴時靜聽。雲際暮鴻哀。余時寓黃州。期仲爲判官。</text>
<title>次水心亭韻 此亦期仲亭子</title>,<text>江如明鏡照心寒。物我何曾有兩間。夜氣淡然風又定。坐看秋月浸澄瀾。</text>
<title>尹期仲扇面。有月沙所題。次其韻。</title>,<text>偶見詩題扇。淸芬怳得親。於文是盟主。如子復誰人。筆送長風遠。情輸醉墨新。何時東去洛。座上一探春。</text>
<title>在安州。次西潭詩韻。辛亥夏初。</title>,<text>窓外參差野色來。晝禽相喚下庭苔。畫屛獨掩眠初足。詞客重逢眼忽開。曲和郢中餘雪白。風驚筆下落花堆。覊愁莫怕難消遣。坐有涓涓綠滿杯。西潭元韻門巷寥寥燕子來。卧看陰砌上莓苔。田間野老閑時話。肘後醫方靜處開。滿郭晴光空翠滴。遠山嵐氣夕陽堆。誰能訪我柴荊裏。獨對空樽廢擧杯。</text>
<title>次百祥樓韻</title>,<text>樓臨江水水環樓。萬景都將兩眼收。天外落霞孤背。雲邊尖䯻亂峯頭。客醒客醉危欄日。人去人來競渡舟。兩岸若非關路遶。此間眞是一瀛洲。</text>
<title>憶香山</title>,<text>豈是仙山謝病翁。離親我不向山中。此情付與春空月。行到香爐照桂叢。</text>
<title>題僧軸</title>,<text>一片白雲在靑山。與僧同去與僧還。問渠那得雲相逐。云是空門心自閑。</text>
<title>避雨投箕子墓下村舍</title>,<text>荒凉墓下數家村。日屬觀燈酒滿盆。驚喜客來爭勸飮。仁賢淳俗至今存。</text>
<title>宿箕城。是夜因雨。夜半始懸燈。</title>,<text>江雨隨風乍驀然。汀洲弱柳不勝烟。霏微不斷黃昏後。萬戶紗燈半夜懸。</text>
<title>鐵瓮兵營得虛字。贈節度使張公好古。好古以北道監司仍任四歲。</title>,<text>綠髮將軍少學書。誰知胷有甲千餘。北門四歲勞經略。西塞今朝任掃除。雨化仁慈沾遠戍。風驅號令送穹廬。虜情坐見輸樽俎。胡馬催歸隴草虛。</text>
<title>擧子任叔英於庭對。觸諱削科。聞而有感。辛亥。</title>,<text>明王親策豈虛文。是是非非正欲聞。公望只知言宋事。考官猶不下劉蕡。忍敎良璞還垂泣。誰信危衷但愛君。此老呑聲有何補。九天回首隔重雲。</text>
<title>鄭仁弘箚詆退溪，晦齋兩先生。</title>,<text>道德宜爲百世尊。兩丁從祀至公存。世情容易論前輩。識者何曾有此言。直據淵源當左袒。忍看朱陸更分門。願回白日昭昭色。照彼來庵永夜昏。</text>
<title>儒生爲之空館</title>,<text>太學諸生遇聖君。如何一夕散如雲。尊師不暇裁狂簡。納履翻敎駭聽聞。魯泮無因看采藻。孔庭空自閉斜曛。捲堂不忍披前史。誰意明時更有文。</text>
<title>奉贈李知事以奏請，冬至等使赴京。</title>,<text>燕雲北望路茫茫。斜日分携未忍忙。奏牘兩隨槎一片。行裝只有藥千方。秋辭薊野寒林葉。鴈度遼河早夜霜。忠實已申前歲擯。華人應快覩鸞凰。</text>
<title>贈副使芝峯長短律二首</title>,<text>世路悠悠別日多。况今千里意如何。浮雲聚散一年盡。明月盈雙鬂皤。鴈斷客情燈下睡。酒醒吟筆雪中呵。芝封奏罷應題可。須趁東風催渡河。星槎八月客。河漢昔年仙。王事身兼二。江山路幾千。詩情亂蟬裏。行色早鴻邊。欲勸一杯盡。蒼茫已暮天。</text>
<title>申黃州 葆 挽詞 爲人作</title>,<text>治行高於漢吏良。鬂邊崑玉照恩光。三年泣血終天痛。一病沉綿逝水忙。宅相有歸還孑孑。鄧攸無嗣任蒼蒼。荒原永妥魂知否。卽是夫人塚土傍。</text>
<title>次示正字男得監董賞馬韻</title>,<text>恩賜當知價甚高。休將凡馬與同槽。着鞭騎出東風路。還愧山中半月勞。正字。自槐院差山陵監造官。未一月遆。</text>
<title>生日病卧書懷</title>,<text>初度今朝是。蒼茫怨我辰。天應與身疾。文豈逐家貧。萬事不如意。百年空誤身。劬勞恩未報。此日益霑巾。</text>
<title>吳汝益令公。特拜關東伯。其行也。病未出別。後托歸便。奉寄蕪音。</title>,<text>一別悠悠是一年。如何不解挽離筵。空敎江樹含情遠。誰折寒梅寄驛傳。暫舍甘棠揮簿牒。行遊雲嶠訪神仙。病餘未耐相思苦。坐對西窓月皎然。</text>
<title>贈別吳德耈令公以謝恩使赴京。長短律二首。壬子春。</title>,<text>曾聞令伯朝天日。處處皆言國有人。公繼星楂幽薊去。人稱文彩弟兄均。朔風吹雪埋征路。關柳排寒漏早春。莫恠離愁撩至此。離愁本自兩情親。觀周雖勝事。遠別意何如。楂動陽生後。身朝燕舞初。關心唯藥。遣悶只鄕書。夢寐無千里。相尋未可踈。</text>
<title>韓鳴吉與弟柳川公。同卜高陽勿移村。求題。</title>,<text>二公將老一區雲。翠阜高林許半分。水色山光今有主。牧兒田父與爲群。村烟四捲平蕪逈。漁艇雙歸遠浦曛。獨把韋編窓影裏。閑情不許外人聞。</text>
<title>李都正 禹賓 與申同知 撥 五人。作契會。年取八十以上。求詠其事錄呈。</title>,<text>喬松一去歲餘千。更見人間別有仙。洛社風流追勝事。香山几杖映華顚。腰金鬂玉春光裏。舞女歌兒醉眼前。浮世幾人能久視。壽星疑聚此筵邊。</text>
<title>次隣丈李察訪見寄習齋詩韻 習齋。乃權擘號也。</title>,<text>習齋詩伯今安在。佳句流傳亦到吾。張籍可能爭古淡。有如寒月照枯梧。</text>
<title>次李丈詠雪疊二韻</title>,<text>春空曉來雪。洒向小簷虛。欲賦梁園興。誰敎客右居。巷僻心因靜。人稀室自虛。梅香與雪色。幸不負貧居。</text>
<title>又次天字</title>,<text>夜來雪交下。牛衣人獨眠。漁翁一葉艇。何處釣江天。</text>
<title>延安府使安景容。重修平遠堂。次板上韻。</title>,<text>丹雘新如昨。今君亦古心。香憐蓮浦近。靑愛鳳岑臨。簾影虛邀月。泉聲細寫琴。諸公分物色。留與老夫吟。</text>
<title>尹知事 暾 挽詞 壬子夏。在松京。爲留守李公時彦作。</title>,<text>少日同遊老並門。白頭相對送寒暄。始疑衰疾緣哀服。終見端容化逝魂。聲望謾敎留此世。金章纔得賁荒原。崧陽落日臨風泣。遠洒丹㫌寄淚痕。</text>
<title>甲寅除夕有感 是年服闋</title>,<text>先祖妣享年九十四歲。先人與季父奉養。先妣享年九十三歲。吾兄弟亦有二人。故寓此追感之意。百世堂前二壽觴。乾坤終始指南崗。斑衣並舞當筵影。棣萼雙開滿室香。再世吾家同此樂。西山今日斂斜陽。前頭不是無除夕。把酒何心忍獨甞。</text>
<title>李別坐 元誠 內室權氏挽詞 二首</title>,<text>遭亂長爲客。他生始得歸。孤舟江上過。故宅望中非。篋有班賦。家餘孟母機。魂須記還路。捨此更何依。瞥許幽明異。令人五內迷。女憑衾枕哭。孫憶笑言啼。劒赴津邊約。鸞空鏡裏栖。生前倚閭恨。臨絶轉悽悽。</text>
<title>奉贈趙叔溫城主 名璞</title>,<text>湖上曾看擊水雄。刀邊今見割鷄工。戴星忙布如傷化。食檗淸回已死風。何遜吟餘梅自落。孔融樽裏酒還空。無人可辱陳蕃榻。汎愛能容一病翁。</text>
<title>與叔溫城主語及林川對巖烟月。恨不得便歸。形於吟。乙卯春。</title>,<text>沙明水綠兩巖前。身未歸歟夢幾先。今夕幸聞鷗鳥信。十年慙負釣磯緣。江梅有待開還落。湖月愆期缺復圓。行趁高風投五斗。滄浪同倚一漁舡。</text>
<title>謝叔溫城主見訪</title>,<text>窮巷驚聞五馬尋。餘生喜有二天臨。杯乾自恨貧爲病。語淡唯知利斷金。白屋將期均暖律。貪泉曾不易初心。東風雙舃翩然去。十里山村鎖夕陰。</text>
<title>奉贈叔溫城主吟案 四十韻</title>,<text>自昔才難得。于今見古人。寒松秀澗底。明月映湖濱。素地微成繪。精金不受磷。腹中經典笥。腔裏古今囷。餐菊何曾餒。非蘭不肯紉。釰衝南斗氣。鯤化北溟鱗。賓署新除墨。龍門上級身。含章至寶櫝。藏器下僚塵。起草多摹虎。潛郞獨泣麟。水曹吟遣興。秋部辨如神。病謝湖蓮幕。要迷宦海津。雲衢辭石友。詩伴契心親。不解驚榮辱。焉知匹晉秦。顔雖喜郡檄。仕不爲家貧。風引潘輿穩。車飛惠雨均。故絃俄盡改。前轍不容循。膝上琴微響。桑間雉自馴。懸魚非釣譽。食檗爲憂民。關節難排戶。鄰商不售銀。婉容擎壽酌。饗老展芳茵。民得依慈母。吏如束濕薪。簿書立談掃。寃枉片言伸。屈意醒甘獨。陶腰折不嗔。魃猶知屛去。農得洗愁辛。借寇家輸米。陳情戶比隣。佳聲動台府。令聞徹楓宸。衆口成豐碣。明君愛一嚬。茶能消久渴。話足娛佳賓。向日葵情遠。憂時雪涕頻。爽憐朝笏氣。閑閱錦囊珍。美睡交衙鼓。私書斷搢紳。山陰有老叟。梅閣訪經旬。暑近氷壺减。秋爭素節新。民瘡諮永晝。詩句檢淸晨。自念金銷口。仍傷谷不春。吟依澤畔苦。迹向世間陳。禮數優懸榻。交情比飮醇。床堆抵鵲玉。湖約釣魚緡。不羡羲皇老。難忘卓老仁。徵黃應有璽。側佇贊陶勻。</text>
<title>送景和赴輸城察訪</title>,<text>曾被朝家敦孝理。兩辭關北宦遊榮。微官此日添君病。千里今行愴我情。嶺路倦登山百轉。郵亭孤掩夢殘更。白頭倘得延朝暮。可待歸期話弟兄。余曾爲咸鏡都事。北靑判官。皆以親老辭焉。故首句云云。景和赴任後次韻詩已感高堂霜露盈。鴒原同老是眞榮。重關疊嶺郵傳路。綠樹黃鸎去住情。地盡戍樓雲萬里。月明羗笛夜三更。仲尼旣聖猶欺我。天理寧親海內兄。</text>
<title>與鄕友安吉伯 應慶，趙大鳴 鐸。同遊虎潭。</title>,<text>寒玉溶溶翠壁前。白沙如洗是華筵。群遊杖屨花光裏。眞率壺觴柳色邊。落日歌聲山互答。輕裙舞態燕爭姸。臨歸爲向淸溪釣。更泛流杯任爾傳。久聞潭可愛。今日始臨流。人事前村閙。桃源是處幽。花依巖際落。魚在鏡中游。興極還忘返。斜陽爲暫留。</text>
<title>贈洪師古將赴信川</title>,<text>此郡常稱劇。其難不下州。求良乃物議。惜別是私憂。酒爲年衰斷。門因客罕幽。脂膏恥自潤。王化賴公流。</text>
<title>師古赴任後追寄別懷</title>,<text>誰使長腰紐郡章。眞如六一守滁鄕。自憐白髮勞銅墨。空憶丹霄侍玉皇。誇說菊香要我去。浪吟秋興引杯長。眼看燈下群蛾殞。使酒河東也不妨。</text>
<title>次舍弟詩韻。贈師古。</title>,<text>舍弟先吾至。蒙君數日親。喜看留五字。恨不作三人。金弄池邊縷。銀翻水底鱗。休言有明歲。未必似今春。</text>
<title>調師古斷酒吟詩</title>,<text>使君平日唯耽酒。晩喜哦詩得我驚。漫興本非醒處涌。淸吟多自飮中生。還嫌永叔翁稱醉。只闘高公老擅名。萬古誰能兼二者。風流宜與謫仙評。</text>
<title>次信川蓮堂韻</title>,<text>水面芙蕖水畔堂。凭欄手可摘蓮芳。靜中若解濂溪趣。最在月明香滿塘。師古詩誰將君子強名堂。最是芙蓉異衆芳。祗恨西來秋色晩。寒香寂寞但空塘。</text>
<title>踏靑日。酌信川衙軒。</title>,<text>勝日猶傳上巳名。芳樽何事掩門傾。東風應爲靑靑惜。不遣遊人蹋草行。</text>
<title>寄贈方面故人</title>,<text>公於書劒兩能行。我苦秋林聽葉聲。雲帶離愁常北去。鴈將封札却南征。胡兒斂戍民安堵。塞草知名國有城。樓上籌邊兼舞彩。箇中忠孝一般情。</text>
<title>丙辰元日日暈。二日白虹貫日。四日太白晝見。十五日白虹圍日三匝。直貫日輪。十八日白虹又貫日。</title>,<text>三元之日上元朝。上帝何心示此妖。太白初經半天彗。陰虹更貫大陽消。路人潛嘆無從詰。愚婦皆知有所招。涕解傷時流不禁。寸誠難徹九重遙。須臾毋死願無他。只願時平聽壤歌。端月未終灾至此。上天難測意如何。寂寥匡鼎䟽還絶。慷慨郇摸字轉多。始願區區眞錯料。自今宜寐不宜訛。</text>
<title>舟中</title>,<text>潮聲驚客夢。曉色散平湖。野店依依樹。沙洲點點鳧。炊烟舟上早。帆影浪中孤。回首終南近。家人應待吾。</text>
<title>李承旨 春元 訪崔佐郞 鳴吉 于嘉平山居。有詩相和。追步其韻。</title>,<text>崔君比虛舟。無人橫野渡。才憎少年達。身以微罪去。桑連十畒影。屋因數株樹。巖雲足生理。谷鳥深許與。圖書左且右。靜尋仁義路。阨窮心無悶。得喪口不語。采藥晩未歸。佳客來書午。童無應門意。鶴亦迷報處。留詩澗咽恨。出洞雲滿屨。虛回雪中棹。令人費延佇。聚散自有數。佳期非故誤。中心苟不同。隔若千里許。數公淡如水。肝膽照有素。笑他雲雨交。獨全道義侶。蒹葭企玉樹。自慙齒已暮。何時得會面。慰此十年阻。秋風感志士。隻影空自顧。欲寄相思夢。山深水無渚。</text>
<title>王昭君</title>,<text>可使安危一顧分。襄王幸未夢行雲。畫工誤畫歸驕虜。不是欺君是愛君。自得仙容屛衆。便忘南牧對蛾眉。若敎只冠三千麗。驕虜和親未可知。</text>
<title>門外</title>,<text>門外車塵闘後先。金魚玉帶夕陽天。自慚軍國方多事。獨作閑人白日眠。</text>
<title>早春訪靑坡友人 丁巳</title>,<text>偶逐東風郊外行。園梅巷柳捴春情。幽居獨耐餘寒在。久病都忘一歲更。心上已灰今世念。飮中兼謝舊仙名。休將白髮論多少。贏得優游老太平。</text>
<title>南窓朝日</title>,<text>朝朝愛此日生東。照我南窓獨睡中。莫道大陽天上遠。無私自得及衰翁。</text>
<title>與蘭皐令公。約艾湯不果。</title>,<text>春來艾葉最先新。采采陽坡手欲親。苦被東風曉來惡。盡將佳興讓他人。陽坡采綠又差池。行止無非造物爲。未必明年似今歲。東風且莫誤佳期。</text>
<title>白川縣城東。有舊鄕校洞。素稱佳境。與鄕友安吉伯輩往遊。</title>,<text>誰知人境秘丹丘。入洞如尋物外遊。白石平鋪苔不染。淸泉細瀉玉疑流。前橫短隴村烟隔。背倚群峯澗月幽。谷鳥因傳絃誦響。移家將與白雲謀。</text>
<title>與李直長彦誠。屢約相會。不果。</title>,<text>相逢各說便相尋。辜負佳期春已深。一掩柴門動經歲。獨邀山月與開襟。身閑自許才無用。心靜方知物不侵。兼喜近來宵漸短。夢回河漢已先沉。</text>
<title>贈別金陜川亨吉罷歸原州</title>,<text>君向原州去。原州底事關。無端前禍福。有約舊江山。春色隨花盡。雲心共客閑。飄飄吾自笑。何處一枝安。</text>
<title>因金亨吉之行。寄意於柳川壯元。柳川時配原州。</title>,<text>原州不與汨羅隣。東望憑君問逐臣。萬死一生明主眷。丹心白髮兩朝身。空山風樹鳥啼夜。宿草鴒原雨送春。最是桐鄕堪慰處。老郞遺愛尙留民。柳川先隴在原。其兄亦葬此。</text>
<title>贈別年友宋木川 惟諄 往省先隴于韓山</title>,<text>白首同年宋木川。閉門長作一癯仙。身衰不耐松楸遠。病起還驚節序遷。杳杳促鞭芳草路。行行和夢落花天。湖山物色知多少。摸寫吟中爲我傳。</text>
<title>暮春詠懷 次別人韻</title>,<text>無能方解味淸時。有手還辭把酒巵。老惜殘春因卧病。慵添去歲不言詩。誰敎塵土形長役。自笑江湖釣未垂。休道綠陰今正好。良辰樂事本乖離。有意</text>
<title>柳勵仲 舜翼 以判决事。遊西湖。戱贈兩絶。</title>,<text>四月西湖水色多。仙舟上下弄閑波。無爭最是沙邊鳥。對此其如聽訟何。興在求閑不在忙。舟人促掉太無膓。非魚亦足知魚樂。只怕呑鉤爲餌香。</text>
<title>贈別日本上使吳公汝益</title>,<text>歲丁巳。爲日本報聘。擇其人而公爲薦首。將行。柳判决勵仲邀餞。余亦與焉。筵上有襄陽妓能唱令公爲關東伯時所製歌曲。又誦謾興一章。感舊叙別。甚不邂逅。余旣詠別懷。又次其謾興詩韻。以爲贐。鯨浪舂天不見程。孤舟出沒送君行。帆辭故國西風送。槎指扶桑早日迎。一節報恩忘海濶。片言成好覺金輕。親朋別恨何須較。只願離觴到手傾。</text>
<title>次謾興詩韻</title>,<text>客將適萬里。雲至自陽臺。往事梨餘寺。佳期雨熟梅。情含遠別苦。顔帶半酣開。解唱當年曲。臨行又一杯。吳公元韻梨花珈駱寺。明月義相臺。淥酒傾滄海。淸歌選雪梅。地兼人盡美。言與笑相開。歡樂無多日。君須滿滿杯。雪梅。卽妓名。</text>
<title>醉歌行。贈別李尙古日本從事之行。</title>,<text>人皆惜此去。我獨壯斯遊。長風爲君破巨浪。海若爲君安驚流。凌波自有黿鼉橋。賣藥相遇安期舟。掛帆扶桑白日近。浴髮咸池炎瘴收。言重千金結隣歡。義行列島生寒秋。手掣長鯨作細膾。酒傾東海澆離愁。下以慰高堂千里之望。上而紓聖朝百年之憂。嘉肴代越膽。壯心看吳鉤。酒酣歌更激。日暮君不留。願使東溟自今潮又汐。往來寄與情悠悠。</text>
<title>又贈五言</title>,<text>早識離懷惡。誰如此別情。扶桑最絶域。碧海是長程。萬里君親隔。孤舟歲月更。交隣須與約。不在使華行。</text>
<title>寓意 用別人韻</title>,<text>江上芙蓉意不忙。芳心卷在藕絲膓。秋風更被淸霜脆。誰信枯根未死香。</text>
<title>柳老泉夫人挽詞 柳公以奏請使赴京未還</title>,<text>孕秀韓山積慶源。老偕君子福盈門。窓燃宮燭雙珠貴。誥映金花二品尊。天上星槎歸有日。堂前桃李落無言。難將六十餘年樂。少慰今朝死別魂。</text>
<title>張參判 好古 夫人挽詞 參判時在通津別業。而夫人別世。</title>,<text>不待人間甲子回。如何蕙質遽先摧。門闌縱覩乘龍慶。疾病終無泣竹哀。內贊觀風遺愛布。外從私第萬緣灰。篋中牢落留花誥。親愛相看未忍開。</text>
<title>石陵君挽詞。爲柳勵仲作。權葬十年後。夫人死。遷于忠原。與夫人同兆。</title>,<text>投袂風塵許效忠。書生有此寸心雄。輕身扈駕官非願。瀝血從軍戰有功。魂掩廣州霜露裏。名留麟閣畫圖中。今邀德耀移新壠。契活知應與世同。</text>
<title>石陵夫人挽詞</title>,<text>孤鸞在世十餘霜。同穴他生志願長。子女在前因苟活。䲶鴦有約豈終忘。斷魂已會重泉裏。雙塚新封蔓草傍。更擧孟光平日案。歡情不覺有存亡。</text>
<title>李而栗 尙寬 赴淳昌來訪。以詩贈別。</title>,<text>寂寂門常掩。君能問索居。湖南再分竹。壁上又懸魚。衰老身長別。山川夢亦踈。河橋柳堪贈。卧病意何如。</text>
<title>李知事 時彦 相公。以有司設耆老宴于掌樂院。有賜樂送酒之典。甚盛事也。以詩賀之。凡疊三韻。</title>,<text>耆德高年爵亦尊。華筵兼復荷鴻恩。瓊漿自闕春浮斝。仙樂穿梨響逗園。洛社風流全不减。香山圖繪半猶存。前期直指乾坤老。聖主千秋爲乞言。時耆老只有四人。在昔無聞敬達尊。諸賢今日最承恩。台輝照座韓兼富。鶴髮同筵綺與園。仙樂遠從天上降。壽星移向酒中存。千年洗髓眞明驗。方朔吾知不妄言。耆英高會世皆尊。未及當今有異恩。天樂固非鄕里樂。梨園何似洛陽園。百年日月壺中永。千歲神仙地上存。能享遐齡由德宿。金丹却老是妖言。李知事次韻詩光騰南極壽星尊。開宴淸辰樂聖恩。天上流霞傾玉斝。雲間仙吹動梨園。雙台兩比瞻重朗。一甲三翁喜並存。曠世寵榮千載幸。欲言無語竟何言。華堂高會儘年尊。壽域同歡天地恩。三島曉雲浮閬苑。九霄晴日逗梁園。笙歌跌宕風流盛。樽俎雍容道義存。霞醞千觴咸醉飽。至仁難報亦難言。齒爵元來世所尊。敢將枯槁荷殊恩。天厨美醁斟瓊液。法部淸詞唱沁園。雨露一堂華髮潤。乾坤千載此身存。人間盛事無前後。履道雙明不必言。</text>
<title>朴二相夫人挽詞。爲李知事作。得疾不終日而逝。</title>,<text>夫人福祿女中專。瞥許長辭便是仙。偕老至升貞敬貴。一生唯以順柔先。歡悰日對諸孫弄。榮養家兼四子全。欲慰此情悲轉劇。靈轜哭送曉風前。</text>
<title>贈別柳勵仲觀察黃延道二律</title>,<text>咫尺常嫌會面踈。况今西出意何如。孤鴻失侶傷弓後。四牡馳聲攬轡初。夾路爭迎新翠袖。滿池相待昔紅蕖。海潮日夜通江漢。欲寄音書自有魚。官至監司亦謂榮。殷勤一語贈吾兄。蘇民只在科條簡。宣化當先賦役平。風采弛張由體貌。幽明黜陟自心衡。故人言切君須試。葉葉甘棠揔頌聲。</text>
<title>舍弟在京患疾。余寓西墅譴瘧。病中咏懷。丁巳八月</title>,<text>離鴻分兩地。衰疾各相侵。荊樹殘秋色。鴒原落日心。無端身異被。有夢夜知尋。不識渠憔悴。應憐我苦吟。</text>
<title>自江西乘舟。逆風三日。舟不得行。</title>,<text>水宿仍三夜。疑爲泛宅人。厨烟和雨濕。沙鳥慣顔親。燈映村雙岸。江涵月半輪。詩囊空已久。無物獻波神。</text>
<title>舟中九日</title>,<text>獨卧舟中久。重陽此日回。思家猶作客。戀菊豈貪杯。無帽風空急。多愁鴈又哀。與誰開口笑。辜負醉歸來。</text>
<title>洞友具參奉 濬 挽詞</title>,<text>慟矣交親在眼稀。君因何病又長辭。微班供職衰年夢。浮世關心舊酒巵。同壠相依孤女魄。傳家只恃外孫兒。孟光不替齊眉敬。獨泣空堂掩素帷。</text>
<title>舍弟以收議被罪。自南移北。路由京畿。會別于三田浦。佐郞男作一絶。次其韻。戊午正月二十二日。</title>,<text>長程不盡日陰陰。江水爭如別恨深。絶塞應無鴈飛到。音書欲寄只傷心。</text>
<title>別後。追憶寫懷。丁巳十二月十二日。竄南海。戊午正月。移配于穩城。</title>,<text>南海孤囚又北遷。兩鄕凡度幾山川。途中雨雪無虛日。馬上筋骸涉二年。夜夢倦尋靑海遠。晝眠疑對白眉娟。鶺鴒杳杳原邊影。未死重逢只恃天。同被君憐我甚衰。分飛我復爲君悲。片言愛主身千里。一念關心室兩兒。湘水無情恩譴改。囚山多事日光遅。鴈聲驚殺窓前夢。錯認書來又却疑。</text>
<title>二月十四日。晝雨夜雪。又有疾風。因憶舍弟。</title>,<text>春陰不解雨濛濛。夜雪交飛又北風。遷客耐寒何處宿。此宵尤驗忤天公。</text>
<title>寒食向先塋。坡州道中遇雨。</title>,<text>自冬以後至今春。苦被天陰雨雪頻。馬沒深泥蹄已倦。人緣高岸路皆新。獨尋野渡津誰問。夜入山村犬亦嗔。對竈羡他康節老。窩中不出養吾眞。</text>
<title>鄕友趙應順 光庭，趙子彬 文粹 邀宿文會書院。感舊題詩。</title>,<text>東庠西塾記曾遊。共愛靑留昔日眸。逝水同歸憐舊伴。春杯強倒破閑愁。淺紅初入墻桃臉。新綠方爭柳岸頭。纔出洞門雲樹隔。世間何日免萍浮。</text>
<title>留淨土寺</title>,<text>寺壓平湖上。危簷勢欲飛。魂淸山隔俗。夢冷月侵扉。鳥度汀烟去。人搖野棹歸。門前有蒼栢。將與爾相依。</text>
<title>贈別朴錫吾令公赴靈光 時余別舍弟之行。卧病不得出餞。</title>,<text>親愛連分數日中。榮枯雖異別懷同。淮陽須得如君重。人世那堪使我窮。雪裏掩扉憐獨病。江邊贈柳羡諸公。湖天日暖梅應早。幸折南枝寄老翁。</text>
<title>守夢鄭時晦令公赴襄陽。余於其時。適滯鄕郡。旣還。見留牋索贈。追奉二律。</title>,<text>病卧鄕山今始還。忽驚鳧舃已辭關。仙區榮養天應借。隱吏幽栖地不慳。漸勑厨人踈海味。試甞瑤草換童顔。鹿門猶在宜長往。行險何須返世間。昔憇征鞍峴首秋。疑氷餘恨不曾休。夢飛天外尋丹壑。身落塵中到白頭。仙侶邀公爲地主。桃源猜我阻漁舟。百年未至行當往。一約須傳鏡浦鷗。歲甲午。余守金城。以試官過襄陽。亂離中不得遊賞。故詩中及之。</text>
<title>朴別坐 知謙 愛閑堂八景。次諸公韻。</title>,<text>松裏玉巉巖。更無塵與土。晴峯一抹嵐。散作溪村雨。右松岳晴嵐庭際半塘蓮。蓮間午夜月。淸香與淸輝。疑是濂溪曲。右蓮塘夜月暝色村邊來。孤烟望裏白。隨風渡溪頭。半抹前山腹。右孤村暮烟山中欲斜暉。照此前崖碧。牧童隔溪歸。路暗驅牛急。右蒼壁落照野渡石爲橋。溪流橋下逬。行行多少人。各照閑忙影。右石橋行人峽引漢江流。帆連兩岸舶。相逢不辨商。誤問尋源客。右江浦商舶獨尋朝磬行。石路霜侵屨。半日同僧閑。香烟暮繞樹。右佛寺尋僧乘閑臨釣灣。投餌看魚出。何物與相親。飛來雙屬玉。右槐灘釣魚</text>
<title>三月建州奴酋入冦撫順。捴兵以下四將戰沒。賊夷城毁室而退。天朝軍門汪可受傳檄我國。使之赴援。而廟堂以送兵無益之意回咨。使弘文校理李埁賫去。人情危疑。恐有重譴。</title>,<text>西來飛檄自軍門。爲報胡鋒犯塞垣。春草遍塗精甲血。陣雲哀哭捴兵魂。擣巢欲合偏邦力。急病宜酧再造恩。可惜廟謨還不一。臣民無面此乾坤。</text>
<title>次舍弟移配穩城贈別金吾郞韻 戊午夏。金吾郞乃朴悌生也。</title>,<text>北望悠悠羡鴈征。有官歸自卯君行。羸形欲仆方離海。餘喘猶存僅到城。萬口和邊還立幟。一心丹處獨輕生。要知兩地愁多少。聽取原鴒急難聲。舍弟詩老我投荒合遠征。金吾何事苦同行。臘梅香盡浮南海。官柳春殘到北城。雨雪風霜眞作伴。流離顚沛倚爲生。棘門重鎖歸天上。豆滿江呑嗚咽聲。</text>
<title>洗馬曺子實 文秀 相訪論詩。贈以長短律二首。</title>,<text>夜靜茅簷聽說詩。耳邊疑是咽咸池。直廬春色毫端滿。九陌風光句裏移。身近潛龍雲乍隔。才堪起草世方知。老夫獨抱殘花病。欲和陽春興已衰。官是宮僚後。人眞學士才。筆端驚驟雨。詩裏洗纖埃。鶴駕雲間護。書筵帳外陪。登灜未咫尺。莫道隔蘭臺。</text>
<title>子實見和二首。更次以贈。</title>,<text>晴窓眠罷展君詩。艶似芙蓉出碧池。東省小官眞蠖屈。南溟異日便鵬移。唱高白雪誰能和。技止黔驢我自知。吟興病中尤索寞。任他花盛又花衰。雕虫慙我技。綵筆羡君才。秋水元無滓。明珠不犯埃。官閑少海衛。跡逐列仙陪。燕國方求士。黃金議築臺。</text>
<title>次退憂亭韻 子實來誦諸題詠及所次詩。余亦步之。</title>,<text>退不眞忘世。居猶寓悶時。悠悠沙鳥興。眷眷廟謨宜。俯水身疑泛。凌虛影更危。憂憂兼樂樂。先後自知之。</text>
<title>次子實江亭遊賞韻</title>,<text>湖如西子鏡奩開。約束淸遊相與催。沙渚撑篙鳥驚去。蘋洲弄水花漂來。舟中比世未爲狹。鬂上失春難再迴。酒盡且須問前店。興闌不覺辭深杯。</text>
<title>李秀夫陶濱自朴淵歸訪。暮夜卽還。秀夫名尙俊。時寓陶山。以陶濱爲號。</title>,<text>看君行自朴淵歸。水色山光惹滿衣。別恨經春說難盡。征驂怕夜去如飛。陶山未必愁能避。老境空敎跡兩違。屈子阮生醒醉異。不知誰是又誰非。</text>
<title>戱贈黃延伯柳勵仲</title>,<text>陶濱誇語朴淵遊。云與吾兄數日留。珠沫散飛晴晝雨。銀河倒落老龍湫。閑臨苔壁雲相逐。靜卧松陰夢亦幽。未免被他仙境笑。不邀劉阮共宜搜。</text>
<title>申同知 晟 挽詞</title>,<text>楊葉穿來早有聲。桂宮先唱是君名。屢經鎭堡人爭譽。兩佩銅魚世謂榮。玉潤金輝超宰列。蕙抽蘭茁映家庭。時危未覩橫戈再。赳赳精魂託舊塋。</text>
<title>悼鰲相</title>,<text>君恩猶貸死。魑魅竟貽殃。喬嶽空今世。箕精返上蒼。山河兩朝誓。論議百年霜。千里靈轜返。歸途雨露瀼。</text>
<title>贈別宋永叔 邦祚 赴關西評事</title>,<text>有耳愁聞別語忙。重攀離袖愬斜陽。久從支使星曾轉。新佐元戎路更長。多事不辭身抱病。參謀唯仗釰如霜。誰敎塞上驚塵息。歸趁秋光慰斷膓。</text>
<title>次韻謝友人見訪</title>,<text>君如丹桂秀凡林。憐我踈慵爲獨尋。雲雨厭看時俗態。雪霜同保歲寒心。乍眠靜晝顔疑對。苦憶淸宵月欲沉。驚鵲未知何樹繞。速宜相就與開襟。</text>
<title>贈別金都事 寭 赴咸鏡。因寄意於舍弟謫所。</title>,<text>江漢秋風昨夜還。宗英千里赴咸關。雲霄幾歲曾垂翅。蓮幕今朝又強顔。靑眼乍逢眞似夢。白頭相別轉無歡。囚山倘得尋吾季。爲報人間事事難。萬死嗟余季。今逢亞使行。雖無一日雅。可比十年情。衰病傷時事。離懷筭塞程。相思數行札。幸寄鴈南征。</text>
<title>連山金公 立輝 挽詞</title>,<text>忠信家聲遠。簪纓世祿延。官紆數郡紱。身老故山田。旣享年稀古。終敎壠倚先。門多賢子姪。寧戚禮無愆。</text>
<title>宋評事永叔挽詞</title>,<text>去時君辭我。來時我哭君。去來一瞥間。有此死生分。佐幕爲名誤。正値遼塞氛。搜銀兼有命。促鞭穿火雲。郵亭夢乍驚。旅魂招不聞。妻子隔迢迢。僮僕涕紛紛。霑恩返靈櫬。滿路哭芝焚。正直是君質。淸雅是君文。不應便成塵。隨例埋荒墳。時危氣愁慘。存歿同悲欣。去去西原路。丹㫌帶斜曛。</text>
<title>贈別趙叔淸 邦直 赴全羅都事</title>,<text>此日離懷只自知。時危那更問前期。浮雲易散長空影。驚鵲終依底處枝。佐幕最妨身作▦。忘憂休信酒盈巵。湖天幸接嘉林路。歲晩斑衣不恨遅。</text>
<title>與韓載寧仲安 汝稷 及佐郞男同遊中興洞 九月初</title>,<text>古堞緣崗斷。淸溪漱石流。冥搜力雖倦。獨坐興還幽。勝地長如昨。明年復有秋。時平老更健。準擬此重遊。</text>
<title>載寧與佐郞探勝而去。余留溪上。</title>,<text>二客尋幽去。穿雲問幾重。步輕唯任屐。身健不須筇。路斷緣溪度。林回與鹿逢。歸來說勝賞。聽罷未知慵。</text>
<title>保晩亭 月沙公有江亭於楊花渡。以此爲名。</title>,<text>保晩亭何處。投金古渡頭。非因三黜去。只爲二宜休。江似平泉淨。園依綠野幽。沙鷗嫌易押。應訝退猶憂。</text>
<title>次洪益山 敬紹 伴鷗堂韻 二首○戊午余避寓南陽</title>,<text>解綬尋桑梓。爲堂俯澗流。年光方屬暮。雲物已辭秋。詩是因閑得。官非以病休。窓前收八景。生理不曾愁。自有相親鳥。何曾厭寂寥。雨移隣圃菊。晴采石田蕭。治郡絃歌咽。休官野興饒。公私俱不負。閑卧送朝朝。</text>
<title>次朴僉知 致雲 松亭韻</title>,<text>幢幢雙盖合。景物餉淸遊。密葉栖風足。盤根得地幽。陰陰常傲夏。瑟瑟未離秋。他日尋童問。山中倘久留。</text>
<title>次晩翠堂韻 前監察李璹居仁川。有此堂。</title>,<text>舊庄歸卧想伊人。松竹環堂眩丑寅。臘後獨榮簷住夏。雪中仍翠檻疑春。暎窓密葉藏幽夢。低戶寒枝掃俗輪。回視紛紛蒲柳色。望秋先落㥘金神。</text>
<title>次示佐郞男詠棊二絶</title>,<text>可忘機處未忘機。多事枯棊日日圍。談笑只輸孤注了。雪中那解羽觴飛。謝安眞解用兵機。敵至唯將一局圍。今日亦如賭墅日。佇聞遼左捷書飛。</text>
<title>南陽府使龍溪金公 止男 邀與觀獵。贈以長短律二首。</title>,<text>身與孤雲墮海邊。依然王粲倚樓年。雙眸乍對寒山頂。萬事相悲落葉天。昭代正愁張網密。獵人還闘獲禽先。世間爭奪紛如此。只可都輸一笑前。此世知何世。他鄕卽我鄕。秋殘愁裏色。菊謝客邊香。獨鳥依寒樹。雙鳧返夕陽。披襟太草草。有夢寄琴堂。龍溪次韻竹符來駐海雲邊。跡斷脩門未半年。靑眼白頭俱暮境。落霞殘日共秋天。遅回世路君差後。飽閱人情我已先。置此且看今夕事。僄趫誰脫網羅前。平明發號令。馳驟羽毛鄕。草潤妖狐血。風飄駭麝香。割鮮酬勝節。收網趁斜陽。更有成都客。淸詩和草堂。</text>
<title>龍溪歷訪僑寓。而村人誤傳謂余不在。未得相叙。錄奉一律。</title>,<text>聞道村童誤應門。僑居不見過高軒。誰家書午題凡罷。何處尋花問柳煩。永日柴荊添寂寂。一塲談笑隔溫溫。山陰乘興非關雪。要把交情更細論。龍溪次韻曾逐東風到野門。桑麻寂寂閉茅軒。郡中長想琴書靜。閑裏應嫌問訊煩。深謝寄詩要我和。未能携酒爲君溫。會當一騎勤來往。多少襟期對榻論。</text>
<title>疊韻再和</title>,<text>驚聞剝啄乍開門。再得隋珠照客軒。漫興不妨隨遇寫。差科非是爲私煩。愁吟夏日燎空烈。苦憶春風滿座溫。身老時危悲不柰。七哀思與仲宣論。龍溪次韻邑里蕭條近海門。數株楡柳繞堂軒。身衰只合休官速。民散多慚出令煩。亂世作州無興味。故人爲句喜淸溫。寥寥偃室誰相問。坐想潛夫老著論。</text>
<title>龍溪書示以箭破無魚。不得分寄之恨。戲呈。</title>,<text>橫索編簾截海流。銀鮮日日自官收。長風捲浪天相接。弊笱沉波岸獨留。任使河神專水族。還將畦菜媚盤羞。因憐老客歌長鋏。多謝交情到白頭。龍溪次韻狂飈駕海卷洪流。百丈魚梁散不收。人陟斷崖空悵望。客歌長鋏可能留。市鮮騰價漁商喜。畦菜專膓膳者羞。袖裏幸藏龍伯手。與君期飽海東頭。</text>
<title>舍弟自謫所。寄烏竹杖。感吟。</title>,<text>別來三歲想吾衰。遠寄扶行竹一枝。動試苔庭徐步處。閑携松逕獨尋時。蓬飄客路眞堪倚。龍化仙陂未足奇。何日滌瑕辭海岸。棣棠花下柱相隨。龍溪次韻靑眼無期白髮衰。憐君千里隔連枝。池塘草綠生新句。風雨床寒憶舊時。黃耳忽從天外至。烏篁先入手中奇。慇懃遠寄知何意。應願扶持到處隨。</text>
<title>聞龍溪自江華厨傳還。錄奉。</title>,<text>江都今與晉陽同。保障初完亦已雄。滄海爲池浮戰艦。祥雲出島繞行宮。官豐厨傳迎中使。津息驚濤待相公。却戀腰金多病守。鳧來鳧去趁炎風。龍溪次韻十日衝泥吏卒同。從來世故困英雄。掃門趍走迎華盖。承命聯翩下紫宮。休把江都誇地利。且將時事問天公。歸來滿面皆塵土。乍取蒲葵障北風。</text>
<title>贈成生往覲安邊</title>,<text>曾聞王勃赴家君。彩服君今照塞雲。別後可堪門寂寂。杯前空有恨紛紛。時危聚散同萍泛。路遠音書信鴈羣。去去炎程須自愛。好留靑眼待秋分。</text>
<title>次錦山東軒板上韻 癸亥四月。赴此郡。</title>,<text>列峀環成四面屛。身同秋葉此間零。川光淨布橋邊練。野色靑搖雨後庭。桑柘欲誇時漸泰。江山如訴亂曾經。有田不種淵明秫。唯事催科損性靈。</text>
<title>安城社倉板上。次東岳韻。</title>,<text>峽口呀成野。村居比作隣。耕桑自不惰。俎豆未曾陳。境似桃源靜。風餘太古淳。恨逢多事日。愁殺石壕民。時㺚賊據遼。連歲點兵戍西。</text>
<title>次星谷書院韻</title>,<text>精英上化碧空星。祠宇今依磵谷靑。石涌原泉新學海。林留雙檜舊園亭。四賢炳炳開來業。兩將堂堂未死靈。香火歲隨丁後設。蘋蘩亦解爲人馨。</text>
<title>次全州寒碧堂題詠</title>,<text>礎因潭上石。天別望中州。峽水穿雲謁。峯陰鎖戶幽。飈梯知幾級。夏簟占先秋。倚檻留餘興。要成夢再遊。</text>
<title>次全州寓居李生員壁上韻</title>,<text>一室安貧萬事慵。不知干祿不爲農。乍明乍滅山千態。還捲還舒霧數重。淸愛細泉留作澗。靜聞寒籟暗生松。庭前莫掃蒼苔破。別後要留病客蹤。</text>
<title>次淳昌東軒板上韻</title>,<text>兩賢生應五星光。得使東方夜免長。只恨鸞凰栖枳棘。穎川無復璽徵黃。兩賢。卽金冲菴，朴訥齋也。二公高義並三光。沒世贏敎令譽長。莫道絃歌政已遠。至今遺俗獨羲黃。惠連留此墨花光。琴罷人亡歲月長。白首傷心陳迹裏。靑衿濟濟映槐黃。亡從伯幾曾爲此郡留題。後二十餘年。余參試席于此。次而寓感。</text>
<title>次襟字</title>,<text>谷鳥聲中不厭尋。談經盡日夜兼侵。當年氣像知何似。氷照懷中月映襟。</text>
<title>鎭安</title>,<text>仍巖爲礎聳林端。碧澗循除響殷山。簷角半藏松影裏。似嫌頻對宦遊顔。</text>
<title>次龍潭板上韻</title>,<text>岸對孤軒近。溪從翠峽迴。桃源知不遠。坐待落花來。</text>
<title>次張大諫谿谷韻</title>,<text>甲子二月李适叛。自西路入京。大駕出幸公州。居三日。适賊敗滅。大駕卽還都。大諫賦其事。親御戎衣返六飛。南風護蹕促西移。中興天佑周新命。故國民瞻漢舊儀。雨浥驚塵淸輦路。山輸佳氣扈鸞旗。神功自與乾坤並。不用磨崖更撰碑。谿谷元韻半夜行宮露布飛。錦江春色翠華移。千官扈蹕仍戎服。七校連營匝羽儀。靈雨不妨沾雉扇。霱雲長爲繞龍旗。詞臣各把如椽筆。誰勒中興第一碑。</text>
<title>讀書堂諸公因事貽書。以詩謝之。</title>,<text>丹鳳羣翔覽德初。詞林始見俊才儲。論思經幄歸燃燭。賜暇湖堂出檢書。九醞香濃霑聖渥。三淸界逈倚仙居。灜州物色應嘲我。盛事周旋未免踈。</text>
<title>方伯李公子淵。曾求別章。今聞乞辭甚切。奉呈。</title>,<text>棠葉年光欲再移。辭章終未荷恩慈。兼銜按事因停飮。匹馬觀風不厭疲。病裏日添新藥餌。夢中身訪舊荊籬。白頭老守歸誰挽。下下深慚自考遲。</text>
<title>除夜獨坐書懷 甲子</title>,<text>守歲安能使歲留。此年將與此宵休。孤燈影下心千緖。五馬塵中鬂二秋。春草已知催遠夢。斑衣怳若映昏眸。老腰強折緣何事。坐度寒更悟自謀。</text>
<title>聞㺚兵進屯鴨江越邊。遣悶。天兵敗於深河。虜因割據遼東已八年。而天朝不敢窺兵。</title>,<text>深河戰血洗何由。遼左因輸一虜酋。割據屈今天下力。傍窺貽我海東憂。臨江自謂投鞭斷。侵鎬方期牧馬休。獵火且猶欺四境。世無頗牧涕空流。▦聞進屯之說。乃誤也。</text>
<title>全州權府尹 泰一 大夫人挽詞</title>,<text>烏情爲乞一州雄。孝欲無窮命有終。花誥榮從餘慶裏。義方傳自斷機中。思歸故宅魂忙返。有約重泉穴始同。百歲未盈纔二八。二連猶且怨蒼穹。</text>
<title>韓龍仁浩浩挽詞</title>,<text>翰墨無成屈蔭班。銅章三佩散民還。沉綿歲積魂因逝。平日杯空酒已乾。宿草墳前尋契活。晩年琴裏戀餘歡。南鄕舊伴今誰在。解紀將游涕自潸。早緣瓜葛許心親。老境相離恨日新。久絶手書憐病劇。忽聞哀訃喪吾神。朝衫半破兼塵殉。酒𣂈猶存想像陳。欲寄數行哀涕去。山川脩阻只沾巾。</text>
<title>贈震一觀察關東 二首</title>,<text>去歲銀溪一馬官。今持玉節按江山。扶桑日浴千尋浪。楓岳秋晴萬疊巒。二十餘城行色裏。三神仙界俯臨間。景無定態摹難狀。只有孱顔可畫看。金剛仙賞屬淸秋。想破塵寰局束愁。勝處任從僧引去。遊筇多被景淹留。芙蓉削出千峯瘦。銀漢斜連萬瀑流。病卧只要因夢訪。山靈應忌汚丹丘。</text>
<title>八月十一日。呈辭狀于監司。以朝廷處置狀啓。喜而賦之。時監司已赴關東。參議方留京中。</title>,<text>簿書叢裏病三年。一紙陳情感二天。朝議亦應憐老物。私心先自促行鞭。堂前雖隔斑衣舞。燈下將成共被眠。欲把秋風歸去興。盡輸元亮昨非篇。</text>
<title>謝吏曹金判書北渚公 余以軍職。同日肅拜。有未安事。以詩奉謝。</title>,<text>盤血先成定策盟。天官再秉量材衡。胷涵水鏡人人辨。脚踏雲梯步步輕。虎拜三宮恩作露。鵬摶六翮海連程。自慙無力趍塵後。歸擁寒衾夢亦驚。</text>
<title>趙僉知彦伯 俊愚 年侍挽詞</title>,<text>與君同榜又同庚。不謂逢春隔死生。五郡分憂腰墨綬。僉知升秩頂崑精。病多罕會衰年面。哭罷空傷此日情。莫爲庭蘭憐孑孑。諸孫猶足繼家聲。</text>
<title>利川羅生員挽詞</title>,<text>家稱冠冕舊蟬聯。貫在南州客利川。契活酸寒兵火後。容顔凋喪旅遊邊。喜尋亡胤重泉夜。忍訣諸孤大暮天。魂魄定尋桑榟去。玄廬空鎖甑山烟。</text>
<title>吳兵使 定邦 挽詞 兵使。乃余武壯元也。</title>,<text>妙藝能穿百步楊。身爲五百佐元郞。屢臨節鎭恩威並。連佩銅章惠愛長。慶播階庭諸玉樹。年尊七十五星霜。人間五福公兼享。一慟聲中慰斷腸。</text>
<title>韓政丞夫人挽詞</title>,<text>無違內則一篇言。偕老深歡溢相門。花誥榮封從鼎軸。階庭餘慶播蘭蓀。林烏日反稀年哺。塵鏡鸞含隻影寃。舊案定尋泉下擧。齊眉想得慰孤魂。</text>
<title>宋木川年友 惟諄 挽詞</title>,<text>彦伯纔亡又哭君。旅魂招處隔愁雲。鴈行指點殆將盡。薤露聲傳可忍聞。官止蔭班安賦命。庭留玉樹佇揚芬。新阡雖與松楸遠。靈爽相尋路不分。</text>
<title>南宮府使夫人挽詞</title>,<text>卿月閨中禮飭身。桃夭詠處行宜人。吉符熊夢蘭芽茁。政助琴堂錦翼馴。一紀未終偕老約。百年唯减十餘春。榮留花誥歸同穴。擧案遺誠想再伸。</text>
<title>李槐山 慶滉 挽詞</title>,<text>膏肓終未遇良醫。六十生爲兩竪欺。金帶舊輝無主晦。芝蘭餘馥滿階滋。淚盈姜被沉痾劇。訃及桐鄕故老悲。風樹孝思均罔極。計違便養最長噫。</text>
<title>趙知事 存性 挽詞</title>,<text>五福能兼世幾人。唯公贏得享終身。鬢留七袠餘春色。腰帶中樞二品紳。丹鳳雛多毛質美。白眉郞戴桂華新。親朋只慟幽明隔。哭別靈轜素幄晨。</text>
<title>韓知事 德遠 挽詞</title>,<text>蓮科桂籍並登名。楊葉兼穿孰敢爭。賭墅千塲消永日。擁旄諸路藹治聲。閉門身享專城養。尊齒階陞正憲榮。有子有孫餘慶遠。魂歸堪慰九原情。</text>
<title>贈別柳勵仲赴春川</title>,<text>露冕曾遊二樂樓。今將餘興赴仙區。淮陽誰道於君薄。句漏人知爲藥求。只喜雙鳧飛化舃。不嫌寒雪亂侵裘。此身未脫呻吟裏。辜負東郊贈別愁。勳府虛高座。官樓養宿痾。吏爲雲壑隱。琴和野樵歌。衙鼓簾前午。漁舟檻外波。於公興自足。柰此別懷多。</text>
<title>淸陰公朝天別章</title>,<text>觀周此去問何因。天爲吾邦示有人。翠栢寒松資標格。貞蘭白雪借精神。霜凝諫紙朝綱肅。鑒別羣材鷺序新。靡盬忽膺專對選。告休飜作獨賢身。一生忠信撑鰲柱。萬頃滄波視錦茵。海若護槎先息浪。飛廉送棹自知津。南宮進幣香盈篚。北極號天露洗塵。素志不曾驚寵辱。雅操誰使受緇磷。魯連高蹈風堪揖。季子輕裘劒獨親。離袖未容私愛挽。病魂唯許逐征輪。</text>
<title>贈別登極使韓知事仲安之行</title>,<text>新瞻离日北辰天。賀使行隨鳳勑宣。席改南宮台座近。盖辭西陌柳絲牽。身將忠信凌波上。海引魚龍護棹前。一怒殲胡傾耳待。歸帆須趁朔風先。</text>
<title>贈副使閔參判</title>,<text>黃麻勑寄使星回。利見飛龍御八垓。賀燕正逢成廈日。芝凾並屬誦詩才。身當王事輕於葉。海接長天視似杯。佩響早辭宮紫闥。離愁晩對雨黃梅。水仙爭護波先靜。風伯前驅棹自催。寶座雲凝新五色。巖廊星改舊三台。皇威定掃胡塵淨。歸路應從薊野來。夢覺玉河秋月夜。鄕心誰使便成灰。</text>
<title>次韻觀水亭疊 三首</title>,<text>倚檻觀澄碧。閑情觸物牽。𩿨眠沙上雨。月倒浪中天。帆逐潮來往。魚游浦後前。卜隣能許否。簷影不妨連。間欲趍朝早。湖光又強牽。沙明疑是雪。浪碧不分天。人指亭爲晩。𩿨知約自前。烟波解人意。不與俗塵連。觀水非他術。唯爲勝賞牽。容如淡粧面。凉住已炎天。夜靜漁歌裏。星翻浪舞前。扁舟催早泛。波與五湖連。</text>
<title>延平江亭</title>,<text>天敎造化費精神。創此亭臯屬可人。烟斂白沙連野雪。風搖綠水滿江鱗。菊崖楓映三秋錦。巖頂松藏萬古春。物色相誇知有意。欲邀公卧永爲隣。</text>
<title>次玉城府院君豐德別墅詩韻</title>,<text>靑山一面與長江。天不終慳付我公。帶月漁舟簷影外。弄春啼鳥午眠中。波光自遠因窺近。樵徑緣西復抵東。只爲未辭輕重繫。有時歸卧有時空。</text>
<title>芝峯李判書挽詞</title>,<text>溫然如玉座生春。鵠峙鸞停映搢紳。斂迹不尋桃李徑。將身自比雪霜筠。胷藏水鏡持銓正。詩繼唐風換骨新。世念漸踈床翰墨。綵衣雙舞頂崑珍。樓成上界催題記。民向蒼天怨不仁。辭命當修誰潤色。台階或缺世難人。瓊琚滿卷曾投我。風采經旬已化塵。淚洒靈轜堪慰處。聲名不與迹俱塵。</text>
<title>吳秀才 竑 內子尹氏挽詞</title>,<text>初違自決血餘刀。哭至崩城蕙自枯。死出至情無可柰。家思遺行咽悲號。槀砧嬰疾懷沉痛。夭壽關天怨未逃。半歲未曾呑勺水。數杯因使殞夭桃。忍書後事先留篋。暗製明衣並在橐。先壠得成同穴約。百年終免獨生勞。㫌閭足可名傳世。望旐人皆淚濕袍。多少空閨長泣婦。有誰能比此娘高。</text>
<title>領議政象村申公挽詞</title>,<text>名齊元禮世模楷。位躡三台第一階。卯出申歸多難會。鸞停鵠峙百僚魁。妖星乍現身嬰疾。畫像俄傳哭滿街。憂國自任丹悃盡。匡時還與素心乖。楓宸震悼深留眷。鶴駕親臨爲愴懷。靈爽已隨箕尾去。文章不入地中埋。初非待漏期終日。不忍忘君便乞骸。德業千秋應在世。佇看黃絹照蒼崖。</text>
<title>次張判書谿谷贈別淸州韻 震一戊辰春。赴淸州。</title>,<text>水鏡涵胷海。人才得幾何。爐邊金自躍。籠裏藥應多。久隔春風座。空吟郢雪歌。欲尋桃李徑。還怕簇群珂。</text>
<title>疊韻</title>,<text>反哺烏雖幸。離懷遣柰何。家停綵舞久。山望白雲多。人慟傷時哭。鷄傳報曉歌。廷諍不量老。起趁滿衢珂。</text>
<title>李參判 慶涵 挽詞</title>,<text>病裏生涯逐逝川。從今永訣酒中仙。薇垣諫紙餘霜肅。鵩鳥長沙舊賦傳。床上銀觥無主倒。壁間金帶鎖塵懸。交情不爲幽明變。伏枕空敎淚逬泉。</text>
<title>李同知 忔 挽詞 水路朝京客死返葬</title>,<text>生別因成死別哀。海風吹送旅魂迴。皇恩護路鯨波穩。聖敎頒家淚眼開。使節忠勞垂竹帛。玉關遺跡寄莓苔。葬今以禮先塋側。定省還忘是夜臺。</text>
<title>徐判書 渻 挽詞</title>,<text>蒼顔白髮似仙翁。鵷鷺行中氣最雄。意謂百年神自若。誰知一日命還終。夏卿譽洽衡平政。烏府人欽鶻擊風。萬石君家榮一世。具瞻班序亞三公。臨危扈駕身忘老。隨事陳謨志盡忠。綵服喜看諸子舞。金樽不使暫時空。巖廊未展經綸策。姓字空留市井童。淚爲公私俱不禁。在生難使此哀窮。</text>
<title>洪同知年友 思斅 挽詞</title>,<text>同榜同調豈偶然。喜君從仕最居先。吏治碑在人人口。榮養家兼處處便。有急不辭身扈駕。得閑要與友開筵。向來勝事今難再。他日相尋是九泉。</text>
<title>申宗泗母夫人姜氏挽詞</title>,<text>星貽餘慶世皆均。獨惜煢煢一婦人。隻影閨中啼薄命。孤男松下化微塵。齊眉舊案今應擧。同穴初盟始得伸。曉發靈轜誰是主。攀號只有數旁親。</text>
<title>李修撰母夫人任氏挽詞</title>,<text>誠孝皆知禀自天。宜人宜室行兼全。熊虵不幸都無夢。月縷如何又短緣。養得至親麟角質。喜看頻侍玉堂筵。魂尋同穴寧辭遠。一隔幽明四十年。</text>
<title>安長淵 澈 母夫人柳氏挽詞</title>,<text>夫人文化舊簪纓。貴又因男贈以貞。歡洽瑟琴偕並老。養兼甘旨享專城。王祥未效寒魚藥。孟母唯傳故里名。三子欒欒同盡孝。魂歸應慰九原情。</text>
<title>姊女沈 錪 妻李氏挽詞</title>,<text>天不容偕老。餘生失所依。閨中一隻影。膝下四斑衣。兩竪欺殘命。孤魂掩寢扉。應尋同穴約。擧案涕交揮。</text>
<title>權參判 泰一 挽詞</title>,<text>斗南名與爵兼尊。奉命西留督府門。喜見漢旗登岸勇。再令胡陣曳兵奔。歸期方切朝中望。卧疾還招客裏魂。莫恨迢迢鄕路遠。護程贏得荷天恩。</text>
<title>金沙溪挽詞</title>,<text>仁宜上壽德彌尊。所學沿洄義理源。應世鳳儀新化日。歸朝身別舊田園。書筵講處前星潤。玉座寒餘一曝溫。事有是非寧好辯。禮明儀則不嫌論。杖鳩得遂還山願。執雉爭求入德門。梁木遽摧文已喪。士林相惜道將昏。傳家詩禮無窮慶。播世芬芳不朽存。卧病悲吟薤露曲。因風爲我報新原。</text>
<title>贈別關東巡使李公重卿之行</title>,<text>地臨東海別壺天。按節仙區是宿緣。湖映靑空十有六。峯抽白玉萬餘千。層崖雷闘飛流落。古洞松藏老鶴眠。探歷此間無限勝。今行非獨爲詢宣。</text>
<title>李贊成公 直彦 挽詞</title>,<text>素履人皆服。初非過實名。行同金矢直。心徹玉壺淸。歷郡珠還浦。牽裾履聳聲。囊空奉使日。風掃郤金程。耿介三朝老。堅剛百鍊精。淸貧到今日。寵擢映羣卿。班亞巖廊峻。恩兼几杖榮。燕毛時序齒。天醞瀉盈觥。呼我稱知己。逢塲話盡情。滿頭衰白亂。憂國寸丹明。祿盡周誰繼。形羸疾又嬰。因辭浮世累。不待百年盈。私慟吾何說。公朝勢亦輕。塋依先隴卜。葬荷禮官成。怳若瞻儀表。還忘隔死生。寧論壽有限。不禁涕縱橫。</text>
<title>辛正 成己 挽詞 壬申</title>,<text>相思累歲訃音傳。慟矣無因泣訴天。藝苑早能連奮翼。要津不肯強隨肩。年臨耋艾仁方驗。庭茁芝蘭慶亦綿。身後知申頒贈典。粉書唯得賁新阡。</text>
<title>李同知 麟奇 挽詞</title>,<text>早擅聲名採藻倫。龍門未免作枯鱗。郡章厭帶歸田里。齒爵超階聳搢紳。在世悲歡同一夢。滿庭蘭蕙住餘春。先塋風樹魂因祔。存沒能敎孝思伸。</text>
<title>任承旨子正夫人鄭氏挽詞</title>,<text>宜人宜室行兼全。命薄安能不怨天。愁掩單栖經幾歲。魂辭百藥化飛仙。專城榮養依俙夢。泣血悲哀大小連。最恨慈顔生別久。歸程只送訃音傳。</text>
<title>次承旨男院中詠雪唱和之韻</title>,<text>誰敎一夜雪成宮。寒氣唯思借酒融。片片亂粘蘭署幄。踈踈爭舞禁庭風。瑤階列地人嫌步。瓊樹成林色映空。趁漏衣裳何厭早。時雖可涕道猶東。</text>
<title>延平府院君李公挽詞 癸酉春。是時。公年八十二。乃絶筆也。</title>,<text>天向邦家太不仁。時危胡忍奪斯人。勳勞世仰麒麟畫。論議名稱骨鯁臣。撫櫬東朝餘涕淚。懷忠上念哭楓宸。追陞相府尊居首。泉裏應如夜再晨。</text>
<title>願作冷秋菰</title>,<text>不願河朔飮。不願汗漫遊。爲玉玉亦鑠。爲金金盡流。樂彼水中菰。靑靑當冷秋。凉風吹碧葉。白露洗空洲。生意日日蘇。爽氣朝朝浮。得去酷吏暑。寧知乾死愁。我生願作爾。免此長夏憂。共分一秋凉。同倚淸溪頭。枝間晩凉回。葉際炎蒸收。所憂不如草。日夕心悠悠。</text>
<title>鹿仙</title>,<text>赤松是家世。丹丘是壺天。羽駕方上漢。暫作鹿中仙。紫洞日爲羣。瑤草時同眠。處忘物與我。行無後與先。呦呦磵月中。濯濯蘿烟邊。朝引茹紫芝。暮伴飮醴泉。求友必相應。食苹如同憐。物外托神蹤。世網誰能畋。王喬屢招邀。玉皇徵聯翩。一朝騎鹿去。遺迹都茫然。</text>
<title>寒花晩節香</title>,<text>朔鴈南翔北風勁。木葉蕭蕭天雨霜。幽蘭蕪沒委空谷。碧蕙摧落捐微芳。籬邊獨有粲粲菊。冷蘂猶發苒苒香。紫艶何傷十月寒。孤叢不改霜前黃。陰風振條愈不改。密雪壓枝曾無傷。落英堪爲屈原餐。餘馥可泛淵明觴。氷操好伴絶俗士。笑殺春風桃李粧。</text>
<title>憂國願年豐</title>,<text>一國再經在酉陰。民無恒産與恒心。此時至願非他事。周歲連豐是寸忱。雨自知時霑且足。風能解慍古猶今。詩人遺句沉吟久。欲把吾憂較淺深。</text>
<title>早春</title>,<text>雪裏韶光布未均。園林物色已迎新。臈寒乍盡梅仍笑。風力猶微柳半顰。狂興錯疑蜂咽耳。遊人爭待草如茵。東君毋愛催佳節。漸使家家醉送春。</text>
<title>無地起樓臺十韻</title>,<text>喬岳堂堂拔俗流。靈臺皎皎凜淸秋。一區傳世生猶足。數畒容身德自周。官是居台猶處約。庭纔旋馬况爲樓。苟完環堵聊安分。多占餘基本不求。可怕高明爲鬼瞰。肯將輪奐擬身謀。居嫌違卜今齊相。儉欲師吾舊酇侯。未見彩翬飛特地。曾無累土傍蝸牛。凌虛不必跨軒敞。居隘猶堪恣卧遊。莫道麗譙無肯搆。能敎儉德得增修。紛紛甲第連雲起。回視公居不解羞。</text>
<title>贈別聖節使某 丙午年間作</title>,<text>流虹初度慶重周。賀使星槎遠趁秋。浿岸離歌頻誤曲。龍灣別恨獨回舟。身將玉帛舒君敬。衣惹天香拜冕旒。親見姬文仁孝德。羡君行色辦奇遊。</text>
<title>某人赴京別章</title>,<text>別情何事不能寬。暑雨江山路正難。遼塞泥融淹去轍。燕郊潦漲沒征鞍。千官佩響同趍闕。萬葉秋聲獨掩關。鄕思迢迢應少睡。淸詩須寄故人看。</text>
<title>送某人以諫官遆職赴京</title>,<text>此去離愁我自寬。燕山行路不曾難。河源春色仙槎上。帝里飛花客夢間。滿面餘霜前給諫。盈朝縟禮舊周官。吾君器使寧無意。王事須公罄寸丹。</text>
<title>贈某人書狀官赴京</title>,<text>雪裏嚴程北去長。勸君須盡渭城觴。九連臘後迎春色。八站燈前夢故鄕。雲帶別愁遮路遠。馬知王事度關忙。手擎玉冊東還日。江柳江花與寵光。</text>
<title>贈某人赴京 二首</title>,<text>誰洗吾王恥。君乘使者車。箋天才已試。起廢寵非虛。風雪三千外。淸羸五十餘。丹心雖許國。骨肉意何如。世亂兼身老。存亡足別離。浮雲知舊散。宿草弟兄悲。今子又千里。况吾方一麾。無因把杯送。淚濕贈行詩。</text>
<title>某人挽詞 甲辰年間作</title>,<text>身兼天下達尊三。耆老樽前作美談。王氏二郞槐有驗。右軍諸子日分甘。歷官處處桐鄕愛。隨化悠悠醉夢酣。一缶歌終今幾歲。金泥恩號映同龕。</text>
<title>某人挽詞</title>,<text>眞元常减藥常加。到此浮生卽有涯。人世永辭雙鶴髮。寢門誰見一衰麻。孟光死別時經月。靈運生離歲改華。陶穴只應爲樂地。斷魂招得託何家。</text>
<title>武臣某人挽詞</title>,<text>穿楊妙技早成名。一世皆稱赳赳英。帶劒腰間躋二品。佩符關北歷三城。年踰耳順斯爲壽。家有熊兒又繼聲。世亂何人當保障。九原難起益傷情。</text>
<title>忠淸方伯某人別章二十韻</title>,<text>方面眞堪寄。澄淸屬望深。名高廊廟薦。簡自聖明心。節制仍金鉞。詢宣奉玉音。身辭鳳闕下。路指錦江潯。細柳晴搖影。甘棠翠逗陰。隨身唯藥物。爲政只官箴。露冕湖天霽。觀風畫戟森。憂時减宴樂。玩月罕登臨。講武風驅令。懷民惠作霖。列城多解印。屬邑絶懷金。樓爲籌邊倚。山因設險尋。雲遙勞狄望。日遠寄葵忱。吏散書空案。神淸月映襟。得人皆喜色。失侶獨悲吟。征袖誰能挽。離懷自不禁。天空愁鴈斷。海濶想鱗沉。側席方超古。親賢孰比今。行當補衮職。佇待和薰琴。望眼迷汀樹。斜陽下夕岑。寬心不在醉。別酒未須斟。</text>
<title>禁史賦</title>,<text>史可禁乎。宇宙間公論紛紛。國乘而野記。炳是非邪正之莫遁。懼世譏而欲禁。笑東窓之大癡。人如見其肺肝。豈爾禁之可止。屬南渡之天地。爲左腹之妖狐。偸殘命於北虜。病國是於南朝。皷和戎之邪議。擯勤王之正士。換江南於龜玆。屈天子於犬豕。吳山胡馬。爾實召之。汴京禾黍。爾實致之。罪罄竹而何盡。惡流海而難洗。旣所行之若是。慮難逃於衆議。董史懲載實之筆。麟經懼誅心之法。思不善之是掩。尤所憚者野錄。於焉厲禁之是立。禁一時之直史。鉗秦民之巷議。抑唐人之腹誹。將使媚虜之計。冀不歸於大書。誤國之惡。庶不載於特筆。將區區之一禁。盖平生之孔慝。旣無憚於不善。胡有禁於記惡。是欲掩而難掩。豈公論之可滅。不知己惡之可禁。反禁人之議己。是又成乎一史。慨爾禁之惡在。嗚呼。魯之春秋。誅萬古之亂賊。楚之擣扤。寓一時之鈇鉞。禁史而可以藏奸。孰無禁於古今。云胡老奸之莫念。反欲禁其難禁。一時之議可息。萬古之誅難避。曾何益於設禁。尙爾惡之備記。重曰嗟爾奸人。毋禁乎史。爾苟不善。史必記之。嗟爾奸人。毋禁乎史。爾苟爲惡。雖禁必錄。何煩於禁。一善足矣。</text>
<title>夢裏好事多賦</title>,<text>燕霜侵北扉之夜。關月冷南天之色。歌六噫而瀉恨。憶舊主而飮泣。魂耿耿而假寐。化南遊之蝴蝶。忘殷墟之麥秀。覲舜殿之衣裳。趍長樂之曉鍾。隊玉筍之舊行。策覲王於玉帳。謀刷耻於楡塞。世傑未死於平章。秀夫不入於雲海。日再瑞於陳橋。鼎不改於周邑。几淚痕之尙在。柱擎天之未折。或草檄於轅門。揚我武於九伐。或獻俘於鳳闕。賀中興之偉烈。依然一枕中事。怳若四十年久。忽一聲之胡笳。喚覊夢於中路。曾余好兮何歸。慨今時則不然。泣圓扃之夜雨。怨北風於天邊。念孤臣之初志。非一夢之可了。把挽日之金戈。血胡兵之十萬。誓一心於存楚。期盡瘁於匡漢。何時勢之不利。與夢中而異好。沉日舸於風濤。換金甌於犬豕。餘一生於宇宙。面有靦於天地。將興撥之大志。徒蹔試於夢裏。縱蘧然之非眞。尙云幸於見君。苟余夢之果驗。可華胥乎乾坤。空半記而不記。視九死而自甘。已焉哉。天實爲之。吾不復夢見江南。</text>
