<title>奉呈李東岳 安訥 紅桃韻</title>,<text>小桃懷艶質。羞向丈人開。造物無偏廢。任他本色栽。其二二月紅桃發。芳華滿小庭。願言躁進者。監此易飄零。</text>
<title>又七絶</title>,<text>根托仁天雨露長。綻紅抽綠擅韶光。含香得在公門裏。不與嬌兒較澹粧。</text>
<title>輓旅軒張先生 先生易簀時。公在瀋不及。故己卯還朝後。追而哭之。</title>,<text>洛水烏山孕化精。大東偉器自天成。顓蒙未卒薰陶業。却恨身縻萬里程。其二恭惟盛德膺休期。三達尊爲百世師。講契徽言今已矣。臨風西向哭公私。</text>
<title>輓梧峰申先生 甲子</title>,<text>司命是爲誰。生公若有期。風稜醒世醉。惠澤飽民飢。得喪寧欣慽。行藏自坦夷。如今遽不淑。天道邈難知。其二齠齔從夫子。慇懃子視之。微公發蒙力。而我牧羝兒。棟折今安仰。門衰無可爲。孤恩莫相送。卧病但涕洟。</text>
<title>輓潛窩李先生</title>,<text>寒氷至淸白玉㝡㓗。雖玉㓗而氷淸。亦氷消而玉缺。先生之志烈寒氷。心貞白玉兮終不可消而可缺。誰復爲先生悲兮。死生貧富。先生兮視之如一。</text>
<title>次李白洲 明漢 瀋陽韻 此下五首。皆丁丑入瀋時作。</title>,<text>爲泊漏船小海傍。臨流無賴一曹郞。分明汔濟梢工手。恃此經來九曲膓。其二克復經綸是丈夫。金陵幸見管夷吾。安能掃却連城窟。挾鳥歸來漢水都。</text>
<title>次朴參判 潢</title>,<text>龍庭萬里路崔嵬。冠盖翩翩互往來。事到蒼茫留一債。缺 當離別強三盃。風翻落葉寒鴉散。月墮遙天隻雁㢠。就把征鞭心欲訴。五雲高處是蓬萊。</text>
<title>贈金參判 南重</title>,<text>天錫公衷百鍊金。東朝簪笏北宸心。材堪柱石能支廈。世病瘡痍莫試鍼。萬里楡關身共滯。一春花樹誼偏深。入瀋一行。宗誼尤密。故及之。 手持漢節歸何日。魂織長程渡浿潯。</text>
<title>次閔輔德 應協</title>,<text>職輔東儲萬里邊。寒風冷雪夢三年。誦詩早歲推專對。從事危塲見獨贒。玉珮緋衣崇品秩。薊門遼塞舊山川。孤松特栢霜中立。識得人間雅操堅。</text>
<title>輓鄭友震伯 雷卿</title>,<text>一出西郊 鄭公臨刑於此 日月昏。從容就義不忘元。獠庭共値非常厄。聖代偏酬莫大恩。苦語丁寧留小岳。鄭公被害時。托名其子岳故及之。 印書 印書。卽金銀梨柿文簿。 寂寞結幽寃。巧簧雜沓難明意。惟有英魂直叫閽。</text>
<title>贈黃灣尹 一皓○己卯歸時</title>,<text>灣河孤月使人留。共拭靑眸立暮洲。憐我龍鍾還負累。想君虎節獨懷憂。風塵有淚多時感。山海無心入夜酬。嗟晩明廷▣▣路。幾年謾抱捍邊籌。</text>
<title>輓郭忘憂堂 再佑</title>,<text>苞山自古多君子。君子人生君子鄕。吾聞洛東江左右。人人皆吊善人亡。</text>
<title>次趙南溪 廷虎○在盈德時。有時事問答。因和此詩。</title>,<text>憂還成病坐如癡。勤問時時未有期。覓句只謀消客日。莫敎人說愛吟詩。</text>
<title>輓申懶齋 悅道○己亥</title>,<text>親故皆零落。嗟公又至斯。聯芳輝棣萼。毓慶蔚蘭芝。處困心猶泰。居貞志不衰。反眞何所恨。而我涕空垂。</text>
<title>輓李敬亭 民宬</title>,<text>天不偶然生。報施何太輕。望高懸北斗。文足繼西京。淵滀胷中蘊。雲浮身外榮。邦人悲殄瘁。無復覩儀形。</text>
<title>輓李雪川 宜活</title>,<text>我欲問天公。斯人何遽終。奉先徽世德。裕後述高風。自可調殷鼎。不宜佩漢銅。惜哉心未展。寧足較竆通。</text>
<title>又七絶</title>,<text>無善可承君子愛。有情偏與衆人殊。傷心玉貌歸何處。吾黨如今失典模。</text>
<title>輓權魯軒 應生</title>,<text>耆老東都又失君。人間何處接餘論。盛年氣岸爭推右。半世襟期自不羣。奔走服勞非素履。歸來謝病閉重門。呑聲此日身千里。欲寫哀詞秪斷魂。</text>
<title>輓張參奉 慶遇</title>,<text>大贒門下士。藉甚嶺中聲。暫脫人間屣。偏傷知舊情。</text>
<title>輓鄭進士 㙱</title>,<text>平生一樂人間少。六十三年世亦稀。所恨慈烏心未盡。堂前寂寞老萊衣。</text>
<title>輓崔龍宮 東亮</title>,<text>淸白貞忠宜有世。多君淬礪自能家。聲名欲振丹霄上。其柰年光未百何。</text>
<title>輓權參奉 㶵</title>,<text>半百光陰官一命。昇沉脩短孰司之。飄然意氣埋長夜。不謂康疆奄至斯。</text>
<title>輓李光遠 皦</title>,<text>吾道日淪喪。君今又至斯。贒居百行首。慶有七男奇。玉洞歸雙舃。瓊林折一枝。丰資難復覩。提筆淚添腮。</text>
<title>輓內舅贈判義禁李公 景漢號淸窩</title>,<text>昨夜星文晦南極。東都此日地仙昇。百秊五福是餘事。鐵券竹符安足稱。益老家聲終莫徵。阿飧世德竟誰承。如存興感今無處。失母殘腸更裂崩。</text>
<title>輓趙營將 亨道號東溪</title>,<text>早歲投毫老益奇。鳴鞭躍馬急時危。傷心疽背緣憂瘁。壯志終古革屍。</text>
<title>挽詞[權尙矩]</title>,<text>南北山川阻。曾聞長者風。自從來此地。準擬揖明公。已矣重泉下。居然一夢中。不知鄕井慟。如失晦齋翁。其二東都挺人傑。華貫歷三司。妙歲文名重。中秊宦迹奇。爭稱八耋老。可念一孤兒。南極星躔缺。無緣更接儀。</text>
<title>挽詞[李埰]</title>,<text>一見知爲間世豪。海天孤鶴整霜毛。三場文藝聲名大。八帙春秋齒德高。佇看北樞卿月燿。俄驚東壁法星鞱。深嗟丈席今寥寂。爲哭公私涕似濤。</text>
<title>挽詞[張龍慶]</title>,<text>晩把蒹葭倚玉叢。忘嫌貴賤契相同。那知一別成今古。瞻望雲山淚不竆。</text>
<title>挽詞[張璶]</title>,<text>丁丑秊間諫草傳。君臣大義日星懸。名留千古公何憾。小子無依涕徹天。</text>
<title>挽詞[金啓成]</title>,<text>天眼茫茫不可詳。胡令大老遽之亡。心敦孝友傳家世。身退江湖志廟廊。文喪孰爲儒領袖。才難今失吏循良。風神何處依然在。留鳳千秋鎖月光。</text>
<title>挽詞[金啓祥]</title>,<text>公與先人同學業。後生常視父兄行。黃金榜裏聲名冠。白玉堂中雨露香。齒德已尊堪輔世。鄕邦無祿奄浸光。應知余季重泉下。魂魄追隨舊 缺 償。其二憶昔金江別語悲。寸心寧有暫忘時。違顔每恨山川隔。承訃難堪涕淚垂。半世功名同夢罷。百秊家業賴兒持。儒林正抱云亡慟。不獨區區哭我私。</text>
<title>挽詞[孫釴]</title>,<text>早占龍頭姓字香。且行夷險視如常。曾陪鶴駕留金國。晩擢鵷行薦玉堂。南極老星今也晦。東都宿德已焉亡。數秊儻得皇天假。庶輔新昇慶日光。</text>
<title>挽詞[李耉徵]</title>,<text>吾鄕一自紫翁後。儒雅名流始有公。當日遼塵陪鶴駕。幾秊臺閣凜霜風。銅章屢佩辭堯陛。玉署無從補舜聰。宿德四朝寧復覩。哭私悲世慟難竆。其二早秊風彩動朝紳。自是當今第一人。直節與時何抹摋。宏才無處展經綸。京華未有淹終歲。淸臥由來閱幾春。喬嶽奄看收間氣。便思高躅淚霑巾。</text>
<title>挽詞[李明徵]</title>,<text>光嶽精英廊廟姿。聲名早播振東陲。風霜獠域行忠信。豸笏龍墀讋險陂。汲老臥治曾七邑。晉公載望止三司。此生今日無竆慟。上爲邦家下爲私。</text>
<title>挽詞[金建準]</title>,<text>碩德宏才間世生。遷文汲直早聲名。風裁幾使奸回戢。忠信曾於蠻貊行。歷職三司猶未稱。臨民七邑亦非榮。終然斂卻經綸手。永結疎親慟惜情。其二子視孤甥警策頻。孤甥何幸得爲人。山頹此後將安仰。泣慕非徒叔姪親。</text>
<title>挽詞[黃益俊]</title>,<text>名魁金榜謁天門。日下呈祥五色雲。補袞薇垣聲直節。分憂郡邑播淸芬。巨川未得施舟楫。衆草其如忌蕙薰。哭送文星歸永夜。典刑猶昨竟難諼。</text>
<title>挽詞[權烋]</title>,<text>胷呑雲夢錦波生。射策天門第一名。三載獠城隨鶴駕。兩朝經幄侍龍㫌。忽驚南極星浸彩。重見東都杵輟聲。小子况承先契篤。感懷疇昔倍霑纓。</text>
<title>挽詞[鄭時錫]</title>,<text>龍榜高名早占魁。一時人道棟樑材。宏謨豈止三司位。偉度元非百里才。憂國一心江海遠。傷時雙鬢暮秊催。追思先考同秊義。把筆難堪淚滿腮。</text>
<title>挽詞[崔啓基]</title>,<text>千古王曾志業同。玉堂金馬振英風。身兼三達尊無右。孝友全歸樂在中。士失宗師弔閭巷。朝亡舊老愴宸衷。人間永負緜雞哭。緘罷哀詞悼病躳。</text>
<title>挽詞[李垍]</title>,<text>白玉堂中彥。黃金榜上人。靑春整冠冕。皓首養精神。南極明星晦。東都丈席塵。公私今日慟。不覺淚盈巾。</text>
<title>挽詞[李墩]</title>,<text>先君當日託心期。小子夤緣荷眷私。微宦絆人違執紼。緘辭不覺涕漣洏。</text>
<title>挽詞[李堜]</title>,<text>贅入公門已有秊。柩衣承誨陪曾前。如今杖舃離鄕井。小子無從涕淚漣。</text>
<title>挽詞[任勉]</title>,<text>斷斷平生忠孝全。聲名卓犖振東偏。汲公補拾心彌切。范子江湖病忽纏。鄕失哲人安仰矣。國無耆俊可悲旃。此身久荷包容德。哭送今朝涕自漣。</text>
<title>挽詞[李垙]</title>,<text>名綴一頭榜。身兼三達尊。風標儀可像。行誼孝爲元。泰嶽頹何遽。明星彩已昏。依歸今失所。衰淚灑西門。</text>
<title>挽詞[權仲垕]</title>,<text>壽星前夜晦南天。大老如今遽上仙。小子於何能考德。哭私難禁涕漣漣。</text>
<title>送金司書赴瀋陽[申孤松 弘望]</title>,<text>龍樓寂寞斷環聲。臣子寧論萬里行。故國衣冠雙鬢白。平生忠信一身輕。關雲漠漠孤鴻叫。遼海茫茫片月明。爲問歸期何日是。朔風揮淚倍離情。</text>
<title>夢見金司書覺後永懷[申弘望]</title>,<text>夢裏分明見。欠伸卻未眞。遼河方雨雪。關塞尙風塵。千里音書斷。三冬別恨新。何時一樽酒。相對古園春。其二鴒原心死日。豺窟膽消時。眠食今安未。音書遠寄遲。越吟莊舃苦。漢節子卿持。一會憑蘧栩。悽然覺後思。</text>
<title>贈金司書 在瀋陽時 [李白洲 明漢]</title>,<text>杖節胡爲北海傍。白頭辛苦笑蘓郞。明時剩有安邊策。枉斷忠臣烈士膓。其二千古綱常已矣夫。到今無賴管夷吾。君看屈膝胡庭者。白日揚鏕入國都。</text>
<title>次蒼石韻 漏本 慰金魯庵失火 [申懶齋 悅道]</title>,<text>三載長沙賦鵩餘。元參失火赭垣如。倚伏冥冥難可恃。要須忍性學鄒書。</text>
