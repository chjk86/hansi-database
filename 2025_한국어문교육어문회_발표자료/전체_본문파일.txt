<text>海內誰憐海外人。問津何處是通津。本求食祿非求利。只爲榮親不爲身。客路離愁江上雨。故園歸夢日邊春。濟川幸遇恩波廣。願濯凡纓十載塵。</text>
<text>年年荊棘侵儒苑。處處煙塵滿戰場。豈料今朝覲宣父。豁開凡眼睹文章。</text>
<text>亂時無事不悲傷。鸞鳳驚飛出帝鄕。應念浴沂諸弟子。每逢春色耿離腸。</text>
<text>濟川終望拯湮沈。喜捧淸詞浣俗襟。唯恨吟歸滄海去。泣珠何計報恩深。</text>
<text>秋去春來能守信。暖風涼雨飽相諳。再依大廈雖知許。久汙雕梁却自慙。深避鷹鸇投海島。羨他鴛鷺戲江潭。只將名品齊黃雀。獨讓銜環意未甘。</text>
<text>海槎雖定隔年廻。衣錦還鄕愧不才。暫別蕪城當葉落。遠尋蓬島趁花開。谷鶯遙想高飛去。遼豕寧慙再獻來。好把壯心謀後會。廣陵風月待銜杯。</text>
<text>自古雖誇晝錦行。長卿翁子占虛名。旣傳國信兼家信。不獨家榮亦國榮。萬里始成歸去計。一心先算却來程。望中遙想深恩處。三朶仙山目畔橫。</text>
<text>每恨塵中厄宦塗。數年深喜識麻姑。臨行與爲眞心說。海水何時得盡枯。</text>
<text>海山遙望曉煙濃。百幅帆張萬里風。悲莫悲兮兒女事。不須怊悵別離中。</text>
<text>楚天蕭瑟碧雲秋。旟隼高飛訪葉舟。萬里乘槎從此去。預愁魂斷謝公樓。</text>
<text>榮祿危時未及親。莫嗟歧路暫勞身。今朝遠別無他語。一片心須不愧人。</text>
<text>殘日塞鴻高的的。暮煙汀樹遠依依。此時回首情何限。天際孤帆窣浪飛。</text>
<text>巉嵒絶頂欲摩天。海日初開一本蓮。勢削不容凡樹木。格高唯惹好雲煙。點酥寒影妝新雪。戛玉淸音噴細泉。靜想蓬萊只如此。應當月夜會群仙。</text>
<text>驟雪翻霜千萬重。往來弦望躡前蹤。見君終日能懷信。慙我趨時盡放慵。石壁戰聲飛霹靂。雲峯倒影撼芙蓉。因思宗愨長風語。壯氣橫生憶臥龍。</text>
<text>遠看還似雪花飛。弱質由來不自持。聚散只憑潮浪簸。高低況被海風吹。煙籠靜練人行絶。日射凝霜鶴步遲。別恨滿懷吟到夜。那堪又値月圓時。</text>
<text>望中旌旆忽繽紛。疑是橫行出塞軍。猛焰燎空欺落日。狂煙遮野截歸雲。莫嫌牛馬皆妨牧。須喜狐貍盡喪群。只恐風驅上山去。虛敎玉石一時焚。</text>
<text>石罅根危葉易乾。風霜偏覺見摧殘。已饒野菊誇秋艶。應羨巖松保歲寒。可惜含芳臨碧海。誰能移植到朱欄。與凡草木還殊品。只恐樵夫一例看。</text>
<text>慢隨花浪飄飄然。輕擺毛衣眞水仙。出沒自由塵外境。往來𪚥𪚥洞中天。稻粱滋味好不識。風月性靈深可憐。想得漆園蝴蝶夢。只應知我對君眠。</text>
<text>萬古天成勝琢磨。高高頂上立靑螺。永無飛溜侵凌得。唯有閒雲撥觸多。峻影每先迎海日。危形長恐墜潮波。縱饒蘊玉誰回顧。擧世謀身笑卞和。</text>
<text>不材終得老煙霞。澗底何如在海涯。日引暮陰齊島樹。風敲夜子落潮沙。自能盤石根長固。豈恨凌雲路尙賖。莫訝低顏無所愧。棟樑堪入晏嬰家。</text>
<text>白雲巖畔立仙姝。一簇煙蘿倚畫圖。麗色也知於世有。閒情長得似君無。宿妝含露疑垂泣。醉態迎風欲待扶。吟對寒林却惆悵。山中猶自辨榮枯。</text>
<text>琴曲雖誇妙手彈。遠輸雲底響珊珊。靜無纖垢侵金鏡。時有輕颸觸玉盤。嗚咽張良言未用。潺湲孫楚枕應寒。尋思堪惜淸泠色。流入滄溟便一般。</text>
<text>與君相見且歌吟。莫恨流年挫壯心。幸得東風已迎路。好花時節到雞林。</text>
<text>知爾新從海外來。曉窓吟坐思難裁。堪憐時復撼書幌。似報故園花欲開。</text>
<text>鷗鷺分飛高復低。遠汀幽草欲萋萋。此時千里萬重意。目極暮雲翻自迷。</text>
<text>山面嬾雲風惱散。岸頭頑雪日欺銷。獨吟光景情何限。猶賴沙鷗伴寂寥。</text>
<text>潮波靜退步登沙。落日山頭簇暮霞。春色不應長惱我。看看卽醉故園花。</text>
<text>目極煙波浩渺間。曉烏飛處認鄕關。旅愁從此休凋鬢。行色偏能助破顏。浪蹙沙頭花撲岸。雲妝石頂葉籠山。寄言來往鴟夷子。誰把千金解買閒。</text>
<text>海畔雲菴倚碧螺。遠離塵土稱僧家。勸君休問芭蕉喩。看取春風撼浪花。</text>
<text>廣陵城畔別蛾眉。豈料相逢在海涯。只恐觀音菩薩惜。臨行不敢折纖枝。</text>
<text>玉漏猶滴。銀河已回。彷彿而山川漸變。參差而物像將開。高低之烟景微分。認雲間之宮殿。遠近之軒車齊動。生陌上之塵埃。晃蕩天隅。蔥籠日域。殘星暎遠林之梢。宿霧斂長郊之色。華亭風裏。依依而鶴唳猶聞。巴峽月中。迢迢而猿啼已息。隱暎靑帘。村逈而鷄鳴茅屋。熹微朱閣。巢空而鷰語雕樑。罷刁斗於柳營之內。儼簪笏於桂殿之傍。邊城之牧馬頻嘶。平沙漠漠。遠江之孤帆盡去。古岸蒼蒼。漁篴聲瀏。蓬艸露瀼。千山之翠嵐高下。四野之風烟深淺。誰家碧檻。鸎啼而羅幕猶垂。幾處華堂。夢覺而珠簾未捲。是夜寰縈𣋠。天地晴。蒼茫千里。曈曨八紘。潦水泛紅霞之影。疎鍾傳紫禁之聲。置思婦於深閨。紗囱漸白。臥愁人於古屋。暗牖纔明。俄而曙色微分。晨光欲發。數行南飛之鴈。一片西傾之月。動商路獨行之子。旅館猶扃。駐孤城百戰之師。胡笳未歇。砧杵聲寒。林巒影疎。斷蛩音於四壁。肅霜華於遠墟。粧成金屋之中。靑蛾正畫。宴罷瓊樓之上。紅燭空餘。及其氣爽淸晨。魂澄碧落。藹高影於夷夏。蕩回陰於巖壑。千門萬戶兮始開。洞乾坤之寥廓。</text>
<text>願言扃利門。不使損遺體。爭奈探利者。輕生入海底。身榮塵易染。心𪚥垢難洗。澹泊與誰論。世路嗜甘醴。</text>
<text>寂寞荒田側。繁花壓柔枝。香經梅雨歇。影帶麥風欹。車馬誰見賞。蜂蝶徒相窺。自慚生地賤。堪恨人棄遺。</text>
<text>江南蕩風俗。養女嬌且憐。性冶恥針線。粧成調管絃。所學非雅音。多被春心牽。自謂芳華色。長占豔陽年。却笑隣舍女。終朝弄機杼。機杼縱勞身。羅衣不到汝。</text>
<text>狐能化美女。狸亦作書生。誰知異類物。幻惑同人形。變化尙非艱。操心良獨難。欲辨眞與僞。願磨心鏡看。</text>
<text>秋風惟苦吟。擧世少知音。囱外三更雨。燈前萬古心。</text>
<text>旅館窮秋雨。寒囱靜夜燈。自憐愁裏坐。眞箇定中僧。</text>
<text>東飄西轉路歧塵。獨策羸驂幾苦辛。不是不知歸去好。只緣歸去又家貧。</text>
<text>夕陽吟立思無窮。萬古江山一望中。太守憂民疎宴樂。滿江風月屬漁翁。</text>
<text>相逢蹔樂楚山春。又欲分離淚滿巾。莫恠臨風偏悵望。異鄕難遇故鄕人。</text>
<text>沙汀立馬待回舟。一帶烟波萬古愁。直得山平兼水渴。人間離別始應休。</text>
<text>每憶長安舊苦辛。那堪虛擲故園春。今朝又負遊山約。悔識塵中名利人。</text>
<text>相逢信宿又分離。愁見歧中更有歧。手裏桂香銷欲盡。別君無處話心期。</text>
<text>白雲溪畔刱仁祠。三十年來此住持。笑指門前一條路。纔離山下有千歧。</text>
<text>除聽松風耳不喧。結茅深倚白雲根。世人知路翻應恨。石上莓苔汚屐痕。</text>
<text>烟巒簇簇水溶溶。鏡裏人家對碧峰。何處孤帆飽風去。瞥然飛鳥杳無蹤。</text>
<text>狂奔疊石吼重巒。人語難分咫尺間。常恐是非聲到耳。故敎流水盡籠山。</text>
<text>上國羇栖久。多慚萬里人。那堪顏氏巷。得接孟家隣。守道惟稽古。交情豈憚貧。他鄕少知己。莫厭訪君頻。</text>
<text>雲畔構精廬。安禪四紀餘。筇無出山步。筆絶入京書。竹架泉聲緊。松欞日影疎。境高吟不盡。瞑目悟眞如。</text>
<text>捫葛上雲峰。平看世界空。千山分掌上。萬事豁胷中。塔影日邊雪。松聲天半風。烟霞應笑我。回步入塵籠。</text>
<text>人事盛還衰。浮生實可悲。誰知天上曲。來向海邊吹。水殿看花處。風欞對月時。攀髯今已矣。與爾淚雙垂。</text>
<text>登臨蹔隔路歧塵。吟想興亡恨益新。畫角聲中朝暮浪。靑山影裏古今人。霜摧玉樹花無主。風暖金陵艸自春。賴有謝家餘境在。長敎詩客爽精神。</text>
<text>孤蓬再此接恩輝。吟對秋風恨有違。門柳已凋新歲葉。旅人猶着去年衣。路迷霄漢愁中老。家隔烟波夢裏歸。自笑身如春社鷰。畫樑高處又來飛。</text>
<text>自識君來幾度別。此回相別恨重重。干戈到處方多事。詩酒何時得再逢。遠樹參差江畔路。寒雲零落馬前峰。行行遇景傳新作。莫學嵇康盡放慵。</text>
<text>叵耐東流水不回。只催詩景惱人來。含情朝雨細復細。弄豔好花開未開。亂世風光無主者。浮生名利轉悠哉。思量可恨劉伶婦。強勸夫郎疎酒盃。</text>
<text>東風遍閱百般香。意緖偏饒柳帶長。蘇武書回深塞盡。莊周夢逐落花忙。好憑殘景朝朝醉。難把離心寸寸量。正是浴沂時節日。舊遊魂斷白雲鄕。</text>
<text>一種詩名四海傳。浪仙爭得似松年。不惟騷雅標新格。能把行藏繼古賢。藜杖夜携孤嶼月。葦簾朝捲遠村烟。病來吟寄漳濱句。因付漁翁入郭船。</text>
<text>掛席浮滄海。長風萬里通。乘槎思漢使。採藥憶秦童。日月無何外。乾坤太極中。蓬萊看咫尺。吾且訪仙翁。</text>
<text>崑崙東走五山碧。星宿北流一水黃。</text>
<text>荒臺麋鹿遊秋草。廢院牛羊下夕陽。</text>
<text>暮年歸臥松亭下。一抹伽倻望裏靑。</text>
<text>步得金剛地上說。扶薩鐵圍山間結。苾蒭海印寺講經。雜花從此成三絶。</text>
<text>龍堂妙說入龍宮。龍猛能傳龍種功。龍國龍神定歡喜。龍山益表義龍雄。</text>
<text>磨羯提城光遍照。遮拘盤國法增耀。今朝慧日出扶桑。認得文殊降東廟。</text>
<text>天言秘敎從天授。海印眞詮出海來。好是海隅興海義。只應天意委天才。</text>
<text>道樹高談龍樹釋。東林雅志南林譯。斌公彼岸震金聲。何似伽倻繼佛跡。</text>
<text>三三廣會數堪疑。十十圓宗義不虧。若說流通推現驗。經來未盡語偏奇。</text>
<text>終日低頭弄筆端。人人杜口話心難。遠離塵世雖堪喜。爭奈風情未肯闌。影鬪晴霞紅葉逕。聲連夜雨白雲湍。吟魂對𪚥無羈絆。四海深機憶道安。</text>
<text>頹然臥榻便忘形。午枕風來睡自醒。夢裏此身無處著。乾坤都是一長亭。</text>
<text>虛樓夢罷正高舂。兩眼空濛看遠峯。誰識幽人閑氣味。一軒春睡敵千鍾。</text>
<text>世有中書君姓毛。從來四貴共爲曹。神人夢授名何重。天子恩分品已高。心怪本無犀一點。學嗟虛禿兔千毫。今朝謬辱賢侯惠。應助楊雄廣反騷。東坡惠我老松煙。妙法應非世所傳。欲與翰林爲子墨。喜從書苑得陳玄。數枚初得香猶在。妙質應欺玉未堅。若向楯頭磨作檄。將軍才思有誰先。</text>
<text>仙橙傍砌生一株。問君安得移江湖。渡淮爲枳吾未信。天資不以地性渝。用與不用百里奚。豈智於秦愚於虞。托根近壤誰肯取。幸汝窮僻生荒隅。物因地貴已可笑。魯人豈是皆師儒。遐方異產人所嗜。遂令西伯菹菖蒲。紫梨丹李遍都邑。笑爾獨立何羈孤。君家栽種計已早。山中不羨千頭奴。會看秋晚園林霜。玉腦正拆黃金膚。勸君釀作洞庭春。香色味好勝羅浮。翠勺銀罌取甕頭。濁於甘露淸醍醐。初寒欲雪正可飮。呼我華堂傾一壺。</text>
<text>銀河淸淺月華饒。也喜神仙會此宵。多小人間烏與鵲。年年辛苦作仙橋。</text>
<text>坐想豪奢許史門。曝衣樓上綺羅繁。未能免俗聊爲爾。高掛中庭犢鼻禈。</text>
<text>千家肴菓競時新。無限區區乞巧人。獨與天孫仍有約。更將愚拙付精神。</text>
<text>人言萬物生於天。天本無心醜與妍。豈識紛紜千百態。神愁鬼泣勞雕鐫。雖有良工騁奇巧。疲精竭慮難爭先。不爾天公有造化。亦於何處施其權。吾觀草木狀不同。如人賦與多奇偏。申屠兀其足。甕盎高其肩。大哉天地間。耳目不可窮幽玄。山經地誌多汗漫。荒怪萬象無不傳。曾聞赤枲九衢秀。亦有雙瓜雙蔕連。張華旣沒不復生。誰能博物渾磨研。峯深路絶人罕到。盤松鬱鬱生幾年。地下根深帶茯苓。久爲琥珀凝精堅。凌空直幹未百尋。低枝交錯拏虯拳。有如將軍獵渭城。高張帷蓋影交纏。又如公子遊西園。輕飛繖蓋形團圓。奇姿詭狀獨鍾爾。有口如箝理莫詮。我疑山靈多產異。效奇此物尤可憐。功成已久不欲出。藏之壑底深雲煙。乃今還爲人所得。由來至寶那能專。君不見雙童立雪雪至腰。化爲老檜生庭前。又不見二妃泣血血染竹。斑爛千簇搖江邊。物化皆因誠所感。我嘗一一徵前篇。因知今爾十八公。曾是靑山避世仙。居巖斷穀學祕訣。服藥生毛歲一千。變此蒼髥黑甲身。乃得久壽窮山川。古來遊賞皆賢豪。壁間珠玉堪成編。</text>
<text>長安霖雨後。思我遠相過。寂寞蝸牛舍。徘徊駟馬車。恒飢窮子美。非病老維摩。莫署吾門去。聲名恐更多。</text>
<text>共看中秋月。高樓對酒壺。雲頭初湧出。天面淨都盧。子落恒娥桂。光潛老蚌珠。誰知淸景好。却勝武昌都。</text>
<text>風波早出世。實賴千金壺。我愛高僧遠。誰知甲姓盧。資身唯鉢飯。悟性護衣珠。膝下歡猶在。逡巡戀故都。</text>
<text>我夢乘風到月宮。排門直捉恒娥問。奈何使爾司春桂。與奪不公人所慍。低頭再拜謝我言。妾不愛憎皆委分。紫府今書君姓字。曾陪王母遊閬苑。也爲輕狂多負過。帝令譴謫方知困。從此文星不在天。世人誰識塵中隱。四海詩名三十秋。燒丹金鼎功成近。留着高枝且待君。明年折取應無恨。</text>
<text>丹穴有鳳凰。一朝生鸑鷟。初離產毻中。五色文章足。飛來入南國。豈可樊籠束。何時出大平。鳴應韶簫曲。</text>
<text>尋眞函丈興何幽。碧眼淸談盡日留。逐世自嗟歸計晚。談空轉覺此生浮。祇從居士田園樂。不與禪師杖錫遊。適性足爲愚谷子。無官合拜醉鄕侯。却慙成佛非靈運。解愛能詩有惠休。莫厭共傾三昧酒。古來儒釋稱風流。</text>
<text>十年流落半生涯。觸處那堪感物華。秋月春風詩準備。旅愁羈思酒消磨。縱無功業傳千古。祇有文章自一家。盛世偸閑殊不惡。從敎身世轉蹉跎。</text>
<text>吾少愛林泉。浩然思歸歟。當時重違親。名利豈所拘。及此遭喪亂。飄然放江湖。高遁方可樂。不去胡爲乎。亦由身有累。未忍捐妻帑。羨子拂長袖。靑山歸結廬。峯巒信奇秀。人道似香爐。雲煙藏洞壑。縹緲疑有無。去此跬步間。思之不與俱。子有丹靑習。何不傳其圖。嘗聞避時者。亦有山澤癯。往而不知返。無奈近於愚。今子學眞理。而隱佛之徒。放迹逃名敎。幽閑意所娛。春秋猶且富。其道固已孤。吾觀今之世。擾擾群浮屠。奇形又詭服。與俗無異趨。以此獲其罪。見排於吾儒。而子獨不然。囂塵厭寰區。飛錫來江南。十載眠團蒲。一褐度冬夏。一飯終朝晡。無言自觀心。閫外足不踰。吾方困流落。鬱鬱居荒隅。無人可與語。獨生空長吁。一朝乃得子。喜見碧眼胡。酸辛話平生。竟夕傾村沽。別來纔數月。尺書屢見呼。今聞群盜盛。侵邑而攻都。朝廷懸美賞。州郡募壯夫。世患非吾事。食肉者謀謨。不如居巖穴。斷穀食松腴。莫作北山移。吳儂有林逋。</text>
<text>得車舐痔性多違。洗耳踰垣世亦非。誰似先生嫌異俗。雲山城市兩忘歸。</text>
<text>聖君優老特臨軒。遣使傳宣立戟門。早賜金蓮垂異寵。更將鍾乳賞忠言。丁寧紫詔關宸柙。瀲灎黃封輟上樽。綠野堂中張綺宴。樂聲先按感皇恩。</text>
<text>吾窮正坐詩。袖手久已縮。但恐身後名。同腐草與木。晚學揚子雲。草玄在天祿。隃麋不見賜。未奏三千牘。念昔家未破。嘗寶松煙馥。正患墨磨人。豈暇歎未足。如今篋笥貧。牢落無餘蓄。君得東坡法。油煙收幾掬。歲月儻可支。分我一寸玉。</text>
<text>先生隱市朝。負郭構茅舍。爲是愛山人。頻邀好事者。飮酒子誠能。吟詩我亦頗。優游數畝園。寬於一天下。</text>
<text>曾醉東吳八詠樓。能文主客盡風流。談鋒競發雌黃妙。酒令初嚴大白浮。徐稚已敎懸榻下。陳遵未厭閉門留。廻思別後雙溪月。誰伴高吟沈隱侯。</text>
<text>憶曾淸夜醉華茵。同賞樽前一搦身。寄語鶯鶯須好在。會應重見老詩人。</text>
<text>倡樓高會舞吳娃。別後闌干玉筯齊。莫笑狂生豪橫過。近來心似絮粘泥。</text>
<text>長安初識少麒麟。不見于今七換春。客路相逢談往事。與君俱是夢中人。</text>
<text>親愛慇懃挽不留。飄然一衲占高遊。知君已作江山主。豈羨人間萬戶侯。</text>
<text>大曆能文士。昌黎與皇甫。時雖少推許。同訪牛僧孺。姓字留其門。慇懃記不遇。奇章聲大振。一日傳區宇。君才似文公。學者多欣慕。念我久逃虛。惠然肯來顧。空令長者車。却返深山路。免使世俗聞。名高亦可懼。何時與論文。更見今韓愈。</text>
<text>疏慵多是泥春天。頻到香閨玉枕前。詩榻夜涼風斷送。倡樓日晏酒拘牽。一場曾把浮生比。千里長將別恨傳。更爲等閑拋世慮。近來還繞舊林泉。</text>
<text>浮家泛宅送平生。明月扁舟過洞庭。壇上不聞夫子語。澤邊來笑屈原醒。臨風小笛歸秋浦。帶雨寒蓑向晚汀。應笑世人多好事。幾廻將我畫爲屛。</text>
<text>仙葩風骨尤淸眞。長生獨得名常春。定從阿母分靈丹。一粒便得童顏新。天工夜夜了不睡。護惜不與群芳均。侯家栽遍恐無地。爭買散盡千金珍。老僧有眼故不枯。欲種奈此山家貧。昨夜達院插寸枝。手侔造化眞天人。更將羯鼓忽催打。一笑嫣然發絳脣。未解韓郞寧底巧。雪中頃刻開淸晨。誰知丈室老龐蘊。默坐不覩天女身。紛紛走看傾都邑。鶴林復有司花神。何時車馬更臨賞。對花一飮千杯巡。</text>
<text>先生自名家。累葉傳侯伯。相襲珥貂蟬。皆立門前戟。公初有異器。能繼前人迹。斷乳始屬文。技巧又兼百。至尊召之見。降輦迎大白。欣然賜龍顏。寵愛日以益。握手入臥內。契密如金石。廷臣多缺望。聲勢方炎赫。中間忤貴倖。巧讚含沙射。見黜金閨名。良由釁所積。長沙逐賈生。無復虛前席。滄浪作釣翁。浮家而泛宅。千載雖一遇。飜覆在朝夕。固知行路難。擧足多岝峉。始自毫髮差。遂成丘山責。終身纏罪辜。顚踣常動魄。禦魅二十年。愆過懲於昔。遷徙席不暖。所居如郵馹。南中瘴霧深。可虞傷氣脈。優游縱巖壑。屢躡登山屐。聖明方在上。招還劉禹錫。識者聞而喜。以手但加額。是時仇家去。誰作鴟鴞嗝。歸來守先廬。賜書存舊壁。一日朝紫宸。經筵爲之闢。天語垂丁寧。問以寒暄隔。及當危難際。立朝多逼側。忠誠不見知。空使血化碧。忽昨見遺墨。之人猶目擊。神毫鬪蛟螭。大手搏貙獥。翻瀾一快讀。嗜閱空成癖。還疑照乘珠。初從頷下索。觀者已爭購。流傳遍蠻貊。哀哉命壓頭。平生困廝役。雖俟河之淸。百歲如過客。否泰各有理。豈用占蓍策。至人齊寵辱。困窮無戚戚。相從子輿遊。解以生爲脊。靜默閱時人。狂惑等李赤。國恩終未報。慨爾懷奮激。膽氣雖不讓。動輒遭嘲嚇。窮途墮千仞。長綆呼烏獲。出袴當俛就。唾面何敢逆。自從劉備瓜。常恐郭生麥。閑棲多暇日。章句搜且摘。感憤寓諸文。紛紛盈簡策。子雲方草玄。聊愛窮居寂。詞人多薄命。自古例陷阨。海山有歸處。仙遊邈難覓。今修玉樓記。不向人間謫。所恨不同時。意若調飢惄。</text>
<text>鳳逸龍蟠臥草廬。林深不到擧賢書。安身自與山閑靜。抱道常隨世卷舒。恥向嵩高爭捷徑。甘從穎水卜幽居。相逢莫問歸何處。穿白雲行任所如。</text>
<text>連天水氣蒸三吳。橫截中流一幅蒲。垂虹亭上月明夜。淸風不減郞官湖。</text>
<text>早抱文章動帝京。乾坤一介老書生。如今始覺空門味。滿院無人識姓名。</text>
<text>龍門昔日誤先登。短褐重來謁李膺。席上從容拜一笑。金樽須盡酒如澠。絳帳高堂許一登。文才慙愧豆盧膺。金龜換酒留連處。新撥浮醅綠似澠。</text>
<text>伽耶有高士。吐納駐童顏。爾汝形骸外。文章伯仲間。受書黃石老。問路具茨山。禦寇今何在。乘風去不還。</text>
<text>與君久別離。觸處摠堪悲。巫峽秋雲暮。湘江夜雨時。異鄕同是客。古國去無期。祇憶山陰地。孤舟訪戴逵。</text>
<text>少年才思贍。往往擅場闈。世路知音寡。雲山拂袖歸。身窮名益進。貌脊道何肥。豈久吳中隱。天文動少微。</text>
<text>掛冠金闕下。結社碧山中。自謂羲皇上。誰知易道東。雄深子長學。孤潔范丹風。往日交遊者。唯餘田舍翁。</text>
<text>世事巧中人。略不遺小大。譬如蜘蛛絲。物觸輒已掛。蠅頭循名利。至死猶不悔。首戴蟬冠囚。身被衮衣械。幸者指爲賢。誰復懲前敗。襄陽布衣身已老。有心一片淸於夷。平生坐喙硬。到骨窮且羸。詩稱國手終何用。四十龍鍾兩鬢華。眼前名利無多子。身後文章自一家。木強未肯少低屈。世上纖兒共我嗔。殷勤擧手謝昇平。潁水箕山作外臣。何日故人來遠訪。去路翩翩飛一鳥。茅嶺來從許邁遊。蘇門會見孫登嘯。作詩招隱與王孫。塵起西風恐汙君。</text>
<text>凌晨獨出洛州城。幾里長亭與短亭。跨馬行衝微雪白。擧鞭吟數亂峯靑。天邊日落歸心促。野外風寒醉面醒。寂寞孤村投宿處。人家門戶早常扃。</text>
<text>征鞍催發曉先鷄。紅葉鋪霜擁野蹊。原上無風殘燒斷。峯前欲雪凍雲低。畏途獨怪行人少。候館頻聞困馬嘶。廻首蒼蒼煙水暮。依然似出武陵溪。</text>
<text>策馬行行趁夕陽。聊尋田舍解歸裝。浮生浪迹身如寄。旅枕無眠夜更長。雪灑園林花書發。年豐村落酒猶香。主人莫問何爲客。面色皆黎語亦鄕。</text>
<text>出處信有命。大上付前定。其次固已昧。鮮以時動靜。吾儕久已窮。幽迹亦可屏。念昨過湍州。寒江魚動鏡。因思卜小隱。將買田一頃。獨往今未決。幾度懷淸穎。譬如馬繫皁。素樂煙霞境。崔君貴公子。愛山亦雅性。近欲營此樂。構築行當竟。他年償吾志。要乞岣嶁令。君歸好待我。先理一漁艇。</text>
<text>交道都忘孔禰年。同枝越鳥幾生緣。曾勞旅夢飛天外。更喜淸談接枕前。不分駑駘終附尾。何時鷄犬得昇仙。如今忽看新詩句。大似春雲藹藹然。</text>
<text>高才早出少年叢。重使文章盛海東。堂上墨君眞得妙。毫端草聖已偏工。曾聞伯蔚保家主。更喜黃門有父風。老去戀恩何敢死。白頭還見黑頭公。</text>
<text>亭下盤松老。臨風韻更悲。枝垂靑麈尾。幹出黑虯姿。夜子偸閑拾。新圍按夢知。欲思遺一句。才愧沈佺期。</text>
<text>貞心任榮悴。何喜亦何悲。故結傍圍影。休誇直上姿。寒聲淸夜聒。孤節勁風知。更欲閑來賞。逢僧月下期。</text>
<text>都爾思賢操。無乃令人悲。長材似和嶠。磥砢抱幽姿。孤立如蕭瑀。忠勁君所知。不願明堂柱。聊與雲山期。</text>
<text>癡人自養是重外。不知神氣復易敗。達者不爲口腹累。此亦養生知所愛。吾於二者常有取。寧遺其外樂其內。況視天下無正味。但以可口卽爲快。五鼎一簞何者貴。飢飡未覺肉勝菜。豹胎熊掌雖所欲。豈無古人能禁戒。若言細行不足護。此事吾疑頗亦隘。當年帛谷定何人。啖肉屠門眞可怪。至人佯狂世莫測。福且不求那有罪。無心可使物不疑。有迹恐爲魔所械。渭南老尉眞居士。從來枯淡性所耐。自云茹草欲終身。誓守斯言當不改。次律前身是智永。蔬食晚年知舊債。未聞染指徒嘗羹。屢見留根還置瀣。爛蒸匏壺當家鶩。與客飽飡先緩帶。嗟我平生負此腹。一食肯將萬錢買。年方大來日衰減。未盡一臠先厭退。近欲學君雖亦強。擊鮮不逐群兒會。念君羸瘠爲一言。却類嘲楊空見解。班超虎頭須記取。布衣不肯終飢餒。會見君王親賜食。始甘芻豢方知悔。不如早致五侯鯖。相與同持左手蟹。試號恩讎皆左袒。曉然可以知利害。</text>
<text>萬壑千巖獨杖藜。問禪時得到曹溪。洞中地寂煙霞古。塵外心虛物我齊。況有高人迎倒屐。更驚佳論妙揮𪚥。直饒名利終歸去。依約靑山共卜棲。</text>
<text>賢達念蒼生。未肯輕去就。用之當作帝王師。不用乃爲窮谷叟。君不見子房袖中一卷書。隆準得遭天所授。從容談笑坐帷幄。四海英雄隨指嗾。斯人若未遇。中原非漢有。又不見子陵橫足加帝腹。一夜蒼旻動星宿。帝不敢起況敢嗔。大史朝來書謾奏。歸耕富春山。徵詔竟不受。有身當恥空磨滅。且要名留千載後。先生犖犖不可羈。何曾折腰爲五斗。功名富貴行迫逐。安得潛逃入林藪。嗟我年來老更窮。氣雖不屈長低首。爲問鷄犬肥。何如鸞鶴瘦。欲澆胸中過秦論。請君醉我千鴟酒。</text>
<text>生綃數幅出鵝溪。醉墨奇蹤似會稽。也是元和遺脚在。從今不復厭家鷄。</text>
<text>造物與人多所忌。晴陰變化聊幻戲。每恐中秋有陰雨。故將辜負詩人意。忽從今夜浮雲收。簾捲高樓天似水。人間自古重此月。曾伴風流謫仙醉。徘徊對影成三人。淸光幾照金樽裏。我乘狂興尋君家。試看松陰淸滿地。孤輪停午光灎灎。望欲更殘懶欲睡。主人好事亦好客。旋酌鵝黃蹴我起。聳肩危坐共閑吟。顚倒如鴉筆下字。</text>
<text>閑中相共聚華堂。衮衮淸談興味長。問易每過王湛宅。圍棋曾賭謝公莊。秋光暗淡園林換。晚雨霏微枕簟涼。他日江南成遠別。却思今夜對藜牀。</text>
<text>侯家池館競栽培。誰似城西賀秀才。陣陣天香薰暖蕊。酣酣卯酒入紅顋。忽從道士庭前看。因憶君王殿後開。別有一枝猶未發。故應留待舍人來。天子初移禁苑栽。玉堂曾對醉翁才。低昂晚態風驚睡。寂寞殘粧雨洗顋。詩老莫辭携酒往。天工故遣佇春開。一生同賞無多子。好約明年再看來。</text>
<text>曾聞皇甫湜。間生當大曆。頽波將墜地。拯起眞有力。茫然千百年。誰是繼高迹。今遭書六厄。吾道幾乎息。三日號國中。圓冠者屛匿。知君卽前身。姓字合於昔。復此海之東。二箇文星謫。釋老久塞路。獨欲辭而闢。斯文信未喪。乃知天意惜。危雖無輟業。家傳杜預癖。胸呑萬卷書。筆可千人敵。優游獨立下。一日有所益。甲乙懸牙籤。縱橫架上策。時無好事者。問字楊 雄宅。咄彼兒童輩。狂癡那得識。譬如飯囊耳。置之勿復責。自笑隣舍翁。閉門守荒僻。常夜病無燈。偸鑿居家壁。掩卷聊高枕。山雨浪浪滴。樂此足忘憂。三公吾不易。俗議無復恤。相與適其適。</text>
<text>天低野闊雨跳珠。猛勢橫空望却無。想得符堅初戰退。千兵萬馬一時趨。</text>
<text>七年浪迹寄南州。輦下重來夢寐遊。早抱虛名驚衆耳。那知有命壓人頭。蛾眉錯畫終辭國。猿臂無功竟不侯。世受君恩是文翰。麤才何日可能酬。</text>
<text>湖上靑山山上屋。山色湖光春更綠。潮來潮去怒濤呑吐疑無陸。漁翁歸去一竿竹。鶴汀鳧渚知幾曲。遠近蘭皐花簇簇。縹緲天涯遙極目。洞庭波淨日暮孤帆何處宿。摩詰後孫心不俗。摸寫鵝溪綃一幅。李侯家藏千萬軸。此本尤非世所蓄。至寶由來鬼神欲。再三珍重爲君囑。</text>
<text>風生虛閣抵千金。滿院荒涼碧樹深。不覺天西殘月落。終宵空伴草蟲吟。</text>
<text>與子同時大曆年。平生交分契深緣。詩名迥出蘇梅右。文格須廻漢魏前。欲向雲霄追駿足。自嗟山澤伴癯仙。郢中欲繼陽春曲。慙愧皇華也盍然。</text>
<text>骯髒六尺身。一落乾坤內。桑弧蓬矢射四方。男兒有膽如斗大。況有狂風吹。波濤搖四海。蛟龍魚鼈皆未安。出穴動蕩失所在。時無豪傑士。誰赴功名會。嗟哉我若匏瓜繫。揮斥難窮八極外。長安塵土中。高枕臥五載。恒飢已變顏色黧。牢落枯腸千卷書。及骭亦足温。滿腹不願餘。可笑文章不直錢。萬乘何曾讀子虛。紛紛世上鄙夫輩。舐痔猶得三十車。我欲唾面去。浩然賦歸歟。休向閭閻老一身。如籠中鳥池中魚。盡室萬里行。蕭蕭一疋驢。家山急赴秋風至。蓴羹一杯方有味。遲遲回首望中原。可憐久作風波地。黃鷄夜鳴非惡聲。起舞自有英雄志。誰言婦女不勝衣。長策雄謀人莫知。作鎚誤擊秦。脫身遊下邳。從容跪授圯橋履。會須不後老人期。笑彼拔山力。捕取等嬰兒。龍顏隆準一相遇。萬戶封侯帝者師。丈夫事業固如是。何爲乞米還遭嗤。一葦江之陽。歸來宿舂糧。雲煙宛若畫。草樹巧如粧。浮家泛宅任平生。胸中自有無何鄕。此行不是求爲田。祇恐祖生先著鞭。感慨無言淚如洗。茫茫鳥外空長天。匣中霜劍寒三尺。壯士有心終報國。</text>
<text>落髮辭家在妙年。法門深種善因緣。時時大振金毛吼。往往長齋繡佛前。居易須歸兜率界。嵇康不是洞天仙。羨他明日靑山路。竹杖芒鞋去浩然。小隱林泉送幾年。道心聊學葆虛緣。孤雲自去靑天外。萬木皆春病樹前。祇爲在家靈運佛。休尋買藥長房仙。近來去眼交遊盡。唯有能詩釋皎然。</text>
<text>周詩古有三百篇。風亡雅缺誰復補由庚。後來作者競馳騖。爭欲牢籠撑抉乾坤精。紛紛徐庾誇浮艶。眞同傖父賦出可以覆醬罌。皇天不欲喪斯文。乃出賢公爲國楨。揮毫鼓吻取富貴。淸朝高選先登瀛。獨鍾絶藝冠今古。文止退之書止顏眞卿。優入風騷閫域中。沈謝曹劉應減名。摩詰中朝一詞客。從來宿習由多生。當使君苗焚筆硯。豈有陸子投箱籯。才多學富賈長頭。紙爲田地舌爲耕。和音逸響忽交發。有如丹山鸑鷟翺翔來集朝陽鳴。長驅遠騁勢益壯。又似東溟巨鼇屓振搖三山傾。傳門學業自名家。白眉最良諸弟兄。風流不減謫仙人。飮盡千鍾頰未赬。一朝承恩入翰林。制作自與鬼神爭。若非錦繡爲五藏。又安得名章俊語開口俱天成。杜陵野叟稱老手。往往氣屈屢乞盟。玉皇召見賜顏色。淸泉灑面解宿酲。虎殿龍樓侍歡宴。君臣賡載歌芩苹。沈香亭上勅進淸平新樣調。管絃交奏和舂喤。興酣十幅筆一息。飄飄俊思博且宏。苑中桃杏齊開拆。不待羯鼓催打如春霆。語道格峭異衆家。譏評不問癡鍾嶸。已抱文章動聖人。譽滿天下何闐轟。高懷磊落狹區宇。醉墨狂吟賦大鵬。直敎名價凌三都。光焰萬丈凝餘晶。朝天儤直入鑾坡。風搖鈴索傳琤琤。千門上鑰黃昏靜。紫微花落如摧瓊。朱衣雙引遙傳呼。履聲響廊踏彭鏗。問神宣室夜漏盡。侍講經筵春晝晴。試草絲綸五色書。解呵凍筆宮娃媖。簪紳缺望無出右。當時閑步靑雲程。丈夫仕官眞罕比。食列五鼎家千兵。中使來宣上樽酒。禁林屢賜金盤橙。宸心愛養日益重。親將御手時調羹。致君堯舜自有術。功成可使陳六韺。雖懷勇退急流中。身與一世爲重輕。心中獨有羲皇地。不將塵事都經營。超然自放繩墨外。芥視祿位輕三旌。仙風道骨眞有餘。久欲飛昇朝玉京。紱冕無異居雲山。紛紛世故未肯嬰。五湖何必逐鴟夷。胸中自有汪汪萬頃碧水泓。要將陶冶及生人。愼勿學淵明歸去田園坐種秔。黃扉當作黑頭公。兩鬢今無雪一莖。願公努力重築大平基。不負孤忠報國誠。襄陽布衣窮且老。早思附驥爲飛蝱。欲作曲江亭上春風燒尾宴。尊前解唱喜遷鸎。禮闈見擯誠我分。戰藝無奈無先聲。却拋文卷將向江東去。徘徊來謁朱門呈。爲詩贈我亦目寫。落花飛雪滿紙多廻縈。與人不肯趁姿媚。自誇老硬天骨淸。辭工墨妙兼得詩鳴與草聖。旋令觀者空嗟驚。興來長讀卷還舒。但覺奇彩爛爛奪目睛。已勝明珠三十箇。何患空囊錢不盈。汝南他日論人物。許預品題月旦更。綠綺塵埃可揮拂。爲公更鼓一再行。</text>
<text>總角當年識聲律。中朝高士希唐庚。寖成病癖如啖炭。仡仡自苦疲心精。飫韓饜柳聊自足。小器已盈如甁罌。學賦猶能敵楊子。爲詩何足侔劉楨。幸生天下無事時。微風不動搖東瀛。聖主垂情好用儒。白衣寒士重公卿。富貴眞吾囊中物。唾手直欲收功名。致君自可興王道。漢帝何如棄賈生。要將經術施諸事。窮書不愧老桓榮。力排莊周逐諸子。笑罵只合黃筐籯。濟時及物爲吾志。肯於雲臥甘芝耕。空嗟獨唱尙無和。有類蛭螾徒勞鳴。與人說事不自休。飜瀾鼓舌江河傾。早負能修五鳳樓。繩樞草舍輕諸兄。蘭臺金馬簉群彥。何日腰黃眼亦赬。翰林場中曾校藝。屢與龍虎時交爭。天亡垓下非我罪。其奈見敗當垂成。會稽餘恥欲一雪。慷慨自指穹蒼盟。未因一跌廢舊學。沈酣六籍如煩酲。贏糧所至將問道。不辭百舍逕苹苹。十年苦學久待問。竊疑撞鍾韻愈喤。丈夫何用更雕蟲。扶持周孔意甚宏。肯張異說驚盲聾。遇事蜂發如振霆。欲令文格變隋餘。絺繪不足數李嶸。吾家伯父與先子。共振雄文隱地轟。連中高科時獨步。圖南水擊天池鵬。玉堂舊草堆成山。可與日月爭光晶。一朝聯步花塼上。壎箎相應和音琤。方將乞公收成編。藏之屋壁時敲瓊。一經喪亂成煨燼。念此曾無淚眼睛。如今欲效元和脚。如畫嫫姆效媌媖。門衰祚薄久汨沒。敢思刷翼靑雲程。況吾性本多迕俗。放曠眞同阮步兵。早觀名位有何味。羽化眞如蠹食橙。掣身一去僅可免。吹虀亦足懲於羹。却作溪山漫浪叟。爲文聊擬補韶韺。平生只有詩千首。芥視萬戶封侯輕。大平不遇亦可樂。久向菟裘已得營。壯心老去便全降。低摧却倒風中旌。閑居賦罷囚山篇。夢魂不復飛天京。一懲危險不欲再。達士何爲禍所嬰。欲俟河淸壽幾何。古無才與時相幷。昨聞神聖急求理。詔書初下選賢英。搜獵群才起幽隱。高張羅網連天橫。片善不欲遺巖谷。豈使一漏呑舟鯨。四方多士皆皐枚。胸中學海波泓泓。德行無非世所貴。豐年美玉荒年秔。翹翹煌煌皆出類。春蘭秋菊初擢莖。竟奮經綸裨帝化。應堪上應勤求誠。嗟吾三釜未逮親。千鍾不啻蚊與蝱。晚登一第雖無用。谷口思爲手放鸎。強將淺技復求售。雷門布鼓猶無聲。不虞楚卞足三刖。抱玉區區還自呈。激昂膽氣角群雄。徒勞吻燥心纏縈。占辭豈免多玷缺。祇累宗工鑑裁淸。失意歸來茅屋底。閉門不出懷憂驚。賦妙知非日五色。固宜一見還迷睛。豈期爲我飛一唾。琅琅懷袖珠璣盈。願遊門下終效節。歲寒此意豈易更。待公朝夕登黃閣。撰詞重獻沙堤行。</text>
<text>詩人自古以詩窮。顧我爲詩亦未工。何事年來窮到骨。長飢却似杜陵翁。</text>
<text>數年音問兩相違。苦憶江南別袖揮。秋晚衡陽霜雁斷。天低楚岫凍雲微。東山若爲蒼生起。北闕行承紫詔歸。莫歎居鄕乘款段。從來富貴有危機。</text>
<text>往事悠悠墮渺茫。側書詩句兩三行。那嫌擧目江山異。賴有高樓似岳陽。</text>
<text>郡樓登眺遠蒼茫。戀國情深淚數行。誰識多情白司馬。天涯流落老潯陽。</text>
<text>日與高人入醉鄕。風流應合號高陽。曾從天上謫仙客。來餽壺中大道漿。餘事文章黃絹妙。同門兄弟白眉郞。時時習氏家池上。倒載何如問葛強。</text>
<text>君不見羲之避世來往會山陰。時有同遊釋道林。又不見東山居士問道向金山。更伴禪師老了元。我向桑門投上首。風流欲繼二子後。重來頭上餘詩班。凜凜淸姿仙鶴瘦。問師何年返莬裘。臨湖構築煥丹黝。千金散盡更無事。燕坐虛樓歲月久。相從不厭窮躋攀。此地江山皆我有。葛巾草履隨僧蔬。更學點茶三昧手。自知麋鹿性難馴。不肯塵埃隨指嗾。詔書雖未賜鏡湖。懇表終須乞岣嶁。若能容我卜比隣。結茅不羨愚溪柳。好在他年管送迎。蕭蕭數里蒼髥叟。</text>
<text>詩家綺語定非眞。子是從前近道人。欲學尋醫除口業。也應肝肺日生塵。</text>
<text>長湍風急浪如山。欲借孤舟上瀨灘。十二時回朝復暮。人間何日少波瀾。</text>
<text>吾家老和靖。寄隱居東吳。江頭結草堂。至今傳其圖。雲山有餘態。宛轉煙鬟姝。我豈先生後。故亦眼不枯。卜宅終歸去。餘生寄一區。不煩來勑賜。衣鉢傳西湖。</text>
<text>先生蕭灑出塵埃。忽歎風前玉樹摧。上帝已敎長吉去。海山曾待樂天來。當年翰墨爲人寶。高世聲名造物猜。從此匡廬無賀監。誰能呼我謫仙才。</text>
<text>麀鹿性難馴。城市非所樂。魚龍不厭深。久思江湖躍。而我心不羈。矯翼望寥廓。嗟爲名所牽。宿志負丘壑。爲有相携人。晚步同出郭。崎嶇入幽洞。巖谷如棋錯。深溪亂淸流。數里橫野杓。蒼然暮靄間。孤塔靑山脚。黃昏始投寺。古殿鳴風鐸。明月上峯頭。松陰寒落落。高人笑相迎。笑語破寂寞。壺傾大道漿。淸夜開小酌。坐久渾不寐。狂吟雜戲謔。問子何年中。構室煥丹雘。自云嗜爲善。千金盡傾橐。焚香禮白毫。燕坐淸風閣。此外更無事。豈羨楊州鶴。</text>
<text>早聞風烈盛貞元。幾葉傳爲學士門。文變唐朝今掃地。天敎安定世生孫。扶持正道韓公後。破黜諸家孔氏尊。鼻祖有靈應自喜。高才眞箇入吾藩。</text>
<text>阮籍能愼默。是非口不論。時有禮法士。疾之如讎冤。子猷眞寡辭。對客唯寒暄。亦被顧辟疆。面數驅出園。平生好臧否。誰似郭大原。名德高一代。不見人排根。今君嗜玄虛。豈非李耳孫。超然自傲俗。喜怒不形言。更學維摩詰。早聞不二門。嗟吾未愼口。出語如瀾飜。與子日相對。便覺己之煩。但恐終此生。雖悔舌可捫。有喙謾三尺。欲吐却須呑。陽瘖近可學。必招謗說喧。酒狂要似蓋。目擊何希温。莫作不鳴雁。以智免炰燔。</text>
<text>近得蒙山一掬春。白泥赤印色香新。澄心堂老知名品。寄與尤奇紫筍珍。</text>
<text>謙公俊逸叢林秀。玉骨巉巉淸且瘦。佛祖家風傳雪竇。踞地便聞師子吼。默坐澄心牢閉口。不復談空還說有。自知龐蘊一狂叟。往往參禪來稽首。祇笑西堂長禁酒。誇我點茶三昧手。石鼎作聲蚯蚓叫。客遭水厄誰能救。不似十千沽一斗。醍醐微濁甘露厚。且問高僧飮此否。</text>
<text>老憶襄陽歸隱廬。眼中親故盡相疏。身藏氷谷凄涼久。耳絶眞人警咳餘。隱几靜觀齊物論。閉門方著絶交書。自驚負郭窮居陋。何事頻回長者車。</text>
<text>六合敲蒸未流火。天上傾瓢雨如瀉。長風忽卷雲峯崩。十日繁陰收一夜。人間淸景已不失。始信造化能變化。娟娟好月尋幽人。獨出庭前還舞我。對影成人不解飮。空憶高吟郊與賀。淸光長欲照金尊。其奈乍圓還半破。相看與結無情遊。未曉天涯看已墮。</text>
<text>黑月淸明亦勝火。河漢飛濤時倒瀉。坐愁昏勢及吾民。肯爲荒鷄空舞夜。安知八萬二千戶。規作朣朧聊幻化。回看頃刻掃陰威。好事天公還戲我。開戶相邀隣有仲。擧杯空嘆山無賀。隔壁遙聞愷之詠。已許愁顏聊一破。三人飮量眞舊對。達旦莫辭傾白墮。</text>
<text>方諸取水燧取火。寒煙逬出淸淚瀉。要知炎冷本無質。一氣交馳代日夜。銀蟾玉𪚥陰繫陽。古云異物相待化。瑩然水鑑瀉山河。無心自照何彼我。天公眸子洗更新。蟣蝨微臣爲一賀。終宵坐待玉繩橫。仰見不須愁屋破。却思曾泛郞官湖。徑寸明珠波底墮。</text>
<text>壬水飛空伏丁火。浸淫正恐漏天瀉。陰雲斷滅不復見。忽看明月來淸夜。三千世界皆銀色。豈有道人方便化。不知身在唾霧間。泠然却似風乘我。吾曹不可負此景。擧杯欲酹淸光賀。茅簷竹閣白如晝。不妨半掛疏簾破。空牀兀坐如乘航。欹側狂吟忘幘墮。</text>
<text>淸明已過新槐火。暑天汗背飜漿瀉。對榻高眠聽蕭瑟。幾度空思風雨夜。爾來成霖餘十日。此意豈能尤造化。喜聞民隴皆騰歌。澤遍公田遂及我。無才自愧元和老。作詩端就君王賀。新晴晚月一分虧。已看罘罳懸壁破。共君欲尋天竺寺。正待秋風桂子墮。</text>
<text>隔屋靑熒望燈火。槽牀壓酒香泉瀉。我時獨坐望淸光。無由共醉西園夜。直欲乘雲到月宮。凡骨却嫌難羽化。先生好飮仍好客。遺書一呼趙李我。三杯軟語歡亦甚。危絃不待彈琴賀。子詩淸硬如強兵。往往力拔愁城破。樽前顚倒白綸巾。未省歸來車上墮。</text>
<text>苟同近循身。苟異還循名。兩者未免累。不如俱忘情。我性非好高。矯矯豈其誠。但當爲口謀。及辰欲歸耕。鄕人來勸我。香稻富烏程。閑乘葉舟去。海山寄餘生。軒軒金子美。肝膽何崢嶸。與我年雖少。聞道卽己兄。臨別但相語。子去吾亦行。滄浪知幾里。朝發暮江城。愼勿負玆期。鷄黍吾方烹。</text>
<text>聞君閉戶對塵編。讀過長安苦雨天。要向柴扉尋病叟。淸談終勝卷中賢。</text>
<text>役役塵寰萬事違。飜漿白汗歎空揮。欲專一壑開茅棟。須卜比隣住翠微。招我江東携室去。羨君林下棄官歸。秋風定有吳中味。好慰鄕思寄陸機。</text>
<text>寂寂春深學士家。無人庭戶落花多。自驚俗客非仙骨。碧玉壺中醉紫霞。五雲深處有人家。狂客閑來興味多。始信燒丹眞可學。紫陽仙老在飡霞。</text>
<text>卜居同里閈。嘗詣子之室。一見便嗟奇。再語稍款密。旦夕且相就。文藁數容乞。時時又唱酬。窘束怯嚴律。方論古今事。對坐頻捫蝨。弟兄俱孜孜。所業在學術。雖於危難中。手不釋卷帙。樂哉家有師。常無遠離膝。階庭生蘭玉。不減謝安姪。自古賢士輩。其才有得失。揚劉博見聞。李杜工綴述。唯子兼衆美。曾不愧其一。所見過所聞。未信名與實。我與當時人。文章少所屈。至於見子作。輒欲焚其筆。瞠若在乎後。夫子固超逸。後生誠可畏。自笑衰墮質。別子來江南。孤陋居蓬蓽。獨言誰爲應。默默口如吃。雖有老大平。居諸念相迭。於焉得養志。自謂私願畢。去年聞子捷。愁情慰一鬱。今朝人又至。言子取甲乙。先知夢魂王。果得語音吉。有司鑑裁精。而子才可必。然疑傳者誤。逢人輒重詰。寄書欲一賀。久無郵傳疾。因風敍所懷。毫禿未能悉。</text>
<text>往日遊洛城。交友更賢英。奔馳事場屋。龍戰而虎爭。邇來因避亂。數載辭舊京。每聞登第輩。了莫知其名。新進豈無人。於心固所輕。因嗟文弊極。賢愚不足旌。皇天未喪斯。吾道當大行。近者簡上心。文柄委名卿。異才將盡出。兩耳先自傾。今年果得子。士林爲之榮。群鳥方啾啾。忽然聞鳳鳴。乃知是奇瑞。旦夕見大平。昔唐貞元間。狂瀾起縱橫。退之獨好古。大唱於後生。時有湜與翺。相共和其聲。遂使群學者。從之而變更。當今大儒首。皇甫氏弟兄。其餘盡流落。誰復爲主盟。吾雖向衰暮。殘月配長庚。年來益忘廢。薾爾疲其精。今子少且銳。高論方崢嶸。勉哉無輟業。指日登蓬瀛。更使文波振。聲價增軒轟。吾今不賀子。先賀有司明。</text>
<text>平生愛竹老文同。獨恨兒孫掃地空。解勸主人須會意。春來移種小樓東。</text>
<text>身在天涯歲又催。登高自有望鄕臺。五年去國長爲客。九日無人共把杯。紅葉忽驚霜後落。黃花猶似亂前開。莫嫌擧止非閑雅。會向龍山許一陪。</text>
<text>昨歲過洛州。一日停行輈。爾後又多難。不見年再周。兄方客京輦。我亦居變陬。譬如兩葉蓮。飄然大海浮。隨波東復西。聚散不自由。今聞又杖策。忽事江南遊。至此可三飡。莫言道阻脩。欲聞謦咳聲。頗慰羈離愁。天涯遇親戚。況乃瀟湘秋。貽書先自問。思我肯來不。</text>
<text>山郡多佳麗。名高冠一方。地靈人自傑。野沃歲頻穰。路控舟車會。風存禮義鄕。多儒如蜀郡。絶景甲餘杭。松菊荒彭澤。煙波動岳陽。山深禽格磔。天與水蒼茫。岫碧關新障。湖晴倚淡粧。際天排樹幄。拂雪梟茶槍。四序叢筠綠。千門細柳黃。杯盤饒海陸。絃管妙宮商。遇勝添詩興。餘閑泥酒觴。春行鳧渚暖。暮燕鳳樓涼。夢覺書窓月。衣凝宴寢香。賞心幷樂事。乘興放淸狂。久被山川住。飜嗟道路長。殘霞望滕閣。夜雨聽瀟湘。鞭促征鞍發。心隨去雁忙。嫌無王勃筆。霞鶩記南昌。</text>
<text>曾聞圓嶠臨蒼濤。樓閣玲瓏駕巨鼇。鼇傾海動群仙駭。茫茫失去一峯高。飛來怳惚移於斯。磅礴千古當古壕。突起連空如疊玉。百丈淸潭橫鴨綠。水泛桃花出洞中。居人宛是秦餘俗。靑山影裏兩三家。垂柳陰中千萬屋。日暮郊原牛馬歸。春深洲渚鳧鷖浴。漁舟之子棹如飛。溪岸不知盤幾曲。洛城遷客來何時。樓上欲窮千里目。山耶雲耶遠一色。雁點長空行斷續。天涯晚色正蒼然。其奈思家心更速。不用重來登此樓。煙波好處使人愁。</text>
<text>嶺南山水甲吳興。樓上春來偶一登。橫皺愁眉孤岫遠。平鋪淨練碧波澄。雲飛畫棟歸湘浦。風送漁舟入武陵。吟罷揮毫留粉壁。重遊聊欲記吾曾。</text>
<text>眼界遐觀極大千。登臨聊與老南泉。門前櫓響淸溪月。村外樵歌薄暮天。漠漠古灘沙似雪。超超春岸草如煙。效嚬欲繼風騷句。才短多慙溟涬然。</text>
<text>昨入宮墻拜聖眞。衣冠高會杏壇春。祇因曾點初成服。得見宣尼善誘人。藹藹升堂多吉士。陶陶滿坐盡嘉賓。老儒久歎斯文喪。始喜名都禮義新。</text>
<text>山徑險巑岏。兩手勤追攀。行行不逢人。古木昏蒼煙。忽得雲邊開一洞。洞裏平明別有天。人居縹緲多樓閣。步上高樓半空碧。當簷絶壁一千尋。灑檻飛流三百尺。時見驚禽落翠毛。只應不慣人間客。晚色蒼然正掩門。婆娑松影月黃昏。上方釋子眉如雪。靜掃中庭留我歇。仙境重來恐易迷。慇勤廻語題歲月。</text>
<text>紅粧待曉帖金鈿。爲被催呼上綺筵。不怕長官嚴號令。謾嗔行客惡因緣。乘樓未作吹簫伴。奔月還爲竊藥仙。寄語靑雲賢學士。仁心愼勿施蒲鞭。</text>
<text>門外頻廻長者車。從容談笑酌流霞。識奇不是楊雄學。日日空煩載酒過。</text>
<text>忽見先生惠鯉魚。不須彈鋏歎歸歟。呼兒乞火烹來處。更得中藏尺素書。</text>
<text>吾聞自古風騷客。皆言勝賞唯秋夕。由來此說亦未公。每到仲春空歎惜。寒暄天氣兩得中。美景淸光眞自敵。明月無心缺復圓。自緣人意悲秋色。念此詩家一段奇。同異是非誰辨析。夫子當年獨著篇。千年疑論一朝釋。今春二月十五夜。我向嶺南樓上適。乾坤開霽微風緊。玉盤東轉長空碧。捲簾門外明如晝。表裏更無纖靄隔。沈沈正照寒溪面。澄波上下難相別。令人却憶黃庭堅。解道春宵何索寞。</text>
<text>迎臘梅花一本芳。生憎胡蝶宿深房。未逢陸抗江南信。斷盡多情旅客腸。</text>
<text>天公著意早春芳。故結紅綃作絳房。莫笑宋公曾作賦。平生鐵石譬肝腸。</text>
<text>名藩千里謁氷壺。匹馬單裝滯旅途。屢許和顏曾假色。肯廻温律更吹枯。南枝舊有歸禽戀。中道誰憐困鮒呼。泉壤也應知感德。仁心何忍棄遺孤。</text>
<text>多公訪我出山行。路上鏗然鐵杖聲。百箇紫梨來大谷。一壺淸酒換烏程。久無好事尋揚子。忽喜論文見李生。欲葬醉鄕終不返。何人中路候淵明。</text>
<text>紫微閑佩一壺行。門外時聞剝啄聲。問我歸來從小隱。留君談笑緩廻程。腹中早識精神滿。胸次都無鄙吝生。已使文章曾竝駕。中興應不羨三明。</text>
<text>早抱文章獨鼓行。妙年方見振家聲。窮途誤墜千尋壑。逸足須騰萬里程。作賦誰先吳國士。誦書曾號洛陽生。鸞凰不是尋常應。待看來儀表聖明。</text>
<text>曾向秋風送子行。相逢今喜識音聲。詩名早竊韓齊柳。交道重申孔遇程。莫愛孤棲參白足。應須一起爲蒼生。新篇忽得飜瀾讀。鐵點銀鉤照眼明。</text>
<text>九重親奉紫泥封。暫屈長才佐小邦。堂上高懸絳紗帳。幕中偏擁碧油幢。去珠感德初還浦。猛虎知仁已渡江。自喜龍門參下客。巨鍾時許寸蓬撞。</text>
<text>風波千里謁名藩。謬辱賢侯禮遇恩。誰道官居如水泠。尙驚談笑作春温。翠娥屢見東山妓。綠蟻閑傾北海樽。廣坐相迎頻倒屣。自慙短拙是王孫。</text>
<text>山中昨叩空王門。目擊方知道已存。貌古形疏雙眼碧。獨居方丈纔八尺。跏趺入定便終夕。上人唯嗜大道漿。吾雖不飮亦淸狂。東坡翰墨工滑稽。坐客絶倒主人咍。明朝挽袖不忍別。相期更踏靑山雪。歸來一缺靑天月。惠遠應思陶靖節。雲間問路無辭頻。長作相逢乞話人。</text>
<text>名世生當五百年。高才不讓在盧前。興來自斡千鈞筆。吟罷閑題十樣牋。太白肝腸如錦麗。陸機詞賦似珠連。應須火急供詩硯。斫取靑松萬竈煙。</text>
<text>地角天涯隻影分。那知謦咳得重聞。飄零亂世誰存者。故舊如今只有君。浪迹相逢浮海葉。無心來作出山雲。春風好趁重尋約。飛策休辭道路勤。</text>
<text>中散昂䀚瘦鶴姿。一麾初出鎭南垂。揮毫欲作風騷句。壓倒屯田鵲踏枝。</text>
<text>自憐憔悴澤邊姿。去國時時涕淚垂。萬里歸心生羽翼。那堪越鳥戀南枝。</text>
<text>雲作衣裳雪作姿。可憐疏影倚欄垂。多情杜牧尋春晚。只恐重來于滿枝。</text>
<text>靑雲高第唱簾前。藉藉詩名四海傳。我昔獨麾韓信鉞。君今先著祖生鞭。曾誇一代同爭霸。恥作三山最後仙。天下英雄幾人在。可憐空老瘴江邊。</text>
<text>乘閑杖屨訪仙家。境密人稀富物華。十萬丈夫軒外竹。三千宮女檻前花。那愁世上春將暮。別有壺中日未斜。儒釋相逢行樂處。不知飄泊在天涯。</text>
<text>臨風送響細泠泠。幾片梅花落後庭。莫向離筵吹一曲。危腸易斷不須聽。</text>
<text>兩代黃扉相。時稱萬石君。獨全知畏愼。早白爲憂勤。遺令孤皆奉。陰功世莫聞。秋風數行淚。灑與北印墳。</text>
<text>昨傳書信勸加餐。一別堪嗟再會難。每欲烹鷄侍供給。因思捫蝨話辛酸。近來交道如雲薄。唯有先生耐歲寒。秋入衡陽多北雁。須應爲我報平安。</text>
<text>凜凜奇鋒百勝威。已看三擅選賢闈。共遊場屋君先捷。笑指煙霞我獨歸。風急摶鵬從北起。月明驚鵲向南飛。山妻只怪頭如雪。猶着當年一布衣。</text>
<text>吾家二公俱英賢。不慙康樂與惠連。白衣繼入翰林院。弟兄高步八花塼。</text>
<text>皇朝制冊歸大手。揮毫潤色金華牋。自是平生無長物。秪得文稿爲家傳。因期三葉居著作。家聲不欲墜吾先。每窮穀皮禿兔毫。不減風月賦三千。中遭喪亂先廬毀。藏書盡作劫灰然。朝廷試士重勇爵。文章不直一銖錢。不如一朝投筆去。功成可得圖凌煙。飜思昔日著書者。亦有賈屈洎馬遷。雖云一時不得意。猶振聲名千百年。我今流落身無事。欲效揚雄鴣草大玄。却歎中書君已老。分無夢授大如椽。都下楮生價亦貴。爲文自弔剡溪邊。年來未厭彫肝腎。試爲貽書乞老禪。遠寄鼠鬚鋒正利。兼分繭紙色何鮮。湘東三品何足貴。益州十樣徒誇前。殷勤坐覺成山冢。不廢舊學窮覃研。會當一撰高僧傳。無使名德遺南泉。</text>
<text>久因流落去長安。空學南音著楚冠。歲月屢驚羊胛熟。風騷重會鶴天寒。十年契闊挑燈話。半世功名抱鏡看。自笑老來追後輩。文思宦意一時闌。</text>
<text>新秋微雨霽。念子時同詣。相逢日相少。笑口難強閉。呼兒展碧簟。滑膩波紋細。金樽開小軒。玉局臨幽砌。夜深孤月出。亂影森松桂。共感時節變。入耳蟲聲嘒。岸巾縱謔浪。更長如一歲。耿耿終不寐。導舊堪垂涕。</text>
<text>十載崎區面撲埃。長遭造物小兒猜。問津路遠槎難到。燒藥功遲鼎不開。科第未消羅隱恨。離騷空寄屈平哀。襄陽自是無知已。明主何曾棄不才。</text>
<text>秀逸天才獨不群。海東詞客孰如君。曾酬絶唱鬚先斷。近爲新篇筆欲焚。西晉遠欺陶處士。南朝高壓鮑參軍。昌黎死後無人繼。五百年來見古文。</text>
<text>詩人自古多羈困。倒着靑衫佐州鎭。君不見大原居易位尙卑。白頭始得河南尹。又不見眉山子瞻老更貧。上章自請餘杭郡。先生磊落負高懷。故乞此官爲吏隱。況是中原眞劇邑。世說地靈人物俊。近來幕府厭凡才。雲水溪山長有恨。詔書今下命時賢。千里先聲應已振。好帶腰錢十萬歸。洛下春風初發軫。欲唱陽關第四聲。未解勸君杯更盡。何當依約作南遊。共膾鰣魚烹苦筍。舊聞紅粉盛都邑。燕寢凝香侍雲鬢。休矜自有鐵石腸。忍學當時處仲忍。送君江頭泣更多。恐君更續瑟琶引。</text>
<text>丹臺同籍十餘年。見說先爲白日仙。若有庭前盤鼎在。更敎鷄犬上靑天。</text>
<text>造物小兒眞好弄。摶沙戲作千峯衆。玆山首尾跨數州。天外廻翔如舞鳳。嗟吾曾與山無素。拄杖高遊久未縱。探幽抉異從今始。好伴閑人躡飛鞚。彭鏗踏逕爭猿猱。挽攙始覺衣裘重。玉室金堂餘漢士。潛通五岳有幽洞。道人眼力覷天功。架嵒早結飛樓湧。我來問年笑不答。藜牀坐穴無迎送。屋底流泉淸可挹。初嘗冷洌齒先凍。靈芝長產白雲阿。古栢孤生蒼石縫。曉風吹雪落寒梢。眩轉雙眸如走永。臨軒一望大千界。不啻胸中九雲夢。此間不可無我詩。況被煙霞助吟諷。人生萬事廻頭錯。卜隱高棲誰可共。無家莫畏妻帑罵。行樂何須妓女從。若許歸來專一壑。他年此地開茅棟。</text>
<text>幅巾短葛手携筇。問路雲間紫翠峯。十載寒暄如夢寐。一甌談笑許從容。尋眞要記盧山面。結社須追白老蹤。莫訝近來形變盡。此生身計大龍鍾。</text>
<text>醉裏閑行獨倚筇。共吟詩意盡西峯。羨君年少才無敵。嗟我身窮世不容。已作寧原三友約。羞言李杜二人蹤。從橫潑墨華牋上。筆法應傳王與鍾。</text>
<text>自從避地便忘歸。夜夢時時入試闈。要使家聲今復振。靑雲相伴鶺鴒飛。</text>
<text>平生嗜書如啖土。玉軸錦囊多蓄聚。豈患身窮家轉貧。散盡千金收斷楮。一從繭紙入昭陵。世上奇蹤難更覩。子敬當時頗亦工。豐冬槎枿見枯樹。謾道世人那得知。外論皆言不如父。解愛氷淸與玉潤。一家二妙還超古。縱使羲之今復生。祇應北面先降杜。昨來向壁一揮灑。得見大娘渾脫舞。堪嗟未入草三昧。不敢心追手自慕。願將斗酒持飮君。試敎醉作黃樓賦。今朝寄扇乞先題。豈學蕺山老嫗怒。</text>
<text>高文妙扶鬼神幽。早歷詞階翰苑遊。杜氏腹中呑國子。楮公皮裏襄陽秋。聲名東漢無雙客。家世中朝第一流。筆下三千風月句。成編願爲後人留。</text>
<text>郊原風物正幽幽。跨馬閑來出郭遊。多與門生行避路。因尋隱客幸逢秋。謝公窓外靑山遠。嚴子臺前碧水流。掃石殷勤題歲月。故敎奇迹洞門留。</text>
<text>二王聲價擅東土。每一落筆觀者聚。靳固未嘗妄揮灑。侯王爭乞題縑楮。至今搨本直數萬。後俗亂眞何足覩。先生與此欲抗衡。取供筆硯松千樹。要將鐵葉裹門限。閑事不須瞋老父。若非竊讀枕中訣。妙藝那能冠今古。已看咄咄眞逼人。下方羅趙上崔杜。詩成自寫今寄我。落花飛雪風前舞。氷寒於水性所得。師法區區何用慕。風流雅麗意兼備。煩公更寫洛神賦。他時會客設寒具。預恐一涴令人怒。</text>
<text>弄筆成堆幾瘞土。年來大簏旋看聚。盡將衣帛書後鍊。豈獨殷勤窮穀楮。羲獻風流故自得。胡鍾閫域已曾覩。莫嗟大似廣文貧。紅葉書殘霜杮樹。乞寫吾家新榧几。肯容誤刮門生父。倂得張芝筋骨肉。闊視橫行高萬古。當時章草妙入神。變法獨聞齊相杜。君今年少已臻極。奮筆翩翩鸞正舞。弟子同時俱服膺。搥心嘔血徒增慕。暮春修楔山陰亭。會見臨流能自賦。祕藏傳囑有辨才。奉詔不畏文皇怒。</text>
<text>掘發韋公墳上土。得法精思萬象聚。天工憐我老更窮。近爲廢田生構楮。肯厭家鷄更問人。相傳妙訣亦曾覩。要學素公備揮灑。庭前多種芭蕉樹。由來諸體備難得。草爲曾玄篆祖父。詞淸筆妙君第一。創法神奇變三古。平生曉書莫如我。欲作歌行才愧杜。紙中豈無王濛臥。掌上似看飛燕舞。留意於物錐雖所戒。寶君尺牘加愛慕。正思漢武意欲仙。飄然初讀子虛賦。皇朝赴急須要君。莫待三徵于帝怒。</text>
<text>乘閑携一杖。尋訪故人居。酌酒無多我。看詩喜借予。那辭侵夜語。共占納涼初。揮筆高吟逸。開樽雅興餘。孟公投客轄。陶令愛吾廬。八閣松風細。連窓竹影疏。牀頭鳴蟋蟀。屋角掛蟾蜍。寒吹飜紅葉。微雲淡碧虛。園林勝金谷。風物似華胥。對奕閑爭局。移燈更看書。玆遊足可惜。別後莫忘渠。</text>
<text>曾向山中聞水樂。擊石傳風鳴萬壑。潨然淸韻便兩耳。不覺塵心渾自滌。見說淸平洞裏亭。亭前一派鳴幽寂。竟使佳名後世傳。猶勝山泉號卓錫。</text>
<text>天宮織女有夫壻。尙隔迢迢銀漢水。相期七夕間何闊。獨宿空閨潛下淚。投梭不忍奔郭郞。豈識人間有羞恥。朱樓瓊閣更不思。卜居近住牛行里。祇緣天上隨牽牛。自稱牛後爲名字。那知異日繼牛後。往往宮中通小吏。神仙遺事疑有無。更問騎牛周柱史。</text>
<text>安石曾無處世心。幅巾來往會稽陰。那嫌不見風流士。尙有高僧支遁林。</text>
<text>坐學無言面壁心。蒼然松柏滿庭陰。吾師已得傳衣鉢。須見淸風繼小林。</text>
<text>一株垂柳近粧園。此地何年幸托根。老葉半書蟲字暗。柔條長繫午陰繁。低含宿雨藏虛閣。斜帶春風掛小軒。免被行人攀折苦。也勝憔悴在都門。</text>
<text>偶牽秋興出郊坰。訪子雲家載酒行。金馬玉堂賢學士。蒼顏白髮醉先生。宋纖小隱林泉密。翁仲荒墟草樹平。飮罷歸來何用燭。途中新月照人明。</text>
<text>凜凜李英公。妙略眞自蘊。起從虯鬚王。軍事嘗制閫。在朝威名重。亦勝兵百萬。吾子乃其後。事業不忘本。白面峨儒冠。慷慨安邊論。會當畫凌煙。成功知早晚。丈夫不爲將。奉使亦其願。壯哉乘傳去。持幣交冒頓。折衝以筆刃。何用掉三寸。文章動北朝。不使家聲隕。無愧百代祖。賢於長城遠。</text>
<text>蟬貂七葉盛西都。光祿眞爲烈丈夫。映世片心淸似水。致君忠膽大於軀。驥馳狹路爭駑馬。虎去空山舞孼狐。正始風流今頓盡。幾令多士涕氷鬚。</text>
<text>玉川先生居洛城。赤脚長鬚數間屋。意嫌長物擾天眞。文字五千空柱腹。平生嗜酒喜吟詩。不患擧家唯食粥。到骨窮寒幾欲死。豐年之食貴於玉。吾師大勝監河侯。獨歎莊周貧貸粟。今朝打門驚周公。乞與長腰盈數斛。急呼爨婦甑洗塵。厚埋飯甕炊方熟。緩帶甘飡若塡塹。七椀香茶飮更足。習習淸風兩腋生。乘此朝眞謝塵俗。</text>
<text>謫居南國更無州。輦下相逢各白頭。握手何須論契闊。算來今已七年周。</text>
<text>大手高文柳柳州。人人皆號賈長頭。明時莫怪遭遷謫。天子之才問馬周。</text>
<text>腰錢駕鶴赴楊州。須要功名尙黑頭。從此圖形麟閣上。致君終不愧伊周。</text>
<text>上洛重遊日。秋深物象饒。江山雖自異。風月好相邀。客久家何在。天寒路更遙。年華容易去。萍迹等閑飄。落葉驚羈旅。孤砧伴寂寥。悲吟懷往事。獨臥負良宵。裘薄嫌風夕。窓明怯雪朝。閑行尋士板。長揖謁官寮。傾蓋逢新俊。通家有舊交。就中何所欠。不見阿紅嬌。</text>
<text>田家三月麥初稠。綠樹初聞黃栗留。似識洛陽花下客。殷勤百囀未能休。</text>
<text>喜鵲朝來語更頻。敲門車馬致嘉賓。山窓久抱支離病。花苑無由點檢春。忽有丘門三益友。來尋楚澤獨醒人。典衣徑取隣家釀。共向尊前鬪興新。</text>
<text>忽有庭前乾鵲噪。郵籤果得平安報。書中曲盡綢繆意。便如對面論懷抱。乃知扶輿來避亂。故是先生計亦早。我今偶脫風波地。竄身今作酒家保。方念平生馬少游。溫柔鄕裏吾將老。逃空猶喜見似人。況有舊知遠致勞。天涯共是傷流落。秪憐風月江南好。何時乘興雪中歸。却訪山陰戴安道。縱使相逢應不識。形容與古添枯槀。亦嫌不見李謫仙。安知消息憑君到。去年雁使却廻時。也爲悤忙書草草。今朝臨紙更茫洋。未盡心中所欲導。</text>
<text>仙花曾見洛陽城。今日江南眼更明。魏紫姚黃雖異格。到頭同占牡丹名。</text>
<text>遨頭曾此作淸歡。不分仙遊早得攀。座上歌姬眞眄眄。尊前詞客有還還。蒼顏白髮風塵外。綠水靑山几案間。遙想使君行樂處。新飜三疊按陽關。</text>
<text>磊落高才似謝安。退公携妓賞東山。勸留佳客方投轄。更許淸談共破顏。十室絃歌群俗樂。一樽風月長官閑。舞筵況見傾城態。認得當時玉指環。</text>
<text>爲儒爲吏自兼能。政譽紛傳海內稱。明似千年金匣鏡。淸於一片玉壺氷。南蕃出慰蒼生望。北闕行承紫詔徵。繼理無如賢父子。高門陰德世方興。</text>
<text>久思西笑返家鄕。遊官年來罄橐囊。暫見主人晨蓐食。苦無行客宿舂糧。斗升足活貧莊叟。霖雨誰尋病子桑。遠與公姑問庚癸。殷勤須要助資裝。</text>
<text>靑門寂寞邵平家。事業年年謾種瓜。自是野人無所遺。爲君摘此獻淸衙。</text>
<text>筆法詩篇自一家。瓊琚好報衞人瓜。須知獨擅風騷句。屈宋還應合作衙。</text>
<text>不到城中蘇小家。此身堪恨繫如瓜。紅顏別後今何處。要覓殷勤古押衙。</text>
<text>期年去國戀交親。尙喜今朝見似人。豈臥元龍樓百尺。求田問舍且謀身。</text>
<text>相逢何必早相親。共是江南流落人。下筆新詩多俊氣。也應肝膽大於身。</text>
<text>萬里東吳地。行行入水涯。山川多勝地。風俗未通華。幽薊封疆遠。房心分野遐。晨征觀海市。晡飯寓漁家。馬瘦鞭長費。峯多路更賖。天形圍巨野。城勢枕褒斜。跨險思臨坂。乘危似接槎。麝眠隈密麓。鳥迹印平沙。雲斷山橫黛。風飜浪皺花。寒林初脫葉。落日暗烘霞。乳產崖多穴。潮穿石自窊。黃昏遊虎兕。白晝遇麚。樓觀當鼇頂。郊圻接犬牙。豐年祀神鬼。珍產富魚鰕。淺水浮寒鴨。幽林噪晚鴉。妖祠呈楚舞。孤戌咽胡笳。役役思鄕夢。悠悠失路嗟。書稀係鴻雁。客久缺蟆蝦。</text>
<text>紛紛擧子踏槐黃。獨喜先生首一鄕。五百年來異人出。從今定見破天荒。</text>
<text>憑仗秋鴻寄一書。銀鉤鐵點巧縈紆。那嫌遠謫身空老。已覺相思病未蘇。我在瘴濱聊鬱結。君言世路亦崎嶇。異鄕莫怪長垂泣。風景從來也不殊。</text>
<text>數年身不到天京。久作三閭澤畔行。林下欲求容膝地。世間何處稱人情。厭聞時輩登科第。唯記君家好弟兄。寄語低頭須碌碌。一門終要獨全生。</text>
<text>劉郞今是白頭翁。一十年來似夢中。惆悵玄都仙館裏。兔葵燕麥動春風。</text>
<text>春風折柳洛橋東。一別如何信未通。自是思君心更苦。容華應減去年紅。</text>
<text>雲飛雨散各西東。秪喜音容夢裏通。憶得郵亭行樂處。淺斟低唱看紅紅。</text>
<text>軒竹新添舊歲竿。森羅春筍逬康干。飮酣林下金樽凸。棋罷陰中玉局寒。不爲高人當檻種。應無閑客叩門看。揮毫欲效樊川賦。撚斷吟鬚字未安。</text>
<text>當年古寺覓餘春。唯有能詩白舍人。兜率海山何處去。姓名空掛壁間塵。</text>
<text>夜涼欹枕水鳴樓。樓下疏篁月影稠。我似多情謝安石。聊成一曲洛生謳。</text>
<text>往事渾如雁過空。上樓無語夕陽中。從橫滿壁龍蛇迹。猶想平生賀老風。</text>
<text>洞門無鎖也曾來。結夏應嗔踏逕苔。自笑世緣猶不淺。携筇得得出山廻。</text>
<text>年年虛過試闈開。臨老猶堪矍鑠哉。科第由來求俊士。公卿誰肯薦非才。長鯨欲奮波濤竭。病鶴思飛羽翮摧。舊有江東隱居地。自憐頭白好歸來。</text>
<text>東野居貧家具少。自笑借車無可載。杜陵身窮更遭亂。未免負薪常自採。我今無田食破硯。平生唯以筆爲耒。自古吾曹例困厄。天公此意眞難會。五鼎一簞未足校。富死窮生何者快。作書乞飯維摩詰。不厭空門淸淨債。先生有意能活我。千金何必監河貸。</text>
<text>去國同流落。今朝入帝關。天敎雙劍合。亂後一珠還。歲月粘衰鬢。風霜改舊顏。平生交分厚。猶喜更追攀。</text>
<text>昔子潮陽去。歸途雪擁關。已應知死所。豈料得生還。未縱靑冥靶。俄緇白玉顏。相逢一樽酒。談笑更容攀。</text>
<text>紫氣浮函谷。吾知正度關。世嗟才久屈。道直詔徵還。詩妙誰如杜。書奇又止顏。他年同報國。事業笑何攀。</text>
<text>有獨觀處士。杜門端居。常若有畏。顧形而畏。顧影而畏。擧手動足。無一不畏。冲默先生造焉。問其所以。處士曰。堪輿之內。物孰無畏。戴角揷牙。翼翍足趡。蠕蠕蠢蠢。厥種繁熾。慳生嗇命。各讋非類。鳥畏鷹於天。魚畏獺於水。兔畏獹。狼畏兕。鹿脅于𤠾。蛇𢥠愯于豕。猛莫猛兮虎豹。遇狻猊而奔避。何玆類之孔多兮。羌難覼縷而備記。物固然矣。人亦有焉。莫尊者君。猶畏上天。祇栗齊肅。夙夜以虔。惟君惟臣。若堂陛然。由陛及地。窊崇亦懸。卑者畏高。後者畏先。揆尺計寸。莫不畏旃。胡世路之嶮嶬兮。紛理緖之倒顚。冠苴履兮在底。甈先鼎兮居前。跛驢踸踔兮將白蟻共軛。犨麋𥉺𥅧兮與子都同筵。下慢而凌上。佞近而踈賢。鑽皮之謗日熾。射影之毒遐羶。矧予瑣屑之微質兮。跡有衆之攸寰。彼巧我拙。我一彼千。踏地生梗。皆成畏途。苟縱驅而不懼兮。殆十步而九擠。懍乎乎。能不畏乎。吾將介立高蹈。背耦離徒。遊乎壙埌之墟。子以爲何如。冲默先生傲然憑几而笑曰。僕則異於是。上天之威。吾不畏矣。萬乘之貴。吾不畏矣。暴客攘臂。吾不畏矣。猛虎切齒。吾不畏矣。言未旣。處士愕然起曰。過矣。子之不自揆也。何談之容易哉。於皇上帝降監善惡。設或震怒。雷霆暴作。烈風間之。飛沙走石。盲海聾山。激薄忽霍。電刃所掣。遺光儵爚。劃若天裂。剨似地拆。擊六丁以增威。雖周成猶褫魄。皆失匕以罔圖。孰倚柱而自若。是上天之威赫赫也。子言無畏。何也。先生曰。守正不欺。則天不吾威。吾何畏于玆。處士曰。金床晃晃。幄座密勿。嚴更巡于徼道。羽林列於雙闕。參旗井鉞。出警入蹕。左憲臺兮凜鐵冠。右執法兮秉丹筆。肅肅詻詻。百辟咸秩。於是振雪霜於威怒。馳風雷於咄叱。一有不恪。族赤禍溢。是天子之威栗栗也。子亦無畏耶。先生曰。夫君尊臣卑。勢若冠屨。居下事上。趨蹌中矩。望則跽脚。拜則頓首。聞命益僂。當局善守。若此則君何威爲。臣何畏有。處士曰。若夫賁育之輩。怒而狼顧。一啑一㖃。風激雲騖。白日刺人。血流市路。餘威未渫。飛揚跋扈。目欲裂兮星逬。髮直衝兮棘竪。足踏虎兮截皮。手拉熊兮裂股。小項莊之劒舞。卑藺生之睨柱。此刺客之強暴也。子亦無畏耶。先生曰。唾面待乾。出胯俛就。虛心而行乎世。我不彼忤。彼何自怒哉。此亦無足畏也。處士曰。乳虎出穴。擇肉䑛血。淬牙磨爪。其聲鎗䶪。一嘯兮風生。一䂄兮電瞥。不翼而飛。萬里一輟。雖馮婦之善搏。亦神喪而氣奪。此猛虎之咆勃也。子其何如。先生曰。有挾有設。此不足愕也。處士曰。然則子之所畏。果何物乎。有乎無乎。先生曰。僕亦安得而無乎。僕之所畏。不在諸物。特關於己。俯頷戴鼻。中齟外哆。一闔一闢。維門之似。物入由是。聲出由是。誠不可不有。而亦不可不畏之地也。銘可鑑兮金緘口。詩可觀兮垣屬耳。一語一默。榮辱所自。食其以之而烹。伍被以之而死。禰衡以之而敗身。灌夫以之而棄市。是以。聖人不畏於人。唯畏於口。苟愼其口。於行世乎何有。今處士騁舌吐辭。鋒攢屑霏。談世路之嶮易。議人間之是非。誠辯則辯矣。奇而又奇。然口能覆身。言出禍隨。子以此求免於時。亦猶擊鼓而求亡者也。其何益於迅馳哉。僕竊笑處士聲其畏而實無有也。惡其禍而祇自招之。處士聞之。避席逡巡。聳然作貌曰。小子不肖。今聞先生之敎。曉然若披肓而見大曜也。</text>
<text>有美王孫。蟬聯茂族。邈風流之可愛兮。顔又澤腴兮如玉。出擁高盖。入處華屋。舞如意兮碎珊瑚。曾何蔕兮心曲。後房蛾眉簪翠曳縠爛盈盈兮。更侍琤然珠佩之相觸。目倦乎華靡。耳慣乎絲竹。冬而至於凉。不知其凝嚴。夏而至於溫。不知其暑溽。又安知人生有羈窮困躓憂愁哀怨之屬哉。當春陽之旣舒兮。感芳華之蕩意。召賓友於華堂兮。玉爲簪兮珠爲履。酌芳醑兮行金鍾。莫不濡首而霑醉。焚綠桂兮繼頽光。尙歡樂之未已。倐春宵之易闌兮。落月窺窓兮嫵媚。忽體倦以神疲。遂頽然兮就寐。博山熏兮噴香炷。斗帳垂兮掩綺被。赤羽奮迅登扶桑兮。尙雷鳴而酣睡。於是怳然惚然夢遊乎廣漠之墟無人之地。四顧茫茫不見阡里。深江自波。灌木叢倚。野草少色。危石如墜。日掩掩兮沈紅。煙冥冥兮疊翠。猿哀哭兮相吊。衆鳥啾啾兮不止。慘然思家欲亟還兮。迷不知路何自。念嬪御兮安在。掩翠衫而拭淚。登崇阿以延佇兮。鬱千峯之邐迤。披蒙茸兮尋崎嶇。慮髬髵之攸庇。𢥠奔還以陟隴兮。墳纍纍兮錯峙。上有蹲狐與伏兔兮。紛侶集兮族戱。拂頽碑以俯窺兮。伊昔綺紈之公子。歌堂舞館屬何人兮。爲此一丘兮山之趾。富貴兮如浮。瓊華兮易悴。吊斯人以彷徨兮。益凄切以酸鼻。足累繭兮無攸歸。飢與渴兮交至。俄欠伸以忽寤兮。喜窓櫳之猶是。顧尙臥於一床。夫何爲此遐遊。以須臾之一夢。悟榮辱之相酬。王孫兮可以銘肌。永不忘貧賤羇離者之憂。</text>
<text>彼黠者蛛。厥類繁滋。孰賦爾以機巧。養丸腹於網絲。有蟬見絓。其聲最悲。我不忍聞。放之使飛。傍有人兮誰氏子。仍詰予以致辭。惟兹二物。等蟲之微。跦於子何損。蟬於子何裨。惟蟬之活。乃蛛之飢。此雖德君。彼必冤之。孰謂子智。胡放此爲。予初矉額而不答。俄吐一言以釋疑。蛛之性貪。蟬之質淸。䂓飽之意難盈。吸露之腸何營。以貪汚而逼淸。所不忍於吾情。何吐緖之至纖。雖離婁猶不容晴。矧兹蟲之不慧。豈覘視之能精。將飛過而忽罥。翅拍拍以愈嬰。彼營營之靑蠅。紛逐臭而慕腥。蝶貪芳以輕狂。隨風上下而不停。雖見罹而何尤。原厥咎本乎有求。汝獨與物而無競。胡爲遭此拘囚。解爾之纏縛。囑汝以綢繆。遡喬林而好去。擇美蔭之淸幽。移不可屢兮。有此網蟲之窺窬。居不可久兮。螗蜋在後。以爾謀愼爾去就。然後無尤。</text>
<text>浩浩江流。燭如涇水。漆色而泓。𢥠難俯視。湍又激而迅兮。豈瞿塘之足譬。控百川之奔會兮。若鼎湯之驚沸。蛟鰐呀呀以流涎。又安測毒龍之潛伏以伺。泝灘欲徑進兮。船如行而尙止。不夕而暝。不風而波。雪浪礧石以崩騰兮。若秦晉戰于彭衙。篙工狎翫靈胥兮。猶畏夫洄洑與盤渦。顧區區一瞥之所如。豈以其澎濞鬱怒兮成此邈遐。予旣被謫。遭此險流。孤舟兀以出沒兮。其將安適兮去悠悠。望平皐兮草暗。遡極浦兮煙愁。鳥鳴軋軋。猿哭啾啾。落日兮掩掩。黃雲兮浮浮。雖五馬之足榮兮。亮非吾之攸期。嗟此遐征。古豈無之。孟三宿而出晝兮。丘去魯兮遲遲。賈誼洛陽之才子兮。謫長沙之濕卑。聖賢尙爾。予復何悲。較昔人之未遇兮。吾又專城兮斗仰。纍纍。鵠山隱翳兮漸遠。望長安兮徒自疲。業已離兮上都兮。欣桂陽之伊邇。于以泊舟。于彼碕涘。誰其來迎。貿貿殘吏。紛綵幕兮葳蕤。爛紅旆兮旖旎。弭節兮山之椒。炬火照林兮鳥驚。以飛聊逍遙以散髮兮。風攪攪兮吹衣。江水駚而疾兮。予旣濟其何疑。行矣尙足樂兮。何必眷眷兮懷歸。出處不自謀兮。樂天知命兮先哲是希。</text>
<text>欣麗日之方酣。聊登高以游目。穀雨始晴兮。濯濯樹容之新沐。遠水蕩漾。麴塵浮綠。鳩鳴拂羽。鸎集珍木。衆花敷兮錦幛張。雜以靑林兮。一何斑駮。草芊兮碧滋。牛布野兮散牧。女執筐兮採稚。桑援柔枝兮手如玉。俚歌相和。何譜何曲。行者坐者去者復者。感陽煕煕。其氣可掬。鬱予望之止玆。何區區而齪齪。有若丹禁日長。萬機多簡。感韶光之駘蕩。時登覽乎飛觀。羯鼓聲高。紅杏齊綻。望神州之麗景。宸歡洽兮玉觴滿。此則春望之富貴也。彼王孫與公子。結豪友以尋芳。後乘載妓。茜袂紅裳。隨所駐兮鋪筵。吹瑤管兮吸玉簧。望紅綠之如織。擡醉眼以倘佯。此則春望之奢華也。有美婦人兮守空閨。別宕子兮千里。恨音塵之迢遞。情搖搖其若水。望漆鷰之雙飛。倚雕櫳而流淚。此則春望之哀怨也。故人遠遊兮送將行。雨浥輕塵兮柳色靑。三疊歌闋。別馬嘶鳴。登崇丘兮望行色。煙花掩苒兮蕩淸。此則春望之別恨也。至若征夫邈寄乎關山。見邊草之再榮。逐客南遷乎湘水。望靑楓之冥冥。莫不翹首延佇。抱恨怦怦。此則春望之羈離也。吾知夫夏之望兮拘於蒸暑。秋專蕭瑟。冬苦凝閉。玆三者之偏兮。若昧變而一泥。唯此春望。隨物因勢。或望而和懌。或望而悲悷。或望而歌。或望而涕。各觸類以感人兮。紛萬端與千緖。若隴西子者何爲哉。醉而望也樂。醒而望也哀。窮而望則雲霧塞。達而望則天日開。可以喜則喜。可以悲則悲。誠能遇境沿機。與物推移。而不可以一揆測知者乎。</text>
<text>我有小甖。非鍛非鑄。火與土以相𤎅。落埏埴而乃就。頸癭腹膰。觜侔笙味。譬之瓴則無耳。謂之甀則摦口。不磨而光。如漆之黝。何金皿之是珍。雖瓦器其不陋。適重輕以得宜。合提挈於一手。價甚賤而易求。雖破碎其曷咎。盛酒幾何。未盈一斗。滿輒斯罄。虛則復受。由陶熟而且精。故不淪而不漏。由旁通而不咽。能出納乎醇酎。由能出故不傾不覆。由能納故貯酒斯續。顧一生之攸盛。羌難算其幾斛。類君子之謙虛。秉恒德而不惑。嗟小人之徇財。昧斗筲之局促。以有涯之量。趁無窮之欲。積不知散。猶謂不足。小器易盈。顚沛是速。予置斯甖於座右。戒滿溢而自勖。庶揣分而循涯。儻全身而持祿。</text>
<text>世家流慶遠。我丈稟靈殊。爽露凝瓊樹。寒氷映玉壺。名聲驚霹靂。胸臆貯江湖。門繼淸廉鎬。朝登質直酺。雪中松性古。天上桂枝孤。瑞夢曾徵鳳。明時敢憶鱸。馮唐方見遇。顔氏舊如愚。帝室誇三鏡。明堂寶六瑚。彤霄循北拱。蒼海聳南圖。演誥唐麻上。分儀漢蕝隅。沐芳承湛露。縱轡騖長衢。酒膽鍾星白。忠誠折檻朱。躪人才落落。好士樂愉愉。憶昔初投刺。相迎似合符。夤緣近美玉。想像置生蒭。投轄情何厚。含杯氣益麤。處囊容趙客。橫氣試齊巫。佳樹旌幢卓。名花錦繡敷。但欣靑眼眄。何倩翠眉姝。文抉曺劉髓。詞窮屈宋腴。芳醪斟石凍。異味雜山膚。門客三千忝。詩籌一百輸。瓮邊眠畢卓。堂上宿淳于。大冶鎔頑鑛。洪溟納細汙。再來增款密。歡笑益姁婾。極辯馳黃馬。遺篇詠白駒。枉聯東野句。頻倒伯倫觚。吟榻薰風散。歸程睌霧紆。醉誇攀學士。驕不避金吾。意已黃金重。情難白骨渝。雄詩三絶在。聖草十行俱。擬作家傳寶。唯懷鬼奪虞。靘粧欺友倩。絶辟倒嘉謨。荷重猶投李。酬卑合覆瓿。蹇予誠齷齪。賦命實崎嶇。寒谷生氷子。裒衣着腐儒。癡龍殊未辨。乾鼠謾相沽。醜質慙康瓠。銛鋒謝湛盧。北宮慙駕蓽。南郭望吹竽。闕里攀龍鳳。春官戰虎貙。一鳴方駭世。十影擬過都。左相曾邀飮。寧王許醉扶。玉顔羅密座。珍膳出豐廚。夜飮長侵曉。朝吟動及晡。牡丹園上醉。楊柳陌邊驅。晚落蟠泥困。那堪撫劒吁。道長猶恐泥。泉涸自難濡。絃絶何由續。墻頑肯可圬。同門皆振翮。唯我尙搶揄。故故容顔改。垂垂歲月徂。六身催倒亥。三足未留烏。心思如懸旆。功各劇守株。愁期千日醉。病廢四方餬。讒搆交相扇。行藏甚似拘。樊蠅頑不死。市虎動成誣。處處嗔投璧。人人慮竊鈇。嘲龍多蝘蜓。襲狗幾鼱鼩。鬱鬱同平子。申申愧女嬃。自啼無用血。渾斷苦吟鬚。奔走如郵吏。遷延似賈胡。杜園空費望。陶徑想應蕪。擬脫嬰身網。歸安曳尾塗。灌畦常搰搰。鼓缶樂嗚鳴。南去將經楚。東遊遂極吳。帶苓聱叟結。學圃小人須。船尾抄雲子。江頭種木奴。飮河盈鼴腹。跳井沒蛙跗。天地爲遊子。煙波作釣徒。飜思神聖代。何忍草萊逋。佩潔紉芳蕙。巢寒戀碧梧。操修憐汲直。夢想對高兪。身世煩窺鏡。生涯倦織絇。出言雖切切。廻眼例盱盱。竹實談雞鶩。椿年語蟪蛄。自嗟遭世晚。人道與時迂。雷雨初驚後。乾坤可滌無。死灰期復煽。病樹會重蘇。器識雖云淺。心䏏要欲刳。不才堪搦朽。高論孰噓枯。幸感賢知己。常稱一鄙夫。衣冠將飾越。脂粉強粧嫫。有玉深藏櫝。爲金好躍爐。波臣如得水。淵客豈無珠。曩阻摳衣禮。時方曳履趨。琴僧折簡召。笙客隔墻呼。話舊元無倦。論文亦頗娛。鼻墁逢匠石。背癢得麻姑。始末如深遇。麋損有薄軀。每承親昵昵。罄寫意區區。小隱何人到。端居十日踰。曉霞紅綺散。夜雪白氈鋪。冷火空頻撥。寒醅孰與𣂏。虛堂無客位。幽室學僧趺。忽憶參商別。潛悲楚越逾。仰風滋眷戀。回首亮踟躕。苦欠奉書鶴。欲爲趨藻鳧。試歸如會面。不敏敢逃誅。孟浪詞雖拙。公無笑囁嚅。</text>
<text>三鳥報書晚。六龍驅日忙。淸都空縹緲。浮世謾彷徨。鄭野猶爭鹿。楊隣苦覓羊。一生愁幾斛。萬事淚千行。案有參同契。囊無不死方。自猶稱短李。人競笑顚張。瘦怯菱花照。愁貪竹葉香。醉鄕歸路坦。宦海怒濤狂。日月含杯外。風塵撫劒傍。世情渾閱盡。子意獨難忘。寢食雙形影。窮通一肺腸。五年同晝夜。四序共炎凉。君系生關尹。吾宗起伯陽。神交久已泯。末業復偏長。櫑具初來訪。塵巾掃未遑。出門看玉立。入室喜蘭芳。摛藻爭揮筆。乘酣不算觴。呼盧袁子服。飮酒阮生喪。傍客應相笑。中懷固叵量。籥窮今歲律。物挑好春光。佳節行將近。流年但可傷。人生行樂耳。相見醉千場。</text>
<text>海山東去路悠悠。一落天涯久倦遊。黃稻日肥鷄鶩喜。碧梧秋老鳳凰愁。煙波不返遊吳棹。雪月期浮訪剡舟。聖代未應終見棄。莫思垂白釣淸流。</text>
<text>衮衮長江流向東。古今來往亦何窮。商船截破寒濤碧。漁笛吹殘落照紅。鷺格斗高菰岸上。鴈謀都寄稻畦中。嚴陵舊跡無人繼。終抱煙波作釣翁。</text>
<text>結髮少年日。輕裝寄漢南。乘閑頻劇飮。遇勝輒窮探。水共魚相樂。花先蝶自貪。種荷看露嚲。愛月訴雲含。柳翫陶潛五。杯傾太白三。仙姝爭自媚。笑臉最憐𣢺。纖玉哀彈妙。流波注視媅。金釵嬌不整。羅袖弱難堪。縹帙披琴譜。紋楸鬪手談。鸎春詩思暢。鷄曉醉眠酣。久住民風熟。佳遊客意甘。江山無盡藏。聲色幾年耽。往事渾成夢。何時更理驂。湖州去何晚。杜牧得無慙。</text>
<text>衆鱗化雲雨。一蛇不與爭。未見恩波潤。反爲燥炭烹。綿山山上火。已忍焚人英。胡不放神燄。焚滅千載名。遂使後代人。聞名輒傷情。每至百五辰。萬屋禁煙生。不及炎岡日。一勺江水淸。</text>
<text>龍山橫枕城西角。斗起奔來一峯綠。下有幽人數間屋。昂首神虬軒半腹。盛夏人人厭蒸溽。獨此淸凉如可掬。莫笑樊侯貪種木。滿園梓漆行可斵。春耕秋種富蔬蔌。榿木三年薪亦足。門前路細盤蛇曲。臺上石差頑豹伏。不出人間自幽獨。養性堪學龜藏六。雪色紙窓紅日燭。萬帙縹編宜可讀。白面學子魚聚族。橫經鼓篋此爲塾。唯恨園無水漱玉。未恊冠童春暮浴。晝地成河那可學。刺山出泉知有孰。安得長梯萬丈矗。直注天潢亘相續。</text>
<text>心將萬里長雲遠。淚逐空庭密雨零。一別君來誰與語。眼中無復舊時靑。</text>
<text>高擲雲間鉢。輕浮海上杯。敲床二虎吼。呪鉢一龍來。水檻靑煙濕。風巖翠霧開。予非陶靖節。蓮社日遊陪。</text>
<text>射策登高第。騰裝返故鄕。春同鸎出谷。秋趁鴈隨陽。落日愁行色。孤煙慘別腸。明年會相見。好去莫霑裳。</text>
<text>憶爾抽碧玉。孤直挺寒林。風霜苦不死。反見鋒刃侵。誰將獨夫手。刳出比干心。爲汝欲雪憤。當書直言箴。</text>
<text>世人皆忘我。四海一身孤。豈唯世忘我。兄弟亦忘予。今日婦忘我。明日吾忘吾。却後天地內。了無親與踈。</text>
<text>俯仰頻驚歲屢更。十年猶是一書生。偶來古寺尋陳迹。却對高僧話舊情。半壁夕陽飛鳥影。滿山秋月冷猿聲。幽懷壹鬱殊難寫。時下中庭信步行。</text>
<text>得僅毫氂喪似崖。卜年檻籠困徘佪。如今逸鶴知誰繫。粗慰驚猿遲我廻。塵世舊顔風拂盡。煙溪新隱月迎來。山僧莫問還山意。寸草浮名安用哉。</text>
<text>夏春足雲霧。翫月未可必。秋初餘暑熱。秋晚過蕭瑟。獨是中秋中。凉不至凄慄。掃碧天更高。纖靄不侵軼。負此最宜辰。更無堪翫日。月亦若驕矜。踊躍凌空出。澄澄玉鏡圓。瀲瀲金波溢。請君倒觥船。淸景不可失。先眠罰固嚴。酒席豈無律。</text>
<text>咄咄浮生隙駟馳。病於杯酒老於詩。誰將明鏡來相照。珠在皮膚自不知。</text>
<text>李杜嘲啾後。乾坤寂寞中。江山自閑暇。片月掛長空。</text>
<text>禱天求聖人。天不雨孔氏。鑿地索賢人。地不湧顔子。聖賢骨已朽。有力未負致。奈何今之人。賤目唯貴耳。徒生靑史毛。糟粕例自嗜。不識今世士。亦有聖賢器。後來復視今。攀企亦如此。</text>
<text>吾觀萬物生。造化空自勤。徒生楚茨蔓。徒產荊棘繁。不使指佞草。延引榮其孫。遂令天下士。邪正久未分。</text>
<text>大禹理洪水。未平人心險。睚眦生狂瀾。萬人平地墊。</text>
<text>連天草色碧煙翻。滿地梨花白雪繁。此是年年離別處。不因送客亦銷魂。</text>
<text>漠漠陰成幄。飄飄葉散圭。本因高鳳植。空有衆禽栖。</text>
<text>庾嶺侵寒拆凍脣。不將紅粉損天眞。莫敎驚落羌兒笛。好待來隨驛使塵。帶雪更粧千點雪。先春偸作一番春。玉肌尙有淸香在。竊藥恒娥月裏身。</text>
<text>草暗工防路。苔頑不避門。松風夜響谷。山氣曉蒸軒。林菓猿搖落。巖泉鳥浴渾。居僧偏好事。贊導閱名園。</text>
<text>杏花齊拆暮春晨。正是長安鬬卵辰。杯酒不知藏火日。醺醺猶遣暖加人。</text>
<text>南家富東家貧。南家歌舞東家哭。歌舞何最樂。賓客盈堂酒萬斛。哭聲何最悲。寒廚七日無煙綠。東家之子望南家。大嚼一聲如裂竹。君不見石將軍日擁紅粧醉金谷。不若首山餓夫淸名千古獨。</text>
<text>日無脛又無翼。胡爲劫劫飛走不少息。日來日去暮復朝。使我鬢髮如䬶顔如墨。吾欲東走扶桑看日上。西入濛汜觀日匿。日上時遮擁金烏拉翼墜。日匿處牽挽𦏁和使沈醉。是時日未行。留待𦏁和醒酒烏生翅。三百六十日三千。一百年作一千年。使我兩頰更赤雙鬢玄。日換美酒醉倒放顚狂。問君能有許多錢。</text>
<text>節肖此君高。花開兒女𧰟。飄零不耐秋。爲竹能無濫。</text>
<text>露嚲煙低無恨思。絮狂絲亂不勝春。其如南北東西路。惱殺古今來往人。</text>
<text>蘇娘宅畔宜相見。焬帝堤邊不忍看。自緣人意有分別。彼此春光揔一般。</text>
<text>好事春風歲歲廻。無端吹綠柳條新。都門一見腸猶斷。何況情人折贈春。</text>
<text>君不見羿妻竊藥奔月裏。羿不得詰誰詰之。無奈先生筆有舌。嘲弄風月無休時。因笑仙娥盜壻物。忍背佳耦爲孤嫠。詩成乃被天所取。飛出月脇娥先窺。與君欲䆁憾。矯天之命不贈桂一枝。仙娥此罰天已斷。更待明年猶未遲。</text>
<text>歸去追彭澤。佯狂憶翰林。一心山色古。雙鬢雪痕深。鸎日漫多思。鴈天空寄音。每逢詩酒會。誰與放高吟。</text>
<text>占斷千年地。新開一洞仙。池淸鋪淨練。笋逬走狂鞭。鸚鵡窺籠語。鴛鴦枕岸眠。炎光九十日。何日不秋天。</text>
<text>海村曾卜築。雙鬂雪飄然。擧白頻中聖。燒丹學上仙。床鋪蘄竹簟。琴弄岱絲絃。相憶數千里。蟾輪幾缺圓。</text>
<text>靑山萬里拄筇行。餘事能詩繼二淸。雙眼曉隨溪水碧。一身秋與嶺雲輕。繞床虎吼獰風散。入鉢龍蜿白氣生。本欲避人人自識。他年僧傳肯逃名。</text>
<text>銀河杳杳碧霞外。天上神仙今夕會。龍梭聲斷夜機空。烏鵲橋邊促仙馭。相逢才說別離苦。還導明朝又難駐。雙行玉淚洒如泉。一陣金風吹作雨。廣寒仙女練帨涼。獨宿婆娑桂影傍。妬他靈匹一宵歡。深閉蟾宮不放光。赤龍下濕滑難騎。靑鳥低霑凝不飛。天方向曉汔可霽。恐染天孫雲錦衣。</text>
<text>去年園上落花叢。今年園上依舊紅。唯有去年花下人。今年花下白髮翁。花枝不減年年好。應笑年年人漸老。春風且暮又卷歸。愼勿對花還草草。我歌君舞足爲歡。人生行樂苦不早。顚狂不顧旁人欺。要使千鍾如電釂。君不見劉郞飮酒趁芳菲。解導風情敵年少。又不見東坡居士簪花老不羞。醉行扶路從人笑。古來得意只酒杯。莫辭對月傾金罍。榮華富貴一笑空。請看魏虎銅雀臺。</text>
<text>憶昔明皇遊幸日。龍舟錦纜髣江湖。勸歡仙妓廻眸笑。被酒詞臣倒腋扶。自古窮奢難遠馭。幾人懷舊發長吁。頽堤不見滄濤拍。複道渾成碧草蕪。羅綺飄將雲共散。笙歌換作鳥相呼。箇中殷鍳分明在。莫遣遺基掃地無。</text>
<text>簾幕深深樹影廻。幽人睡熟鼾成雷。日斜庭院無人到。唯有風扉自闔開。</text>
<text>輕衫小簟臥風櫺。夢斷啼鸎三兩聲。密葉翳花春後在。薄雲漏日雨中明。</text>
<text>昔者巫咸神且奇。競懷椒糈相決疑。自從上天繼者誰。距今漠漠千百朞。肹彭眞禮抵謝羅。靈山路夐又難追。沅湘之間亦信鬼。荒淫譎詭尤可嗤。海東此風未掃除。女則爲覡男爲巫。自言至神降我軀。而我聞此笑且吁。如非穴中千歲鼠。當是林下九尾狐。東家之巫衆所惑。面皺鬢斑年五十。士女如雲屐滿戶。磨肩出門騈頸入。喉中細語如鳥聲。𠵘哰無緖緩復急。千言萬語幸一中。騃女癡男益敬奉。酸甘淡酒自飽腹。起躍騰身頭觸棟。緣木爲龕僅五尺。信口自導天帝釋。釋皇本在六天上。肯入汝屋處荒僻。丹靑滿壁盡神像。七元九曜以標額。星官本在九霄中。安能從汝居汝壁。死生禍福妄自推。其能試吾橫氣機。聚窮四方男女食。奪盡天下夫婦衣。我有利劒凜如水。幾廻欲往還復止。只因三尺法在耳。豈爲其神能我祟。東家之巫年迫暮。朝夕且死那能久。我今所念豈此爾。意欲盡逐滌民宇。君不見昔時鄴縣今河沈大巫使絶河伯娶。又不見今時咸尙書坐掃巫鬼。不使暫接虎。此翁逝後又寢興。醜鬼老貍爭復聚。敢賀朝廷有石畫。議逐群巫辭切直。暑名抗牘各自言。此豈臣利誠國益。聰明天子可其奏。朝未及暮如掃迹。爾曹若謂吾術神。變化怳惚應無垠。有聲何不鐍人聽。有形何不緘人盿。章丹陳朱猶謂幻。況復爾曹難隱身。携徒挈黨遠移徒。小臣爲國誠自喜。日游帝城便淸淨。瓦鼓喧聲無我耳。自念爲臣儻如此。誅流配貶固其理。我今幸是忘且晦。得接王京無我駭。凡百士子書諸紳。行身愼勿近淫怪。</text>
<text>我是老醫能診病。誰爲祟者必麴神。鵝黃五斗晨輕服。此藥傳從劉伯倫。</text>
<text>高卓蒼幢拂半天。小軒人靜散濃煙。根盤不惜靑苔色。劈破團團上砌錢。</text>
<text>過簷修玉兩三叢。敲戛聲高小閣風。忽悟靑靑眞法性。齊腰雪重立庭中。</text>
<text>轆轤聲斷睡寒虬。石罅狂噴自在流。水性人心若無垢。不須憑仗月輪秋。</text>
<text>幽禽入水擘靑羅。微動方池擁蓋荷。欲識禪心元自淨。秋蓮濯濯出寒波。</text>
<text>湖池空有去來潮。打岸無端破寂寥。爭似淺淸盆底水。只栽蘆葦聽蕭蕭。</text>
<text>落葉紛紛掃去稀。一條縈屈接雲微。替人幸有蒼髥叟。禪老何煩送客歸。</text>
<text>潺湲界出翠巖根。閑裏奔忙靜裏喧。好在瑠璃澄碧色。歸來何日洗心煩。</text>
<text>擬窺弱水下崔嵬。却築凌雲萬丈臺。可笑東坡癡澁老。三山空說近東萊。</text>
<text>去年方種花。得得君適至。兩手揮汙泥。對酌徑霑醉。今年花盛開。君又從何來。花於子獨厚。豈有前債哉。種日猶擧酒。況復繁開後。此酒君莫辭。此花不可負。</text>
<text>三杯卯飮敵千藥。一枕春眠直萬金。莫遣黃鸎啼傍耳。夢魂方向玉樓尋。</text>
<text>睡鄕偏與醉鄕隣。兩地歸來只一身。九十日春都是夢。夢中還作夢中人。</text>
<text>一徑松陰訪足庵。曉風吹帽任欹簷。靑山繞屋雲生榻。碧樹低窓露滴簾。食罷仍傾霞液酒。醉餘還置水精鹽。此生何處開眉笑。贏得今朝四事兼。</text>
<text>占斷巖根結小庵。薜蘿緣壁掛茅簷。晚涼新月偏窺戶。夜靜淸風自卷簾。山味好烹龍耳菌。僧筵不用虎形鹽。茶談未罷還浮白。簫洒中間闌熳兼。</text>
<text>春風扇淑氣。朝日淸且美。駕言往西郊。塍壟錯如綺。土旣膏且腴。況復釃潭水。歲收畝千鍾。足可釀醇旨。何以度年華。日日花前醉。念此任胝手。意欲親耘耔。乘輿自忘還。岸幘聊徙倚。遠岫煙蒼茫。耀靈迫濛汜。月明返田廬。醉歌動隣里。快哉農家樂。歸田從此始。</text>
<text>日高醉未起。簷鷰欺人飛。童僕方巾車。苦促南畝歸。起坐罷梳沐。長嘯出松扉。林深日未炤。草露猶未晞。徐行望淸川。決渠雨霏霏。田婦白葛裙。田夫綠麻衣。相携唱田隴。荷鋤如雲圍。勉哉趁菖杏。耕穫且莫違。</text>
<text>自慙冠帶人間客。來對煙霞物外身。惠遠不禁陶令飮。儼公聊與習之親。氷消玉硯浮蟾腹。酒溢金巵沒鳳脣。最感皇親容惡客。許敎狂醉露天眞。</text>
<text>初日映短霞。長風卷宿霧。四望喜新晴。傍林聊散步。造物固難料。陰雲忽紛布。電火掣金蛇。雷公屢馮怒。兒童報我來。入郭及未雨。我言天地內。浮生信如寓。彼此無眞宅。隨意且相住。何必戀洛塵。局促首歸路。換酒傾一壺。胸膈無細故。頽然臥前榮。萬木蒼煙暮。</text>
<text>自聞群犬吠高聲。匣劒無端白日鳴。闕下牽來應有士。官家何惜一長纓。</text>
<text>壯士心懷未易論。一軒長嘯又黃昏。鼻端莫見成風手。眼底空餘泣玉痕。鬱氣蟠胸難自洩。狂言到吻可堪呑。靑山不鎖歸歟路。恨我窮途獨叫閽。</text>
<text>酷着林泉妨廟算。久纏簿領損天和。唯公別占風流地。朝退時時載酒過。</text>
<text>靈派來從石竇深。一條落井碎球琳。愛泉眞趣那輕說。賭得餘淸更洗心。</text>
<text>傍簷涼竹綠陰稠。繞座寒泉爽氣浮。每到三庚金伏日。此亭淸冷恰如秋。</text>
<text>一泉寒水呼隣吸。滿榻淸風共客分。唯有名園靜中樂。不曾容易使人聞。</text>
<text>一堂虛白映山明。隱几冥觀滌世情。谷鳥那能啼破寂。心空萬物本無聲。</text>
<text>碧水無端滿曲池。新荷數朶漾漣漪。憑公莫憶江湖景。看取鴛鴦得意時。</text>
<text>萬樹前頭似一般。誰知歲暮獨凌寒。請公用意勤封槇。莫作花前舊眼看。</text>
<text>揚歷鴛行四十年。有時淸夢繞雲煙。從今莫起靑山想。天遣荊廬落眼前。</text>
<text>一片禪心已冷灰。忘言何更說西來。我今免似雲巖老。彈指曾從百丈廻。</text>
<text>甲第深深竹擁階。衲衣縫掖一時來。尋春共向藏花塢。入夜聊停問月杯。美酒全勝呑絳雪。淸篇還似讀靑苔。歸途應費兒童手。拍笑山公倒載廻。</text>
<text>三鉞門高未易階。多君不拒幅巾來。甕中有蟻催開閣。壁上無蛇穩送杯。七相古墳唯碧草。五侯舊宅謾蒼苔。請君對月莫辭飮。到海黃河不復廻。</text>
<text>一杯美酒如丹液。坐使衰顔作少年。若向新豐長醉倒。人間何日不神仙。</text>
<text>靑山猶似望松寥。卷箔從敎眼力勞。鍛柳已甘從叔夜。賦桐翻愧贈山濤。吟兼露葉寒螿苦。愁共陽崖白雪消。趁爾投閑須痛飮。碧雲他日一鴻高。</text>
<text>製自心機妙。煙峯落翠虬。遙分萬壑籟。遣作一堂秋。紺碧綾紋細。斕斒玉柄脩。感恩何處驗。滿面汗渾收。</text>
<text>携宜遮鬢鶴。搖訝動髥虬。團月何須夜。凉風不待秋。象牙卑石虎。鵲趐笑塗脩。但恐奪寒令。先敎暑氣收。</text>
<text>騷人故多感。一葉已驚秋。雖云餘熱在。向曉思重裘。昨日浴南澗。游泳如浮鷗。今朝見澗碧。尙憚臨淸流。時節日漸異。流年逝不留。明日非今日。黑頭將白頭。吾生如寄耳。百年行欲休。胡爲長首鼠。去就不早謀。而於方寸地。鬱此無窮愁。努力勖素志。唾手取公侯。不然反初服。力穡事田疇。歲釀百石酒。一生老糟丘。死作松下土。貴賤同一籌。</text>
<text>君不見虎昌貞女眞可怜。一登蒼巘望夫廻。夫竟不廻身漸槁。化爲頑石立崔嵬。聞導當時抱兒去。兒應驚入阿孃懷。苔侵土蝕喪素質。歲久羌難辨頸腮。一夜雷公忽劃裂。中有麽石眞嬰孩。津津尙有流乳痕。縠理瓊肌宜硯材。南人斵作蟾蜍樣。題封寄與謫仙才。謫仙不忍自秘蓄。輟贈芸閣文章魁。謫仙此意似難負。君欲剩報宜何哉。濡毫潑墨贈之詩。一篇一字眞瓊瑰。</text>
<text>邇來盃酒乾。是我一家旱。感子餉芳醪。快如時雨灌。</text>
<text>區區此一壺。僅若漑湯旱。誰能倒滄溟。向我燥脣灌。</text>
<text>春向晚送將歸。杳杳悠悠適何處。不唯收拾花紅歸。兼取人顔渥丹去。明年春廻花復紅。丹面一緇誰借與。送春去春去忙。空對殘花頻洒涕。問春何去春不言。黃鸎似代春傳語。鸎聲可聞不可會。不若忘情倒芳醑。好去春風莫廻首。與人薄情誰似汝。</text>
<text>寒花依舊滿蘺黃。白露叢邊空嗅香。未把一杯酬勝景。重陽到我不重陽。</text>
<text>獨坐自彈琴。獨飮頻擧酒。旣不負吾耳。又不負吾口。何須待知音。亦莫須飮友。適意則爲歡。此言吾必取。</text>
<text>不敢傍高柳。恐驚枝上蟬。莫敎移別樹。好聽一聲全。</text>
<text>輕蛻草間遺。淸吟枝上嘒。聆音不見刑。綠葉深深翳。</text>
<text>綠竹是君子。紅桃眞美姬。夭顔巧媚嫵。干此凜凜姿。此君孤節苦。爭肯爲爾移。暫時強攀附。能到雪霜隨。炎涼不相保。安用配君爲。</text>
<text>前灘富魚蝦。有意劈波入。見人忽驚起。蓼岸還飛集。翹頸待人歸。細雨毛衣濕。心猶在灘魚。人噵忘機立。</text>
<text>雨聲偏與睡相宜。一榻蕭蕭日暮時。無限人間有年喜。山僧獨詑菜苗滋。</text>
<text>被酒行歌楊柳街。長安處處草萋迷。幽花泣露落未落。輕燕受風西復西。撩亂春情狂似絮。摧頽醉貌兀如泥。誰知白面酸寒客。偸傍香車看鬪鷄。</text>
<text>莫笞牛牛可憐。牛雖爾牛不必笞。牛於汝何負。乃反嗔牛爲。負重行萬里。代爾兩肩疲。喘舌耕甫田。使汝口腹滋。此尙供爾厚。爾復喜跨騎。橫笛汝自樂。牛倦行遲遲。行遲又益嗔。屢以捶鞭施。莫笞牛牛可憐。一朝牛死爾何資。牛童牛童爾苦癡。如非鐵牛安可支。</text>
<text>塵蹤無計寄雲煙。路出松門尙悵然。馬足漸移山漸遠。徐行不敢努加鞭。</text>
<text>隔簾人隱映。晴雹散紋枰。不問手高下。唯憐落子聲。</text>
<text>年年花謝浪自悲。直待明年花發時。年年花發又虛度。粉汗紅萎悔可追。賴有城北楊君家。偶此偸眼窺名花。我初都無賞花意。物到無心益自嘉。因思昨夜夢蝶最輕狂。無奈花魂引我欲尋芳。藏葉羞顔風挽出。猶憐掩抑抵紅粧。君不見翰林工部醉死各何之。詩酒風流留付吾儕嬉。對花把酒且高歌。無情風雨不肯爲君留一枝。</text>
<text>翫月聞自古。古尙如此今何負。古人翫月付今人。今人不翫無奈與月忤。月忤不復照人來。我恐天地六合大昏瞽。與君置酒謀翫月。月若有喜撥出雲間。迺知明月精萬眼懸睛。光彩上射增光明。若無翫月眼。恐減昔時淸。憑君聽我翫月詞。酒盡添壺徹五更。</text>
<text>斷煙橫處響村舂。深巷無垣刺樹重。萬馬布山牛散野。望中渾是太平容。</text>
<text>曉寒霜重織聲催。日暮煙昏樵唱廻。野老那知重九日。偶逢黃菊泛濃醅。</text>
<text>山梨葉赤野桑黃。一路風廻間稻香。汲井聲中人響屐。柴門不鎖月鋪霜。</text>
<text>吾非孔墨賢。胡爲突不黔兮席不暖。妻兒莫啼寒。吾欲東伐若木燒爲炭。炙遍吾家及四海。臘月長流汗。</text>
<text>春官張學士。煌煌紫鸞姿。雖紆綬若若。屢有尋僧期。裵公亦仙伯。昂藏玉山鶴。朝遊紫禁中。暮訪靑山郭。憶昨遇兩公。鐺脚笑談同。飄飄碧霞想。一念煙蘿中。六眼淚同垂。眷戀足庵師。期遊遠公室。共擧陶潛巵。何意事大謬。滯留失奔赴。北望苦悁悁。目與心俱注。有如方瞳仙。夢裏期遊天。當時喜諾唯。覺後空茫然。我性雖耽幽。於世不無求。身如衡陽鴈。未免稻粱謀。倒盡天河水。難洗胸中累。方趨懸箔門。謾挹生毛紙。遙知一方丈。鸞鳳雜龍象。談道亮汪洋。論文亦曠蕩。聆公支許流。高行夙所仰。別來蓂朔周。不見間何曠。今日又參差。未成林下訪。異時罰疏慢。甘受三百杖。</text>
<text>朔風號怒聳肩行。一路瑤塵一樣平。懶拂寒衫從滿袂。忽驚還作白衣生。</text>
<text>巾頭髣髴簪花色。履下彭鏗踏玉聲。畫得漁蓑已陳品。欲看新樣故徐行。</text>
<text>一送春歸未挽廻。至今悵望抱餘哀。天公惜我殷勤意。故遣狂花律外開。</text>
<text>戚里唯公愛客偏。名園甲第揔神仙。勻鋪綵毯疑無地。聳起瓊樓便是天。紅紬佳人渾擁座。紫衣中使屢傳宣。九重恩典加千戶。一日歡場擲萬錢。放鴨小池貪水景。藏花寒月奪春權。狂生不是應劉輩。頻玷東阿錦繡筵。</text>
<text>片雲紺髮覆額新。雙電光寒猛射人。彭公鑒識眞天眼。撫頂云是天猉獜。一編新詩風雨快。萬丈雄氣江海隘。鳳子鸞雛有異毛。瑤泉玉水無凡派。何必王家珠樹三。乃翁生君靑出藍。殷勤寄謝李眉叟。不如還與阿戎談。</text>
<text>石徑縈紆得得過。蹋泥抆雪訪僧家。風寒古殿箏聲咽。月白空庭塔影斜。南郭几前聞地籟。毗耶衣上脫天花。夜深正好同成夢。我亦年來黜睡蛇。</text>
<text>足庵高寄碧巖根。銀葉燒香夜閉門。不用蓮花空作漏。飢飡困臥是朝昏。</text>
<text>一樹門前李。逢春喜漸暄。有心承雨露。莫謂久無言。</text>
<text>出谷鸎猶在。低徊漸下喬。禁林期託柳。願借一長條。</text>
<text>元氣判𣳎渾。天皇地皇氏。十三十一頭。體貌多奇異。其餘聖帝王。亦備載經史。女節感大星。乃生大昊摯。女樞生顓頊。亦感瑤光暐。伏羲制牲犧。燧人始鑽燧。生蓂高帝祥。雨粟神農瑞。靑天女媧補。洪水大禹理。黃帝將升天。胡髥龍自至。太古淳朴時。靈聖難備記。後世漸澆漓。風俗例汰侈。聖人間或生。神迹少所示。漢神雀三年。孟夏斗立巳。海東解慕漱。眞是天之子。初從空中下。身乘五龍軌。從者百餘人。騎鵠紛襂襹。淸樂動鏘洋。彩雲浮旖旎。自古受命君。何是非天賜。白日下靑冥。從昔所未視。朝居人世中。暮反天宮裡。吾聞於古人。蒼穹之去地。二億萬八千。七百八十里。梯棧躡難升。羽翮飛易瘁。朝夕恣升降。此理復何爾。城北有靑河。河伯三女美。長曰柳花。擘出鴨頭波。往遊熊心涘。鏘琅佩玉鳴。綽約顔花媚。初疑漢皐濱。復想洛水沚。王因出獵見。目送頗留意。玆非悅紛華。誠急生繼嗣。三女見君來。入水尋相避。擬將作宮殿。潛候同來戱。馬撾一畫地。銅室欻然峙。錦席鋪絢明。金罇置淳旨。蹁躚果自入。對酌還徑醉。王時出橫遮。驚走僅顚躓。長女曰柳花。是爲王所止。河伯大怒嗔。遣使急且駛。告云渠何人。乃敢放輕肆。報云天帝子。高族請相累。指天降龍馭。徑到海宮邃。河伯乃謂王。婚姻是大事。媒贄有通法。胡奈得自恣。君是上帝胤。神變請可試。漣漪碧波中。河伯化作鯉。王尋變爲獺。立捕不待跬。又復生兩翼。翩然化爲雉。王又化神鷹。摶擊何大鷙。彼爲鹿而走。我爲豺而趡。河伯知有神。置酒相燕喜。伺醉載革輿。幷置女於輢。意令與其女。天上同騰轡。其車未出水。酒醒忽驚起。取女黃金釵。刺革從竅出。獨乘赤霄上。寂寞不廻騎。河伯責厥女。挽吻三尺弛。乃貶優渤中。唯與婢僕二。漁師觀波中。奇獸行𩣚騃。乃告王金蛙。鐵網投湀湀。引得坐石女。姿貌甚堪畏。唇長不能言。三截乃啓齒。王知慕漱妃。仍以別宮置。懷日生朱蒙。是歲歲在癸。骨表諒最奇。啼聲亦甚偉。初生卵如升。觀者皆驚悸。王以爲不祥。此豈人之類。置之馬牧中。群馬皆不履。棄之深山中。百獸皆擁衛。母姑擧而養。經月言語始。自言蠅噆目。臥不能安睡。母爲作弓矢。其弓不虛掎。年至漸長大。才能日漸備。扶余王太子。其心生妬忌。乃言朱蒙者。此必非常士。若不早自圖。其患誠未已。王令往牧馬。欲以試厥志。自思天之孫。廝牧良可恥。捫心常竊導。吾生不如死。意將往南土。立國立城市。爲緣慈母在。離別誠未易。其母聞此言。潸然抆淸淚。汝幸勿爲念。我亦常痛痞。士之涉長途。須必憑騄駬。相將往馬閑。卽以長鞭捶。群馬皆突走。一馬騂色斐。跳過二丈欄。始覺是駿驥。潛以針刺舌。酸痛不受飼。不日形甚癯。却與駑駘似。爾後王巡觀。予馬此卽是。得之始抽針。日夜屢加餧。暗結三賢友。其人共多智。南行至淹滯。欲渡無舟艤。秉策指彼蒼。慨然發長喟。天孫河伯甥。避難至於此。哀哀孤子心。天地其忍棄。操弓打河水。魚鼈騈首尾。屹然成橋梯。始乃得渡矣。俄爾追兵至。上橋橋旋圮。雙鳩含麥飛。來作神母使。形勝開王都。山川鬱㠑巋。自坐茀蕝上。略定君臣位。咄哉沸流王。何奈不自揆。苦矜仙人後。未識帝孫貴。徒欲爲附庸。出語不愼葸。未中畫鹿臍。驚我倒玉指。來觀鼓角變。不敢稱我器。來觀屋柱故。咋舌還自愧。東明西狩時。偶獲雪色麂。倒懸蟹原上。敢自呪而謂。天不雨沸流。漂沒其都鄙。我固不汝放。汝可助我懫。鹿鳴聲甚哀。上徹天之耳。霖雨注七日。霈若傾淮泗。松讓甚憂懼。沿流謾橫葦。士民競來攀。流汗相𥈭眙。東明卽以鞭。畫水水停沸。松讓擧國降。是後莫予訾。玄雲羃鶻嶺。不見山邐迤。有人數千許。斵木聲髣髴。王曰天爲我。築城於其趾。忽然雲霧散。宮闕高㠥嵬。在位十九年。升天不下莅。俶儻有奇節。元子曰類利。得劒繼父位。塞盆止人詈。我性本質木。性不喜奇詭。初看東明事。疑幻又疑鬼。徐徐漸相涉。變化難擬議。況是直筆文。一字無虛字。神哉又神哉。萬世之所韙。因思草創君。非聖卽何以。劉媼息大澤。遇神於夢寐。雷電塞晦暝。蛟龍盤怪傀。因之卽有娠。乃生聖劉季。是惟赤帝子。其興多殊祚。世祖始生時。滿室光炳煒。自應赤伏符。掃除黃巾僞。自古帝王興。徵瑞紛蔚蔚。未嗣多怠荒。共絶先王祀。乃知守成君。集蓼戒小毖。守位以寬仁。化民由禮義。永永傳子孫。御國多年紀。</text>
<text>天籟初無聲。散作萬竅鳴。孤桐本自靜。假物成摐琤。我愛素琴上。一曲流水淸。不要知音聞。不忌俗耳聽。只爲寫我情。聊弄一再行。曲終又靜默。敻與古意冥。</text>
<text>君看五侯家。黃金柱北斗。墻壁煥丹靑。土木衣錦繡。坐張百寶屛。仙鬼互馳驟。那憂氷谷寒。只詑銅山富。百年歸山丘。等是一丘土。我有一素屛。展作寢前友。素月炤我容。白雲落我首。翻思天地間。此身亦假受。求眞了無眞。一物非我有。</text>
<text>竹本丈夫比。亮非兒女隣。胡爲作寢具。强名曰夫人。搘我肩股穩。入我衾裯親。雖無擧案眉。幸作專房身。無脚奔相如。無言諫伯倫。靜然最宜我。何必西施嚬。</text>
<text>偶尋吳質宅。頻擧謫仙杯。露重楓初染。霜深菊自開。忽辭犀首飮。爲訪鳥巢來。晚色猿啼送。秋聲鴈挽廻。詞腸擒錦繡。談舌吐風雷。可怪高僧室。猶呼麴秀才。</text>
<text>君不見昔時周大常。一年三百五十九日齋而淸。又不見今時李春卿。閱歲一萬八十日。今日幸而醒。莫作大常妻。一窺怒犯齋。莫作春卿婦。醉倒不與偕。彼淸我狂雖或異。於婦均是生不諧。不如却作梁鴻妻。不恥布裙與荊釵。賢相敵歡有餘。擧案與眉齊。</text>
<text>新沐南軒髮未晞。喜聞剝啄扣雙扉。學空終欲歸兜率。求死何須應少微。掉覺舌猶三寸在。撫憐腰始一圍非。飮中無復弓蛇誤。羽爵那辭信手飛。</text>
<text>深庵夜寂靜談玄。冷篆香殘斷穗煙。心似月淸肌似鶴。愔愔入妙養天全。</text>
<text>秋雲斷影寒凝榻。夜雨殘聲暗滴簷。幽枕一燈靑灺落。夢酣空檻半垂簾。</text>
<text>衆魚局促無伎倆。衆工下筆頗相類。鯉魚變化多神奇。非有神筆描難似。跳越深江飛越山。鐵兜鍪首虬翼齒。雷騰電躍那能致。獨有琴高控入水。一千餘斤或靑文。三十六鱗皆黑誌。鄭君胸中江海寬。養得神魚數百尾。一掃鮫綃僅十幅。玄駒赤驥雜黃雉。眼旁出力有硬意。髣髴中藏篆乙字。我恐桃花浪拍天。去入龍門燒尾歘飛起。</text>
<text>方丈蕭然古樹邊。一龕燈火一爐煙。老僧日用何須問。客至淸談客去眠。</text>
<text>痱磊形可憎。爬行亦澁。群蟲且莫輕。解向月宮入。</text>
<text>無怒亦無瞋。皤然長逬腹。兩部爾莫誇。人將焚牡菊。</text>
<text>眼如劈豆角。伺暗狂蹂蹈。任爾穿我墉。滔滔皆大盜。</text>
<text>見人頻縮角。有屋解藏身。莫敎蠻觸戰。千里血成津。</text>
<text>穴竅珠中度。隨輪磨上奔。誰知槐樹下。別占一乾坤。</text>
<text>緣簷懸縠網。罥壁作錢窠。好趁穿針日。來栖乞巧瓜。</text>
<text>疾爾誤鳴鷄。畏爾點白玉。驅之又不去。宜見王思逐。</text>
<text>吐絲工騁巧。作繭反逢煎。似黠還似癡。吾於汝獨憐。</text>
<text>一笻穿破綠苔錢。驚起溪邊彩鴨眠。賴有點茶三昧手。半甌雪液洗煩煎。</text>
<text>道人愛深居。隱几形似木。靜坐不出門。有如凍鼈縮。跫然聞足音。一笑響空谷。玆遊豈偶然。宿債負幽獨。</text>
<text>白雲居士今已衰。羞逐長安輕薄兒。浪效揚雄草太玄。無人載酒肯相隨。朅來偶訪先生家。剝剝扣戶烏巾斜。主人一笑生春温。頑冬十月堪開花。十分美醞傾如泗。蘸甲杯心撥浮蟻。霞明日色正鎔紅。雨霽山光如滴翠。握手論心淚洒袍。人生一世何大勞。作賦我嫌無狗監。得官君恨猶馬曹。同是人間薄遊客。相逢曷不浮大白。酒酣四顧心飛揚。天地六合爲之窄。忽呼侍婢鋪蠻牋。請我快放詩中顚。塡胸壯憤吐乃已。因之留贈狂歌篇。</text>
<text>柳撚金絲颺曉風。一雙閑燕語玲瓏。美人睡起心煩悶。皓腕擎花吸露紅。</text>
<text>銀蒜垂簾白日長。烏紗半岸洒風凉。碧筩傳酒猶嫌熱。敲破盤氷嚼玉漿。</text>
<text>騎省初驚見二毛。西風一夜碧天高。夢魂盡處山重疊。月苦霜寒斷鴈號。</text>
<text>淅瀝風輕雪驟飄。王孫不憚捻鸞簫。綺筵熏暖猶敎摺。不用剛添獸炭燒。</text>
<text>百五佳辰人不來。鞦韆影外夕陽廻。杏餳麥酪渾閒事。只對梨花飮一杯。</text>
<text>洒空初似飄絲細。緣霤還如掛索脩。頃刻庭前波瀲灎。兒童聚葉學浮舟。</text>
<text>風狂紙障濕。地潤土墻崩。硯滴何須涸。簷端送臂承。</text>
<text>尋僧散步樹陰中。遇勝留連曲沼東。點水蜻蜓綃翼綠。浴波鸂䳵繡毛紅。仙人掌重蓮承露。宮女腰輕柳帶風。出戱游魚休避去。蹲池不必是漁翁。</text>
<text>聞公拜相倍欣然。且爲朝家賀得賢。內署直來黃閣密。新堤行處白沙連。玄成作鏡君心正。傅說調羹衆口便。草芥孤生偏踊躍。更磨頑鈍望陶甄。</text>
<text>閱世渾如夢。勞生亦劇擔。形慙南郭木。身髣少陵楠。一擧非雄鵠。三眠已老蠶。薄遊甘得得。高視謾耽耽。馬種徒空北。鵬圖敢跂南。家思靈運佛。生樂啓期男。酒味愁偏識。人情老漸諳。今朝逢舊友。終日倚高酣。鳳穴毛新好。蝸廬訪可慙。醉看紅蜃筆。出逐紫鸞驂。破袖懷毛紙。高門殿玉簪。蘭誇庭下秀。珠媚掌中貪。蒹倚怜他玉。靑深愧我藍。孰驚王粲至。空與阿戎談。酒席初廻燭。霜盤細剖柑。貧雖氷子冷。言作蜜翁甘。說古誠無恧。論今亦頗參。談天終八八。入道後三三。漸及觥籌簇。還忙席丈函。遲明如一謁。文字更相耽。</text>
<text>不見吳季重。于今四五年。欲飛身欠翼。相憶眼成泉。</text>
<text>猛火服悍鐵。刳作此頑硬。喙長鶴仰顧。腹脹蛙怒逬。柄似蛇尾曲。項如鳧頸癭。窪却小口甀。安於長脚鼎。我無文園才。徒得文園病。唯思喚酪奴。已止中酒聖。雖無揚江水。幸有建溪茗。試呼平頭僕。敲汲寒氷井。塼爐手自煎。夜閣燈火炯。初如喉聲哽。漸作笙韻永。三昧手已熟。七勒味何並。持此足爲樂。胡用日酩酊。</text>
<text>無奈綠楊何。依依傍杏花。伴旗搖酒店。妬舞拂倡家。雨後難勝嚲。風前自任斜。趁春如未賞。時節急蹉跎。</text>
<text>無奈芳草何。王孫怨未過。踏歌偏感慨。鬪戱競喧譁。翠毯兼煙暖。靑裙夾道斜。趁春如未賞。何處詑繁華。</text>
<text>無奈紅杏何。芳園惱意多。露葩堆淚血。日萼損顔酡。今日花盈樹。明朝子滿柯。趁春如未賞。抱恨可從他。</text>
<text>無奈紅桃何。嫣然竹外斜。滿枝繁洒血。映樹自蒸霞。影拂尋仙路。香分擇婿車。趁春如未賞。風雨落泥沙。</text>
<text>無奈李花何。空庭拆雪葩。最憐同姓木。還有去年花。綠葉初相映。瓊姿恰倍加。趁春如未賞。樂事向誰誇。</text>
<text>無奈櫻桃何。那堪着地多。無情鸎擺落。有信蝶來過。細葉微藏蔕。繁花逬壓柯。趁春如未賞。零落謾長嗟。</text>
<text>無奈綠楊何。狂風舞亂花。翠煙南北路。落日兩三家。密葉藏鸎暗。柔條掠馬斜。趁春如未賞。衰鬢已蹉跎。</text>
<text>無奈芳草何。流年恰恰過。生池吟宛轉。藉地醉喧譁。細露漙漙滴。輕風獵獵斜。趁春如未賞。寂寞老京華。</text>
<text>無奈紅杏何。夕陽凝恨多。嬌含芳意釅。偸學醉腮酡。欲使花專樹。應遲子滿柯。趁春如未賞。造物亦嫌他。</text>
<text>無奈紅桃何。門前映柳斜。路迷金谷障。天失赤城霞。舞妓簪雲䯻。遊人走鈿車。趁春如未賞。芳臉易埋沙。</text>
<text>無奈李花何。輕盈綴軟葩。誰留千片雪。變作十分花。爲愛玉顔𧰟。更無紅粉加。趁春如未賞。年少那時誇。</text>
<text>無奈櫻桃何。濃香特地多。盈枝幸未落。載酒有誰過。舞蝶貪芳蘂。流鸎撲翠柯。趁春如未賞。廻首謾含嗟。</text>
<text>二月𧰟陽天。獨遊心悠然。飛花逐風舞。飄落阿那邊。靑絲弄江柳。碧繡看野田。貪芳久未返。細露濕濃煙。朱顔能幾時。一去不復還。長天萬古碧。日月悠悠懸。王孫不至空春草。春草無情春自老。由來樂事喜相違。辜負芳時風景好。東來西去作浮雲。天地騰騰六尺身。帝城信美亦難住。素衣無奈化風塵。君不見陳宮月依舊白。三閣繁華已陳迹。後庭不見玉樹色。又不見汴河水至今流。人心徒自恨。柳色豈解愁。榮華富貴不須待。五侯七相亦安在。景公虛哭牛山中。莊靈不死公何代。破除萬事酒有功。安得醉臥中山中。月光鬼谷未訪嵩。付與人間任轉蓬。一樽何惜與君同。空山馬鬣昔王公。南柯一夢已無蹤。菖蒲未掃雪霜鬢。泥土忍埋龍虎雄。興來長嘯座生風。壯氣擘出胸懷中。猿臂將軍便不封。龍翔吏部空老翁。天宮鎖門雲雨濛。夜叉守閽兮不爲通。又聞轟磕震鼓走雷公。霹靂掣火落半空。十七星跨漢爲閣道望不得窮。不使盧同上天斬得蝦蟇精。及月輪纔滿。怪物復生。未知熒惑何權。太白何功。天已喪厥眼。天道何由行。使闒茸瓦釜雷鳴。使君子黃鍾無聲。使嫫母蘭澤襲馨。使西施柳眉嚬靑。天若不喪眼。屈，賈胡爲兮枯其形。天若不喪眼。李，杜胡爲兮沮其情。歸去來乎相携鶴背客。共到鼇頭瀛母臺。恣商羊秘籙受丁寧。更升碧落配星辰。羽林兵仗嚴天軍。莫學桃源苦避秦。漁人踏我淸溪渾。莫學峩事思邈。多生坐殺蝱蟲群。唯願一入紫微門。奉謁玄元太上君。一吹橐籥鼓和氣。下使萬人飮醰粹。煕煕有如天酒酣。兀兀渾似衢樽醉。洗盡痟癢入融怡。立作太古羲軒時。有志莫遂是兒子。人生安用丈夫爲。</text>
<text>焚香道案讀黃庭。竟日無人扣竹扃。千首詩中驕富貴。一張琴上養襟靈。龍山曉霧濃於雨。鵠嶺宵熢遠似星。醉夢欲回殘月白。坐看松影落寒廳。</text>
<text>聞君往遊碧山中。手弄寒溪月盈掬。欲將好句償淸債。暫伴霜猿留翠麓。故應詩韻轉淸越。獨和松風響空谷。沙頭鷺立屛中雙。竹外鶴閑圖上六。遠帆一片暮何之。過我天涯送鴈目。白雲斷處霽光浮。眉岫連妍煙抹綠。忽憶子猷遊剡溪。緬懷魏萬尋王屋。雪眉老僧胡眼碧。一榻蒲團留客宿。幽泉冷冷入耳淸。洗却從來箏笛俗。歸來瀉作瑤琴聲。云是新翻流水曲。至今夢繞煙江淸。逸想飄然無迫束。衣冠尙有巢由心。散人那數松江陸。</text>
<text>暮春去送人歸。滿目傷心芳草。扁舟他日歸來。爲報長年三老。</text>
<text>煙水渺瀰千里。心如狂絮亂飛。何況落花時節。送人能不依依。</text>
<text>殘霞映日流紅。遠水兼天鬪碧。江頭柳無限絲。未解絆留歸客。</text>
<text>龍騰騈脅君。蛇死焚骸士。冷食慰其魂。九泉蒙底利。</text>
<text>滿空搖蕩千千片。飛落長安幾許家。若也黏他紅茜袖。風流稱汝得爲花。</text>
<text>重峯複嶺翠磨空。路入招提一線通。信步從敎巾墊雨。閑吟不覺笠欹風。山花染出燕脂爛。野燒橫來漢幟紅。三尺樵童吹葦笛。太平都在此聲中。</text>
<text>挽袖留云切。趨塵意不同。雖然微雨濕。猶有敗天公。</text>
<text>目我天仙徒慰耳。勉粧嫫母豈成妍。逢人輒必言皆爾。不亦多哉李謫仙。</text>
<text>無官無寺兩閑人。路上相逢撫掌頻。撫掌意深誰會得。夕陽無語立街塵。</text>
<text>已是非眞態。猶存可怕威。小雀畏死鷂。斯言其亦幾。</text>
<text>粲彼能言鳥。誇於解語花。與君來貴宅。受嬖孰爲多。</text>
<text>語語尙堪聽。玲瓏豈不明。知公偏喜士。最善客來聲。</text>
<text>爲草希芝蘭。爲鳥慕鸞凰。憐汝矮且小。意若大而長。雖生瓦縫間。尙學松蒼蒼。若更觀爾性。當須待嚴霜。</text>
<text>常無官常無官。四方餬口非所歡。圖免居閑日遣難。噫噫人生一世賦命何酸寒。</text>
<text>殷玉爛盈盤。一呑已可厭。猶忌整冠嫌。敢懷鑽核念。</text>
<text>重價那能賭一賢。合將金筯表心堅。豈惟當食猶憂國。畫作謀籌不借前。</text>
<text>玉乳氷漿味尙新。星飛馹騎走風塵。却因咫尺三千里。添得紅顔一笑春。</text>
<text>禁掖庭深闢鬪場。錦衾霞被散濃香。明皇謾有風流陣。未禦胡雛犯上陽。</text>
<text>香露低霑炤夜車。一枝輕拂曉風斜。禁園桃李渾無色。獨敵宮中解語花。</text>
<text>步輦迎來玉帝家。從敎秋雨瀉如河。六街泥濘知多少。未汚花甎學士靴。</text>
<text>羅綺香熏暖似春。君王猶愛辟寒珍。人間臘雪盈三尺。白屋那無凍死民。</text>
<text>橫空一杖作銀橋。行趁氷宮度碧霄。欲向玉妃誇舞態。細看仙袂雪飄颻。</text>
<text>開元天子計何踈。准勑扶持孕禍軀。正是護成銛觜日。朝臣爭肯害胡雛。</text>
<text>高樓春曉響如雷。催却微紅杏拆開。一代繁華雲雨散。牙床玉索委塵埃。</text>
<text>蟋蟀偏宜砌底聽。金籠那有別般鳴。風流漏洩人間世。偸作宮中一枕聲。</text>
<text>丹口何須用意呵。君恩纔煦暖先加。謫仙才思春葩艶。却對紅顔一倍多。</text>
<text>談經漢殿惟重席。落筆龍門只奪袍。爭及開元張學士。獨升七寶玉山高。</text>
<text>世情漸薄似秋雲。兄弟猶爲行路人。一見唐皇爇鬚事。臨書不覺淚霑巾。</text>
<text>帝性怡怡篤友于。天心感應合如符。故敎義竹生蒙密。何異相承棣萼跗。</text>
<text>此樓當日邇英奇。玉色曾無乙夜疲。胡奈今朝陳百戱。大娘頭上戴孩兒。</text>
<text>彫成木瓦費何如。虛葺人家竟未居。不是韋公被豪奪。天敎虢國理韋廬。</text>
<text>春風深院沒人知。皓腕閑將玉笛吹。竊向寧王非細事。可憐君意未終移。</text>
<text>龍腦奇香帝屬嬪。胡雛何事得爲珍。漁陽犯順君知否。都爲楊妃暗許親。</text>
<text>君王號令劇雷馳。一震無人不失匙。何事反卑京兆尹。慇懃呼却一安之。</text>
<text>燕公遺闕想應無。記事猶憑一紺珠。底事後來居位者。錮聦塗眼故昏愚。</text>
<text>良牧臨民似母慈。一方如仰乳霑滋。留鞭截鐙猶爲淺。孃去兒留得不悲。</text>
<text>芍藥紅黃朝暮態。楊妃媚嫵百千姿。明皇獨識花妖在。愛却人妖自不知。</text>
<text>秦帝宮松傳口實。衛公祿鶴喪人心。唐皇不見分明鑑。又爵喃喃巧舌禽。</text>
<text>興慶池南紫草繁。淸香撲鼻似蘭蓀。莫言此草能醒酒。未解君王色醉昏。</text>
<text>玉蓮花底沸湯流。紅綉爲鳧更鈒舟。只是驪山無汴水。未成千里錦帆遊。</text>
<text>身是親王富貴俱。合陳珠翠日歌呼。宮中豈乏僮千指。費盡龍檀作燭奴。</text>
<text>極愛翻生拂意間。故將侵語屢掁干。勑還外第妃何恨。一朶烏雲足市歡。</text>
<text>弱質難堪夏日遲。玉顔霑汗滴燕脂。那知一點紅桃色。却是香羅濺血期。</text>
<text>開元幾致大平期。揔爲虛懷納諫詞。若置金函長鑒戒。翠華爭肯幸峨嵋。</text>
<text>王郞富窟眞奢僭。鄧氏銅山敢抗當。惟有一端堪採處。箇中兼置禮賢堂。</text>
<text>嬌鸎歌翳柳陰深。不見金衣聽玉音。謾抱平生餘恨去。寧王空惱謫仙心。</text>
<text>帝意方專眷玉環。尙知嬌艶念奴顔。若均寵倖分人謗。老羯何名敢作艱。</text>
<text>趁日窮歡擁色嬌。時平莫慮泰山搖。心頭有底些些恨。却倚妖花欲自銷。</text>
<text>猒見宮腰束素回。更敎驕馬巧徘徊。三層榻上跳呈技。舞破唐家始下來。</text>
<text>美人鸚鵡略相同。偏受宮妃眷愛豐。鷙鳥掠殘先有讖。玉顔隨斃虜塵中。</text>
<text>軍情洶洶固難違。忍遣紅顔正掩暉。豈以大唐天子貴。勢窮莫庇一宮妃。</text>
<text>棧道崎嶇雨潦俱。此時猶念玉妃姝。殷勤自製霖鈴曲。觱篥時憑張野狐。</text>
<text>禁池淸浪涴胡塵。獨有王郞自慘神。慷慨題詩眞有膽。賊中寧欠解文人。</text>
<text>國破楊妃一笑姿。鑾輿播越是因誰。不曾懲創當時事。更對遺環雪泣悲。</text>
<text>良辰樂事喜參差。虛築高臺指後期。唯有年年秋夜月。一輪依舊掛天涯。</text>
<text>胡奴反相帝曾知。斥去猶遲更寵爲。眼孔已容天下大。區區第宅若爲支。</text>
<text>太眞雖本出峩𪚥。玉輦巡遊豈所期。一旦行宮西入蜀。忍看當日落飛池。</text>
<text>縹緲煙霞紫翠重。仙童導入大眞宮。依俙一見嚴粧面。淸夢驚來若墮空。</text>
<text>鸎溪來卜宅。鵠嶺正當軒。老檜森南巷。靑松覆小垣。桑麻饒野壟。籬落似山村。窓對禪宮塔。樓臨酒店門。傍桃栽翠竹。剪棘護芳蓀。漸作顚茶陸。甘爲學圃樊。沈酣消日月。曠坦老乾坤。壞壁頑苔合。空庭旅草繁。亂書千卷裏。便腹一身尊。篋有蠅頭字。竿懸犢鼻褌。多君心倜儻。許我日攀援。半脫烏紗帽。頻斟白玉樽。語闌明月側。棋罷碧山昏。灌藥常同井。移瓜欲共園。詞場誇攫虎。琴曲弄離鵾。箔外風微颺。簷前日正暄。鸎調啼柳舌。蝶雪戀花冤。來往君何憚。猶堪避世喧。</text>
<text>有誰過小巷。無分賦高軒。笋逬工穿壁。蘿縈似護垣。淸於委羽洞。幽勝浣花村。潘岳三桃苑。陶潛五柳門。婦親金鼎水。兒媚繡襦蓀。自揖登山謝。淨欺種梓樊。身居懸磬室。心坦大輿坤。帶雨殘花落。隨風舞絮繁。病諳詩魄減。醉覺麴神尊。喜辦騷人佩。休誇鼓吏褌。林塘能幾樂。歲月苦難援。麤食忘兼味。酸醅堂上樽。煙濃鸎樹濕。霞散鶩天昏。廬岳慵投社。山陽只灌園。賈生空忌鵩。宋玉謾悲鵾。小閣宜春景。輕衫稱晝暄。良辰須共飮。芳草莫敎冤。更好東窓下。圍棋屛俗喧。</text>
<text>寂寞開三經。安排置一軒。平生甘滌器。小隱笑踰垣。醜婢形如獠。癡奴語帶村。賢非居鄭圃。思逸嘯蘇門。小砌風敲竹。芳畦露裛蓀。廢興看草卉。身世寄丘樊。北閣斜衝道。南山走裂坤。牛桃葩始綻。鷰麥葉初繁。任達人多笑。傳停鬼不尊。王家空有壁。范婦久無褌。玉樹如叨倚。靑松誓共援。急廻飛雀弁。同醉沸蛆樽。晚景煙花亂。春天霧雨昏。偸閑眠小榻。乘興繞芳園。巷柳聞啼鳥。庭沙見舞鵾。鍛爐頑叔夜。嗜酒老陳暄。尙憶揮斤手。空餘泣玉冤。爲君方掃地。相訪莫嬚喧。</text>
<text>交情淡若水。團扇皎如霜。不夜月長滿。先秋風自凉。</text>
<text>君心眞似氷。相對洗煩鬱。更贈一襟秋。留爲雙手月。</text>
<text>百花開了靜掃空。萬眼渾無一片紅。西隣詩家赤芍藥。活𧰟明冶溫香濃。紅肌花疊爛如蒸。碧股叢低弱不勝。偸裁赤城晚霞灎。奪下碧落朝日昇。鮮葩倒垂露密蘂。點綴金粟排紅燈。乃知造物蓄意慳。留此窈窕仙姝顔。欲將餘巧動新賞。故待春歸芳意闌。滴露洗新猩血釅。微風吹側鶴頭丹。我疑王母朝漢皇。殿前拆破雲錦囊。又疑火帝下閶闔。祝融仙隊拖裠裳。西施玉骨埋泥塵。卷却人問一餉春。芳魂散漫自難收。直作妖花還媚人。故應婀娜嬌無力。猶帶吳宮醺醉色。高唐虛役巫峽夢。楚國枉有陽城惑。可忍相看不殢腸。嫣然向客偏輕盈。白日勺開嬌解笑。黃昏微斂靜含情。梁公好事人所誇。請我試作看花歌。頑桃俗杏粗可狀。我才豈合賦名花。況今落魄情興淺。白也筆老奈花何。謝公曾詠中書階。韓子又歌司馬家。嗟渠妖態生何晚。未使此輩煩吟哦。玉樽浮蟻儻呼斟。掀出風情更一吟。</text>
<text>得道已無事。經律亦蹄筌。我不作羯麻。山僧且安眠。</text>
<text>巖僧不浪出。溪鳥自閑飛。日暮松間霧。霏霏欲濕衣。</text>
<text>夢廻山月落。吟久野雲歸。松石今朝是。風塵昨日非。</text>
<text>岸幘倚靑松。拂琴掃白石。落瀑截翠微。寒峯界危碧。</text>
<text>我是忘機人。萬物視一類。山鳥殊未知。見我忽驚起。</text>
<text>無心白駒詩。寓意黑蝶賦。讀罷南華篇。山中日亭午。</text>
<text>山花發幽谷。欲報山中春。何曾管開落。多是定中人。</text>
<text>客榻靜無聊。幽人睡正濃。未聞呼勝力。驚起一聲鍾。</text>
<text>山人不出山。古徑荒苔沒。應恐紅塵人。欺我綠蘿月。</text>
<text>東都古樂國。宮殿有遺基。靑史窺陳迹。淳風記昔時。晉江初渡馬。周洛始鑽龜。渤海環爲沼。扶桑繚作籬。千年開際會。累聖享雍煕。肇制宮懸樂。初陳蕝纂儀。儉勤師大夏。荒怪黜因墀。國士登韓信。朝臣重孔戣。恩榮同雨霈。號令劇雷馳。冠帶風雲盛。謳歌日月遲。誰成平子賦。堪賭孟堅辭。經野當星紀。擾甿循土宜。乾坤歸黍籥。造化入爐槌。嚼鑯忠臣膽。聯珠墨客詩。魚鱗卿相宅。螭首帝王碑。大學迎三老。鴻臚受四夷。樓暗巢鳳閣。官認紀龍司。翼翼呀雙闕。泱泱闢大池。仙眞留異迹。賢聖揭宏規。犬首侔東岱。蛟川倣左伊。茹連多衆彥。石畫秘深惟。鸑鷟爭騈翼。驊騮競接綏。珥蟬皆貴胄。批鳳亦淸姿。覆被應欺豹。牽裾或慕毗。遒文誇絶壁。神略較靈蓍。仁範笙篁雅。弘儒黼黻披。辭淸長笛嘏。意逸幅巾咨。競躡班聯緊。誰辭政事埤。孤雲金馬客。東海玉林枝。射策鳴中國。馳聲震四陲。高芬繁肹蠁。遺韻遠委蛇。世欲終炎漢。賢多匿默台。寰區歸統壹。古國產英奇。夫子尤鍾秀。淸時特挺姿。九經偏嗜易。三寶最先慈。制作平呑脁。哇淫一掃摛。早騰千里足。曾備四時皮。鯁正李和鼎。風流袁孝尼。詩高成七步。孝過問三笞。白玉元難汚。懸衡豈易欺。骨淸雙鶴髓。文麗水蠶絲。後學螟蛉化。諸儒鳥雀隨。濯纓承異睠。頮面奏新詞。抗志曾高峭。低顔肯哫訾。自珍紉佩蕙。難掩脫囊錐。步緯該金樻。精神撿玉匙。句吳玄系遠。大伯素風垂。海內唯方朔。關東獨魯丕。短編嘲踸踔。古篆辨蠉蚑。師道肩韓愈。時名揖庾羲。再乘東去馹。三駕北征轙。壯觀誇幽薊。高遊繼虢郿。薤盂初作守。薏苡孰興疑。理叶人歌政。徵期帝受釐。土風猶帶羯。邊俗例如羆。靑犢何勞剪。羶戎尙可縻。威聲加絶塞。忠信質靈祇。巨鼈那游井。飛龍旋躍陂。才英登陸厥。文翰委微之。銀漏聲霑滴。花甎影陸離。制詞書繭紙。宣饌飫瓊糜。微毒遭蜂蠆。多言任鷾鴯。卷舒懷伯玉。著述慕崔琦。吾道寧終否。斯文要復施。閑居雖效岳。古事必咨岐。貶斥名彌著。陵兢志莫禔。果承申命密。更荷渥光熹。風翼幾垂退。蘭筋又見羈。聲詩皆有寓。國病尙堪理。妙藝標三絶。淸修去八疵。文章兼飾吏。正直合膺禧。薄宦拘繩墨。公才稱鼎。雪霜侵鬢髮。江海吼䏏脾。家有生塵甑。門多擊䡺輜。儒功文塚在。忠膽劒鋒知。已結蕭公綬。猶垂董氏帷。淸歡陪柏殿。慶日趁天祺。御筆登遷拜。朝儀省闕遺。天威纔咫尺。雨澤洽霑滋。傴僂端容止。矜莊愼唾洟。自稱居祿隱。還笑著書癡。忽受言綸降。光承使節持。虎鞍揮電策。鼉鼓舊雷椎。代郡麾驍騎。幷州選壯兒。菈林據狒猬。擿漻䍡鯤鮞。旨味宜春酒。寒羞大谷梨。土聞生䱯鰼。時記韻鶊鸝。命服雖披紫。儒冠不改緇。鳳觴纖手奉。龍管絳脣吹。畫戟森庭陛。香風徹道歧。年祥占格澤。軍事驗觜觿。雉堞連秦塞。虹橋矗楚圯。射堋時或峙。妓樂日相追。春水浮鸂𪚥。淸沙立鷺鷥。芳園開荳蔻。露架拆酴醾。怪石𨻵如癭。盤松曲似䟸。列城行攬轡。虎衛凜交鈹。映日旗羆䟴。隨風弁鵲玻。仙倡馳白象。介士騁蒼騅。鮮水觀滮。源山歷險巇。騰身捫去鶴。游目送翩鵻。戱索高連漢。驚毬逬越壝。時淸唯燕喜。訟息好遊嬉。摶虎專詞賦。成鳧鬪奕棋。雪兒歌律句。玉女獻琛褵。已分親羅綺。從敎惹粉脂。使星還入漢。猗竹佇瞻淇。紈扇中捐棄。金刀莫贈貽。朝廷踈敬叔。權貴忌桓彝。直道甘三黜。長謠發五噫。怨尤心豈敢。賢達古如斯。一室耽閑適。高門笑伺窺。白頭傭作尉。絳帳樂爲師。久欠石渠講。何如衢室諮。解嘲聊自慰。答難亦云罷。樂可忘憂止。歌何歎已而。一生窮到骨。萬事笑持頤。月樹空驚鵲。雷天尙伏螭。去非陶靖節。罷異夏侯孜。令弟仙驂遠。君家玉樹虧。我曾同意氣。才豈角雄雌。孔戶窺彌奧。曺墻入愈罙。碧雲何獨趙。明月不須隋。共怯當鋒刃。其能搖𢧕鍦。辭堪驅宋玉。意欲剪王伾。逝矣乘風久。嗟哉斲堊誰。見詩增感慨。懷舊自悽𪚥。獨洒長康淚。猶思德秀眉。唯公承鷟薦。當世作駰僖。莫便隨麋鹿。須期戴鵔鸃。流光憐分寸。外物視銖錙。相訪曾交臂。淸吟自撚髭。慚將栖薈羽。仰觸刺天鬐。主喜迎王粲。予深慕賈逵。幽居誇釣濮。奇迹說遊㶟。恰有淸風襲。元無素議玼。橫彈翻見中。貧病却難醫。莫歎辰安在。端知德不衰。那隨鳧唼藻。會與鳳含蕤。京兆眞瑚璉。王郞愧桷榱。坦懷無畛域。深識剖毫釐。千首詩張祐。三都賦左思。一鳴登鷺序。新沐振蟬緌。豈但校天祿。猶堪羈谷蠡。曩陪淸廟寢。肅奉紫壇祠。摩扢陳三俎。擩燔辨六齍。磑磑芳已積。鬻鬻意逾祗。桂酒淸如潑。山罍滿不欹。腹褰張猛𥲤。角握省豐犧。夙夜唯供職。蒸嘗但潔粢。栗齋循典祀。譎詭黜淫魑。卉汩臚精信。綏將降福禠。須知暮召偃。誰肯夜呼祈。拜相應看字。移官早夢尸。賢猶凌向戍。事豈聞陳寅。景行高山仰。長材大廈施。接人多款款。友直亦偲偲。劇郡尋煩敝。歸程遠問𡤯。軺䡕行轞轞。騂驈走駓駓。木末爭猿捷。峯頭趁鳥奞。鷺濤奔瀇瀁。鼇岫杳㟪𡿔。繞浦煙村暗。沿溪石棧逶。卸鞍遊散誕。援筆舞瀏漓。渴飮寒泉液。疑含凍醴澌。幽禽窺睥睨。走獸奮髬髵。繃絡攀蘿薜。橚槮過柞桵。下車開郡閣。擁劒課邊陴。童戱猶馴雉。軍蒐競獻貔。卦分畦块圠。星散屋逶迤。廨館堪方軌。賓筵擬履齊。錢釭明爍爍。竿衽轉僛僛。銀鏤凝蓴菜。金鱗泛黍酏。豐廚炮鵽鷃。珍膳味鮫鯔。軒嚳看如虱。陳隋笑若蚳。酷憐唯宋𧰟。射遞盡吳姬。蜀郡民歌袴。金陵妓奉匜。好山高赤石。奇貨富朱提。簿領長堆案。朝衣少襯椸。恩能懷密老。威已懾王姨。已罷割雞手。還栖傾鳳椅。輕裝廻沃轡。新服拂凉絺。歷閱溪山勝。都忘道里疲。魂勞懸貝闕。耳想聽龍篪。尙欲徵三穗。方圖戴九𤪌。歸來戢羽翮。俯仰改騮驪。舊列薪猶積。孤忠石不移。端居長隱几。淸夢尙乘軧。書圃誰爲伴。仁隣孰與比。一錢當不蓄。萬卷本何裨。幅被勝狐貉。盤蔬當鮧。攄懷唯酩酊。知命敢嗚戱。冠櫑初投謁。門墻不見麾。惘然迷界限。怳未測津涯。霜若碧天遠。露寒殷葉萎。夕陽嗟暮矣。凉夜問何其。扼腕俱相笑。論情頗自悲。草堂初飮水。塵釜晚燃萁。避謗雖緘口。逢時必壯頄。威儀誠棣棣。闒茸謾嘻嘻。我愛榮陽秀。才如巴郡貲。栢臺彈吏懦。肺石活民羸。已歷三關塞。曾駈九折阺。䟽書應脫腕。草檄僅生眡。灊縣嘗觀霍。琅邪亦渡濰。歲行臨尾次。王事赴乾維。朅入龍灣鎭。行侵鴨綠湄。軍容看仡仡。胡眼笑睢睢。左衽猶旁午。中心尙忸怩。家皆藏劒槊。人罕用鎡錤。始使生榛地。渾爲聚笠甾。蝥弧欺考叔。鯨賦壯崔倕。飛輓勞何憚。澄淸志不隳。芳晨開宴衎。哀曲感孀嫠。吟共毛中令。遊煩筆下邳。何須行劫劫。暫可息騤騤。江上停歸旆。舟中命別巵。岫眉晴脈脈。波練靜漪漪。過鴈飛驚棹。潛龜伏負坻。霧濃迷遠島。水落見空汦。草色連迢遞。湖光接渺瀰。林猑聲嗝。沙鳥羽襂襹。錦碎叉紅鯉。萍浮釣白魾。華筵鋪玳瑁。寶杓送鸕鷀。坐到三竿日。狂傾一石甀。昔何榮赫煽。今反退嚘咿。公輩皆如此。皇天亦似私。嗟予生薄命。浪迹幾多朞。仙李徒攀託。蘧廬暫寓羈。自猶慙蹇短。誰忍飾顴𩔆。陋愧如鄶。名知似斗箕。頃逃雲水窟。高避網羅危。燠室經寒候。涼臺禦暑曦。傍墻培棗栗。匝地種桑桋。玉羽馴他鶴。莎鞦射却鶅。弄琴彈淥水。琢句覓淸琪。綠竹環階砌。靑松蔭梠㮰。剝苔新廢井。墾土理荒菑。穴伏梢麕子。山僵蹂虎屍。幽栖難奈久。出試見他辴。更欲依諸葛。何妨薦費褘。但聞天子聖。唯重巨儒耆。剪拂徒勞爾。駑頑亮若兹。無緣離釣築。何計脫蓬茨。玉蘊常藏櫝。珠潜敢潤碕。生涯何落魄。心事好參差。賈島驢恒跨。桓公馬未騎。篆沙羅鳥雀。網戶對蛛蜘。何羨燕尊隗。何期宋賞耏。京塵工化素。世路劇彎崎。自笑詩千紙。難償市一劑。韶聲忘嗜味。商頌莫憂飢。愛酒緡錢盡。無薪牡木炊。靑春𪚥𪚥𪚥。白日避陰葵。紙帳唯愁裂。荷衣不用紕。看書雙眼損。多病一身㾨。渴把柸濡口。行將杖拄肢。逍遙高漆吏。伏竄吊湘纍。路置桃椎屩。庭無貢禹綦。人雖譏放曠。我本恥嚅㖇。觸地生矛戟。渾身帶蒺䔧。數間初卜宅。一褐自安卑。稚子呼麤糲。山妻欠羃䍦。常關孫敬戶。如在冶長縲。憶昨尋三老。移時遣百罹。陽春嘉唱郢。繢綵譬遊濉。附翼方欣覿。揚眉各自怡。繞園芟草莽。掃地剪榛椔。林菓高難摘。池鱗俯可麗。餦餭何讓窡。臛臇不辭攲。愛客皆任昉。推賢盡宋畸。張溪題弱柳。潘圃詫芳荽。颺綠還憐蒜。抽黃始見蓶。已移三色李。將種九光芝。石井絙繩索。山齋峙柱榰。盃籌三百計。斗酒十千釃。代奏醙兼醑。交斟酎雜醨。濡毫懷化墨。嘗荈定州瓷。已許來函杖。何曾怒擧欙。幽情高谷口。遠目極峩𪚥。古木蒼苔澁。高楸碧葛虆。岸巾同踞石。蠟屐更升岯。盥漱臨泉氿。徘徊拂樹㯅。林深餘宿靄。洞密聚曾颸。幸共傾千日。何嗟對九疑。幽香尋杜若。俗嗜屛餳飴。要極歡情耳。何拘末禮爲。乍如魚得水。退作鳥黏黐。夜臥唯莞葦。朝飧只蕨藄。緖言難接耳。思淚謾成眵。飢鼠空窺案。寒鷄已上塒。厲風嚴朔漠。反炤指崦嵫。久欲成勦體。唯憂被詅嗤。潛心彌眑眑。索句益孳孳。未復同君樂。那堪使我疧。濮陽超世尙。履道結茅期。出處知誰與。攀援獨我推。飮將同綠蟻。食亦共蹲鴟。耽學期便腹。評詩到擘肌。洪爐容利鈍。明鏡納姸媸。獸傅重箋狛。蟲篇細問雖。師傅尊孟喜。兄事擬僧彌。强自呈蕪拙。多慙側曄猗。</text>
<text>夢中得玉甁。綠瑩光鑒地。扣之鏗有聲。緻潤宜貯水。剩將添硯波。快作詩千紙。神物喜幻化。天工好兒戱。脗然翻閉口。不受一滴泚。有如仙石開。罅縫流靑髓。須臾復堅合。不許人容指。混沌得七竅。七日乃見死。怒風號衆穴。萬擾從此起。鑽瓠憂屈轂。穿珠厄夫子。凡物貴其全。刳鑿反爲累。形全與神全。要問漆園吏。</text>
<text>量珠聞錢塘。積金見郿塢。富貴如浮雲。一散了如掃。唯有醉中心。日月所不老。我家酒如河。觥船堪一棹。莫詞秉燭遊。且限千鍾釂。</text>
<text>小女面如雪。聦慧難具說。二齡已能言。圓於鸚鵡舌。三歲似恥人。遊不越門闑。今年方四齡。頗能學組綴。胡爲遭奪歸。倏若駭電滅。春雛墮未成。始覺鳩巢拙。學道我稍寬。婦哭何時輟。吾觀野田中。有穀苗初茁。風雹或不時。撲地皆摧沒。造物旣生之。造物又暴奪。枯榮本何常。變化還似譎。去來皆幻爾。已矣從此訣。</text>
<text>一門積善出名卿。五色文章已瑞廷。崔氏弟兄皆列戟。韋公父子盡明經。世家他日標儒傳。里社何人榜德星。若借吹噓生羽翼。願攀鸞鳳到靑冥。</text>
<text>靑紫名家幾世臣。錦爲肝臟水爲神。誰知淸切中書地。還有風流外監身。美行已登銀筆麗。遒詞曾奪錦袍新。漢皇若問相如賦。何幸楊公薦邑人。</text>
<text>鐵幹稜稜萬丈孤。令狐雙美一生俱。仙鼇壯力扶山起。金虎雄精叱電驅。諫掖共稱張給事。將壇兼作李金吾。天池浴鳳恩波闊。餘潤能霑涸轍無。</text>
<text>紫泥封了佩鏘琅。朝退渾身帶御香。大手直凌修月戶。淸才獨合判花郞。孔光溫室何言樹。杜牧中書屢拜囊。十載窮途無賴客。彈冠今喜遇王陽。</text>
<text>禁林淸地是西臺。謝脁閑吟上砌苔。一萬古風丞相系。三千詩筆翰林才。紫微宮裏朝天罷。玄圃園中逐乘來。我亦文平門下客。莫嫌桃李隔年開。</text>
<text>珠璣咳唾到頭新。復見元和白舍人。夜聽金胥傳刻漏。朝陪玉帝草絲綸。圖南鵬翼凌蒼海。拱北星芒耀紫宸。幸是靑雲知己在。不應虛掉自鳴脣。</text>
<text>眞他特立諫垣深。家世唐朝獻六箴。電手掀名驚鬼膽。雲斤琢句出天心。二年靑瑣抽毫侍。昔日沈香頮面吟。同是伯陽千載後。願攀仙李庇餘陰。</text>
<text>君不見東吳水淸山復高。世世生雄豪。履之鍾秀氣。彩鳳穴中生鳳毛。壯志人誰知。地黑天昏龍虎嘷。朴生亦可人。曾是東西南北身。醉來眼花落井底。自稱風流賀季眞。形容大淳古。亦號華胥民。白雲居士本狂客。什載人間空浪迹。縱酒酣歌誰復訶。一生放意聊自適。倡兒叢裏倒千杯。俠客場中爭六博。今日逢君天使然。況復有酒如流泉。與君痛飮擊唾壺。志在萬里思騰騫。烈士壯心何日已。長劒倚靑天。功名富貴不須論。昔日王侯。今朝馬鬣墳。石崇金谷芳草沒。何處覓朱門。都是一場夢。請看蟻國淳于棼。滿酌壽君君飮無。明月爲我炤金樽。</text>
<text>鶴是塵外物。族本出神仙。無心玉籠裡。拂翼瓊樹邊。所以支道林。放之千里天。師今何酷愛。模寫置眼前。眞猶不可蓄。況奈丹靑傳。徐徐涉其理。師意乃不然。放恐失神態。養恐爲物牽。不放亦不養。莫如畫手賢。故寫靑田眞。逸翮凌紫煙。瘦以觀道貌。淸以養天全。吾觀寫生圖。未作寫生篇。</text>
<text>踏破香紈雪色裙。誰家帳底弄文君。細君愼勿加針線。又向巫山染雨雲。</text>
<text>新帖羅襦細摺裙。雙鸞帳底笑留君。多情杜牧風流在。欲發狂言問紫雲。</text>
<text>曉窓呵鏡照凝酥。兩朶烏雲滿把梳。時世粧成紅不暈。時世粧斜紅不暈。</text>
<text>我懶不理園。旅草生離離。今朝撥叢薄。中有薔薇數四枝。病根露地已垂損。弱質凌風不自持。長吁復自吊。手鍤剪榛椔。地面凈如洗。煌煌擢奇姿。膏泥自封植。畫架仍撑搘。緗英媚香艶。紺葉添華滋。初雖託天力。半亦偸吾私。如嫌妲姬隱寶障。已見西子出深帷。君不見劉郞玄都空獨來。桃花凈盡但見鷰麥與兔葵。又不見杜牧湖州去較遲。深紅落盡已是成陰結子時。著意殷勤猶未見。送春寂寞空含悲。何如草堂李居士。意外逢花對酌酒一巵。寓物詑深意。靜坐復深思。若此非獨花。凡物亦如之。欲見明月珠。先漉泥沙淄。欲求后妃賢。無使寵嬖隨。欲擇人材秀。先去讒邪欺。此詩有深味。莫敎兒輩知。</text>
<text>柘染御衣裁。金裝佛面開。却愁容易落。雨裡亦看來。</text>
<text>杏園當日宴遊同。廻首繁華醉夢空。兄弟不應慙魯衛。姓名曾共記瀛蓬。兪公沈靜含澄韻。劉子淸眞振素風。共訪禪英論夙抱。懶將雙脚踏塵紅。</text>
<text>除却今朝一笑同。詩壇三載恰如空。羨君劇郡堪游刃。愧我窮途尙轉蓬。關令後孫眞道骨。新羅古國揔仙風。才高地勝宜相敵。但莫鍾情臉斷紅。</text>
<text>詔許君前說苦空。緣君機辯冠禪叢。人間早駭金毛吼。天上親臨玉塵風。共羨方袍侵法衮。堪誇胡眼對重瞳。御園昨日葱成薤。果見高僧入禁中。</text>
<text>汝今乳齒已傾觴。心恐年來必腐腸。莫學乃翁長醉倒。一生人導太顚狂。</text>
<text>一世誤身全是酒。汝今好飮又何哉。命名三百吾方悔。恐爾日傾三百杯。</text>
<text>鷄林先生謫仙人。羅綺叢中富貴身。蓬萊殿上醉脫靴。誤將飛燕譬太眞。一朝謫向江南天。醉臥煙花二十春。玉籠那致九包鳳。金鎖難馴五色麟。快揮張旭筆。狂着陶潛巾。煕煕太平日。自號陶唐民。金雞放赦向京洛。京洛多風塵。又欲掉臂涉千里。相逢拊手空揮淚。見君飄然雲外心。一餉功名眞弊屣。行矣善保千金軀。南北東西亦是一天地。</text>
<text>荊土偏生託。璇星遍散飛。中藏白玉腦。外襲鬱金衣。種致將侯等。懷宜遺母歸。君從何處得。歲暮見方稀。</text>
<text>植物憐渠兼七絶。野翁餉我僅千枚。味如飴蜜還如乳。解止兒啼作笑媒。</text>
<text>掌中持弄愛團團。何必江南雪裏看。一箇忍堪輕擘破。邈從千里致長安。</text>
<text>暮尋山舍昧西東。行墮荒榛暗莽中。失路忽逢樵徑在。再三珍重採薪翁。</text>
<text>久爲紅塵客。浪走無時休。到山本無意。偶爾得玆遊。無奈愛山人。獨往嫌無儔。相逢許聯轡。出郭行悠悠。雲煙漸掩靄。始覺向林丘。苒苒松上霧。冷冷石間流。相將入僧舍。小酌語綢繆。已愜幽居趣。又欲便成留。迺知中下性。反覆隨所由。趨世悅紛華。入山樂淸幽。明朝返都城。又縛營生謀。嗟哉更何言。未免塵緣拘。要當婚嫁畢。始脫籠中囚。</text>
<text>去去指鄕路。悠悠出國門。離膓輪百轉。征淚雨雙翻。綠樹烟猶重。蒼崖日漸暾。喚人鸎舌巧。送客鳥聲喧。遠別亂心緖。早行餘睡痕。歸驂不可緩。荒草滿陶園。</text>
<text>舊有文園病。盛夏復遠遊。試嘗一甌茗。氷雪入我喉。松軒復暫息。已覺渾身秋。童僕殊未解。怪我久夷猶。我性本曠坦。所至任意留。得坎卽可止。乘流卽可浮。此留有何惡。彼去有何求。大哉乾坤內。吾生得休休。</text>
<text>扁舟駕浪疾於飛。水氣凄凉逼客衣。綠岸有時雙鷺立。碧天何處一帆歸。山含紅日低村樹。風卷銀濤碎釣磯。初出東門尙惆悵。渡江無奈益依依。</text>
<text>遊女冶容多效妓。居民祝髮半爲僧。江喧始識潮聲漲。地熱那堪瘴氣蒸。</text>
<text>朝日初昇宿霧收。促鞭行到漢江頭。天王不返憑誰問。沙鳥閑飛水自流。</text>
<text>江遠天低襯。舟行岸趁移。薄雲橫似素。踈雨散如絲。灘險水流疾。峯多山盡遲。沈吟費翹首。正是望鄕時。</text>
<text>路入荒榛怯日斜。忽聞啼犬認人家。孤村畏盜猶橫戟。古院逢僧暫試茶。萬里歸雲閑送鶴。一溪高柳靜藏鵶。此身會作江山主。聞道黃驍似永嘉。</text>
<text>跨驢才度嶺。縣枕碧江頭。水國移蓬島。人家住沃州。地形如走虎。山勢似騰虬。已脫王城厄。還休客路遊。鄕親尋版籍。農畝問先疇。置酒呼田叟。勤咨力穡謀。</text>
<text>草草事行李。茫茫涉梗艱。燎鬚隨病妺。扇枕憶慈顔。上國風塵暗。南州日月閑。此邦堪土著。端稱養踈頑。</text>
<text>雙馬權奇出水涯。縣名從此得黃驪。詩人好古煩徵詰。來往漁翁豈自知。</text>
<text>偶到湖邊寺。淸風散酒醺。野荒偏引燒。江暗易生雲。碧嶺侵沙斷。奔流夾岸分。孤舟何處泊。漁笛晚來聞。</text>
<text>憶昔放意京華春。白玉樽前爛醉身。如今浪跡江城裏。碧山萬里薄遊人。斷雲落日不忍見。細雨斜風空慘神。多君邀我慰羈旅。玉杯瀲灔生金鱗。紅裙數隊時世粧。哀歌一曲動梁塵。主人起舞屬我彈。把琴欲弄先霑巾。四筵賓客各相顧。問我何事多酸辛。答云近者王城亂。白日九街殷血新。我亦僅免崑岡焚。離流艱厄難勝陳。危膓觸地卽鳴咽。況此嶺外烟霞晨。痛飮粗堪寬我恨。請君更酌三四巡。</text>
<text>山水淸姸敵十洲。使君邀我宴江樓。郡人扶腋光生路。大勝朱翁晝錦遊。</text>
<text>岸上好花倡妓艶。樓前流水長官淸。玉樽未倒靑山暮。緩管哀絃尙殢膓。</text>
<text>桂棹蘭舟截碧漣。紅粧明媚水中天。飣盤纔見團臍蠏。掛網還看縮項鯾。十里烟花眞似畫。一江風月不論錢。沙鷗熟聽笙歌響。飛到灘前莫避船。</text>
<text>入山蒙密初迷路。村人過嶺相迎去。畦丁羅拜似獼猴。嘍囉頗帶南蠻語。田家主人瘴髮黃。邀我欣然具雞黍。髥奴舁甕走汲泉。癭嫗洗臼力擧杵。三尺山樽腰腹皤。松明吹火酌芳醑。堂下曲腰爭磬折。堂上脫幘自箕踞。酒酣徑臥再鼾鼻。僕夫秣馬天已曙。</text>
<text>一簇蒼山根。寒江開碧鑑。黛色曉連娟。縠紋晴瀲灎。肯携二三子。畫鷁凌晨泛。極浦水漫漫。長天遠如蘸。淸壺瀉綠醅。密席羅紅臉。金釵舞前落。寶扇歌底掩。哀箏雜慢管。遠逐風磨颭。晚泊白沙汀。綠樹繫紅纜。落日隱半䂓。到山聞暮梵。入夜又放船。月色淸可攬。浦口觀叉魚。銀刀亂相枕。膾雪隨刃飛。猒飫不可啖。商笛聲斷續。漁燈影明暗。終宵宴不疲。浮白聊快飮。好在鏡湖水。何時賜賀監。更待明年春。浴沂吾與點。厚意何以酬。短投無奈慊。</text>
<text>一別水仙鄕。騰裝適南荒。六月行萬里。白汗翻如漿。行疲又上馬。上馬睡欲僵。渴飮山下泉。泉水極探湯。童奴喘不息。屢擇樹陰凉。幸非就國者。行李不須忙。</text>
<text>興來命駕困來安。多謝乾坤放我閑。可惜郵亭白頭吏。一生都擲馬蹄間。</text>
<text>尙州古者沙伐國。王侯第宅無餘基。干戈百戰生死地。唯有江山閱盛衰。國破爲州州作國。古往今來非一時。地形眞似虎起伏。繚垣千里何逶迤。朅來困臥日正暮。未暇著眼窮搜奇。天明出遊試覼縷。魚鱗萬屋龍纏栭。蛾眉齊拜瑤佩鳴。聞有紫雲知是誰。</text>
<text>寺古山猶碧。僧高地更淸。野雲含雨意。松籟僭秋聲。落日鵶邊耿。殘霞𪚥外明。詩人餘習氣。摘葉寫幽情。</text>
<text>舊日筵中誰識我。三行粉面不曾廻。王郎謬敬遊邛客。果有文君夜出來。</text>
<text>暫得休休樂。聊償役役勞。石泉飛趁遠。松蔓走緣高。草際蟬遺蛻。林間鳥墮毛。憑師容卜築。小隱此簪蒿。</text>
<text>空谷風猶響。寒溪水自舂。養憐支遁馬。呪下涉公龍。小圃澆靈朮。幽庭護稚松。一聲淸夜磬。半月落遙峯。</text>
<text>細路縈紆入翠崖。危樓突兀俯靑霓。曉凉黃犢歸平野。日午幽禽浴淺溪。滿院薜蘿纏壁暗。傍窓楊柳壓簷低。欲知地僻無人到。門外泥深鹿印蹄。</text>
<text>癭形本是列仙儒。又學山中老苾蒭。金鴨焚香趨佛殿。木魚催粥借僧盂。松風瑟瑟無絃曲。烟岫層層著色圖。世上榮枯都是夢。邯鄲休歎駕靑軥。</text>
<text>食罷禪房暫啜茶。半山紅日已西斜。坐呼階畔馴人鶴。臥聽門前警盜鵝。萬柳影中南北路。一溪聲外兩三家。卒然得句聊題壁。寄語闍梨莫羃紗。</text>
<text>陶愁憑釅醑。扶病賴枯藤。伏石頑龜縮。奔峯怒馬騰。無風松自籟。欲霽霧光蒸。素習愛雲水。前身莫是僧。</text>
<text>臥痾聊寄老禪居。頭上空驚歲月徂。脚待舁籃陶令病。腰難勝帶沈郎癯。空山雨暗孤猿嘯。苦竹烟深一鳥呼。窓下枕書方熟睡。沙彌喚起勸皐虞。</text>
<text>羣盜如蝟毛。生民洒腥血。郡守徒戎衣。望敵氣先奪。尙未掃蜂毒。況堪探虎穴。嗟哉時無人。誰繼來嚼鐵。賊臂捷於猿。放箭若星瞥。賊脛迅於鹿。越山如電滅。士卒追不及。聚首空呀咄。幸能觸其鋒。物故十七八。婦女哭夫壻。髽首吊枯骨。荒村早關門。白日行旅絶。今年況復旱。望雨甚於渴。田野皆赤土。未見苗芽茁。富屋已憂飢。貧者何由活。朱門日吐茵。百爵耳自熱。高堂森玉簪。密席擁羅襪。但識門燻灼。不憂國杌。腐儒雖無知。流涕每鳴咽。嗟非肉食徒。未掉直言舌。已矣若爲陳。天陛無由謁。</text>
<text>水氣凄凉襲短衫。淸江一帶碧於藍。柳餘陶令門前五。山勝禺强海上三。天水相連迷俯仰。雲烟始卷占東南。孤舟暫繫平沙岸。時有胡僧出小庵。</text>
<text>淸曉泛龍浦。黃昏泊犬灘。黠雲欺落日。狠石捍狂瀾。水國秋先冷。船亭夜更寒。江山眞勝畫。莫作畫屛看。</text>
<text>江海浩無際。烟濤千里碧。終日在湖中。久統泛舟役。舊羨畫屛人。今作屛中客。波搖碎明月。水落出孤石。商船一葉去。杳杳何處適。行入蘆花洲。林霧翠滴滴。頭輕肌髮凉。不覺沈痾䆁。</text>
<text>碧天浮遠水。雲島認蓬萊。浪底紅鱗沒。烟中白鳥來。灘名隨地換。山色逐舟廻。喚取江城酒。悠然酌一杯。</text>
<text>夜泊沙汀近翠巖。坐吟蓬底撚踈髥。水光瀲瀲搖船閣。月影微微落帽簷。碧浪漲來孤岸沒。白雲斷處短峯尖。管聲嘲哳難堪聽。須喚彈箏王指纖。</text>
<text>紅鱗得自灘流。白酒賖來沙戶。此身漸狎漁翁。醉臥烟江夜雨。</text>
<text>晴湖浪靜枕肱眠。不覺篙工已放船。夢罷回頭沙岸異。忽驚移繫綠楊邊。</text>
<text>一棹漾流去。蕭然八月秋。落帆靑草岸。繫纜白蘋洲。燈暗風搖帳。江寒月滿舟。僕夫應怪我。病裏亦閑遊。</text>
<text>笛慢牽風遠。舟行舞浪輕。碧天秋夜靜。寒月浸湖淸。</text>
<text>輕舟溶漾信漣漪。中有奇石名鸕鷀。我恐鸕鷀覓魚蠏。喧呼翔集深江湄。翻翻誤觸馮夷宅。馮夷怒吼雷電作。風摧浪打兩翼折。半出波間飛不得。肌分髓爛隨東流。空有瘦骨留中洲。蘚侵沙澁化堅石。尾入泥蟠頭半浮。不然安肯烟濤裏。氣勢不死如昂起。徵奇詰異皆夢耳。穿鑿成詩亦一戱。不如買酒盈金罍。借汝爲杓。副以鸚鵡杯。日飮無何寫我憂。一笑萬事如浮埃。</text>
<text>憶昔共遊長安中。算來一十四春風。君時氣壯未三十。一身謂可趁飛鴻。我亦鬢綠最年少。眼電爛爛如王戎。別來雲散各何處。四海風塵雙轉蓬。相逢一笑撫銅狄。逬淚無言意不窮。師今已非昔日容。瘦與松頭老鶴同。我亦老大心轉縮。無復昔日氣如虹。論情未終各悽惻。不覺半峯斜日紅。人生一世須曳爾。早謝名利從支公。</text>
<text>赬卵撑枝幾許枚。滿林欹倒醉中腮。紅綃囊裏藏紅粒。要見霜風罄拆開。</text>
<text>寂寞殘宵月似波。空山啼遍奈明何。十年痛哭窮途淚。與爾朱脣血孰多。</text>
<text>萬里高天斷鴈秋。閑尋古刹碧波頭。喧喧門外千帆集。寂寂巖陬丈室幽。滿院松篁僧富貴。一江烟月寺風流。莫言林下何曾見。擺却浮名欲退休。</text>
<text>靈山最僻邑。客路尙荒榛。歲儉有逋戶。民淳多老人。黃鷄啼呃喔。蒼鼠出嚬呻。數箇緇衣吏。驚馳似迓賓。</text>
<text>百轉靑山裏。閑行過洛東。草深猶有路。松靜自無風。秋水鴨頭綠。曉霞猩血紅。誰知倦遊客。四海一詩翁。</text>
<text>身到龍巖疑玉境。口嘗龜井認氷漿。千金難賭僧窓味。山雨浪浪睡一場。</text>
<text>霸紲不到處。白雲僧自閑。烟光愁暮樹。松色護秋山。落日寒蟬噪。長天倦鳥還。病中深畏客。白日鎖松關。</text>
<text>石路高低平不平。閑騎果下彈鞭行。輕風靜掃烟光去。落月時兼曉色明。短麓前頭看寺榜。橫舟側畔問灘名。孤材何處吹寒笛。抱疾他鄕易惱情。</text>
<text>初入龍宮郡。林端出麗譙。渦圓官妓笑。磬折縣胥腰。激水寒搖岸。垂楊綠映橋。居民皆地着。斥鷃亦逍遙。</text>
<text>喜看桃李滿河陽。不意絃歌至虎城。纖玉莫詞彈錦瑟。病中猶未減風情。</text>
<text>到山聊得滌塵襟。況遇高僧支道林。長劒遠遊孤客思。一杯相笑故人心。天晴舍北溪雲散。月落城西竹霧深。病度流年空嗜睡。古園松菊夢中尋。</text>
<text>碧湖輕棹木蘭舟。滿目烟濤揔是愁。今歲漸非前歲貌。異鄕還憶故鄕遊。龍湫日暮腥雲合。鸞嶺秋寒瘴氣收。路斷方壺無計往。玉芝無奈老滄洲。</text>
<text>入谷畏飢虎。穿林驚宿鵶。三家村裏宿。何必問誰家。</text>
<text>感君携酒訪靑山。無限襟懷目擊間。尙有狂心餘舊習。屢擡雙眼注紅顔。</text>
<text>羞看禿髮似秋山。病後餘生夢寐間。一歲三分二分臥。可憐從此換朱顔。</text>
<text>犀鎭紅筵闢畫堂。綺羅交鬪玉簪光。優人得意多供笑。官妓承歡屢整粧。石竹裙翻微露襪。櫻桃口小細調簧。紫雲在席誰先問。忽憶分司御史狂。</text>
<text>我有一弱女。已識呼爺孃。牽衣戱我膝。得鏡學母粧。別來今幾月。忽若在我傍。我本放浪士。落魄寓他鄕。沈醉數十日。病臥三旬强。廻首望京闕。山川欝蒼茫。今朝忽憶汝。流淚濕我裳。僕夫速秣馬。歸意日轉忙。</text>
<text>我有一愛子。其名曰三百。將興指李宗。來入驚姜夕。爾生骨角奇。眼爛面復晢。磊落三學士。作爾湯餠客。綴詩賀弄璋。詞韻鏘金石。願汝類其人。才名轥元白。我生少展眉。得汝長笑謔。往往向人誇。始得譽兒癖。仲夏五月天。初別長安陌。遷延客萬里。忽見霜葉赤。時節日遷代。我病日云劇。無由撫犀顱。惻惻傷胸膈。</text>
<text>江城連日飮。蠻國半年留。衾薄踈鄕夢。衣寬洩旅愁。霜華寒鬪月。山色冷磨秋。爲報臨卭令。相如久倦遊。</text>
<text>南窓半日偸睡。夢到洛陽城市。覺來猶臥一床。已度千山萬水。</text>
<text>萬里江山一病身。東華夢踏軟香塵。長安不是天難到。漳浦沈嬰泥殺人。</text>
<text>寂寞寄人宅。淹延費歲華。麥花鋪白雪。楓葉染丹霞。木老看垂菌。池寒吊敗荷。長安何日到。目斷碧天涯。</text>
<text>門前不見白衣來。獨向僧家索酒杯。枝揷滿頭香滿口。免敎黃菊恨虛開。</text>
<text>鴈信方三到。蟾輪已五虧。荒蘺殘露菊。寒樹爛霜梨。最憶鵶頭女。還懷犀角兒。城東一區宅。誰肯葺茅茨。</text>
<text>我李本仙枝。家在紫霞洞。與物本無機。曾把漢陰甕。胡爲人間世。失意翻愡恫。化衣猒洛塵。振履作商頌。蝘蜓嘲龜龍。鴟鴞笑鸞鳳。何忍折我腰。突梯事傝。長嘯出國門。大江凌洶湧。步趁嶺猿輕。吟答山鳥哢。咄咄固殊殷。遑遑寧比孔。歷干百里侯。無人記閑冗。何恨岐中岐。亦是夢裡夢。得酒每呼呌。狂言屢驚衆。糟肉慕陳暄。井甁笑張竦。間關到尙原。兩足幾繭尰。坐客皆詩豪。才名輕沈宋。聊斟杜酒香。爲洗阮途痛。笙歌咽喧塡。左右紅粧擁。玉鏡十眉開。金盃千指奉。我醉拂玉琴。快作數四弄。此遊眞可誇。得意聊自縱。信美非吾土。歸期迫飛鞚。丈夫貴適志。去駐何須捀。</text>
<text>切於湓浦船中聽。哀却烏孫馬上彈。始信絃中眞有舌。聲聲似訴別離難。</text>
<text>楊州一覺靑樓夢。廬岳重尋白社栖。花柳放時兼放筆。山僧何苦乞留題。</text>
<text>耿耿殘星在。曉隨烏鵲興。旅膓消薄酒。病眼眩寒燈。行李如村老。囊裝似野僧。歸田計未遂。戀闕意難勝。避世慙高鳳。知幾謝季鷹。露深巾墊角。風勁袖生稜。石棧霜猶重。雲崖日未昇。辭親兩行淚。到𪚥尙霑膺。</text>
<text>江南蕭洒荻花秋。多謝郞官餞遠遊。纖玉莫彈箏一曲。絃絃揔帶萬般愁。</text>
<text>雲作雙鬟月作眉。刀頭相見更何時。十年不作湖州守。長笑多情杜牧之。</text>
<text>男兒心作女兒心。臨別殷勤淚洒襟。旅橐空來無長物。投詩一首當千金。</text>
<text>竝轡丹楓路。靑蛾細馬駄。卸鞍喧櫪馬。擡炬落林鵶。愛客期投轄。遊仙到爛柯。旅情多感寓。擊節自狂歌。</text>
<text>家倚靑山短麓隅。匣藏琴劒庋藏書。邇來懶答公卿問。猶咲華陽押隱居。</text>
<text>緩轡悠悠指驛程。耳邊猶帶管絃聲。忍敎紅袖佳人去。獨伴黃冠道士行。煙外遠山愁黛斂。風前垂柳舞腰輕。聯鞍欲話心中事。馬上無端夢易成。</text>
<text>多生曾結好因緣。千里同遊僅半年。門外靑松如我瘦。階前綠竹似君賢。蕭條郡舍三秋臥。寂寞郵亭一夜眠。幸有還家餘喘在。不愁歸路亘綿綿。</text>
<text>漠谷別佳人。幽谷別良友。臨行復解鞍。相對忘言久。强欲寬離愁。酌此一盃酒。酒薄愁轉深。淸淚滴襟袖。贈人莫如言。我言君聽否。富貴如浮雲。身世非我有。子幸全其身。愼勿爲名累。我今向玉京。非爲靑紫取。待當婚嫁畢。復此耕一畝。相見必有時。胡爲恨分手。</text>
<text>萬里長途獨去身。馬頭頻啑爲何人。朝衰暮落雙蓬鬂。南去東還一葛巾。繞縣靑山橫似郭。滿畦黃稻積如囷。行人歌笑居人樂。此是昇平第幾春。</text>
<text>幽谷一宵中酒宿。聊城半日解驂留。歸來阮籍空長嘯。寂寞相如故倦遊。郵吏送迎何日息。使華奔走甚時休。唯予幸是閑行者。來不煩人去自由。</text>
<text>萬緣灰冷老居士。尙有丹心愛聖明。天下蒼生皆請祝。如何獨占華封名。</text>
<text>稅駕入古院。燥吻無由澆。詩肩秋山聳。旅恨風旌搖。吾師舊未識。欣然肯相邀。桂酒酌碧香。霜梨剝紅消。已療靈輒飢。復慰相如痟。君看今人交。有似秋雲飄。膠漆誓昨日。胡越視今朝。多師有古風。名與遠公超。遇士雖非素。意合不謂遼。見我如舊執。殷勤訊無憀。此意何以報。愧無答瓊瑤。</text>
<text>踏遍東南路。吾鄕欲去休。更尋松徑樂。深猒瘴天遊。過嶺捫紅日。循江瞰碧流。忠泉昨夜宿。越女笑難留。</text>
<text>路抱長川遠。雲低曠野平。天寒征鴈苦。沙漲宿鷗驚。鬼火林間碧。漁燈雨外明。歸舟晚未泊。鵶軋櫓猶鳴。</text>
<text>歲半東遊歲杪還。光陰空擲道途間。秋霜染盡吳中樹。暮雨昏來楚外山。橐底酒錢渾罄倒。篋中詩卷更追删。多君獨唁羈離客。置酒仍呼兩小鬟。</text>
<text>江邊放浪自忘形。日狎遊𩿨傍渚汀。散盡舊書留藥譜。撿來餘畜有茶經。搖搖旅思風前纛。泛泛孤蹤水上萍。寄謝長安舊知己。客中雙眼爲誰靑。</text>
<text>去國魂頻斷。還鄕歲半徂。拍天波蒼茫。遶郭路縈紆。縣脈依山盡。民風逐地殊。初疑遊鄠社。漸訝入湘吳。沙戶魚爲稅。畋師鹿作租。水荷欹競倚。松蔓倒相扶。野艇蓴鱸興。仙裝竹鶴圖。遠村聞吠犬。古壁吊飢鼯。兀兀詩成癖。昏昏酒泥愚。村羹烹土卵。客俎猒山膚。細愛子腰棗。香貪兒臂菰。雪回看楚舞。珠碎聽巴歈。劇飮膓應腐。狂呼膽益麤。俗淳無毀譽。正合着癯儒。</text>
<text>一餉繁華夢已空。故鄕還與故人同。煙巒遠似粧眉綠。霜葉濃於醉臉紅。往日狂携金谷妓。今朝始禮雪山童。陶潛習氣猶依舊。尙恐攢眉對遠公。</text>
<text>窮秋客南國。今日向長安。未護陶園菊。空紉楚畹蘭。日輪吟外轉。天幕醉中寬。胡奈授衣月。單衫正怯寒。</text>
<text>指點紅裙勸別鍾。孤煙落日揔愁容。十條纖玉休牽手。六尺飄蓬易轉蹤。紅葉九秋聊暫別。綠楊三月約重逢。尋盟異日知誰證。記取庭前戴雪松。</text>
<text>久違鶴髮淚沾衣。自別蛾眉帶減圍。莫笑向京無一物。滿船猶載百愁歸。</text>
<text>家在鳳城南北傍。身遊蠻嶺三千里。半年嵐瘴換顔華。面黑鬂黃如蜑子。何況殘𨈬是病餘。蒼皮皴皺尤可耻。唯存瘦骨高於山。十月單衫纔掩髀。親舊相逢定未知。妻兒一見初相避。猒看村邑煙火微。數屋蕭條龜殼毀。喜見京都風日佳。萬家邐迤魚鱗比。李邕入洛故依然。馬卿遊邛還夢耳。此行可笑不可誇。寄語交遊勿嘲戱。我家新釀方壓槽。聊復招邀客一醉。</text>
<text>居士年來鉄作肝。肯緣紅臉也消魂。滿衣渾是辭親淚。誤認巫山暮雨痕。</text>
<text>孟冬地閉錮。可雪乃及雨。鷄縮未離巢。鳥霑難振羽。有懷同心人。想像如瓊樹。地爐擁一裘。棐几閣雙肘。雖無蘸甲杯。亦詠撚鬚句。</text>
<text>瘴國迢迢入柱南。憐君輕觸曉寒嚴。故人情重登山送。慈母恩深陟屺瞻。渡嶺雪愁隨鴈苦。過江風信掛烏占。玉顔記我如相問。爲說形容漸瘦纖。</text>
<text>閉閣留賓手挽衫。細斟家醞綠如藍。閑呼玉局爭雙六。醉把朱絃弄十三。不必論文期渭北。端宜聯句會城南。殷勤最愛曹溪老。約我靑山共結庵。</text>
<text>天上群仙會。姮娥欲點粧。却嫌塵掩鏡。下洗碧流長。</text>
<text>去年園中桑葉沃。神蠶作繭大於屋。織成五色雲錦羅。不待寒蟲苦相促。今年桑老枯且萎。飢蠶僵臥未生絲。渾家拱手待天寒。一聞促織先酸悲。千聲萬聲無一尺。爾吟雖苦終何益。月叢露葉不耐寒。入我牀前空喞喞。君不見促織之號何太忙。箱無寸線機無聲。唯有病夫雙鬢髮。一聲促得一絲生。縈紆心緖亂莫斷。一夜織得愁萬段。虫聲於予已不費。勸汝從今啼少緩。</text>
<text>君不見畢郞嗜飮無餘營。但願持螯了一生。又不見錢卿乞郡非他求。唯思有蠏無監州。猩脣熊掌易爽口。只應此味尤宜酒。江童餉我蝤蛑肥。𢅠大臍團多是雌。東海輸芒今已了。後脚差闊眞撥棹。平生讀書辨蟧蟛。定非司徒舊所烹。烹來剖破硬紅甲。半殼黃膏雜靑汁。草泥跳躑雖爾宜。猶被王倫餘怒移。不如入我左手把。日飮無何聊得佐。詩人冷淡食無魚。爛蒸瓠壺客盧胡。瓠壺食盡又何續。更見靑盤堆苜蓿。硬鱗腐肉猶長饞。況此海產如糖甜。急呼赤脚撥新甕。玉蛆星沸香浮動。蠏卽金液糟蓬萊。何必服藥求仙哉。</text>
<text>嗟我落寒貧。渾家皆食粥。亮非飡霞人。何由得辟穀。仁哉法師心。憐我無寸祿。惠然送白粲。粒粒眞輭玉。何煩顔公帖。已貸監河粟。扊扅方暮炊。寒廚煙始綠。猶堪咲三閭。冷淡湌秋菊。</text>
<text>平生喜弄如椽筆。嘲戱風月無停時。又將搪突造物兒。造物慧黠乃先知。故敎右手忽生瘡。嚲手縮坐如凍䲭。捻毫潑墨俱艱澁。腹雖有藁何由施。乾坤不復困搜剔。神鬼方應肆詆欺。糖蠏螯肥堪斫雪。左手幸完猶可持。被酒酣眠不覺痛。非灸非砭眞我醫。</text>
<text>去年尙州遇重九。臥病沈綿未飮酒。强携藜杖起尋僧。手撚寒香空自嗅。去年已去莫追悔。却待今年作高會。豈知今年又病手。未趁好事詩酒輩。亦復起飮嚼霜蘂。未能免俗聊爾耳。山妻笑勸良足歡。何必登高爛熳醉。書生命薄何足道。佳節年年病中度。落日愁吟遶菊籬。西風有信猶吹帽。</text>
<text>去歲秋九月。南來寓吾邦。遶村皆禿嶺。帶縣唯淸江。朝遊林下寺。問道雪眉厖。暮還寄旅舍。擁葛對靑釭。淸坐愁不寐。風雪打紙窓。平明別姊氏。跨我鐵色駹。出門月未落。遠寺鍾初撞。崎嶇路高下。馬足蹶石矼。殷勤二三子。出餞皆舁缸。臨歧一揮手。淸淚落雙雙。曉行䕺薄中。畏虎橫短鏦。身穿岫齾齾。足亂溪淙淙。閒關到京洛。日月會龍𪚥。兒女喜我至。問訊何悾悾。至今淸夜夢。萬里凌崆㟅。何時乘使車。四牡嚴麾幢。吏民改舊觀。畫鼓千指摐。此言亦戱耳。褊心良未降。功名如鼎重。萬夫力爭扛。吾儕已斂退。無復隨群哤。如收簸揚旆。髡然束空杠。拂衣便長往。願學峴山龐。</text>
<text>何人結宇靑山旁。坐對孤松萬丈長。日看月賞眼力盡。驅入麤狂一斗觴。千蟠百蟄急欲吐。吐向鮫人六幅素。不然安向寸毫端。寫此磊磈千年不死之老樹。我恐山盲谷暗煙霧裏。鐵色黑蛇欲走未走低復起。又恐波乾浪涸海變田。鯨鯢瘦骨塡坑跨壑枕相峙。枵然罅縫呀口鼻。雲陰之日。疑有風雷作龍吼。竟日支頤未信水墨摹。世間那得有此手。</text>
<text>新模特地傳椰子。古樣何曾問竹皮。手熟不生針線迹。知君眞箇老冠師。</text>
<text>穩似鹿胎幘。輕於鵲尾冠。幸無劉氏溺。堪學貢公彈。</text>
<text>師友梁先生。曠達四眀狂。驥老益奮驤。鶴瘦猶軒昂。讀書千卷强。苦欠一錢囊。心若萬頃汪。挹游良莫量。遠步凌大章。英辭倒長楊。枵然飮酒腸。江海注杯觴。身雖蝸屋藏。意可鵬天翔。憶昔城西傍。相見鬢已蒼。投人驚夜光。入室聞蘭芳。淸風北窓凉。同枕臥羲皇。我家酒初香。邀君醉幾場。君家月似霜。呼我宿一床。同遊白蓮莊。共問紅樓倡。紅葉秋風冷。綠楊春日長。携手聊倘徉。此樂亮難忘。得州天一方。山水杳蒼茫。春晚歸意忙。明發欲騰裝。朴生好事郎。氣俠誰敢當。入門語琅琅。告去將餞梁。幸此春日晴。已掃園林荒。相將往茅堂。黃鳥哢如簧。雜花紅錦張。高樹靑旗揚。樂極反悽傷。臨別淚霑裳。贈行言未詳。但願柔濟剛。此語苟深嘗。何憂不龔黃。</text>
<text>一樽談笑慰無聊。永日除君孰與消。花媚三千宮女臉。柳搖十五妓兒腰。蜜蜂啑蘂脾初重。乳鷰尋巢舌轉饒。如子豪門容惡客。此生何處不逍遙。</text>
<text>平生落宕亦何聊。一笑無端萬慮消。日映午花酣醉頰。露霑春草濕裙腰。慢斟芳酒三杯足。靜鬪仙碁一路饒。捨却郎君誰共飮。人心都是九疑遙。</text>
<text>多病逢春不自聊。吟詩舊習獨難消。玉書不用尋蒼腎。瑤瑟深宜奏綠腰。狂客自呼元浪漫。佳人誰喚蕫嬌饒。十年交分良非淺。意合休嗟楚越遙。</text>
<text>未必楊妑色絶奇。只緣誤國作嬌姿。君看貞觀太平日。宮掖那無一美姬。</text>
<text>數年飄散各西東。今日樽前一笑同。乍把銅人相話舊。更憑石女苦談空。篆畦終日淸抽穗。燈蘂侵宵巧綴虫。濃翠滴窓垂柳雨。暗香撲地落花風。醉翁情興狂於白。禪老行裝懶似融。他日不辭參入社。遠公沽酒引陶公。</text>
<text>夜深蓮漏響丁東。三語煩君別異同。多劫頭燃難自救。片時目擊揔成空。猒聞韓子題雙鳥。深喜莊生說二蟲。活火香茶眞道味。白雲眀月是家風。生師演法機鋒銳。禦冠乘冷骨肉融。邂逅忘形聊得意。不慙當日老龐公。</text>
<text>久雨長愁客。新晴似媚人。姸姸花笑日。嫋嫋柳嬌春。圓滑鶯聲巧。輕翾蝶翅匀。十分風景麗。正好醉芳辰。</text>
<text>萬事皆同薦福雷。書生性命信微哉。平生多向僧家飮。又被僧家禁酒來。</text>
<text>綘葩春𧰟𧰟。朱實夏團團。始訝繁星麗。還疑碎火攢。摘林濃帶露。和葉爛盈盤。粲似丹砂粒。圓於赤玉丸。跳嫌衣上落。弄愛掌中看。留核欣盈掬。含津覺潤肝。</text>
<text>眼迷光熠煒。舌識味甘酸。感子親情密。知予病肺乾。爲分仙菓美。聊佐酒筵歡。縹李攀援絶。緗桃比況難。不敎兒擅取。思與客同飡。原廟魯羞否。先嘗意未安。</text>
<text>半岸烏紗帽。閑敲綠玉扉。柳深鸎百囀。林晚鳥雙歸。太白甘時後。陶潛悟昨非。紛華方戰退。始覺卜商肥。</text>
<text>一龍期作友。凡鳥豈題扉。琴客春多思。碁僧晚未歸。身窮道轉富。心是貌還非。不羨夸毗子。裘輕馬亦肥。</text>
<text>莫笑上人中聖人。醍醐與酒味同醇。始知糟麴神麤猛。解倒金剛三昧身。</text>
<text>二月靑春光。浮動黃金柳。園花酒噤脣。林鳥已柔咮。問君氣俠豪。能復觴吾否。自言有醽綠。可以濡君口。君不見長篇短篇詩萬首。何人記我千年後。不若未死前一杯綠蟻酒。</text>
<text>不見氷只見玉。飄然韻格淸不俗。相看眸子秋水綠。頭上烏紗螺點粟。玉川扣門來剝啄。白日與消碁一局。可人可人豈不服。伯鸞不在傷心曲。</text>
<text>伴開春𧰟旋隨風。欲配秋香夢又空。閱遍群芳無可偶。依依獨到雪中紅。</text>
<text>霜卉秋來遍放花。飽看野岸與山家。石盆硬滑應難穩。一朶寒香尙足誇。</text>
<text>外家鍾慶氣如春。華屋尋常鷰賀賓。一朶好花嬌欲語。又將何瑞報於人。</text>
<text>例憑土肉得繁枝。猒見群紅婀娜姿。賴爾花中獨安石。鐵膓如我尙開眉。</text>
<text>欲試君賢豈一端。悍根又奈石盆寒。箇中尙有湘江意。直作攙天玉槊看。</text>
<text>露珠偏上翠尖垂。愛箇玲瓏未墮時。賴有彈渦餘海暈。老虬盤穩秘鬚髭。</text>
<text>覓伴成三老。危巓度木梢。猛風衝帽過。微雪點衣消。路遠猶甘皸。人遐幾費翹。興來聊訪戴。不必見招邀。</text>
<text>雪華堆瓦縫。寒氣束林梢。道已將時左。愁宜託酒消。天門鳴鈿轂。仙禁簇金翹。獨向窮山去。只應猿鶴邀。</text>
<text>碧瓦鱗差出樹端。洞門人靜立蒼官。滿林白雪猿跳破。半壁紅暉鳥喚殘。香燼冷堆山室寂。磬聲淸斷石牎寒。我狂漸息堪禪縛。莫作當年獵將看。</text>
<text>萬事都空一笑端。尙欺螯叟漫爲官。巖連井榻雲長濕。地近茶窓雪易殘。閑掛鐵君經夏結。狂燒木佛禦天寒。靑山他日應爲舊。不憚幽蹊子細看。</text>
<text>記得香城締搆端。鑾輿曾此擁千官。苔侵篆額碑文暗。雨染紅泥壁畫殘。寶育臺含孤月冷。摩訶岬觸斷雲寒。巖僧見慣慵廻首。付與閑人自在看。</text>
<text>剩遣談雷吼舌端。坐敎鑿齒作衙官。狐驚柱杖初拈起。鳥喜齋鍾半擊殘。雪色與師眉孰白。山光入我眼爭寒。相逢得意眞些子。莫是他年作夢看。</text>
<text>散浪何曾釘一端。只緣上界足仙官。裁雲舊習津津出。夢雨餘痕旋旋殘。信步偶尋融老懶。滿身猶帶廣文寒。無心那有安心處。愼勿將心特地看。</text>
<text>卜居城東蝸一殼。怯寒無奈縮頭角。偶然乘興閑出郭。三尺雪深寒蘸脚。來打禪扉聲剝剝。警咳一聲虛谷答。入門眩怳見臺閣。似見小空隨善覺。隔林吹火棲鳥落。渴漢求茶泉欲涸。一夕忘懷這裡樂。大勝三笑遊盧岳。</text>
<text>洞深煙霧碧凄迷。其奈無情日又西。厭雪寒麕爭穴燥。避風幽鳥擇枝低。走藤遇曲難成杖。臥木因高偶作梯。不識空門閑氣味。到山煩覓壁閒題。</text>
<text>霽天寒碧月分眀。十二蓮花滴瀝聲。除却燒香無一事。始知禪格大高生。</text>
<text>仲經扶聖漢。趙憬相皇唐。根大瓊枝盛。源深玉派長。履龜生挺質。畫鹿早占祥。筆刃千鈞重。心河萬頃汪。飛龍曾利見。威鳳歘高翔。天上文星魄。人間愛日光。判疑掀霹靂。論事振琳琅。扈聖登靑鎖。緘書拜皂囊。璧門趨閣道。璇極護文昌。鐵棟明堂固。金城敵國防。望歸裴晉國。倚重郭汾陽。大手調殷鼎。丹心補舜裳。品人同許郭。愛客似原嘗。利器金椎鑄。長材玉秤量。沈珠寧鏟彩。幽菊競披芳。無賴孤軀在。投閑十載强。妙齡初丱角。游學遠贏糧。染翰攻鉛槧。橫經對縹緗。靜關孫敬戶。坐穴管寧床。樂器堪調啞。詩篇欲補亡。登壇屠沈謝。劘壘倒班揚。科第連年捷。聲華一日彰。不曾呑墨水。聊得鍍金湯。便欲層霄擊。何思半路僵。風濤終蹭蹬。雲漢轉微茫。反蟄跳蛙井。空尋覆鹿隍。號呼逾壑底。骯髒猒門傍。有水誰霑鮒。多歧竟失羊。頗同殷咄咄。敢比孔遑遑。功寄堆文塚。窮牽送鬼檣。本雖由薄命。半亦坐佯狂。萬事經三折。虛名愧七襄。早聞明鏡照。猶及覆盆藏。果記氷鄕子。曾稱粉省堂。喜深跳欲舞。涕出拭還滂。燕谷思溫律。無鹽費靚粧。銓衡今入手。造化大專場。益復伸吭望。方期傅翼揚。沐芳新振垢。磨鈍漸生鋩。季嗣眞如玉。淸朝早綰黃。幸承靑眼眄。叨對白眉良。結髮初相識。論心誓不忘。幾熏蘭室臭。同折桂枝香。綺席嘗陪後。花堤共綴行。自呼知我鮑。狂導起予商。謬殿三千履。今移十五霜。茅菅親繢繡。瓴甋側珪璋。爲惜纍纍狀。聊廻惻惻膓。屢將金諾重。欲借衮褒煌。今日何多幸。中心竊自昂。私因誠不淺。公道亦何妨。好試淸琴撫。無嫌美錦傷。亮難堪劇郡。正合委偏鄕。最望鼇東海。還思鴈北方。窮奔何擇木。饞口不須魴。躍躍哀鳴急。懸懸仰叩忙。</text>
<text>累葉衣冠後。三朝肺腑親。周王呼伯父。漢帝重宗臣。瑞世龍章煥。鳴時玉韻新。舊傳張相印。早綰彥昇銀。位已黃扉貴。身猶綠鬢春。飛鸎曾放手。跛鼈亦攀鱗。但備籠中藥。何參席上珍。同門多振躍。唯我落寒貧。三十無官客。東西浪跡人。顔瓢空有水。范釜久生塵。鍛鍊誰成器。俜停尙問津。前魚如不棄。何幸達楓宸。</text>
<text>五色毛生穴。三珠樹接枝。弟兄雙拜相。今古罕同時。蒼玉初承寵。黃扉旋躐資。陰陽歸燮理。社稷寄安危。靜似成蹊李。端宜飣座梨。豹文無誤對。亥字判羣疑。雷電扶韓手。陽秋備褚皮。吹噓餘論美。攀附幾人馳。我是諸生憲。嘗干太尉熹。感公同見賞。似昔早相知。爲惜塩車困。期將玉鎖縻。歸來猶夢寐。銘刻在心肌。同輩皆翔驟。吾生大嶮𡾟。久爲莊轍鮒。空羨魯梁雌。淚眼餘三泣。歌聲發五噫。深坑無計出。長綆肯誰施。濩落從人棄。揶揄任鬼欺。幸粧嫫母面。已識紫芝眉。頭角那長縮。心肝會一披。天高難自達。願綴薦衡辭。</text>
<text>世出文章伯。興由德義門。八龍初竝躍。三鳳最超騫。陳湛眞難弟。桓榮實有孫。白眉奇表秀。靑鬢美官尊。洒翰雲多態。端容玉不言。循循家訓在。挺挺祖風存。月裡名書澤。紗中像護藩。中興依日月。大手定乾坤。已入棲烏府。將登畫鹿轓。立朝威凜凜。愛客色溫溫。憶昨方投刺。移時得接論。仰鑽彌自若。慰勉一何敦。邊幅䂓多檢。毛皮禮去煩。歸來空想像。早晚更攀援。我李難成蔭。何門可托根。高蹤隨泛梗。幽佩綴芳蓀。衆謗吹毛急。狂言到口呑。短衣愁寗戚。一室著陳蕃。官路如天遠。年光劇海奔。陸沈那久困。水擊會高飜。已恃知音在。行銷泣璞冤。孔融憐我否。一鶚在平原。</text>
<text>鶚書朝奏九重天。御墨才宣萬口傳。昔見銀杯嘗羽化。今聞箚子忽登仙。</text>
<text>馬失焉知還是福。羊亡不用若相追。品題全繫山公手。何恨天書半路移。</text>
<text>靑雲得路甲枝郞。家世金甌覆姓名。璧海千尋胸底溢。錦霞五色筆頭生。班心舊振霜威凜。省眼今懸鏡炤明。困涸誰煩呼斗水。沐芳人競拂塵纓。玉溫顔色曾叨識。莩薄因緣亦自榮。書記翩翩誠不分。割鷄一邑適吾情。</text>
<text>二紀風塵中。一龍三益友。襟期付歌詩。意氣許杯酒。顚狂白千篇。酩酊劉五斗。准擬𧰟陽天。尋花共携手。春光不吾負。已着黃金柳。捨我忍何之。如手失左右。別語那易聞。淸淚濕我袖。江南阿那邊。縹緲連天岫。一鞭行色遙。憶我廻頭不。殘春早早來。一笑重論舊。</text>
<text>二月東都門。別我同心友。爲唱三疊詞。勸進一杯酒。平生男子心。烈膽大於斗。臨行效兒女。流淚惜分手。春風如有情。吹舞纖腰柳。是時全履之。傲兀居坐右。相將挽歸衫。似挹浮丘袖。何意飄飄雲。悠然戀舊岫。隨風忽歸來。肯復從吾不。約束更尋芳。桃花笑依舊。</text>
<text>天胡窮退之。鬼亦笑羅友。珠聯五字詩。鯨吸千日酒。南遊觸豐㬢。海泛占北斗。擧鞭向習池。醉任兒拍手。靜採瀛州芝。狂吟彭澤柳。眼高紅粉媸。謝遣不留右。五馬光陸離。訪君爲挽袖。共倒黃金巵。晚色靄烟岫。是時得新詞。還憶狂生不。覩君南行辭。江山盡如舊。</text>
<text>瀟洒全客卿。氣韻眞我友。早懷濟物情。暫隱陶潛酒。吐文似六經。錯落羅星斗。未放驚人鳴。誰傷代匠手。雨輭光風輕。時節宜花柳。亦足了一生。蠏左復杯右。長嘯如鸞聲。飄飄紫霞袖。詩成倒宣城。句壓窓中岫。我性元無程。二子肯容不。淡水交轉淸。二十年前舊。</text>
<text>百花相倚鬪輕盈。準擬同。君醉大平。嘉節無端揮淚別。亂山何處皺眉行。玉川文字五千卷。魯望生涯三十楹。曾是少年爲客處。逢人問我舊姓名。</text>
<text>半山斜日過簷遲。淸句唯吟杜紫薇。溪竹困陰孫未長。庭梅飽雨子初肥。旅軒風簟牽人睡。野鼎春蔬慰客饑。千里倦遊誰勞問。石樓僧定銷烟霏。</text>
<text>落日三盃醉。淸風一枕眠。竹虛同客性。松老等僧年。野水搖蒼石。村畦繞翠巓。晚來山更好。詩思湧如泉。</text>
<text>碧湖晴瀲灎。芳草遠芊綿。問路三千里。知名四十年。愛凉憑水檻。眺遠上雲巓。老衲渾多事。評茶復品泉。</text>
<text>平湖水漫柳嬌春。一路風輕雨浥塵。畫鷁似閑還似迫。送人才了又迎人。</text>
<text>春遊陽成憊。旅意動含悽。緣蔓扶顚樹。蒼苔護圮堤。暮江煙柳重。曉岸露花啼。歌吹楊州路。風流憶竹西。</text>
<text>右院閱人久。荒村得酒踈。詠詩驚谷鳥。投飯聚池魚。江寂潮廻後。山明日側初。春慵渾作癖。得句不須書。</text>
<text>閑於陶靖節。狂似蓋寬饒。旅夢穿層岫。詩眸截碧霄。輕飆牽別袖。殘月送歸橈。水壁波霾粉。巖碑蘚蝕雕。江山同北固。風土似南譙。控險天爲府。連空鬼作橋。幽花逃小雨。臥柳困驚潮。沙日玄夫曝。湖烟雪客翹。遠聲聞𪚥靄。深竇俯窐寥。離別吾偏感。光陰孰共消。去如猿出檻。來忽鳳遊郊。何適未爲樂。休煩苦避囂。</text>
<text>雞林先生九十餘。十分霜雪黏雙鬚。金丹未就脚稍澁。出門入門須杖扶。尹郎意氣衆所憑。贈之以南詔萬歲之紅藤。五節踈勻過手卓。六尺脩直等肩升。千山萬谷意自便。昨日衰翁今壯年。長安多酒店。遊必掛百錢。君不見孔光靈壽煩帝賜。白首冒榮能不恥。先生本有紫霞想。不事嬰身珪組累。先生有素風。此杖宜山中。何必學羅公遠。擲作銀橋入月宮。</text>
<text>雪色白於紙。擧鞭書姓字。莫敎風掃地。好待主人至。</text>
<text>憶昔江南天。扁舟泊烟浦。霜菰映淸淺。中有雙白鷺。靜翹綠玉脛。閑刷白銀羽。擬將詩句摹。久作猿吟苦。寫形雖髣髴。佳處殊未遇。畫工眞可人。到我所未到。眼活而有力。聳立勇前顧。肉瘦而有骨。未起已遐慕。就中畫聲難。解作啼態度。我詩豈好事。聊寫畫中趣。畫難人人蓄。詩可處處布。見詩如見畫。亦足傳萬古。</text>
<text>朅來溪上弄淸波。影舞形搖幻怪多。忽憶蘇郎臨潁水。鬚眉散作百東坡。</text>
<text>霞想雲情逸天半。玉籠金鎖莫我絆。平生自學元次山。欲往寒溪稱浪漫。寒溪主人偶此逢。聊復軒眉一笑同。禪味何妨飮餘滴。談鋒更愛生雄風。相從不覺西日側。十里靑煙催晚色。不須更憶寒溪遊。見公眼色奪溪碧。</text>
<text>鮎魚緣竹一何遲。漸愧頭銜似昔時。只爲別來長飽戀。故應相見更多姿。詩敎雪暈微侵鬢。酒放春紅半蘸肌。我亦參禪老居士。祖師林下舊橫枝。</text>
<text>自是踈慵訪校遲。別來那有暫忘時。笑顔爲我還春色。道經如今亦世姿。好句似珠跳遍手。淸談如雪冷渾肌。一壺芳醞歡情足。醉折名花揷數枝。</text>
<text>彈指相逢恨見遲。恰如甕裡閱圖時。木鵝卵破方生翼。石女兒嬌更媚姿。山字肩高成冷坐。稻畦衲短稱淸肌。他年若許參吹布。會覓飛窠訪樹枝。</text>
<text>南宗老宿僧中鳳。一入寒溪金碧洞。酌泉臥石猿鳥共。空巖唯有月迎送。浪翁窪樽應復弄。摩挲蒼苔窺罅縫。山磨水激洗煩冗。故應道韻轉淸聳。玄公落落繼佛隴。結茅月城三四棟。浮碧樓高鶴可控。逸想凌霞欻飛動。走浪春風鳴鐵甕。寒流瀉月搖銀汞。歸來作詩似泉湧。句法淸新輒驚衆。三師於予若昆仲。相逢一笑怳如夢。故人情深別難勇。留連劇飮何辭痛。</text>
<text>夜靜紅燈香落灺。虵頭兔勢縱橫。但聞玉字響紋枰。誰饒誰勝山月漸西傾。十九條中千萬態。世間興廢分明箇中一換幾人生。仙柯欲爛回首忽相驚。</text>
<text>夢豈自無徵。事或先有讖。憶昨夜方午。睡熟邯鄲枕。君來乞人銘。及窹良恠甚。子來告兒亡。淚暈餘老臉。因思夢中事。莫是精神感。君兒方六齡。眉目得君範。何物奪之去。無奈鬼橫僣。預玄童烏亡。無槨孔鯉殮。壽殤皆關天。子幸勿爲念。細君苟無恙。立竹眞可厭。葬隣林君墩。雖夭未爲慊。</text>
<text>蟻坑名官奈爲何。一世生涯付醉歌。詞格淸哀珠有淚。道心虛寂井無波。禪公旅寓窠依鳥。園客仙期繭作蛾。綠髮相逢須痛飮。他年重見鬂霜多。</text>
<text>憶昨往拜和闍梨。談空說有夕晷移。是時偶見老尊宿。破衲半肩縫萬絲。子豈佛隴的孫歟。目擊不言心自知。挑燈相近接談笑。口風吹却雪山欹。自言天台學止觀。粗窮八敎與五時。早年抽身名利門。有如魚鳥不可囚籠池。一朝勇去靑山白雲裡。採松食葉聊充飢。忽聞孀母嬰沈瘵。百舍重繭來洛師。遑遑汲汲思療理。恨不遇金樻探方三世醫。世人殊未解。應笑浪奔馳。顧我赤霞衣。多被紅塵緇。紅塵不堪久。綠蘿不可欺。振錫還山無幾日。要與吾子專夕論心脾。相將握手到僑居。烹蔬晚食話到雞喔咿。囑予明日復見訪。出門丁寧聞此辭。明朝有雨如倒河。我尙不欲孤前期。撥泥踏水來叩扃。撫掌迎笑欣揚眉。坐客况有河秀才。鐺脚相對語忘疲。樽中有酒香酷烈。師雖不飮勸我頻巵巵。夜深輟飮開茗席。明日入戶偏相窺。明發師當去。我豈獨受名韁縻。若許陪杖屨。且向丹崖碧嶂同栖遲。君不見遠公在匡山。亦容陶陸相追隨。</text>
<text>十年蓮社阻從容。日幾西沈水幾東。援筆舊曾題莫莫。挑燈今復說空空。學禪師作癯形鶴。避世吾爲斷尾雄。從此買山長門道。不須辛苦送韓窮。</text>
<text>一龕仙室遲誰容。消息須憑李浙東。浪跡如今雲不繫。回頭他日夢渾空。生涯已付三杯聖。意氣都關尺劒雄。得坎乘流渾是夢。阮公何必哭途窮。</text>
<text>三朝遊賞處。玉立山一色。畫棟拏龍虵。重樓絢金碧。如今付閑人。幾蠟阮孚屐。鑾輿杳何許。弔古爲悲慄。篆石臥蒼苔。雨染日炙赤。朅來窮冥搜。必有靈聖宅。淸債足可償。往事何煩詰。一樽猶未傾。䂓燬已西側。佳會亦無多。歸侵晚雲黑。</text>
<text>緣霤雨浪浪。撼耳似妨睡。云何雨聲中。徧得睡味美。晴時雖杜門。駕言意未弭。自此夢難酣。假寐或驚起。獨是霖雨中。塗路混爲水。雖欲訪情親。咫尺卽千里。門絶客敲扉。庭無人響履。所以得於眠。齁齁雷吼鼻。此味固難言。王侯那得致。王侯豈不能。朝請安可弛。</text>
<text>拙直由天賦。艱難見世情。杜門妨客到。釀酒對妻傾。苔徑少人跡。松園空鳥聲。田園歸計晚。慚愧晉淵明。</text>
<text>環顧六尺身。一日能幾食。尙營口腹謀。未去雲山碧。</text>
<text>世家傳閥閱。系出費侯賢。蘭玉雙枝秀。虹蜺一氣連。雲梯同坦步。仙省迭相遷。樹代雞新舊。天分鴈後先。右貂榮最劇。旁乘寵何偏。五色絲縫衮。三條雪入篇。鑄金從踴躍。翼𪆪助騰騫。爲愛蹊成下。叨將璧至前。囊錐容早晚。紈扇豈中捐。況接葭莩幸。平生恃淺緣。</text>
<text>天上金精落。山西鐵幹喬。家承班定遠。國倚霍嫖姚。白玉含中潤。靑松守後凋。紅盤三斗膽。岳立八圍腰。李廣今飛漢。天驕不吠高。鼇擎仙島聳。鳳入禁池翹。直論驚群俊。孤忠翼兩朝。身兼雙美具。官剩十旬超。我是水鄕冷。那堪陸海漂。引吭思一振。何幸借扶搖。</text>
<text>名家餘慶遠。鳳出鳳凰巢。彩筆浮紅蜃。華文吐縟蛟。良金富大冶。恢刃奪神庖。峻級超三獨。淳風鎭五交。人龍凌海躍。詩虎動天咆。明鏡姸媸別。洪溟巨細包。尙容蒹倚玉。那遣蕙爲茅。斗水如霑鮒。盤珠想泣鮫。莫敎埋似劒。吾豈繫如匏。已恃知音幸。何煩筮仕爻。</text>
<text>本生紈綺貴。猶事槧鉛勞。星魄從天降。花妖入壁逃。已傳張相印。合佩呂虔刀。筆洗西臺肉。詩霑老杜膏。謀宜前筯畫。官忽後薪高。粉省登淸地。氷銜落彩毫。早知春有脚。何恨紙生毛。獸困甘搖尾。鷹飢望解絛。賢侯同姓李。郞子一門桃。亦是平生幸。寧敎失意號。</text>
<text>家傳金鏡賜。名在桂仙科。舌下驚雷出。胷中列宿羅。玉斤修月妙。瓊尺剪雲多。要職方當戶。淸班已亞坡。五花榮最好。一佛賀如何。紫案擎荷橐。紅泥染印窠。絲綸批密誥。芍藥播新歌。溫室那言樹。金鑾早脫靴。行調殷后鼎。曾取蔡公禾。願記荊山下。窮年泣玉和。</text>
<text>關令玄風遠。仙孫逸志嘉。初無絓組戀。甘向水雲賖。愛吸靑松露。貪眠碧岫霞。珠光難自隱。金韻不終遐。羽翼乘風便。文章耀國華。闞公名在月。太白筆生花。事歷肱三折。才凌手八叉。直言頻覆錦。公望合專車。鷄角言爭解。龜文貴可誇。氷淸門下客。多喜得通家。</text>
<text>一千年且暮。九萬里翺翔。鵠鑰開璇鎖。龍池對玉皇。籍通三尺竹。恩降五時裳。價壓靑錢選。詞淸綠蘂章。孤忠橫鐵棟。逸氣迅風檣。山仰心雖切。雲從路莫當。攀嵇如可許。薦禰亦何妨。潔己而求進。宣尼與互鄕。</text>
<text>落落風姿秀。昂藏海鶴精。得時伸伎癢。驚俗動詩名。漢邸扶龍起。高天捧日行。纔昇烏府凜。旋入鳳池淸。五字施偏巧。三多學早成。身爲天子舊。官是士林榮。一尺詞頭下。千鈞筆力勍。鱗攀曾有素。栢悅豈無情。阻接縷縷好。那堪眷眷傾。不須煩自鬻。輕重在懸衡。</text>
<text>老藜葉紺生植植。中有一條脩且直。千年土肉封硬根。深秘虬鬚攢似棘。吾師好事蓄意多。斫爲寶杖扶脚力。喙長頸癭尾細尖。宛如欲走銀蛇色。二十二節珠纍纍。中路鬼神求不得。大行化作砥路平。更覺身輕如傅翼。藤頑竹悍何足珍。獨此便安師所嗇。問師割爾贈吾無。我亦年來衰病劇。</text>
<text>二紀落浮遊。塵土日滿膓。一聞淸夜話。已覺渾身霜。何況滿盤菓。一一餘仙香。奇哉洞庭橘。玉腦流寒漿。我是李衡後。此味宜我嘗。霜杮肌肉脆。殷赤眩目光。愛此赬虬卵。不入金烏場。木瓜紅半頰。片片落銛鋩。珍投何以報。愧無瓊玖將。餘寒在牙齒。似入氷雪鄕。適意一宵樂。平生安敢忘。</text>
<text>羨君曾結白蓮莊。自說溪山甲四方。果熟空園猿活計。松深幽谷鶴家鄕。天開古壁千尋直。龍吐靈泉一派長。齋罷登臺嘗燕坐。一塵那得汚氷膓。</text>
<text>乾坤一箇身。出岫無心雲。師傳甘蔗氏。我繼仙李君。釋老本一鴻。鳧乙何須分。何況結蓮社。惠遠遺風存。吾將作宗炳。叩鍵間未聞。鶴情殊皎皎。霞想復軒軒。尙無吹劒吷。那有注金昏。陶眉不許攢。日日開淸樽。妙道資目擊。淸談洗心煩。尸寢方再鼾。扶桑放紅暾。</text>
<text>一路脩脩繞碧山。觸松紗帽絓梢端。渴窺深井難抔飮。行遇幽花試折看。</text>
<text>蜻蜓點過淸溝上。蜇蜴逃藏碧草中。山路何須僧導去。磬聲敲處認鴦宮。</text>
<text>我李羅天下。賢侯表隴西。素襟淸映雪。長焰欻橫霓。修月無雙手。登雲第幾梯。佩龜靑嚲綬。批鳳紫濡泥。雅望宜華要。洪權管品題。下椎鎔巨闕。剖石覓懸黎。天地癯儒在。風波宦海迷。久爲居轍鮒。動作觸藩羝。早折姮娥桂。期燃太一藜。詩毫頻禿兔。書卷費編犀。學或嘗熊膽。癡難數馬蹄。窮途翻失適。短翮未安棲。鼻待揮斤斲。聲悲抱璞啼。方輪那解轉。貝錦謾逢萋。織屨憐慈母。當壚愧老妻。憶曾單閼歲。叨向孔門躋。坐席間函丈。依陰下作蹊。祝煩成蜾蠃。覆始發醯雞。學繢堪方渙。聞韶不必齊。恩深雖刻骨。信斷忽無輗。末禮何曾檢。中心不是携。憑公一薦禰。記我昔攀嵇。</text>
<text>靑山揷天玉一朶。曉相二公曾燕坐。當時說法動人天。應有仙樂飄空下。笙簫忽散返玉樓。偶遺寶笛誤不收。千年鬼護秘扃鑰。神物自隱人難搜。吾師眼聖獨見之。信手摩挲心自奇。靈珍本爲異人出。古器那宜今世知。外費天巧非人鐫。中含龍吟豈俗傳。曺植謾誇雲夢竹。蔡邕空識柯亭椽。據床三弄淸裂石。長風挽落猶滴滴。一聲若作師子吼。堪笑禪家無孔笛。</text>
<text>斗城南角蒼巖根。金龍鐵鳳飛凌雲。初來落日半西軒。叫鶴呼鵶空自聞。主人接遇一何勤。匡山遠老引陶君。笑談足使水叟溫。十月天氣爲春醺。地爐試近榾柮火。駱駞高坐空閑話。醉中風味莫如我。坐客啁啾知者寡。我言人生若電過。富貴榮華花易謝。少年一去又可奈。要須酩酊飛羽斝。君看七貴與五侯。數窮未免九原遊。假令去者或更留。萬歲千年如一秋。古今人事秋雲浮。白日西沒水東流。人間迫束南冠囚。飛鳥在籠魚在鉤。我言未終客起舞。有如風前摧玉樹。直把朱絃信手撫。細聲切切如私語。多生緣重各相遇。又恐明朝散如雨。東方曼倩今已逝。淳于先生又何處。二君繼出伎倆多。相將握手來僧家。吾師大度如江河。許容爾輩同其波。我今賦命恨蹉跎。借汝戱謔聊酣歌。平生歡笑莫此過。東方欲曙奈樂何。</text>
<text>笑却東華一餉榮。獨披駞褐訪南能。靜中得句堪呈佛。欲寫時呵玉硯氷。</text>
<text>石鼎烹茶代酒巵。擁爐圍坐熨寒衣。香畦縈穗靑烟直。橘腦分漿玉露飛。</text>
<text>偶作龍三友。同尋鳳一毛。霽光浮陌樹。芳意着園桃。城市猶堪隱。空虛不必逃。縹堆齊架帙。朱染注經毫。愛客頻投轄。題詩剩奪袍。暫乘浮白興。爲輟汗靑勞。交愛心雙照。醺添氣大豪。相逢須劇飮。風味屬吾曹。</text>
<text>對酌三盃酒。難窺數仞墻。落花詩思亂。殘日醉歌長。我鬢初抽綠。君名早飮香。相逢文字飮。何必奏伊涼。</text>
<text>綠樽傾北海。紅臉憶東墻。日月衰容換。乾坤舞袖長。室蘭曾襲臭。佩蕙各紉香。賴有淸風榻。披襟快納凉。</text>
<text>蔡門初倒屣。闕里孰麾墻。筆海怒濤迅。醉鄕歸路長。鵝黃空酌酒。雞舌早含香。何日同簪管。賡吟殿閣凉。</text>
<text>有舌不可掉。有眼不可泣。誰能測予懷。竟日空悒悒。豈爲我身寒。藍縷憂難緝。豈爲我腹空。蔬食憂不給。所憂意殊深。疊足仰天立。仰天益自傷。北斗不可挹。何客印纍纍。何人冠岌岌。梁鵜咮不濡。穴鳳羽長戢。檻井不早嚴。豺虎滿州邑。賈誼流涕二。鄭公論漸十。慷慨二子心。今者知誰襲。嗚呼難重陳。兒小言咠咠。</text>
<text>寄語郞君早早歸。欲師鄲郾世同居。憐渠獨扇蚊飛枕。恨我難憑犬寄書。莫效胡威空問絹。已聞羊續久懸魚。錦囊詩草三千首。多是花前醉興餘。</text>
<text>二年相憶苦難歸。身寄幽蝸殼底居。吏散獨陪棠樹茇。客來應向練裠書。橫經漂麥思高鳳。問禮趨庭想伯魚。要識來期行漸迫。兩條黃色上眉餘。</text>
<text>雙眉無處展。一笑爲誰開。日欲三竿上。房尋十笏來。釵頭頻落灺。品字漸成灰。山室茶談足。何須索酒盃。</text>
<text>僧家無長物。獨此最堪觀。玄鶴頭方側。蒼蛇尾半蟠。堅頑等身木。安穩護肩山。莫使季倫見。珊瑚樹不完。</text>
<text>羨君猶少年。蕭洒臨風樹。嗟我漸素秋。衰髮稀可數。相逢笑彈指。二紀眞電露。昔年交遊輩。雲散各何處。唯殘二人在。顔色坐成故。共遊京洛中。風塵化衣素。三旬密雨天。萬木蒼烟暮。此時訪君來。何忍辭君去。借君醉鄕留。忘我儒冠誤。愼莫談世緣。俱是孟門路。</text>
<text>落木童南山。放火烟蔽日。陶出綠甆盃。揀選十取一。瑩然碧玉光。幾被靑煤沒。玲瓏肖水精。堅硬敵山骨。迺知埏埴功。似借天工術。微微點花紋。妙逼丹靑筆。鏗然入我手。快若羽觴疾。不羨杼公銀。羽化一朝失。淸宜蓄詩家。巧或如尤物。主人有美酒。爲爾頻呼出。莫辭三四巡。使我醉兀兀。</text>
<text>銀箭初驚漏漸遲。撑林朱實燦離離。輕絺寵薄身先認。團扇恩踈手始知。碧樹露寒蟬嘒曉。畫梁泥盡鷰歸時。要看詞客偏多感。宋玉悲辭吏部詩。</text>
<text>珍重金君愛客心。見來長共酒盃深。霜秋少睡先鷄起。露曉多情伴鶴吟。俊拔子應三耳湧。衰遲我已二毛侵。相逢話舊翻悽悵。挑盡靑燈淚濕襟。</text>
<text>君從江南來。山水千萬曲。何人餉草履。促密宜老宿。行惹楚花香。踏遍秦草綠。織巧桃椎芒。折非靈運木。舊物那忍遺。護足度溪谷。下邳行可封。已使革華伏。遠遊當借君。副之以杖竹。</text>
<text>吾師釋中老。於世眞爲洲。周回在巨海。高顯無狂流。自從得際斷。萬事徒悠悠。孤高靑霞想。躙躒支許儔。天子爲邀致。一別煙林幽。流水戀舊浦。白雲思古丘。雖蒙賜袍寵。身若生瘡疣。又猒人世隘。譬如踈屬囚。愛山似麋鹿。捉月非獼猴。香川是舊居。雲水好在不。悵望數間屋。摧頽半巖頭。自言旦暮去。無厚山之羞。夢先身獨往。萬里隨輕颷。不是不勇歸。閱世故應留。幽徑久蕪沒。來訪無羊求。廢井桐圭滿。荒階苔錦稠。或恐樵蘇輩。刈松落蒼虬。又惜林下泉。盡屬野民喉。經室鞠爲囿。旅草生油油。溪茖人不採。阻入紫花甌。問師何苦戀。未展雪眉脩。比之鳥棲處。此若由籠抽。比之魚遊處。此可免含鉤。薄雲鋪魯縞。恠石列荊璆。何以充㸑薪。枯楠大蔽牛。至今猶在耳。嘷鶴與鳴鳩。塵侵墨蜂髮。最是師心憂。每欲起殿宇。碭基删縹瑈。臨水亞綠戶。架巖聳丹樓。中成佛龕室。彩棟蛟龍鎪。耽耽極壯麗。兜率牛頭侔。此意久未就。林泉爲之愁。林公古丈夫。智秘龜六眸。公餘遊古寺。萬景赴冥搜。咄嗟搆飛閤。翔翮得自由。想像殿壁間。天人列弓矛。自昔浮屠者。成物由邦侯。吾聞頭陁寺。楚都信爲樞。室就孔江夏。堂成蔡郢州。是助宗法師。結構留千秋。層軒丹刻煥。深殿睟容柔。頭陁寺碑云。又聞章留後。偶向廢寺遊。世尊亦塵埃。古殿空颼飀。寺僧遇使君。告訴不自休。章公顧兵徒。棟宇俾營修。書傳名煥煥。千載尙欝攸。此輩復不見。此事復誰收。唯師與林公。名與古人優。我亦不檢束。牽戀無五楸。誓將陪甁錫。同爲香火謀。</text>
<text>鮫綃勻滑雪色平。粉墨丹鉛繪彩明。騧蒼二馬神且奇。一飛玉勒一牽行。君不見穆滿馭八駿。凌雲躡影一日直過萬里程。又不見伯樂未過虞坂時。驥服塩車兩耳垂。今看此二馬。同是虬與螭。一馬飛去可以朝燕暮秣越。夸父荷杖應難追。翠衫鞓帶紫髯翁。銀鞍赫赫黃金羈。跨塵奔逸電滅沒。王良造父徒爾爲。一馬局促自效轅下駒。俯首低徊莫縱馳。逐日霜蹄何處展。追風逸氣無由施。布袍童子牽且去。傍睞碧草行何遲。畫工畫此豈無謂。中有妙意人誰知。不唯賤畜乃尙爾。男兒窮達一如斯。用之騰躍九天衢。不用或自沈泥途。是亦逢時與否耳。若予者分甘伏櫪無長吁。下車剪拂會有人。時哉未來命矣夫。</text>
<text>瀟洒幽人居。一穗泉派落。貪搜地仙慳。靜脫天械縛。丞相日來遊。畫屛軒騎錯。俛仰思天台。聞昔晉孫綽。何如名敎中。亦有山水樂。不待洗耳潁。似出化衣洛。樂哉池上遊。萬事渾忘却。唯有梢頭鶯。一聲破寂寞。謝妓花長春。孔樽海不涸。宋公第一人。逸想霞飄泊。閑弄麒麟筆。快送鸕鶿杓。妙語出自然。天質謝彤雘。落日醉如泥。淸風卷珠箔。豈比蓋寬饒。但導毋多酌。起舞爲公壽。願公壽如鶴。平生憂國深。是日獨歡謔。</text>
<text>別來今幾日。曆草再榮落。思之不能飛。欝爾甘自縛。鄙吝漸萌芽。心神斗煩錯。瓊樹無由攀。似想姑射綽。苟幸後塵從。不博南面樂。君家禪雕龍。二陸名動洛。溫溫白眉良。愛日寒可却。憐我老草玄。環堵守寂寞。相見輒牽挽。聊慰文園涸。憶昨陪淸歡。窮日見淹泊。爲投留客轄。屢役指人杓。冥搜赤水珠。幽討靑丘雘。竹色綠環階。月華淸漏箔。得意各相忘。遣懷聊淺酌。多公似羊公。愛我如愛鶴。呼來肯氃氋。滿坐皆笑謔。</text>
<text>我村如魏瓠。枵然憂𪚥落。口慙金人緘。學昧石室縛。儒冠二十年。一跌萬事錯。紛華黜子夏。淸淨師公綽。豈識鵬天遊。甘守蛙井樂。浪思張翰吳。未出賈誼洛。行藏難自謀。屢卜龜厭却。世味漸闌珊。宦情何索寞。沐公淸水池。困魚免焦涸。託公高樹枝。窮鳥知栖泊。我願學陽城。道上設甌杓。何曾效江淹。愧碧亦慙雘。本是氷鄕孫。蓬門不施箔。淸節那一移。貪泉寧百酌。欲奉壽山書。東峯待金鶴。此語勿輕傳。恐落儕輩謔。</text>
<text>不見禪英月五周。忽聞佳喚駕言遊。蹇驢未解歸心迫。每到長川俯飮流。</text>
<text>食無魚食無魚。彈鋏哀歌聲激激。秋菘秋蔌粗充膓。多骨細鯈猶未得。深江豈無魴與鯉。玉尺銀刀亂跳擲。所嗟不必慕腥膾。但恨無堦參肉食。食無魚緣木求。嗟哉嗟哉釣又直。彈劒之歌且可停。世無孟嘗誰復識。</text>
<text>流景環廻幾小還。舊遊渾似夢魂閒。愁髯苒苒方黏雪。詩骨巉巉漸聳山。岫爲窓開呈遠碧。苔因門杜長新斑。無官尙爾歸田晚。未死何時得暫閑。</text>
<text>猿公有何嗔。人立向我嘷。爾思巴峽月。猒絆朱門高。我戀碧山隱。浪受紅塵勞。我與爾同病。胡爲厲聲咆。</text>
<text>玉顔初被酒。紅暈十分侵。葩複鍾天巧。姿嬌挑客尋。爇香晴引蝶。散火夜驚禽。惜𧰟敎開晚。誰知造物心。</text>
<text>百寶珠簾玳押新。輕風微拂不生塵。誰知畫戟森嚴地。却喚裒衣冷瘦身。香炷濃熏噴玉穗。酒波浮動皺金鱗。園中綠樹渾生子。庭畔紅榴始吐脣。塵世那知千葉貴。天工留作一番春。露葩半泫粧痕濕。日萼深燃醉暈勻。偸眼謾憐花解笑。搜膓空恨筆無神。自稱中聖狂徐邈。誤許能詩短李紳。半日暫叨堂上客。一生應詫世間人。重恩欲報良無計。但祝千年壽等椿。</text>
<text>別離無幾日。誰與放狂吟。莫被霜欺鬢。唯將月照心。煙江鎔碧玉。露菊沸黃金。相憶是何處。萬山深復深。</text>
<text>子語重金玉。臨行吟復吟。大山寧倒地。壯士不移心。綠蟻浮連海。靑蛾笑直金。此時斟我意。訓誡不須深。</text>
<text>遠浦烟拖素。澄灣日浴金。三人揮別淚。斗覺海波深。</text>
<text>北堂揮涕忍辭親。輦母之官愧古人。忽見完山靑一點。始知眞箇異鄕身。</text>
<text>蓮幕森嚴忝作賀。歸來不似世間人。更分香滑千金藥。與護衰遲六尺身。輕破筯端瓊屑散。暖消杯底玉膏勻。欲知一倍精神壯。官妓渾爲媚眼春。</text>
<text>蕭條古縣枕山根。只對村胥貌似猿。一見暫開詩酒會。淸談聊洗簿書昏。寒雲苒苒侵松檻。乾雪騷騷響竹軒。飮罷共嘗蒙頂綠。蒲團枿坐旋忘言。</text>
<text>權在擁軍榮可詫。官呼斫木辱堪知。邊山自古稱天府。好揀長材備棟欀。</text>
<text>一聲鼓角鳥驚飛。病㥘寒威裂厚衣。駐盖鴈川觀雪漲。卸鞍犬浦待潮歸。</text>
<text>踏泥行觸道途艱。日浸殘紅界遠山。乘馹飛裝雖似迫。尋僧高趣乍如閑。飢猿撥雪寒彌叫。獨鶴穿雲晚自還。賴有故人精舍在。相逢一笑暫開顔。</text>
<text>一樽相對酌松醪。繾綣論情淚灑袍。氷筯下垂簷霤直。雪花平合瓦溝高。詩肩向曉成駝背。病鬢侵寒竪蝟毛。昨夜睡鄕閑氣味。倍償顚倒簿書勞。</text>
<text>江山淸勝敵瀛蓬。立玉鎔銀萬古同。俗習例多如蜑子。縣封誰信自蠶叢。避風羸僕投巖下。厭雪飢禽落檻中。只是年來情味薄。元非不愛眼前紅。</text>
<text>立石標孝子。不曾鐫姓氏。不知何代人。孝行復何似。伊昔魯曾參。不入勝母里。脫令見此石。絶欲卜隣寄。</text>
<text>莫導爲州樂。爲州乃反憂。公庭喧似市。訟牒委如丘。忍課殘村稅。愁看滿獄囚。也無開口笑。況奈事遨遊。</text>
<text>莫導爲州樂。爲州憂轉新。怒顔訶郡吏。曲膝拜王人。屬郡行春慣。靈祠乞雨頻。片時閑未得。何計暫抽身。</text>
<text>莫導爲州樂。爲州憂轉稠。身無尺帛暖。囊欠一錢留。妻恚嚬難解。兒飢哭不休。三年如未去。白髮欲渾頭。</text>
<text>憂深何以遣。些少宴遊晨。盞斝生靑暈。琴箏羃素塵。江山應蓄怨。花柳若爲春。不是風情薄。官箴大逼人。</text>
<text>百濟舊邦稱勝地。二天仁政屬賢侯。訟庭無事棠陰靜。公退何妨載酒遊。</text>
<text>滿空飛雪落紛紛。弓劒相磨貔虎羣。來往八千餘步地。指麾四十六州軍。曉寒虛閣生淸籟。夕霽長天卷駮雲。門外幾人皆墮指。愧予猶擁綺羅薰。</text>
<text>旌旗光客路。皷角壯人心。野鼠跳藏竹。山麕走覓林。</text>
<text>遠餞朝天客。閑尋結草僧。春寒殘雪在。日暮凍雲凝。古壁苔纏錦。虛欞月耿燈。參軍乘暇日。臥任髮鬅鬙。</text>
<text>白花飛駱勝龍驤。行盡山邊一路長。郡吏來迎如老狖。村民走避似驚麞。千囷已猒觀紅腐。一斝何妨酌碧香。可愧昔年閑放客。參軍掌記又監倉。</text>
<text>紫殿溫言急活人。黃沙喜氣散爲春。此行盡放籠中鳥。遣作東西自在身。</text>
<text>一般男子有枯榮。堆阜撑胷意未平。盡日營中猶曲膝。五更窓外自呼名。狂言屢發眉堪灸。褊憤難消癭欲生。百計覓瘢難屈處。寸心長共水爭淸。</text>
<text>吏散庭空一事無。開窓獨坐與誰娛。此君當戶携兒稚。正似任棠勸恤孤。</text>
<text>玉函封了蠅頭表。綺席聞吹鳳尾笙。宿醉昏昏馬頭睡。溪山十里夢中行。</text>
<text>此去長安二十郵。草平沙軟路悠悠。天門欲賀金雞赦。已覺眉頭喜氣浮。</text>
<text>莫言作郡身如繫。已喜賓天路不遙。何羨神仙王鄴令。雙鳧飛向漢宮朝。</text>
<text>共乘飛傳指天涯。笑晤聊寬客裏悲。雨滴油衣元末着。風飄紗帽不勝攲。孤村淡淡人煙起。一路依依驛柳垂。綠酒三杯君莫讓。聖恩猶及旅行時。</text>
<text>江南從宦愧徒勞。俸薄時時典舊袍。阻向中天瞻日月。厭看平地洶波濤。何時撲滅心中火。同席潛磨笑裏刀。不待任棠來置薤。奮髥直欲拔強豪。</text>
<text>烏園侵午出。獒樹片時留。閑鹿眠深草。幽禽浴淺溝。山供滿目畫。風送一襟秋。再入帶方國。天敎飽勝遊。</text>
<text>宿雨初晴草色新。高低原隰錯龍鱗。豈愁一萬五千步。早是東西南北人。楊柳不詞迎送慣。江山應恠往來頻。眼前風景勤須記。他日廻頭跡旋陳。</text>
<text>萬里天涯意外逢。夕陽煙岫碧千重。才雄獨作人中鳳。緣厚曾攀牓上龍。傷錦拙能慙郡寄。燃藜大手賀儒宗。殷勤更乞尋溪寺。何惜齊鑣過一峯。</text>
<text>多幸江南偶一逢。破衫縫處更期重。奇巖當檻蹲頑豹。逬笋穿簷走稚龍。五斗解醒聞乃祖。三杯通道出吾宗。好尋金洞期同醉。莫憶巫山十二峯。</text>
<text>珍重先生政似神。一方歌頌腐民脣。年豐野壟嘉禾合。訟息公庭碧草新。莫憶銅龍曾接虎。不妨銀兔暫纏身。完山幕客誠無狀。腥臭空慙衊善隣。</text>
<text>一葉輕舟載醉翁。夕陽行色畫屛中。平生聞說花山好。空望烟鬟點碧空。</text>
<text>夕陽歸旆樹陰中。南道山川一樣同。垂柳惱人隨處綠。幽花無主爲誰紅。郵亭閱遍經由客。野性誰如放曠翁。不作怱忙乘傳態。解衣閑臥一軒風。</text>
<text>全家來寄碧山傍。矮帽輕衫臥一床。肺渴更知村酒好。睡昏聊喜野茶香。竹根逬地龍腰曲。蕉葉當窓鳳尾長。三伏早休民訟少。不妨時復事空三。</text>
<text>紫陌醉遊渾似夢。靑山歸計亦違心。誰敎俯首就銜勒。簿領堆高力不任。</text>
<text>大守抱痾長在假。貳車多懶亦稀衙。唯同一箇栖栖椽。敲榜中間費歲華。</text>
<text>黑石川邊堪避暑。開元樓上可吟詩。只緣官事來侵軼。十日猶難倒一巵。</text>
<text>理無善狀皆推去。政謝前賢孰借留。昨日今朝連罰妓。但言書記勿風流。</text>
<text>紅旗如火馬如虬。獵得南山白額侯。莫道書生無膽氣。鋸牙刀齒落吾謀。</text>
<text>化邑由來貴淸淨。故看吾祖五千文。一篇讀了心虛寂。反欲休官入白雲。</text>
<text>身非羅刹與閻王。日閱纍囚謾斷膓。笙笛慣聞猶或厭。況聽楚毒可無傷。</text>
<text>道直無人不作讎。初心不意數旬留。今年又見秋强半。笑我翻成繞指柔。</text>
<text>循山度危梯。疊足行線路。上有百仞巓。曉聖曾結宇。靈蹤杳何處。遺影留鵝素。茶泉貯寒玉。酌飮味如乳。此地舊無水。釋子難栖住。曉公一來寄。甘液湧巖竇。吾師繼高蹲。短葛此來寓。環顧八尺房。唯有一雙屨。亦無侍居者。獨坐度朝暮。小性復生世。敢不拜僂傴。</text>
<text>楞迦山逈秀。百舍試來尋。二聖影留室。千年煙鎖林。身雲雖不住。性月本無沈。蓮舍容吾否。空門宿習深。</text>
<text>勝事聞來久。神蹤杳莫尋。幽鼯飢出壁。獨鶴倦投林。塔影侵陰斷。鍾聲度遠沈。何當解墨綬。聊此結茅深。</text>
<text>虹矗危梯脚底長。廻身直下萬尋强。至人已化今無跡。古屋雖扶尙不僵。丈六定從何處現。大千猶可箇中藏。完山吏隱忘機客。洗手來焚一瓣香。</text>
<text>年小曾輕薄。佯狂遂至今。公卿誰躧履。貴𠇍或攘襟。落魄從人笑。窮通信命諶。氷淸門始闢。玉立笋交森。謬接瓊筵密。頻承玉醴斟。及公登藥省。稱我遍詞林。富貴堪羈致。功名謂逐擒。越人榮王冕。嫫母入鴛衾。許啖牛心炙。容趨鶴蓋陰。幸今叨外寄。嬴得免平沈。理邑那興頌。居官但守箴。尋常親事碎。何假務書淫。恤獄情頻惻。摧强力不任。家鄕思杳杳。歲月送駸駸。多幸彤霄使。時巡碧海潯。英名才八斗。貴相腹三壬。一見淸姿凜。方澆燥肺燖。蓮依王儉府。絃續白牙琴。似對三冬晷。如開十日霖。昨投江郡僻。獨倚客軒吟。雲末驚寒鴈。林間叫雪禽。縣胥傳喜語。使旆度前岑。街卒鳴鍾皷。廚人漑釜鬵。竚瞻行色至。忽及晚光侵。見句髥渾斷。含毫喙盡黔。幽懷空悒悒。獨坐靜愔愔。地狹將誰語。情深反似瘖。感時頻脉脉。懷舊忽喑喑。阻側綺羅席。想聞金玉音。何時逢勝景。竟日對華簪。戛玉箏聲咽。傾河盞底深。有山皆共賞。無水不同臨。染翰摛華藻。挑燈話舊心。若觀高老宅。許我共遊尋。</text>
<text>今世人情秋水薄。朝爲兄弟暮行人。窮相刎頸達卽棄。始末誰肯思情親。尹公獨是古君子。與君爲友如雷陳。公是一方星使貴。君爲窮谷巢居倫。人間榮悴雖異勢。心似金石無淄磷。念君窮如在轍鮒。憐君窘若失林麕。命開新宇咄嗟就。飛軒翼翼瓦鱗鱗。十月天寒雪盈尺。南窓負日暖於春。渾家歡笑有生意。祝公眉壽倒靈椿。父老鷰集賀成廈。槌羊撾皷動四隣。我本不欲盖人善。一聞此事淚沾巾。會待甕頭浮綠蟻。幅巾往作升堂賓。一篇長句書異事。異日當付修史臣。</text>
<text>書生不合學伶官。拙政那期單父彈。暫借旋還緣底事。無人傾耳聽高山。</text>
<text>摘自霜林色尙新。擘爲金盞爛堪珍。老翁雖失商山樂。我輩欣斟若下春。</text>
<text>凌晨離古阜。侵夜入金溝。貪吏猶逃鼠。愚民似沐猴。月華淸可掬。嵐色遠如流。鳧舃歸何處。蛾眉獨笑留。時縣令不在。</text>
<text>留君無計別君難。故向靑樓喚綠鬟。異日長安一場笑。玉顔才笑解歸鞍。</text>
<text>憐君情調笑君愚。留爲紅粧不爲吾。請問群花誰管領。主人未頷亦攀無。</text>
<text>分憂無暇日。乘馹走平原。是處花迷路。誰家竹鎖園。藤纏扶倒蔓。槐仆露孤根。逸駕如鞭鶴。輕裝可趁猿。湖天春霧暗。蠻店瘴雲溫。苔活添新暈。潮狂過舊痕。入村逢鷰社。望海問鼇番。古堰晨開閘。空城晝掩門。郡胥迎導路。邑宰出開樽。役役皆王事。陶陶亦聖恩。沙邊鷗獨舞。林表鳥能言。父老休驚避。書生不自尊。</text>
<text>流水聲中暮復朝。海村籬落苦蕭條。湖淸巧印當心月。浦闊貪呑入口潮。古石浪舂平作礪。壞舡苔沒臥成橋。江山萬景吟難狀。須倩丹靑畫筆描。</text>
<text>長川界斷橫來燒。深谷留號怒暢風。嵐瘴熏人辦何事。無端釀作老蒼翁。</text>
<text>古縣依然接水湄。前驅紅旆拂林歸。往來唯有鸎相識。衰病那堪馬似飛。客舍新除垂柳路。人家半掩映花扉。參軍孤瘦難堪見。士女何須聚作圍。</text>
<text>一春三過此江頭。王事何曾怨未休。萬里壯濤奔白馬。千年老木臥蒼虬。海風吹落蠻村笛。沙月來迎浦客舟。擁去騶童應恠我。每逢佳景立遲留。</text>
<text>淵源未靜多渾濁。風浪頻興似怒瞋。畢竟難看心湛處。何人呼作法師津。</text>
<text>無端馬上換星霜。望闕思家倍感傷。紅日落時天杳杳。白雲缺處水蒼蒼。雨晴草色連空綠。風暖梅花度嶺香。薄宦江涯良悒悒。春光何况攪離膓。</text>
<text>日暮江雲鎖不開。漁翁吹火釣魚臺。海風吹送飄空焰。四月流螢點點來。</text>
<text>初疑枝上雪黏華。爲有淸香認是花。鬬却寒梅瓊臉潔。笑他穠杏錦趺奢。飛來易見穿靑樹。落去難知混白沙。皓腕佳人披練袂。微微含笑惱情多。</text>
<text>河東毀譽日紛紛。過耳飛蚊不足聞。理劇本非吾輩事。擧杯自號醉參軍。</text>
<text>政拙心勞病切肌。世間萬事折肱知。二毛作郡終無用。欲讀方經作老醫。</text>
<text>忽憶山中胡眼碧。暫輟簿書硏墨赤。身先飛鳥躍半空。臂共騰猿攀絶壁。幅巾長嘯到寺門。又與蝙蝠爭黃昏。天明扣鍵飛來堂。至人已化雲無痕。吾聞普德信至人。一臥盤龍幾許春。嗒然隱几如喪耦。唯與十一門人親。至人變化眞有餘。擬將一室飛空虛。自言吾生信過客。視世尙欲如蘧廬。此地何須着我房。達人知幾猶履霜。却遣椽椽生羽翮。過眼難容掣電光。若顯神通百千種。刺地出泉如決腫。明德胡爲恨未移。聖人有時藏妙用。聊向人間示有礙。細思此理眞自在。莫言只是十六楹。大曰須彌堪納芥。吾師何年栖此山。一笑萬古彈指間。我來記舊吟索句。博得雙鬢添詩斑。</text>
<text>夢斷山窓落月光。聳肩吟到日蒼凉。地溫尙有林衣綠。園古偏多木耳黃。七睕香茶風皷腋。一盤寒菓雪侵膓。若將釋老融鳧乙。莫斥吾家祖伯陽。</text>
<text>早圖斂退偶因循。竊祿忘羞果辱身。詣吏自明猶未得。仰天大笑更何陳。讒人尙在誰投虎。吾道難行謾泣麟。的是前生曾有債。不須惆悵也傷神。</text>
<text>簿書顚倒二年强。解綬歸來夢一場。道直誰憐元似矢。鬢斑爭奈漸成霜。滿山寒雪懶廻首。一路斜陽空斷膓。千里遠來深有意。爲吟長句示韓湘。</text>
<text>偶霑微祿宦江南。其奈爲州力不堪。未學舌柔甘自責。本無毫犯亦何慙。完山醉夢方驚罷。漢邑歡遊又正酣。賴訪名都賢管記。窮愁瀉了一燈談。</text>
<text>玉壺別後無由見。春鳥呼提似有情。還有一條寬恨處。鞍傍掛得典刑行。</text>
<text>冷肩高磊落。病髮短蕭踈。誰使爾孤直。不隨時卷舒。誣成市有虎。正坐水無魚。只合作農老。歸耕日荷鋤。</text>
<text>爲避人間謗議騰。杜門高臥髮鬅鬙。初如蕩蕩懷春女。漸作寥寥結夏僧。兒戱牽衣聊足樂。客來敲戶不須應。窮通榮辱皆天賦。斥鷃何曾羨大鵬。</text>
<text>細細毛淺靑。團團眼深綠。形堪比虎兒。聲已懾家鹿。承以紅絲纓。餌之黃雀肉。奮爪初騰蹂。搖尾漸馴服。我昔恃家貧。中年不汝畜。衆鼠恣橫行。利吻工穴屋。齩齧箱中衣。離離作短幅。白日鬬几案。使我硯池覆。我甚疾其狂。欲具張湯獄。捷走不可捉。遶壁空追逐。自汝在吾家。鼠輩已收縮。豈唯垣墉完。亦保升斗蓄。勸爾勿素餐。努力殲此族。</text>
<text>年來腰帶漸寬圍。夢繞靑山尙未歸。曾被營營來點白。春寒猶恐有蠅飛。</text>
<text>薄寒不用妓成圍。劇飮須敎客倒歸。罷郡閑居君莫唁。野禽方喜出籠飛。</text>
<text>碁戰爭雄正對圍。醉鄕得路共尋歸。少年習氣猶依舊。雪色蠻牋筆似飛。</text>
<text>寺藏靑草暗。路入碧蘿深。谷密閑雲聚。園荒猛燒侵。曉風饒鐸舌。夕月浸潭心。好在靑山色。休官欲重尋。</text>
<text>曲澗水微咽。空巖雲自廻。烟輕霜練靜。山嫮畫屛開。黃犢駄童去。靑猿送客來。爲憐風景好。下馬更低徊。</text>
<text>輦母又將姊。崎嶇赴上都。欲刲王子股。頻燎李公鬚。逬淚樹鸎囀。斷膓山鳥呼。憑何寬旅恨。童背負芳壺。</text>
<text>雞林好事首吟詩。留作多情朝暮思。櫪馬喧嘶殘月曉。枝禽噪集暝烟時。北還南去路何限。古往今來人自悲。日落水流膓斷處。郵亭無語閱興衰。</text>
<text>瘦馬行遲路阻脩。卸鞍聊復此淹留。征騶滿道初嫌鬧。獨鶴號林始愛幽。萬丈飛橋虹繚尾。千艘列舸鷁騈頭。江山滿目吟難狀。烟月無心望自愁。沙逐人歸何日盡。水朝海去甚時休。故人不見增惆悵。落日茫茫莫倚樓。</text>
<text>故園三逕忍敎荒。匹馬何之又夕陽。柳色依依風挽翠。松花撲撲雨黏黃。葵收鴨脚村烹好。酒漉魚涎野釀香。迎侍慈顔歸洛下。此遊不是費年光。</text>
<text>手種園瓜學古侯。滿畦柔蔓綠絲脩。與渠萬丈緣雲架。走掛天涯始可休。</text>
<text>此身如繫不能飛。寂寞張衡詠四思。無賴夕陽還送恨。多情芳草可勝悲。簷間語鷰還留客。枝上啼鸎又喚誰。賴有玉川千日酒。賭他賓客綴珠詩。</text>
<text>未除舊習猶中酒。已謝浮名更外身。道直自甘人共棄。情同唯有子相親。繁開芍藥欹紅頰。爛熟櫻桃點絳唇。多喜新詩堪咀嚼。泠然洗我筆頭塵。</text>
<text>懶惰無心賦兩都。况堪著論效王符。緬思潘閬三峯好。且任陳蕃一室蕪。小塢移花邀客看。比隣有酒遣兒沽。何須點檢人間事。出處悲歡命矣夫。</text>
<text>欲歸江郡詠汀蘋。尙滯京華失鬢春。自號灌畦閑老圃。皆呼傲世一高人。談筵落屑空驚客。睡榻鳴雷幾撼隣。酒渴時時須底物。櫻桃子熟摘嘗新。</text>
<text>不把余愚自汚溪。幽栖粗免宦途迷。披襟快却風來北。隱几從敎日向西。世味淺深曾染指。人生得喪已忘蹄。半窓林影搖森翠。讀罷書頭鷰落泥。</text>
<text>半卷踈簾獨倚欄。雨聲淙瀉劇驚湍。橫雲尙自暗千陣。落日不知餘幾竿。遇客只須浮大白。學仙何苦鍊還丹。爲言隣叟好來往。除却閑談逸老難。</text>
<text>古來達士貴知微。田園將蕪何日歸。莫問纍纍兼若若。不曾是是况非非。墮車醉者只全酒。把甕丈人寧有機。禦寇南華如可作。吾將問道一摳衣。</text>
<text>林踈空自籟。雨細不成泥。墮羽爭巢雀。申吭叫屋雞。</text>
<text>飯殘飢鳥喜。釀熟亂蜂多。小圃雨初過。香蔬添幾何。</text>
<text>掃地林餘影。鋤園樹礙根。人閑如老衲。地僻似山村。</text>
<text>曲塢花迷眼。深園草沒腰。霞殘餘綺散。雨急亂珠跳。</text>
<text>閃閃風搖幔。微微日瀉簷。菌肥黃耳大。柳弱翠腰纖。</text>
<text>送老唯芳酒。驚人忽晚花。乞茶憑岳叟。看竹懶隣家。</text>
<text>杜門無客到。煮茗與僧期。荷耒且學圃。歸田當有時。貧甘老去早。閑厭日斜遲。漸欲成衰病。踈慵不啻玆。</text>
<text>寓興撫桐孫。虛心對竹君。林深鵶哺子。園靜鳥呼群。坐石吟移日。開窓臥送雲。塵喧卽咫尺。閉戶不曾聞。</text>
<text>點點階苔紫。茸茸徑草靑。殘生浮似夢。破屋豁於亭。不省空囊倒。猶嫌一日醒。詩成誰復愛。自寫枕頭屛。</text>
<text>心已如焦穀。人誰射毒沙。老於詩世界。謀却酒生涯。默笑觀時變。閑吟感物華。在家堪作佛。靈運已忘家。</text>
<text>寧爲學稼老。恥作出貲郞。賦食籠狙類。忘機入鳥行。深藏玉自貴。不採蘭何傷。獨喜童烏輩。蹁躚繞我床。</text>
<text>空門本絶去來想。臨別何須更黯然。莫恐紅塵隨白足。洗廻還有出山泉。</text>
<text>公道如今尙不隳。名藍還到一淸嬴。老龍得瀨方專穴。瘦鳳尋梧始占枝。山水風流眞勝地。鸎花時節是歸期。我今懽抃先來賀。不爲吾師也爲時。</text>
<text>愁霖一月如懸河。晝夜昏黑藏羲娥。已聞街巷游蛟鼉。復患庭除生蚌螺。高墻忽倒臥橐駞。短屋還頽仆馬騾。雷公揮劒刃似磨。壁間躍出陶公梭。直敎平地轉盤渦。南宅東家放鴨鵝。城中萬屋浮濤波。大者如舶小如艖。一國正作海中倭。擬營舡舫相經過。江湖混混莫分沲。空舟獨艤無漁蓑。蓬蒿蕭艾與綠莎。時哉得意盈山阿。可惜南畝漂嘉禾。其奈四海蒼生何。甕中美酒香已訛。詎可酣飮令人𨠑。箱底芳茶貿味多。不堪烹煮駈眠魔。掩被雖欲寐無吪。打窓喧霤可從他。凡百防人多跌蹉。久矣此雨傷天和。鳥藏巢底蜂藏窠。路絶車馬無鳴珂。此時行者理則那。泥沒腰脊况襪靴。我幸杜門聊養痾。日晏而興誰復訶。率然忽作苦雨歌。</text>
<text>雨久却愁天腐爛。風狂猶恐嶽飛騰。深泥沒脛街成海。尙有敲門一箇僧。</text>
<text>娟娟天上月。相見間何闊。好在佳人面。令我心大豁。</text>
<text>衿披藍綠觜丹砂。都爲能言見罻羅。嬌姹小兒圓舌澁。玲瓏處女惠容多。慣聞人語傳聲巧。新學宮詞導字訛。牢鎖玉籠無計出。隴山歸夢漸蹉𧿶。</text>
<text>君不見豪家子弟宴華屋。撾鍾擊皷間絲竹。城西先生獨不然。醉後高歌皷大腹。是中可容數百人。亦能貯酒三千斛。膏田得米釀醇醅。數日微聞香馥馥。何必壓槽絞淸汁。頭上取巾親自漉。一飮輒傾如許觥。佐以辛蒜或腥肉。腹爲皮皷手爲搥。登登終日聲相續。隴西窮叟得酒少。矮屋低頭鶴俛啄。腹如椰子猶未充。只見靑盤堆苜蓿。暫盛水漿俄復空。有如蹴鞠氣出還自縮。那將雷吼飢膓聲。往和先生皷腹太平曲。</text>
<text>我昔在何處。笙簫宮殿有無中。鈞天廣樂夢正酣。何人引我踏塵紅。大地不能載我足。大山不足呑吾胷。軒然要出六合外。六合之內轍皆窮。茫茫丘隴不可望。今古忍理龍虎雄。蓬萊山在海中央。碧玉秀出知誰鎔。君先去我當繼。何必論天仙地仙水僊宮。</text>
<text>出海日猶遠。乾坤尙未明。沈酣萬眼睡。驚破一聲鳴。索食呼雌共。誇雄遇敵爭。吾憐五德備。莫與黍同烹。</text>
<text>膓斷啼鸎春。落花紅蔟地。香衾曉枕孤。玉臉雙流淚。郞信薄如雲。妾情搖似水。長日度與誰。皺却愁眉翠。</text>
<text>晴園春好花齊綻。輕吹飄空飛絮散。明鏡臨慵微步緩。英華減損紅顔換。瓊佩整腰揎玉腕。盈盈尙注嬌波眼。箏聲一弄哀曲慢。赬頰雙流珠淚渙。征子宕歸來緩緩。鸎語聞來膓盡斷。淸夢孤飛長夜半。甍楹炤月閑來伴。縈繞深愁千緖亂。情緘織錦紅文爛。行人絶迹無鴻鴈。程遠恨長天碧漫。</text>
<text>煙寺侵昏訪。風箏徹夜聞。水甁餘冷滴。香篆有殘熏。</text>
<text>月出高山逈。風生小閣虛。我如棲寺鴿。來汚梵僧廬。</text>
<text>我本賦命奇。名宦歎遲暮。汝將報何喜。栖樹正當午。翩翩含枝來。鵶毳挾鷺羽。吾聞君子人。禍福任天賦。鸛集不足賀。鵩止不爲懼。而我老多惑。好怪類巫瞽。况復懲久窮。占瑞儻有遇。見此靈鳥栖。喜色見眉宇。汲汲望巢成。擡眼仰高樹。</text>
<text>平生我所悲。今日逝成昨。昨積便成昔。應戀今日樂。欲爲後日忘。今日極歡謔。</text>
<text>兩部笙歌淸碎玉。九門燈火爛分星。愚儒不及倡優輩。猶着緋袍入帝庭。</text>
<text>玉殿今宵宴侍臣。十分宣勸醉淋身。蛾眉班上揷花容。未必純爲過我人。</text>
<text>若將一女便和隣。何恨胡沙委玉人。狼子貪琳終莫猒。可憐虛辱後宮嬪。</text>
<text>廟算難降獷悍倫。反將宗女結和親。漢庭無限垂紳客。不及椒房一婦身。</text>
<text>我家全盛時。壓甑炊香玉。猒飫不下匙。况肯喰脫粟。雪色蜀蠶綿。十斤方一掬。費之不甚珍。柳絮空飄撲。坐此今困窮。家無擔石蓄。饞口長流涎。浪撫雷鳴腹。九月霜天高。一夜風落木。單衾劇鐵寒。身若凍鼈縮。忽得一緘信。贈我心所欲。晚炊寒竈中。靑烟始生屋。披向薄衣中。如負冬日燠。爲感仁者心。蛟眼淚相續。</text>
<text>銅壺滴漏隔窓間。暫借餘溫度夜分。辟破寒威犀尙愧。暖留殘夢蝶猶欣。尙餘荀令香烟惹。好倩羊公炭屑熏。一片貞珉賭珠玉。奇公叙謝固宜勤。</text>
<text>晝臥一床上。紅日射虛幌。有僧來扣門。啄木敲鏗響。起揖携登堂。出語各淸亮。綠頂寒山高。碧瞳秋水爽。袖出紫微詩。欲與詰其疑。兹詩苦深峻。諒非吾輩知。譬如淸江色。淨淥同瑠璃。傍觀信可愛。入泳迷津涯。又如大廈中。墻壁輝髹彤。芝栖與雲楶。映日爭玲瓏。外可悅壯麗。內實眩西東。東西猶且眩。奧室焉能窮。又如霜夜寒。皎月掛氷盤。淸光如可攬。仰之不易攀。我性若狂醒。於學無所精。口吃語未穩。講詠多訛聲。三謝不得已。强欲探其味。昔日所未曉。爲君眞抉髓。非我能曉子。子實曉吾意。</text>
<text>落帆江口久踟躕。俯鑑澄波默數鬚。草合岸邊纔沒鸛。潮來汀際似迎鳧。篙工坐識水深淺。沙戶能占風有無。急覓霜縑須畫去。一雙閑鴨睡殘蘆。</text>
<text>君不見翰林筆下曾解導心閑。來去獨立沙洲傍。何人畫手得神授丹靑妙意。髣髴謫仙膓。我初未識畫工趣。攴頤倚壁私商量。旣寫江湖奇絶致。何不畫漁人舟子來往遊倘佯。旣寫鷺鷥得意態。何不畫遊魚走蠏出沒行洋洋。潛思默課始自知。意所未到於焉藏。白鷺見人處拂翼沙頭。決爾一起驚飛翔。白鷺窺魚時植足葦間。聳然不動難低仰。那敎雪客閑放態。遣作黃雀多驚忙。此意識者小。吾作歌詩始翼揚。</text>
<text>一枝丹桂雖無分。百首淸詩合有聲。英魄如今何處在。兒童猶解說君名。</text>
<text>神岳苦寒誰更惜。匡陵守歲自猶咍。靑衫大祝人休笑。每賭新詩一首迴。以微官常爲祝史。</text>
<text>草木含新態。江山換舊頑。唯餘氷谷子。尙作去年顔。</text>
<text>春欲去萬物各悽然。相將欲設餞春筵。烟籠高柳展翠幙。霧爲祖帳張其前。落花先作錦茵鋪。餘花含露涕漣漣。酴花是餞春醴。蝶釀蜂嘗灑以雨。鸎爲送春歌。鷰爲送春舞。東君大醉倒且顚。是夜不去許留連。夜深欲命薦枕女。桃頑杏鄙無可憐。唯有花王小女子。年少嬌饒顔最美。此花是夜嫁東君。含羞尙未開笑齒。東君貪翫留數日。日夕花心方嫵媚。炎帝駸駸交代來。東君歸意何由弭。君去也花慘然。紅臉至今猶帶淚。</text>
<text>嘉生未秀半焦枯。但問來雲作雨無。搰搰灌田眞可笑。千畦一滴若爲濡。</text>
<text>翫月必三五。當以眀日期。陰晴未可料。問月月不知。何以決猶豫。問之指間蓍。其初得習坎。四變乃之頤。飮食猶可冀。雷水象可疑。若知明日雨。今夜翫何虧。以此報賓友。肯之無異辭。未及設觴酌。素娥𪚥來窺。</text>
<text>玉欄誰更葺。芝蓋不重遊。環碧雲空鎖。尋芳草正稠。畫簷欹縟翮。苔石臥蒼虬。園鹿遊臺榭。巖僧記冕旒。有老僧自言。廢興餘老木。今古獨寒流。往事憑誰問。幽懷只自愁。好花嬌笑靨。啼鳥送歌喉。舊代仙蹤遠。中興王氣浮。烟花愜淸賞。山水入窮搜。吊往孤亭寂。尋眞一室幽。白蓮邀靖節。黃蘗引裴休。桂魄三更晝。松風六月秋。鍾聲敲樹外。人語落巖頭。萬景吟難盡。他年入夢不。</text>
<text>我家計拙酒錢空。我客才高交契密。貌甚閑暇來座隅。忍把淸談空遣日。典我身上藍縷衣。換此一壺淸且溢。觥船屢倒興復酣。有如狂馬泛駕欲奔軼。振搖林木我放歌。倒瀉江湖君縱筆。歌雪憤兮麁聲長。筆洩怒兮猛勢逸。何者是賢愚。何者是得失。得者未必賢。麞頭鼠目翔貴秩。失者未必愚。瑰意琦行栖蓬蓽。吾儕齷齪何足言。如子雄豪取爵不可必。神龍未起逋龍昇。左道乘時直道黜。與子論平生。平昔欝膓醉後盡嘔出。撫劒起舞坐更飮。一杯一杯聊復一。</text>
<text>金碧樓臺似翥翬。靑山環遶水重圍。霜華炤日添秋露。海氣干雲散夕霏。鴻鴈偶成文字去。鷺鷥自作畫圖飛。微風不起江如鏡。路上行人對影歸。</text>
<text>早夏移根用意栽。尙含檀口待誰開。千金欲買嬌顔笑。自負錢多不肯廻。</text>
<text>薄雲斜蹙手中橫。金粉微含雪暈輕。想得共工觸山後。天低西北月輪傾。</text>
<text>暫趨十二街中路。長憶三千里外山。莫學閑雲空返岫。好將膏雨澤人間。</text>
<text>步步行隨入谷雲。自然幽洞辟紅塵。已將蚊雀觀鐘釜。曾把螟蛉戱搢紳。俯仰歸來推幻化。死生得喪任天鈞。多師雪裏猶賖酒。借與山中一日春。</text>
<text>高人高臥愛身閑。閑掛枯藤不出山。愧我翻如巖下水。迴斜縈屈到人間。</text>
<text>端坐蕭然肖衲僧。愛君閑話更挑燈。人呼白日無雙客。身到靑雲第幾層。况有新詩淸似玉。解敎塵眼冷於氷。少年氣逸應欺我。沈約衣寬漸不勝。</text>
<text>冷淡生涯猒較僧。羨君豪眼慣饞燈。醉携紅袖香生座。吟罷瓊樓月上層。賀得茂松偏是栢。映來潤玉必須氷。過門忍促朝天馬。空望靑雲悵莫勝。</text>
<text>不招碁伴卽詩僧。斷送長宵只一燈。讓蝶雪微猶解舞。學峯雲淡不成層。甁含何恨啼爐火。筆惜餘尖怯硯氷。賴有珠璣落窮巷。爛盈襟袖重歎勝。</text>
<text>朝退時時愛訪僧。又逢閑客共碁燈。尋山雨帽低沈角。趁闕風纓堅作層。湘淥飮傾杯面玉。蜀牋吟梁案頭氷。九原可作如相較。李杜於君定孰勝。</text>
<text>憂喜忘來似定僧。任他金粟巧排燈。琳條蔭地强千丈。玉隴通天僅萬層。睡美功夫深巷雨。夜寒消息一甁氷。卜商肥瘦君何問。已覺紛華戰不勝。</text>
<text>十載西堂擁葛僧。古山歸夢一䆫燈。幾千可使容鵬背。第五須看占鴿層。蟾吐素光䆫有暈。龍噓白氣井無氷。叢林勍敵知多少。杭舌乘流一皷勝。</text>
<text>攪了黃梅七百僧。朅來無語對龕燈。閑書滿案風開帙。高塔摩空月倒層。銀葉燒香朝有火。石鐺留滴夜生氷。莫貪黃獨輕泥詔。一紙銀鉤懶尙勝。</text>
<text>咳咳獨笑一閑僧。此是香嚴老襲燈。心地自涵無盡藏。道天曾上最高層。月松句好人脣膾。雨竹篇淸御眼氷。塞壑塡溝功不淺。趙州伎倆有誰勝。</text>
<text>語帶天仙不帶僧。到頭吟盡幾番燈。冷聽秋雨芭蕉響。紅賞春風躑躅層。未必老禪工鍊玉。只緣淸質本如氷。支郞况有降魔手。移作詩鳴世孰勝。</text>
<text>一片心轉面壁僧。歸來燃却百千燈。立從白雪腰侵冷。痛覺神峯頂聳層。道境漸佳如啖蔗。家風長爽似懷氷。何人好事貽霜塵。從此談鋒漸未勝。</text>
<text>珍重能文江右僧。相逢無處不添燈。禪河容我曾分滴。詩壘因君更築層。倚檻共吟穿戶月。問山同過鎖溪氷。憑師若許參蓮社。汲水肩薪力足勝。</text>
<text>懶將茶品鬪吳僧。愛把淸樽醉鳳燈。手澁未調金露液。骨昏難躡玉臺層。計乖南鴈寧違雪。身似東蠶已慣氷。粗報君恩便歸去。覓瘢群謗可能勝。</text>
<text>綠綺何須淸蜀僧。自彈幽韻伴靑燈。壯心不復虹千丈。平地無端浪百層。故國夢歸穿碧岫。殘宵酒渴嚼渾氷。片時未見曹溪老。雅興閑懷兩未勝。</text>
<text>寂寞如今學老僧。繁華曾閱馬行燈。題詩舊習言餘綺。作邑遺痕骨露層。潘岳年來雙鬢雪。王沈門冷一身氷。腰黃未必皆豪傑。百擲摴蒲偶一勝。</text>
<text>啖來夜芋證衡僧。看打春毬記月燈。仙墨未乾丹桂籍。天香行染博山層。到頭碁手晴飛雹。餘事琴聲冷軋氷。趁日携遊償得不。數年離恨不堪勝。</text>
<text>自覺勞生豈待僧。都官病眼漸嫌燈。醉中筆戰堪嚴陣。夢裏天階尙阻層。白鳳落毛飄袂雪。老鮫洒泣滿髯氷。馬韓遺憤君何問。巧舌那將直道勝。</text>
<text>班生古者史之雄。筆頭不駮陳孟公。當時豪焰摩靑空。酒酣使氣飛長虹。閉門留客投轄醉。一樽不領人間事。子雲鉅儒好文字。陳說酒客與法士。空甁獨在井之眉。腹盛水漿何所爲。攂入井中誰復悲。滑稽可愛唯鴟夷。陳公差樂張竦苦。醉亦何害醒何補。百世之孫君獨步。坐酌東海自呑吐。醉中不覺升靑天。一聲踏碎瑠璃甎。寅緣漸到紫皇前。霞冠玉弁風吹顚。是時周公孔丘皆在後。相看彈指復叉手。皆言子昂李白上到天仙今已久。詩之鳴者復誰有。子可嗣唱何遽離人生。遣之復還補以陳公大白之心精。所以鍾其靈。胷襟五藏日益泓而淸。君不見高樓雖百層。正合着陳登。如我臥地猶難勝。</text>
<text>陳郞年少氣尤雄。指麾電母鞭雷公。斗膽可吸江湖空。有如跨天萬里飮海之長虹。金鍾行酒日日醉。吟詩作賦渾閑事。袖携聯珠數百字。扣門爲訪狂居士。居士老矣霜欺眉。造物以我將安爲。一生獨把窮途悲。他人脚底大行巫峽猶平夷。鍊石五色空自苦。天固不缺何所補。子亦於吾何異笑百步。雖側金門滿腹琅玕猶未吐。相逢共幕劉伶天。醉倒况有支頭甎。是時白雪舞簷前。輕薄柳絮飛狂顚。箇中風流不落李杜後。洒翰飛文皆老手。莫詞促席留連久。此會人間信難有。諸公擧酒屬先生。共導先生胷中何物以爲精。自君之生。天不聖地不靈。山失其秀水失淸。宦路高高千萬層。期君穩穩上頭登。蒼生重望非子復誰勝。</text>
<text>風騷壇上呑群雄。一出奇語驚人泣鬼倒天公。靈玉雖藏氣射空。我恐騰精掣影上天化作五色虹。讀之冷然洗我醉。擬刻靑瑤傳好事。君詩不獨騁文字。意欲使我酣歌痛飮不作酸寒士。謂言人生戚戚不展眉。安用男兒爲。東流之水不須悲。直到崑崙頂上倒瀉河浪囚馮夷。作詩何用蟲吟苦。他年文苑傳半紙書名又曷補。君起舞月隨步。口可飮酒。是非藏否何曾吐。我今行止亦關天。碎擊僅免靑州甎。舊交零落過眼前。邇來獨坐誰與放狂顚。晚識郞君一笑論心後。是處相携惜分手。人間局束不堪久。安得作神遊八極大鵬與希有。箇兒東方生。豈是帝臣乃是天上歲星精。千年一實蟠桃靈。笑履東海何異褰裳涉淺淸。君不見蓬萊宮闕高層層。非有仙骨無由登。金丹未就悵望情何勝。</text>
<text>二年蓬轉久離根。邂逅寒暄只一言。邀醉散仙天是幕。鎖留歸客雪爲門。數篇詩句閑中迫。一局碁聲靜裡喧。到處逢場卽仙境。九霞觴滿草輕飜。</text>
<text>草堂蕭洒斗城根。閑把南華獨寓言。誰謂幽居如避世。有時高駕或敲門。觀碁遺迹衣生皺。省酒奇功語減喧。可恠先生多事在。邇來禪話似瀾飜。</text>
<text>伯陽仙李本靈根。關尹逢來爲吐言。鼻祖昔曾相契意。雲孫今喜復同門。嬰兒氣秘三關固。幼婦詞高萬口喧。相子形容眞貴表。會吟紅藥滿階翻。</text>
<text>英英文公百世孫。文字超放謝畛陌。鱗窮暫縮蹄涔卑。足逸寧循蟻封窄。軒騰不合時人容。射策金門頻點額。假敎猿臂一不中。誰謂終無飮羽石。不須勤戴千佛名。知爾須登列仙籍。請看今歲狀頭郞。飮墨當年黔吻客。爲君欲作打眊矂。恨無新釀春水碧。</text>
<text>子是誠懸孫。字法夙熏習。謂君繼家聲。立朝冠岌岌。侍書淸燕閣。文彩敷曄曄。乃反學眞卿。而作乞米帖。食粥雖云窮。魯公猶可襲。</text>
<text>獵獵風輕細雨斜。春工催却一番花。宅邊唯種陶潛柳。不似人間富貴家。</text>
<text>學士毫端鸞鳳舞。將軍麾下虎熊趨。朱門氣味今方識。國色追陪不待呼。</text>
<text>幸是春天日正遲。直須快戰決雄雌。捷來雖負無雙手。敗去寧忘借一期。欲放王逄橫野火。莫成到漑兀風椎。問君已辦降旗不。此實秦師雪恥時。</text>
<text>多爲飛鴻着意遲。故應暫作局中雌。死灰必有重燃日。困獸猶懷肯鬪期。敗勢須知迎刃解。憤心應費仰天椎。金溝淸泚雖無分。好約蕭蕭夜雨時。</text>
<text>臘梅秋菊巧侵寒。輕薄春紅已莫干。及見此花專四序。一時偏艶不堪看。</text>
<text>好許千花伴爾榮。一春歸後可堪爭。吳姬楚艶紛紛散。歲久方知靜女情。</text>
<text>松眞竹悍小柔姿。跨涉炎寒也自宜。爾與春紅同一樣。如何猶到雪霜時。</text>
<text>靑山似故人。相逢卽開眉。美酒如新婦。相對不知疲。我昔欲訪來。期以芳菲時。春光不我負。春日爲我遲。是時不劇飮。不若孤其期。此語方未旣。師已罄傾巵。前言特戱耳。於此竪降旗。</text>
<text>我家有一鏜。久在煎熬裏。去年折一足。今年折一趾。唯留一脚存。遇物好憑倚。獻玉見再刖。我昔聞和氏。衛足不如葵。又聞鮑莊子。嗟爾本何由。致此大蹇踦。家無金鼎用。爐炭未放爾。支持備炮烹。往往覆鹽皷。冶公固吾欺。是豈汝之恥。</text>
<text>詩格高於柳柳州。靑衫曾見幕中牧。官班猶阻陪龍尾。檄手徒勞守鹿頭。三載別來頭半白。一樽相對淚空流。憑君且莫惺惺去。幸是黃花泛酒秋。</text>
<text>東風吹散一霎雨。濕烟低惹尋春塢。隴西狂客老更癡。傭奴販婦猶欺侮。醉鬂鬅鬙慵不梳。南窓尸寢朝侵午。邇來謝絶舊交遊。獨許里翁相爾汝。薔薇幾度自開落。黃栗留鳴漆鷰舞。嗚嗚只樂皷缶歌。搰搰何須抱甕苦。自言天地一逆旅。况此屋廬誰是主。東園草沒不曾開。翳葉春紅難媚嫵。羨君獨慕古園公。護竹養花頻擁土。種瓜豈必邵東陵。學稼肯爲樊老圃。手裁桃李揔成陰。覆屋低墻迷處所。盜酒從敎比舍郎。投梭任却隣家女。淸明散步綠莎中。笑我詩窓鶴頸俯。呼來共酌數四杯。手摘香蔬親自煑。酒酣呼叫聲喧喧。枝上閑禽驚醉語。紛吾落魄無人知。口自呼名如杜宇。退藏始得幽居味。飽食醉歌捫腹皷。從君俯仰差可樂。何必孤高學巢許。免使韋郞憶張老。空訪天壇路脩阻。願君理園繼庾翼。得印寧非天所予。</text>
<text>頴老雲情早出塵。坐敎飛閣咄嗟新。偶看古壁留題句。想對當時見在身。山月盈虧空晦朔。巖花開落自秋春。闍梨莫患無重構。祝我餘年得倒椿。</text>
<text>國色詩名世盡知。無由會面浪相思。一言堪喜還堪恨。誤把文章當奕碁。</text>
<text>竹間圍玉局。花下酌瓊觴。醉覺乾坤窄。閑知日月長。摘嘗櫻子爛。折揷槿枝芳。不有君家在。何時笑一場。</text>
<text>從來道境尙遺身。何必乘虛始自神。若向風頭尋禦寇。滿空飛鳥亦眞人。</text>
<text>漉則爲篘戴則巾。箇中分別任他人。不妨頭上餘痕在。已是平生着酒身。</text>
<text>訪人情味雪溪中。若便相逢一笑空。莫道興闌廻去棹。造門直返意無窮。</text>
<text>費盡溪藤始掃殘。滿籠剛換白鵝還。不如癡姥烹相待。破却山陰一段慳。</text>
<text>夜寒江冷得魚遲。棹却空船去若飛。千古淸光猶不減。亦無明月載將歸。</text>
<text>閬仙若也愛三華。一望嵯峨已足多。倒正騎驢何更問。詩人好事亦云夸。</text>
<text>解綬逍遙一草亭。坐榮三子盡紆靑。壺天側畔千機息。潭鏡中央萬象形。白露先秋凝釦砌。寒漿當夏凍銀甁。問公昔日黃扉樂。能及風軒與月櫺。</text>
<text>丹心白髮帝王師。閑夢時時到紫微。馬識懸車方退伏。鳥知分飯不驚飛。眼前二子紆朱綬。膝下諸孫弄綵衣。賴有樂天遺頌在。有時吟味益忘機。</text>
<text>九寡珥爲琴上㢩。欲敎哀怨惱人魂。一看此笛先凄咽。爲有湘妃恨淚痕。</text>
<text>舊聞至孝天可動。紅鱗躍氷笋生凍。我有孀親鶴髮垂。晨昏甘旨猶難奉。病脇沾床僅一春。病中嗜好日千種。鮮羹腥膾何足數。下筯未終還欲吐。今朝辦膳問所安。却猒邾莒要齊魯。雲奔電走覓四方。倉卒難邀髥主簿。欲呼元放急捉致。屈膝老羝那忍視。讀書曾恨多岐亡。學道何由叱石起。千搜萬索竟難獲。環顧空期慕羶蟻。崔公眞是純孝人。愛親欲及人之親。遺之一羓燕土羞。絶勝熊掌與狌脣。入手紅肌隨刃落。券韛兼獻甕頭春。因知愛我情義篤。薦擢行將五羖贖。從此平生免角羸。但嗟流景如胛熟。作章欲謝先自愁。錯寫蹲鴟資捧腹。</text>
<text>露積崇囷馴鳥雀。刈殘遺穗付牛羊。路逢村叟聞佳語。今歲誰家不酒香。</text>
<text>城中望北嶺。一髮雲外揷。杳然飛鳥背。誰謂着脚躡。可恠一箇身。已度碧千疊。高樓出樹杪。勢若飛來鴿。道人出門迎。霞襯半肩衲。步惜紫苔破。笑憐空谷答。件件淸景多。一一似可拾。秋光濃欲滴。山氣欝相襲。異石或千鱗。奇松皆七鬣。刳木作飛溝。遠與泉脉接。解敎他山水。繚繞走自及。大勝倒甁斟。何煩抱甕汲。上有聖僧居。華構高岌嶪。危階挾兩崖。七十有三級。未登頭已旋。已陟心彌讋。道人隨我來。身快猿猱捷。如行氈毯中。擧足輕躞蹀。相將禮眞容。雙手蓮花合。朅來臥匡床。窓樹風颼颯。穹豐一蒼巖。鼇伏堂之脅。中虛容幾人。大或屋許立。僧言此一穴。伊昔盎口狹。有僧曰惠元。於此修白業。後輩競鑿開。伋以廣栖集。雲屛任舒卷。石戶能開闔。嗟我本狂直。世味備相涉。不如早歸來。得此幽興愜。學道師應癯。遺形我方𢟯。塊然兩槁木。相對度小劫。</text>
<text>漢興三十年。河決酸棗地。後至元光間。又決於瓠子。齧桑已漂浮。東注傾淮泗。長筊與石甾。只自煩民耳。此雖古所嗟。亦坐居河涘。我曾見雲梯。正在巖石裏。山有百仞高。泥潦所不至。傍無一丈川。大水何從起。設有滔天災。依山尙可避。况復今年雨。平地僅尺咫。瀕江八九郡。亦無一戶棄。云何此山郡。乃反化鱣鮪。初聞未之信。私心謂非是。今朝逢舊吏。本末得細味。非水能懷山。山吐不測水。譬如立屋瓴。下注勢難止。豈無最高巓。可接飛鳥翅。水旣從山來。攀緣路何自。唯有古樹枝。其高頗可恃。捷者最先登。杳似猿掛臂。惰者升未能。呀喘雜𥈭眙。何况羸與弱。萍泛隨瀰瀰。觸石或舂磨。隨槎或彼此。雨歇浪復乾。如麻那忍視。其間猾吏輩。雖斃固其理。平生幾侵漁。瘠民以肥己。愚民本何辜。未識皇天意。大禹不復生。老眼空泫淚。</text>
<text>故人千里訊音踈。只待霜天鴈到初。鳥亦隨時情意薄。唯嫌翅重不將書。</text>
<text>漣漪亭上醉淋灰。石路崎嶇犯夜來。一隻閑身曾獨往。月明還作兩人迴。</text>
<text>淫雨注如河。人將化魚鮪。九街堪掛帆。舟楫宜可備。門外浩漫漫。比隣卽千里。南墻已曾倒。西北亦幾圮。漏屋百難防。持傘夜不寐。妻兒苦無知。怨咨聲不已。予曰天之爲。你輩乃敢爾。但恐霜降節。胡爲雨如此。天意固難知。拜乞小晴耳。</text>
<text>才浮東海又沿淮。更向京都得得迴。自說乾坤眞曠坦。孤雲無繫去還來。</text>
<text>人莫逃陰陽。天地所役使。或令賤且窮。或使富而貴。旣關造物手。無怨亦無喜。此火石所化。此爐鐵所遂。火滅則縮身。火炎身復伸。區區火有無。縮伸不由人。旣莫避天數。甘作天之民。又爲物所制。此身安可珍。水火不焦濡。然後身迺眞。</text>
<text>世間人欲苦難量。百歲何曾稱爾情。若使千年方得死。千年閱了又求生。</text>
<text>線路縈紆接翠微。不煩問寺逐僧歸。到山才聽淸溪響。舂破人間百是非。</text>
<text>醉後喜題詩。一字僅盈尺。此壁有何辜。今日逢我厄。</text>
<text>不履芳園久。今朝信步遲。花分先後發。樹詰舊新移。凡草莫敎長。芳蘭幸自滋。物名詩足記。兒爾奉毫隨。</text>
<text>孟冬之月日在房。純陰用事渾無陽。雷公此時震皷鏜。聲若劃裂天中央。電火夜掣金蛇光。人面尙可分毫芒。雨脚緣霤傾銀潢。雹如雞子中者傷。風拔庭前大樹僵。掀搖屋宇將飛揚。我時方睡三更强。忽然夢罷心茫茫。不敢安坐起彷徨。還跪拱手向彼蒼。天公威怒固有常。春以雷霆秋以霜。此怒反時那易量。萬人一心皆震惶。吾皇求理甚遑遑。天又譴告理莫詳。古者周虎與殷湯。修德解轉災爲祥。願君更愼刑政張。雖有變異僅如痒。𪚥𪚥𪚥𪚥𪚥𪚥𪚥。行且去矣身還康。</text>
<text>雪滿長安炭價擡。寒甁凍手酌香醅。入膓自暖君知不。請待丹霞上臉來。</text>
<text>平生不折春螽股。今日將抽乳虎牙。破賊朝天參御宴。紫微宮裏揷宣花。</text>
<text>紅旗白刃討黃巾。膽怯書生忝幕賓。楯墨何曾乾一日。東江水盡必生塵。</text>
<text>冬十二月歲將迫。愚儒作佐元戎幕。平生不慣聞鳴鏑。今日鞬弓還荷戟。元帥相公萬人敵。胷中早蓄龍韜策。遇士披心示恢廓。使人忘𨈬無顧惜。所以乾坤放曠客。不詞俯首就銜勒。少年麤膽敢許國。北無玁狁南無貊。完山往日遭譴謫。有如鎩却摩天翮。今日悠悠復何適。湘吳山高江水碧。舊習未除猶擧白。酒酣四顧天地窄。君不見雞林黠俗眞小賊。不足汙我劒三尺。不如用一壯士力。縛來麾下費一索。不然走我手中檄。坐召渠魁見銜璧。明年春風氷解脉。金柳低垂玉梅拆。朝天歸路一條直。奏凱聲中千指拍。公卿迎勞東郊陌。蟬首蛾眉羅密席。紅旆悠揚光赫赫。紫髥將軍扶醉腋。入朝天闕獻俘䤋。大者封侯次千碩。如予拙澁縮自却。口不言功甘遁迹。但願諸公梟盧期一擲。</text>
<text>吾師草聖天下少。搖簸乾坤駈造化。十幅鵝紈展素煙。千金螺墨噴香麝。酒酣高踞如箕張。筆頭生翼欻飛揚。手所未到心先呑。軒騰奮迅何顚狂。我疑海水一朝涸。鯨奔龍走橫脊張牙跳巨壑。又疑神山之頂風大簸。鸞驚鳳駭奮翮洒毛向寥廓。其間細黠何所况。飛蘿走葛倒掛枯松上。或竪點若輕雲湧岫直奔天。或落晝如飛石放下山萬丈。或將斷而復縈。或方縱而旋橫。上人之筆信神授。不是臨池費墨學所成。幕中之人殊未知。皆言熊虎方爭何暇草書爲。我獨先窺相公意。此意尤深識者誰。君不見費褘圍碁敵自退。宜僚弄丸難卽解。况此草書所自作。本爲軍中占授不令人易會。師乎師乎縱筆無忌畏。吾欲撞鉦撾皷助其氣。見公草書不可無我詞。橫槊賦詩古所貴。</text>
<text>光陰苒苒去如流。帶雪南來又涉秋。杖劒沙頭看海市。解衣林下上岑樓。一心許國雖甘死。百感侵人漫與愁。悔斂輕狂落繩墨。野禽空困一籠囚。</text>
<text>虎穴何時一掃空。年光虛擲朗吟中。儒冠强備參謀客。軍幕猶寬嗜酒翁。竹塢露寒聞警鶴。蘆洲日暖見來鴻。憂來寓目唐賢傳。掩卷霑巾憶晉公。</text>
<text>白雲斷處碧天開。片段餘霞似剪裁。倦鳥橫衝昏靄去。翻鵶斜帶夕陽迴。飛筒疾遞軍書急。伏甲潛窺賊諜來。他日功成便歸去。倩人先築釣魚臺。</text>
<text>促織催凉叫露叢。可憐猶費大倉紅。角聲晴碎靑山裏。劒影寒搖碧水中。滿眼無非橫戟士。縮頭翻愧弄毫翁。三軍未受冬衣賜。又是蕭蕭落木風。</text>
<text>擇肉豺狼方作艱。噆膚蟣蝨又爲敵。得君新袴白如霜。端喜今宵除一賊。</text>
<text>紅旆飜風颺半天。碧幢遮日卓高巓。震空雷吼三軍皷。冠岫雲屯萬竈烟。筆下檄章慙我鈍。幕中籌策仗君賢。何時縛致渠魁首。一路垂楊奏凱旋。</text>
<text>他年返旆共朝天。應記戎衣寄此巓。才見雪華飄似絮。又看草色綠於煙。干戈叢裏開詩戰。刀斗聲中酌酒賢。粗報國恩唯是地。惰夫如我敢抽旋。</text>
<text>已是芳菲二月天。如何猶寓碧山巓。感公芳酒深渟海。入我乾喉沃滅烟。戰士貪功爭自勇。幕寮邀賞各相賢。唯殘無賴狂癡客。心似方輪未解旋。</text>
<text>碧江澄淨不生波。輕漾蘭舟鏡裏過。訶遣紅裠君必悔。此間宜聽一聲歌。</text>
<text>瑟瑟初疑瀉冷泉。濛濛還似起昏烟。高僧坐度山中臘。煮菜嘗茶不火煎。</text>
<text>未信硫黃浸水源。却疑暘谷浴朝暾。地偏幸免楊妃汙。過𪚥何妨暫試溫。</text>
<text>東萊客館侈於郡。制度特異誰營者。朴公疇昔此分符。政淸邑理民閑暇。霜斤伐木雷騰聲。雪鑿隳巖星逬火。承公頤指咄嗟成。欂櫨安妥巧相荷。墮指寒冬有燠房。流金盛夏宜風榭。我來仰視何眈眈。摩空鬪日光相射。部分局別由心機。寬不大迂奢不過。如非朴公眼孔大。雖費巨萬侔者寡。台階異日築邦基。撑柱王家如此舍。</text>
<text>勝景無窮餉客多。味如啖蔗漸生嘉。偶成圖畫沿溪寺。別占風流映柳家。浪急游魚衝落石。巖空幽鳥戱挼花。箇中聞有三山在。誰謂蓬瀛路阻遐。</text>
<text>百尺樓前路走南。刺桐林下訪龍潭。竹嫌渭畝千無一。柳恨陶門五減三。園棗成陰今始見。巖泉有味昔曾諳。故人仙去今何處。落日茫茫恨可堪。</text>
<text>詩高全勝庭堅體。文膽猶存子厚風。但恨未成華國手。草間呼叫學秋蟲。</text>
<text>眉毛垂似絲。眸子炯如水。我不見龐公。見君疑卽是。</text>
<text>參謀軍幕强三載。浪迹京華又一春。獵罷論功誰第一。至今不記指蹤人。</text>
<text>吾聞於古人。朋友貴切偲。道德以磨礱。如去玉之疵。嗟爾異於此。相磨反傷肌。南山有橋梓。俯仰父子儀。又聞交讓樹。東枝避西枝。爾幸同根生。何遽相讎爲。日夜掁且鬪。仰視無完皮。聲亦聽不平。赤憎皷揚颸。此木有佳實。我不願食之。呼奴卽斫去。囑以充晨炊。友道喪已久。此足爲箴䂓。</text>
<text>我家種孤桐。待鳳凰不至。斲爲一張琴。彈作古漾水。世無鍾子期。誰肯傾其耳。隣家種桑桋。養蚕蚕易肥。吐得五色線。織成美人衣。幸升君子堂。終宴得相依。種桑易取容。種桐難爲功。寄語世上人。種桑莫種桐。</text>
<text>別後蟾輪二十圓。重來話舊各欣然。相思詩可牛腰載。已斷絃還鳳髓連。一曲喜聞吹玉笛。百分何讓倒金船。良辰火急謀行樂。椽燭如花夜似年。</text>
<text>狂言忽發錦筵中。粉面頻迴笑杜翁。應恐得花憎你態。佯癡不贈十枝紅。</text>
<text>連雲甲第金碧眩。銀蒜垂垂簾半卷。沈香烟底咽笙歌。美人微笑流餘眄。十分蘸甲撥浮蟻。主人起壽客霑醉。露濕濃香花滿盤。花枝人面嬌相媚。素腕獻來微露玉。春風入座香撲撲。一枝到我先盧胡。不見深紅空釅綠。居士年來身似寓。湛然無波井已古。回頭笑謝散花女。結習已空花豈汙。唯予淨業洗未了。故作新詞博一笑。狂言忽發衆皆驚。薄行猶存人亦誚。感君好事爲揚眉。指麾筵中紅頰兒。遣作蹁躚回雪舞。償我輕薄嘲花詩。書生自古雖命薄。得失如環那易酌。眼寒無分看春紅。得觀妙舞天所酢。心醉歸來如夢裏。黏泥柳絮隨風起。待我甕頭芳酒熟。邀君更喚鵶鬟翠。</text>
<text>巖電平時爛不眩。讀書僅至三千卷。閉門獨下董生帷。縱有園葵曾不眄。邇來陸沈困於蟻。百端愁惱長如醉。每見紅裠眼輒開。千呼萬喚看百媚。獻花昨日人似玉。佯怒故將雙袖撲。有葉無花何足嗔。紫薇空恨成陰綠。無絃琴上樂可寓。須信陶潛襟韻古。已失花黏砑帽滑。何須水濺羅衣汙。今年春去花殘了。明年春迴花復笑。問爾重來折贈無。雖復花空何必誚。但憑戱謔展我眉。非必眷眷遮奴兒。不有囁嚅當日作。豈觀華縟先生詩。我家有酒醨且薄。有意邀君開小酌。雖無低唱侑歡人。一吟一詠聊相酢。君不見鶯啼鷰舞深宮裏。美人欠伸初睡起。請君往續麗人行。不用丹靑寫珠翠。</text>
<text>眼淸不受紅粉眩。一夜巫山雲雨卷。忽然挨放老傅狂。戱染香牋題眄眄。心知所見猶槐蟻。却憶于棼樹下醉。折齒堪誇幼與嘯。畫眉肯學京兆媚。更待淸秋山聳玉。樽罍漸省飛蚊撲。置酒重呼一捻紅。與君共賞雙垂綠。詞人餘興豈無寓。桃葉柳枝傳自古。鏡中雖愧秋霜飄。枕上還期暮雨汙。好遣能言泰吉了。細傳約束資微笑。君今已就淸時縻。任却北山峯竦誚。空甁何必居井眉。倒載從他拍手兒。徑入沈香賦芍藥。看促檀板歌聲詩。梨園曳縠蟬翼薄。玻瓈杯深幾迴酌。嗟我浮休天地間。此身非主同誰酢。聊寄城東大隱裏。淸風一榻慵不起。朝罷時時肯訪無。爲君方剗庭莎翠。</text>
<text>巧人弄幻使人眩。丹靑傅會須臾卷。造物生人亦戱耳。俯仰去來空瞪眄。仰觀三皇如蝨蟻。况肯螟蛉議醒醉。我寧與世著津迷。義不從人甘竈媚。靑蠅一箇忽點玉。心火炎炎難可撲。小䆫盡日雨聲寒。幽徑無人苔暈綠。子昂作詩皆感寓。士衡托物多效古。鍾山明月歸去來。山英莫惜綠池汙。人間翻覆已了了。口自無言心自笑。書生强很天公憎。詩語孤高俗子誚。對君如識紫芝眉。君亦呼予楊小兒。吐箇虹蜺萬丈氣。贈之氷雪三條詩。莫導塩虀情味薄。天漿會把斗杓酌。仍草新詞頌大平。大平天子壽攸酢。餘波儻及泥蟠裏。呼吸風雷一飛起。相從橐筆接英遊。共賞未央宮柳翠。</text>
<text>魯郊祗恐奏韶眩。蘧瑗何思有道卷。本出氷鄕難自溫。久藏白地知誰眄。此身泛泛一蘆蟻。不飮胡爲昏似醉。無用端能學櫟全。潛光不復期川媚。嗚咽十年空泣玉。忽驚蓬髮飛霜撲。羨君氣壯色敷腴。得意淸時鬢更綠。珠璣落處目一寓。句法淸新字體古。緘封正合錦囊收。愛惜勿敎寒具汙。人事無窮何日了。且須會面聞輭笑。嗟予行止與人殊。坦率多爲曲士誚。懶粧半額學廣眉。浪把畫餠饞飢兒。唯子能容阮籍放。逢人每說項斯詩。世人交分秋水薄。君如春江若爲酌。相逢痛飮任狂顚。何必子張鋪几酢。囑君好去靑雲裏。鵬翼高搏九萬起。莫忘乞我買山錢。占斷匡廬片麓翠。</text>
<text>厭從黠賈見蚩眩。退掃妄緣風葉卷。嗒然喪耦子綦噓。謂若無人吳質眄。先識粗期封穴蟻。獨醒不與餔糟醉。𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥𪚥。爾來淸瘦骨峙玉。夜榻空吊燈蛾撲。忽因警策來起予。廢井更掃陰苔綠。源淺雖無神物寓。尙垂短綆還汲古。多公有意薦一鶚。大手不嫌緣我汙。免把岑牟徐着了。摻撾方見曹公笑。掛名君筆雖堪誇。才非正平祇速誚。不如相見卽開眉。論情說舊屛羣兒。舞我星精電魄劒。唱君月脇天心詩。烟雲好處藉華薄。有酒不須辭滿酌。相君骨法貴何疑。正合他時秉璋酢。如儂宜著江湖裏。蓑底醉眠呼不起。是時亦記古人無。夢中只對飛緌翠。</text>
<text>遺形方慹君胡眩。有舌不談吾欲卷。爲唱陶潛歸去來。怡顔正好庭柯眄。衣雖如華食如蟻。何似李杜死飽醉。先生聞此卽折鋒。欲敎麋鹿還馳媚。一言佩服重於玉。已喜室蘭餘臭撲。况是豪篇洗我酸。盈囊溢篋皆結綠。唱酬眞似方矢寓。肝膽堪爲一劒古。魚目換珠雖足誇。鹿皮薦璧祗自汙。一生便足把蠏了。千金且買掦蛾笑。與君好作忘懷遊。任聽羣蜩相詆誚。窮常俛頸達亢眉。得失亦等乾沒兒。吾儕屬意安用此。且屛萬事深論詩。天公餉君亦豈薄。富貴付爾令自酌。餘膏殘瀝欲及我。此意良深何以酢。梁公興逸詩酒裏。徐老神淸惰者起。凉秋何處會三仙。楓正染紅蘭被翠。</text>
<text>化人初使光影眩。樂廣復敎雲霧卷。平生不羨黑頭公。但喜得君靑眼眄。多慙跛驢趁白蟻。樽酒十年曾共醉。憶尋精舍玄闍梨。娟娟曉岫烟鬟媚。石徑携筇鳴硬玉。葛巾練袂晴嵐撲。舊遊依然如昨日。春草萋萋幾迴綠。去本無心來亦寓。人生俯仰成今古。江西墨綬君始解。嶺外銅符我暫汙。此生聚散幾時了。相逢又撫銅人笑。一圍腰減正緣窮。三尺喙長甘見誚。已知刺舌與灸眉。無復爪觜矜細兒。胡爲更磨綺語硯。賭得夫子天葩詩。見君飄然氣飛薄。半空沆瀣如可酌。從此乘虛直到天。掉下酒旗相與酢。相將遊戱浮漚裏。是非哀樂何從起。羊公湛𥵔不須論。江水湯湯山自翠。</text>
<text>文章小技等反眩。供人一笑卽可卷。不用彫鑿愁眞君。自雖差苦誰留眄。穿珠度曲安用蟻。隨車無傷須似醉。忘機可與海鷗遊。順性堪觀庭虎媚。斂藏鋒刃諱切玉。蛺蝶已甘兒女撲。先生乃我忘情交。共讀三元琳字綠。身寄浮生心不寓。名雖今人實是古。天地歸君一指齊。溪山厭我餘愚汙。死生哀樂各拋了。相見忘言握手笑。招邀且入無何遊。輕脫休爲造物誚。謂君洗髓追黃眉。謂君專氣如嬰兒。胡爲又逐好事輩。漏洩天奧誇雄詩。斗膓無奈欝迴薄。瀉作懸河浩難酌。惠然見貺意何深。忍把酸寒容易酢。君看人心翻覆裏。紛紛喜怒如鋒起。吾儕出處貴如愚。美羽自戕看孔翠。</text>
<text>人間眞妄朱紫眩。正始風流掃地卷。先生韻格苦淸澄。眸子瞭然迴逸眄。紙上何勞窺黑蟻。心中已負六經醉。平生鐵膓似廣平。解吐梅花詞婉媚。憶君年少面如玉。酣宴杏園紅雪撲。當時得意馬蹄驕。踏遍長安芳草綠。奈何京輦猶羈寓。浪作孟生心貌古。多才行迫簪纓縻。無事何嫌詩酒汙。夢中得喪我粗了。兩竅瓮頭還自笑。身是乾坤一散仙。忘形放意從譏誚。投著無心却月眉。到頭羞見凝酥兒。飮中題作特戱耳。君從何處見我詩。不憎吾輩多輕薄。欲展盤筵呼我酌。爲言百歲如風狂。兩家有酒交相酢。我時偃臥茅齋裏。聞君此語整冠起。欲携芳酒訪君歸。速喚歌兒裝首翠。</text>
<text>趨世尙難休。到山何憚阻。半日僧䆫閑。足償南北步。日落巖雲屯。霧蒸山雨霽。靜裏不妨吟。詩成卽是偈。</text>
<text>季春十一日。廚竈無晨炊。妻將典衣裘。我初訶止之。若言寒已退。人亦奚此爲。若言寒復至。來冬我何資。妻却恚而言。子何一至癡。裘雖未鮮麗。是妾手中絲。愛惜固倍子。口腹急於斯。一日不再食。古人謂之飢。飢則旦暮死。寧有來冬期。呼僮卽遣售。謂可數日支。所得不相直。疑僮或容私。僮顔有憤色。告以買者辭。殘春已侵夏。此豈賣裘時。早爲禦寒計。緣我有餘貲。如非有餘者。斗粟不汝貽。我聞慙且恧。有淚空沾頤。三冬織紝功。一旦棄如遺。尙未救大歉。立竹羅飢兒。反思少壯日。世事百不知。讀書數千卷。科第若摘髭。居然常自負。好爵謂易縻。胡爲賦命薄。抱此窮途悲。端心反省己。亦豈無瑕疵。嗜酒不自檢。飮輒傾千巵。平日心所蓄。及醉不能持。盡吐而後已。不知讒謗隨。行身一如此。窮餓亮其宜。下不爲人喜。上不爲天毗。觸地皆玷纇。無事不參差。是我所自取。嗟哉又怨誰。屈指自數罪。擧鞭而三笞。旣往悔何及。來者儻可追。</text>
<text>浮雲富貴夢悠悠。却向江南卜宅幽。白玉黃金隨手盡。靑山綠水放身休。日輪跳送人間老。天幕寬成醉裏遊。待我他年婚嫁畢。結茅隣舍種松楸。</text>
<text>壽夭雖有命。亦在人行爲。毋謂過之小。小積成大疵。有人顯干法。受戮已不疑。其間有隱慝。人豈一一知。幸人之不識。一犯又再斯。上天鑒善惡。如鏡辨姸媸。一朝降明罰。糜碎身與文。不然注陰禍。無奈折其期。請看雷震時。頑者猶失匙。雷收復肆意。不若聞震時。人心好反覆。於此可知之。君子畏天壓。暗室猶不欺。脫未蒙其福。亦免蹈其危。小人謂天遠。妄欲隱其私。天孽是自召。噬臍焉可追。作詩諷凡百。佩服無忽遺。</text>
<text>碧池春暖縠舒紋。盡日雙浮不暫分。莫使美人容易見。片時勿欲放郞君。</text>
<text>架引蒲桃繞屋傍。壓簷低檻翠陰凉。未秋先見團珠露。當晝猶無半縷陽。後蔓來扶前蔓倒。新莖走趁舊莖長。纍纍玉實休輕摘。甘脆偏須得飽霜。</text>
<text>百蟲潛息夜幽幽。恠爾擡燈獨自遊。時見美人羅扇撲。苦遭詩客絹囊收。低飛似欲黏衣領。飄去無端度屋頭。更莫迢迢天際逝。觀臺容易報星流。又螢火元不焚。徒爾光炳炳。雖於茅屋間。任汝飛自逞。靑熒點草上。淸露炤月烱。飄來入䆫戶。書冊宜可映。雨濕未滅暉。日昇便沈影。信知腐草餘。朽木夜能耿。</text>
<text>螢火元不焚。徒爾光炳炳。雖於茅屋間。任汝飛自逞。靑熒點草上。淸露炤月烱。飄來入䆫戶。書冊宜可映。雨濕未滅暉。日昇便沈影。信知腐草餘。朽木夜能耿。</text>
<text>林葉尙靑靑。蟋蟀鳴砌底。婦女已驚秋。殷勤理機杼。獨有老孀嫗。拱手願復暑。時節固有程。進退寧爲汝。園楓行欲丹。爾可尋古絮。答云是何言。妾本最貧女。故絮久已典。新衣誰復與。我聞惻然悲。心若掛私慮。要趁窮秋時。尺帛期可惠。</text>
<text>三十九重陽。寒花一樣黃。奈何雙鬢髮。換綠半染霜。</text>
<text>絶頂望都城。浩浩萬人海。小屋何容言。大屋正如塊。可憐路上人。蟻奔塵土內。經營覓何利。意各有所掛。區區蠻觸間。死生哀樂在。安得出其中。遊於六合外。</text>
<text>故人來扣扉。矉額復嚬眉。若是懷殷憂。何暇訪人爲。徐徐候動止。些少不平耳。飮之數四杯。儻可寬愁思。問子能飮無。有酒幸芳旨。非欲苟醉君。要看詩放肆。</text>
<text>境絶未曾看。心高索句難。故人唯月在。入詠已娟娟。</text>
<text>欲試高人心。入山先醉奰。了不見喜慍。始覺眞高士。</text>
<text>道人雖灰心。亦愛詞人詞。幽庭不掃葉。請我遍題詩。</text>
<text>高巓不敢上。不是憚躋攀。恐將山中眼。乍復望塵寰。</text>
<text>天工狀何物。先遣筆花開。好與書帶草。詩家庭畔栽。</text>
<text>少年耽色好相看。花本無情亦媚顔。老境猶憎美人面。任渠嬌態作千般。</text>
<text>寄語郞君莫猒看。有人隨分愛吾顔。但嫌妾亦行將老。老壯男兒視一般。</text>
<text>我不見太白。思欲夢見之。夢亦不可見。久矣吾之衰。今日逢君眞謫仙。夢耶覺耶心復疑。問君天寶中。幸荷明皇知。沈香亭前賦芍藥。灑面立進淸平詞。又於便殿草綸誥。宮娥呵筆天寒時。寶床賜食降輦迎。是時恩遇亮不貲。胡爲反見斥。謝家靑山浪迹空吟詩。一朝捉月入滄海。瀛洲蓬萊何處採靈芝。公之去兮已千載。胡今眷眷復來思。筆下風流餘舊態。飮中情味今何虧。應悔當年不自檢。枉被將軍貝錦辭。塌翼落天上。遽失九萬圖南期。意欲改舊調。唾手取爵凌皐夔。所以不飮酒。此意識者誰。謫仙謫仙吾已見。雖使執鞭安敢辭。</text>
<text>我於世上遇王春。已分年來老逼身。深谷想應逃歲月。如何亦作雪眉人。</text>
<text>草玄眞似子雲家。好事吾儕肯見過。美玉不應長蘊櫝。黃金行見一披沙。穴中寒鼈藏頭角。竿上飢鷹縮爪牙。我舞君歌歡意足。風流明日向人誇。</text>
<text>晚承恩遇出平沈。猶被人呼李翰林。玉署金坡名信美。象床綺食事難尋。依俙堪畫葫蘆樣。潦倒無心芍藥吟。宮漏添籌寒夜永。詞頭草罷擁孤衾。</text>
<text>切雲仙署夜沈沈。寒露丁東滴翠林。枯腊方承雲雨潤。衰髥難避雪霜尋。人言老鶴乘軒去。我苦寒螿抱葉吟。薄命如吾猶得忝。賴無侍史護香衾。</text>
<text>釣魚利其肉。釣名何所利。名乃實之賓。有主賓自至。無實享虛名。適爲名所累。龍伯釣六鼇。此釣眞壯矣。大公釣文王。其釣本無餌。釣名異於是。僥倖一時耳。有如無鑑女。塗飾暫容媚。粉落露其眞。見者嘔而避。釣名作賢人。何代無顔氏。釣名作循吏。何邑非龔遂。鄙哉公孫弘。爲相乃布被。小矣虎昌守。投錢飮井水。淸畏人之知。楊震眞君子。吾作釣名篇。以諷好名士。</text>
<text>九門淸蹕走驚雷。蘂闥華筵卜夜開。龍燭影中排羽葆。鳳簫聲裏送金杯。三呼萬歲神山湧。一熟千年海菓來。恩許侍臣司宴樂。宣花滿揷醉扶迴。</text>
<text>祥煙繚繞紫宸高。幄座中央認赭袍。洞府徵歌敲玉索。敎坊選妓醉仙桃。九層爐爇金龍腦。四炤燈燃白鳳膏。西母獻來千歲壽。指呼弟子皷雲璈。</text>
<text>五色雲中拜玉皇。壓頭星月動寒芒。都人不覺天文爛。遙認銀燈爍爍光。</text>
<text>紗籠剪水分珠蚌。金殿移天掛玉蟾。炤遍鳳城渾不夜。雞人應誤漏壺籤。</text>
<text>絳碧紗籠菡萏開。龍膏吐暈紫煙迴。憑渠好續常生焰。萬歲千年炤壽盃。</text>
<text>金燈吐焰透紅紗。日散千暉暈曉霞。四海一家天子聖。瑞光看取百枝花。</text>
<text>世眼無由覩九天。不知底樣展盤筵。却因靑鳥偏饒舌。認得瑤臺宴列仙。</text>
<text>朱門翻作紫微天。排比笙歌擁綺筵。上帝七言誰會了。珠宮唯得舞胎仚。</text>
<text>黃屋前頭揔是天。紫雲猶繞小亭筵。一篇宸翰眞琳簡。讀向人間骨欲仙。</text>
<text>汾陽再造聖唐天。甲第猶無御幸筵。千古三韓今始見。一門能致九門仚。</text>
<text>佳節駸駸去不留。可堪書室咄哉愁。有花絶欲邀賓賞。無酒猶能與婦謀。爲我何妨迴鈿勒。捨君誰與倒瓊舟。莫言窮巷無兼味。偶得紅鱸玉尺脩。</text>
<text>古來眞將出書生。膽氣如君合蕫兵。帷幄方嚴軍政肅。官班猶帶禮曹淸。莫嗟見奪鳳凰沼。羸得伸威羆虎營。此是男兒康濟日。賀筵休讓玉杯行。</text>
<text>玉堂老漢隨黃屋。金闕仙人寄紫衣。十里靑山松下路。滿身文彩鬪朝暉。</text>
<text>正日何須手放鳩。君家陰德世曾修。才高地貴身兼得。年少官尊望最優。愛客風流傾趙勝。尋僧情况倒裴休。金閨頗猒連宵直。茗席時容半日留。喜我早攀尼父翼。推公長作華韻頭。此生幸識荊州面。何羨人間萬戶侯。</text>
<text>安馴那得性如鳩。强項平生負素修。入社猶思陶令飮。彌天長服道安優。早諳浮世眞如寓。愧把微官謾導休。憔悴苦遭漁父笑。遷延甘作賈胡留。艱危到處芒攢背。俯仰無端雪滿頭。卜築他年容我不。掛冠神虎謝王侯。</text>
<text>人琴幸暗合。絃手穩相迎。寓古心逾淡。通仙骨欲輕。淸於巖溜落。幽却谷風生。聽罷月微側。冷然洗我情。</text>
<text>凄景調商促。陽春撫角迎。數聲敲月謾。餘韻出花輕。舊譜胷中了。新翻意外生。倩君能聽否。雖老尙鍾情。</text>
<text>人間百味貴早嘗。天肯爲人反候氣。春榮秋熟固其常。苟戾於此卽爲異。邇來俗習例好奇。天亦隨人情所嗜。故敎溪茗先春萌。抽出金芽殘雪裏。南人曾不怕髬髵。冒險衝深捫葛蘽。辛勤採摘焙成團。要趁頭番獻天子。師從何處得此品。入手先驚香撲鼻。塼爐活火試自煎。手點花甆誇色味。黏黏入口脆且柔。有如乳臭兒與稚。朱門琁戶尙未見。可恠吾師能得致。蠻童曾未識禪居。雖欲見餉何由至。是應蘂闥九重深。體貌禪英情禮備。愛惜包藏不忍啜。題封勑遣中使寄。不分人間無賴客。得嘗况又惠山水。平生長負遲暮嗟。第一來嘗唯此耳。餉名孺茶可無謝。勸公旱釀春酒旨。喫茶飮酒遣一生。來往風流從此始。</text>
<text>西北寒威方墮指。南方臘月如春氣。金粟黏枝已結纇。均天所覆地各異。禪家調格大高生。豈把酸甜隨俗嗜。蕭然方丈無一物。愛聽笙聲號鼎裏。評茶品水是家風。不要養生千歲虆。憐渠給給抽早芽。似欲先供老衲子。睡鄕癡漢亦偸嘗。失却從前雷鼾鼻。憶昔閑遊蠻國天。四時隨分嘗新味。火前香茗得未多。不似盈盤春笋稚。摘將萬粒成一餠。一餠千錢那易致。况今惟悴京華中。爲我何人重趼至。吾帥也是僧中龍。梵行無虧禪德備。山堆金帛尙欲施。誰秘新香忍不寄。收藏愼勿輕與人。除却靈臺澄似水。勸師早釀豈妄云。欲識茶眞先醉耳。書生寒餓長流涎。只將口腹營甘旨。若遣孺茶生稚酒。勝事眞從吾輩始。</text>
<text>昔者神農嘗草木。著之方經要補氣。獨於茗飮棄不收。不與萬品論同異。聖所未到誰唱先。蠲昏釋䬼尤所嗜。近遭販鬻多眩眞。競落點商謀計裏。有如俗醫迷仙方。妄把蘡薁云是蘽。箇中評品妙且精。唯有雲峯一禪子。平生自笑臘後芽。辛香辣氣堪掩鼻。偶得蒙山第一摘。不待烹煎先嚼味。狂客一見呼孺茶。無奈老境貪幼稚。不是江南冒雪收。京華二月何能致。物之自售皆由人。珠玉亦猶無脛至。作詩論詰欲代譜。筆端無舌莫詳備。要令儒仙抉其精。硬牋麤字書以寄。五君騁思探淵源。毫髮莫逃如印水。見詩猶勝見茶經。陸生所品糟粕耳。𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥𪚥。調高未合綴離騷。當繫詩篇聯四始。</text>
<text>古今作者雲紛紛。調戱草木騁豪氣。磨章琢句自謂奇。到人牙頰甘苦異。狀元詩獨窮芳腴。美如熊掌誰不嗜。玉皇召入蓬萊宮。揮毫吮墨銀臺裏。君材落落千丈松。攀附如吾類縈蘽。率然著出孺茶詩。豈意流傳到吾子。見之忽憶花溪遊。懷舊凄然爲酸鼻。品此雲峯未嗅香。宛如南國曾嘗味。因論花溪採茶時。官督家丁無老稚。瘴嶺千重眩手收。玉京萬里赬肩致。此是蒼生膏與肉。臠割萬人方得至。一篇一句皆寓意。詩之六義於此備。隴西居士眞狂客。此生已向糟丘寄。酒酣謀睡業已甘。安用煎茶空費水。破却千枝供一啜。細思此理眞害耳。知君異日到諫垣。記我詩中微有旨。焚山燎野禁稅茶。唱作南民息肩始。</text>
<text>居士年來了萬緣。唯有詩狂餘習氣。物或不類尋常看。窮搜細剖狀其異。此茶品絶可無詩。况復平生素酷嗜。悠然到此誰所餉。想自江淮煙瘴裏。爲恐淸香先發洩。牢鎖縹箱纏紫蘽。秘之不敢示情親。琭琭何曾數餘子。寓心獨待識茶人。不是風斤誰斲鼻。碎鐺撲火久不煎。正怯兒曹輕品味。譬如富貴深閨中。養得嬌姹鵶頭稚。眼高深恐嫁凡婿。着意東床期欲致。我今何者敢來試。意外忽逢仙分至。房公落落天上人。褚裒皮裏陽秋備。評人餘論移於茶。說脉論源聊見寄。讀了冷冷洗煩悶。恰如醉面洒寒水。對茶索酒頗似狂。可笑前言眞戱耳。草庵他日叩禪居。數卷玄書討深旨。雖老猶堪手汲泉。一甌卽是參禪始。</text>
<text>灑遍庭林壓綠叢。寒暄未可信天翁。防他江上南來鷰。悔殺雲間北去鴻。梅塢飄將花滿地。柳堤飛趁絮隨風。但嫌時令乖和氣。豈害吾儕爛醉中。</text>
<text>三朝翼亮鐵心堅。富貴功名四十年。鳳閣早腰丞相印。鼇山兼領史臣權。金章解早方圖逸。紫府微忙亦要賢。池館蕭然空碧草。玉簪零落淚如泉。</text>
<text>頑紅未合近宮闈。却學中人身上衣。色厚全欺雞髻淺。香濃應笑麝臍微。</text>
<text>貪承萬乘鍾情賞。故待千花入眼稀。舊譜曾聞紫中貴。才凡未識是耶非。</text>
<text>一朶仙花在禁闈。年年長近柘黃衣。天工過與紅顔釅。世眼翻成紫色微。闕下方傳千品最。人間喧導兩京稀。聞名杜牧如相見。豈對姸姿更認非。</text>
<text>自緣病脨懶尋春。紫陌今朝散步巡。賴有君家開劇飮。免敎吾輩負芳辰。花顔嬌奼工留客。酒力麤剛解倒人。挼碎牧丹投舞妓。故看頩頰薄生嗔。</text>
<text>帶玉露花頭上揷。滿金盃酒手中傾。一雙倡妓眞仙子。齊把琵琶作鳳鳴。</text>
<text>凡物之榮悴。皆因地瘠肥。土肉厚封植。猶恐有時腓。嗟爾異於是。性與膏泥違。區區硬盆底。鑿鑿碎石圍。是汝託根處。地脉安所歸。綠葉滋暢茂。尋尺猶可希。最愛淸曉露。團團綴珠璣。蕭然几案上。永與我相依。</text>
<text>幺麽一靑童。緻玉作肌理。曲膝貌甚恭。分明眉目鼻。競日無倦容。提甁供滴水。我本好吟哦。作詩日千紙。硯涸呼倦僕。倦僕佯聾耳。千喚猶不應。喉嗄乃始已。自汝在傍邊。使我硯日泚。何以報爾恩。愼持無碎棄。</text>
<text>孤竹飽霜雪。南人輕剪截。問爾心所屬。凡百皆不悅。被人作笛吹。恥趁脣與舌。被兒作馬騎。出胯無奈劣。願來几案間。日與詩人媟。此意有足嘉。宜備書筵設。障我硯中塵。使我硯池潔。占書與裁詩。腕脫不容輟。緣汝若得官。效爾堅貞節。</text>
<text>行繞淸江課漕船。篙工羅拜白沙邊。海軍擁後猶吹角。鷗鷺驚飛不自前。</text>
<text>江鷺飛時吟正快。海潮來後語還雄。偶然傳寫江湖景。錯認年來狀物工。</text>
<text>少年著歌詞。下筆元無疑。自謂如美玉。誰敢論瑕疵。後日復尋譯。每篇無好辭。不忍汙箱衍。焚之付晨炊。明年視今年。棄擲一如斯。所以高常侍。五十始爲詩。</text>
<text>居士皤然鬢欲霜。尋僧訪寺度年光。世間只有禪公室。每到深斟大道漿。</text>
<text>詩情淡薄渾無味。官况闌珊自少歡。時訪懶融還懶話。靑熒燈畔睡蒲團。</text>
<text>蒲團睡熟落冠巾。空室寥寥不見人。更坐觀心融萬想。烱然明月自無塵。</text>
<text>玉堂本爲待賢開。重玷仙班愧不才。院吏寮員仍舊在。依然如入故鄕來。</text>
<text>銀臺直對璧門開。自古尤難選翰才。一步花甎猶過望。愚儒何幸得重來。</text>
<text>我不欲閑門飮酒省賓客。欲向長安市上大會酒徒浮太白。又不欲曲房密室唱小詞。欲向豪家俠宅高歌與吹笛。愁人矉額不言愁。有如氷底之水嗚咽不快流。丈夫愁來卽大哭。不宜暗泣空低頭。達哉苗君大隱九市中。笑却喰松喫水靑山幽。</text>
<text>似識先生用意栽。故應恰恰趁時開。龔妃嬌侍臨春閣。楚女閑過夢雨臺。映日醺𨠑顔更爛。隔林羞澁笑猶迴。浮紅一餉終如夢。更約明朝把酒來。</text>
<text>經旬鎖暗雨。似猒惡客寓。今日朗新晴。如與故人遇。遶園行獨吟。淸陰引幽步。深深綠葉閒。滴滴啼餘露。地鏡耿可鑒。墻衣綠漸布。杏子爛黃金。入口甘於乳。朱李倒紅腮。最憐同姓樹。林檎綴珠琲。頗覺味釅苦。瓜蔓走長籬。蘭華被幽圃。悠哉觀物化。亦足養眞趣。</text>
<text>路接巉岩絶壁前。晴雲蓬渤湧如烟。流泉遇石徘徊去。走葛緣松委曲纏。僧院寂寥閑世界。洞門寬曠別神仙。何人乞與霞漿飮。爲洗紅塵舊骨膻。</text>
<text>秋光春色忽同枝。造物由來固莫涯。若驗一年花再發。衰顔儻有更紅時。</text>
<text>颯颯金風肅。娟娟玉蘂新。羲和天上醉。錯遣已歸春。</text>
<text>落日無端百感生。茅齋閑坐若爲情。霜風釀作秋光釅。烟月裝成晚景淸。賴有故人彈綠綺。時呼稚子酌烏程。此時酒令吾先畫。弄一聲來輒數觥。</text>
<text>匝地渾天同浩浩。埤高塡塹混茫茫。飄颻點袂逡巡滅。六出功夫未細詳。</text>
<text>入水無蹤着地堆。過簷飛去遇風迴。却因喜舞全欺蝶。若更儲名莫辨梅。</text>
<text>簇成銀嶺擁窓前。推作瓊輪委路邊。若是白塩兼粉麪。自家庭砌尙難專。</text>
<text>門上揷桃何詭誕。庭中爆竹奈支離。辟溫丹粒猶虛語。爲倒醇醅故不辭。</text>
<text>禦寒珍炭千金直。渴火寒爐一夕溫。感借餘炎容炙手。報恩他日直須呑。</text>
<text>胡爲勸駐馬。不欲見乘舟。後會縱靑眼。此行應白頭。</text>
<text>出城飛一錫。候水漾孤舟。行色不堪見。背江慵轉頭。</text>
<text>夜勑金門九扇開。玉簫聲裡宴瑤臺。百枝燈影搖宸仗。萬歲山光入壽杯。踏席腰輕仙妓舞。緣橦踉絓侲童才。太平多暇宜同樂。恩許千官徹曉陪。</text>
<text>煌煌列燄花齊綻。薄薄輕紗水正澄。炤却萬人同一影。始知眞箇大王燈。</text>
<text>知君閬苑誤翻觴。見謫無聊下殿堂。坐爾舊狂雖失飮。尙緣仙分入平康。</text>
<text>銀漢橫斜月漸彎。良宵靈匹正成歡。憑君要喚娥眉𧰟。天上人閒樂一般。</text>
<text>水爲魚所家。失則鼎中鮮。人畫水中魚。如向鼎中傳。雖爲游泳態。尙類失水然。鄭君信神筆。妙手得於天。一掃數十尾。發發皆鮪鱣。得水勢已足。何必寫漪漣。鬐鬣欻欲動。目力珠光旋。疑君蓬島客。久作水中仙。看魚飽且熟。應手隨所沿。擧指欲捫觸。猶恐跳藏淵。吾詩氣力苶。敢作活魚篇。</text>
<text>身如匹素付人裁。世上何時笑口開。星散萬家無處去。天遊一室訪公來。閑雲傍檻輕縈帶。微雪黏枝乍學梅。莫導遠公元不飮。尙容陶令勸含杯。</text>
<text>春搖詩思浩難裁。酒入愁眉皺正開。病脚尙將筇拄到。閑身何必馬駄來。商山末擬尋名綺。吳市如今隱姓梅。何幸得逢希有鳥。五湖猶可視如杯。</text>
<text>新詩似着剪刀裁。老眼驚看錦段開。金牓記君曾首揵。玉堂慙我晚攀來。始終交契期膠漆。先後功名任杏梅。早識脩鱗橫海大。其如魯國𪚥於盃。</text>
<text>凍派潺湲出。春風料峭寒。得年顔欲改。感物意難安。烘炭初嫌烈。凉衫漸近單。柳纔擡眼綠。桃未吐唇丹。水漫魚游樂。林暄鳥語歡。良辰此莫勝。佳會古猶難。飮幸松亭靜。吟從樺燭殘。酒踰雲液酌。饌勝菊英餐。漸欲天爲幕。何占日上竿。高情穿月脇。逸思跨風翰。酩酊甘杯釂。功名任印刓。靑衫猶寸祿。白髮尙微官。不分碧紗護。知非黃土團。假如千日醉。曷賽一生酸。歲月留難絆。神仙夢亦干。紅塵猶啄腐。丹鼎未呑丸。悵望壺天路。空沈陸海瀾。得君欣且服。行已正而端。失意曾遺甑。除官忽夢棺。予心甁苦窄。子意海何寬。忝作雙飛鶴。來尋五色鸞。直須披肺腑。愼勿覓痕瘢。話舊膓先斷。論交淚已汍。隋珠無處售。趙璧有誰看。賤子便丘壑。朗君長綺紈。心憐淸似水。言喜臭如蘭。睡魄驅還泥。詩源倒欲乾。知音如不聽。流水爲誰彈。</text>
<text>昔渡江南驚浪如飛雪。萬壑崩騰雷電裂。舟隨浪高下。中有一龍屹。起來相齒其頭其角我細看。過眼俄然還復滅。龍欲屈如弓。松欲硬如鐵。松不硬似無骨。龍不屈似無血。今看此松無奈似箇形。曲腰橫脇昂伏雲浪千年穴。賴我當年尋水仙。備歷蓬島金銀闕。不覩龍安知松。掀髥奮鬣欲走還蹶蹶。汝是眞龍寧向此中蟠。好待桃花水張春三月。</text>
<text>怯把菱花拂古塵。恐緣形瘦轉傷神。今朝一覽眞堪詫。面暈猶紅鬂尙春。</text>
<text>千首詩中雙白鬂。萬家盃底一朱脣。分明邂逅坐相笑。却勝丹靑謾寫眞。</text>
<text>玉鏡淸澄不受塵。笑渠猶未映精神。明朝酒醒應休炤。坐失紅顔一日春。</text>
<text>我師魯叟猶圩頂。吾祖玄元亦厚脣。誰謂春卿鏡中態。依俙如畫兩君眞。</text>
<text>已分年年殿暮春。千紅半謝不須嗔。解調淸管聲音雅。偸鍍黃金羽翼新。薄行少年誇聽早。學歌嬌女妬啼頻。擡頭欲賞毛衣好。飛轉喬林未易親。</text>
<text>碧水接天天接水。薄雲如霧霧如雲。村畦稻熟門前穫。野店機鳴路上聞。</text>
<text>灘迴山下水環山。山曲時時路隔灘。路入孤村殘日落。碧天雲破月如彎。</text>
<text>圉圉紅鱗沒復浮。人言得意好優游。細思片隙無閑暇。漁父方歸鷺更謀。</text>
<text>風和日暖鳥聲喧。垂柳陰中半掩門。滿地落花僧醉臥。山家猶帶太平痕。</text>
<text>省飮猶可期。忍言非不易。細思此浮生。倏若過隙駟。一朝瞑雙目。祖送北邙趾。雖欲作狂態。白骨能復起。雖欲與人語。其奈幽明異。白楊風蕭蕭。三尺墳空峙。尺墳未可保。樵牧踏皆圮。髑髏沒蒿蓬。麋鹿於焉庇。此時善與惡。混混同一軌。萬世稱惺人。死者蒙何利。萬古導狂客。死者有何恥。奈何矯飾者。矜持蓄沈思。美酒豈不嗜。囁囁莫成醉。有言不敢吐。囊括好自秘。此亦一般夢。何論孰是非。</text>
<text>公子王孫擁綺羅。要憑嬌唱助歡多。東君亦學人間樂。開了千花遣爾歌。</text>
<text>斂去藏何處。啼來必此時。有期還有信。爲鳥頗靈奇。</text>
<text>鵶鳶不堪見。朝夕尙𦐠𦐠。將爾色音好。其來何苦遲。</text>
<text>三月春風晚。處處祖筵悲。南北復南北。別離還別離。落花不忍見。芳草恨無涯。年年折盡柳。還復萬條垂。爲問枝上鳥。幾聽陽關詞。自然經此地。猶似送人時。惻惻傷我抱。不如不來玆。</text>
<text>天工着意剪緗英。品絶知從蜀地生。露重偏憐金盞側。風經更見道冠傾。</text>
<text>暮雨新晴步綠莎。落霞殘日映翻鵶。一聲吠犬疑君至。唯聽門前醉客歌。</text>
<text>山險馬猶蹶。路長人易疲。驚鼯潛入草。宿鳥已安枝。虛閣秋來早。危峯月上遲。僧閑無一事。除却點茶時。</text>
<text>通仙從水府。舞幻向珠宮。淚滴哀彈裏。心冥古韻中。寒敲松檻月。靜落竹階風。不待煩柔指。都令骨肉融。</text>
<text>小庭移稚竹。日夕灌其根。南土氣候暖。本無護養勤。尙猒戢戢笋。擘地羅兒孫。於兹生意窘。須仗勺波恩。今晨有何喜。柯葉稍已繁。干霄安敢望。聊以庇吾軒。玄冬雪三丈。始識爾性存。</text>
<text>汝與我同姓。逢春發好花。吾顔不似舊。反得鬢霜多。</text>
<text>板扉牢鎖寂無僧。還傍淸池避暑蒸。此去都城無幾步。倚林閑坐尙慵興。</text>
<text>兀坐池邊草作茵。旋風吹起落冠巾。煙低綠樹縈羅帶。露滴靑荷漾水銀。</text>
<text>槿花之二名。發自吾二友。滯一各不移。若尙左尙右。我將試新勇。兩敵破一手。嘗聞古之人。戱韭以爲九。宮窮亦似戱。初傳自誰口。予獨立可斷。如辨醇醨酒。此花片時榮。尙欠一日久。人嫌似浮生。不忍見落後。反以無窮名。儻可無窮有。二子聞之驚。闔吻如閉牖。我說誠有憑。問君肯之否。如將移諸朝。亦可言亥首。</text>
<text>炎天六月伏金辰。失却團團月一輪。秪恐從今難障面。西風長被廋公塵。</text>
<text>詩方不作我何寄。海波深處六鼇頂上三山翠。佛法未興予何居。須彌山高五色彩雲裏。李白杜甫似蟬噪。我下視之拍手戱。達磨惠可如蟻行。師之笑聲殷天地。嘲弄萬物好綺語。杜子窮終白醉死。無心可傳枉傳心。二祖坐此隻履徒還或斷臂。我今與子同下人間世。紅塵陌上相彈指。法到無心詩反素。我始與師唱作大道始。咄哉聖人非異物。使人重見釋迦與孔子。</text>
<text>少小翩翩此慣遊。算來三十七年周。莫言川是人非舊。逝水無停豈昔流。</text>
<text>白葛婆娑散髮遊。茂林深樾繞川周。少年蘸足浮盃處。病脚難堪暫下流。</text>
<text>此生此地幾廻來。無奈年年白髮催。我輩何嫌今老大。後生猶减舊遊陪。只緣惡雨傾河水。未向淸流送酒盃。倒載歸程唯似昔。依然落日隱城隈。</text>
<text>一隻針鉤當耒鋤。豐年但卜海饒魚。農耕千畝猶艱食。沙戶尋常有宿儲。</text>
<text>一世生涯付釣臺。江村日落醉扶廻。自言有酒何憂佐。灘下群魚作膾來。</text>
<text>荻花風亂暮江寒。細雨蓑衣宿淺灘。辛苦烟波少閑態。侯家屛障畫形看。</text>
<text>江湖放浪作閑民。猶笑公侯富貴身。爾笑世人人亦笑。渭川還有釣周人。</text>
<text>呼作謫仙人。狂客賀知章。降從天來得見否。賀老此語類荒唐。及看詩中語。豈是出自人喉吭。名若不書絳藥闕。口若未吸丹霞漿。千磨百鍊雖欲倣其體。安可吐出翰林錦繡之肝膓。皇唐富文士。虎攫各專場。前有子昂後韓柳。又有孟郊張籍喧蜩螗。豈無語宏肆。豈無詞屈强。豈無𧰟奪春葩麗。豈無深到江流汪。如此飄然格外語。非白誰能當。雖不見乘鸞駕鶴去來三淸態。已似寥廓凌雲翔。所以呼謫仙。賀老非眞狂。</text>
<text>烹氷古未聞。子忽誇能烹。呼來細相見。是之謂蓴羹。似氷而不融。遇烹而愈精。所以曰烹氷。令我聞之驚。我生無點累。自負心地淸。口常食俗物。喉底烟塵生。今日啖此菜。縷縷銀絲輕。齒頰帶霜雪。不覺失狂酲。何必學張翰。却向江東行。</text>
<text>癡兒始見訝黃金。弄久都無咀嚼心。玉殿何年參侍宴。親承御賜爛盈襟。</text>
<text>每見東流疾。潛懷逝者悲。淸泉知我意。礙石故逶遲。</text>
<text>綵天風颺舞龍鸞。黼座中開擁百官。燈隔紅紗光閃閃。佩敲蒼玉響珊珊。勑敎禁衛停嚴警。恩許都人快縱觀。欲識龜臺來獻壽。露香新摘碧桃寒。</text>
<text>九華燈焰耀熒煌。憑仗淸光樂未央。傾海爲油山作炷。殷勤好炤萬年觴。</text>
<text>氷荷霧縠障風搖。不倩挑頻也度宵。欲識聖朝多遠貢。南油西漆一時燒。</text>
<text>蓮燈點綴百枝紅。炤遍華筵錦繡叢。一夜淸歡都寄汝。區區明月若爲功。</text>
<text>花時多顚風。人導是妬花。天工放紅紫。如剪綺與羅。旣自費功力。愛惜固應多。豈反妬其𧰟。而遣顚風加。風若矯天令。天豈不罪耶。此理必不爾。我導人言訛。鼓舞風所職。被物無私阿。惜花若停簸。其奈生長何。花開雖可賞。花落亦何嗟。開落揔自然。有實必代華。莫問天機密。把杯且高歌。</text>
<text>作詩非名花。筆下無妍詞。絶欲遇仙紅。膓錦時一披。及看此花𧰟。意極反如癡。終朝索一句。吟苦寒螿悲。畢竟寡好語。對花顔何施。花亦向我笑。低昂似相欺。有如多情子。浪憶一妖姬。道傍忽邂逅。相對空逶遲。脉脉竟無言。况奈論佳期。請君勸我醉。更賞夭夭枝。詩從醉裏出。儻可敵嬌姿。</text>
<text>欲謁靈祠主嶽君。時躋絶頂望軒軒。城中萬屋如蜂綴。路上千人似蟻奔。靄靄卿雲圍帝闕。葱葱王氣擁天門。鵠山形勢龍盤屈。自此皇都固蔕根。</text>
<text>此生已分飽酸寒。蔬菜年來得尙難。華扎無端光甕牖。珍投不啻與珠簞。愛同炙背堪鑽貴。味勝烹鮮足佐餐。刈去殘莖隨手長。莫忘時復潤枯肝。</text>
<text>領得盈盤碧玉寒。再三珍重報恩難。靑泥洗去方烹鼎。紅粟炊來正滿簞。豈憶吳蓴秋有味。堪欺楚菊夕爲飡。從今不復煩安邑。絶勝肥猪日致肝。</text>
<text>我方四十四。兩眼已瞢瞢。咫尺不辨人。如隔春霧濃。問醫醫迺云。由汝肝不充。不然少壯時。讀書燈影中。我聞拍手笑。爾是非醫工。耳有所欲聞。不聞卽爲聾。目有所欲見。不見謂之矇。我欲見天子。九闥無由通。我欲見金紫。布褐不掩躬。我欲見姚魏。凡草空茸茸。未見甲第居。白首栖蒿蓬。未見五鼎食。顔巷猒屢空。以此致目暗。如將踈布蒙。是亦天所使。何必藥石攻。焉知不爲福。聾瞽能完終。</text>
<text>夙興勞聖慮。晏駕促仙期。天上朝眞樂。人間喪考悲。空餘軒劒墮。無復舜裳垂。痛哭東門外。那堪望素旗。御極三年國已肥。忽因微恙輟宵衣。瑤臺縹緲仙遊遠。玊殿凄凉御座非。未信賓天終莫返。尙疑遊月儻還歸。四方涵泳皇恩久。有眼何人不淚揮。</text>
<text>蜘蛛乘秋候。緣霤工織網。蠏足行掛絲。疾若梭來往。兒童黏以竿。遺片隨風颺。須臾復結成。纖細不堪望。飛蟬誤見絓。空作繰車響。胡蝶亦來縈。翻翻徒自强。我本疾網蟲。呼奴釋且放。凡有血氣者。口腹誰不養。大則虎與熊。擇獸行舐掌。小則鷄與。啄蟲於糞壤。若此非一類。胡獨憎爾狀。機巧吾所忌。汝巧誰與伉。吐絲細於蠶。不惜腹中纊。以此引癡蟲。焉得不見誑。</text>
<text>琢石作孤輪。迴旋煩一臂。子豈不茖飮。投向草堂裏。知我偏嗜眠。所以見寄耳。研出綠香塵。益感吾子意。</text>
<text>知公聰慧得於天。方寸心中一鏡懸。三篋亡書猶可頌。不須更作備忘編。</text>
<text>醉客那能分早晏。金吾不用更誰何。城東嗜酒花甎客。痛飮城西宰相家。</text>
<text>我家難制衆頑童。綠子生時已摘空。珍重先生能待熟。肯分消渴一詩翁。</text>
<text>多𤬞少瓣味如飴。狸首龍蹄品絶奇。自爾年年期見貺。此翁雖老舌猶兒。</text>
<text>吾愛陶淵明。吐語淡而粹。常撫無絃琴。其詩一如此。至音本無聲。何勞絃上指。至言本無文。安事彫鑿費。平和出天然。久嚼知醇味。解印歸田園。逍遙三徑裏。無酒亦從人。頽然日日醉。一榻臥羲皇。淸風颯然至。煕煕大古民。岌岌卓行士。讀詩想見人。千載仰高義。</text>
<text>八載花甎沐帝恩。白頭方始直西垣。平生口訥如囊括。人導無言老正言。</text>
<text>拾遺班秩要而淸。大副書生宿昔情。白首靑衫人莫笑。金衣前導足爲榮。</text>
<text>菌必生糞土。不爾寄於木。朽腐所蒸出。往往多中毒。此獨產松下。常爲松葉覆。爲有松氣熏。淸香何馥馥。尋香始可得。數箇卽盈掬。吾聞啖松腴。得仙必神速。此亦松之餘。焉知非藥屬。</text>
<text>靑帝司花剪刻多。如何白帝又司花。金風日日吹蕭瑟。借底陽和放𧰟葩。</text>
<text>不憑春力仗秋光。故作寒芳勿怕霜。有酒何人辜負汝。莫言陶令獨憐香。</text>
<text>南人養春蠶。剝盡千桑枝。不幸死且僵。未得錙銖絲。迺知一握絮。蠶婦功莫涯。何况洴澼絖。任却手如龜。漂竟取雪色。愛惜固不貲。多師念我寒。遽遣白足馳。不憚重繭至。供我三冬支。遂令氷叟冷。似陟春臺煕。吾雖名省郎。其實凍裂肌。不有此温燠。得無卒歲悲。雖至屬纊日。那有敢忘時。</text>
<text>舊着靑衫人不避。新披紫袖衆爭趨。形容班品猶依舊。都爲身章貴賤殊。</text>
<text>綠衣方脫紫衣披。白鬢黎顔尙未移。腰嚲金魚微意在。自今張目少眠時。</text>
<text>禁省春深白日長。珠簾微動好風涼。忽聞承相嚴呵喝。整頓冠巾下砌忙。</text>
<text>當年攜手上瀛洲。鳳沼漣漪共濯流。舊綴頭銜猶未換。莫嗟今日阻同遊。</text>
<text>聞導西都勝十洲。箇中花柳最風流。登樓長嘯君家事。坐却胡圍足縱遊。</text>
<text>虜氣日披猖。殺人如刈草。虎吻流饞涎。呑噬無幼老。婦女愼勿憂。腥穢行可掃。國業未遽央。廟謀亦云妙。行且自就誅。焉得避天討。吾言豈妄云。今日聞捷報。</text>
<text>胡騎猶未殲。夜臥難交睫。郵筒疾似飛。報導官軍捷。一國喜濃濃。蔟賀如雲合。</text>
<text>咸郎才調世皆知。奠鴈高門早叶龜。英物夜生光炤室。賀賓朝集衽成帷。不因外姓求佳壻。豈向諸孫得異兒。要待識聲温大尉。何煩摩頂誌禪師。羽毛會作沖霄鶴。氣膽應呑拔樹羆。欲驗吾言如合契。他年徵此一篇詩。</text>
<text>台鉉登庸我早知。看公足底踏文龜。水銜舊綴紅綃署。玉色曾親紫錦帷。膏液盡霑門下客。薰香猶被乳前兒。三英共美邦之彥。萬戶行封帝者師。名遍江淮傾草木。威行蠻貊懾熊羆。公餘著詠多䂓諷。樂府流傳卽雅詩。</text>
<text>才兼虎庫與文房。步驟雙高粉省堂。千古台階元未見。一時兩相甲枝郞。</text>
<text>星斗森芒璧月娟。嬰香齊點引神仙。微臣自負吭音滑。欲讀淸詞徹九天。</text>
<text>聖主齋心已格天。未斟明水福如川。玉壇禮罷迴宸仗。拜受黃封雨露宣。</text>
<text>借筯奇籌倒子房。琅琅高議激朝堂。房標第四何須訂。門下今年拜侍郎。</text>
<text>聞公端喜聽卿卿。甲族雙華正的當。養氣得充堪自負。畫眉求媚亦何傷。不呑丹藥髭還黑。似點香膏面有光。連理花開春不老。同心枕暖夢偏長。巹餘久嗇人多戱。賀宴高張衆固望。相國欺嘲誠有味。何須屛客守帷房。</text>
<text>乾塊化碧畦。費盡幾牛力。針芒到黃穗。勞却萬人役。幸免水旱災。萬一儻收得。見兹稼穡艱。一粒何忍食。凡以祿代耕。要當勖乃職。</text>
<text>播榖望西成。魚肥本非意。旣穫又烹鮮。人欲何窮已。</text>
<text>鏡中絲鬢日紛紛。五載遷延直掖垣。歲暮松筠猶有節。春來桃李又無言。仰看天上高鴻擧。自笑池邊老鳳蹲。胡羯腥涎流宇內。一樽何處得眉軒。</text>
<text>殘胡猒竄逃。已入圈牢內。得肉幸平分。萬人甘共膾。</text>
<text>孔聖曾無寸土封。三千門弟競攀龍。在陳絶粒眞飢矣。誰見當時肯餌松。</text>
<text>相君骨法貴當封。何必求仙要跨龍。飽食酣眠邀好夢。待看便腹忽生松。</text>
<text>我生嗜酒麴成封。醉欲炮麟更膾龍。何事權君長辟糓。忍敎形貌瘦於松。</text>
<text>金烏自吐炎。呀喘反難翥。自此日行遲。留作煎人火。安得亘空扇。搖簸遍天下。</text>
<text>靑山眞故人。似喜幽人至。來時貺淸景。風日正妍媚。到山未云幾。蕭簫雨聲美。散髮臥風軒。一場雷鼾鼻。起視復澄霽。木末掛䂓燬。鳴蟬翳葉嘒。鬪雀爭枝墮。衲僧手煎茶。誇我香色備。我言老渴漢。茶品何暇議。七垸復七垸。要涸巖前水。是時秋初交。殘暑未云弭。當午雖敲蒸。晚涼聊可喜。靑瓜嚼水精。氷液寒侵齒。碧桃雙頰紅。嚼罷堪祛睡。偃仰自忘還。玆遊眞適意。</text>
<text>不欲負其名。趁得蟬鳴日。眼見新糓升。今年事亦畢。</text>
<text>君不見春園富貴紅杏與緋桃。無奈天工費剪刀。芳辰若此宜狂吟。如我麤才尙欲傾江濤。頑冬臘月何所賞。朔風號樹空騷騷。掖垣老吏凍鼈縮。呵手草詔猶言勞。公於此時摛藻麗。春葩都爲熏天氣却豪。更羨郞君不是阿兒比。筆下新詩調大高。</text>
<text>白頭補闕本何言。忽陷風波擯掖垣。獨與妻兒同旦暮。更無賓客問寒暄。但將咄咄長書字。何用䂓䂓自勒門。多謝殷勤四君子。共攜芳酒枉高軒。</text>
<text>雀羅門外無來客。雞樹垣前憶舊遊。諫職久癏宜見擯。碧霞靑嶂好歸休。</text>
<text>失路忽從天上落。登瀛翻似夢中遊。一言見訊千金重。三黜忘懷萬事休。</text>
<text>龍娘感笛嫁先生。百載同歡便適情。猶勝臨邛新寡婦。失身都爲聽琴聲。</text>
<text>酒醒中夜嚼寒氷。百品珍羞敵未能。此味平生疑獨享。老髠先我飽嘗曾。</text>
<text>晚山煙瞑水漫漫。灘險風狂得渡難。命薄如今遭謫去。尙難拚却望長安。</text>
<text>退公無一事。寂寞似孤村。頭岸鹿胎幘。身遮犢鼻褌。虎來猶白日。蚊噆未黃昏。笑矣殘城守。徒勞夢掖垣。</text>
<text>退公無一事。高臥北軒風。壞壁蛇遺蛻。荒階蟻曳蟲。睡餘浮眼纈。病後落頭蓬。笑矣殘城守。形容劇野翁。</text>
<text>退公無一事。暑氣謾蒸人。吟久巾欹領。眠多簟印身。碁閑遊毒手。酒盡錮饞脣。笑矣殘城守。生涯老更貧。</text>
<text>退公無一事。默坐念空王。飢鼠登書架。幽禽入印床。不堪消永日。聊喜向斜陽。笑矣殘城守。無由放舊狂。</text>
<text>退公無一事。白首若孤囚。未識邦侯樂。空思法從遊。朝廷天共遠。日月水同流。笑矣殘城守。貪官莫退休。</text>
<text>退公無一事。門外吏人稀。耳靜嫌蟬噪。身拘羨鳥飛。屋矮頭可觸。地窄手難揮。笑矣殘城守。何時告滿歸。</text>
<text>退公無一事。散髮自逍遙。對客蒸蔬菜。呼兒灌藥苗。顔因猒世變。首爲望京翹。笑矣殘城守。剛膓老赤銷。</text>
<text>江南地僻作孤囚。猶似籠禽不自由。嵐瘴熏人顔漸黑。相逢應愧舊交游。</text>
<text>人淳事簡雖堪喜。地瘠民殘不忍看。公退坐衙無一事。官人無事益難安。</text>
<text>我是老書生。不自稱太守。寄語州中人。視我如野耈。有蘊卽來訴。如兒索母乳。久旱天不雨。是亦予之咎。殷勤謝父老。不如速解綬。我去爾卽安。何須此老醜。</text>
<text>太守猒五儕。意欲解腰章。吾州雖瘠薄。地勢龍軒昂。於兹剖符者。不月被徵黃。願公忍須臾。乍復舍甘棠。當有九天使。邀入紫微堂。</text>
<text>籠中鳥竟日幾千迴。縱有一鳴脣舌在。那堪四觸羽毛摧。餒食益哀哀。天上路回首夢悠哉。再浴鳳池猶有意。新栖烏府豈無媒。且復待時來。</text>
<text>我本嗜酒人。口不離杯巵。雖無與飮客。獨酌亦不辭。顧無樽中綠。燥吻何由滋。憶昨在京輦。月俸有餘貲。釀得如許甕。挹酌無停時。家醞或未繼。沽飮良足怡。嗟嗟桂陽守。祿薄釀難支。蕭條數家村。何處有靑旗。亦無好事者。載酒相追隨。端坐一堂上。竟日獨支頤。業已爲逐臣。飢渴固其宜。胡爲浪自恨。攢我數寸眉。開口强大笑。笑冷反噢咿。此語勿輕洩。聞者當哂之。</text>
<text>君不見方朔食桃何大卑。空被西母稱偸兒。我今不偸亦不乞。坐致堆盤光陸離。雪之以黍嚼更淸。不唯解䬼堪解酲。手攜目翫尤愛處。被酒佳人頰半赬。報乏瓊瑤深自愧。但祝爾壽三千載。更看此菓還一熟。饋及饞翁聊復再。</text>
<text>遙峯毫較細。遠舶芥分微。夕瘴尤添熱。秋雲好翳暉。巖高猿易苦。林靜鳥猶稀。吟久難迴馬。從敎露濕衣。</text>
<text>君恨江湖遠未明。不曾翹首暮天平。我憐杳杳長流色。想聽喧喧打浪聲。漁火微時人正宿。賈船歸處櫓應鳴。訪來若也忘攜榼。決笑遨頭大寡情。</text>
<text>夢酣仙境勝。身着畫屛微。露重猶疑雨。江昏未信暉。他山脚底歷。此地眼中稀。僧榻移時話。方歸覺皺衣。</text>
<text>斜日溟濛水獨明。亂山蟠屈路難平。雲迷極浦千帆色。風落長江一笛聲。度了幾人舟自泛。噪殘孤虎鳥猶鳴。朅來深得江湖興。忽起蓴鱸萬里情。</text>
<text>白沙鋪地遠。碧水際天微。雨惡增秋浪。霞明助夕暉。路幽逢虎熟。海瘠得魚稀。五馬人誰識。蕭然似布衣。</text>
<text>海山千里月分明。何處漁歌唱大平。詩榻愛吟帆去樣。畫家難寫鳥啼聲。林巒有霧晴猶暗。松檜無風晚自鳴。瞠目彷徨君莫怪。詞人自古苦鍾情。</text>
<text>少年登第兩先生。我亦曾爲出谷鸎。二桂一時同一府。此州眞得桂陽名。</text>
<text>登第三人交分厚。同寮千里宿緣深。各須努力流淸譽。小答州人拜賀心。</text>
<text>嘉君政最稱萬口。謂君縱步登三事。云何白首滯一官。投老歸來栖僻地。有田瘠鹵得米少。聞道渾家飢欲死。何從釀得千日酒。題封遠寄殘城裏。殘城老吏老更窮。甕裏生塵無綠蟻。得君美醁喜且舞。邀致同寮圖共醉。殷勤厚意何以酬。但祝君壽倒却羨門子。</text>
<text>五年西掖演龍綸。戎幕參謀又幾春。丹漢忽騰歸路坦。白沙行築步堤新。功高塞北官宜貴。身在王前道可陳。若對天顔淸讌問。莫忘同甲一窮人。</text>
<text>滿朝卿相掌絲綸。窮谷誰霑雨露春。楚客謫來飡菊苦。劉郞去後種桃新。情深戀闕難歸頴。官號專城實在陳。不有靑雲知己在。如今已作碧山人。</text>
<text>公退蕭然一白綸。窮鄕寒日永於春。世情官况秋雲薄。病鬢愁髯臈雪新。瘦腊若將餘喘去。死灰那有寸心陳。仰天痛哭形寥落。不似黃堂佩印人。</text>
<text>殘鄕無勝境。古院有名樓。暇日乘淸興。輕裝占美遊。仰攀高蔦蔓。俯亂淺溪流。太守行無喝。樵童不避騶。自然同野老。何更視邦侯。坰馬晴方牧。巢禽暮自投。多生應記覽。到處似經由。入谷愁榛暗。逢村得路脩。驚鼯竄深樾。瘦鴨立澄溝。訪到客情款。出迎僧語柔。談空初詰曲。話舊更綢繆。躑躅登危構。寬閑瀉滯憂。一軒窮遠眺。萬像赴冥搜。日落烟光靜。虹明霽景浮。林喧無賴鳥。郊臥大平牛。夕露濃於雨。寒篁颯欲秋。霧平鋪白水。草遠展靑油。壞塔苔痕澁。虛窓樹影稠。屋雞翹繡頸。山雉靡莎鞦。井近宵猶汲。碁殘晚未收。月欞思慢笛。風檻戀重裘。初爲嘗茶至。還因有酒留。嫌喧屛騎從。諱獨嘯朋儔。小塢鸎捎蝶。深園雀啅彪。巖泉同鹿飮。林菓任猿偸。大瓠垂欹甕。圓梨落逬毬。芋畦深伏卵。菌木忽懸疣。物化觀無限。詩篇拾未周。怳如來別界。曠若釋幽囚。憶昨趨軒陛。連晨侍冕旒。斥來心惘惘。愁坐鬢颼颼。賴有優哉地。方驅欝矣愁。命奇雖此謫。天貺亦云優。野菜何妨煑。山醪未害篘。江山皆可意。薪水足充求。半世違玆樂。浮名是我讎。苦遭塵眯目。坐受雪侵頭。祿薄何須慕。官微尙可休。終身知有所。築室早營謀。但恐歸來晚。寧勞更相攸。</text>
<text>我昔初識子。完山千萬里。不意桂陽州。與子共憂寄。子旣潔於氷。我亦思酌水。魯衛政無猜。意欲同終始。何意忽被彈。歸意不小弭。我初聞之悲。細思堪賀爾。此邑雖名都。殘壞古難比。生民皆菜色。一日那忍視。我已絆如囚。決被瘴江死。賴爾福所鍾。軒然忽去矣。但恨𧰟陽天。桃李競嫵媚。此時捨我歸。我殆爲天棄。</text>
<text>早是紗籠護像人。攝調何更借經申。江山遍歷崎嶇地。嵐瘴難侵富貴身。令肅郵筒踰電邁。食廉廚俎減星陳。殘城一箇孤寒守。都抱平生託使臣。</text>
<text>問瘼前頭感幾人。舊銜幽怨倒傷申。威霜已束貪夫手。褒衮偏加潔吏身。軟話何時重聳聽。孤懷無處得深陳。歸朝若借雌黃論。白首堪叨兩制臣。</text>
<text>西掖當年備七人。江湖流落憤難申。有時虛掉狂吟舌。無計能抽謫宦身。理最寂寥慙召杜。村居蕭索想朱陳。一言褒奬千金重。感泣都忘作逐臣。</text>
<text>歲儉懽聲小。春酣睡味長。投錢空飮井。凝寢阻聞香。僻塢花期晚。窮閻日色凉。出非求岣㟺。悲似謫黃崗。猒世顔慵擧。嫌人口莫張。賴君新管記。滿邑忽生光。話舊情千緖。忘懷笑一場。但緣官檢束。未放酒顚狂。深巷猶纖雨。踈林欲夕陽。以予深眷戀。知子苦思量。</text>
<text>寶箑珍煤價並翔。緘封開了帶仙香。薰風共簸淸誰勝。大地同磨限莫量。已遣江山歸潤色。更驅塵壒祓飄揚。應將烏漆成瓊玖。想把金刀剪雪霜。擎弄正知雙手重。攜搖偏得一襟凉。但緣衰病稽趨謝。不敏端宜畧買羊。</text>
<text>高麗紙扇鶴翎翔。上黨松烟麝澤香。贈我殷勤誠最重。思君比况意難量。行期誥筆同予泚。還望仁風共爾揚。靜染藤牋如點漆。試搖練袖似懷霜。文房已覺千金賤。暑閣懸知六月凉。感佩厚恩無計報。明朝謝罪欲牽羊。</text>
<text>白首殘城守。朱甍古寺樓。往年乘病暇。數日作閑遊。黠鼠逃藏穴。幽禽下浴流。到門麾吠犬。擇樹繫鳴騶。蘭畹思騷客。瓜園憶古侯。葛巾慵不整。木榻困方投。啄粟雞呼偶。隈叢鹿應由。飽霜紅杮爛。遡日碧梧脩。簾吹搖銀蒜。簷霖腐木溝。芋肥藏卵大。梨熟得肌柔。野飯烹菰實。村醪典枲繆。居然中散懶。消却仲宣憂。風月窮天賞。溪山罄地搜。嵐深濃滴滴。雲淡遠浮浮。桑剝生千繭。禾登費萬牛。我詩無好語。所記止淸秋。欲寫全山景。先徵繼晷油。盤蔬千品異。時菓百般稠。野服何施紐。藍輿不用鞦。來驂危欲理。離思浩難收。更望靑旗店。尋拋紫綺裘。况煩寮友訪。還被主人留。獨往初無侶。同歡已得儔。庭松龍甲瘦。階笋豹文彪。勝槩黃祗秘。吾儕白晝偸。蓮莖欹玉柄。栗殼墮毛毬。妙句侔爬癢。微言劇決疣。恠公猶未覿。狀物一何周。約我同尋勝。軒然似脫囚。莎平行綠毯。虆倒挽靑旈。小井淸瀾滀。虛堂爽籟颼。披襟堪濯熱。蠟屐足蠲愁。詩格君無敵。碁評我頗優。官絃呼妓弄。家醞遣兒篘。樂亦這中在。心何此外求。病榰笻借力。老把鏡成讎。處僻蝸生角。逢人鼈縮頭。鑿坯雖未遁。解印會應休。要遂藜羹計。寧思肉食謀。濟時唯子耳。廟算待荀攸。</text>
<text>鑿巖通湧溜。瀦沼跨飛欞。望恐浮漁艇。來疑入畫屛。水仙應蓄異。地媼正儲靈。野色簷前擁。泉聲座底聽。淸風當夏足。白露未秋零。錦蘇纏珉砌。氷漿凍王瓶。岫穿增遠眺。洞豁助遐聆。樹卓高幢碧。松張偃蓋靑。許公曾相地。李守始開亭。欲配甘棠詠。重營刻此銘。</text>
<text>早沐深恩入鳳池。忽因橫議落江陲。謫因非罪公曾識。力欲扶顚世亦知。蓬艾蒙籠同鹿處。園墻踈漏任狼窺。訟庭愁見飢民色。公席慵看黠吏姿。邑俸近從删省少。田租未免負駄移。尙難周補經年粒。况可能營禦臘絲。舊踏藥階天忽遠。與遊䔵友驥難追。苦遭簿領長纏縛。無奈詩情大減衰。參秩五年仍六品。殘鄕一日敵三期。鈞軒若採氷淸節。瓜代何須要及期。</text>
<text>賓館嵯峨役鬼成。憑君莫導是殘城。一杯村酒歡猶足。嬴得人間分外榮。</text>
<text>剪月裁雲習已成。馬頭吟苦入江城。重歸鳳省雖無路。皀盖行春亦是榮。</text>
<text>殘年典郡力難任。愧積心中顙泚淋。發廩賑貧仍得雨。始知天意愛民深。</text>
<text>一國瘠肥民力內。萬人生死稻芽中。他時玉粒堆千廩。請記今朝汗滴功。</text>
<text>衿州好春景一何奇。芍藥嬌多工媚嫵。海棠眠重正欹垂。把酒惜芳時。皐壤沃膏潤賴潭池。俗習雖同齊土緩。居民多似老臺熙。飢飽卜安危。</text>
<text>浴殘飛倦鳥。耕罷臥閑牛。複嶺山中郭。奔舟水上郵。</text>
<text>爲憐江上景。潛到荻洲濱。太守不汝詰。漁翁好下緡。</text>
<text>雙鬢蕭條雪萬莖。强名邦伯得專城。酒杯乾日生中死。賓從來時辱裏榮。病憶故人空有淚。老思明主若爲情。假敎身斃南荒地。白骨何人拾取行。</text>
<text>龔黃非異人。力學行可到。但緣天性踈。稜角久未露。甘食與安眠。民訟任鵶噪。不曾罰其頑。亦不詰其盜。臥閣自逍遙。有酒卽醉倒。人情各不同。莫道老而耄。殘民難急理。可撫不可暴。</text>
<text>遶村多複嶺。無處望長流。賴有三椽寺。如登百丈樓。島微侔握小。船遠似盃浮。目極通千里。心超跨十洲。神慳兹地秘。天許我曹遊。瘴重因蒸霧。林幽賴挾湫。暮雲將雨暗。秋菓得霜柔。領得壺中景。都忘世上拘。但緣無客到。不見有詩留。何日拋腰印。閑來正狎𩿨。</text>
<text>一江無價景。數棟壓流亭。落日能黃赤。奔濤互白靑。海神剛挾勢。河伯詎分庭。漸遠𪚥𪚥𪚥。𪚥容與水形。</text>
<text>何處宜吾意。平生只此亭。客頭潮共白𪚥𪚥𪚥。同靑。境勝移方丈。人淳復大庭。子詩收萬景。𪚥似鏡傳形。</text>
<text>豁於遊笠澤。酣却醉蘭亭。仙島鼇頭碧。蠻天鳥外靑。漁燈明極浦。僧屧響空庭。過客詩中識。何須面對形。</text>
<text>蕩身停木道。豁眼上江亭。鷺頂翹垂白。鳧翁引濯靑。潮聲殷虛廡。山翠滴幽庭。莫是眞人住。何煩卜地形。</text>
<text>地高猶壓海。心巧更營亭。遠島人烟白。深林鬼火靑。魚堪求丙穴。鵝豈費黃庭。莫使畫家見。幷描我瘦形。</text>
<text>荒榛撥難開。石徑少平曠。下馬行且顚。折我三尺杖。幽鼯不慣人。拱立形惘惘。飢虎爾莫嘷。忠信吾是仗。木末得招提。架屋依巖嶂。何人命其名。明月以標榜。欲將月澄心。豈爲月可望。丈室高於樓。逈壓蒼海廣。舊聞天難昇。忽已在天上。水色遠逾白。霜練鋪一樣。陰雲與霽霞。頃刻千萬狀。大舶點波心。麽若輕𩿨漾。寄語漁舟子。着意好搖槳。將爾閑遊形。入我詩比况。嗟予醉簿書。久矣負淸賞。到郡侵二年。尙未此閑訪。今朝駕言來。大副夙心想。請君更留連。此是天所餉。</text>
<text>驚人妙語似神施。何事含冤桂樹枝。正合帝居參學士。謾勞蠻郡誨癡兒。每看筆浪千尋洶。深恨功山一簣虧。巧匠傍觀誰代斵。劉蕡不第爲時悲。</text>
<text>婦去夫留是底由。嬭無拘迫我如囚。舟將人遠心隨去。海送潮來淚共流。只隔一江波浩浩。却同千里路悠悠。鵠山咫尺身難到。馬上佯眠怯轉頭。</text>
<text>多謝諸公記老生。心香信粒叩禪扃。仍呼蟻泛盈壺酒。共上翬飛望海亭。極浦歸帆欹枕送。夕陽漁笛把柸聽。同寮情重那詞飮。醉後難禁感涕零。</text>
<text>黃泥壁後昔留詩。漫滅無蹤莫記思。楊柳尙垂曾去路。江山猶似舊遊時。靑蛾安在空追憶。白首重來但暗悲。持節他年雖得到。上樓筋力恐先衰。</text>
<text>黃堂坐嘯費星霜。地窄難迴舞袖長。但把直誠除外飾。那將素面假妖粧。衣裳藍縷身無彩。㫌旆悠揚路有光。左宦殘城憔悴客。五年司詔紫微郞。</text>
<text>李公心匠構茅亭。盛夏登臨敵馭冷。烟淡未遮川遠碧。日炎難犯樹深靑。檻前山似屛中見。座下泉如舸底聽。長揖羨門堪挹袖。不因羽化亦通靈。</text>
<text>士當擇人交。不必論少長。門第顔回死。孔子稱天喪。况公眞我師。禮法繩吾放。不敢狎而媟。事以丈人行。我昔始垂髫。公時年方壯。我壯公已衰。片雪黏鬢上。始謁竹林會。此會群不黨。容我預其末。文戰補偏將。自爾漸忘年。多負士林謗。六君皆鬼錄。相繼歸黃壤。公獨頗耆壽。方有三台望。今日又盖棺。浮榮眞一餉。千里聞訃音。未識何日葬。東望哭聲長。重雲暗靑嶂。披篋得遺篇。宛如珠在掌。但愧三十年。竟莫窺宇量。生死已殊途。丹臺何處訪。行潦猶未羞。咄咄大無狀。</text>
<text>安石在東山。遊賞必携妓。雅意在蒼生。終爲蒼生起。我無謝公才。但愛山與水。經綸安敢期。到處窮樂事。有妓不敢麾。有酒不詞醉。桂陽何處佳。獨此茅亭耳。水從亭下過。映檻搖蒼翠。飄如一畫舫。浮在烟波裏。三伏正流金。寒奬凍人齒。此境尙懸心。徵詔從天至。去時百迴頭。歸馬那忍箠。他日復遊無。儻作輶軒使。</text>
<text>初秋暑熱尙如火。徹屋炎光乾裂瓦。我居湫隘無可奈。但嚼渠渠居大廈。紵衫流汗慵閑坐。薤簟膠身嫌久臥。忽聞碧眼特邀我。出郭徐驅果下馬。傍樹崎嶇踏落菓。幽禽飛起驚人唾。已看黃稻蝦鬚嚲。更見斑瓜狸首亞。穿雲撥霧度平野。遙望靑靑山一朶。靑山之曲款精舍。金碧樓高光激射。吾師戒行高天下。十笏房中方解夏。許容吾輩恣遊冶。坦率風襟如子寡。百罰深盃吾豈怕。園蔬野菜酒堪佐。醉中狂態誰復罵。終日叫呼喉不嗄。初來但欲暫偸暇。美景漸佳如啖蔗。如予被詔朝天者。如此名山無幾過。更坐殷勤傾數斝。淸風郞月眞無價。憑師愼勿爲燃樺。我本卜晝不卜夜。况師不以毛皮迓。留之不惡歸亦可。臨行一笑何須謝。</text>
<text>太守初來時。父老夾道邊。其間婦與女。騈首窺蘺偏。非欲苟觀貌。庶幾沐恩憐。到郡若酷暴。其眼願洗湔。我今理無狀。欲去畏懷甎。胡爲尙遮擁。似欲臥轍前。好去莫遠來。我行疾奔川。爾邑誠困我。二年如百年。</text>
<text>南州左宦稍堪嗟。西掖重來尙可誇。好事人人皆說道。中書門下是君家。</text>
<text>右史官淸帶禮曹。足償江郡二年勞。禁池瀲灎猶依舊。老鳳重來浴羽毛。</text>
<text>桂陽謫去方瀕死。藥省重廻似更生。員案前陳官醞釅。猶勝百里強專城。</text>
<text>久作孤臣心已灰。忽逢名妓眼方開。桃花髣髴曾相識。不是劉郞去後裁。</text>
<text>一步無非蹈典常。溫如愛日凜於霜。挈甁誰測河源浩。烈火方知玉性良。沙漠三年專斧鉞。雲來百世享膏粱。嗟予大晚來華省。未覩台光耀政堂。</text>
<text>死生壽夭是人常。及聽公薨五內霜。左衽昔年圖寇擾。右符當日付忠良。一身鎭國難搖嶽。百執盈庭謾啄梁。幹蠱諸郞典刑在。蘭蓀行復藹槐堂。</text>
<text>葉生朱夏候。實熟素秋時。罅發呀鈴口。苞重祕玉肌。饋籩兼棗設。女贄與榛隨。不但供來客。偏工止哭兒。堪將千戶等。足濟萬人飢。握重緣貪味。牙銛易褫皮。煨憑爐底火。烹代竈中炊。始拾遭猿奪。收藏杜鼠窺。莫嫌攢刺棘。聊愛蘊甘飴。品入三秦錄。名標五苑奇。尙宜方穀粒。詎可譬楂梨。遺殼蝟毛積。薪樵尙可期。</text>
<text>遙尋一聲磬。暮入招提靜。拈香禮眞人。金像何煥炳。微風搖佛燈。欲滅還炯炯。僧房無衾禂。坐度寒夜永。撥火餘殘紅。主人猶在定。天明步巖陬。轆轤響石井。更坐當少須。雪亂風復猛。</text>
<text>朝天猶恐後。劫劫着鞭催。雪路無人跡。方欣第一來。</text>
<text>學花工翦刻。解舞巧徘徊。我鬢曾渾白。何須更點來。</text>
<text>初愛輕飄袂。都忘備障身。漸堆寒弁重。翻羨笠簦人。</text>
<text>酒能防凜冽。俗諺號冬冠。禿首如吾子。能無備禦寒。</text>
<text>吳師寫檜眞寫生。颼颯似欲生淸風。自言人欲狀海錯。十年先作釣魚翁。吾於畫檜非苟學。白首棲山所以工。松身柏葉深得妙。始知吳老言之公。我亦飽看吳老筆。望如老賈知西東。禪師所蓄尤奇絶。紛紛俗畫渾掃空。侯門子弟費金帛。求之不得計已窮。緣公獨是蕭洒人。一朝輟送書軒中。不然世俗安得藏。如以韶濩奏於聾。願公享壽如此樹。不待鍊藥顔還童。</text>
<text>古來論畫貴松柏。愛有蕭然君子風。昆松弟柏是曰檜。亦似偃蹇蒼髥翁。江南山人喜寫松。晚年畫檜又㝡工。師從何處得此本。寄與天上鷄林公。鷄林學士襟韻古。玉立淸標映海東。吾師有意表貞節。贈之不惜方丈空。鷄林得畫喜不寐。面壁吟賞心無窮。作詩模狀又勝畫。攙天萬丈生胸中。金聲擲處側我耳。聳聽不覺驚披聾。看詩諷味如見畫。何必親對靑童童。</text>
<text>老去衰顔更不春。百金良藥若爲珍。賴君輟贈扶持物。得作人間健步身。</text>
<text>減却花中一朶春。削成手杖尙堪珍。芳情莫恨隨殘叟。我亦從前薄倖身。</text>
<text>繁英曾占十分春。豈擬終成老境珍。惱盡人情花亦老。却來扶我一閑身。</text>
<text>靜尋山寺醉尋春。步捷方知杖是珍。觸境歸來堪送老。感君專與百年身。</text>
<text>晚年慵似泥人春。六尺殘軀漸自珍。寸步尙期扶杖起。都將柱杖作吾身。</text>
<text>蓬艾二年尋鹿徑。雲霄今日侍龍墀。江城薄酒猶曾飮。如此宣杯得可辭。</text>
<text>世喪彌天釋苑賢。我方聞訃倍凄然。空餘廬岳裁蓮社。無復華亭載月船。聞有詩評嗟未覿。早修僧傳僅終編。法門梁棟今頽折。後學憑誰討十玄。</text>
<text>長恨門前雀可羅。賴公方辦士夫家。閭閻共駭星辰降。童僕爭誇宰相過。酌酒自慙無綠蟻。勸君還愧欠靑蛾。從今也任蝸廬小。已度高軒響玉珂。</text>
<text>盤桓雖滯亞卿聯。宴席同陪王座前。法從參登無幾輩。微官忝赴愧諸賢。袖中仙橘天香洩。頭上宣花國色妍。御手斟杯還賜語。感深雙淚瀉如泉。</text>
<text>八載叨參奉引聯。未曾超上赭袍前。元宵御宴今宵侍。昨日愚儒此日賢。浪蕊浮花那有實。紫鉛丹粉假成妍。羡君西掖淸華地。芍藥吟高思湧泉。</text>
<text>沙麓曾膺慶。銀潢早毓源。孫爲王后貴。子作上皇尊。白日璇宮鎖。彤床玉璽存。國人懷舊德。痛哭送鷖軒。</text>
<text>曾闢東朝母萬民。別開閑館攝精神。軒星掩彩天無色。蘭殿銷芳草不春。內範已書彤管手。後宮猶認玉衣身。仙遊謁帝應差樂。抆淚哀號世上人。</text>
<text>我家第三兒曰澄。性不可雕如朽木。行年壯大不解書。此是飯囊空貯粟。易子而敎古所聞。無人爲發醯鷄覆。大丈年耆學更精。孝先經笥便便腹。骨淸神朗眼如鏡。五經寫作蠅頭讀。童蒙來求不敢拒。學子成林家有塾。鳥雀爭附鸞凰飛。螟蛉幸逢蜾蠃祝。不嫌阿兒鋒刃鈍。着手磨礱期切玉。感君厚意何以報。但願長生鬢還綠。吾聞魯國有申公。居家敎授老彌篤。虎皇重學蒲輪徵。八十方食大夫祿。先生家世豈其孫。欲振祖風將大復。束帛加璧召未晚。暮年榮貴行可卜。</text>
<text>蛾眉班裏許多賢。上到天階腰必赤。喜君始綰鞓帶新。彤墀侍宴趁燈夕。此夕觀燈信繁浩。康安殿下人如織。笙簫聲酣獻天壽。一沫紅潮侵玉色。御手斟觴授侍臣。一言見賜猶感激。待君況以故人禮。語及寒暄應倍百。遙知俯伏赭袍前。雙行感淚杯中滴。宣花滿揷醉扶廻。路人指道神仙客。嗟予久被杯蛇誤。未躡後塵同侍側。</text>
<text>文平門下署名人。多至腰黃兼眼赤。趙韓兩相絶先馳。餘尙翩翩參拜夕。先生晚進銳飛騰。神錦何曾容易織。一朝手補舜衣裳。鳳彩龍文輝五色。同榜四人登玉陛。士林歆艶心爭激。謂君燈夕宴方酣。醉擁笙簫攢指百。豈知雨惡寢淸歡。燥吻未霑霞液滴。他年侍宴綴樞班。禮絶今時同列客。宣花剩揷八枝春。向我應誇瓊弁側。</text>
<text>手談端喜逢勍敵。欲拔趙旗立幟赤。因君畏縮久不來。竹窓孤負燈明夕。塵生盞斝沒來賓。蓬戶謾看蛛網織。未發紅桃轉噤脣。欲開緋杏還無色。白雨飄空銀竹垂。空餘吟吻聲微激。靑春一日忍虛拋。謫仙杯可傾三百。此時不訪良不仁。酒槽空見眞珠滴。君雖嗇養佯不飮。聞有比隣索酒客。相將携手肯來無。鵠頸久翹難暫側。</text>
<text>昔年龍榜共題名。一幅賜牋霞鬪赤。曲江吟快綠波春。瓊苑宴酣明月夕。同年盛集古猶無。婦女貪觀皆罷織。當時桃李幾枝在。在者尙皆憔悴色。廻首舊遊渾一夢。三十四年如電激。鬢斑面皺不須嗟。算却行年餘半百。我方老綴詞臣尾。病樹粗蘇春露滴。君亦才除博士官。酸寒未免靑衫客。遲君踵到法從聯。瓦礫始驚珠在側。</text>
<text>先生家世受黃鉞。劍頭胡血餘殷赤。當時一掃犬羊群。捷烽忽到甘泉夕。再造三韓豈其賜。至今萬戶安耕織。往年虜騎犯封疆。一國面蒼皆死色。是時益慕乃祖賢。想見薄天英氣激。後孫君獨雄且豪。一鶚平呑鷙鳥百。家藏鐵券賞宜豐。薄宦才霑恩一滴。行到靑雲亦未暮。猶是韶顔少年客。況今公道復古風。玉枰誠懸無反側。</text>
<text>先生詩韻鳴詞林。我愧晚知雙頰赤。縱前歌唱不堪夸。虛作寒蟲號露夕。大巫已奪小巫氣。巧婦應欺拙婦織。一見淸詩似覿顔。不須更待瑤林色。眼前雖未見雕虎。十里淸風隨嘯激。貺重如承白璧雙。價擡足敵黃金百。君才合把演綸手。快倒江湖供硯滴。胡爲尙作廣文寒。無氈可坐座上客。爲君誰作傾國媒。便令選在君王側。</text>
<text>桂陽江郡幸同寮。簿領堆前紛黝赤。祿薄雖稀痛飮場。時時載酒醉侵夕。山樓望海碧油澄。官舍賞花紅錦織。除却吟詩何以娛。雖有倡兒少嬌色。先生筆捷騁豪邁。多至千篇小猶百。如予鈍刃安敢當。紫電靑霜凜相激。飽君詞藻莫我如。無路薦衡慙泚滴。世無短李誰爲餌。虛作虹竿釣鼇客。鹽虀官冷豈宜君。合草龍綸居帝側。</text>
<text>百一無人接緖言。想攀瓊樹洗煩魂。雨晴街上春泥滑。踏作千跟始到門。</text>
<text>藍翠潑溪氷破鏡。酣紅浸暈生桃杏。簾颺輕風涼榭靜。喃喃啼鳥呼睡醒。兼味佳肴飣盤皿。添壺頻勸督嚴令。三人高絶淸飮茗。慙我獨傾杯倒罄。衫帽著顚斜復整。談罷始還方側景。</text>
<text>藍換雪髥愁曉鏡。酣顔仗得侔紅杏。簾卷半窓閑榻靜。喃喃話到醉還腥。兼酒與肴盈器皿。添燈夜席詩開令。三杯淺酌交湯茗。慙愧吾腸詞竭罄。衫生皺任坐欹整。談劇未輕拋好景。</text>
<text>春光蕩蕩蕩人情。風送飛花片片輕。何處樓臺簾半卷。翠衫公子臥吹笙。</text>
<text>滿城歌管醉春風。盡日無人訪老翁。唯有樓前一株柳。解擡靑眼媚窓櫳。</text>
<text>少年莫笑揷花翁。霜鬢何妨映紫紅。看取月明歸路影。較君頭上一般同。</text>
<text>猒被都官不愛看。紫衣脫却入靑山。紛紛俗子何容語。禪敎緇黃尙厚顔。</text>
<text>春君用意翦成花。其奈狂風擺落何。風是春風春不制。忍敎紅錦委泥沙。</text>
<text>寄語杯中藍色酒。百年莫猒相逢遇。綠髮朱顔能幾時。此身危脆如朝露。一朝去作松下墳。千古萬古何人顧。不期而生蒿與蓬。不速而至狐與兔。酒雖平生手上物。爭肯一來霑我味。達哉達哉劉伯倫。載酒自隨長醉倒。請君聽此莫辭飮。酒不到劉伶墳上土。</text>
<text>禪公指點壁間竹。根立水中唯此獨。渭川千畝未曾看。瀟湘一岸猶未矚。我導師之所見無奈誤。此竹不是天生綠。應是一逋龍。忽被海神逐。昂頭露角欲出水。雷公剨擊驚震地。蒼鱗散成千葉紛。瘦骨卓作一竿峙。神物固不凡。雖死猶爲耐寒翠。唯有蟠跟與蟄足。至今猶在滄波裏。</text>
<text>犢鼻麻褌白葛衣。革鞭筠笛草間遺。牡牛逐牝奔騰去。醉臥山邊都不知。</text>
<text>擧世無人憐爾者。如何多作百般聲。有如隴右喜吟客。朝暮啾啾莫善鳴。</text>
<text>數旬連捷也何難。妙手神於累二丸。過客夾街猶竊嘆。吾儕同道合榮觀。脫囊材露門人遂。架廈功歸老匠般。不賀此郞稠沓慶。賀君曾得辨蕭蘭。</text>
<text>戾天高鳥落雙難。只費黃金一彈丸。簾陛認名驚再聽。簪紳識面記曾觀。超如吾子宜三得。散與平人作幾般。扇播淸香誰有力。劉君先擷谷中蘭。</text>
<text>酷熱甚於火。千爐扇炭紅。馮夷應暍死。燒及水精宮。</text>
<text>臥欲起奮飛。起思還裸臥。誰憐甑底蒸。移向水中坐。</text>
<text>石間流水本無情。豈恥世人來濯足。我緣世上埃垢重。脚未下泉先愧恧。待渠洗了足底塵。下手無慙弄澄綠。</text>
<text>少年遇重陽。汲汲索黃菊。不論酒醇醨。泛此香馥馥。如今祿稍豐。甕有浮蟻綠。緣我老且慵。索莫情味薄。任爾霜葩開。但悲時節促。客來強洗盞。一酌歡已足。免使籬邊花。厚顔終愧恧。</text>
<text>明月迎我來。夜入淸溪曲。白雲送我廻。曉出靑山麓。去來皆有伴。誰謂予遊獨。</text>
<text>才看畫鷁簇沙頭。趁得廻潮捻不留。海客自愁風浪苦。望中無奈似閑遊。</text>
<text>漁叟停橈屢轉頭。問渠何事故成留。舟中應羡樓中樂。樓上人還羡爾遊。</text>
<text>海潮勢壯何狂顚。組練千軍倍道爭相前。行人步步生塵處。須臾漫汗成河淵。忽復卷去作平地。却疑蒼海一旦變桑田。浦口我誇呑浩浩。吐了更作坑難塡。不獨水中變態如此耳。天上日月猶虧全。物之盈縮固常理。此是天數非玆偏。潮來復潮去。來船去舶首尾銜相連。朝發此樓底。未午棹入南蠻天。人言舟是水上驛。我導追風駿足較此猶遷延。若使孤帆一似風中去。倏忽想到蓬萊仙。何況區區蠻觸界。假此木道何處不洄沿。</text>
<text>江岸人稀白鷺飛。漁翁日暮得魚歸。輕雲薄薄那成雨。海氣干天偶作霏。</text>
<text>黃蘆折脛垂。彩鴨插頭睡。乾雪響漁蓑。灣口孤舟艤。閑騎果下駒。獨往江邊寺。海風忽吹沙。浙浙衝面起。水國天早寒。初冬已裂耳。往來不須嗔。官事安可避。</text>
<text>天地大閉凝。想無雨霎霎。應是雪飛來。冬温融作汁。</text>
<text>今古形容語已陳。欲裁新意倒前人。豈知爾反令心苦。不入詩來入鬢新。</text>
<text>入鬢新痕都是雪。不勞譬況此相同。唯餘一段未同處。鬢上難融汝易融。</text>
<text>融成流水凍成氷。變化無窮獨爾能。作雪爭吾雙鬢白。爲氷學我一心澄。</text>
<text>握手長安路。潛然涕自零。鬢從何日白。眼是舊年靑。</text>
<text>種花愁未發。花發又愁落。開落摠愁人。未識種花樂。</text>
<text>雨絲紛似織。天罅裂難緘。堂上猶持繖。街中直掛帆。</text>
<text>此君眞勁抗。還有抱兒時。未作琅玕股。猶包錦繡皮。才看尖角出。已見遠鞭馳。中有干霄幹。饞脣且忍飢。</text>
<text>入山迷路墮叢薄。空谷幽花自開落。深溪流水山半脚。絶壁孤雲天一握。跳上巉巖幾百尺。身行木末爭猿玃。戟巖攢鍔欲誰格。鼓石無聲那得咢。風吹俗面似掃掠。谷答人聲如唯諾。初從石徑行犖確。旋向松扉敲剝啄。山僧出門笑迎客。貌古松頭千歲鶴。困臥松軒山月白。煎茶不問巖泉涸。我樂忘憂師大噱。本自無憂誰是樂。明朝共蠟阮孚屐。何必更買桃椎屩。</text>
<text>緬思齊日敻迢迢。宮女千年怨未銷。聲續山僧敲罷磬。翼偸淵客織殘綃。曉淸露重綠槐葉。雨霽日斜高柳梢。莫爲秋深空訴別。典刑猶在侍中貂。</text>
<text>海棠眠重困欹垂。恰似楊妃被酒時。賴有黃鶯呼破夢。更含微笑帶嬌癡。</text>
<text>嚴粧兩臉醉潮勻。共導西施舊日身。笑破吳家猶不足。却來還欲惱何人。</text>
<text>人盜天生物。爾盜人所盜。均爲口腹謀。何獨於汝討。</text>
<text>木穴得蟲藪。剝剝如扣戶。將汝五色妍。胡爲好啄蠱。</text>
<text>家在天壇第幾重。暫來人世踏塵紅。七蕤玉鑰封玄闕。八素瓊津洩絳宮。文虎火煎金鼎底。君臣藥祕綠囊中。黃庭讀罷爐香冷。一隻靑鸞下碧空。</text>
<text>三尺藍輿取次行。池南池北稱幽情。黑雲將雨環山過。綠麥搖風際岸平。出沒游魚欺白鷺。高低輕燕護黃鶯。野庵不敢鼓門訪。恐使閑人費送迎。</text>
<text>翦水作浮花。須臾復爲水。此甚似幻戲。想天必不爾。常疑雨墮空。苦逼寒威被。半路凍凝華。偶肖瓊葩耳。若是雨所化。翦刻者誰是。詳看六出巧。定自天工費。天果幻戲耶。終未測其意。見日融成汁。還與雨潦似。雖欲復爲花。其奈已淪地。天機祕難詰。置酒但一醉。</text>
<text>桃李雖夭夭。浮花難可恃。松柏無嬌顔。所貴耐寒耳。此木有好花。亦能開雪裏。細思勝於柏。冬柏名非是。</text>
<text>脣足皆君身上物。忘脣愛足意難知。君言瓦盞尙堪醉。醉後驕馳兩得宜。</text>
<text>洞想形骸同木偶。孰敎矉額苦啾啾。杯蛇妄意如能釋。床蟻虛聲亦少收。造化小兒謀欲困。死生一夢我何憂。此非常痛眞堪賀。天惜勞生擬遣休。</text>
<text>何所見而去。子豈鐘會倫。吾非鍛柳客。莫導臥龍人。</text>
<text>多病一身燈影裏。欲殘孤夢雨聲中。我今不是攢眉客。投社終隨老遠公。</text>
<text>二月融怡氣欲舒。連霄放雪意何如。狂風應散春工手。無限梅花翦出餘。</text>
<text>松亭春日永。午枕夢初驚。欲雨礎先潤。有風琴自鳴。</text>
<text>樹影晚斜窓。花陰晴蒲地。素琴猶嬾彈。始覺眞無事。</text>
<text>春暖鳥聲軟。日斜人影長。小園山意足。隨意自倘佯。</text>
<text>天工獨何妙。調味適酸甘。徒爾圓如彈。難防衆鳥含。</text>
<text>如蓋如㫌復似幡。去來屯散本無根。狂風愼勿輕吹卷。儻作霏霏雨一番。</text>
<text>霜雪之於物。秋冬各有司。如何人鬢上。一著不曾離。</text>
<text>寂寂空閨裏。錦衾披向誰。相思深夜恨。唯有一燈知。</text>
<text>淚從心底出。豈與眼相謀。不似寒泉水。無情亦自流。</text>
<text>綠瓷琢枕澄於水。入手如捫玉肌膩。跳身愼勿入其裏。擾擾黃梁夢中事。邯鄲靑軥何必恥。</text>
<text>舊墳新壙接相隣。幾許平生醉倒人。今日子孫爭奠酒。可能一滴得霑脣。</text>
<text>天若使我不飮酒。不如不放花與柳。花柳芳時能不飮。春寧負我我不負。把酒賞春春更好。起舞東風醉揮手。花亦爲之媚笑顔。柳亦爲之展眉皺。看花翫柳且高歌。百歲浮生非我有。君不見千金不散將何用。癡人只爲他人守。</text>
<text>瑞雲浮綵仗。壽酒溢金觴。化國春何力。尋常日自長。皇恩與暢發生權。催辦東風麗景天。誰識大平緣帝力。只將歌吹作新年。</text>
<text>貪傾大道漿。正到睡鄕境。毛鞠莫輕投。安知不入定。</text>
<text>手末脣頭被病侵。終朝伏枕苦呻吟。忽聞騶哄喧街巷。起倩兒童整紐襟。指似芒攢難奉履。口如鉗固莫論心。唯餘兩眼知垂涕。泣感高軒肯見臨。</text>
<text>不是皇恩雨露疏。煙霞高想自耽幽。須知紫闥催徵召。休戀靑山久滯留。遁世眞人甘屛迹。趨時新進競昂頭。象王他日來騰踏。狐鼠餘腥掃地收。</text>
<text>莫怪長安鯉信疏。俗音那到水雲幽。巖堂煙月棲身穩。京輦風塵戀祿留。道韻想君氷入骨。宦遊憐我雪蒙頭。掛冠何日攀高躅。六尺殘骸老可收。</text>
<text>東海孤雲十世孫。文章猶有祖風存。兩條金燭兼詩貺。詩足淸心燭破昏。</text>
<text>嘉君城南居。林園最幽寂。我昔步花甎。君作蓬山客。朝罷輒携來。解衣共盤礴。櫻序常置醴。可愛香味色。濁者如醍醐。淸者如瓊碧。甘非設穆生。釅勝倒玄石。得意到忘形。詙笑雜戲謔。邇來各從事。聲迹久乖拆。我佩桂州符。子時在京洛。我方瓜代還。子向關東謫。每憶兹園遊。杳如千載隔。今日告休沐。端居草堂僻。蒙君折簡招。跨馬鞭屢策。入門望楓林。依舊君家宅。靑眼與醇醴。略不異於昔。唯予雙鬢邊。幾箇添絲白。懷舊鼻酸辛。不覺珠淚滴。何以答君心。擧白期飮劇。</text>
<text>誰聯靑玉片。高掛綠林梢。工席敲方響。仙樓吸洞蕭。候風嫌暫靜。看樹喜頻搖。莫較啼枝鳥。堪欺嘒葉蜩。塔鈴終日語。天樂半空飄。深苑凄涼景。閑窓寂寞宵。亂棖全似競。微動乍如遙。休道聲無譜。分明曲自調。</text>
<text>要輕懸細線。期裊選長梢。已弄無絃瑟。還吹比竹簫。壓旒珠穗動。隨步佩環搖。對舞雖無鶴。賡歌幸有蜩。露叢淸共泣。風葉綠同飄。愛欲聽終日。眠嫌費一宵。宛如當坐擊。誰謂掛林遙。倡妓偏羞澁。秦箏棄莫調。</text>
<text>十分宣勸豈敢辭。量淺杯深未易支。宴席醉欹元不省。危階扶下亦何知。不思法從英游貴。猶作狂奴舊日姿。夜半夢醒方闇記。朝來顔厚自難施。柏臺彈糾誠磨骨。藥省論評甚剝肌。如此波瀾能免陷。都緣喉舌善爲辭。仁風已簸枯灰煽。恩露還霑病樹滋。睇疾彌旬稽造謝。恃親兼恃大人慈。</text>
<text>發生雖帝力。亭育本坤元。文母仁風煦。剛添氣候喧。柳迎韶景驚擡眼。鳥倚和風快弄吭。欲識東朝眉壽慶。萬年天子手稱觴。</text>
<text>北帝已去東君來。胡奈餘寒猶烈烈。應是玄鑣去未遙。蒼精退讓方弭節。春風無力日色淡。未掃臘前三丈雪。會待東君行定位。緘桃蘊杏芳心泄。</text>
<text>野翁歸處牛將犢。漁父眠時鷺得魚。立岸貪看江浩浩。隈松暫避雨疏疏。</text>
<text>沙村計活付魚灘。任却膏田化葦萑。唯有巖僧嫌地曠。一肩高耒勉耕山。</text>
<text>庾公好客傾一時。邀致郞官自鳳池。初將小爵淺淺斟。半酣呼出水精巵。中有鵝黃全透體。見之不似在杯底。炯如仙掌零露盈。淨若方諸明水貯。又如溪上氷微拆。漾漾波紋搖翠色。自疑在手易消融。提挈不敢留頃刻。我恐海若馮夷日千戲。水中幻怪眞駭矣。忽掬霜濤蹙作團。須臾凝成玉肌理。狂風吹出落江沙。一堆片雪委靑莎。海客一見袖而歸。日謀備用宜如何。碎作數珠眞可惜。琢爲睡枕猶未適。千磨百鍊作爲杯。瑩滑尤堪酌香碧。靈物那宜俗所蓄。苟非其人秪自瀆。六丁奪向君家餉。除却君賢安所屬。又恐洞天王府琉璃觴。貯以千年不死之瓊漿。天欲令君壽與天地畢。勑遣仙娥來勸嘗。餘膏又及同舍翁。欲共我輩顔還童。王烈胡爲獨啜石中髓不與嵇康同。公乎公乎善自保。有酒常將此杯倒。日月安能使我老。</text>
<text>君不見五侯富貴熏天時。肉爲之山酒爲池。杯盤器皿想極侈。未聞水精爲飮巵。昨日西垣汗流體。敲蒸如坐深甑底。忽向君家吸得水精杯。渾身爽若寒氷貯。莫嗟未趁紅杏折。莫恨未呼傾國色。腰錢駕鶴那得兼。已感深恩至銘刻。雕金鏤玉是兒戲。較君所寶誠陋矣。我初把翫驚欲擲。龜手那宜侵膩理。古來聚散如摶沙。好倩佳人唱踏莎。莫敎一日杯心空。百歲浮生不飮何。千金散盡君勿惜。醉鄕路坦捨安適。此杯此酒至今猶在眼。雲母微籠瓊液碧。貴人之家貴奇蓄。往往多爲尤物瀆。酒杯雖侈未爲害。本是慰賓情所屬。皇天寧肯乾君觴。時遣王母添仙漿。可喜來時深有約。淺斟低唱勸我嘗。嗟予已是白鬚翁。今年齒豁頭又童。無復少年風調在。何顔更與紅裙同。座中若有羊玄保。與決雌雄令絶倒。餘勇傾巵亦足送吾老。</text>
<text>我昔佯狂放意時。八荒爲庭四海以爲池。又欲升天捉圓月。持下人間作酒巵。雪毛老免怯縮難露體。倚樹隈藏深窟底。遺予玉臼欲贖月。其中空洞何止百石貯。世人下杵恐裂拆。拱手空對寒氷色。截爲片段欲作適手用。下界無人工翦刻。是應玉兔誑且戲。濩落無用安置矣。浮之江中任所如。波濤洗出奇文理。君不見昔年江海浪淘沙。今爲平地生綠莎。是時此臼朘削自成杯。流移閱歲今幾何。我緣薄命棄之不祕惜。庾君得有眞相適。琢氷淸質肯暫昏。久沒猶無土花碧。寶重宜爲君得蓄。物靈幸免吾所瀆。君能有之似在我。要令不出於吾屬。自我昏襟飮此觴。似向瑤臺吸得寒露漿。得而飮者三四君。拾遺晚聞恨未嘗。作詩賦詠皆仙翁。靑竹汗盡南山童。庾公得詩可無謝。已約置酒更與諸君同。金玉滿堂何足保。但願水精杯與玉山倒。然不然請問省中同舍老。</text>
<text>吾聞晉之時。有事於河先惡池。庾公欲宴佳賓客。首呼下客飮以千金巵。飮來惶駭莫肆體。數日縮藏茅屋底。胸中不慣氷玉杯中酒。相攻未可須臾貯。不吐恐遭腹潰拆。吐向詩中偶肖水精色。端公續唱又益勝水精。字字當用靑瑤刻。問君安識酒場戲。說却醉中之味眞妙矣。尙有最佳處。嫌君不飮未肯剖深理。君不見無氈可坐坐於沙。不然亦可藉以莎。杯無金玉尙可瓦盞傾。但恐無酒奈愁何。庾君之杯不必惜。凡物於人隨所適。我有瓷杯眞可笑。比雪未白比水亦未碧。意欲邀君試此吾家蓄。他人可瀆君難瀆。若也乘閑肯相顧。一杯淺酌聊相屬。君看今日禿頭翁。無奈當年摠角童。人生百歲如風燈。安得長與金石同。莫言瓷杯易破不可保。趁我身存猶可倒。此杯未老人先老。</text>
<text>狐鼠紛紛不足論。喜公方拜席端尊。象王騰踏吾曾道。莫是天公借舌言。</text>
<text>玉顔嬌媚百花羞。第一風流飮量優。笑待詩人情最密。麤狂如我亦同遊。</text>
<text>愛酒神仙事。西施醉亦多。欲添渠態度。欹倒似風花。</text>
<text>春光蕩起詞人興。淸嘯聲高莫自禁。鳥亦喃喃終日哢。安知不爲賞花吟。</text>
<text>國尾方未寧。上心偏所屬。鎭之若太山。當代捨子孰。授以龍虎符。玉色親推轂。威聲已先及。去若飛鳥速。胡羯聞之驚。膽落手復束。明日北郊亭。長風引旌纛。公卿多出祖。圭組森成簇。顧我衰且老。殆未趁行躅。矧此一壺酒。源淺味亦薄。所貴在於誠。此杯爲我覆。飮席何多言。贈行一言足。善保千金軀。一掃羌虜復。不死更相逢。一一話心曲。</text>
<text>春後名花得苦稀。紫中稱貴正相宜。袿裳雨濕襄臺女。羅襪波侵洛水妃。慣把笑容誇絶艶。更含啼淚作嬌姿。點頭不是風擡擧。頷可郞官得意詩。</text>
<text>金盤奇品眼邊稀。曝日猶姸雨亦宜。世上郞君休屬意。花中天子肯爲妃。低昂不是呈嬌態。霑濕應難奈醉姿。若把紫袍誇絶樣。侍臣如我合題詩。</text>
<text>金鎖曾縻九色麟。歸來綠野養天眞。科名富貴如夫子。今古存己有幾人。庭下芝蘭元自盛。門前桃李爲誰春。通家似我方嬰瘵。未及行車趁曉巾。</text>
<text>出應昌期作鳳麟。忽遺塵累上朝眞。不唯下界貪賢輔。須信皇天要好人。尙記去年三伏夏。許傾吾輩一壺春。此歡令我增悽絶。哭踊從敎落頂巾。</text>
<text>伯倫於謫仙。相距幾百年。胡爲得邂逅。對醉各頽然。我初不覆覩。但謂畫者誤。翻思同氣者。精神感相遇。二子吾所希。吾亦願見之。何處得會面。勸此酒一巵。</text>
<text>聖日催和暖。皇風助發生。自然啼鳥語。亦是大平聲。宮柳初黃金撚縷。御溝微碧玉生鱗。東君偏愛東方國。先送和風釀作春。</text>
<text>雪盡煙生瓦。氷銷水溢塘。陶門五株柳。隨分亦搖黃。寒暄相代一宵中。向曉融怡氣蕩空。倒了椒觴霞上臉。自疑春與少年紅。</text>
<text>萬國森羅數幅牋。三韓隈若一微塊。觀者莫小之。我眼謂差大。今古才賢衮衮生。較之中夏毋多愧。有人曰國無則非。胡戎雖大猶如芥。君不見華人謂我小中華。此語眞堪採。</text>
<text>屈指行年僅六旬。方觀易象讀千巡。乾坤摠入胸襟內。朝是凡夫暮已神。</text>
<text>三入諫垣無一語。得言舌在誰鉗錮。泚毫草制十六祀。思涸心枯空自苦。靑山有路不汝遮。胡不歸休早爲所。人或妄以台輔期。此特誑言愼勿取。</text>
<text>十年親對赭袍光。忽落蠻天萬里長。已信升沈都是夢。從今不復算行藏。</text>
<text>驛人驅逼不容留。身是吾身未自由。管記昔年遊歷地。如今反作白頭囚。</text>
<text>萬里天涯遠謫身。飢將渴會死爲隣。感君携酒來相慰。不忌孤囚記故人。</text>
<text>憔悴行吟澤畔身。龍灘鮫室是吾隣。此時唯有吳夫子。眷眷當年同榜人。</text>
<text>孤身一間屋。方寸萬端愁。無人肯相顧。園鹿以爲儔。不意靑衿生。憐我白首囚。各挈一壺酒。其酒旨且柔。老儒飮量淺。爲子覆瓊舟。始知同門生。恩義亮綢繆。感之不可道。唯有涕如流。百世庇弟子。遙感吾師丘。</text>
<text>我是銀臺仙。流落天之涯。所指竟何處。蒼濤何渺瀰。賈誼謫長沙。屈平作湘纍。古賢皆尙爾。天也非人爲。矧予妄庸者。見逐固其宜。但此羸病質。瘴毒安可支。預愁豹脚蚊。咬啖無休時。暫留瀕海縣。方待順風吹。鬱鬱坐空舍。靡日不攢眉。旅食尙未給。況堪索酒巵。此邑富才彥。英英鸞鳳姿。與人許意氣。緩急同欣悲。及聞老從臣。非罪見流離。華堂開綺宴。風調侈京師。杯斟碧玉醑。坐列紅裙兒。我飮鯨吸川。滿酌何曾辭。胸中百不平。一旦坦而夷。此恩何以報。臠割膚與肌。予生不能報。當以後嗣貽。子子至孫孫。天地以爲期。</text>
<text>飮腸雖愧與君饒。嗜酒仍貪束素腰。獨有同年知我意。一壺兼送玉人嬌。</text>
<text>雄州獵士氣豪饒。射落靑鞦箭脫腰。不待如皐能坐致。何須更挑笑顔嬌。</text>
<text>賴因飛語落蠻鄕。得見慈和大法王。細破蘇紋行石徑。曲穿林罅覓蓮莊。海心遙島燈抽炷。屋角脩篁槊聳鋩。問道已忘流謫恨。楚臣胡奈浪沈湘。</text>
<text>蟻國升沈一夢空。却因僧舍笑談司。浮名揔落心虛外。妙道猶存目擊中。石鼎煎茶香乳白。塼爐撥火晚霞紅。人間榮辱粗嘗了。從此湖山作浪翁。</text>
<text>平日無事時。人情固難測。及兹艱難際。始乃知厚薄。疇昔深論交。披露一心赤。今也反其目。對面胡越隔。何況素未知。爭肯一悽惻。使君信眞人。心地無戟級。聞我墮顚危。愀然動形色。蒲北欲救之。寧謂舊莫識。旣携麴生醇。復載雲子白。慰渴與慰飢。此意千金直。報之宜何如。大山鴻毛擲。</text>
<text>妙巖高揖位金巖。偸覷淸都愧眼凡。幽澗水渟猿掬飮。陽崖草活鹿來銜。僧高只對虛心竹。寺古空看合抱杉。聞說將軍眞李牧。區區安數禁中諴。</text>
<text>逐客不妨山寺遊。朅來寬我心中憂。道人眼碧眉覆額。坐穴藜床今幾秋。笑予不早掛冠去。其於防身智莫周。俛首不答顔已厚。白汗如瀉紛難收。幽泉泠泠舂石齒。晴雪漼漼落松頭。山中信美無由留。出門欲去增添愁。</text>
<text>半夜舟人久困風。醉中驚起訴天公。靈胥有意今方驗。退却孤臣一哭中。</text>
<text>注道村邊醉倒廻。不知身到甲君臺。人言距島無多里。始覺眞成遠謫來。</text>
<text>我眼平生少涕滂。此行何事哭聲長。只緣蒼海中央去。不見人家在那方。</text>
<text>猬島非吾鄕。如何欲去忙。得投煙火地。猶勝海中央。</text>
<text>舊讀離騷悼楚臣。豈知今日到吾身。爲儒已誤爲僧晚。未識終爲何等人。</text>
<text>脫可爲僧晚亦宜。官囚那得自求私。君看繫馬思馳驟。口有金銜首有羈。</text>
<text>初日鎔金湧海生。霽霞成綺界天明。孤舟掛席歸遙浦。恰似人頭戴帽行。</text>
<text>耿介人必非。剛正世皆斥。凡事貴依違。不欲大明白。我早銘斯言。性方不自克。果然蹈危機。受此萬里謫。伊昔弔屈賈。兼責彼方直。今夜夢二子。來理前所責。寧獨我輩歟。方直汝尤劇。我輩負所蓄。陳義圖經國。時君不能用。所以爲逐客。而子抗何辭。乃落大困阨。爾所責於吾。反爲子所得。忍飢坐窮卿鄕。魚鼈同窟宅。勿復責我爲。改轍思爾適。我慙未遽答。咋指空大息。</text>
<text>哭久喉聲嗄。飢頻面色凋。孤囚今日態。村父尙能嘲。</text>
<text>打疊打疊呼三聲。夢中之言定何謂。本無一物可打疊。唯檢此身餘有幾。</text>
<text>野望際天斷。村耕入壤深。地卑微潤泫。山近薄寒侵。古壁塵霾面。枯枏蠹剝心。我詩先有讖。落職果重尋。</text>
<text>古院昔曾到。殘年今復廻。巖分雷電裂。殿屹鬼神開。幽穴鼯頻出。生臺鳥自來。孤臣逢勝境。欲去重徘徊。</text>
<text>巖深藏古寺。林暝失前村。野雉莎鞦靡。山鷄錦翼翻。誰家松蓋屋。是處柳搖門。流落吾何恨。渾身費國恩。</text>
<text>落日低層嶺。孤雲界遠村。鳥尋泉脈吸。牛踏地皮翻。境勝賓留句。僧高盜避門。主人情鄭重。鮫泣感深恩。</text>
<text>久客堪憎唁者稀。湘纍情況益依依。風花落地飄還起。雨蝶黏枝澁不飛。遣興未知何處酒。療飢唯賴此山薇。終朝菜圃傭鋤穢。泥濺蒿鞋露浥衣。</text>
<text>吾師於物取之廉。獨向溪山不忌貪。幼出一樓高突兀。驅來萬景揔包含。耕犂細雨村情樂。樵笛殘陽野興酣。朝暮鳥聲門外樹。古今人影路傍潭。貼雲歸雁工先後。出水浮鷗忽兩三。壤品須看原膴膴。寺名都在井涵涵。月窺深室閑僧睡。谷答虛堂坐客談。陶暑涼軒何必北。召風巍榭最宜南。霽天霞色殷於火。曉店煙光翠似藍。早占淸幽君自適。晚逢佳勝我方慙。洗心投社如同隱。汲水煎茶尙可堪。儻有話頭鑽味處。不妨時喚老龐參。</text>
<text>漠漠煙巒萬疊靑。望中何許是神京。閑雲項刻成千狀。流水尋常作一聲。已分長沙流賈誼。更堪漳浦臥劉楨。無人乞與忘憂物。逐客逢春益不平。</text>
<text>六十殘翁已猒生。空餘詩骨轉崢嶸。此身齎去猶無用。何苦懸懸望玉京。</text>
<text>枿座無言又落暉。自驚腰帶漸寬圍。猒聞林雀窺蛇噪。默見菁蟲化蝶飛。度日唯應書咄咄。向人終不道非非。此生已是知幾晚。何悔靑山不早歸。</text>
<text>酷熱與愁火。相煎心腑中。渾身起赤纇。困臥一軒風。風來亦炎然。如扇火爞爞。渴飮一杯水。水亦與湯同。嘔出不敢吸。喘氣塡喉嚨。欲寐暫忘却。又被蚊蝱攻。如何流謫地。遭此百端凶。死亦非所懼。天胡令我窮。</text>
<text>逐客難自由。遠遊非所擬。往來村巷間。尙足寬愁思。霪雨鎖不開。平地數尺水。出門猶不得。窘若在籠裏。此是囚中囚。憂豈一段耳。多方以侵之。然後使我死。</text>
<text>昔年慣踏洛京塵。今日重看特地新。若更牽連仍舊職。此身應似換他身。</text>
<text>白衣來作守門人。不憚長城晝夜巡。猶勝炎州嵐瘴地。折腰甘向海村民。</text>
<text>莫言官未峻。飛上木天高。其奈詞源涸。重提演誥毫。</text>
<text>努力事文字。休嫌秩未高。須知三足鼎。鑄自一錐毫。</text>
<text>一星中極配。四德後宮規。金屋恩方洽。瑤臺路莫追。雲蹤雖縹緲。蘭葉尙繁滋。萬世重泉下。行崇國母儀。</text>
<text>交分嘗投密。芳塵幸獲陪。予曾流瘴海。君亦向仙臺。行到孤亭宿。方聞遠訃來。未成金鼎用。先折玉林材。伊昔深論契。同時又被災。死生雖異矣。患故殆幾哉。奄忽天扃逝。倉皇驛道催。我躬猶不恤。當日未遑哀。舊蹟今還覩。悲腸不奈摧。涕淫飄似霰。聲放殷於雷。無復開懷抱。將誰擧酒杯。知音今已喪。空恨鼻墁堆。</text>
<text>殘寇虛張菜色軍。吾皇專倚玉毫尊。若敎梵唱如龍吼。寧有胡兒不鹿奔。藏海微言融乳酪。叢林深旨辨風幡。法筵未罷狼煙散。萬戶安眠亦佛恩。</text>
<text>胡虜磨牙劇吠庬。餘涎還欲播南江。休煩鐵甲千軍禦。須仗金身十力降。竺域三乘如鎭輾。周家九鼎孰能扛。梵筵今日方心禱。戰鼓何人更手摐。</text>
<text>才喜殘胡折翼東。雁門還有犯關戎。玉霄負扆勞宸慮。金殿拈香禮梵雄。覺月淨涵三藏海。禪源彌暢一搥風。六天環繞森兵衛。蹴踏氈裘定掃空。</text>
<text>拒轍胡雛不足鞭。神兵八部擁檀筵。如來藏裏無非寶。衲子琴中勿用絃。大地震傳龍象吼。洪溟傾洗犬羊羶。官軍奏凱朝天後。千載昇平第一年。</text>
<text>費盡謀籌計國肥。不如憑仗梵雄慈。暫勞玉體千千拜。行作蘿圖萬萬期。佛與舌長宣海藏。祖傳心密寄風槌。太平在眼誰先見。已倚功山正築基。</text>
<text>象步繩繩盡竺卿。赭袍親降鳳墀迎。空王藏密金龍啓。老衲歌高石女賡。照水月爲千佛鑑。滿天霞是一人誠。須知國祚山難轉。已倚熏功辦太平。</text>
<text>吾皇覬沐覺皇慈。黃屋親臨講梵儀。千指繙經殊勝力。萬家高枕太平期。雲隨帀步浮龍衮。風入談筵鼓塵麾。不用金城橫百雉。人天競集築邦基。</text>
<text>玉仗前頭象步騰。菊裳禪子椹袍僧。舌根覆地翻三藏。鼻孔遼天揭一燈。導去宸誠香穗直。含來瑞景日華昇。梵音似有神交唱。兵已深苞國大興。</text>
<text>八部交參御仗排。千函新自海宮來。龍顏稽顙三歸切。佛鑑臨頭一念廻。道韻直生無孔笛。梵音連震不雲雷。靈臺夜奏胡星落。諜騎朝傳虜氣摧。</text>
<text>筵用檀成賁殿堂。鉢從雲擲萃緇黃。經翻藏海探龍寶。談揭禪林嚼祖香。統國一人親稽首。等空千佛揔廻光。旋敎四境風塵靜。辦作三韓日月長。</text>
<text>淨筵才展鉢飛來。龍象叢中振法雷。敎海波從今日暢。祖林花勝去年開。願輪已與天同轉。覺鑒何憂月不廻。朝種善根堪暮穫。三韓慶算可涯哉。</text>
<text>香幢寶蓋挾階陳。熏範今年斗頓新。自是一人親屈體。端知八部露呈身。法音雷作連空震。御步天旋遶佛巡。願轂輾廻無礙鑒。眞風吹作太平春。</text>
<text>王殿年年佛事精。吾君今日痛輪誠。琅函霧濕龍擎到。檀席風生象踏行。敎海珠探如意寶。祖家燈續自心明。一聲梵㖵千災散。倭寇區區不足平。</text>
<text>形勝新開白玉京。江山王氣擁明堂。更憑佛力金城固。寧畏胡雛鐵騎強。龍手捧來三藏寶。祖心傳續百燈光。頑戒自却蒼生活。都在吾皇一瓣香。</text>
<text>乾象頻愆帝慮兢。香泥塗地演眞乘。神通杵下靈風襲。敎令輪中怒電騰。若借光明尋放焰。有何災沴不消氷。六天鑒照無羅隔。四海悎安似鏡澄。</text>
<text>虜吻流涎已足懲。乾文見謫又何徵。天心似水雖難測。佛力如山信可憑。神呪光明增熾盛。胡兵氣勢旋摧崩。太平自古先多難。感變吾君道復興。</text>
<text>謫見珠躔喻象頻。憂形玉色礪精新。梵筵未放拈香手。御眼親瞻遶火身。鐵捧金拳揮似電。氈裘鐻耳碎爲塵。楡關按堵連千里。松麓深根跨萬春。</text>
<text>爲壓星祅便却戎。梵筵移自淨居宮。香泥結界熏儀盛。蒼海凌波怒像雄。釋虎咆咻聲正厲。胡雛瑟縮氣先窮。欲知頃刻災消去。烈火光中片雪融。</text>
<text>沙羅密藏足威光。一粒靈丹勝萬兵。火焰像前宣梵呪。金剛拳下眼魔精。高山共峙熏功就。朗月同懸慧鑑明。彈指未終災旋散。羶戎掃地立澄淸。</text>
<text>人皆新有田。得雨抃不止。我無一畝地。爲國誠自喜。國廩如有餘。吾食何時匱。願天賜澤周。先自公田始。</text>
<text>三公聯席預華筵。更受文犀直萬錢。較日初生光更爛。譬金方鍊色逾鮮。初疑蟹脚徘徊去。還認龜跟躑躅旋。但恐微官輕帶著。却招外謗忽喧傳。榮生里巷朝爭賀。誇向妻兒夜未眼。一𪚥千年如祝壽。凡於十𪚥十千年。</text>
<text>官爲三品許多人。世上寒窮獨此身。餓僕長嚬慵作屋。羸蹄忽斃絶供薪。一家罷釀甁無酒。數日停炊甑有塵。豈意鈞階垂眷顧。別頒月俸慰飢貧。舂珠狼籍來相積。感淚滂沱拭更新。一斛千春如祝壽。凡於十斛十千春。</text>
<text>平生事業付詩筵。千首何曾慱一錢。忽得犀珍裝帶重。不須獸錦奪袍鮮。感君親把珠聯賀。愧我虛敎玉趾旋。不但巾箱深祕畜。端知樂府遍流傳。讀成閑搨長聲詠。驚破比隣殷鼾眠。中有一端嘲戲事。酒狂蹤迹說當年。</text>
<text>才高當世氣兼人。富貴駸駸又逼身。尙有無窮前去路。何妨暫閱後來薪。如予正合鮎緣竹。知子行須驥逸塵。豈意靑雲猶記舊。肯臨白屋不嫌貧。追嗟此日班荊久。更擬明年結草新。趁取花時邀枉駕。紋椒一局送殘春。</text>
<text>麗日明珠殿。祥雲繞紫微。梅隨南使至。雁逐北胡歸。時達且猶在綺麗新京事事新。新年更占太平辰。都人莫訝韶光早。此是花山第一春。</text>
<text>相位高於天。平生得到難。君如欲我到。先與九轉丹。不然此凡骨。安得插羽翰。予亦自知明。本非意所干。世之所謂賢。未必皆宰官。但論才何似。不係朝廷班。我若便未相。問子何如觀。不將犬馬視。應以草芥看。何況夢中事。此賀乃欺謾。</text>
<text>身在塵中元不識。日穿窓隙始詳看。細如毛碎輕如霧。暗著人顏障亦難。</text>
<text>白玉床頭錦幄開。半窺西子倚歌臺。豈期海外重相見。應逐鴟夷一舸來。</text>
<text>雲錦香囊殿上開。似聞西母自龜臺。知君不是劉家後。第幾函中得受來。</text>
<text>老大逢花眼嬾開。未客閑上賞春臺。君家近得無雙艶。莫爲灰心不噢來。</text>
<text>數朶仙花意外開。緣君名字在丹臺。新詩不啻千金擲。故作嫣然一笑來。</text>
<text>人種春紅苦待開。似邀仙女隔瑤臺。此花妖艶無時節。把酒何妨日日來。</text>
<text>閬苑千紅爛熳開。群仙指點倚瓊臺。擬看詩伯驚人語。故遣花王墮地來。</text>
<text>紅藥當階灼灼開。君今幾許詠西臺。悔將仙筆題凡品。更向名花洗手來。</text>
<text>老衲從何至。喃喃話祖心。子言何暇聽。捫蝨失還尋。</text>
<text>紫樞眞與璧門連。疑是無階直上天。此去黃扉猶隔礙。院胥休作宰臣傳。</text>
<text>鞓帶霜髥尙舊形。忽忘新占大官名。欲知此日非前日。兩箇黃鶯引導行。</text>
<text>公入鴻樞我到遲。我來公已向龍池。駑駘逐驥眞堪笑。十駕猶難附尾馳。</text>
<text>拾遺當日得同榮。及到鈞階莫趁行。同甲猶爲雌戊子。應緣一月後公生。</text>
<text>到頭陪座席嫌連。豈爲官階邈似天。畢竟一生難及處。詩工書絶得神傳。</text>
<text>二絶名途去轉遲。遷延正似遇坑池。偶登巍秩先夫子。駑蹇時來亦絶馳。</text>
<text>相逢拘迫未忘形。都爲中樞各繫名。不及昔年陪劇飮。水精杯入手中行。</text>
<text>揚歷淸華未必榮。榮君到處許同行。更期鳳閣雙飛後。兜率天宮亦共生。</text>
<text>斷絃何苦鳳膠連。端遇知音亦是天。更荷一篇提奬重。家傳不趐萬金傳。</text>
<text>梓鄕當日日舒遲。伴棹觥船送酒池。臨別一篇君記否。倡兒奉硯筆如馳。</text>
<text>相子元非虎瞵形。如何邊境擅功名。只緣胸蓄龍韜策。坐使胡兒莫抗行。</text>
<text>飛騰桂籍一時榮。未必雲霄萬里行。點額龍門君莫恨。位高才備足平生。</text>
<text>源出驪江派正連。況今同侍九重天。一鄕一姓一時相。邑老應將盛事傳。</text>
<text>梓鄕當日日舒遲。伴棹觥船送酒池。臨別一篇君記否。倡兒奉硯筆如馳。</text>
<text>相子元非虎瞵形。如何邊境擅功名。只緣胸蓄龍韜策。坐使胡兒莫抗行。</text>
<text>飛騰桂籍一時榮。未必雲霄萬里行。點額龍門君莫恨。位高才備足平生。</text>
<text>靑雲有分晚飛榮。得意長驅路坦平。舊恨書生多薄命。如今不復舊書生。</text>
<text>才入中樞席未温。旋登西省勢彌尊。憑君莫詑先飛到。短翮追來路亦存。</text>
<text>南北睽離各慘然。夢魂猶斷一涯天。崔君早問玄臺路。劉子還尋碧落仙。師復繼俎經脫袴。我唯相憶擘開蓮。茶毗阿那靑山畔。名逐風飛骨化煙。</text>
<text>閱過人生獨湛然。一輪明月朗秋天。遠師胡祖傳心佛。時逐吾儕作酒仙。堂上想看拈起杖。鉢中誰復呪生蓮。爲憐孤冢無碑表。一紙空留數點煙。</text>
<text>賀我新篇尙宛然。未盈旬朔遽歸天。著鞭帥已先成佛。鍊藥吾猶未得仙。枯骨謾爲松下土。片心長似水中蓮。升堂幸有伊公在。齋夕心香不必煙。</text>
<text>遠謫朱維揂似昨。忽登𪚥𪚥𪚥𪚥𪚥。𪚥還京輦猶多幸。豈意台階得自飛。</text>
<text>政聲飛到迅風翎。飽聽甘棠聽訟明。不擉頑民湔舊染。更敎貪吏解狂醒。予生小邑雖懷恥。幸遇賢官細說情。寬猛得中庸有害。臨行此語請深銘。</text>
<text>遷都自古上天難。一旦移來似轉丸。不是淸河謀大早。三韓曾已化胡蠻。</text>
<text>百雉金城一帶河。較量功力孰爲多。萬千胡騎如飛鳥。咫尺蒼波略未過。</text>
<text>表裏江山坐萬家。舊京形勝復何加。已知河勝金城固。且更諳他德勝河。</text>
<text>甲子相循已六申。天遺遮箇一殘身。調元贊化俱無用。竊祿今還坐得春。</text>
<text>故故新新密自移。春來春去坐成衰。得年未是人間慶。賀客紛紛意莫知。</text>
<text>少年踊躍喜迎正。老境蕭然小興情。賓客塡門慵受謁。兒孫滿座瀨諮名。</text>
<text>髮落頭盡童。譬之禿山是。脫帽得不慙。容梳已無意。若無鬢與鬚。眞與老髡似。冠弁飾其顚。強自備騶騎。黃裾雙引行。呵喝喧道里。行者錯擬人。䟃𧽼走相避。其實乃妄庸。於國無所利。徒將一腹膰。多喫國廩耳。自尙厚顏深。人誰不嘲戲。不如速卷藏。無重己之累。</text>
<text>寂寂山花裏。黃鶯意外鳴。爲綠新邑聽。似勝舊京聲。</text>
<text>四提文柄揀材勤。何事當時眼輒昏。玉在石間長不識。豈知還有刖人冤。</text>
<text>利鑿斵巖根。泳漿湧罅隙。於焉始開井。抷飮眞甘液。流泒濫如觴。曲折隨所適。去井十許步。闢池長一席。始得渟其流。涵涵漾寒碧。非欲備觀游。洩水聊可惜。盛暑浴淸瀾。亦省汲引役。兒童眞好事。雚葦被其側。我笑命去之。此意非乃測。</text>
<text>才開碧沼謀淸暑。一葉秋聲意已闌。何事閑禽猶苦熱。日斜偸浴淺流寒。</text>
<text>繞家皆湧溜。無處不笙蕭。仙樂中間坐。身疑在紫霄。</text>
<text>不對靑銅久。吾顏莫記誰。偶來方炤井。似昔稍相知。</text>
<text>竹杖扶身勝健僕。花枝媚眼當佳人。行慵暫坐思前事。四十年前放浪身。</text>
<text>臺上葵花嬌引我。臺高才尺尙難登。雖開老病身無力。亦爲鈞衡重莫勝。</text>
<text>社後辭巢燕。依依訴別哀。汗梁吾不厭。好去莫忘廻。</text>
<text>斜風掣斷乍如稀。亂下翻欺繭緖微。未補碧羅天忽遠。欲成纖縠霧交飛。漁翁誤喜縫疏網。貧婦虛驚緯廢機。收得一番歸紡績。四方何處嘆無衣。</text>
<text>霜寒偏艶艶。煙暝更煌煌。已負重陽飮。從渠此日黃。</text>
<text>中使傳宣入草堂。鞠躬如對赭袍光。雖然杤質霑春露。其奈殘生迫夕陽。身似雲輕宜可卷。語從天隨若爲量。聖朝求舊眞如此。拜命憧惶泣數行。</text>
<text>一抗囊封乞老骸。反煩中使下天來。人臣進退雖君命。慙愧身無可惜才。</text>
<text>不唯君意勉留勤。勢有難回豈具言。世上人人難戶曉。焉知不作夜行論。</text>
<text>我昔嘗高勇退賢。二疏圖上淚潛然。一朝孤負平生志。舊涕方收愧汗連。</text>
<text>正合投簪退野廬。俯慙腰下尙懸魚。此身一旦先朝露。地下胡顏見二疏。</text>
<text>北俗不習南。胡爲入炎洲。忍令萬民食。肥澤一邦讎。嬰城雖首策。淸野亦良籌。安得天上釰。一時墮胡頭。盡隨白刃落。跳轉如圓毬。不然大海水。傾注使漂流。化爲魚與鼈。作膾我民喉。此言亦迂闊。天意非人謀。但願皇上帝。悔禍無盡劉。烏呼何更陳。流淚紛難收。</text>
<text>聞有名花誰所種。白則豐山紫大宋。玉顏倩瘦微含笑。正似畏風皇后趙。天然姿色不脂粉。畫眉肯待張京尹。深藏勿遣寒氣奪。忍使西施冬衣葛。若到東風求爾敵。豈欠千花競紅白。反將松竹成三友。羞向芳時殿楊柳。獵梅秋菊揂難比。安數紛紛桃與李。公今手提造化妙。萬戶封侯食於邵。天令珍翫日見借。載以香車或寶馬。冬月得花亦天付。人皆駭異無柰魯。公若有命誰不聽。美白曼姬來自鄭。花之自至眞可愛。嫣然尙可迷下蔡。一枝若向玉皇奉。從此始有牡丹貢。我猶未信出於天。妄擬巧幻廻春權。此花無種恐不繁。要且培養長其孫。人間何處得致哉。獨有朱邸賢侯崔。淸晨甘露滴鮮鮮。嚥之可以滋丹田。細看翦刻費功夫。盍侔楚國娃侔吳。前身莫是多情娘。名疑好好姓認張。欲敎蛺蝶來相尋。化自玉錢與黃金。此蝶環繞舞蹁躚。四筵羅綺熏傍邊。咄嗟辦作韶光和。金鐘行酒如傾河。絳葩齊綻醉暈醺。交映紅裙雲錦文。憶昔沈香愛此花。遊賞多乘炤夜車。立進淸平白也豪。續而和者無餘曹。我公門下富麗儒。詞鋒凜凜森湛盧。作詩譬況巧相當。筆端立致生姬姜。千篇萬首尙欲吟。箇中誰訴才難任。況公所命避之難。一揮便就卽壽安。請見徐公賦一篇。景星卿雲下圓玄。散而鍾此瑞花新。此意何不詩中申。格卑迺是潛溪緋。高者亦或有京奇。如於雪裏得一遭。宜若不必論卑高。矧玆絶品未易評。何幸適與斯時丁。朔風卷地色自如。可憐態度愈狳徐。不論時節得相看。頃刻能開勿要韓。酷寒揂不凍瓊肌。何必更浴温湯池。</text>
<text>仙掛同攀三十人。唯餘韓老與予存。韓公今日還爲鬼。孤立傷懷忍可言。</text>
<text>四十八年間。唯留一箇老。韓亡吾得悲。我去誰當悼。</text>
<text>交臂同遊四十年。葭莩重結好因緣。卜隣來往元親疑。有酒招呼各挽牽。學士資崇曾縱步。文圍望重再提權。但嗟未踐鴻樞地。賚恨無窮入九泉。</text>
<text>久屈員郞嘆積薪。一朝龍躍奮脩鱗。進升卿月才三載。坐發門桃已二春。金鉉登庸雖缺望。霓旌導去得朝眞。才名不落前賢後。誰把貞珉刻受辛。</text>
<text>棣華承萼幾多年。賢路雙飛亦宿綠。得道兄煩天帝召。多才君被世人牽。備更赫赫文章地。寧羡區區宰相權。好攝精神長不老。時呼我輩醉平泉。</text>
<text>憊疾年來發負薪。臥彌旬朔算時鱗。詩仙忽貺腸中錦。老境驚看意外春。手熟自成詞格峻。語高還契道心眞。唯殘病叟長沈頓。百藥前陳啖若辛。</text>
<text>世人呼我大狂顚。我不爲嫌亦謂然。千古未聞狂宰相。如何今日躡台躔。</text>
<text>謬參丞相自猶嘲。手拙難於鼎味調。燮理五年何所得。霪霖一夕百家漂。</text>
<text>不是朝廷也乏材。吾儕僥倖忝鈞台。未知殷相爲霖用。反致人家墊沒災。</text>
<text>項強啄硬同遊輩。未入黃扉者亦多。此足此身登此地。有時慵直意如何。</text>
<text>桑楡景迫鬢渾噃。無德無功竊祿多。咫尺嚴城門外客。亦聞更盡尙行何。</text>
<text>芳信飛來路幾千。粉牋糊櫃絳絲纏。知予老境偏多睡。乞與新芽摘火前。</text>
<text>官峻居卑莫我過。本無凡餉況仙茶。年年獨荷仁人貺。始作人間宰相家。</text>
<text>本懷夙退心。庶免夜行誚。胡爲未得謝。白看事紛擾。出處皆天爲。人事難預料。朝延不乏賢。安用此潦倒。傴僂入公門。反落白公笑。有面不敢擡。慙愧已不少。安得作閑身。葛巾放長嘯。喧喧是非外。灑然如夢覺。</text>
<text>我來此地亦因君。幸卜芳隣日與親。舊宅依然山下在。草荒苔老闃無人。</text>
<text>柀招無日不經過。大醉扶來趁晚鴉。今日定將誰擧爵。出門痛哭望君家。</text>
<text>地下應無一滴春。我今獨吸杯中酒。誰能作筧連泉扃。激此淡觴霑子咮。</text>
<text>我性本訥言。庶幾無口過。昨日率爾言。我死誰伐者。有客笑而對。子語似未可。才俊世所稀。當憂伐者寡。子非異於人。所益無一箇。何必見代爲。俚唱宜無和。其言雖似訐。其意未大左。我悔前言失。起拜再三謝。</text>
<text>一嬰沈瘵度三秋。臥腐公家俸祿優。乞退欲休君不頷。天將使我大休休。</text>
<text>好箇嬌饒百媚姿。人言此是醉西施。露葩欹倒風擡擧。恰似吳宮起舞時。</text>
<text>松公猶不負春芳。強自敷花色淡黃。堪笑貞心時或撓。却將金粉爲人粧。</text>
<text>到處得逢新進易。異鄕相見故人難。別來多少添華皓。各將霜鬚仔細看。</text>
<text>問渠端有干霄意。何事橫穿壁罅生。速削琅玕高百尺。免敎饞客日求烹。</text>
<text>世人但取山崔嵬。迺以天磨而號之。爾雖高高千萬仞。天可磨耶義不宜。媧皇五色石。鍊之補天虧。天虧尙可補。豈肯相磨爲。天下有山豈遁象。改曰遁嵓何所疑。我今來遁是亦晚。二陰寢長今方知。</text>
<text>漣漪碧井碧嵓隈。新月娟娟正印來。汲去甁中猶半影。恐將金鏡半分廻。</text>
<text>山僧貪月色。幷汲一甁中。到寺方應覺。甁傾月亦空。</text>
<text>飛禽影落澄潭底。歸馬聲喧綠樹間。過却前山疑有寺。前山過了又前山。</text>
<text>江山淸勝招君去。天地寬閑放我嬉。想爾觀空方默坐。是予顚倒醉狂時。</text>
<text>人間細事亦參差。動輒違心莫適宜。盛歲家貧妻尙侮。殘年祿厚妓將追。雨霪多是出遊日。天霽皆吾閑坐時。腹飽輟飡逢羙肉。喉瘡忌飮遇深巵。儲珍賤售市高價。宿疾方痊隣有醫。碎小不諧猶類此。楊州駕鶴况堪期。</text>
<text>相逢未及問寒溫。笑道狂奴舊態存。一別五年無限思。請看雙鬢雪初繁。</text>
<text>帶雨鋤禾伏畝中。形容醜黑豈人容。王孫公子休輕侮。富貴豪奢出自儂。</text>
<text>新穀靑靑猶在畝。縣胥官吏已徵租。力耕富國關吾輩。何苦相侵剝及膚。</text>
<text>酒爲詩羽翼。花是妓精神。今日幸雙値。升天同貴人。</text>
<text>好是炎天憩。宜於急雨遮。淸陰一傘許。爲貺亦云多。</text>
<text>南北行人暍。寒漿當路傍。勺泉能潤國。再拜迺堪嘗。</text>
<text>折得花枝作酒籌。花枝未盡人先醉。請君留却最繁叢。客惡何妨明日至。必須滿揷窮歡遊。然後送春無歉意。爲問花心亦肯無。愼勿負期輕墮地。君不見貴人園苑惜花深。雨惡風顚那忍視。</text>
<text>不期逢此夕。何必待中秋 全。未滿今宵鏡。全伸昨夜鉤 李。彗星驚已滅。纖靄喜初收 朴。驚起鵲飛樹。朗吟人倚樓 鄭。有窓渾似晝。無隙得成幽 李。雲駛疑同騖。天澄似共流 李。素輪看欲挽。淸景掬還休 朴。賞久盃頻倒。哦高筆屢抽 全。逢陬輝易碎。當午影應留 鄭。想借銀橋入。期將玉斧修 李。桂高誰可折。藥秘不容偸 李。賦詠同千古。嬋姸共九州 鄭。難禁韓隴笛。堪棹剡溪舟 全。螢焰無由見。蛩聲不耐愁 朴。但勤行酒令。不用問更籌 李。八月三五夜。重來肯許不 李。</text>
<text>堅金硬鐵有時融。君我交情萬古同。三友已成頭腹尾。死生憂樂一身中。</text>
<text>作詩尤所難。語意得雙美。含蓄意苟深。咀嚼味愈粹。意立語不圓。澁莫行其意。就中所可後。雕刻華艶耳。華艶豈必排。頗亦費精思。攬華遺其實。所以失詩旨。邇來作者輩。不思風雅義。外飾假丹靑。求中一時嗜。意本得於天。難可率爾致。自揣得之難。因之事綺靡。以此眩諸人。欲掩意所匱。此俗寖已成。斯文垂墮地。李杜不復生。誰與辨眞僞。我欲築頹基。無人助一簣。誦詩三百篇。何處補諷刺。自行亦云可。孤唱人必戱。</text>
<text>爲引詩天子。方斟酒聖人。花王含笑勸。鸎友唱歌頻。還債錢兄在。留歡燈婢親。竹君扶路返。秉燭月娥新。</text>
<text>礙則有所見。虛則復何觀。我初觀軒銘。於意謂未安。詰師所以名。此名不可删。山河本無形。未識初造端。苟能循其本。復於空可還。空本合天地。剖判迺爲間。還以實相觀。天地卽一般。心觀不以目。何廓亦何關。妙一所獨知。凡觀安可干。</text>
<text>詩筵賡唱玉交鳴。大勝金絲迭奏聲。世俗不知眞樂在。徒稱嘯月冷書生。</text>
<text>手拍肩搖拊髀多。跳成舞節叫成歌。此身自有天生樂。不用笙簫更倩他。</text>
<text>文場得失正如碁。一敗寧無大勝時。莫訝月娥分桂盡。明年那欠贈君枝。</text>
<text>眉展眉嚬全係酒。眼靑眼白揔由人。蒙君挈榼來相訪。眼已迴靑眉破嚬。</text>
<text>故人飛上九霄重。喚與同眠禁密中。一箇狂奴猶舊態。如何玄象動蒼穹。</text>
<text>金剪圓錢發此花。天工用意一何多。爾名未合生吾宅。好去人間富貴家。</text>
<text>春風斜拂酒旗靑。一望猶寬渴飮情。無賴垂楊搖眩綠。不敎詩眼見分明。</text>
<text>但將百萬錢相擲。豈問靑帘得見不。天上酒旗猶傍柳。綠楊相映亦風流。</text>
<text>林鸎初至如新婦。巢燕重來似故人。景物漸佳堪翫惜。病中虛度百花春。</text>
<text>病中虛度百花紅。病起方驚一夢空。唯有薔薇餘數萼。尙能嬌笑慰衰翁。</text>
<text>予以燕伐燕。酒色誡親友。蠱人莫若色。毒人莫如酒。丈夫貴嗇身。子可割斷不。荅云君之言。百不中吾意。與其薄味生。孰若快意死。人生要有死。但存先後耳。毋謂生可娛。焉知死亦如。苟謂生甚勞。死逸迺良圖。何必要其生。枯槁守一軀。子言與吾左。孰得孰失歟。酒色人所嗜。必以我言迂。</text>
<text>虎狼雖虐不傷雛。何嫗將兒棄道途。今歲稍穰非乏食。也應新嫁媚於夫。</text>
<text>若曰今年稍歉飢。提孩能喫幾多匙。母兒一旦成讐敵。世薄民漓已可知。</text>
<text>官人閑捻笛橫吹。蒲蓆凌風走似飛。天上月輪天下共。自疑私載一船歸。</text>
<text>勿論髮在與頭𪚥。好色人心揔一般。不有如來神呪力。摩登幾已誤阿難。</text>
<text>此髠謀拙被人擒。國令何曾一一尋。任遣生雛皆壯大。盡驅南畝力耕深。</text>
<text>道根未熟骨猶膻。浪逐吾儕放酒顚。莫把鼎丹誇向我。詩人自古盡神仙。</text>
<text>破除萬事千盃酒。話盡交情一點燈。飮劇言酣無小暇。咄哉還有乞詩僧。</text>
<text>不問儂歸幾日迴。謾牽衫袖重徘佪。千行玉淚休多費。作雨時時入夢來。</text>
<text>何事平人反不平。雞竿赦下欠吾名。若敎恩及含毫士。面試歌詞賜一觥。</text>
<text>我今訪山家。飮酒本非意。每來設飮筵。顔厚得無泚。僧格所自高。唯是茗飮耳。好將蒙頂芽。煎却惠山水。一甌輒一話。漸入玄玄旨。此樂信淸淡。何必昏昏醉。</text>
<text>久貪名利夢方酣。未去田園面自慙。白首猶居百寮尾。藍衫木板趁朝參。</text>
<text>冷鞍敲鐙着鞭忙。雙闕相望尙杳茫。長嘯歸田應不餒。一年耕得一年糧。</text>
<text>耄老渾無辨。陰晴不復占。出門逢雪作。行路犯晨嚴。箭激風過耳。花繁凍合髥。不知飄翠帽。何暇望靑帘。賴有君家在。都無惡客嫌。語方成款款。飮漸至猒猒。才迫寒飢逼。俄遭醉飽兼。留髠能不感。氷滑足難黏。</text>
<text>氷上寒風生一敵。雪中暖酒直千金。明年三伏流金暑。愼勿輕忘此日心。</text>
<text>身上平生閱過年。不知堆積在何邊。假如貯作囊中算。一一窮探反却天。</text>
<text>相公曾此日開筵。一擲靑錢僅百千。爲問華堂誰幻出。不如茅榭舊天然。</text>
<text>金釵零落歸何處。珠履參羅記昔年。我亦當時陪飮客。白頭重過淚如泉。</text>
<text>酒能皷舞狂吟興。藥解飛騰久病身。誰更將春供老眼。似花含笑玉顔人。</text>
<text>絶景無窮才有限。山川入我苦吟中。羨君頃刻摹千狀。豈是詩翁迺畫翁。</text>
<text>子若篤親天不知。醴泉芝草何生地。百家千史行自窮。先誦孝經深得旨。</text>
<text>明眸皓齒笑相迎。始識仙娥亦世情。一句才成驚破夢。故留餘債約尋盟。</text>
<text>望汝知幾日。乘時到此身。瞻前無別樣。耀後爲他人。眼惜斑文背。腰旋皀革頻。連逢下馬客。始覺異常倫。</text>
<text>間闊難逢六月天。入秋三日斗凄然。隣家童子渾多事。喜向長空送紙鳶。</text>
<text>春風三月百花紅。不及秋天菊一叢。芳艶耐寒猶可愛。殷勤更入酒盃中。</text>
<text>耐霜猶足勝春紅。閱過三秋不去叢。獨爾花中剛把節。未宜輕折向筵中。</text>
<text>我昔閑遊一散人。今來擁騎喝聲頻。寺僧揔換曾知面。誰識當時短褐身。</text>
<text>疇昔曾題一首詩。詩今漫滅主人非。再來涴壁僧誰認。唯有幽禽傍檻飛。</text>
<text>臘天銖炭價超翔。千里殷勤寄草堂。不獨炙炎柔手足。感他熏酒暖於湯。</text>
<text>邇來方墮寒氷獄。吒吒波波忍可堪。忽荷德人恩煦物。滿家和暖似春酣。</text>
<text>年年貺炭色如䃜。喜及寒兒與凍妻。算得重恩如嶽峻。賽期遐壽與天齊。</text>
<text>華堂燠室宴連宵。富貴中間味易銷。何似山齋深夜雪。閑燒柮榾暖寒醪。</text>
<text>十五女兒顔稍姸。呼之使前佯不睞。白首衰翁何所爲。不須多作嬌羞態。</text>
<text>白晝關門作鎖闈。麻衣猶向壁間窺。偶逢佳句沈吟久。自惜微疵落下遲。欲把直弦分枉正。可堪昏鏡混姸媸。諸君亦各量才分。牓出休喧謗主司。</text>
<text>長安豪俠家。珠貝堆如阜。舂粒瑩如珠。或飼馬與狗。碧醪湛若油。霑洽童僕咮。是皆出於農。非乃本所受。假他手上勞。妄謂能自富。力穡奉君子。是之謂田父。赤身掩短褐。一日耕幾畝。才及稻芽靑。辛苦鋤稂莠。假饒得千鍾。徒爲官家守。無何遭奪歸。一介非所有。乃反掘鳧茈。飢仆不自救。除却作勞時。何人餉汝厚。所要賭其力。非必愛爾口。粲粲白玉飯。澄澄綠波酒。是汝力所生。天亦不之咎。爲報勸農使。國令容或謬。可矣卿與相。酒食猒腐朽。野人亦有之。每飮必醇酎。游手尙如此。農餉安可後。</text>
<text>昔人有登山。嗔猿耗秋果。處山食山實。於理不甚左。翻思果之成。本非猿力借。嗔之與不嗔。意在可不可。穀則異於是。農夫所自化。揔係力慢勤。不勤無可奈。淸醪與白飯。所以勸其稼。口腹任爾爲。國禁何由下。議雖出朝廷。聖恩宜可赦。反覆思其理。萬倍坐食者。</text>
<text>西江已渡僕逋亡。應恐新京餒爾膓。取雞折葼猶未覓。問渠何處固深藏。</text>
<text>蕭家僕有猒嚴笞。猶解憐文莫敢離。爾主才麤宜且去。胡爲略不德吾慈。</text>
<text>新京構屋日滋多。猶似千蚕競作窠。我豈孤獐堪野處。河陰官舍借爲家。</text>
<text>數間虛館借西偏。榛莽深深碧峀邊。瓢飮自寬聊勉耳。從今始有僞顔淵。</text>
<text>喜擇深深美蔭淸。質何微小韻何宏。不知孤客偏愁聽。移遍千林盡日鳴。</text>
<text>我踰強仕入花甎。今到黃樞亞相聯。計爾得除先七歲。好將長翮上鵬天。</text>
<text>嬌娘撲蝶翩翩落。稚子黏蟬軋軋鳴。一卷殘書和睡讀。依俙漸作寢中聲。</text>
<text>雪髯孤叟暗思量。未識故人誰得在。少年忌老憚相親。獨坐無言思舊輩。還有後生憎見汝。少年到此方始悔。</text>
<text>感君迴鈿勒。訪我款茅堂。坐欠梅粧艶。盃無桂醑香。相逢歡未洽。重見話應長。莫厭頻來往。家才隔一岡。</text>
<text>會見調金鉉。何嗟滯玉堂。杏梅遲早發。蘭菊後先香。經世子難免。讓賢吾所長。煩公來見代。歸老萬松岡。</text>
<text>伊昔鸎溪巷。相知自草堂。更遊千里遠。同翫一花香。曠刦舊緣厚。平生交分長。莫忘吾沒後。噀酒酹遙岡。</text>
<text>年來已分鬢霜盈。耳復將聾聽未明。無限愁中還有喜。不聞人世是非聲。</text>
<text>春天三月送將歸。天壽門前景特奇。柳色依依今在不。渭城三疊聽何時。</text>
<text>故國荒凉忍可思。不如忘却故憨癡。唯餘一段關情處。歸法川邊踞送巵。</text>
<text>漣漪亭下水漣漪。豈爲無人有損虧。莫道泠泠依舊響。聞根不在許聲誰。</text>
<text>李公兄弟似珠聯。迭作司成迭試賢。棣萼門生邀棣萼。史家應作美談傳。</text>
<text>夢似空虛亦可援。故人相見問寒暄。不然萬水千山外。一覿猶難矧一言。</text>
<text>猒聽人間誚酒狂。邇來省飮亦無傷。唯於放筆高吟處。一翮微摧莫歘張。</text>
<text>驅去還來力亦疲。掩衾謀睡夢成遲。干人身分何須責。飛墮盃觴自不知。</text>
<text>貪逐腥膻捨汝誰。點成緇白任渠爲。蕭然衾枕看何物。侶集喧喧必睡時。</text>
<text>一粒一粒安可輕。係人生死與富貧。我敬農夫如敬佛。佛猶難活已飢人。可喜白首翁。又見今年稻穀新。雖死無所歉。東作餘膏及此身。</text>
<text>甕裏醲醅猒日蒭。呼兒壓得碧香浮。始知眞箇忘憂物。已在槽中滴破愁。</text>
<text>霜鬚一老漢。身不盈六尺。食祿凡幾何。三百五十碩。有腹外膰然。內實狹且窄。尋常如病人。不過數匙食。日飮三四盃。以此度朝夕。親戚與故舊。僮僕及兒息。所仰唯老夫。醉飽不自識。是皆天祿餘。衆口房霑液。富貴爲他人。古人言不忒。今朝炤淸鏡。顔色不如昨。迨我一就木。此屬皆安適。</text>
<text>年已涉縱心。位亦登台司。始可放雕篆。胡爲不能辭。朝吟類蜻蛚。暮嘯如鳶鴟。無奈有魔者。夙夜潛相隨。一着不暫捨。使我至於斯。日日剝心肝。汁出幾篇詩。滋膏與脂液。不復留膚肌。骨立苦吟哦。此狀良可嗤。亦無驚人語。足爲千載貽。撫掌自大笑。笑罷復吟之。生死必由是。此病醫難醫。</text>
<text>雕刻心肝作一家。於韓於杜可堪過。假敎百世行之盛。身後浮名奈我何。</text>
<text>草木同枯是我徒。區區詩卷不如無。茫然千載能知不。姓李人生東海隅。</text>
<text>造物在冥冥。形狀復何似。必爾生自身。病我者誰是。聖人能物物。未始爲物使。我爲物所物。行止不由己。遭爾造化手。折困致如此。四大本非有。適從何處至。浮雲起復滅。了莫知所自。冥觀則皆空。孰爲生老死。我皆堆自然。因性循理耳。咄彼造物兒。何與於此矣。</text>
<text>平生猒汝逐人偏。第一深憎鬪耳邊。病裏逢來重値病。滋繁此物怨皇天。</text>
<text>人以食而生。食必以其齒。齒痛莫加飧。天殆使我死。剛折亦云經。老豁更堪恥。餘有幾箇存。浮動根無寄。今者又復痛。延及頭亦爾。水寒不可飮。湯亦不可試。糜粥候冷熱。然後僅能䑛。矧可齕肉爲。有肉空在杫。是實老所然。無身始迺已。</text>
<text>我欲乞殘身。得解腰間綬。退閑一室中。日用宜何取。時弄伽倻琴。連斟杜康酒。何以祛塵襟。樂天詩在手。何以修淨業。楞嚴經在口。此樂若果成。不落南面後。耆奮餘幾人。邀爲老境友。</text>
<text>紅顔換作落花枝。誰見嬌饒十五時。歌舞餘姸猶似舊。可憐才技未全衰。</text>
<text>當年身似鶻飛揚。東北曾馳百戰場。雪霽錯應看箭影。天陰時復發金瘡。彫弓蛇蟄堂中掛。白刃龍蟠匣裏藏。報國壯心長凜凜。夢中鳴鏑射戎王。</text>
<text>畜猫非苟屠爾曺。欲爾見猫深自竄。胡爲不遁藏。穴壁穿墉來往慣。出遊已云頑。矧復狂且亂。鬪喧妨我眠。竊巧奪人饌。猫在汝敢爾。實自猫才緩。猫職雖不供。汝罪亦盈貫。猫可鞭而逐。汝難擒以絆。鼠乎鼠乎若不悛。更索猛猫懲爾慢。</text>
<text>我家雖素貧。食祿許多斛。恐爾䑛穢物。亦許日飡穀。胡奈不知足。盜我所藏肉。戀主雖可尊。巧偸良不淑。我有手中杖。鞭之足令服。守門任莫重。未忍加慘酷。</text>
<text>夢中自削碧琅玕。作管千千提復弄。江淹五色筆可還。反見紀君靑鏤夢。朝廷制作已無心。更事文章老安用。</text>
<text>彤墀唱牓萃朝英。第一聞公玉振聲。算我身更四座主。榮君口放一門生。春知敞宴留花艶。天爲迎賓賜日晴。華衮見褒雖可感。掄才吾豈較衡平。</text>
<text>北皇應羨百花叢。故學東君剪刻工。直欲凌他春造化。剩裁六出示新工。</text>
<text>飄空尙作先來霰。撲地粗同厚着霜。豈爲澤微輕負喜。亦知金闕賀新祥。</text>
<text>南軒居士計如何。所蓄雖多擧最奢。淡酒一壺詩一簏。冲虛經卷與楞伽。</text>
<text>頭禿身閑坐作趺。不同僧處獨髭鬚。南軒長老修何業。案有楞伽得解無。</text>
<text>此筆那輕擲。能成宰相身。今吾頭亦禿。兩老合相親。</text>
<text>殘骸骨立僅存皮。戾氣侵淫霧四支。夢裡精神疲枕蝶。病中喘息劣床龜。妻兒漸恠含盃少。朝野應譏解綬遲。不是不思閑適計。勢難辭去世誰知。</text>
<text>已寫蠅頭字。欲拋蝸角名。一言蒙許可。衆噪弭譏評。</text>
<text>予未相時。李學士百全以夢見予之拜相來說。予未信。以詩拒之。學士今方見和。予復次韻。平生所難得。時至或非難。伊昔駕柴車。誰謂吾轂丹。昔日混雞羣。誰謂遠揚翰。矧予本放浪。於世無所干。偶然取相位。躙躒舊長官。廻笑十九年。久滯蛾眉班。唯子能聖知。託以夢中觀。此夢非虛夢。了了眼前看。前言聊戱耳。子肯於吾謾。</text>
<text>弄來唯是一跳丸。品貴都緣遠到難。數箇餉君雖可愧。玉池津液有時乾。</text>
<text>紫殿年年侍宴迴。面承君賜爛盈懷。從今此事應難得。倦馬思休已乞骸。</text>
<text>阻得西山五色丸。童顔一去得還難。莫言此果眞仙物。未遽輕身只解乾。</text>
<text>病中光景幾環迴。間闊無由得話懷。聊遣木奴通略訊。反携酒聖訪殘骸。</text>
<text>南軒長老日高眠。起擁孤衾坐壞氊。膾却紅鱗方喫得。半傾甁醞已頹然。</text>
<text>昔爲丞相慵開閣。退作閑人又杜門。公不迎賢私屛客。釀成孤拙是南軒。</text>
<text>質素由來貴。丹黃勿要經。圭磨寧有玷。璧碎不渝形。積雪鋪寒屋。平沙布漫汀。三冬氷正合。八月露初零。杲杲當中日。盈盈報曙星。華堂崇璐砌。香寢擁銀屛。詩老衰髯變。佳姬醉面醒。梨花開滿苑。柳絮落堆庭。蚕緖抽難斷。鮫綃織不停。謫仙名可記。居易姓堪銘。海澨鯨遺骨。山陬鶴墮翎。道裝披羽服。商律肅金刑。石齒舂奔瀨。潮頭起大溟。雉來彰魏德。蛇死哭秦靈。粲粒方研臼。新刀始發硎。悲絲應自惜。歌紵亦宜聽。縞帶垂瑤佩。瓊漿酌玉甁。邇來憎俗子。無復眼迴靑。</text>
<text>千里貽書喜莫量。誤三爲四似難當。昔年我亦曾經四。</text>
<text>骨相難如畫。頭形略似眞。蕭條一隻影。榮辱備甞身。</text>
<text>未知形大瘦。猶不愧於人。今日鏡中炤。飜慚見自身。</text>
<text>方是今年冬至旦。已看嗣歲序鱗時。逆知日月將何用。未見此身生死期。</text>
<text>天方猒此翁。虛熱幸而攻。癢似通身疥。搖嫌顫手風。案唯堆藥餌。庭不剗蒿蓬。冬暖蠅猶在。相謀到枕中。</text>
<text>曉寒衾底怯擡頭。漸近烘爐手足柔。閉却幽房猶未出。悔他當日不窮遊。官如弊屣何妨脫。身似孤雲本自浮。莫信夢中蕉覆鹿。那知夜半壑移舟。憶曾閑跨尋花騎。不惜輕拋換酒裘。年少狂顚眞可詑。病中追記頗寬憂。</text>
<text>愁入眉頭鎖不開。只緣無客挈壺來。此身微恙何須問。七十衰羸未是灾。</text>
<text>當年步捷鮮人隨。語與詩然世共知。平日謾誇三捷在。獨於沈瘵得痊遲。</text>
<text>餘喘雖微欲絶絲。壽殤脩短在天爲。世人只抱貪生志。老死猶同夭死時。</text>
<text>酒澆焦涸吻長濡。詩引風流思不枯。唯是癯身肥不得。患緣身有不如無。</text>
<text>算量千事暫妨眠。不是觀空衲子禪。唯喜得添閑氣味。簿書那到退翁前。</text>
<text>豈爲微痾特地憂。步欹唯礙出門遊。出門未必心開豁。猶望滄溟去去舟。</text>
<text>適來京輦似前期。千里之南又訪誰。此去能傳消息否。天涯生死杳難知。</text>
<text>兒勤進藥猶慵應。妻勸加飧亦莫聞。養得此身何處用。聚如漚點散如雲。</text>
<text>白沙堤上幾年行。破廏天寒叫數聲。汝與主人俱老矣。相看瘦骨忽傷情。</text>
<text>少年携妓夢魂中。已是蕭然白首翁。紅頰翠娥何處散。落花飄蕩揔隨風。</text>
<text>睡罷南軒六尺床。欠伸方起已殘陽。閑傾綠醑霞昇臉。細嚼黃柑雪入膓。醉興暫來歌亦可。病客猶在臥何妨。莫言神思都昏喪。二十年前事不忘。</text>
<text>幸訪懸車老大夫。曉寒能飮一盃無。身欹步仄君休笑。已免君門吏挾扶。</text>
<text>老境忘懷履坦夷。樂天可作我爲師。雖然未及才超世。偶爾相侔病嗜詩。較得當年身退日。類予今歲乞骸時。</text>
<text>喜得明年曆。寄他同調人。期君巡甲子。亥首下如身。</text>
<text>君家非所欠。奉寄意如何。願效年年獻。看公壽漸多。</text>
<text>陰陽消息理冥冥。更有何辭問缺盈。無可奈何看漸旣。擊鉦猶以救爲名。</text>
<text>眩眼不堪天上望。低頭唯向水中窺。下臣得可安然坐。還跪焚香到復時。</text>
<text>今古相懸地各殊。詞人襟韻暗如符。樂天曾唱吾追和。何問詩朋有也無。</text>
<text>世路煩君久擾然。從今但許醉兼眠。如何先我多衰弱。我壯猶如始冠年。</text>
<text>多幸如今作爾宮。知應捨去六天中。凌烟閣上如圖像。我獨留眞自擅功。</text>
<text>人行底處不爲家。所宅殘頹棄者多。兜率天中吾若去。古宮雖在奈如何。</text>
<text>老病支離壽七旬。快哉今幸乞殘身。腰間誤怯猶垂綬。頭上何妨大岸巾。無復喝呼喧里巷。有時饋問謝親姻。懸車相位眞難事。莫道蕭條退散人。</text>
<text>堅皆依墨辨。尙或自玄經。宛若何郞面。依然綺皓形。春迴玉蘂觀。秋入荻花汀。荑手揎衫露。絲鬚逐鑷零。曝黃衣化雪。掃黑局鋪星。遠浦平拖素。濃雲巧展屛。生虛坐自閱。浮大飮難醒。瓊液看斟盌。霓裳問舞庭。好敎㡛氏鍊。端遣染工停。入相沙堤築。登封玉牒銘。驈偸唯兩髀。鵲竊只雙翎。日作三光主。霜司萬物刑。毫飄諳兔窟。毛洒認鵬溟。下布門誠壯。飛劉水自靈。涴溪紗稱紬。淘浪石宜硎。食藿駒堪縶。鳴皐鶴可聽。牛酥麋沸鼎。人面酒盈甁。司馬稱呼鄙。何須更孟靑。</text>
<text>依然十二辰。各管萬千人。愷悌神所勞。知公壽萃身。</text>
<text>我齒迫相逐。容毫間幾何。那將一日長。獨享百年多。</text>
<text>墮落已無及。提携未遽捐。詩膓如未破。何石不堪研。</text>
<text>吾欲退懸車。一昨方上書。上書未云幾。我馬忽然殂。吾雖已莫騎。棄去何早歟。惻惻傷我懷。出門久踟躕。天以老佚我。奪我所曾跨。如今伏枕時。捨爾亦或可。若也有所如。吾豈徒行者。此生事可知。老境反無馬。</text>
<text>濃醅始熟待交親。肯有何人訪散人。莫笑孤斟猶得醉。手能爲主口爲賓。</text>
<text>狎鷗聞海客。相鶴有仙經。幸與鵠同狀。莫隨蠅變形。近依墻面堊。遠及海脣汀。大可爲雲布。微還作霰零。秦尋誰擅將。唐問孰鍾星。河步凌波韈。亭張卧雪屛。笏光朝未退。窓色醉方醒。懸瀑飛廬岳。驚濤壯洞庭。濃肌浴始罷。粲齒笑難停。爲谷言堪佩。存機誡亦銘。孤標歸鷺毳。閑態入鷴翎。趙璧是宗屬。蜀綿眞典刑。玉京開上界。銀闕聳東溟。陰得昇虛魄。陽資掛曜靈。梅鮮非剪素。氷潔豈礲硎。愛見繰絲濯。生憎裂帛聽。斥華裁布幔。尙素碎金甁。我亦將還質。身猶解紫靑。</text>
<text>水宮元所寄。灰刦已曾經。露却梁妻面。依他賈后形。墨山無爽岸。沮水盡渾汀。顔屋塵垢墮。羊家炭屑零。氣能凌火宿。德自應辰星。鵶濕新書詔。蠅攢誤點屛。雲鬟梳欲罷。花眼眩難醒。翳葉蟬號樹。占陰蜧戱庭。筆騰揮轉速。盧躍叱敎停。遍入硯池學。深淪文塚銘。人蟲唯得首。鳥族或專翎。䃜在石尤美。漆因材自刑。暝烟猶冠岫。夕月未生溟。夏戰驪充馭。湯興乙降靈。岌冠初聳柱。砑帽似磨硎。圖出神龜負。琴彈舞鶴聽。門宜鐵作限。器可瓦爲甁。莫笑尉丞綬。行將佩盭靑。</text>
<text>柘衣親廟瓚。囊寶秘神經。禮士臺中滿。調元鼎上形。菊開霜曉岸。葦折露秋汀。稻穗蝦鬚亂。槐英鼠耳零。濁河通上漢。光道度明星。鵝殼頻傾盌。羊燈正炤屛。鸎尋花校晚。蜂唼酒還醒。嫣彈長遺板。衡柑偶落庭。色絲詞絶罕。金縷唱何停。元吉文堪翫。中庸德可銘。全成搏黍翰。深讓竊脂翎。龜印榮生閈。雞竿詔放刑。閽袍司內觀。貢橘渡重溟。龍負圖呈爛。雀含環表靈。坎玄歸所管。震碧似將硎。楊厄曾聞慣。竹歌那忍聽。淪泥塗寺館。隨鍍賁甖甁。雌閣揭名煥。何憂不史靑。</text>
<text>螢炤夜披經。蠟明晨欝瓚。着袍君德形。湛秫官功滿。纔賞蓼花汀。旋歸楓樹岸。燃櫻艶不零。笑杏開初亂。炳著南宮星。煽成西邑漢。羅帷錦繡屛。霞液玻瓈盌。醉頰入難醒。慚腮生未晚。香袾戱內庭。步障連脩板。灰死豈終停。燎焚當者罕。燒丹竈孰銘。結綺閣宜翫。日翥渴鳥翎。火掀炎雀翰。研砂主點刑。衣赭人搜閈。彩蜃遠浮溟。矞雲飛繞觀。翹冠鳳德靈。戴幘雞文爛。蝕刃土流硎。餙毫紗映管。鳴熺鳥可聽。尾熱牛難慣。燒舌忌千甁。粧顔居列館。爲章必俟靑。爾勿獨誇煥。</text>
<text>燎烟侵畢瓚。新簡好裝經。錢重價難滿。苽甘名更形。莎將氊布岸。荷作傘欹汀。柳線搖還亂。茶塵碾自零。風恬不起漢。天靜尙無星。蘇子井華盌。梁君碁子屛。身遊蓮界晚。魂入玉壺醒。未擬歸藘板。方謀向笋庭。朝紳紆尙罕。史牒汗誰停。鬪草戱爭翫。伏蒲言必銘。毿毿孔墮翰。翐翐翠搖翎。官盖期容閈。童衣漏赦刑。岫螺山對觀。簷雀舫歸溟。天遣藜燃爛。仙因飢養靈。鏤華堪賁管。銅炤不勞硎。心示援松慣。詩嫌誦麥聽。槐淘宜暑館。竹葉稱寒甁。帝化崇文煥。申之色尙靑。</text>
<text>飢喫慵眠渴飮盃。寧關佛法有遮開。樂天齋出眞堪笑。齋在何邊更出來。</text>
<text>赬肌雖爛味應麤。爲問君侯一嚼無。自昔同遊攀附久。知公嗜好莫如吾。</text>
<text>除却耽羅見尙難。遠來何况水程艱。貴人門閥猶稀得。最感年年及老殘。</text>
<text>圓於金彈粲堪珍。猶似霜林始摘新。呼作洞庭尤可喜。飮筵宜伴洞庭春。</text>
<text>先生見替渡江淮。更有何人餉我來。此果難甞眞細事。祝君尋拜省郞迴。</text>
<text>人間可笑事頻生。晝日情多笑未遑。半夜衾中潛自笑。殷於手拍口兼張。</text>
<text>衾中所笑雖非一。第一呵呵孰最先。文拙平時遲澁者。揮毫示捷貴人前。</text>
<text>笑中第二又誰是。爲吏稍貪深自秘。一物入門人盡知。對人好說淸於水。</text>
<text>笑中第三女不颺。鏡裏自看難自識。有人報導你顔姝。妄擬正妍多作色。</text>
<text>笑中第四是予身。涉世無差僥倖耳。直方迂闊人皆知。自謂能圓登此位。</text>
<text>笑中第五是浮屠。邂逅佳人心已寄。目送飛鴻佯不看。故爲灰冷無心士。</text>
<text>兒曺亦解得傾卮。眞味何曾仔細知。早失山林長往計。未忘盃酒半酣時。我年雖老猶能飮。浮世長醒卽大癡。白首殘翁經事了。如今方聽爾言爲。</text>
<text>有用如公先限退。無才愧我剩期牽。賴因長假牢稱病。果荷優恩許得便。從此自稱天放客。與君同作地行仙。兩家有酒頻相喚。斷送人間未盡年。</text>
<text>備甞榮辱得身抽。驚破槐安夢裡遊。鰐渚鮫洲曾竄謫。鸞臺鳳閣亦優游。周行世界閑僧坐。遍閱夫郞老妓休。官罷偶思陳迹耳。漸無一事到心頭。</text>
<text>擔重身孱恐易顚。拜章得謝始欣然。聖恩優老猶增秩。雖退難言大弛肩。</text>
<text>宰臣班品皆雖貴。門下平章號最尊。如我孤寒今得忝。餘光猶足耀千孫。</text>
<text>兩保相承兩判俱。修文修史猶仍舊。如此頭銜得者稀。云何老境皆兼有。</text>
<text>正朝拜賀禮皆删。只爲殘身自要安。門外雀羅方可設。如何賓客立盤桓。</text>
<text>嗜睡輕拋守歲宵。日高猶臥放長謠。如今始得閑中詠。風雪天寒免會朝。</text>
<text>謝官賀歲兩般人。終日奔馳一路塵。唯有忘懷遮老子。大拋人事作閑身。</text>
<text>一爐烘火赭如霞。卯飮三盃面已酡。猶勝着鞭衝雪客。馬頭呵手趁朝衙。</text>
<text>眼凡那辨物精麤。納約微誠儻肯無。聞有嗜芹曾獻貴。此人誰是卽今吾。</text>
<text>矍鑠眞同老將麤。宣威沙漠似君無。身兼文虎功名重。冷淡儒冠却愧吾。</text>
<text>病裏猶披野服麤。形容與舊略同無。誰知兩府雙朱轂。騶哄盈門忽訪吾。</text>
<text>支體尫殘首皓皤。腋扶華省厚顔多。此時已有歸休志。公獨先知意奈何。</text>
<text>祿在何憂家活計。病痊休要藥功夫。拂巾方脫南軒臥。頻問門前有客無。</text>
<text>老眼驚看縷勝新。拜承天賜別生春。揷來何事頭偏重。只爲皇恩不爲銀。</text>
<text>日爲人日勝爲人。銀色還能鬪鬢銀。今歲無心隨例受。聖恩猶及退閑身。</text>
<text>王母遺儀今尙在。剪成花勝好相投。老夫不必遵風俗。爲是天恩暫揷頭。</text>
<text>曩者居鼎司。猶懼覆公餗。平生無片功。受祿歲幾斛。口費萬民膏。身還一室伏。舊物尙不遺。給此千舂玉。半俸自有餘。鷦鷯數粒足。爲言老山妻。莫以舊眼矚。用之無敢輕。手必向天束。餘喘苟或存。年年儻相續。凡事稱有無。愼勿憂口腹。唯有一段愁。未繼樽中綠。</text>
<text>兩省平章地亦巍。攝官承乏或因時。侍中從古難人授。朝右如公合衆推。禮絶百寮唯手拱。班高一品孰肩隨。珥貂出入司君璽。戴鵔從容眠帝帷。自昔世調金鼎味。無前榮到玉林枝。我緣沈瘵稽趨賀。代舌聊憑一首詩。</text>
<text>殘年幸逸鳥深棲。適意隨情任景西。歡劇祗憂無酒飮。債餘猶負有詩題。觀心正契空空了。味道眞融物物齊。冠弁斂還藏篋樻。蓏苽培欲理田畦。丹心暗動芳桃艶。綠眼微攢細柳低。官退始宜謀醉倒。看花好約一壺提。</text>
<text>胡奈冬小雪。至春乃盈尺。麥苗潤校遲。猶愈便無澤。欲驗歲何如。書之爲准的。如看隴上靑。何必臘前白。或譬之絮塩。或况以璐璧。兹惟詞人事。歌詠所自作。我特書國祥。但效春秋則。有人展花牋。請我筆一擲。前人所未導。雖老儻可得。</text>
<text>頻頻六出花飛。杳杳兩歧麥秀。孰翻天上陰陽。迴作臘前時候。</text>
<text>提携厚意閱詩看。問訊通勤慰散官。低唱聽期斟酒碧。少年留欲鍊砂丹。畦枯灌幸踈泉沼。樹茂攀嫌罥帽冠。齊復亂齊堆帙理。勝還饒勝鬪碁觀。題緘斷久人微信。稍俸霑仍室洽歡。西北東馳狂息竟。栖栖舊質老尫殘。</text>
<text>殘身養性野廬栖。地卜深巖翠負西。歡到爛酣添逸思。嘯餘淸詠播狂題。觀耽雅什韓劉柳。閱遍閑書宋晉齊。冠落醉忘投寢席。杖搘行倦檢園畦。丹誠誓切猶身負。白髮嗟深但首低。官職此生於分足。看吾自奮一毫提。</text>
<text>靜坐欲澄慮。兒孫鬧亂侵。須防投瓦礫。痛我水觀心。</text>
<text>兒雛婚嫁此時終。雖死猶甘就木中。尙子歸來猶未晚。靑山不肯拒衰翁。</text>
<text>蕩空和氣正氤氳。已入花山第六春。風卷胡塵西北去。日含五色瑞華新。</text>
<text>銀臺著作若爲量。大手非君孰肯當。又合璧宮師訓寄。一身雙綰不相妨。</text>
<text>山城遠餉惠難量。三嗅慙吾義莫當。不必大夫親自射。室人欣得笑何妨。</text>
<text>身難自斷暫留連。共導朝廷孰爾牽。兩歲未停號訴殷。今朝始得退休便。好斟瓊綠閑消日。慵鍊金丹苦學仙。若遣曆中天許壽。各遺四十有餘年。</text>
<text>腰章自解首簪抽。觸境無非自在遊。馬猒雕鞍甘退伏。魚逃芳餌樂深游。要呼歌妾如樊素。更索詩僧似貫休。把酒尋春何處是。綠楊堤畔杏園頭。</text>
<text>南遊昔日布衣麤。緩急唯公濟有無。白首同寮情最密。一生投分孰先吾。</text>
<text>我如叔夜懶還麤。野性於朝不若無。但祝賢侯加嗇養。致君當似管夷吾。</text>
<text>耄衰那復興情麤。世味寥寥一掃無。因憶少年狂醉日。夜行扶路犯金吾。</text>
<text>江山不忌老皤皤。採勝尋幽甚處多。已約新城窮遠眺。提壺勿問酒如何。</text>
<text>去秋八月晦。紅粟被渾體。如丹復非丹。匪疥眞如疥。爬梳味甚佳。梳罷酸痛倍。痛定成硬沙。色似濃墨灑。癢發又難忍。㧓作微汁潰。須臾還痱㿔。何異蝦蟆背。比如衆小人。初以甘言快。笑刀藏其中。覆爲君子害。謁醫皆不效。棄置無可奈。偶聞俚俗言。鹹水取於海。一浴癢立除。再浴體淸泰。迺知世上醫。爲術一何昧。不及靈胥濤。餘威猶可賴。遙向伍大夫。頓首敢再拜。濟人苟如此。忠憤庶可解。</text>
<text>兩家相貴往來連。來不煩招往不牽。碁手勝饒聊寓戱。酒腸優劣亦隨便。從吾所好無非道。得意而遊卽是仙。百歲浮生能幾許。各鞭其後盡天年。</text>
<text>指口唯期日飮連。虛襟早斷俗情牽。終身學道功何得。緣督爲經計獨便。久矣忘家心已佛。偶然落世骨猶仙。中存不皺君如會。休歎容顔化逐年。</text>
<text>換酒囊錢莫惜抽。春來何處不携遊。爲君作質蒙頻斲。與世同波各善游。暖暖妹妹翻自笑。狂狂伋伋始宜休。逢場觸物皆禪味。花月猶能落話頭。</text>
<text>病中塵筆暫妨抽。楷洗今還付醉遊。殘迹似雲雖卷斂。聖恩如海足涵游。接花栽藥春方樂。嘯月吟風老未休。我欲更開耆舊會。憑君先辦錦纏頭。</text>
<text>鳥噤方歌舌。花防欲笑顔。今年四月閏。堪作孟春看。</text>
<text>甚雨與疾風。寒節必所値。天爲介子推。似慰炎焚死。風以扇凄凉。雨以流淸泚。胡奈於今年。風微雨不至。天豈以日遠。未必一終始。更遲明年春。了知天之意。</text>
<text>二月猶嫌寒。矧玆季春半。非關待花忙。所恐時候反。門柳搖金遲。溪氷破鏡晚。鳥喑無好音。蟲出思舊窾。兒童且添炭。甁醞聊可暖。</text>
<text>南軒獨坐負朝陽。一幅紗巾五尺床。室似鳥籠如可挈。誰言宰相此隈藏。</text>
<text>換身東閣寄南軒。人靜何須更杜門。已著衲衣爲長老。夢中宰相莫重論。</text>
<text>紅他桃杏三春力。綠盡郊原一雨功。和氣蕩人能不感。芳情猶到老衰翁。</text>
<text>花專向我披心赤。柳欲迎誰擧眼靑。景物惱情何大逼。可堪無酒也虛經。</text>
<text>春光解展萬人眉。剝取於吾只此詩。不與一歡全與瘦。何須吟盡百花爲。</text>
<text>殘身不省老侵尋。度日唯知覓句吟。但有忘憂盈甕酒。何思遺子滿籝金。一錢勿蓄塵情少。萬事都拋道味深。誰導吾生無長物。本來明鏡在中心。</text>
<text>斷無與飮與題詩。獨坐忘言默似癡。窓下蒙衿空嗜睡。甕頭開酒暫伸眉。暗思同牓皆爲鬼。歷記交遊更有誰。七十衰翁猶未死。不將生喜處生疲。</text>
<text>可憐此一身。死作白骨朽。子孫歲時雖拜塚。其於死者亦何有。何况百歲之後家廟遠。寧有雲仍來省一迴首。前有黃熊啼。後有蒼兕吼。古今墳壙空纍纍。魂在魂亡誰得究。靜坐自思量。不若生前一杯濡我口。爲向子姪導。吾老何甞溷汝久。不必擊鮮爲。但可勤置酒。紙錢千貫奠觴三。死後寧知受不受。厚葬吾不要。徒作摸金人所取。</text>
<text>不入賓廳畫棟邊。年年棲在寢房偏。爲緣朝暮尋常見。去足悽悲到足憐。</text>
<text>病後身猶坐慹然。非癡非醉亦非禪。無端自負芳菲節。誤認春光曠此年。</text>
<text>春草無人種。何由滿地繁。僮奴愼勿剪。偏稱退翁門。</text>
<text>造物弄人如弄幻。達人觀幻似觀身。人生幻化同爲一。畢竟誰眞復匪眞。</text>
<text>俯仰嚬伸具體微。孰將心匠奪天機。人緣一氣成蚩蠢。氣出還同罷幻歸。</text>
<text>病將衰質結因緣。去復還來斷復連。老木已枯垂欲仆。幸無風拔立依然。</text>
<text>口中常吐猒世辭。手端頻作猒生詩。面上猶形猒生態。行止動作一如之。有客不知誰氏子。突然造我仍詰疑。貪生忌死是物情。微至蠅蚊同此志。子言猒生似不誠。果是誠言是何理。我言爾豈知我意。吉人知足是所貴。男兒作相信難矣。完名得退亦不易。七十懸車斯謂終。終則可言能事已。假令此身得強康。留之奚爲又奚俟。何况病與老相攻。十日八九居病裏。世情淡薄滋味窮。徒有空身差苦耳。人間翻覆亦未知。知有何變生不意。安心謝去此其時。儻可得生淸勝地。君知勝地是何處。紫雲紅霧三天是。如今未免造物欺。其生其死隨所使。</text>
<text>春風扇芳園。朝旭炤高屋。兒扶行不孤。客絶坐成獨。林花吐微紅。庭草布深綠。藝蘭三畝餘。種藥一畦足。樹木添華滋。昨夜新雨沐。莫怪菜甲遲。吾家土少肉。甘薺自生繁。宜羹中吾欲。攬枕偃南窓。頭髮散不束。無聲娛我耳。無色悅我目。聊復呼平頭。洗盞酌𨤍淥。</text>
<text>春去去能不悲。非爾負吾吾負爾。適我病中遭汝來。未肯對花成一醉。好去明年更相見。莫把老來將少至。</text>
<text>三春猶未可。是豈大凄時。已矣農家事。地寒耕校遲。</text>
<text>端坐觀空萬慮澄。老禪肌骨髮唯仍。在家未礙先成佛。披毳何須要作僧。自始腰拋丞相印。迴看心有祖師燈。箇中一段堪嘲事。妻置盃呼忽錯噟。</text>
<text>莫導天涯涉海難。千金身到尙何艱。眼前必見先生面。已任桑楡日迫殘。</text>
<text>炎洲善嗇足堪珍。何况西垣拜命新。往日吾詩能中否。君今已向藥階春。</text>
<text>殷勤靑橘渡江淮。不要滋脣重遠來。二月離州今始到。可憐猶帶暗香迴。</text>
<text>將兵寧肯要封侯。揔爲宮家再受符。戎幕幾年嚴豹纛。台階今日耀魚鬚。許容我短君能大。早識君賢我不愚。白首尙蒙提奬厚。餘恩猶足朽株濡。</text>
<text>上了靑雲但未侯。退來方與夙心符。將身始可安蝸殼。有手何曾放鼠鬚。閱世已甞生老病。傾盃不擇聖賢愚。家貧尙足營甘醴。莫惜時迴玉轡濡。</text>
<text>食菜予非有邑侯。乞君蔬種到如符。少年如子寧胝手。老圃宜吾正皓鬚。相印解來今已久。園葵扰去反爲愚。不須憑仗催詩雨。波及恩踰漑灌濡。</text>
<text>園蔬播種賴君侯。閱得多般與意符。渴待葱畦抽弱手。佇看苽架引長鬚。從今勉作持鉏樂。但恐行成食草愚。趁却繁滋堪佐酒。邇來天許土如濡。</text>
<text>何必將鯖號五侯。學君養菜得神符。家貧無計充离腹。園禿方欣借賁鬚。恐我不如爲圃老。有時應作堰苗愚。甕頭釀熟能來否。把此猶堪到首濡。</text>
<text>取爵曾同偶中侯。行藏未必係天符。畏途不忌搖長啄。閑境如今數短鬚。已喜處陰方息影。何須揭日更驚愚。期君驟踐經綸地。坐使蒼生沐澤濡。</text>
<text>花却纖圓色未黃。較他黍粒莫相當。此名休爲饞兒說。貪向林中覓飯香。</text>
<text>葉裁靑玉先花秀。花剪黃金後葉敷。世號地棠難會意。那知不作字訛呼。</text>
<text>此去中華隔大瀛。兩公相照鏡心淸。空師方結蜂窼室。播老遙傳兔角名。杖古尙餘斑竹暈。鉢靈應秀碧蓮莖。誰敎一日親交錫。共作金毛震地聲。</text>
<text>邈從千里渡滄瀛。詩韻猶含山水淸。可喜醉翁流遠派。尙敎吾輩飽香名。凌霄玉樹高千丈。瑞世金芝擢九莖。早挹英風難覿面。何時親聽咳餘聲。</text>
<text>不作朝臣作散人。要爲天地自由身。賴君萍泛元無繫。遐若三韓覩瑞獜。</text>
<text>六一雲孫世襲馨。想瞻氷玉映人淸。早知四海皆兄弟。地別何曾隔信情。</text>
<text>問君何事索吾詩。多是編苫拙速爲。假若因風落中土。牛童馬卒尙應欺。</text>
<text>燥烟何事忽生喉。酒盡空缸臥屋陬。聞道思梅猶止渴。胡爲飮水未澆愁。</text>
<text>酒如潮水縮還盈。口似春畦枯復潤。生死人心是麴生。來雖可喜歸無信。</text>
<text>地棠地棠是何花。命名之意又如何。將名索實了無謂。恐此二字傳之訛。人間花卉何物不由地。而於地也偏擧似。色與海棠棠棣略不侔。稱之以棠亦非是。君言伊昔君王乘政閑。養花壇上選花看。帝所留者是御留。此花見黜名黜壇。我言御留紅淡又且一時零。不及穠黃竟夏開盈盈。彼豈獨留此被擠。無奈聞者或未精。君不見漢宮却座愼夫人。本非上意未可妨其親。又不見譴還私第楊貴妃。未幾復召寵愛日逾新。花嬌不愧二妃色。何必便爲君所斥。黃中正色正合人君觀。我願移之上林植。龍顔賞詠鏘天韻。侍臣爭和筆落如風迅。狀渠姿態無遺妍。爲雪當年曾見擯。</text>
<text>昔年朝闕辨昏明。枕上欣聞第一鳴。自是退閑唯嗜睡。不須勤叫費虛聲。</text>
<text>新醪壓罷強澄淸。所得難過四五甁。計盞計時滋燥吻。猶勝大渴望旗亭。</text>
<text>經春久作屯膏吝。到夏方施霈澤新。入地未深君莫歉。一犂猶活萬千人。</text>
<text>將抽菜甲抽何捷。已綠林梢綠更新。久渴膏恩甘受濕。深憎路上笠簦人。</text>
<text>予雖未語將心報。相國年來不樂何。一笑欲供公一笑。莫辭時復把盃歌。</text>
<text>爾將娛我意誠嘉。其奈心情索寞何。年老家貧賓客少。可無盃酒對君歌。</text>
<text>懸車半俸猶堪釀。報導盃空意奈何。我逐風歸無幾日。要公賖酒一高歌。</text>
<text>俸少盃空無足怪。爾猶勤責又如何。此時若有携壺客。我老莫歌鸎亦歌。</text>
<text>我昔浪遊時。所飮惟賢耳。時或値聖者。無奈易昏醉。及涉地位高。飮濁無是理。今者作退翁。俸少家屢匱。綠醑斷復連。篘飮亦多矣。滯在胷膈間。始覺督郵鄙。濁醪稱有妙。未會杜公意。迺知人之性。與習自漸漬。飮食地使然。何有嗜不嗜。爲報中饋人。有入愼輕費。無使樽中酒。不作澄淸水。</text>
<text>碧玉爲柯金作花。此花世譜始也出從何。花如可賞安問名。任却地棠黜壇訛不訛。草沒荒園不見地。煌煌擢秀宛與秋菊似。豈無紅杏緋桃灼灼如蒸霞。坤裳得餙獨此是。君不見貴人昔者攀折不放閑。置之堂上日貪看。從此始得置堂名。可笑君將混置百花壇。百花壇中虛自零。孰與華堂筵上媚嫵呈豐盈。此名君勿詰。我本平生命物頗能精。不唯狎近六宮金粉人。夤緣漸向柘衣親。粉蝶初驚側翅過。黃鸎欲較刷毛新。芸臺學士呼作黜壇辱渠色。高擡眼品好譏斥。黃扉老相稱以置堂榮爾心。豁分爽地勤封植。我於學士同襟韻。十駕猶追逸足迅。及此評花雖然趣不同。寵辱齊觀何者是昇何是擯。</text>
<text>四月垂垂晚。鸎聲何大遲。鳥靈知有閏。平枰往來期。</text>
<text>不須梨棗等於侯。老學鋤園也自符。要見畦蔬森綠脛。擬看村稻嚲黃鬚。營生計拙雖堪愧。憚役奴頑亦故愚。地瘠莫加培養力。苗乾方欲引泉濡。</text>
<text>狼狽行藏自君侯。中間官况頗難符。窮愁似可深磨骨。慍色猶無暫見鬚。道欲大伸先少屈。子非今智昔曾愚。飛騰路廓行無礙。會把人文却賁濡。</text>
<text>少年狂蕩好尋花。已矣如今奈老何。眼昏猶未分五色。看紅認紫轉成訛。我家園畔一席地。有花黃色知何似。依俙初作薔薇見。有人導却世號地棠是。百花開了天始閑。此花方萼欲待何人看。我方拭目更貪翫。恨不處以留春迎日爽塏辟塵之瑤壇。急欲邀君趁未零。愧無綠醑樽中盈。妍妍眞有仙子態。安知不向閬風蓬島鍾其精。黜此嬌姿那有人。唯昔唐皇好忌不肯親。子獨根尋古事喚舊名。花若欣然帶笑新。我性本不喜間色。縱有緋丹皆欲斥。中庸如子始可有。是花君家曷不曾容植。賴有吾詩十四韻。賭得繪章摸狀一何迅。雌黃潤色添花價。坐令御留翻被擯。</text>
<text>自我懸車後。于今鬻馬遲。出門猶有日。方愧借人騎。</text>
<text>四老皤然白雪鬚。相誇免蹶路崎嶇。同來此寺寧無謂。各保金剛不壞軀。</text>
<text>平生未作富民侯。退欲營私又莫符。理圃初期親手足。灌泉猶畏濺眉鬚。慵誅旅草從敎長。坐望繁蔬是亦愚。不若大拋遮計活。枯膓端借筆耕濡。</text>
<text>解官尋拜醉鄕侯。將老糟丘望已符。俗客難靑阮籍眼。春風謾白樂天鬚。知君早富三多學。記我猶爲一得愚。滿把珠璣聊見貺。足敎枯草得滋濡。</text>
<text>三韓宰相幾多人。我亦曾叨宰相身。不是自淸他不爾。如何獨未免憂貧。</text>
<text>渠是三韓宰相官。從前尸祿尙何顔。公難潤國私宜涸。以道觀之是好還。</text>
<text>願識荊州不願侯。果然風韻闇想符。援松共誓曾披膽。得雪誰多互將鬚。自古交遊先類己。以君賢智勿嫌愚。慶源同出緣猶厚。况更長涵玉德濡。</text>
<text>解簪長揖謝公侯。坐俟徵呼上帝符。唯愛鶴癯猶白質。敢期松老尙蒼鬚。風波險裏拋官退。水火爭中託酒愚。莫囑殘人爲旱雨。閑雲已卷可堪濡。</text>
<text>憶昔家鄕遇我侯。兩心自合不須符。嬌擎玉硯猶紅臉。笑把金盃各紺鬚。不露鋒鋩君得壽。免爲標的我全愚。閑忙路異雖希覿。筆可書懷莫猒濡。</text>
<text>閱了人間好官爵。未知天上作何官。三台星裏無虛位。遮箇塵緣未遽拚。</text>
<text>泉因天旱今方涸。酒爲家貧忽自枯。釀斷莫供愁肺仰。汲遙難趁燥脣須。醒非楚客淸然者。渴豈文園病也夫。炮却此身爲底物。如何兩厄一時俱。</text>
<text>長望天涯眼亦昏。錯看烟霧是濃雲。迴頭微有窓蟲響。又作蕭蕭細雨聞。</text>
<text>朝昏凝睇望膏恩。天更深靑無片雲。小圃蔬乾猶自憫。甫田禾稿忍堪聞。</text>
<text>龍宅江河亦國恩。如何潛伏不興雲。茫茫下土微臣在。號及皇天庶一聞。</text>
<text>如我合爲飢死鬼。無功食祿幾多年。蒼生盡是天之物。何忍終令溝壑塡。</text>
<text>昨日題詩今日雨。初疑天自答予心。翻思此是吾君力。豈爲微臣冷淡吟。</text>
<text>美矣佳哉雨散毛。每霑隨作萬民膏。民膏又肉君臣體。願念農家一日勞。</text>
<text>一日勞成千廩積。天如不雨虛拋力。雨能富國能貧國。一滴千金那可直。動天都在吾君德。</text>
<text>四月還爲四月天。閑中舒景更留連。盃如一日傾三百。孟夏今年剩九千。</text>
<text>猶有舊年聲。欣聞睍盶鳴。故姬何處在。雖到不如鸎。</text>
<text>我欲外其身。等觀樂與苦。齕指先試之。十指皆痛楚。此實心使然。是心安所付。不借定力觀。焉視身如土。唯有隱几人。㗳然似喪耦。衆窺之刁刁。始也孰號怒。</text>
<text>把底嬌姿被御留。餘花見斥得無羞。楊妃一笑六宮沮。寵辱由來不自謀。</text>
<text>何人呼作玉梅傳。脉脉無心趁臘天。應忌雪中開冷淡。入春方作別般妍。</text>
<text>穠艶煌煌綠暗間。巧粧金粉媚嬌顔。莫因帶刺爲花累。意欲防人取次攀。</text>
<text>官雖宰相少矜嚴。世眼輕看受亦甘。今日此遊誰得見。亟還當欲向人談。</text>
<text>知爾眞他性少嚴。好將奇誕語猶甘。神仙事密尤難洩。不曰輕乎與俗談。</text>
<text>孤斟獨詠君休笑。好事何人訪退翁。酌勸杜康吟和白。詩朋酒友不全空。</text>
<text>四放門前桃李花。今年春色屬誰家。始知無代無才傑。尙有遺金撥出沙。</text>
<text>三月千花鬪白丹。滿城香轂擁街欄。那知禁殿無雙艶。只許詩仙第一看。露重尙憐啼怨淚。日炎深恐損粧顔。托根幸是僧棲地。折獻何妨佛亦觀。</text>
<text>花葉相依映碧丹。香風披拂玉階欄。莫嫌西子芳魂在。未害支郞道眼看。卯酒十分醺滿臉。燕脂一顆抺渾顔。等閑蜂蝶應欺我。虛度靑春尙未觀。</text>
<text>年年依舊臉猶丹。堪笑王郞係檻欄。好殿百般花色發。何殊萬喚妓兒看。紅酥葩上微留捻。綠玉叢間半翳顔。莫學登伽侵戒體。高僧已入定中觀。</text>
<text>委曲誰裁繡萼丹。畏人攀折已施欄。欲將繪句彫章狀。細撥重葩複蘂看。早是花王元少敵。獨於天子要承顔。果能副爾芳心望。玉色時時許特觀。</text>
<text>經年養得色深丹。可喜枝齊文許欄。縱有畫工描未似。須呼國色較相看。嬌多似吐玲瓏語。眠重猶餘媚嫵顔。遙挹風流心已醉。情鍾如我不須觀。</text>
<text>宋紫姚黃豈及丹。可憐妃子醉憑欄。問渠若是留情待。雖老猶堪拭眼看。映沼自成臨鏡笑。隈林還作隔帷顔。沈香態度今如在。須喚花甎舊客觀。</text>
<text>薄薄纖羅厚染丹。千紅羞澁定隈欄。細思天巧那輕折。但護仙姿約重看。爲被玉皇迴笑面。苦遭宮女妬嬌顔。白頭猶有風情在。却問明年儻可觀。</text>
<text>願使花含不死丹。萬春長擁玉宸欄。紫葩那與紅葩敵。新殿休論舊殿看。好事風謀供舞態。無情雨自退酡顔。地親上苑花姚魏。正合潛公眼底觀。</text>
<text>天愛嬌姿過與丹。錦房霞萼混彤欄。身如未遽爲鸎去。夢亦何妨化蝶看。若得暫明儒老眼。不須更較貴妃顔。我衰堪賦淸平調。無路親陪御幸觀。</text>
<text>推似神娥奔月去。返如仙女下天來。仰看跳上方流汗。頃刻飄然又却迴。莫言仙女下從天。來往如梭定不然。應是黃鸎擇佳樹。飛來飛去自翩翩。</text>
<text>方疑猩血灑枝丹。還有濃香暗襲欄。着意君能傳色肖。無情花亦點頭看。風嫌宿醉微吹面。露促晨粧早洗顔。若使解言能報導。但期丞相日來觀。</text>
<text>月色應疑桂色丹。殷勤護影上巍欄。初誰濃染辰砂出。又孰輕裁蜀錦看。幾許詞人鸎與唱。不邀狂叟蝶胡顔。細思我已微仙分。咫尺山呼尙未觀。</text>
<text>日出初憐玄映丹。日高還覆錦遮欄。瑞香宜作雲毬見。絶艶聊將綉帶看。只是天心鍾與色。那因世眼更添顔。花無分別人猶惑。未必嗔吾最後觀。</text>
<text>丹禁尤宜色尙丹。種花仍更設赬欄。赭袍天子時容賞。紅袖宮娥痛欲看。已是帝尊無與配。又將誰媚屢迴顔。翻階芍藥吟應慣。移向西垣特地觀。</text>
<text>幾人彫句極鉛丹。應被姚生嘔却欄。詩老登壇誰與抗。詞臣閣筆盡羞看。不於國色曾留意。肯向名花巧倣顔。我導非公詞獨妙。吳娃越艶慣相觀。</text>
<text>詩人豈但矚霞丹。無限深情寄一欄。未及臉潮醺欲遍。已將肝錦炤相看。流年不駐紅紅面。好句唯留眄眄顔。若欠醉翁當日詠。殿前嬌艶後誰觀。</text>
<text>憶昔西施醉頰丹。吳王殿裏倚紅欄。似聞隨得鴟夷去。何事今於鳳闕看。坐爾巧讒難解語。尙餘舊習好矜顔。吾皇勤儉稀遊幸。付與遊人自在觀。</text>
<text>年年何似此時丹。往日人空今日欄。暫可醉同賓友賞。不須栽到子孫看。但聞豪宅誇姚魏。未信妖姿誤孔顔。莫問數苞猶在否。任渠留待舍人觀。</text>
<text>四年龍牓鑄門人。較却胎分義等親。老境還供非分樂。此生應有未窮因。招呼愛子參高會。揀選交朋作上賓。好箇雨雲朝暮態。間吾桃李後先春。錦花枝重猶敎揷。玉醑盃深屢請巡。興逸衰顔翻欲少。感多淸淚拭逾新。不唯榮到懸車叟。兼恐譁傳秉筆臣。異日諸君當似此。速提文柄放鸎頻。</text>
<text>出吾門下盡聞人。不瑟而和不漆親。莫道四三年內事。實由千百劫中因。將予玉笋盈階士。誇向金章滿座賓。瑤管慢吹情更暢。霞觴罄吸面還春。但知丞相侵昏去。那有金吾禁夜巡。今日歡遊明日散。往時陳迹此時新。一盃欹倒紅腰老。二紀飛騰白髮臣。此會平生眞罕有。臨分數爵莫辭頻。</text>
<text>豈唯吾輩鬢成斑。紅粉年來換舊顔。到處逢渠猶綠髮。長春應爲御留歡。</text>
<text>眩眼華筵錦繡斑。倡兒擁坐鬪紅顔。門生叢裡吾宜樂。不意賢侯許一歡。</text>
<text>靑樓風味頗窺斑。老去無心翫玉顔。猶有些些餘習在。一枝花畔寄淸歡。</text>
<text>飮中招伴豈無人。獨引金蘭宿昔親。久挹淸風深有素。莫嫌明月至無因。感他當代詩壇將。作我門生宴席賓。玉盞連斟霞液醑。瓊簪滿揷露葩春。落終檀板猶敎拍。舞罷榴裙更遣巡。進士盤筵遮箇足。老夫情興一何新。多君勉逐佯狂輩。是日忘爲大諫臣。續寄淸詩論繾綣。悵然懷舊涕零頻。</text>
<text>與公俱是不羈人。目擊當年便約親。道德相磨知友益。襟期自合不媒因。年雖少我宜爲弟。義可尊之待以賓。紫井坊中狂使酒。紅娘巷裏醉尋春。莫嗟顔色無何變。看取光陰幾許巡。膠漆心堅猶似舊。雪霜頭白免如新。君兒又作吾門士。他日當爲大用臣。回首平生無一歉。但期携榼往來頻。</text>
<text>前後飛揚四牓人。天然自作鴈行親。豈無他日皆超捷。同出吾門是宿因。折簡招邀遮老漢。肆筵迎迓似嘉賓。滿盃瓊液觴中露。一笛梅花意外春。更荷淸詩千百鍊。欲甞深味再三巡。珠探鮫室穿何妙。錦奪龍梭織轉新。聞說當時喧物議。盡從汝輩出名臣。鸞臺鳳閣無多級。但向雲梯擧足頻。</text>
<text>當初爲國選賢人。漸作私田及己親。片玉不遺搜盡取。良金未害積相因。我今踈散同殘物。誰復招迎齒大賓。獨也爾曹猶記舊。欲於老境特迴春。滿斟仙酒爭爲壽。願閱天年不算巡。耳冷忽驚絲竹隱。眼寒未慣綺羅新。心知已欠瓊琚報。口祝唯期鼎鼐臣。兄躍弟隨俱遠到。及予身在得看頻。</text>
<text>初因雨出晴恒湧。認有源渟秋必焦。我導此泉非地有。天應賜我禦炎歊。</text>
<text>大熱要寒水。泉流必此時。此時吾富貴。盈井又盈池。</text>
<text>昔帶君恩長不渴。近兼家醞忽然焦。如今又被何人督。鳴玉珊珊不待歊。</text>
<text>四出難勝障。盈盈溢井時。初嫌歧作派。終喜捴歸池。</text>
<text>池盈妄擬成滄海。水渴還疑有沃焦。不是靈虬磻石底。冷中那有氣歊歊。</text>
<text>主人詩作癖。未有暫停時。泉水莫誇漲。乾予一硯池。</text>
<text>縱有淸流氷雪冷。尙懲炎日石金焦。一看瓊樹方知爽。不是泉防暑氣歊。</text>
<text>哿矣李夫子。浴蘭專一時。龍頭今始見。應兆躍鱗池。</text>
<text>故人家宅合相過。何事深藏似縮蛙。應有小蠻樊素在。朝昏貪聽柳枝歌。</text>
<text>閑門永日不堪過。空聽園畦兩部蛙。見借秦箏言已重。請君兼寄弄彈歌。</text>
<text>舊譜渾忘了。新聲未自翻。唯餘數三弄。隨指仙將言。</text>
<text>畫金檀柱鴈行連。較得秦箏欠一絃。錦瑟减絃君會否。誰知此亦有由然。</text>
<text>冒熱衝霖得得過。狂吟初獨和鳴蛙。感君手自親琴弄。更喚家倡爲唱歌。</text>
<text>不思殘景隙駒過。卞急時時似怒蛙。無限家中不平事。一時消盡玉人歌。</text>
<text>感子能容故舊過。不將牡菊屛喧蛙。飮中號叫猶狂態。拙手彈箏亂好歌。</text>
<text>耐寒何獨解敷華。寧且枯黏不落沙。都爲重陽浮酒盞。不然三月作春花。風來苒苒香堪掬。霜重妍妍色倍加。乞與一叢同姓宅。依依尙自戀君家。</text>
<text>數朶初栽翠茁華。日培膏土肉枯沙。已憑春力能抽葉。胡借秋權始放花。護養恩深根漸固。形容詩好價偏加。重陽底處登高飮。唯恃風流學士家。</text>
<text>大手何曾擇重輕。塵牋未害寫琅莖。此君眞性君偏識。豈爲卑低地不生。</text>
<text>幾人豁捨雪紈輕。乞得吾公竹一莖。我恃親情將硬紙。唯思此足度餘生。</text>
<text>月六日十二。我始食朱李。新邑無此物。知自舊京至。凡物仰舊京。舊京難遽棄。經宿遽至茲。半已訛色味。此亦空能得。所以價翔耳。數箇足自飧。再喫安可冀。留核種亦宜。吾生能有幾。</text>
<text>雨惡泥深莫嘯儔。蘭亭古事已難修。未能免俗猶浮髮。任送霜蓬汚鏡流。</text>
<text>泉豈人人得有哉。殷勤求索始流盃。吾家坐致盈盈沼。反渴常來友不來。</text>
<text>我家有酒堪招客。何處無泉可泛觴。都是雨師防樂事。天敎孤負此辰良。</text>
<text>閑悶思出遊。出遊安所適。出遊未得意。不若守幽僻。天許退懸車。欲使處家宅。何必如繫馬。意在馳九陌。我家不乏酒。但待敲門客。客來雖得飮。亦値吟詩厄。</text>
<text>自擬今年上界遊。南軒頹廢不曾修。頑然鶴骨猶無恙。洒掃還圖且復留。</text>
<text>人導狂癡遮長老。算家推步頗曾知。如何錯計仙遊日。已棄南軒更理爲。</text>
<text>老齒反嗜酸。是亦病所自。前者始食李。再食本非意。今已慣甞之。棄擲未甚貴。誰肯餉閑門。以祿換諸市。乃知市中事。邀利忘生死。天上星猶摘。矧玆人力致。舊京雖隔江。盡致而後已。自古百果中。齊名者桃李。方朔之於桃。偸來只三耳。我今食李多。曼倩定難似。適意卽仙物。仙凡何必議。</text>
<text>加耶琴類古秦箏。多感君侯借與情。舊譜忘來難恊律。百彈方記兩三聲。</text>
<text>長日難消借得箏。及期還寄未忘情。絃絃舌在歸應導。手拙吾何作巧聲。</text>
<text>二老相將暫見過。笑予池廢付羣蛙。適來旋去緣何事。爲欠靑蛾勸酒歌。</text>
<text>肉食當年分已過。豈同韓老稍烹蛙。邇來亦屛腥膻物。舊癖難除只醉歌。</text>
<text>李老遐孫鬢亦華。靑牛猶未渡流沙。愧予空嗜忘憂物。羡子長携解語花。二事尋常如得際。兩翁歡樂各何加。更聞隣有彈箏手。垂柳陰中蘇小家。</text>
<text>家有倡兒始學箏。我如久假大無情。但期置酒頻相喚。與聽朱絃落玉聲。</text>
<text>書生不必事琴箏。只箇吟詩愜雅情。自別哀絃何遣憫。時吹林葉當笳聲。</text>
<text>檀拍常交碎。花裙慣對翻。一來殘叟手。似作怨咨言。</text>
<text>何用區區鳳髓連。本施園客繭絲絃。一聲尙足寬愁緖。孤負前期我不然。</text>
<text>摘來不待霜。肌硬肉未柔。由予嗜酸果。勉食不能休。欲吐不得吐。如梗掛其喉。云何老人舌。反落兒所求。此亦舊京物。幾人爭先搜。孰忍計其熟。坐候霜深秋。</text>
<text>汝似讒人吾固畏。不妨權許共盃巵。墮來輒死眞堪惜。莫忘殷勤拯溺慈。</text>
<text>不獨赴燈火。還工墮酒盃。秋花多小發。香豈不如醅。</text>
<text>早攀丹桂歷華資。位踐黃扉亦不卑。始憶牧之遊古寺。姓名猶欠一僧知。</text>
<text>麻谷禪棲足自資。如何來寄小庵卑。空門無檢今方識。一首詩中律莫知。</text>
<text>七夕少不雨。予莫知其故。靈匹將成歡。雨師應自妬。欲敎烏鵲侶。霑重落中路。假令橋未成。河水不可渡。寧且泳而歸。此夕難虛度。明年若復雨。忍可長懷慕。</text>
<text>隴西學士是謫仙。早振詩名雷海內。星山逸老亦達人。手握靈珠甘自晦。俱是河東門下生。同牓于今五十載。其間存者知無幾。三人得遇眞意外。光陰不駐如東流。新新故故日相代。人生離合苦難言。各宜珍重今日會。且可乘昏倒載歸。勿拘三爵油油退。</text>
<text>聞蹈京塵日許多。如何不訪故人家。尙難終棄同年舊。一頂烏紗肯見過。</text>
<text>鱗錯萬家遙可按。玉樓高處褰羅幔。應是筵開紅錦爛。方望斷。唯聞風送金絲慢。緬想倡兒揎露腕。嬌顔捧酒流微盼。日脚垂欹人不散。遮老漢。灰心煽起那堪亂。</text>
<text>淡黃金紙薄雲輕。掃出森然碧玉莖。何必鮫人絹似雪。從今亦貴楮先生。</text>
<text>千金墨畫已非輕。更貺淸詩響六莖。願以明公心竹出。移之賢祖腹松生。</text>
<text>一莖露重一風輕。老硬尤憐飽雪莖。還有新筠已離立。似嫌人導是旁生。</text>
<text>此君爭肯入毫輕。必待通身作竹莖。竹是君身君是竹。歲寒一節共平生。</text>
<text>竹本吾所愛。愛之兄弟亞。所以見其眞。翫惜靡暫捨。丁君於此戱。聲價滿夷夏。爭持雪色紈。或未得一朶。我以硬牋求。餘生謂足過。其實家本貧。買絹苦擡價。多君不之訾。四榦一揮寫。一榦蒙露濡。一榦困風簸。一榦老且折。大葉猶不墮。一榦新解籜。雖弱能遠跨。畫品非關地。信美非不可。翻思友執間。撫掌必笑我。孰於巨官人。而謂貧非詐。一涉鄙吝論。慙顔得不赭。謀婦得麤素。未識從誰借。雖非淵客工。豈落楮生下。請復掃一莖。予豈孤恩者。</text>
<text>子之於墨君。已得三昧手。餘勇貌人眞。妙絶眞寘偶。我貌大不颺。寫之安所取。古今摹人影。不必論美醜。所貴留典刑。永永示于後。不然聖與賢。殆不若鳥獸。鳥獸猶且畫。翫之置左右。予雖幺麽軀。歷位足馳驟。慕道亦云深。心地了無垢。年亦過七旬。似可謂之壽。怡然乞身退。所樂唯琴酒。笑哉復何疑。天地一閑叟。寫之尙不妨。以此卜然否。</text>
<text>吾詩與君竹。無處不同到。幸若寫其眞。身還蒙手造。</text>
<text>園苽不灌亦繁生。黃淡花間葉間靑。最愛蔓莖無脛走。勿論高下掛瑤甁。</text>
<text>浪紫浮紅奈老何。看花食實莫如茄。滿畦靑卵兼赬卵。生喫烹甞種種嘉。</text>
<text>得醬尤宜三夏食。漬塩堪備九冬支。根蟠地底差肥大。最好霜刀截似梨。</text>
<text>纎手森攢戢戢多。兒童吹却當簫笳。不唯酒席堪爲佐。芼切腥羹味更嘉。</text>
<text>公儀拔去嫌爭利。董子休窺爲讀書。罷相閑居無事客。何妨養得葉舒舒。</text>
<text>剖成瓢汲氷漿冷。完作壺盛玉醑淸。不用蓬心憂瓠落。先於差大亦宜烹。</text>
<text>暮見靑身幺。朝看粉翅新。俄將食葉觜。換作唼花唇。</text>
<text>家在金鼇頂上瀛。神仙風骨本來淸。紅塵放謫韜光彩。丹籙分明記姓名。詞麗春花敷錦萼。節貞寒竹卓琅莖。一篇贈我眞奇絶。流入韶鈞中五聲。</text>
<text>長思入室近蘭馨。猶恐將塵汚鏡淸。未作一龍深託契。空將雙鯉屢傳情。</text>
<text>中華天子不能臣。遣作浮雲放浪身。折簡招君吾豈敢。可羈而致卽非麟。</text>
<text>詞人比興本於詩。何獨裁雲剪月爲。欲反正聲歸雅頌。兒曹蜩聒好相欺。</text>
<text>度日兩三盃許酒。涉年一百首餘詩。蕭然白髮老居士。誰謂曾經鼎鼐司。閑思七十年前事。槐穴前頭夢覺時。</text>
<text>自我退閑居。日用謀所適。適意只琴書。這外少翫惜。晚嗜古秦箏。好之如好色。曲度雖未諧。聊以寫吾臆。於家素不蓄。未免從人覓。殷勤門下賢。知我心所索。手把一張來。價與千金直。的是嶧陽材。其聲最淸激。下手試一彈。淙若泉落石。汝亦豈本有。必扣岳公得。爲我謝岳公。得琴忘寢食。消遣積年愁。一旦如氷釋。</text>
<text>宰相長捫蝨。非予更有誰。豈無爐火熾。投地是吾慈。</text>
<text>雖云貧宰相。未至如回臭。何必苦尋來。捫搜煩我手。</text>
<text>汝亦無所寄。以我爲之家。無我則無是。益發有身嗟。</text>
<text>跳捷莫如汝。須臾去莫尋。心能知癢處。遙遣手猶擒。</text>
<text>置琴當北戶。風過自然鳴。暗向靜中聽。依俙天樂聲。</text>
<text>我今忘舊譜。只解弄絃鳴。風亦欺吾妄。虛彈曲外聲。</text>
<text>先生超放麟難羈。豈落人間銜勒內。朝廷欲官競不受。蹤迹雖藏名不晦。問君歸隱今幾年。笑導無心算年載。花開是春木落秋。日月皆吾分別外。君亦問我今何官。從䆠勞身又幾代。我言歷位已四朝。作相偶緣時命會。心慙累重顔莫擡。但喜當年曾勇退。</text>
<text>盃盤甚薄𧹞顔多。猶作蕭然措大家。羅雀門前人北首。非君誰肯再經過。</text>
<text>嘗聞古之人。所嗜各有適。嗜畫或貪翫。嗜石或偏惜。或嗜於賞馬。喜品騂驪色。或嗜鬪雞戱。看碎錦繡臆。予嗜在此琴。求之靡由覓。感子謹愿心。雪予殷勤索。安得千金貲。纏頭不論直。連呼柔指彈。商角聽相激。然後倣其聲。粗能恊竹石。子詩亦堪歌。詞韻信雙得。咀嚼至再三。何啻八珍食。寓意亦云深。當付絃絃釋。</text>
<text>所樂非眞樂。獻笑與造適。於物各循好。不然不容惜。我性雅好琴。非酒亦非色。樂亦在其中。足宣心腷臆。借人旋復還。無處不煩覓。問君何從知。中予痛需索。玉潤眞可人。吾門稱諒直。侯我切所須。與君微有激。君卽豁見投。皷之聲裂石。手曠嫌久游。眼明喜新得。况復味珍篇。似非烟火食。彈琴又詠詩。愁思一時釋。</text>
<text>我琴無節奏。五音俱失適。手生猶喜彈。指禿略無惜。免似杜夔工。公宴作難色。任人聞不聞。貴我洩幽臆。雖欲學之人。之人亦難覓。君子於德聲。必本絃上索。粗厲與嘽緩。莊成及廉直。宣聲者器耳。感實由中激。子詩細評論。豈獨辭潤石。爪肉淸濁理。問君何從得。以予近方諳。如味舊甞食。由其中吾心。勿要譜家釋。</text>
<text>身不得美厚。古人謂閼適。耳目亦身官。獨忍不爲惜。耳欲聞好聲。目欲見曼色。吾老堪忘懷。氣或欝於臆。悅耳莫如琴。偶從門人覓。子本該聖書。墳典及丘索。儒家作司南。已指大道直。况此章句中。騁筆宜電激。和我詠琴詩。椎却蘊玉石。抵鵲無奈輕。枉爲予所得。觀子富貴詞。當享萬戶食。更益鍛鋒釯。愼勿須臾釋。</text>
<text>老境求虛心。捨道將安適。尙欲遺其身。外物何有惜。謂己大忘情。無復徇聲色。胡奈至哀彈。未忍淚霑臆。而於大耋中。反事琴箏覓。恃汝是美莊。不愧煩徵索。拙彈不如無。捨去於理直。手不與心期。時觸絃交激。徒然作聲耳。何異敲片石。翻思無此弄。子詩何以得。孔子鼓琴歌。七日不火食。况我猶不飢。一日何曾釋。</text>
<text>憶昔少壯時。翫好隨意適。如今興闌珊。一物無所惜。芳心久已灰。敦洽視國色。看書睡輒來。書卷橫置臆。有時要圍棊。敵手何遽覓。愁來慕酒盃。自向山妻索。忽然思此琴。有賣期與直。賴君持送似。感荷情深激。我本少風情。心似吳兒石。况是任意彈。本非從師得。誰能勸我休。寧我空飽食。但喜夫子詩。如代琴心釋。</text>
<text>六合之外置莫論。吾與夫子游方內。死生壽夭付自然。譬觀晝夜相明晦。平生事業於分足。雲漢飛騰亦幾載。虛心漸欲游物初。跂足何曾求券外。嬴劉顚蹶子何言。其後紛更非一代。興亡酬酢何時窮。此理無人能自會。吾儕不用談古今。飮酒正宜秋暑退。</text>
<text>昔君先我解腰章。愧我猶居韁鎖內。我能相踵告歸休。宴息隨時方嚮晦。曾於䆠海同浮沈。得喪榮枯三十載。幸今各處安閑中。萬事已拋拘檢外。莫敎胷貯一點累。好遣光陰互推代。一門超出妙蓮花。喜君近者得冥會。元明本覺若廓開。對境前塵從此退。</text>
<text>老夫愛客心。非必謝李適。門閑客自稀。有酒何曾惜。獨坐無與語。愁痕露面色。或爲世故乘。塵土日滿臆。有以一琴貽。償我多年覓。忘却舊彈詞。期於兩部索。子幸投聲詩。音節恊詘直。調高信可愛。弄澁無哀激。是亦一癖病。所理非鍼石。好之未自工。名手但要得。妓樂辦何難。雖貧倚廩食。要且喚紅裙。坐致幽懷釋。</text>
<text>仙祖飡餘必種園。知君眞箇伯陽孫。投來愧欠瓊瑤報。但欲招邀倒一樽。</text>
<text>聞導君家好理園。果栽仙果見生孫。從來嗜食眞吾性。有此何須要酒樽。</text>
<text>我今散弄雖無曲。只爲長彈聲頗熟。自彈自聽遣日耳。不然老境奚爲此。予旣官高年亦耋。何處隨人趁音節。</text>
<text>午天然大火。難覓宰臣窮。曷不來相見。於斯有一翁。</text>
<text>慙愧區區一首詩。一觀猶足又圖爲。雖知中國曾無外。過自爲辭恐或欺。</text>
<text>此邦猶少愛予詩。中國何人肯許爲。更作畫圖雖似誕。觀君惇信不應欺。</text>
<text>朱朱公好啄蟲。予不忍視。斥勿使邇。汝莫怨我爲。好生本所期。我今退老踈散。不卜朝天早晏。豈要聞渠報曙聲。貪眠尙欲避窓明。</text>
<text>花於曠地似或慳。開擅一園眞盛矣。百花開謝只春夏。憐渠涉夏入秋季。何人始作雞冠呼。高髻鮮紅無柰似。我疑昔者有鬪雞。忽逢強禦至必死。朱冠赤幘濺血落。錦繡離披紛滿地。物靈不共泥壤朽。直作芳華誇釅紫。雞𪚥𪚥𪚥𪚥𪚥𪚥。𪚥𪚥𪚥態尙自爾。臨風掀擧好昂頭。又欲與敵相奮跂。宜哉去汝驕矜心。但可勤開邀賞耳。</text>
<text>豺虎滿故都。安致此名梨。若是新京物。栽養自何時。此邑舊江村。耕墾尙未支。奚暇事種菓。至今爲人資。市人亦何得。出賣輒如期。銛刀纔欲破。未食饞涎垂。但有天子名。人臣食非宜。如從市乃得。是我祿所移。祿者君所賜。啖之亦何疑。喫得數四箇。氷雪爽肝脾。再拜謝天耳。當復謝於誰。</text>
<text>已拋腰綬作閑人。半俸猶存食不貧。何事無窮不平事。每來胷底大傷神。</text>
<text>老猶食祿聖恩優。略釀如堪得寫憂。遮箇心頭不平事。殆因胡虜滿方州。</text>
<text>胡虜猖狂一國愁。汝何爲者作私憂。尙餘方寸丹心在。縱曰懸車豈肯休。</text>
<text>萬花開了過眼空。坐見此花今久矣。拒霜黃菊晚方親。那有浮紅相仲季。千般態度看轉生。未必雞頭能獨似。沈吟比况終未工。豈以芳心灰已死。繁開掩亂高復低。爛若絳旗齊卓地。衆花多類剪輕羅。此若厚繒深染紫。肌文密緻少脆容。驟雨狂風猶肆爾。牧丹芍藥不多時。絶色又非吾輩跂。雖其亞者得長看。差勝西施一見耳。</text>
<text>聞君改調罷謳吟。只讀梵書而已矣。相逢眞箇忘懷人。白髮婆娑如綺季。我作花詩先挑戰。卜君舊習今何似。不唯模狀妙且工。氣壯虹蜺猶不死。此花全爲君詩出。從此願入君家地。附成枝指束成叉。簇作錦窠重疊紫。大而菌者耳卷然。歧或侔兒髻丫爾。花心欲子更來吟。朶朶西傾長似跂。莫憂學士來未來。勖爾侵寒毋墮耳。</text>
<text>近因口爽嗜寒羞。每索酸梨尙未周。得爾摘從園上寄。欣予免向市中求。截成片月才離手。含作融氷已入喉。時潤衰翁唯此物。猶勝直豁萬金投。</text>
<text>虜種雖云頑。安能飛渡水。彼亦知未能。來以耀兵耳。誰能諭到水。到水卽皆死。愚民且莫驚。高枕甘爾寐。行當自退歸。國業寧遽已。</text>
<text>我道胡雛悍。僅若好吠犬。犬也好吠人。其終完者鮮。狺狺吠高耳。高德亦何累。但益修政經。保德兼保水。</text>
<text>黃菊趁前期。已滿東籬。無人也與泛金巵。賴有詩朋來見訪。小酌開眉。伊昔少年時。醉揷芳枝。狂歌亂舞任人欺。往事追思祗自悵。似夢疑非。</text>
<text>何處赴佳期。步繞園籬。欣逢二老始傾巵。一曲俚歌猶未聽。何况蛾眉。人壽幾多時。有似花枝。紅潮借臉酒全欺。豈必秋來悲逝景。暮是朝非。</text>
<text>家園略不見花開。嘆我風情全耗矣。兒童好事移此花。準擬名花名四季。雖於四季未能開。自夏侵冬幾得似。蜂巢鳳翔君勿言。昨夜霜深渾已死。世言此是曼多羅。所以喜栽僧院地。此說荒唐亦莫憑。眩惑何殊混朱紫。予愚但守雞頭名。坐對繡冠吟率爾。至今尙自蒸紅霞。傍有何花得攀跂。不然學士寧再吟。坐賭珠璣由汝耳。</text>
<text>奇花或有凌冬開。王侯第宅尤多矣。貯之玉盆藏土室。如護深閨處女季。此花不護亦不養。跨涉炎凉誰得似。浮薄春紅那更言。芙蓉秋發猶先死。曰葩曰萼異群花。造物生渠殊特地。氊冠偶自得深殷。木耳胡爲成爛紫。一叢一朶狀難周。看遍枝枝方得爾。圓尖脩短各未齊。合不爲騈枝不跂。君非折對吾詩看。一十一喩皆虛耳。</text>
<text>菊殘重九後。還有一枝開。似欲媒吾飮。何妨更泛盃。</text>
<text>晝因日色見。日迺爲吾眼。夜借燈光看。我眼燈是換。自謂有燈日。眼亦明不絶。云何見空花。咫尺未辨物。借彼日燈光。是亦非眞明。况爲花所誑。不奈近於盲。三者皆前塵。明暗互欺眞。前塵却斷遣。慧眼自然新。</text>
<text>雞已化花艶。云何在溷中。尙餘前習在。有意啄蛆蟲。</text>
<text>黃花雖似與秋期。及此霜深豈發時。尙把淸香開艶艶。一枝何忍損浮巵。</text>
<text>琴橫膝上書置前。弄得數聲看數字。時復酌數盃。不覺頹然醉。書特萬篇蠹簡之煩言。琴迺三尺枯桐之虛器。若循輪扁語。糟粕不必嗜。若得陶潛趣。何勞絃上指。唯此飮中事。欲捨未遽已。醇則適其口。醨則拂其意。是亦由吾道未全。苟全於道何有是。天下無正味。食薦甘帶孰定美。差夫三物者。適爲心之累。安得揔相遺然後。庶幾蹈道忘懷之君子。</text>
<text>連天赫焰劇霞丹。暗聽煙中哭翠鬟。回祿無情何大甚。粧臺舞館揔燒殘。</text>
<text>火能殘妓家。胡柰無人救。我若少年時。焦頭猶不懼。</text>
<text>不知雪色誤窓明。已責晨雞號太晚。此鳥如聞應笑我。一牽虛見迷昏旦。</text>
<text>此時方始作初冬。再見雪華堆似玉。麥熟明年定不疑。但期不落桑田卜。</text>
<text>兩洞源同元一洞。暫於尺步判爲歧。一年俸入餘千石。萬石爲名兆後期。</text>
<text>杜門無處得從容。忽被招邀鳥出籠。與子相同歡亦足。見人皆舊樂彌融。誰知踈散一狂客。來對昂藏九老翁。肺渴更酣霞液釅。眼昏猶注茜裙紅。乾坤揔入謳吟內。日月空奔酩酊中。此會焉知還似夢。殘年急景水流東。</text>
<text>洞房寬敞幾人容。歡到金燈炤絳籠。鬪錦筵華塵眼眩。舂珠歌切鐵腸融。相看盡是靑雲容。豈意兼呼白髮翁。芳酒十分湘水綠。名姝三箇魏花紅。詩非好事情形外。飮亦從宜樂在中。最後一盃眞醉我。及迴難辨路西東。</text>
<text>早被恢恢大度容。愚狙喜怒智能籠。在門旋見迎王粲。覆刺何煩謁馬融。撫翼曾同騰顯路。乞骸還共作閑翁。吟詩愧我添髭白。有酒蒙君借面紅。昨日盤筵參分外。故人情信露這中。臨分愛聽笳喉唱。欲反斜陽更掛東。</text>
<text>何嫌路脉暫分馳。吾道曾同自不歧。豈獨洞名稱萬石。君家萬石亦堪期。</text>
<text>野性麤踈孰肯容。唯公能以好而籠。與斟芳酒風流暢。許聽哀絃骨肉融。羨却君顔猶孺子。直於人世作仙翁。如非日嚥神丸絳。應爲時看笑頰紅。百歲消磨碁局上。萬錢拋擲酒盃中。兩家來往何曾憚。子宅峰西我寄東。</text>
<text>區區一國詎能容。爲子須營天地籠。道氣自冲風可馭。世緣都盡雪渾融。云何及此懸車境。無故還爲失馬翁。果若騰裝春草綠。忍看含淚露桃紅。雨雲翻覆廻頭頃。日月虧盈轉眼中。姑且小留徐侯變。莫憑鱸膾去江東。</text>
<text>手能司弄目能尋。白傘觀時亦按琴。莫道臨經容剩事。我將供養以聲音。</text>
<text>讀終經一卷。猶似出齋時。始可親觴酌。斟來何大遲。</text>
<text>天放驕兒毒已彌。當冬震電又奚爲。翻然若向胡頭擊。縱曰非時可曰時。</text>
<text>巷隘高軒詎足容。入庭况復草蒙籠。衣冠宛對南山綺。樽酒慙非北海融。憶昔相知方弱冠。如今俱老已衰翁。共耽閑室觀虛白。久謝香塵踏軟紅。每覩風流傾座上。卽無鄙吝滯胷中。有時或未親瞻面。墨竹懸西又釘東。</text>
<text>黃菊含情似有須。殷勤金蘂不全踈。及迎詩老傾壇奉。莫訝重陽泛酒餘。應是晚芳齊綻後。却逢新釀撥開初。問君把盞方吟賞。能記殘翁獨塊居。</text>
<text>蒼嵓錯立難籌擧。大者如山小屋許。云何偏得雙嵓稱。問却主人猶不語。倚杖終朝縷細觀。有水寒甘奔出兩石間。寺曾得號豈此歟。當與古老詰其端。或疑昔者居僧戒定雙修飾。與佛可雙因以名其額。今子亦其人。毋使寺名忒。噫乎噫乎。巖多任爾所可指。曰爲雙者果孰是。吾言亦荒唐。更復根窮然後已。</text>
<text>如吾數百腹皆容。夫物誰非氣所籠。夙賦天機元廓湛。近探聖海轉圓融。古人陳迹遺蒭狗。往日浮榮笑木翁。方且抱神游白素。何從得句賁鉛紅。妄緣雖落心虛外。妙語多生道熟中。二老往來眞箇樂。何須避世必墻東。</text>
<text>趨世吾何取苟容。鳩鴞必不得於籠。感公獨許心相炤。攝我同歸道大融。呼作謫仙因賀老。晚爲居士學龐翁。盃觴未放斟𨤍淥。囊槖從敎倒粟紅。期費未曾行券外。是非今已泯環中。昔年顚倒方將息。無復西之誤向東。</text>
<text>才豪曾被柳公容。𧪈𧪈如吾亦見籠。蹇足勉追千里騁。頑金欣忝一爐融。我留塵世牽浮䆠。子去田居號遁翁。南畝雨晴苗秀綠。西垣風澹藥翻紅。謾勞淸夢飛天外。豈意芳蹤到洛中。問爾閑身誰擺撼。邈從炎徼倐迴東。</text>
<text>子曾於世勿求容。應恐鸞凰窘鶴籠。便去田園追靖節。終敎邑里化陳融。偶然踏却人間路。猶是飄然物外翁。縱有兒孫衣弄綵。柰無妾媵面粧紅。鄕心揔寄千山外。旅夢偏淸一枕中。愧我此時難以慰。謾誇同牓出河東。</text>
<text>手披目閱有停時。何似心銘不暫離。誦箒比丘應自愧。伽陀一句善忘遺。</text>
<text>欲把蓮花晝夜觀。日沈燈滅見還難。若於三性無昏住。明了心端倍眼看。</text>
<text>儒釋雖同還小異。時憑法主略諮疑。假饒盡誦藏胷底。那及吾師卷上知。</text>
<text>憶昔逢公乳臭時。一家親炙未曾離。信然許作阿難比。還有親緣愼莫遺。我眼先除担所觀。前塵妄見遣非難。莫論是月還非月。但莫重將第二看。</text>
<text>方識三摩路甚夷。一門超出更何疑。蒙公早指令深挹。免作祈公悔晚知。</text>
<text>六用通融互攝時。卽於器界儻能離。不然便似凡夫類。性汝眞心自失遺。</text>
<text>海眼光中什麽觀。問師無對問還難。俄然笑指東山語。按上楞嚴已不看。</text>
<text>遣拂心塵尙未夷。刹那分別卽成疑。師今縱示無還地。見見元非見所知。</text>
<text>奉贈非專爲五行。多般作瑞報先生。千春便閱椿年久。六甲長森鏡眼明。解位如吾方得曆。欲君於此坐招萌。滿朝卿相雖爭贄。諒我區區寄與情。</text>
<text>飮酒溫溫在德將。家兼善釀敵霞漿。餘波欲破蓬門寂。一榼聊携玉液香。寄與酸柑拳可滿。賭來仙藥口貪甞。殷勤慰訊尫殘老。意氣如君孰比方。</text>
<text>四時鱗次自然行。誰昧冬藏春發生。指屈五端雖可算。紙翻九幅一何明。但忙元日椒花酌。休問初陽荔挺萌。奉曆壽君前語在。年年如約是予情。</text>
<text>韜光到處避迎將。何事人猶饋五漿。我亦餉柑無幾箇。爲憐踰海有餘香。遙思兒稚爭先取。豈意君侯亦許甞。不分袖詩親見謝。更嘉容物本無方。</text>
<text>徐觀世狀漸陵夷。宰相酸寒更莫疑。此事似非誰的信。由公天眼炤先知。</text>
<text>邇來除却定中觀。獨坐無聊度日難。何事能知遮箇態。肯携芳醞特相看。</text>
<text>適我盃中酒涸時。一樽相訪叙暌離。始知大度寬容意。莩薄親因尙不遺。</text>
<text>跳輪日月不停行。又到靑春氣候生。尙忌鏡中顔瘦損。忍看紙上甲分明。新年華髮人依舊。去歲陳荄物復萌。時節漸嘉吾老矣。爲君封曆一傷情。</text>
<text>金丸正好掌中將。釋䬼兼能替飮漿。愛却來從千里邈。偶然封寄數枚香。任聞外客饞唇嚼。喜聽中閨爽口甞。此物區區何足餉。與斟芳醞是良方。</text>
<text>休把身年細算行。與公粗隔一朞生。坐更冬至這迴幾。才得今春旋到明。曆去呈君眉壽兆。詩來洗我垢心萌。鸎天約束雖堪喜。有酒那時未說情。</text>
<text>南珍不忍獨携將。思與詩仙嚥露漿。路遠緗肌垂欲爛。天寒紅腦漸無香。貴從雲海能飛到。那及霜林始摘嘗。博得淸篇貪咀嚼。何須異味索遐方。</text>
<text>到頭風月喜形容。萬像難逃筆下籠。不獨時花姸李賀。端知美玉麗崔融。平生憤見猖狂虜。出將猶爲矍鑠翁。鎭塞舊幢油尙碧。斬胡遺劒血餘紅。山川盡入驅馳內。鈞軸今歸掌握中。韓鉞謝篇無一缺。官班曷不帶西東。</text>
<text>伊昔朝端濫自容。何殊僥幸獻空籠。拜章曾解名韁束。學定方觀性水融。豈意英明黃閣老。猶思閑淡白雲翁。洒成飛札神虬黝。唾送彫章海蜃紅。鸞省追陪涯分外。馬嵓遊賞夢魂中。懸懸日欲攀淸話。其柰城南隔闕東。</text>
<text>儒書老可罷。遷就首楞王。夜卧猶能誦。衾中亦道場。</text>
<text>恃我夜能誦。從敎白日頹。蓮花森在眼。千葉夢中開。</text>
<text>夏欠賜氷猶遣暑。冬無惠炭豈憂寒。褚皮自有陽秋備。分別何開二物間。</text>
<text>有意何難屛五辛。亦思漸斷內中人。那敎鬼䑛吾唇舌。請見楞嚴說助因。</text>
<text>予於翫好中。取最不取亞。眼品妄自擡。未肯輕取捨。取書必鍾王。取樂必韶夏。墨竹當取君。求得數四朶。此是士夫戱。孰於君得過。一叢與一莖。已直千金價。有手不自私。且問何時寫。想子下筆時。神鬼助軒簸。方其靜凝神。寧顧大山墮。中有萬尺勢。雲外已逈跨。猶嫌比蕭郞。况更論與可。掃眞君所長。評品莫如我。衆眼亦同看。誰謂吾言詐。愿得新成印。標以篆文赭。家藏囑子孫。勿使人傳借。懸知百世後。此竹貴天下。是時覓君蹟。求馬唐肆者。</text>
<text>天地生我身。傳之者君手。予老少與偕。甘與影爲偶。眞箇槁木形。君於隱几取。望之雖肖眞。未甚移吾醜。吾醜子何嫌。取人貌可後。魁岸美丈夫。心或如冠獸。叢陋可笑者。才有出人右。喜哉首不弁。已猒名途驟。眉目頗洒然。不以今蒙垢。鬚髮未全皓。不以今之壽。我性本嗜酒。手曷無巵酒。置我禮法間。不許作狂叟。况復投珠聯。雙絶人知不。</text>
<text>方君訪吾時。吾亦隨君到。猶有故吾存。何必別相造。</text>
<text>一生榮辱身。半幅綃中到。知君豈天工。此像逡巡造。</text>
<text>擁衾閑坐未雞鳴。爲服神丹吸一觴。七十二丸應積貯。搜膓傾倒斗堪量。</text>
<text>豈獨歲華加我齒。神明丸亦作年籌。此丹非是還童藥。不爲傾盃殆必休。</text>
<text>閑枕猶高日晏時。一聲乾鵲噪林枝。忽聞窮巷喧傳哄。知有華軒喜展眉。失帶至煩疲婦覓。忘冠還被小兒欺。相逢欲話無窮事。拂袖忙迴恨可追。</text>
<text>世或畫竹君。或與與可亞。自從丁君生。其筆久已捨。假若較相看。夷豈混諸夏。不忍汚我眼。淸淨蒲萄朶。丁公爲我掃。與子方閱過。一閱便成詩。此竹又增價。兩公誤才吾。大手不辭寫。我本浮虛人。暫作前糠簸。釣得由佯賢。果於我計墮。不然將我材。安得此雄跨。時來天亦憐。亦得被人可。至寶得分外。世人應怪我。秘藏勿輕出。人情多巧詐。君詩播於世。爛若耀丹赭。丁筆若示人。豪奪又誑借。奈知二君名。足流千載下。草木同腐朽。孰有如予者。</text>
<text>古今所圖形。廊廟經綸手。不然將帥材。虎烈無與偶。麒麟閣上人。何者非汰取。我才本無用。何况貌復醜。生時人已憎。何必規身後。具體雖爲人。無知僅類獸。方公仕進時。儀彩映朝右。正觀蔑邪睨。矩步無輕驟。淸班三十年。胷次絶纎垢。何不寫君容。世世傳之壽。反畫此頑翁。皤腹長盛酒。幻身對幻影。何者又叟叟。再拜請丁卿。又貌我公不。</text>
<text>枉臨顔巷未多時。傾渴猶思玉樹枝。已喜溪氷微破脉。更堪門柳暗嚬眉。詩場何日同君快。春色如期不我欺。但愧倦還毛羽弱。鸞凰飛處怯攀追。</text>
<text>黃扉不獨得同時。仙李林中作附枝。斗印先拋雖乞骨。幅巾相見輒揚眉。本如山仰猶心在。有似天臨敢面欺。除却君侯深記舊。後生輕薄詎堪追。</text>
<text>舊京當日大平時。時或聞歌金縷枝。四海如今猶喋血。一樽何處共伸眉。蹉跎樂事黃鸎笑。蹭蹬仙期白鶴欺。七十衰翁蒙喚召。行忙僕從反奔追。</text>
<text>見訪閑門尙足榮。更携芳醞慰幽情。此心已直千金重。雖老何辭數爵傾。愛酒非關唯味味。陶懷欲遣不平平。我今樂飮君知不。請見歌聲雜笑聲。</text>
<text>已拋腰綬謝浮榮。偃仰逍遙自適情。詩榻但無同我飮。酒錢猶欲爲君傾。反將名醞來相勸。遮箇艱時卽大平。不必吹笙還皷瑟。唱渠詩句是金聲。</text>
<text>侯鴈已歸北。胡雛猶在南。南方朱鳥窟。何不啄皆殲。</text>
<text>玉色親臨賜帶鞓。簪紳改視亦相榮。天生容彩元來美。物賁光華倍露呈。腰昔黃時嫌自背。眼今紅處想頻驚。直關當代求儒急。賀不於君賀聖明。</text>
<text>男兒誰不望腰鞓。才逸如君稱此榮。都爲才華曾爛映。亦因忠赤早披呈。皂衣赬帶雖甞有。綠髮朱顔最所驚。宸陛的應重見賞。還須入對舜瞳明。</text>
<text>受來眞似牡丹鞓。四品班中別是榮。雙引朱衣垂欲到。一圍紅帶已先呈。雖然服美多般在。此獨人情特地驚。是夜內家應不寐。手猶摩捺要天明。</text>
<text>亞卿當日得施鞓。我已皤然未必榮。把爾才名宜早綰。自前符瑞亦曾呈。不論朝士趨來敬。請見行人走避驚。畫定身章班貴賤。世間此事獨彰明。</text>
<text>賀君嘉慶豈唯鞓。知有無窮踵到榮。蟬欲飛升璫自附。鶻將銜着綬來呈。一腰騰彩吾猶喜。三足聯華孰不驚。速佩金章還示我。我今雖老眼全明。</text>
<text>久矣人間苶苶疲。紫皇徵召一何遲。莫嫌形化兼心化。天上都無此等思。</text>
<text>雪朝遇客頭頭白。霞夕逢人面面紅。端坐南軒無一語。面枯心死一衰翁。</text>
<text>人言此日是名時。倚壁無聊撚雪髭。尙欠一盃澆燥吻。蘭亭勝集可能追。</text>
<text>氣滿成毬體。因人一蹴沖。氣收人亦散。縮作一囊空。</text>
<text>造物亦蹴汝。飛到九天涯。如今蹴已罷。氣縮是其時。</text>
<text>牛能於甫田。耕出多少穀。無穀人何生。人命所自屬。又能馱重物。以代人力蹙。雖然名是牛。不可視賤畜。何忍食其肉。要滿椰子腹。可笑杜陵翁。死日飽牛肉。</text>
<text>十步欹傾九踣僵。感公全與一身強。疏圓節硬分珠琲。瑩滑皮勻鬪雪霜。杖起方看肩上過。携來偏稱手中將。平生多荷扶持力。又許扶衰惠可量。</text>
<text>德望平生謝孔光。敢期靈壽受於王。忽蒙冢宰千金貺。公路扶行亦未妨。</text>
<text>金與堅貞玉與光。端知此是杖中王。衰翁已復成強壯。崎嶮何能有礙妨。</text>
<text>何須君賜始生光。冢宰由來得貳王。已許扶持欹側步。從今杖謁亦何妨。</text>
<text>有人勸我理家莊。四壁呀通便不防。數集壽中何計活。不如閑坐吸淸觴。</text>
<text>家貧無物得支分。唯是簟瓢老瓦盆。金玉滿籯隨手散。不如淸白付兒孫。</text>
<text>書生於色眞膏盲。每一見之目頻役。今因身老佯不看。非是風情減平昔。一杯醺醉情復生。無復慙羞呼促席。汝應憎我老醜顔。我亦知渠匪金石。</text>
<text>舍南泉已枯。舍裏酒復斷。我殆喉生煙。從玆成渴漢。</text>
<text>寒流依舊湧嵒間。入沼盈盈瀲翠瀾。爲問靈泉能會不。主人還復幾年看。</text>
<text>盤廻縈屈石中間。罅出方成一掬瀾。地下泉流多少在。何憂不及此時看。</text>
<text>我心非必戀人間。却愛金舡泛綠瀾。地下丁寧泉亦在。不知能把一杯看。</text>
<text>汝愛浮觴淨淥間。釀時何復涸予瀾。地中亦有酒泉在。曷不尋源一往看。</text>
<text>汝智區區尺度間。諭予歸吸酒泉瀾。霞旌雲帔昇天去。渠輩於時得我看。</text>
<text>聞有芳醪耳輒傾。一杯方到眼還明。自將樽酒供聞見。餘事來干故聵盲。</text>
<text>門閑家冷無來客。把酒何人慰我情。獨有君侯猶記舊。殷勤乞與一壺淸。</text>
<text>不因人絞坐澄淸。艶艶浮蛆撥更盈。未必苟貪濡燥吻。感君猶記老門生。</text>
<text>淸晨酣得兩三杯。長嘯招邀好句來。好句來遲佯偃蹇。故應妨我錦肝開。</text>
<text>門庭闃寂少經過。分衛僧唯喝唱譁。從此漸成閑氣味。不妨時復臥看花。</text>
<text>從初至六誦如流。餘復何存了却休。若不貯心歸去也。泉臺何處紙中求。</text>
<text>我昨於南軒。晏起日已暾。盥嗽執經卷。方向手中翻。客有枝木冠。謁我仍有言。以正不以雜。君子義所敦。而此浮屠法。奚爲於丘門。我言男兒者。各有懷抱存。士方顯仕時。經緯以人文。詩書與禮樂。輔相千載君。旣老退閑居。有或事琴樽。此輩吾敢望。無功補毫分。琴樽已非分。事佛有何痕。況復儒與釋。理極同一源。誰駁又誰純。咄哉渠所論。</text>
<text>鱍鱍腥鱗活欲飛。江人來餉尙嫌遲。我因衰病身唯骨。豁與餘膏澤瘦肌。</text>
<text>我有一區廬。風雨猶不庇。賦分元自窮。徒忝丞相位。觀公此臺榭。幻出神仙地。他人費鉅萬。爭肯略侔似。由公眼匠妙。所作出非意。如此迺相門。而我安敢企。有竹立脩脩。不與江南異。奇花與美卉。雜錯紛錦綺。黃菊冒霜開。已可泛金蕊。何必待重九。不妨先日二。主人聞此言。拍手卽大喜。呼出玉樽來。今日能事已。</text>
<text>誰訊堂中華髮老。尙無門外白衣人。賴公喚與開歡飮。免負今年泛菊辰。</text>
<text>捨公何處豁吾情。畦畛無施示坦平。一笑一言溫可掬。眞他花卉亦秋榮。</text>
<text>九月霜風斗頓寒。繁英猶媚綠陰間。客來莫問花多少。黃白交開十八般。</text>
<text>書生舊習眼猶寒。未慣繁華爛熳間。鮮語花來方始笑。不須黃菊鬪名般。</text>
<text>嫌他桃李怯侵寒。種菊元無地隙間。莫把花名誇十八。明年添得百千般。</text>
<text>退藏蝸屋一淸羸。枉被佳招喜可涯。病脚遲回初似跛。感情騰躍助成馳。衰顔倚醉風難刮。輭話開懷日易移。七十耆翁扶腋到。喜公曾不故人遺。</text>
<text>間闊難來爲脚羸。城中咫尺卽天涯。梓鄕曾接葭莩幸。藥省還追驥尾馳。鬢似雪霜雖各老。心如金石不曾移。要除末禮須勤飮。醉後形骸尙欲遺。</text>
<text>聖君憂在活民羸。千里分符東海涯。紫闕定將徵詔召。靑雲會向坦塗馳。藥階飄爾身方到。棠樹依然座不移。借寇未成人自泣。一方唯有愛空遺。</text>
<text>知子年來頗瘦羸。那堪遠涉鴨江涯。正宜禁省成龍躍。不合胡天汗馬馳。曾是文章壇上望。如何邊鄙事中移。功成定被鈞台召。蒼海靈珠肯見遺。</text>
<text>江天無雪亦陰昏。更奈紛紛冒遠巒。唯有漁翁醉和睡。洒來蓑底不曾看。</text>
<text>帆遠天遙水色滄。未知舡與浪低昂。不須更說如飛去。一轉頭間又轉茫。</text>
<text>日落江寒水暝天。夜來微雨更凄然。二妃往事君何詰。洒竹聲中正好眠。</text>
<text>群飛有意亂蘆花。半落平沙一陣斜。須愼傍邊謀汝者。繞汀臨渚幾人家。</text>
<text>山中除却水聲寒。眞味尤宜寂寞間。我笑嵒僧多事在。擊鍾來往自難閑。</text>
<text>非煙非霧襲重重。宛作僧家氣鬱蔥。此是山中無價景。有何廛市落這中。</text>
<text>殘日明時無處空。柰何偏指水村中。漁翁醉起得魚晩。價直千金一丈紅。</text>
<text>何事江天得月多。金波交映鏡澄波。雖然天朗無纖靄。未害疏林間綠蘿。</text>
<text>皓色堆勤未破昏。不分洲渚與林巒。行人走避樵童濕。何處江樓卷箔看。</text>
<text>孤帆橫截海濤滄。又被風狂困激昂。無限舟中辛苦態。這邊閑望去茫茫。</text>
<text>漠漠茫茫夜雨天。巫娥廟在益依然。蕭騷聲裡能無感。被酒篙工取次眠。</text>
<text>賴有汀邊木筆花。最宜文字落橫斜。低飛欲下沙洲戲。待汝傳書有幾家。</text>
<text>西峯日落暮山寒。響出孤煙杳漠間。一度落殘還一度。柰知聲亦未容閑。</text>
<text>萬疊山深嵐翠重。恰如瓊壁立靑蔥。莫敎風卷須留賞。我愛僧行海浪中。</text>
<text>鎔金日色映晴空。籬落蕭然沙戶中。應待漁人乘醉返。半山猶掛一燈紅。</text>
<text>月將江影孰爲多。俱是澄澄一樣波。憑仗秋晴猶足賞。何人好事翦林蘿。</text>
<text>門前雪三尺。銀嶺何嶙峋。兒寒不遑戲。誰肯輥爲輪。不杜門猶閉。尙無一箇人。倦僕且暫掃。略開線路新。袁安若不死。會有唁來賓。</text>
<text>晚來無處不昏昏。暝色難歸戴白巒。遠透漁窓驚睡眼。睡醒猶作曙光看。</text>
<text>朝掛湘吳暮薊滄。須臾決失去昂昂。片時未度相望處。浦遠猶看入淼茫。</text>
<text>半夜雷潮已殷天。雨聲相助大琅然。灘波漲起孤舟帆。狎水篙工尙未眠。</text>
<text>微雪飄飄細屑花。一行直下一行斜。半斜半整眞奇景。火急將屛付畫家。</text>
<text>天陰天霽與炎寒。一樣聲來暮樹間。不有孤煙常作候。也應人與此鍾閑。</text>
<text>輕羅染碧水紋重。辦作須煩手似蔥。爲問靑嵐誰織出。巧成纖縠布嵒中。</text>
<text>江雲向晚卷長空。斜照漁家㬠網中。海底湧生胡不見。咄哉方始愛殘紅。</text>
<text>水國秋涼爽氣多。氷輪正好映寒波。波心俯鑑無勞望。不用登山費挽蘿。</text>
<text>同雲飄雪晚來昏。掩盡天涯萬疊巒。江上行人歸意迫。也除詩眼孰貪看。</text>
<text>未入洪溟大漭滄。已如人戴帽微昂。前帆度了後帆繼。任爾飛揚漸杳茫。</text>
<text>洒來幸是夜深天。臥聽蕭蕭尙寂然。無賴江邊斑竹在。遽能驚我醉中眠。</text>
<text>沙際無田只荻花。有何窺望落橫斜。人人焉得機心息。莫遣人禽共一家。</text>
<text>翠光籠遍萬山重。遠似胡天一嶺蔥。莫把岢嵐名一郡。靑嵐寧入郡城中。</text>
<text>籬雀啼殘已散空。夕陽猶炤浦村中。逢人面面如霞映。未必漁家享此紅。</text>
<text>初聞猶混瀑流寒。漸認來從岳寺間。擊罷雲閑君莫道。白雲爭肯有忙閑。</text>
<text>浦客何須蕩槳多。我憐全鏡碎於波。維舟側畔明如晝。細看秋蟲上薜蘿。</text>
<text>初來欲問維摩病。不分還傾太白杯。愼勿自言生死別。飮中此語忍聞哉。</text>
<text>阻覿淸姿心似渴。忽承喜喚脚如飛。一言相接猶爲得。更賞紅裙醉倒歸。</text>
<text>結髮同遊媟莫疏。申之共作孔門徒。訪來應記當年舊。眷眷恩情得可孤。</text>
<text>閑門寂寞雀堪羅。豈意君侯肯見過。更把一壺情已重。況名三亥味殊嘉。</text>
<text>對客初筵語不喧。佇瞻高駕爲臨門。忽然馳簡稱身憊。急欲求醫候病源。若也體中生劣氣。那於筆下騁豪言。細思此特微痾耳。須待君來倒一樽。</text>
<text>吾今退老屛塵喧。子亦閑居懶出門。猶許詩壇攀逸躅。亦容海眼計深源。五陰爲賊君何患。四大非眞佛固言。更坐觀心除妄想。我方邀致與開樽。</text>
<text>二其一素皆生佛。京兆雙嵒亦可人。訪我從容消永日。不妨傾倒道漿醇。</text>
<text>白雪渾頭退老身。恨爲塵世一陳人。如今飽聽高僧話。始覺空門氣味醇。</text>
<text>形骸枯槁已非身。精魄飄零不似人。賴有吾師能起我。飽嘗甘露正醇醇。</text>
<text>枉顧閑門大耄身。始知法主視猶人。雖然不飮杯中釅。自有醍醐味大醇。</text>
<text>自是江雲易翳昏。那知日色隱岡巒。又疑銀浪隨風碎。誤使人人作雪看。</text>
<text>輕風引去海門滄。帆與孤舟孰大昂。悔我未同船客去。謾勞翹頸望微茫。</text>
<text>九疑山暗雨中天。有意何人不慘然。半夜人呼船閣漏。篙工執戽略難眠。</text>
<text>平沙十里暝煙花。雁陣猶能映日斜。弟弟兄兄終不亂。當須曉喩鬩墻家。</text>
<text>山中嘉景一何重。嵐映晴霞作綺蔥。若是齊紈兼魯縞。不知豪奪幾家中。</text>
<text>柴戶牢關寂寂空。漁人方返夕陽中。魚籃數得頭多少。無柰全憑頃刻紅。</text>
<text>釋子尤宜坐臘寒。寒天來往靡容間。區區聲裡占時侯。天地無心日月閑。</text>
<text>浦客無心弄月多。殷勤進棹出衝波。分明已見嵒前泊。樸葉遮頭又帶蘿。</text>
<text>鵝毛飛舞散黃昏。入水無蹤獨被巒。凍縮漁人殊不喜。王孫好作畫圖看。</text>
<text>不歸淮汴卽瀛滄。問爾何之首自昂。瞥過眼前無幾頃。際天應獨水茫茫。</text>
<text>零陵江上雨連天。寄舶遊人思悄然。夜久吹燈猶獨坐。長年三老已酣眠。</text>
<text>紛紛已擾水葒花。更向沙汀拂拂斜。汝旣爲賓無特操。有誰容作主人家。</text>
<text>環巖已作翠巖重。繞樹還成玉樹蔥。若問僧庵何處是。靑羅一帶卷舒中。</text>
<text>煙重風微未掃空。人家掩藹有無中。夕陽忽掛金盤爛。更愛殘霞映鬪紅。</text>
<text>滿山蕭瑟晚風寒。振暢鍾聲十里間。未到嵒廬吾已想。沙彌忙遽老僧閑。</text>
<text>一輪分影也何多。炤遍汀沙又印波。把酒若成江上望。石間猶可藉紅蘿。</text>
<text>我今衰弱怯水寒。六月猶無入池浴。今日炎煎勝夏天。始入池中亂澄綠。如坐寒氷不奈久。毛髮立豎體生粟。一身炎冷自無常。須臾翻覆一何速。洗塵洗體皆幻妄。誰爲能觸誰所觸。只應達者知此意。我欲譗之道未熟。</text>
<text>嗟嗟賢學士。已矣今迺死。齒幾中壽年。身涉正卿位。男兒苟至此。逝亦無慊意。所恨一子存。粗足奉家祀。方君伏枕時。被謫向千里。其去才彌旬。尙未知到未。君復奄然殂。有誰主襄事。煢煢一老婦。擗踊哭內次。今歲春三月。于時病已始。大集耆老公。妓樂與俱備。曰是生死別。努力好勤醉。滿堂爲之悲。其間或掩淚。斯言今果中。吾謂眞達理。是亦人所難。猶可語同志。老境寡詩伴。唱酬嘗與子。郢質今已亡。於誰斲墁鼻。</text>
<text>霞鶩無嘉語。胡爲釘壁懸。不須紅袖拂。已勝碧瑤鐫。筆有飛騰勢。詞無篆刻姸。手書誠莫重。心感口難宣。我與公長在。堂兼記不遷。時時聊寓目。莫忘一狂顚。</text>
<text>慵奴不理家。我亦慵不討。塵穢盈其前。略不容灑掃。今朝命兒孫。掃地勤不少。雖至於庭階。刈去旅生草。地淸心亦淸。於我可謂孝。</text>
<text>自卜新京今幾年。吾徒舊範危墮地。賴予不死餘喘存。得聞夏課羣學子。遙知林林白面生。夫子影前成拜起。有川能似歸法無。想見冠童浴沂水。有如霖雨彌數旬。忽見晴陽出明媚。又如嘉穀垂欲枯。一朝沐雨得生意。細思此是君之力。感古喜今還抆淚。我今已歷三事聯。子亦行登丞相位。原其所自此其根。根若不牢安所恃。君知體莫重於斯。公卿搢紳多出是。鄕猶有校家有塾。況可國中無是事。勸公更礪成人心。激起後生毋少弛。我於此時雖就木。地下猶能抃舞喜。</text>
<text>丹白相交兩絶奇。莫敎風雨卷離披。早宜覽德下千仞。反自爲花依一枝。五色錦章渠已得。九成韶樂又何知。休將嬌態深藏葉。我欲形容爲作詞。</text>
<text>我家曾不種花奇。何日移栽到錦披。處士休誇鸚鵡賦。相君今詠鳳凰枝。絳葩紅蕊遙猶見。尖觜豐膺捻始知。不有嘉賓留逸唱。人間那有此花詞。</text>
<text>鸑鷟爲名意信奇。宛如雙翼彩文披。欲傾家貯勤添酒。且願歸裎醉揷枝。鳥作國祥如可導。花呈家瑞又安知。若敎移種沈香北。何必淸平芍藥詞。</text>
<text>聞公哄導喧里閭。驚起整襟纓復獵。坐定投詩神且奇。如陟泰山窺玉牒。自吾得此明月珍。連宵不寐防胠篋。求之古人誰得似。歐蘇所著迺其法。更期促膝深論文。直到根株去枝葉。</text>
<text>家貧醞酒遲。肺渴含盃少。丞相何處逃。隈窓但默笑。</text>
<text>酒涸眉方皺。泉枯口渴澆。此身垂欲溘。於物諱聞焦。</text>
<text>人皆務耕田。歲入幾許斛。我家無是事。天遣生穭穀。庭階生亦可。胡柰寢房曲。亦復效田禾。擢穗數莖綠。我病慵不芟。憎哉游手僕。置之百不訶。默笑但瞪目。業已不理屋。何獨於此督。</text>
<text>吾知斟白酒。偏稱泛黃花。爲問花開不。靑苞未拆葩。</text>
<text>唇因病燥耳。痟渴非犬子。當與龐居士。吸盡西江水。</text>
<text>三十六地獄。寒氷爲之最。沙沙雜羅羅。其苦得可奈。今年我家兒。必定落於內。不有菩薩慈。此厄誰能解。若送炭一銖。價與千金倍。今生若未報。死亦此心在。</text>
<text>背癢能抓悅可多。或稱如意或痒和。具人手指超人手。手所難侵輒解爬。</text>
<text>昔人工刻木。宛作指尖尖。後世移牙物。功夫倍玉纖。</text>
<text>矮樹才過頂。胡爲殼已成。定非將子植。大本斫傍生。</text>
<text>美哉古風誰力廻。花山亦有興儒地。此豈一時翔集耳。傳及子孫孫復子。憶昔諸生全盛時。門抽戶拔爭奮起。君時早慧本生知。吟詩作賦如翻水。我名敎導何敎爲。反欲師之竊求媚。此皆實錄非虛辭。不唯森目森在意。其間先進皆物故。每一念之潛拭淚。與公今者幸其時。得路俱登好官位。每思吾門根柢空。行若無憑立無恃。頹堤復築一出君。意欲歸吾理非是。人有其功已自尸。盜莫爲大非細事。所期衮衮招後生。鑄鍛顔騫心勿弛。因之重紐十二徒。不須偏爲吾齋喜。</text>
<text>耘業耕文夏課場。是皆君我曾經地。仲尼雖聖亦匹夫。常有三千群弟子。以國之大寧乏人。不使斯風重崛起。我齋稍復餘未爾。有如大海涓滴水。君今文彩映詞林。靈珠側畔川爭媚。欲還墮緖子何難。在一頃刻廻其意。激起後生皆擊蒙。何人不泣淵鮫淚。手揷羽翼因吹揚。可令飛到公卿位。歌讚成庸則我存。發揮頹敎繄君恃。古者修文來遠人。制服頑戎必由是。況今容許鶡冠人。秉筆來參場屋事。上方嚮學又日新。何患斯文將踅弛。而君於此小加力。無限儒門萬世喜。</text>
<text>昔年我自紫微郞。謫守桂陽卑濕地。公退蕭然坐小堂。亦無與語吾黨子。見君謁刺笑且驚。時方欲食投匙起。顧無斗酒供其歡。終日淸談唯飮水。雖云小郡名邦侯。亦豈無人欲側媚。先生正直本寡求。目擊一見知同意。快聞高論心豁然。臨別能無一掬淚。從此相知二十年。中間嗟爾無朝位。無何銳進涉淸華。如我老夫猶有恃。今之作者雖雲紛。專掌絲綸夫子是。願君善嗇千金軀。爲國不讓文章事。我今耄矣雪渾頭。讀書著文不少弛。何如來往深論詩。老境忘懷一段喜。</text>
<text>誠明造道本一徒。夏課所安還一地。君雖後進未及同。尙擬連枝一家子。距我登科二紀餘。成龍榜上欻飛起。此皆夏課所漸染。宛似氷絲受色水。勸學猶如求美人。媒之痛切誰不媚。今君已是巨官人。復振斯風豈無意。哽悲何獨子一齋。十二徒中堪墮淚。必於諸家諭子弟。勿論文虎高卑位。百家所得雖二三。積至源深猶可恃。擇師以敎當氣專。勿令淫縱迺過是。不然悠悠惰遊者。寧肯於文力從事。金公近者倡斯法。請問其要弦於弛。弛者復張仆者興。後學於君喜不喜。</text>
<text>松麓遺蹤一夢空。不須更憶荒虛地。君看新邑是花山。中闢彤闈奉天子。遠近千家碧瓦差。朝昏萬竈靑煙起。百官擁似拱辰星。四域奔如朝海水。鳳樓御宴不減前。萬妓盈庭獻娟媚。舊京百事一無虧。唯有生徒未得意。如予白髮長搔頭。其柰靑衿得忍淚。禮官博士恬不憂。可笑庸庸虛竊位。賴有金公復振興。果副吾徒夙所恃。本爾身名始立源。儒臣學士當如是。我知吾子殆能之。惇惇告諭非好事。覓物欣踰未失前。何妨繼絶當其弛。子今復以非位推。此雖謙德聞未喜。</text>
<text>處處艱於長一莖。君家有底好滋生。市人擡價顔胡𧹞。客壤培根力靡輕。靑鳥雛多來已壓。黃雞卵在駮難成。想公偶送金盤菜。踵我行調玉鉉羹。十四名般斯第幾。二三分別尙難精。殘翁博物眞無用。勉食唯敎脹氣平。</text>
<text>撥開泥底洗根莖。惠及閑門老友生。盤上飣來團雪積。筯頭跳脫走丸輕。初憑地媼膏恩化。終被畦丁手力成。但覓柏香和作菜。不須葵葉雜爲羹。露珠初漾疑蓮樣。土卵方呈訝鳥精。岷蜀充資濟陽九。我今佐食意難平。</text>
<text>哿矣膏田挺紫莖。土無能伏卵何生。自天全與瓊腴美。在地誰團粉麪輕。草實例多隈葉結。芋魁唯自屬根成。室人方報營朝膳。竈婦那憂辦夕羹。煨糞禪師心豈傲。誤羊丞相學非精。已陳前迹休評駮。飽喫閑眠是大平。</text>
<text>畢竟難栽數四莖。尋常笑我拙於生。淸詩兼卵投之重。感淚非鮫報也輕。兒戲擲盤疑㲉破。妻藏踰月恐雛成。若將隴麥先呼餠。未掘園畦可曰羹。何況承恩親自見。直須作膳更敎精。靑苽作菓無多月。不用東陵學邵平。</text>
<text>土膏雨助得肥莖。魁似靑邊斗大生。欲作跳毬圓或缺。擬看團石握還輕。不如當日烹而食。都爲吾儕嗜所成。果是名爲君子芋。也應慙入庶人羹。我眞癡漢那論品。子作新醫曰補精。貺及老翁能不感。若敎分肉卽陳平。</text>
<text>不唯貪賞卓琅莖。亦欲潛觀物化生。入囿才看針脛短。披沙驚觸雪肌輕。一根如我猶難蒔。四等於君亦易成。已勝冬菁甘似蜜。何論秋蒜辣難羹。口譌都斥腥鱗遠。舌嗒方知異味精。略備盃觴當展謝。遲予微體得和平。</text>
<text>方於漑灌養纖莖。未意團團卵復生。君倚園田裁易得。我憑廛市價非輕。畦中只見脩脩立。地底誰窺磊磊成。若欲對當須玉食。未宜容易偶藜羹。車聲作號曾難覈。鉅子稱名亦莫精。一字注箋廻見示。渙然釋此鬱心平。</text>
<text>想君方對兩三莖。猶愛尖尖撲地生。明日廻看荷葉大。方秋已拾玉膏輕。知公自惜無雙味。餉我應須第一成。非鵠非鷄能伏卵。不魚不肉尙宜羹。暫通灰焰熏猶可。微帶泥痕洗必精。要且邀來開劇飮。卽於前貺頗塡平。</text>
<text>挼藍染葉玉删莖。初若艱生旋易生。賴是地腴功轉速。假如土瘠養何輕。莫言始入秋排出。却認多更月孕成。我老偏憐蔬適口。人看應訝卵投羹。須知外有團圓殼。決是中凝混沌精。久不訪之翻貺物。從今連到卽心平。</text>
<text>我本難知養出莖。甚時栽了甚時生。方從濯濯琳條直。已到離離玉實輕。君自好仁多隱德。物猶知感喜繁成。中廚若欲調眞味。熾火當須作定羹。小必地中和碎璧。大應天上應圓精。明年不死如無恙。傾橐宜求沃野平。</text>
<text>庭下休栽竹數莖。自諳老境幾何生。如玆時菜猶堪種。都爲慵奴未遽輕。唯羨君園能得養。坐看秋實自然成。忽分膩滑敎充膳。何必鮮腥始辦羹。好味但知嘗了過。方經何暇講來精。若言有栗視千戶。此亦堪觀一等平。</text>
<text>要防兒輩折新莖。凡草猶難足踏生。趁得秋天良甚愛。雖云菜物詎能輕。只應自有神潛護。不爾那將力便成。富屋莫嫌充上味。肥僧寧或啖鮮羹。魁能連小侔騈拇。卵必藏深嗇內精。益氣補脾何更問。有遭蜂螫借渠平。</text>
<text>人人好自食柔莖。冬亦和鹽爛革生。葉貴貪收乾必用。卵宜作種蓄難輕。知君於物偏能化。有地何年未輒成。本爲豪飡依子宅。豈期窮巷落吾羹。但聞人號爲蔬美。敢導吾曾命物精。若作純圓看體滑。些些癭處削堪平。</text>
<text>君奴非必引抽莖。何事脩條給給生。未待勤培方苯䔿。偶然坐享此圓輕。雖因世素終須出。初忌人知密爾成。我把手麾令作饌。堪欺指動末嘗羹。廚夫汝莫慵調味。食物吾猶不猒精。得則飡之無則否。若然心意自能平。</text>
<text>箇中莫有滑於莖。截作聲何咽澁生。卵不從禽猶愛喫。玉非抵鵲柰投輕。尙疑新向林巢得。未信元依土穴成。每到午天宜代菓。何專子日貶爲羹。憑他天地雖凝氣。孰是雌雄遣構精。瓚老啖時應語子。會須行秉宰衡平。</text>
<text>學圃先須種芋莖。秋來捃實當嘉生。蔬能代穀從來重。玉不充飢對爾輕。數斛播收千斛滿。幾家仰賴一家成。箇翁要喫宜盈釜。外客頻來莫頡羹。栗殼毛攢開未穩。薯根皮褁削方精。渾骨𪚥直唯斯耳。物性猶堪號坦平。</text>
<text>此應曾不約於莖。何俟莖繁趁逐生。散似雨泡跳已沒。轉如晴雹落還輕。銀釵股穩頭渾露。璞玉肌全體祕成。蒸瓠呼鵝聞古事。擷蔬名卵是新羹。季秋我得呑空費。寒食人看鏤必精。縱受君傳裁養法。其如踡跼地難平。</text>
<text>莫言此是出蔬莖。必畜雞鵝孕得生。不用罄驅腸底去。略須留弄掌中輕。摶膏作餠形難似。輥雪爲毬狀未成。貺可直宜和以豉。古猶相尙饋之羹。宛同羊角抽初茁。敢譬猪肪截未精。爲問湘中無此否。可憐憔悴楚臣平。</text>
<text>慣矣尋常見葉莖。誰知此粲隱而生。珠聯一貫投猶感。瓊實千枚受可輕。鼠壤無蔬心久嘆。雞窼擬卵笑猶成。孫弘相漢嫌重肉。孔聖居陳未糝羹。得此吾猶稱曰美。任他人辨未云精。因思幷設陶陶飮。與子同飡意始平。</text>
<text>君非不識植蓮莖。待見珠圓實自生。有水有池方可蒔。充蔬充食亦云輕。不如暫忍園夫憊。坐得無窮地寶成。岷下若常收芋種。吳中何更憶菰羹。葵稱鴨脚元難稱。苽號龍蹄亦豈精。爭似此唯眞肖卯。也無廉角一般平。</text>
<text>園菜何曾自秀莖。要憑培壅始能生。定應君宅從天賜。毋借人功拔地輕。必也他年居燮理。卽於何物莫財成。似公無恡均分味。在右誰嫌未政羹。此物飽聞能補氣。吾詩割去幾勞精。從今我亦藏餘勇。非是爭鋒却敵平。</text>
<text>重羅雪麪切裁新。封了緘書餉故人。遙見初疑堆木屑。細看眞似積瓊塵。晨朝饞口非唯美。晝日飢腸亦足珍。饋及殘翁情可感。但祈法壽萬千春。</text>
<text>方開鈿榼篆封新。爲感吾師豁與人。地上誰收先集霰。空中應拾極微塵。如吾喫啖麤猶可。想得功夫細最珍。衰病忌寒秋已縮。爛烹溫飽氣廻春。</text>
<text>白頭交密免如新。贈貺何曾棄老人。細尙成方非走玉。微猶凝體異飄塵。好充窮巷朝晡味。却任豪家水陸珍。更辱淸詩眞不分。慙將俚曲和陽春。</text>
<text>成從粉屑雪凝新。未副懸車老醜人。但解舌甜嘗美味。尙稽躬造拜淸塵。病中猶自知便食。意外何須更力珍。每覩嘉篇俱警策。詞澄秋水藻摛春。</text>
<text>曾將異饌餉來新。每一飱之想見人。更把詞華投錦繡。細論物理剖毫塵。辭皆法語凌千偈。味是嘉羞敵八珍。待我病瘳當造謝。溫溫得接煦如春。</text>
<text>近者曾投玉卵新。至今猶感記陳人。此詩尙可傍觀斲。君意令吾內滌塵。一箇軀頑終不棄。千金身重善能珍。子今稱病心應鬱。誰爲邀看笑頰春。</text>
<text>瓊羞撼我洒毫新。方謝禪房老主人。反得君詩投似玉。賀吾家鼎始無塵。句能狀物看相愛。味可加飱飽是珍。咀嚼二般心自足。尙期同倒一杯春。</text>
<text>無賓不飮心何怪。因病停歡意亦平。但愧黃花應笑我。此翁今歲大忘情。</text>
<text>久困沈痾今轉困。慣來親友又停來。多端使我妨行樂。黃菊休嗟未入杯。</text>
<text>已負重陽宴。那思十日花。將渠嬌艶艶。應悔發吾家。</text>
<text>懸車殘老筆宜停。輒欲和通兩國情。文拙未宣天子意。不如閑坐度餘生。</text>
<text>梨似黃金滑。桃如碧玉團。在園端有實。飣坐正宜飡。病口方嫌爽。煩心獨嗜酸。投來適我意。深祕忌兒看。</text>
<text>朶雲開璨璨。丸菓得團團。坐受何煩盜。含消不力飡。形均無巨小。味節適甘酸。愛客猶難饋。留爲後日看。</text>
<text>終朝暗誦妙蓮花。地入三摩漸可誇。若把諸緣觀幻夢。夢驚那復有登伽。</text>
<text>縱有千般貺。何如二色團。老妻那得喫。稚子謾窺飡。未破涎先出。初嘗舌已酸。申蒙琢玉句。圓熟兩相看。
<text>雖從天自化。孰把手能團。一樹名眞貴。千年實已飡。入腸驚大爽。留液嚥餘酸。黃碧交相映。還將玩好看。</text>
<text>知君眞鄭重。惠我此圓團。手拭纖毛啖。刀裁片月飡。實遵同棗設。異味與樝酸。致物何多侈。堪將富貴看。</text>
<text>不獨喉流潤。還憐掌弄團。舊聞千戶等。緬想七枚飡。投老頻遭病。爲兒反好酸。憑君休問疾。物自代來看。</text>
<text>眞他此仙菓。不定似珠團。無脛猶跳至。滋唇使快飡。齊成雙絶色。俱帶十分酸。我若明年在。何如更惠看。</text>
<text>跳圓長習見。咀破尙疑團。碧把瑠璃嚼。黃擎琥珀飱。譬梅形校大。方橘味尤酸。必自神仙得。難將百菓看。</text>
<text>緻內皮成隔。嫌隅狀作團。欲消多小䬼。須殿暮朝飱。物性於吾稱。書生本自酸。還思眞侈菓。翻愧眼寒看。</text>
<text>仰樹難觀的。堆盤始覺團。感宜頭上戴。奉惜口中飱。物自成君蓄。生應爲我酸。衰翁病已久。天肯不哀看。</text>
<text>知予病所嗜。卷送樹頭團。爛到深霜摘。新揮浥露飱。緗非當日碧。甘入舊時酸。豈意一旬內。令吾得再看。</text>
<text>金梨脩數寸。脩不要其團。大似拳堪貴。甘如蜜足飱。若容今也美。何憶昔之酸。中我病中欲。休煩裹飯看。</text>
<text>已孤重九辰。又負十日泛。胡爲小雪天。熠熠綻嬌艶。徒爾媚姸香。予病飮豈敢。嗟嗟嗜酒漢。漸老歡漸減。汝旣業已開。亦勿爲我慘。趁爾未落時。儻可一憑檻。</text>
<text>纏綿疾云劇。幾頓恃微脈。此亦非死病。死我天何惜。七十有三翁。昇天路非隔。何年長揖歸。問天天自默。步算頗可知。吾算有時忒。</text>
<text>伊昔一布衣。夤緣作邦宰。宰相已退老。寧復宰相態。傭保與雜作。人亦何必怪。況此一房壺。自奉所可辦。擁爐自添炭。有酒手自煖。方其火熾時。煨栗自不憚。已許爲常人。休作宰官看。可笑一箇身。須臾多貿換。陟降與乘除。天道好往返。若復昇天歸。又作仙人伴。</text>
<text>節已侵大雪。此雪未云劇。初雪已如此。何憂不三白。夜深睡正甘。不見飛花色。洒窓猶未聞。開戶方驚積。遙知紫宸朝。舞賀朱袂赩。如予老退者。宜以手自拍。</text>
<text>讀書千卷強。位至登黃閣。能貴不能富。賦分何雜駮。是亦與事迂。營生信淡薄。他門手可炙。我屋冷如剝。禦寒猶未備。餘事亦可酌。殘生能幾存。一月鮮歡樂。</text>
<text>忌見星星鬢。曾嫌照鏡明。盈梳不啻影。手拾雪霜莖。</text>
<text>冬月臥氷堗。寒威來刮骨。幸今燒柮榾。一束炎已發。氤氳氣如春。衾席稍可親。始可誇於人。眞箇宰官身。此身非固愛。此寒得可奈。至人無炎寒。而我安得配。</text>
<text>世無窮宰相。我作窮之最。是乃拙於謀。寒亦無可柰。一家凍與不。係子恩煦內。非君肯借溫。手足縮難解。忽承金諾重。未受喜已倍。但祝速代還。趁我殘身在。</text>
<text>金榜昔壯元。黃堂今理最。煩君任徒勞。天理是胡柰。行當被辟命。珥筆紫微內。鳳綍手方開。免符腰始解。雖予無賴者。抃舞與常倍。我若文其言。上有天日在。</text>
<text>天子以爲名。人臣恐未當。想承君所賜。跪食亦何妨。</text>
<text>半杯猶劇刺刀侵。飮亦吾心悔未禁。有力麴神依舊猛。予今伏矣信難任。</text>
<text>綠蟻泛淸香。堪傾數四觴。吾身餘猛在。亦服麴神強。</text>
<text>飽霜方爛熟。濡及病中唇。膚砑紅綃色。膏流赤玉津。</text>
<text>始擬火龍卵。遲疑未遽呑。嘗焉百拜謝。大矣一飡恩。</text>
<text>邈寄江船到。赬飢爛尙全。略存凝濕氣。着手不跳圓。</text>
<text>詩以洗塵眼。菓能滋燥唇。通仙應有分。丹露吸津津。</text>
<text>畏脫難傾手。留甘惜度唇。嚼終偏自喜。添得玉池津。</text>
<text>試知親友重。豁與老夫呑。一箇那輕散。分甘尙感恩。</text>
<text>衆傾稱曰德。餉集得頻呑。子以人心致。予慙與沐恩。</text>
<text>高樹非難撼。深嫌落破全。想應猿掛臂。隨摘袖藏圓。</text>
<text>新從霜樹摘。深襲始能全。展轉聊來我。宜哉物也圓。</text>
<text>早知偏補氣。不但止沾唇。始以渾全喜。臨飱任潰津。</text>
<text>賴是全甘液。宜於病客唇。若如梨橘味。何甚嗜酸津。</text>
<text>朋友之投餉。義同相吐呑。非如偏僻子。鑽貴樹私恩。</text>
<text>枉成閑老有。大減貴人呑。本自心中貺。何言掬上恩。</text>
<text>以我饞貪最。虧君貯蓄全。再投應必念。剖盡不重圓。</text>
<text>靑葉重重裹。嫌他直露全。是應新得品。何謂舊儲圓。</text>
<text>始嘗猶掛意。申喫已周唇。撫愛彤霞片。含疑絳雪津。</text>
<text>甘宜稚子舌。丹稱美人唇。可笑霜鬚老。包羞好嚥津。</text>
<text>先供中饋費。當與上賓呑。而我何爲者。猶參再及恩。</text>
<text>賴君時見惠。隨分得頻呑。未暇謝夫子。何知亦聖恩。</text>
<text>遠信來千里。難乎一樣全。尙侔鷄子大。還倣氣毬圓。</text>
<text>頃刻欲留賞。圖看箇箇全。舌先頻大嚼。忍作手中圓。</text>
<text>夢上迢迢天。玉宸九鏁重。俯視下界內。蠢蠢黑頭蟲。有人忽掣肘。茫若墮長空。天去地幾何。仙凡一瞥中。夢覺若等觀。眞箇到珠宮。平分者晝夜。夢覺曷不同。</text>
<text>慇懃勉力修簷板。堂上難堪雨打癡。人導今朝是何日。此翁還有理庄時。</text>
<text>臥病數四月。作詩幾許篇。呻吟與謳吟。相雜仍相連。此癖亦一病。難以藥石痊。自召非自召。偶然非偶然。掩被欲默已。嘯忽來吻邊。天耶必鬼耶。似有祟所牽。或欲移他事。驅之心不前。嗟嗟竟莫理。終以此死焉。</text>
<text>都官好導驚人語。不見漁簑無此句。直狀天然是妙處。傳爲警策爭描取。</text>
<text>不是玄冬寒裂面。終疑柳絮起漫漫。若言老矚迷難辨。道蘊應將鏡眼看。</text>
<text>與橘同一宗。渡淮所化遷。其形雖具體。香臭迺不然。譬如人性善。地習移其全。中雖有素膚。酸甚啖未便。於橘堪爲奴。奴橘名尤愆。革性者小人。我不願見焉。柰何兒童輩。終日弄團圓。不唯弄之耳。齒嚼未遽捐。</text>
<text>盜吾藏肉飽於腸。好入人衾自塞聲。鼠輩猖狂誰任責。勿論晝夜漸公行。</text>
<text>豈意七旬餘。還看九幅書。奉君因自約。歲備手中舒。</text>
<text>通天胸底布三辰。未必求觀日曆新。但願奉爲眉壽慶。長生長閱歲長巡。</text>
<text>已識明年賀慶辰。欲營何事備迎新。唯須力釀椒花酒。與子同傾數爵巡。</text>
<text>人呼元日是佳辰。我嘆空添雪鬢新。曆上年周第八秩。已看六甲七廻巡。</text>
<text>友執更誰餘。於何寄此書。餉君呈壽兆。面澤逐春舒。</text>
<text>目眩花餘。難看蟻子書。知君眼如鏡。燈下想能舒。</text>
<text>羞將老朽餘。強獻紀年書。君在長春境。陰陽任慘舒。</text>
<text>趁日手談餘。時觀曆象書。正朝立雨水。陽道進而舒。</text>
<text>平時奉緖餘。餘事及琴書。病裡逢淸裁。中懷恨未舒。</text>
<text>眉頭喜氣餘。咄咄不須書。天道否還泰。人材屈必舒。</text>
<text>比來睽折似參辰。誰與同迎節物新。要趁明年長共醉。償今虛度四時巡。</text>
<text>下排神將上星辰。寒暑相循歲歲新。贏縮往來先必算。何言見曆始知巡。</text>
<text>元命何須卜歲辰。明年鳳沼濯波新。會當奉日行黃道。扈從龍顔玉輦巡。</text>
<text>時省聽朝餘。斯稱御覽書。頒宣及遺老。與子又同舒。</text>
<text>猶及退殘餘。年年獨是書。但嗟春氣力。未遣老尫舒。</text>
<text>成歲閏之餘。因名曆日書。君將看六氣。俱入眼前舒。</text>
<text>飛藻一吟餘。華藤舞筆書。凌雲飄欲擧。軒豁我心舒。</text>
<text>無遺一喘餘。來贈九行書。莫詰龜終縮。殘身病莫舒。</text>
<text>雖云父母名。二字不偏諱。言在不言徵。孔聖所曾示。世人惑於是。於二皆諱二。禮文炳丹靑。有目何不視。</text>
<text>病之逼於身。人所難自避。旣言詩一癖。與病眞無異。病可得免哉。予亦自傷耳。老病與詩病。云何一時至。蓬頭臥掩衾。禿筆起書字。一聲挾啾蟲。一聲誤鬪蟻。詩初若可觀。覆視堪唾棄。畢竟無巧詞。此癖拙所遂。</text>
<text>已免生徒首又皤。殘年勤苦讀書何。我雖老死精神在。一字添知尙足多。</text>
<text>汝雖生士族。丐食已云卑。更亦懷何恥。猶蒙破羃䍦。</text>
<text>四面難防刮面風。爐灰屢撥覓微紅。更看飛雪如飄絮。天意應敎凍此翁。</text>
<text>夏熱秋凉道若公。天寒亦合屬於冬。平分時令何須嘆。窓漏餬遲坐我慵。</text>
<text>今日塗窓罅。能防烈烈風。神哉一幅紙。大有禦寒功。</text>
<text>病後猶能飮。今朝酌一觴。人來莫問疾。先問酒存亡。</text>
<text>君看簷端雨。終夜滴不止。徒爾破甘夢。聞之但猒耳。此亦眞雨聲。其聞何自喜。有利與無利。所以心如是。喜故聽不猒。所利飮而醉。雨亦滴旱天。未謂終無利。</text>
<text>小兒方三歲。向我能再拜。老夫亦人情。未免心中愛。</text>
<text>六實呈祥一蔕苽。人心混合偃金戈。地封萬戶名藩大。天與千年樂事多。欲共簪紳浮酒蟻。盡呼紈綺列眉蛾。龍膏遍熱同燈夕。鼉鼓爭搥勝歲儺。別有女童皆丱歲。簇成仙隊善嬌歌。雛鸎舌澁猶啼樹。稚燕翎成始出窼。只爲伶才生得耳。不然齔齒慣知何。六銖輕製紅衫細。雙角岐丫綠髻峨。纔是離懷唇免乳。誰敎邀寵眼廻波。檀槽欲抱微揎袖。彩毯將行更整靴。高閣快登如坦道。巍階穩踏似平坡。禁闈未必無名媛。新伎應稀見少娥。因想九重疏宴集。未容一日示醺酡。遣供宸眄資歡緖。不怕天顔轉笑渦。嘐亮絃聲嗚咽水。翩躚舞態往來梭。纏頭不計翔鸞錦。隨意兼拋織鳳羅。恩許六宮同翫賞。勑張百戲任蹉跎。當冬頃刻廻春氣。入夜從容到曙河。今古罕聞斯事勝。君臣孰有此時和。美哉文閣能詩客。贏得千金一筆哦。</text>
<text>耄矣白頭人。著詩何大迫。如予詩癖中。能忍不之作。</text>
<text>別作天開雨露恩。忽加珍賜到閑門。里人大嚼塡街見。衆馬交嘶滿路喧。炭玉苫苫堆可仰。米珠石石重難掀。僮奴喜笑聲先飽。妻子環觀面已溫。始也過顚心似失。翻然靜念淚如噴。一生祝壽憑誰證。無盡虛空有佛存。</text>
<text>詩癖不須嗔。有時霑潤利。物從意表來。吝惜非吾志。均分飢凍人。不啻單醪醉。單醪徒醉恩。其實飮川耳。</text>
<text>異饌皆如冬設苽。高堂迎客擁彫戈。日開勝集侵昏罷。時引親賓度夜多。紅茜衣噴熏席麝。絳紗籠護拂燈蛾。宴酣不必占朝暮。興逸何妨跨臘儺。滿座無非傾國色。侑杯那欠遏雲歌。最憐童女三三箇。擘出蓮花一一窠。若作人間誰倣此。不繇仙降定從何。呼來叫窱深房密。抱送光華畫閣峨。口吸洞簫同裂玉。手敲方響似舂波。輕輕自結便身佩。窄窄誰裁稱足靴。始萼小梅開暖岸。初茸芳草秀春坡。自渠生解風流品。倒却從前爛熟娥。要見柳腰敎緩舞。欲觀桃頰勸微酡。裙拖綺幅霞翻暈。衫皺綾紋水蹙渦。猶與阿孃長共寢。有何隣客被投梭。忽趨紫殿升長樂。直到靑天躡大羅。尙候上心能警悟。況將外態少蹉跎。恒娥必愧空奔月。織女當慙也渡河。是日公顔應喜悅。連霄御面賜溫和。笑哉白首閑居老。舊習猶存再詠哦。</text>
<text>彊土誰將覬剖苽。跨江彌嶺立天戈。摠開中令乘時奮。圖滅強胡用算多。已振國威飛電雹。坐觀隣寇等蟲蛾。狐貍遺醜無今日。魔鬼餘醒僅此儺。更卜花山延世統。必無楡塞聽夷歌。奉尊主勢崇藩衛。燕及居民保穴窠。蓋代功名巍若此。有時歡樂捨將何。言言大闢華堂遂。翼翼高張綵幕峨。銀燭爛燃光漾月。玉簪交映影搖波。伶官攢指叢檀板。國色齊肩簇縷靴。樽酒風流邀北海。女童進退問東坡。嬌饒縱有笄年妓。聰慧尤憐乳臭娥。聞子忽呈新唱麗。方晨猶帶宿酲酡。被人傳作珠千斛。在爾應觀海一渦。知有篚筐酬鳳筆。幾多絹縠出鮫梭。錦章騰播升宸扆。蕊闥呼來卷帳羅。親賜盤筵容酩酊。從敎冠佩倒蹉跎。盡頒金皿堆如阜。豈獨瓊觴吸似河。姤客胡爲猜色艴。交朋無柰賀聲和。吾將茂悅相知意。猶染麤藤輒復哦。</text>
<text>晻如明月蝕。暗若玄雲蔽。若言看書苦。一目何偏翳。右目雖不病。矇然好欲閉。天令備左右。廢一患莫大。設若作半人。胡顔見朋輩。</text>
<text>目暗不成藁。宜停此鄙作。尙吟脣吻間。是謂眞詩癖。</text>
<text>初自聞中便入流。入流忘了所從由。區區匹素端身像。浩浩恒沙度世憂。眼界光明雖未得。耳門修證此爲尤。豈唯三十一諸國。百億河中一巨舟。</text>
<text>面如滿月眼如流。眼臂皆千叵測由。何必眞身長禮足。一看遺像已銷憂。觀能觀了聞音脫。空所空圓勝力尤。願得爍迦羅體相。此身非固似藏舟。</text>
<text>性海圓澄本不流。有遭淪墊莫懲由。但依我聖圓融覺。更有何人苦惱憂。若着倒聞猶未返。終成幻翳又誰尤。我雖解道元無實。出世難於陸轉舟。</text>
<text>云何根境似澄流。聞復塵銷豈是由。空性已圓寧有念。衆生未度不無憂。侯門遣像心非表。釋苑推師行蔑尤。頃刻安能離我聖。卽如渡海也無舟。</text>
<text>微塵國土澤方流。與樂伊何請說由。必待有憂方與樂。本來無樂孰爲憂。翻思濁劫無遮念。能悅迷倫是最尤。弟子歸依尋自誓。生生願作苦河舟。</text>
<text>解苞昔作紅漿吸。盈貫今將黝玉呑。老齒不關含濕冷。病唇尤快咀乾溫。物兼七絶名偏重。恩及三投感可言。堪笑啖終唯串在。手持猶自齕餘痕。</text>
<text>花山第十春。辛丑陬月旦。人應賀新正。奔集塡閭閈。歲月周復始。剖判已來慣。常事不須賀。是賀信浮誕。我悲舊歲闌。不喜新年換。曾不與韶顔。醞作老醜漢。賀本賀人喜。未聞賀所嘆。但欣風日和。氣色空中漫。草木含芳意。啼鳥弄微暖。今年作詩幾。飮酒又幾醆。生死猶未知。細事安足算。</text>
<text>我曾從仕到年殘。官路難於蜀道難。道境想應無此事。子何猶被利名謾。</text>
<text>煨芋衡山老懶殘。銀鉤徵召致猶難。子今非不知潛遁。出爲群生反見謾。</text>
<text>霜鬚矮小翁。欹着巾一事。兀坐瞪無言。人以怪物視。不知蕞爾中。大可容天地。時復覓詩句。長嘯不自止。人疑老狐聲。掩耳走自避。不知謳吟中。金石聲出此。汝今欲狐我。又作怪物類。呼馬亦呼牛。任爾所當指。</text>
<text>肩束那堪堆屋曉。夢酣不覺打窓宵。但知地上高低積。休問空中巨細飄。掩戶初聞聲屑屑。卷簾方見色瀌瀌。臘前要白今何用。春際交寒定孰驕。有興直揮詞筆狀。無心欲作畫屛描。梅園正好和新萼。麥壟偏工潤槁苗。微點袖端融旋滅。迫來簷畔去還遙。塡卑已遣凹成凸。破瞑尋敎暮作朝。東郭行時全露足。祖師立處正齊腰。橫縱種玉因田畝。頃刻開花賴樹條。癡女誤疑投粉屑。漁翁乍恐起銀潮。鬪相掁觸何曾讓。舞或徘徊好自嬌。絮幸同形成巧況。蘭能儷曲放長謠。早聞作賦由梁苑。何必吟詩獨㶚橋。富宅猶將華燭㸑。窮廚方拾濕薪燒。虛庭巧貯重羅麪。坦路平鋪一色綃。風自西來東正蕩。日從南炤北先消。洒鬚添却棼絲裊。傍眼兼他幻翳搖。洛邑問袁猶自臥。剡溪訪戴是誰招。遊兒手冷團還擲。醉客喉噍嚼便澆。若校深房閑擁火。忍聞幽徑有擔樵。適遭孤竹能先折。詎改貞松本後凋。爲問官人鞭凍馬。何如閑老襲重貂。晨雲混合光渾暗。夕吹騰凌氣斗饒。不待新晴須急掃。及爲流沫可勝漂。此時唯有王孫第。羅綺香中吸洞簫。</text>
<text>倚欄貪翫垂侵暮。欹枕猶聞便入宵。疑是雨遭寒所化。不然夏有雪猶飄。臘天餘凜居然壯。陽氣方乘尙爾瀌。去地漸高牛可沒。觸途皆凍馬難驕。無簦自任渾身冒。有粉予猶信手描。好拂靑筠憐有節。休尋黃獨嘆無苗。庭塡恐遣層階沒。路礙尋敎尺步遙。屬此擁爐閑坐夕。笑曾霑弁早衙朝。粧臺正妬施鉛面。舞館全欺束素腰。尙有黠狐迷失穴。何言飢雀困尋條。狂於隋岸三春絮。壯似錢塘八月潮。衰叟較嗟絲鬢亂。美人羞掩玉顔嬌。不思倡妓携同賞。唯憶詩朋與共謠。平陸人愁融作水。枯槎我已斷爲橋。興來王子催舟泛。臥久焦生任屋燒。滿苑一時敷浪蕊。長籬萬里掛輕綃。功深剪刻宜堪久。性欠堅貞易自消。必爾墮來仍靜着。被誰留弄尙閑搖。若嫌靴墊渠何出。縱被衣濡是自招。風卷不須長帚掃。日烘差勝沸湯澆。凍醪難暖催求炭。柮木粗炊得代樵。足踐終成隨地滅。掌擎初重自天凋。年祥正屆先修廩。酒價尤高欲賣貂。對汝形姸吾已伏。較吾鬚皓汝還饒。遡陰先積何容釋。入水隨淪未暇漂。絃絶已諳難撫瑟。簧寒又可得吹簫。三君岐爽風神秀。一代飛掦藻翰超。爲問詞腸誰與瀉。各拘官事未相邀。矧伊殘老多蕭索。久矣幽居守寂寥。更待雪天當會遇。醉吟嘉景慰無聊。</text>
<text>已遍層崖兼曠野。勿論白晝及中宵。那將有限區區見。欲測無涯浩浩飄。折去方知麤細別。分來莫辨後先瀌。障身奔急行人遽。陷脚馳狂稚子驕。及到融時雖可悔。直觀眞狀不須描。勤來入樹方堆萼。急擬盈枝似揠苗。不覺忽侵頭上滿。莫言猶去眼邊遙。興酣初欲吟彌日。肌冷難堪度此朝。幸矣汚泥全掩色。惜哉崇堞半埋腰。大嫌梅晚粧髡朶。深疾林高屈抗條。蔀屋喜明疑見曜。繫船驚曉欲沿潮。窓中騷屑飛蟲拂。枝上翩躚舞蝶嬌。越犬聲中爭吠怪。灞驢背上幾騰謠。幽鼯蹇澁貪隈穴。瘦馬凌兢怯上橋。纊薄重添新白疊。灰殘細撥宿紅燒。靜鋪墻面侔施堊。橫展砧頭訝擣綃。片刻黏身尋自滅。殘年入鬢反難消。問渠狂態何多蕩。恐我恬心亦趁搖。蒲席有時成凍坐。綺筵何處送嘉招。紙窓對影那愁暗。松徑依陰豈畏澆。重襖猶思雙手火。兼金難買一肩樵。日爲㡃帛知何凍。若是仙花有底凋。豈惜炳彪難觸虎。寧因溫𪚥未侵貂。銀堆每宅如全有。地狹吾廬亦未饒。只恐庭階危自釋。不思塵穢幸隨漂。漸塡門巷渾連。璐密洒筠篁自咽簫。東海遣來朝虎發。西山坦步壯班超。兀然孤坐同誰詠。近者猶睽未敢邀。初爲此吟嫌境擾。卽移於道入天寥。此時有酒何妨飮。我亦人情或不聊。</text>
<text>詳觀要必吟當晝。亘續何須墮向宵。夢罷想曾收寂寂。眼看依舊散飄飄。俄瞻汗漫紛無際。何忽蕭條少減瀌。應是東皇方用事。不敎北帝恣宣驕。幸因僕倦留難掃。忽倩人來曲自描。玉不地生何是璞。花從天到未曾苗。初來尙辨鷺飛近。漸合難分鴉去遙。認白錯諳猶臘月。無紅誰信是春朝。晢如姝媛猶藏面。頎若長人已陷腰。是處有家皆粉瓦。到頭無樹不琳條。寢房尋見膚生粟。飮席難敎臉浸潮。必倒稠堆觀體膩。詎將纖片覓姿嬌。幽蘭曲妙堪幷唱。黃竹歌哀不必謠。最喜氷漿盈渴井。偏愁畫彩掩華橋。莫疑陰屋流澌速。爲近炊廚有火燒。不獨崗巒包絮纊。至如土木裹縑綃。未遑足惜黏泥滅。奚暇追尋入海消。摶作跳毬堪蹴送。積爲層嶺莫掀搖。要於溫室當爐坐。除却親朋有酒招。擎傘莫逃橫入洒。障衫才免乍來澆。窮閻怪有晨昏㸑。脩路全稀往返樵。不待裂紈同扇皎。有何騁羽類霜凋。獵軍那督霑紅旆。說客應驚變黑貂。春月未三妖不摯。穀精兼五色先饒。方虞明日成流漲。姑置吾家患雨漂。剛猒寒威頻凍硯。試裁陽調協鳴簫。勿言堂庳全階沒。誰恃樓高越級超。只向臘前差可喜。自迎暄後不須邀。從敎滿地無虛缺。但怯塡空失泬寥。不是三君來問訊。袁安方臥竟何聊。</text>
<text>似怯陽和落細微。我言何必怯春爲。春光尙早花開晚。未害將花補此時。</text>
<text>梅發遲遲已罪春。喜渠先放玉花新。梅花開後方交代。莫遣園英有曠辰。</text>
<text>更籌五點報王春。酒泛椒香上壽新。庭鷺賀班旋舞袖。宮鸎慶席弄歌唇。物生雖自天機密。乳育全歸聖澤均。四海同歡由我代。勿言今古一般人。</text>
<text>天錫皇齡的萬春。請從今歲始稱新。仙香入杏催紅纇。羯鼓驚雷督絳唇。草木無心何自識。乾坤化物本來均。老人雖老情猶在。直把南山壽一人。</text>
<text>此是花山第幾春。東風首入震闈新。宮鷄未鼓司晨舌。禁鶴先呀祝壽唇。都爲民安和氣洽。不須戶勸笑聲均。眼前誰表長生慶。四箇商顔白髮人。</text>
<text>春是東宮本分春。長春何必更迎新。祥雲繞戟籠鷄首。壽酒盈巵蘸鳳唇。花信暗傳香始動。鳥聲渾入暖初均。昔年我亦參寮屬。拜賀情深萬倍人。</text>
<text>百花五出雪花六。天工剪刻有多寡。多者費應深。寡者功應乍。胡奈眞花與雪花。生滅不如天造化。花能經久雪易消。此理茫茫終莫課。若言雪非花。此豈非詐者。詐則不及眞。天不應薄於眞兮厚於詐。玄機不可測。欲測飜笑我。</text>
<text>我吟雪花子輒和。詞信精微所見寡。但是天於物。未必付之乍。花因風滅雪因日。無奈未逃隨物化。二物之理本如此。子輩於玆何不課。若無風與日。皆各保性者。人生迺亦然。我則言保爲實兮橫爲詐。物我視同冥。此語唯起我。</text>
<text>物之巨者黑頭蟲。閱了天年生或寡。況於草木中。誰久復誰乍。但疑雪與百般花。同是天工之所化。寒溫時異生滅殊。均號爲花意難課。今觀子之辭。眞似造化者。造物亦何知。君所評析異同兮杜人詐。子論雖絶高。大抵頗類我。</text>
<text>忙撥火來寒帶曉。急挑燈後暝侵宵。凰冠赤沒渾山滿。雉髻紅埋亘谷飄。墻粉白添知巧飾。峀鬟靑露覺微瀌。荒林晚宿窮猿縮。迥野晨飛快鶻驕。狂態卷遭行客踐。皓形移自善工描。藏深路面平沈地。鎖久花根密噤苗。張傘御街行緩緩。拂蓑漁浦去遙遙。煌螢映字書窓夜。肅爽醒魂睡榻朝。粧樹大封枝及幹。冒巖危陷頂兼腰。忘移圃菜新抽甲。緩種畦蔥好挺條。蝗滅已諳田秀麥。鷺驚偏訝海增潮。陽廻漸寢華奔放。日耀當收色姹嬌。鴦瓦壓嗟端射冷。兔毫凝歎曠裁謠。腸飢認已空鐺鼎。足蹇兢將踏棧橋。涼被薄知方憚臥。淡灰枯恨却難燒。倉囷洒滿爭糧糒。府庫堆多較縠綃。香案觸嫌方暗息。㸑廚侵悔自輕消。襄懷恐或多融釋。斂減知應罷蕩搖。章騁必宜須爾訪。酒醺還欲得他招。霜氷肖豈重輕積。雨露同何先後澆。強僕倚堪常泛篲。病奴寬許已慵樵。羊驅牧處毛輕散。鶴放看時毳細凋。郞騎躍歸霑玉弁。客軒騰去混銀貂。囊儲投拾瓊分擲。橐實謀收米峙饒。芳草茁妨威烈猛。穢塵閑泛汁流漂。長堤遠怯欹籉笠。靜閤寒知澁管蕭。黃道犯難應避去。碧天凌易忽飛超。觴深倒快心開豁。景勝吟酣興引邀。祥祲等觀恬入湛。喜悲同視廓成寥。康身得幸時平泰。適意歡欣我復聊。</text>
<text>多少詞人和我詩。數篇成了豎降旗。嘉君痛礪鋒鋩銳。百戰場中輒出奇。</text>
<text>忙悤勢忽隨驚吹。杳遠聲宜洒靜宵。凰穴避全丹羽煥。鶴皐飛混白毫飄。墻垣補倍高層聳。陌畛鋪勻皓彩瀌。荒路凍妨行足捷。晚堂寒減醉情驕。狂童戲裏拳貪掬。妙匠心中手宛描。藏更出尖孤峙峀。縮尋成茁早生苗。張絲細細來多小。裊絮輕輕去邇遙。煌影要應看夜夜。婉姿憐欲見朝朝。粧塗土出鮮容態。壓倒林成曲背腰。忘出巷門迷塞徑。好尋園樹滿裝條。蝗埋旋覺曾淪壤。鵠沒渾疑始漲潮。陽長正宜收掩苒。暝侵將漸寢姸嬌。鴦廬梵室僧開閉。兔苑梁筵客詠謠。腸納暖漿煎茗椀。脚沈融汁履沙橋。涼衫拂曠仍閑掛。熾炭添新認猛燒。倉欠自驚空積粒。地盈方喜正堆綃。香梢鎖久何遲秀。暖岸侵多想急消。襄遣穢歸融渙渙。簸迎風付弄搖搖。章成快却君才騁。賞好規將我友招。霜雹儷渠知互凜。火煙銷汝反深澆。強丁選可因連獵。老僕煩令屢續樵。羊卽是兮均色粲。蝶爲誰也恨英凋。郞兒壯合擎鷹鷂。老叟衰便厚狢貂。囊罄已愁方酒斷。子呵頻愧尙棋饒。芳心斂到花開晚。冽氣收敎水作漂。長嘯偶裁新譜曲。穩調宜奏好笳簫。黃蘆折伏還深溺。翠檜低蒙更躐超。觴酌與同期爾覿。筆騰相敵又誰邀。祥年喜可紛歡謔。笑日圖將破寂寥。康且壽時方事樂。老中閑適足生聊。</text>
<text>多才負氣欻成詩。戰筆雄豪壯旆旗。嘉歎信君鍾宿曜。古今超出一人奇。</text>
<text>二儀部判有陰陽。雄或呼雌女逐郞。歸鳳求凰眞眷戀。孤鸞失偶却徊徨。木聞連理殊群卉。花見同心異衆芳。不有婦夫鷄得匹。亦無兄弟雁聯行。取妻例欲圖偕老。遇妾多皆誓不忘。若復風流鍾雅性。又邀歌舞得歡場。已煩柔指彈瑤瑟。更要驕姿奉玉觴。孰有相逢花態度。終然得固鐵肝腸。紛哉競學蜂探蘂。笑矣眞同蝶趁香。雉竝啄飛悲牧犢。獸相孶尾寄梁鴦。縱將絶艶充閭閫。亦欲諸姬列廡廊。唯有高人能豁斷。直超流俗樂深藏。冥心自悟根塵幻。嗜道深諳氣味長。都遣橫陳歸嚼蠟。因嫌大慾避探湯。野狐雖媚那窺側。天女難干謾在傍。早已雲浮尋岱華。又將萍泛歷沅湘。孤棲室處莞鋪簟。獨向山時葛緝裳。如意木爲爬背物。夫人竹是伴身裝。巖扉寂寞眞堪樂。世路繁華豈所望。縱有妄緣幾惑見。想應介立不離方。未知朴子形何似。坐使空師意反狂。自說純陽何感應。但憐奇表最淸掦。亮非走野風牛突。又豈奔泉渴鹿忙。穎不復能生槁穀。稊何固必出枯楊。但將款密期爲友。何忍須臾不共堂。別去尋思如隔地。訪來方抃況麾墻。及當軒翥翔千里。得可從容宿一房。桃本無言甘種苑。蓮何有意喜栽塘。江邊鵠子猶憐白。枝上鸎雛亦愛黃。矧此少年生早慧。尤於博學飽曾嘗。宛如濯濯春林色。正似團團望月光。寢底同衾情苟篤。宮中對食效奚妨。仙風舊莫聞周漢。近古猶難覩宋唐。國有四郞眞似玉。聲傳萬古動如簧。採眞同乘飛靑蓋。尋勝聯鞍控紫韁。門下千徒貪被眄。釋中二老昵爲常。登山臨水觀何富。飮酒看花樂不荒。適遇英姿猶吻合。休追往迹但心茫。鳴沙鏡浦何須悵。叢石松亭不用傷。欲闢小庵增締構。竝居精舍度炎涼。我言子計試爲得。意護賢才不曰良。但念老夫雖已耄。素高尊宿若爲量。同盟契券如交預。與戰詩壇尙可當。爲報慇懃邀鈿勒。幷呼尫蹇酌瑤漿。亦兼芸閣能文老。是卽桑門大法王。淸淨始須償宿債。溫柔久已厭吾鄕。芳菲嘉節行當逼。病憊殘骸漸少康。五十韻中難縷悉。樂雲寧肯曠來章。</text>
<text>桑楡景云迫。泣別阿兒涵。問汝向何處。杳杳天之南。專城雖汝榮。此別吾何堪。安有大耄翁。留待期年三。懸知是永訣。痛絶那容談。好去好還朝。公府坐潭潭。毋或墮家聲。人許某家男。眼前雖未見。地下豈不諳。淸白是第一。其次愼而謙。</text>
<text>昨晨送阿兒。今日無來客。空房坐蕭然。有酒誰與酌。咄咄是浮生。未死飜自責。此時若有人。令我解嚬額。一笑足銷憂。絲竹非所憶。</text>
<text>頭禿不須梳。短髮僅寸寸。強自容其櫛。聊以止癢悶。紺髮變星星。古人猶或恨。況無髮可梳。不死猶爲晚。枯木暫不僵。幸無風必偃。</text>
<text>眼朗若明月。大抵如我小。瞳中反有膜。微礙如雲繞。醫云非龍腦。此病終莫療。處處求未得。數日憂悄悄。忽從貴門得。得之初喜笑。醫言此非眞。其形但相肖。畢竟難理歟。月蝕猶復皎。月者是神物。而我亦何較。殆成習注簿。臨死作斯貌。天若不終棄。儻復舊睛瞭。哀號但祈天。藥石非所要。</text>
<text>如予病眼者。閉目臥如何。迺反與吾子。大醉放長歌。更益眩雙目。掩亂見玄花。飮酒若不已。是必病所加。知之竟未斷。雖病又何嗟。</text>
<text>病時猶未剛辭酒。死日方知始放觴。醒在人間何有味。醉歸天上信爲良。</text>
<text>我尙不畏死。此病堪任置。其痛竟難堪。爲有此身耳。四大本非眞。頗亦悟斯理。如今覺痛覺。未入三摩地。</text>
<text>龍腦眞爲百藥王。人間處處覓難輕。一朝得受千金賜。未啓緘封眼已明。</text>
<text>醫王纔到蓽門前。不覺衣裳倒且顚。方接一言知術妙。倉公扁鵲肯同肩。</text>
<text>冒顔乞藥出吾情。特遣名醫意外榮。若借良方淸我眼。一生祝壽質神明。</text>
<text>拙於生事況謀身。被病呻吟又在陳。歲儉已諳邦廩乏。俸疏尤覺我家貧。一牋飛出朱門邃。十斛來堆白粒新。此賜豈惟今日始。緬思元自昔年頻。靑雲蹴送恩如海。粲玉投連澤似春。菜色僮奴同手抃。蔬腸妻子解顔嚬。欣來滿室皆親屬。賀到塡門是近隣。祝壽丹誠天亦感。焚香遙指大年椿。</text>
<text>雹者由來陰脅陽。人云亦自徵動羽。幸無飛鳥中輒殭。免似河平大於斧。</text>
<text>大如馬首如鷄子。上有聖人不爲異。況此僅同梅子耳。團團但作兒童戲。</text>
<text>愆伏所自化。名之曰雨氷。打猛如擲丸。隈屋避奔騰。</text>
<text>翩翩一雙燕。知有舊巢在。勤尋我宅來。當以故人待。涏涏尾猶存。喃喃舌不改。舞轉楚宮腰。便嬛眞可愛。能復幾年看。吾老恐不再。</text>
<text>頷似班將軍。腰如趙皇后。多渠尙微禽。眷眷不忘舊。</text>
<text>我年七十四。久斷衾中事。云何夢魂中。偶與美人戲。鬒髮嚲烏雲。明瞳注秋水。豈惟以心挑。摩撫袖中臂。佯若露頩頰。未幾開笑齒。迺反邀我愛。解作百般媚。嘗謂夢覺同。以此例生死。我今已斷慾。夢裏何未爾。因恐比所熏。淸淨一心地。𪚥𪚥不如今。妄意自疑耳。飜思是器界。一切皆夢寐。摩登伽亦夢。留汝者誰是。但得境解脫。如寤一場睡。況以夢中夢。而疑眞與僞。毋謂此眞心。生死或有異。</text>
<text>我今與家婦。異寢已幾年。汝幸我孤宿。頻來媚嬌姸。人間遮箇事。已悉於前篇。胡不信受之。入夢踵相連。革囊雖見試。灰心寧復燃。吾聞入道者。魔必先妨旃。汝豈此類歟。去矣勿稽延。</text>
<text>漫長路垠送遐征。淚墮方知自感情。瀾涉穩堪尋過海。酒傾醺好更斟觥。酸儒拙合棲幽巷。曠度宏宜鎭劇城。歡舞遍州名必最。管絃專國古稱榮。團天仰狹廻巖峽。沮地行窮入橘橙。官省共參叨父友。喜君於世繼門成。</text>
<text>漫漫遣景迅徂征。幸得偸閑退縱情。瀾息已知心止水。羽騰猶快手飛觥。酸辛話可連更僕。放逸遊期遍帀城。歡笑與君唯合意。訪來欣我覺生榮。團跳弄欲同嘗杏。逬滑枯將共剖橙。官職美多兼藻贍。萬千金敵一篇成。</text>
<text>從來宰相是天星。過我閑門分外榮。但恨怱怱廻玉轡。未容片刻話平生。</text>
<text>病中加又眼昏昏。燕服輕迎國相尊。顔巷雖窮猶有酒。廻車不許與開樽。</text>
<text>先公門下玷門人。更荷恩私異等倫。二十九人皆鬼錄。願公憐我尙存身。</text>
<text>雪紙鶴飜翎。金環鼠開目。張翕因筠籤。翩翩得風足。六月手中搖。炎光何處伏。宜哉分與人。引涼那忍獨。</text>
<text>病是天之爲。看花誰所破。天旣不吾憐。春亦孤負我。已有開花權。開目何未可。</text>
<text>俄聞緋杏開。又報紅桃綻。何況君侯家。百葉最堪翫。邀之未敢赴。豈以目爲患。不知誰作讎。妨我看花眼。遙想新亭中。坐客文彩煥。輭斟霞液醇。快賞霞葩爛。必定有倡姬。亦豈無簫管。悵望費翹頸。世情猶未斷。非爲要飮酒。我病眞可嘆。亦恨被嘉招。未參深愧赧。病復尙可趨。其奈花飄散。</text>
<text>君家邀舊伴。共賞名花綻。嗟我亦情鍾。緣病失同翫。老境期逍遙。胡奈逢此患。亦自怨東君。不先明我眼。虛遣好花開。夸張紅錦煥。因戀少年時。巖下電爛爛。目病手不病。一篇聊弄管。煩公枉來章。使我鬱情斷。意厚語還眞。三復又三歎。但見南遊辭。而我得不赧。退相無由達。令君此宂散。</text>
<text>月食行當復。絃絶亦可續。南遊幸勿卜。竟莫逃天祿。</text>
<text>滄海杳茫茫。孤舟何處適。我願與之歸。儻向蓬萊碧。不如不望之。空使吾心惻。焉知天上升。反恨海山隔。嗟予猶滯凡。彼此迷所卽。</text>
<text>矮屋身隈隱。一箇霜鬚翁。有時一滴酒霑吻。猶未寫千愁萬慮塡胸中。安得與太白子美對醉橫筆陣。吐出鬱氣和長虹。</text>
<text>丁君顧我厚。送此一壺酒。能忍不之嘗。此意良難負。左目雖被翳。唇舌幸無憊。兩手亦得存。持飮庸何害。</text>
<text>男兒豈可鱞。女必縫衣綻。君胡黜妓妾。不趐拚所翫。況復投閑久。傲然不自患。咄咄書空餘。圖悅賓朋眼。引掃一茅亭。共賞紅桃煥。想倒酒波濃。爭鋪詩錦爛。予以病未參。莫預聞歌管。麗水國之南。天遠夢猶斷。予欲歸去來。能忍不興歎。今將弭歸意。頗解吾顔赧。吾何獨赧顔。散人難救散。</text>
<text>知君必牽復。理豈無斷續。今年喜可卜。天人申立祿。</text>
<text>經卷橫在案。芭蕉心未綻。經猶莫披看。何況多般翫。伯陽不言乎。有身爲之患。如無此一身。安有昏明眼。夫子眞詩伯。映世才華煥。筆下風雷騰。腸中錦繡爛。斯文若無君。譬之於微管。知音復有誰。流水絃方斷。浩然有歸心。令我起長歎。大器屈如此。在列能不赧。國公愛人材。畢竟寧敎散。</text>
<text>連山得卦復。知子官必續。爾後更何卜。駸駸逼寵祿。</text>
<text>子曾深遁碧山崖。有底因緣別舊棲。自說滔滔一天地。何東何北又何西。</text>
<text>來何容易去何忙。臨別無端暗斷腸。蓮社主人如問我。爲言深仰法中王。</text>
<text>子是相門子。早通金閨籍。申之霑俸祿。富貴行可畫。胡爲剃玄髮。嘯向雲山碧。道貌已高古。宿世應參釋。暫赴朝廷徵。告訴意可惜。放歸還舊山。臨別良悽惻。好去勖修眞。餘澤及一國。</text>
<text>柏作高節抗。河爲曠懷涵。陌畛蔑心中。恢廓豁西南。白繭寫詩淸。意重荷可堪。澤面施鉛粉。環廻讀四三。擲成金韻雅。浩浩騁逸談。赤蜃浮架海。班虯臥噓潭。百萬錢直篇。喜同予與男。積愁開妙語。厚我於公諳。益友是其君。癡兒喩以謙。</text>
<text>渴水猶或得。渴酒儻能覓。渴雨於斯劇。致之難以力。望天費目役。雲斷天更碧。何問大農殖。先觀畦菜色。天不棄我民。庶賜膏一滴。</text>
<text>中土導鸎春。鸎必當春出。我邦以孟夏。目之爲鸎月。豈以地性殊。其來迺不一。遲早更何問。入耳聲不拂。時時到樹頭。好哢歌喉滑。鳥中聲最佳。稍豁中心鬱。</text>
<text>無酒詩可停。無詩酒可斥。詩酒皆所嗜。相値兩相得。信手書一句。信口傾一酌。奈何遮老子。俱得詩酒癖。酒亦飮未多。未似詩千百。相逢迺發興。是意終莫測。由此病亦深。方死始可息。不唯我自傷。人亦以之責。</text>
<text>脚輭行未得。久積心中鬱。申之目又昏。已矣遮老物。今朝瞥起念。擬欲身生兩翮橫出六合飛奮逸。下則超江海。上焉摩日月。此亦一何狹。不南不北無彼無此是迺道之實。子曾知我心。胡爲反得此摧屈。</text>
<text>潭鱗縮作久閑門。耄暗吾慚已廢文。探遍玉應懸鑑識。植齊桃想放香熏。東南卷膳羅賓會。左右排筵簇妓群。簪墮復遺冠及帶。酒酣仍遞血兼葷。三杯倒了醑添海。一闋聞來歌遏雲。慙却老多侵病憊。參榮得可到霑醺。</text>
<text>或問凡河池。有水從地出。云何此硯池。霑滴始盈溢。呼之以爲池。其意似未必。我答子之言。於理無奈悖。此池非常池。凡目所未察。雖云區區窪。磨出詞放逸。一磨所自出。花柳與風月。千磨及百磨。潤色皇謨密。陶鑄幾詩人。沐浴幾萬筆。大或包天地。深可呑溟渤。硯池復硯池。萬古元不渴。地湧與水滴。其終混歸一。</text>
<text>身老病復攻。不奈胸沈鬱。時時頗自慰。唯是杯中物。尙未足豁然。只此手端一筆奔騰天地如驥逸。因睹子之詩。穿天又出月。起予者迺君。捨君誰復導我平生一一皆具實。翁雖縮凍龜。中有所難屈。</text>
<text>宅心是寥泬。如何奈紆鬱。赫顯矜富貴。是皆物所物。白髮衰耄翁。悒悒悒悒如鳥籠囚逃欲逸。赤錦披華詞。瞙眼開朗月。碧酒香盈杯。訪來當欲橫縱倒瀉中淹之情實。淫癖唯其詩痼疾。知誰有折屈。</text>
<text>織錦雖信麗。不必嗜成癖。未免傷詩體。古人亦稀作。放逸心或泥。蟻封驥跼蹐。</text>
<text>反觀難反觀難。非聖非賢誰會此。必當反己作他身。如見其人動靜與行止。不自私其身。然後能行二字義。譬如吾面形於鏡。卽與他面似。孰有觀人面。竟莫知醜美。然猶未得知。何異盲瞽類。凡百士子銘於心。貴能反觀因省己。</text>
<text>蠶是馬之精。其喙宛相類。喫桑如食草。肥大盈箔裏。旣食又能眠。絲絮出於是。錦繡及黼黻。綃縠與羅綺。莫不由玆生。其益何多矣。大勝此耄翁。略無毫髮利。進不補帝衮。退亦眠食耳。頑然無所愧。蠶蟲之不似。以是常自言。老賊不如死。</text>
<text>今朝飮狂藥。頗覺頭岑岑。尙難剛斷却。輒欲緩愁心。</text>
<text>甘澍霑膏喜可量。已於簷末滴琤琤。披衣起坐須勤聽。旱久今方有此聲。</text>
<text>誰摘林間一葉靑。拈吹口吻成淸弄。君看長笛亦堪聽。費盡筠篁煩鑿孔。</text>
<text>微莫微於蟻。曳蟲猶善走。大小若等視。如虎制百獸。</text>
<text>昨晨猶喜一犁潤。今日決知千畝盈。滿國笑歌應已殷。浪浪聲裏但難聽。</text>
<text>屋漏未遑視。先欣萬物蘇。膏流深入地。無復慮禾枯。</text>
<text>銀潢接派本連天。獷俗驚傳貴胄仙。賓館授成加豆禮。客程還作促轅旋。神披篤副人傾伏。義重元開國活全。親嬖只頻揮滴淚。老衰慙蔑效微涓。臣忠必豈勞官列。屬近當先取戚賢。麟信感廻頑獸悍。鳳威歸革醜雛羶。春秋計外尋廻旆。暮旦心同競擘蓮。辰宿應精鍾鐵膽。杳冥懸壽畀椿年。振振服脫歸伊洛。漠漠途悠夢代燕。塵土視如增戶萬。隣交較豈奪爭田。</text>
<text>棊枰鬪可樂筵賓。慧悟兒奇絶藝眞。羆夢瑞孚男得誕。豹韜兵借局來陳。羸形去認泉流漲。密譜排成兔勢神。施却簟宜窓竹雨。設兼樽好塢花春。垂垂日駐方酣戰。兀兀槌搖退怯人。雌視己知稀手敵。乳餘猶自帶痕新。漪漣溜必盈池碧。濫溢罍須貯酒辛。眉面對將觀捷妙。袖袪牽孰到連頻。披瞳我漸開遮膜。理脚君當起憊身。誰是少歟誰是老。知才一斷議年椿。</text>
<text>五紀同遊投分篤。三年方始枉驂來。箇中但喜携芳醞。宿怨渾消數四杯。</text>
<text>一樽澄醑綠涵涵。再挈猶多況復三。屢荷厚恩無以報。舌霑腸泛得無慙。</text>
<text>眷戀情深老更哀。感君今日惠然來。定知此月泉盈沼。會復經過泛綠杯。</text>
<text>光華慶席。正玉筍參羅迎致嘉客。還有嬌花解語近前堪摘。殷勤好倒千金酒。幸相逢不妨歡劇。兩翁俱老門生獻壽。古今難得。念往日貪遊好樂。恨枯瘦如今何處浮白。多喜開筵別占洞天仙宅。莫敎舞妓停飄袖。顧看看紅日西側。笑哉殘叟。搖肩兼將手雙拍。</text>
<text>笙歌簇席。更錦繡襲熏瓊弁賓客。門擁桃華李艶往年親摘。仙香暗動金杯酒。興飛揚飮酣談劇。紅粧慢唱爭前祝壽。不敎歸得。記昔日曾經此樂。俱重到歡場雙鬢添白。侵夕將廻更坐忘還家宅。有時豁起遭牽袖。任蹉跎烏帽欹側。笑哉殘叟。連呼倡兒促檀拍。</text>
<text>當年試席。在蟻戰正酣誰是門客。經了千淘萬汰始登採摘。天墀拜受黃封酒。便飛榮翼脩鳴劇。奈今開宴稱觴奉壽。此情良得。老坐主乘酣快樂。更呼索華牋濡染氷白。方信門生以是美田良宅。起離妓簇香餘袖。要歸時扶我身側。笑哉殘叟。洪崖肩高醉堪拍。</text>
<text>壇宇寬於大海涵。窮閻猶許扣門三。盤筵草草供談笑。別後那堪顙泚慙。</text>
<text>饒君酒膽似河涵。呷呷含杯未過三。每到携壺連醉我。追思狂態得無慙。</text>
<text>家池不久碧成涵。池上才容客四三。要趁此時邀與飮。不來無奈厚吾慙。</text>
<text>杲日人間來酷吏。淸風榻上臥羲皇。快襟拂面渾閑事。更入紗巾灑頂涼。</text>
<text>門人宴席。有貴介滿堂多是親客。慙我衰髥渾皓倩人方摘。金鍾電釂流霞酒。顧如儂飮誠云劇。但無夫子相酬屬壽。靡由邀得。竟日暮吟詩共樂。嘆曹在無劉元在無白。無問誰家第一養花豪宅。千葩爛映倡兒袖。奈無言解語同側。可憐衰叟。還圖觥船與君拍。</text>
<text>詩筵酒席。自往昔縱遊因號狂客。天上星辰雖遠筆頭皆摘。殘年遇子同傾酒。與題詩漸成繁劇。君猶年少予登老壽。尙皆相得。己退縮將誰與樂。恨孤負春風桃李紅白。將子殷勤不惜往來窮宅。縱欣擲玉堆盈袖。欲親攀歌詠陪側。許容迂叟。詞源相誇浪相拍。</text>
<text>自顔和好猶堪喜。彼面雖姸奈我何。多向美人終蠱惑。男兒誰免誤於魔。</text>
<text>人於喫物嫌辛物。酒味深辛樂奈何。必欲使人腸腐爛。不知元是毒中魔。</text>
<text>詩不飛從天上降。勞神搜得竟如何。好風明月初相諭。着久成淫卽是魔。</text>
<text>虛臺豁榭。自足淸風未知朱夏。不分豪門亦呼我。宴席綺包羅裹。可憐兩箇紅粧。皓齒笑勸玉觴。感極敢辭芳酒。唯愁歸路扶將。</text>
<text>盛張華宴會簪纓。兼召閑門腐爛生。花柳風流餘舊習。久昏雙眼似還明。</text>
<text>滿座嘉賓競獵纓。尙容燕服老門生。君侯鑑識難欺蔽。猶把荒詞浼鏡明。</text>
<text>風曉床琴咽。陰天柱礎津。讀殘書在手。睡氣着來頻。</text>
<text>靜戶風開幔。明窓日弄塵。屋烏啼孝子。簷燕舞佳人。</text>
<text>有意尋園去。無端入閣來。脚危心莫制。難遣上層臺。</text>
<text>歲儉民幾死。唯殘骨與皮。身中餘幾肉。屠割欲無遺。</text>
<text>君看飮河鼴。不過滿其腹。問汝將幾口。貪喫蒼生肉。</text>
<text>十分芳酒霑唇滑。一段淸氷凍手寒。每荷異恩無以報。但知老眼淚汍瀾。</text>
<text>年年送與千金酒。副以寒羞及別羞。爲愛閑門衰病叟。遣消煩悶遣消憂。</text>
<text>六月無霖潦。天機固莫知。雨師飜自愧。夜翳密飄絲。</text>
<text>比因左目患。久矣不作詩。猶有右目存。云何迺如斯。君看一指傷。滿身苦難支。安有目官慟。同類恬不隨。興復從何出。而事作詩爲。</text>
<text>西華已蕭索。北寨尙昏蒙。坐待文明旦。天東日欲紅。</text>
<text>吟詩臥窮巷。爽氣透屋浮。上天結爲露。散作人間秋。</text>
<text>雨餘庭院簇莓苔。人靜雙扉晝不開。碧砌落花深一寸。東風吹去又吹來。</text>
<text>鳳城西畔萬條金。句引春愁作瞑陰。無限狂風吹不斷。惹煙和雨到秋深。</text>
<text>五夜不知風雨惡。醉和殘夢度晨鷄。家僮忽報南溪漲。半泣山花到石階。</text>
<text>畫裏當年見五臺。浮空蒼翠有高低。今來萬壑爭流處。自覺穿雲路不迷。</text>
<text>已臨絶壑俯長松。更踏層梯策瘦筇。還笑遊人心太躁。一來欲上㝡高峯。</text>
<text>小梅零落柳僛垂。閑踏靑嵐步步遲。漁店閉門人語少。一江春雨碧絲絲。</text>
<text>口適何煩食萬錢。身安可以謝重氈。一言坐却百金使。須信先生妻更賢。</text>
<text>酒痕微微點玉顋。暗香搖蕩隔林人。紅杏紫桃無遠韻。一枝都占上園春。</text>
<text>風輕不用臙脂雪。月冷潛驚玉露香。別院曉寒煙淡淡。數枝和睡靚新粧。</text>
<text>候騎傳呼未入州。紅旗翠蓋滿天浮。金符紫吏迎遮道。猶步驊駵不點頭。</text>
<text>衣冠軒簸向空飛。旬五歸來自有期。須信冷然非大適。無風還有待風時。</text>
<text>月浸長江雪壓枝。中流回棹漾漣漪。相忘不獨山陰客。興盡歸來我亦誰。</text>
<text>督郵風味最高高。何用眞珠滴小槽。漉罷拂巾還自着。不妨衰鬢帶霜糟。</text>
<text>三峯縹緲是新居。一抹斜暉轉碧虛。已信此行無去住。浪吟猶自倒騎驢。</text>
<text>繞檻爐煙學細雲。酒醒愁重兩眉春。鶯驚雨脚斜穿院。蜂把花心嬾避人。</text>
<text>滿樹春紅泣露華。映門垂柳欲藏鴉。作詩亦是妨眞興。閑看東風掃落花。</text>
<text>巫山十二但聞名。驛路偸閑午枕涼。剩骨一峯雲雨惱。傍人應笑夢魂長。</text>
<text>啾啾多言費楮毫。三尺喙長只自勞。謫仙逸氣萬象外。一言足倒千詩豪。</text>
<text>老僧長伴蒼髥叟。何更移眞入扇團。</text>
<text>富貴也悲秋。孤吟況弊裘。閱多人寵辱。問幾日歸休。落葉埋金井。疏砧響石樓。聊將倦遊興。欹枕問滄洲。</text>
<text>淸切天居近。徘徊閣道深。樓明初榜殿。月落半庭陰。煙色籠溫樹。風聲度舜琴。醉顏侵夜起。殘夢雜微吟。</text>
<text>薄暮趨宸伏。彤庭逐貴遊。詩懷憑酒得。世態向人羞。新月彎宮樹。華燈上御樓。坐思天下事。何日借前籌。</text>
<text>小雨朝來卷細毛。浴江初日暈紅濤。千門撲地魚鱗錯。雙闕攙天鷲翼高。吳苑裌衣晴鬪草。漢宮仙袂醉分桃。多慙久忝金閨侍。與倚淸香奉赭袍。</text>
<text>嬾隨桃李鬪嬌嬈。素艶閑愁鎖寂寥。虢國夫人嫌粉黛。漢皐仙子佩瓊瑤。半墻疏影風前亞。掠鼻淸香雨後飄。十二玉欄春欲暮。急須摹取上鮫綃。</text>
<text>小樓高倚碧孱顏。雨後登臨物色閑。帆帶綠煙歸遠浦。潮穿黃葦到前灣。水分天上眞身月。雲漏江邊本色出。客路幾人閑似我。曉來吟到晚鴉還。</text>
<text>分外何勞更苦神。無心駟馬納高門。偶因蛇虺成佳夢。長得兒孫有老盆。井渫亦能源吐泒。竹枯猶解筍抽根。他年尙可傳遺業。已把浮生任有垠。</text>
<text>幾年孤影每傷神。老去俄驚帨在門。弄筆豈能知數字。繰絲但要盡三盆。會看魚隊浮波面。厭聽蟲聲叫草根。煩子淸詩屢相賀。筆傾河漢若爲垠。</text>
<text>却看濃墨久含情。忽喜涼風四面生。銀竹已隨雲脚捲。玉盤還共露華淸。遊人欲散重呼酒。娼妓相招更按笙。應爲天瓢洗空碧。孤光全勝別宵明。</text>
<text>疏慢年來困暑炎。小亭那更晝厭厭。叵堪日影侵虛牖。欲乞松枝補短簷。聞道老株流鳳髓。間將新斧伐虯髥。倘能分我淸涼陰。肯羡侯家水作簾。</text>
<text>東君試手染群芳。先點寒梅作淡粧。玉頰愛含春意淺。縞裙偏許月華涼。數枝猶對撩人艶。一片微廻逐馬香。正似淸溪看疏影。只愁桃李末升堂。</text>
<text>九原一旦成千古。四海三年遏八音。</text>
<text>兩手蕉心經卷卷。半肩山色衲層層。</text>
<text>風吹釣叟帆邊雨。山染沙鷗影外秋。</text>
<text>觸石樹腰成磊碨。入池泉脚失潺湲。</text>
<text>欲風犀楓扇。自氷火雲天。暑退蠅難近。秋回雁莫先。小荷翻掌上。團月墮襟前。雅稱麾軍將。曾隨畫水仙。䊵新如翦雪。柄古尙含煙。安石仁風遠。羲之醉墨顚。畫昏餘彩女。恩薄怨涼蟬。把翫臨寒簟。楊州百萬錢。</text>
<text>南省掄材早忝魁。亞元還領桂宮春。靑雲路上礿甘分。白日光中也立身。王事獨勞雖竭節。國恩難報每沾巾。嚴君舊愛雲無跡。慈母殘生甑有塵。淸白漫留傳世寶。文章未療病家貧。銀鉤若點分憂籍。須念三朝歷仕人。</text>
<text>達情宣澤爲高憂。早領群儒價㝡優。西掖尙餘紅藥興。內庭兼侍赭袍遊。擎天巨梓千尋直。捧日祥雲五色浮。御案獸香熏袖裏。詔牋鴉墨落毫頭。曾因物外傾朝望。不許人間告后猷。想像萬機偏有賴。蓬窓喜淚亦難收。</text>
<text>待物當以信。應天當以誠。爲善畏人知。陰德猶耳鳴。平時等愚陋。臨事見眞情。君子故守分。恥有過實名。嗟予聞道淺。㦖㦖空此生。歲晚無所獲。如農初不耕。</text>
<text>道左賈時憎。志迂遭物責。居然見陸沈。有甚風波激。寸苗庇長材。象彩猜太白。爭將脆似葦。却笑介如石。寧甘無辜失。可忍非義得。憂來不敢說。詩以代鵩臆。/text>
<text>少年慕功名。爲善忘早晚。高懷月在天。逸氣驥走坂。胸中貯諫書。一一堪綴纂。安知蟻鼻缺。坐使純鉤損。遂令萬丈虹。縮作一寸短。心知儒冠誤。感歎時豈免。然嘗在大鈞。天聽終不遠。<時去不可追。泰來非我勉。</text>
<text>陋巷少閑燥。迺爲淫潦迫。遊鞍稀拂拭。但見蛛絲織。嘗聞傲吏語。學道無鬼責。問渠百年間。憂患那得力。吾故把藜羹。無心慕肉食。</text>
<text>香宮稽顙扣瓊宮。霓旌羽節排寒空。嬰香噴作篆文曲。紙錢窣窣呼天風。夜深月悄人語絶。時聞玉漏聲丁東。王母歸來獻天壽。千年老樹桃花紅。</text>
<text>秋容漠漠湖波綠。雨後平沙展靑玉。數行翩翩何處雁。隔江啞軋鳴相逐。靑山影冷釣磯空。浙瀝斜風響疏木。驚寒不作戛天飛。意在蘆花深處宿。</text>
<text>萬頃湖波秋更闊。微風不動琉璃滑。江上高樓迥入雲。憑欄𪚥𪚥淸如潑。俄聞輕櫓鳧雁聲。頃刻孤帆天一末。飛禽沒處水呑空。獨帶淸光攢一髮。</text>
<text>斷岸湖痕餘宿莽。鷺頭插趐閑爬癢。銅盤倒影波底明。水浸碧天迷俯仰。歸來蒻笠不驚鷗。一葉扁舟截紅浪。魚兒滿籃酒滿甁。獨背晚風收綠網。</text>
<text>靑山宛轉如佳人。雲作香鬟霞作唇。更敎橫嵐學眉黛。春風故作西施嚬。朝隨日脚卷還空。暮傍疏林色更新。遊人隔岸看不足。兩眼不博東華塵。</text>
<text>滿眼秋光濯炎熱。草頭露顆珠璣綴。江娥浴出水精寒。色戰銀河更淸絶。波心冷影不可掬。天際斜暉那忍沒。飄飄淸氣襲人肌。欲控靑鸞訪銀闕。</text>
<text>江村入夜秋陰重。小店漁燈光欲凍。森森雨脚跨平湖。萬點波濤欲飛送。竹枝蕭瑟漉明珠。荷葉翩翩走圓汞。孤舟徹曉掩篷窓。緊風吹斷天涯夢。</text>
<text>煙昏萬木棲昏鴉。遙岑不見金蓮花。數聲晚鍾知有寺。縹緲樓臺隔暮霞。淸音裊裊江村外。水精霜寒來更賖。行人一聽一回首。香靄濛濛片月斜。</text>
<text>江上濃雲翻水墨。隨風雪點嬌無力。憑欄不見昏鴉影。萬枝繁華春頃刻。漁翁蒻笠戴寒聲。賈客蘭橈滯行色。除却騎驢孟浩然。箇中詩思無人識。</text>
<text>昨夜山梅一枝發。山中老僧不知折。使君年少正多情。走傍寒叢問消息。恨無仙人雙玉簫。吹破人間遠離別。到山三日不登山。無奈東風却悽切。明朝上馬入紅塵。誰賞堂前一簾月。</text>
<text>去年九日秋澄閣。楓酣晚霜湖色薄。鴉鬟捧酒壽佳賓。手揉秋香沈琥珀。畫欄細裊茱萸煙。醉眼生紅呼不覺。江東陳迹俯仰間。此日西遊天一角。漁陽南畔不見山。野店蚊雷屯豹脚。道傍強飮不成歡。短日紅煙添寂寞。唯有西風猶古態。蕭蕭醉着烏紗落。</text>
<text>花瓷碎玉含微涓。溪毛翠嫩根龍纏。風姿癯瘦甚可愛。知是草中山澤仙。自將靈液侵寒碧。曉來葉葉垂淸滴。已驚秋意滿房櫳。忽覺詩魂迷水石。蓮花淸淨出泥淤。白芷芳馨生海隅。誰識蒼然几案上。寸根歲久還生鬚。禪窓日永香煙裊。一枕隨風竹陰好。上人睡足眼波寒。宴坐相看不知老。</text>
<text>丱角森森。東海之蒼煙。紫芝曄曄。南山之翠巓。等是當時避秦處。桃源最號爲神仙。溪流盡處山作口。土膏水軟多良田。紅狵吠雲白日晚。落花滿地春風顚。鄕心斗斷種桃後。世事只說焚書前。坐看草樹知寒暑。笑領童孩忘後先。漁人一見卽回棹。煙波萬古空蒼然。君不見江南村。竹作戶花作藩。淸流涓涓寒月漫。碧樹寂寂幽禽喧。所恨居民產業日零落。縣吏索米將敲門。但無外事來相逼。山村處處皆桃源。此詩有味君莫棄。寫入郡譜傳兒孫。</text>
<text>吾聞晉日雲雷擾。英雄性命誰自料。腸斷蛾眉金谷春。夢寒鶴唳華亭曉。江東季鷹酷愛蓴。秋風歸帆疾如鳥。後來眞味識者稀。豈獨知幾人自少。君不見五侯席上厭羶葷。玉椀氷絲時一要。千里甁甖費携擔。懸知咀嚼無風調。爭如江南無事人。一頂烏紗臨碧沼。手探柔條活欲飮。石鼎微煎看徐攪。下鹽却笑羊酪鹿。解酒欲鬪鱸魚妙。寄書乞詩意有在。諷我欲脫紅塵鬧。靑衫薄宦有何好。夢魂已落滄洲渺。我行何必待秋風。明日休官理歸棹。</text>
<text>寄語郞君早早歸。欲師鄲郾世同居。憐渠獨扇蚊飛枕。恨我難憑犬寄書。莫效胡威空問絹。已聞羊續久懸魚。錦囊詩草三千首。多是花前醉興餘。</text>
<text>二年相憶苦難歸。身寄幽蝸殼底居。吏散獨陪棠樹茇。客來應向練裙書。橫經漂麥思高鳳。問禮趨庭想伯魚。要識來期行漸迫。兩條黃色上眉餘。</text>
<text>端坐蕭然肖衲僧。愛君閑話更桃燈。人呼白日無雙客。身到靑雲第幾層。況有新詩淸似玉。解敎塵眼冷於氷。少年氣逸應欺我。沈約衣寬漸不勝。</text>
<text>冷淡生涯厭較僧。羡君豪眼慣饞燈。醉携紅袖香生座。吟罷瓊樓月上層。賀得茂松偏是柏。映來潤玉必須氷。過門忍促朝天馬。空望靑雲悵莫勝。</text>
<text>不招棋伴卽詩僧。斷送長宵只一燈。讓蝶雪微猶解舞。學峯雲淡不成層。甁含何恨啼爐火。筆惜餘尖怯硯氷。賴有珠璣落窮巷。爛盈襟袖重難勝。</text>
<text>朝退時時愛訪僧。又逢閑客共棋燈。尋山雨帽低沈角。趁闕風纓緊作層。湘淥飮傾杯面玉。蜀牋吟染案頭氷。九原可作先相較。李杜於君定孰勝。</text>
<text>憂喜忘來似定僧。任他金粟巧排燈。琳條蔭地強千丈。玉隴通天僅萬層。睡美工夫深巷雨。夜寒消息一甁氷。卜商肥瘦君何問。已覺紛華戰不勝。</text>
<text>班生古者史之雄。筆頭不較陳孟公。當時豪焰摩靑空。酒酣使氣飛長虹。閉門留客投轄醉。一樽不領人間事。子雲巨儒好文字。陳說酒客與法士。空甁獨在井之眉。腹盛水漿何所爲。攂入井中誰復悲。滑稽可愛唯鴟夷。陳公差樂張竦苦。醉亦何害醒何補。百世之孫君獨步。坐酌東海自呑吐。醉中不覺升靑天。一聲踏碎琉璃甎。寅緣漸到紫皇前。霞冠玉弁風吹顚。是時周公孔子皆在後。相看彈指復叉手。皆言子昂李白上到天仙今已久。詩之鳴者復誰有。子可嗣唱何遽離人生。遣之復還補以陳公太白之心精。所以鍾其靈。胸襟五臟日益泓而淸。君不見高樓雖百層。正合着陳登。如我臥地猶難勝。</text>
<text>陳郞年少氣尤雄。指麾電母鞭雷公。斗膽可吸江湖空。有如跨天萬里飮海之長虹。金鍾行酒日日醉。吟詩作賦渾閑事。袖携聯珠數百字。扣門爲訪狂居士。居士老矣霜欺眉。造物以我將安爲。一生獨抱窮道悲。他人脚底太行巫峽猶平夷。鍊石五色空自苦。天固不缺何所補。子亦於吾何異笑百步。雖廁金門滿腹琅玕猶未吐。相逢其幕劉伶天。醉倒況有支頭甎。是時白雪舞簷前。輕薄柳絮飛狂顚。箇中風流不落李杜後。灑翰飛文皆老手。莫辭促席留連久。此會人間信難有。諸公擧酒屬先生。共道先生匈中何物以爲精。自君之生天不聖地不靈。山失其秀水失淸。宦路高高千萬層。期君穩穩上頭登。蒼生重望非子復誰勝。</text>
<text>風騷壇上呑群雄。一出奇語驚人泣鬼倒天公。靈玉雖藏氣射空。我恐騰精掣影上天化作五色虹。讀之泠然洗我醉。擬刻靑瑤傳好事。君詩不獨騁文字。意欲使我酣歌痛飮不作酸寒士。謂言人生戚戚不展眉。安用男兒爲。東流之水不須悲。直到崑崙頂上倒瀉河浪囚馮夷。作詩何用蟲吟苦。他年文苑傳半紙書名又曷補。君起舞月隨步。口可飮酒是非臧否何曾吐。我今行止亦關天。碎擊僅免靑州甎。舊交零落過眼前。邇來獨坐誰與放狂顚。早識郞君一笑論心後。是處相携惜分手。人間局束不堪久。安得作神遊八極大鵬與希有。箇兒東方生。豈是帝臣乃是天上歲星精。千年一實蟠桃靈。笑履東海何異褰裳涉淺淸。君不見蓬萊宮闕高層層。非有仙骨何由登。金丹未就悵望情何勝。</text>
<text>二年蓬轉久離根。邂逅寒暄只一言。邀醉散仙天是幕。鎖留歸客雪爲門。數篇詩句閑中迫。一局棋聲靜裏喧。到處逢場卽仙境。九霞觴滿莫輕翻。</text>
<text>人琴幸暗合。絃手穩相迎。寓古心逾淡。通仙骨欲輕。淸於巖溜落。幽却谷風生。聽罷月微側。泠然洗我情。</text>
<text>悽景調商促。陽春撫角迎。數聲敲月慢。餘韻出花輕。舊譜胸中了。新翻意外生。倩君能聽否。雖老尙鍾情。</text>
<text>凍泒潺湲出。春風料峭寒。得年顏欲改。感物意難安。烘炭初嫌烈。涼衫漸近單。柳纔檯眼綠。桃未吐唇丹。水漫魚遊樂。林暄鳥語歡。良辰此莫勝。佳會古猶難。飮幸松亭靜。吟從樺燭殘。酒踰雲液酌。饌勝菊英餐。漸欲天爲幕。何占日上竿。高情穿月脅。逸思跨風翰。酩酊甘杯釂。功名任印刓。靑衫猶寸祿。白髮尙微官。不分碧紗護。知非黃土團。假如千日醉。曷賽一生酸。歲月難留絆。神仙夢亦干。紅塵猶啄腐。丹鼎未呑丸。悵望壺天路。空沈陸海瀾。得君欣且服。行己正而端。失意曾遺甑。除官忽夢棺。子心甁苦窄。子意海何寬。忝作雙飛鶴。來尋五色鷥。直須披肺腑。愼勿覓痕瘢。話舊腸先斷。論交淚已汍。隨珠無處售。趙璧有誰看。賤子便丘壑。郞君長綺紈。心憐淸似水。言喜臭如蘭。睡魄驅還泥。詩源倒欲乾。知音如不聽。流水爲誰彈。</text>
<text>作詩非名花。筆下無姸詞。絶欲遇仙紅。腸錦時一披。及看此花艶。意極反如癡。終朝索一句。吟苦寒螿悲。畢竟寡好語。對花顏何施。花亦向我笑。低昂似相欺。有如多情子。浪憶一妖姬。道傍忽邂逅。相對空逶遲。脈脈竟無言。況奈論佳期。請君勸我醉。更賞夭天枝。詩從醉裏出。儻可敵嬌姿。</text>
<text>東山𪚥傳小林亭。松操寒餘獨也靑。欹枕月朝還𪚥髮。岸巾風晩自忘形。草塘殘夢驚新句。竹塢芳醪倒古甁。爲問淸歡何處在。賓來只勸倚軒欞。</text>
<text>誰說一身藏處難。歸來塞馬不徒然。醉來榮辱忘這裏。老去功名屬那邊。好學喜曾同伯鯉。落張</text>
<text>落張</text>
<text>何處春光好。浮萍觸處忙。柳風碧裊裊。花雨紅浪浪。樽酒談盤古。笙歌醉洛陽。倚欄文長老。詩味爲誰長。</text>
<text>憶曾西子下吳臺。醉魄因風一舞來。晝猒鶯啼眠半破。殘紅何忍踏庭苔。</text>
<text>年去年來無限春。嶺南深塢別臟春。尋芳杜牧期應晩。綠密紅殘欲暮春。</text>
<text>世俗從來未悟眞。道將身外更求人。唯君養體如枯木。命畫分形號喜神。暮對紫雲詩皃古。朝觀白鶴野情新。謝公悲鏡還堪笑。蒭句何須歎已陳。</text>
<text>春風不可往來遲。待此淸時但覆棊。別後客柯何處爛。竹窓燈閣亦便宜。</text>
<text>日永人稀意不窮。榴花香夢已成空。園林鶯老葉陰黑。離落鳩閑桑椹紅。沙枕半推蕉榻雨。葛衣初脫竹階風。懶軒孤臥無詩友。誰與相將到碧筩。</text>
<text>逐世忘榮辱。參禪慠主賓。釋儒今合道。休忌洞庭春。</text>
<text>石障巖屛不假粧。草煙苔露自然香。白雲溪暗猨聲歇。片月松高鶴夢長。已與陶潛携慧遠。不須山簡到襄陽。夜闌樽盡斗杓落。醉札多情鴈數行。</text>
<text>偶訪先生𪚥𪚥家。小軒山雨晩來多。淺酣對坐默無語。雪鬢霜頭奈老何。</text>
<text>松深檜𪚥不人家。簷雨軒風興味多。𪚥案傳聲看𪚥𪚥。𪚥𪚥𪚥曉𪚥𪚥何。</text>
<text>靈𪚥先𪚥𪚥分𪚥。食𪚥重來病骨生。𪚥𪚥𪚥移身𪚥𪚥。𪚥𪚥渾敎世間情。𪚥樓殘雪日初晩。杜榻薄𪚥風更𪚥。𪚥𪚥𪚥𪚥偏有味。何如九老會雙明。</text>
<text>洞密煙𪚥𪚥。高樓揷上峰。石跨林下虎。松臥澗邊龍。月聖山多色。風狂海變容。此來塵土𪚥。洗盡數觴𪚥。</text>
<text>𪚥𪚥𪚥𪚥𪚥。𪚥𪚥𪚥事空。講軒花片片。知雨幾飄紅。</text>
"<text>霜秋萬像各矜姸。從此吾王賞愛偏。他日廣寒遊欲遍。不知宮月幾旦全。天苑𪚥𪚥有𪚥姸。宸翰𪚥𪚥造化偏。敢望形容神聖德。𪚥將天地兩𪚥全。天低無物不𪚥姸。何獨𪚥承雨露偏。至暮異恩無計報。但期忠孝一心全。</text>"
<text>多日讀書苦。知君大瘦生。蠅頭輕祿利。蝸角笑功名。狂蹄雲千里。高吟月五更。老來無白髮。何處服黃精。</text>
<text>瘦馬殽殘月。秋風野意寬。葉聲和帽落。山影撲衣寒。鴈沒霜天遠。蟲飛露草𪚥。陟崗詩未畢。初日掛銅盤</text>
<text>煙深難覓路。梯逈恐憑虛。白石叱羊伏。碧樓驚蜃噓。牛閑堤草遠。鷺去野雲舒。杜瘦詩堪詠。溪山畫不如。</text>
<text>猒隨群卉一時生。故殿餘春次第萠。隴上昔嫌多被賤。禁中今喜獨承榮。風脣半卷脂痕膩。露臉初肥黑子明。花譜未宜題作狗。天敎百合換芳名。</text>
<text>美酒三盃綠潑。仙葩二朶紅酣。門外斜陽別路。那堪蹄北輪南。</text>
<text>不覺仙陽過玉池。一番蓮影忽西移。返魂香裏尋無路。却恨靑樓失舊期。</text>
<text>年纔二八下瑤池。步步金蓮綏紱移。何事一朝先羽化。便尋蓬海伴安期。</text>
<text>雙飛早學鷰差池。金石友心誓不移。今日斷絃難可續。伯牙徒自憶鍾期。</text>
<text>二𪚥寺前不白問。東國𪚥𪚥早𪚥𪚥。今來記得𪚥𪚥句。始覺空門氣味長。</text>
<text>數掬山光秋碧瘦。一叢楓色晩紅姸。若將詩酒留佳客。及取黃花未落前。</text>
<text>隨處浮蹤乱不差。一床風雨臥僧家。爲時悲早飄頭雪。入夜醒遲落眼花。吟罷燈華棊上暗。談餘斗影案前斜。箇中風物何煩問。數筆江山似未嘉。</text>
<text>落張落張落張落張</text>
<text>修眞中自靜。貪道外如癡。即此蕭條會。不宜離別隨。東都明月夜。西邑綠楊時。兩地三年夢。故人千里思。</text>
<text>問寺一廻舡。層臺揷暮煙。磬搖雲外月。樓動水中天。妙說聞揮塵。仙遊見散錢。波濤今未息。師獨大平眠。</text>
<text>少年曾入白駒場。仗城今朝鎭一方。遙想轉籌蓮幕下。擁前𪚥履響丁當。</text>
<text>戰勝殊功重太山。人言黃閣拜高官。一朝掃盡胡塵後。花下何妨𪚥酒歡。</text>
<text>濯濯王公態。滿庭金線垂。忍借佳人手。臨行折一枝。</text>
<text>聞噵關東路。高低十里垂。此時歌一曲。髣髴唱楊枝。</text>
<text>歌罷陽關雨挹塵。杖頭行色曉來新。安君問我師當說。一榻淸風夢故人。</text>
<text>居民誰換住華名。眞箇當年短李亭。嵓水雲飛千尺白。壑松煙動十程靑。遊人弄鳳知吹管。過客求鵝訝寫經。奉詔何時尋此地。旋敎愁醉暫蘇醒。</text>
<text>日尋簫寺旋忘家。樽酒相將倒九霞。竈外三煨柴有品。窓前六出雪分花。辭來新句慙黃絹。吟罷前題覓碧紗。此日歡娛天所賦。揮毫不覺落光華。</text>
<text>信步閑尋覺帝家。好將僧侶臥煙霞。談餘壁上燈生暈。吟苦樽前筆吐花。謝屐登山何用蠟。陶巾漉酒不須紗。從今莫嘆流年疾。已遣仙丹服九華。</text>
<text>三首座兩三重。不雨英聲雷海東。何待座頭施酒令。須將徹夜倒千鍾。</text>
<text>洞天行數里。形勢險崤函。草茂藏珠岸。虹𪚥蘊璞嵓。人憐垂柳折。鳥愛落花含。誤入神仙境。殊慙俗跡凡。</text>
<text>欲去人心遠。驚呼罷黑甜。出門嗟日昃。涉水喜風恬。樹色含煙重。溪聲激石添。黃昏誰解報。空碧淡虛蟾。</text>
<text>晨興遠涉道途錦。野草山花露汪然。南望眼勞思鵠嶺。北行身困過龍泉。乱絲拖路千條柳。輕素飄風一陣煙。帝力在民民不識。春耕秋斂謝坤乾。</text>
<text>謬承綸命到孤郵。德乏蘇民有隱憂。昨被賊兵屠戰馬。今逢債主𡙸農牛。村家盡鑠餘灰散。公館多傾落葉稠。塞外胡塵無計掃。路傍遺骨有誰收。關高弔客尋函谷。山險憐人過不周。父老未知王事苦。少年緣底雪飄頭。</text>
<text>一拂征衣憩此郵。不煩萱草已忘憂。飛鳴谷口山雌雉。懶臥田頭水牯牛。絶嶺松風琴韻急。短亭蒹月燭光稠。洞雲𠇓路朝難撥。野火連山晝不收。笛怨忽思樓上趙。枕寒那見夢中周。臨行惜此須臾景。傍壁沈吟側鶴頭。</text>
<text>𪚥栢庭前一拜塵。危樓百尺揷晴旻。醉談解印陶明府。茶鬢飄煙杜舍人。嶺外猨呼殘月曉。嵓邊鳥罵落花春。誰知達士相逢歲。水水山山覿體眞。</text>
<text>登山路幾千。白日忽昇天。櫬竹心非俗。飡霞骨欲仙。架嵓開靜室。𪚥木引淸泉。黃絹碑文異。誰敎妙手鐫。</text>
<text>開西渾戰地。師獨太平人。蔬糲充飢腹。煙霞養瘦身。吟風誇草聖。賣月慠錢神。一讀先翁句。紗籠更拂塵。</text>
<text>俯視乾坤一切空。孃生肉眼卽神通。倚欄午夜千山月。卷箔晴天萬里風。逈起樓臺應鬼設。細彫嵓石不人工。寰中未曉鍾先動。始信雞前日出東。</text>
<text>槐縣陰深駐鈿車。賞來風物一何殊。枕連雲影心無累。窓近山光眼不枯。鈴閣今朝拖黑綬。玉堂何日撼流蘇。豊年瑞應憑誰驗。耕沼氷龍露地趨。</text>
<text>訪來春色上眉分。別去愁煙鏁洞門。品坐淸歡還記否。笑談三日會栖雲。</text>
<text>醉後龍虵筆下分。西巡陰德剩于門。到頭題詠詩多態。髣髴春空藹藹雲。</text>
<text>筆短未知書八分。感公容我上龍門。蘇民二載功雖輒。今日欣看稼若雲。</text>
<text>樓臺縹渺倚天關。對屋蕭條數朶山。雲影拂庵醒道眼。水光侵榻凍詩顔。困來閑枕欹松下。睡後名茶煮竹間。應是奇章曾過此。滿山嵓石刻斑斑。</text>
<text>昔年嚴父出陽關。爲訪高僧過此山。月榻依俙垂雪鬢。風䆫髣髴對氷顔。未追羽盖飄雲外。空看紗籠掛壁間。今日九原如可作。何妨再着舞衣斑。</text>
<text>日晩尋僧遠。林深覓路難。定肩高聳岳。談舌廣翻瀾。藥竈朝猶暖。茶泉夏更寒。祝君成願牘。瀝血又刳䏏。</text>
<text>鹿馴窓外雲無事。猨嘯嵓前月有期。來往如梭師莫猒。不妨禪榻鬢絲垂。</text>
<text>溪響初聞舌更長。嵓花幾見鳥含香。這間自有安排處。半夜西來大似忙。</text>
<text>旅枕偏驚一掬凉。侍兒何害喚鶯鶯。對軒初遣茶筵設。促坐從敎酒令行。花泛虎溪迷去路。月明廬岳放歡情。到頭未得除詩癖。却愧年來大瘦生。</text>
<text>入雲寒澗繞亭長。泛出殘花帶異香。世上塵痕終可洗。餘冷欲𪚥客衣忙。</text>
<text>小軒松老鶴聲長。𪚥鉢山蔬繞箸香。何幸謙餘泉石畔。好將詩酒何閑忙。</text>
<text>訪禪滋味悟蒸沙。萬事從他曰更加。遊鬢愧飄憂國雪。泣衣輕拂對賓霞。于䆫飽喫飢來飯。晴楊濃處睡後茶。一鉢生涯隨分足。是山何處不爲家。</text>
<text>山山與水水。萬萬復千千。征斾拂雲外。酒旗飄柳邊。風塵曾慠世。桃浪可尋仙。迎送郵籤急。敀來似夢然。</text>
<text>酒聖何妨到處中。流年迅若百川東。天涯遠岫橫愁碧。林外殘暉曳慘紅。雲月高遊渾似夢。干戈往事摠成空。丈夫出世行何畏。一迫須敎虎穴窮。</text>
<text>我愛車先生。多才蕭灑又風流。超然自有塵外趣。關西勝地好與墨君相優遊。請君許我狂迢。天敎風月屬吾儔。世事何關念。功名蝸角利祿蠅頭。催鞭見訪莫辭勞。煙雲好處且待公遲留。</text>
<text>政事堂深憶舊叢。貞姿宛見紙屛中。要敎三界除勞熱。盡出瀟湘一葉風。</text>
<text>落張</text>
<text>倦投郵舍解歸鞍。盡日遲留獨倚欄。槐柳陰陰阡陌遠。輪蹄擾擾道途寬。瑤華漂渺煙生島。玉韻琤琮水下灘。未得居中臣子愧。度開能不涕沈瀾。</text>
<text>別後思君淚。盈衾已作淵。欲行行屢誤。將語語難全。念此誰爲爾。非君孰使然。阿誰徑催喚。借見未魂前。</text>
<text>瀛州形勝地。半日駐征鞍。牛岸短煙暗。鷺村疎雨殘。倚欄花氣暖。欹枕竹聲寒。早晩投簪紱。隨君理釣竿。</text>
<text>杖頭飛一室。向此太平鄕。雲重朝鍾澀。風泠午枕涼。雪留侵戶月。秋早滿階篁。數日隨僧落張</text>
<text>江山萬萬又千千。春花早委𪚥𪚥𪚥。洞密樹陰繁似𪚥。林深雨色細如煙。龕燈𪚥窓明𪚥暗。雲天微茫斷復連。賴有吾師巧增損。𪚥中風𪚥四時便。</text>
<text>春雨𪚥𪚥𪚥。𪚥𪚥𪚥念𪚥。旅愁燈燭𪚥。𪚥𪚥𪚥𪚥知。吟罷詩盈軸。歡餘酒滿巵。此行猶可記。落筆愧羲之。</text>
<text>我本疎狂不似人。連年承命又南巡。花鄕忽遇知心友。𪚥色雙分𪚥𪚥春。</text>
<text>萬里征衣一拂塵。橘杯傾盡洞庭春。餘歡未畢鳥𪚥落。入夜靑燈稍可親。</text>
<text>洞密嵓深紫華重。夜來禪鉢呪降龍。打眠窓外猿窺枕。人定庵前鶴訪松。峰缺呼看明月湧。庭幽喚破碧苔封。因知此地尤淸勝。駐得吾師不繫蹤。</text>
<text>蕭條一徑竹陰深。歲久沙啚沒舊林。滿洞烟霞知有計。𪚥年塵土已無心。雲壇往事參如昨。𪚥𪚥淸歡興在今。稽首淚瞻堂上影。却嗟生晩未曾尋。</text>
<text>溪山千古𪚥。草樹四時靑。爐鴨頻開喙。床龜好養靈。一條防火杖。數幅換鵝經。這裏許多味。幽奇不可形。</text>
<text>朝出白鷄山下路。暮投鑽燧驛東鄕。小溪短艇橫淸淺。落日孤村入杳茫。絶壁亂雲銀闕湧。遠山光燒火城長。夜深困臥初驚夢。背壁殘燈半映床。</text>
<text>風月何論費孔方。𪚥𪚥千古太平鄕。滿軒松竹憐蕭灑。隔岸江山喜淼茫。𪚥色已將煙色遠。仁聲更與水聲長。我來解帶閑欹枕。半日疎傭寄一床。</text>
<text>呼來一外勝凉州。醉向花前好暗遊。松韻客歌殘月枕。笛聲人倚夕陽樓。半軒野色濃如畫。滿眼風光凝不流。莫愧歸程春雨急。天心慮遣使華留。</text>
<text>佛川村兩聖。於此卜芳隣。白月山光遠。𪚥𪚥𪚥𪚥新。幾時相訪道。一旦共歸眞。可惜千年事。鏘鏘激後人。</text>
<text>行行叩寂禮金人。滿壑雲煙夜作鄰。踏破蒼苔尋異跡。靑松側畔被僧嗔。</text>
<text>院靜軒䆫省撲綠。檀檜無枝不記年。我來勝境問前事。僧言靈蹤在塵篇。舊山老獸歸何處。獵客願意感諸天。從此蓮宮成不日。一憑雲搨若登仙。滿壁新詩摘宋艶。數行醉札奪張顚。祝君餘外可繼吟。狂簡不知裁斐然。</text>
<text>旅舍憐人載酒過。聞䆫斗影落銀河。江南到處宜行樂。何用區區苦憶家。</text>
<text>湖天歲序幾循環。野色秋來已着斑。漏月松陰千里暗。掀風竹翠半庭閑。晴江碧遠寒鴉外。夕照紅伭落雁間。明月東西分袂處。一盃多感重於山。</text>
<text>野愁𪚥引去。江恨雁拖來。欲別末能別。一盃仍一盃。</text>
<text>橘香千里地。不遠訪君來。別酒邦辭醉。兩三𪚥皺盃。</text>
<text>我狂如蝶又如蜂。柳怨花愁夕照中。一日餘歡多日恨。翻思未若不相逢。</text>
<text>誰知紅豆骨中思。摠是靑樓夢裏期。因憶江南花一朶。會仙亭山逞芳姿。</text>
<text>千里春風似我驅。江南此地足遊娛。一軒風月同詩叟。萬頃煙波問釣徒。別去柳枝誰贈客。賞来花艶信傾都。仙桃更愛紅如醉。摘取應先遣木奴。</text>
<text>階前鬪雀靜中喧。滿畹香蔬養舊根。喚作拯淪知有稱。一憑經榻滌塵痕。</text>
<text>御札題華榜。層臺聳翠巓。慈風三草地。法雨四花天。聖境輸檀懇。眞空締芥緣。勤勤更瞻仰。廣大自如蓮。</text>
<text>幽栖山閴𪚥。道兒鶴飄然。暮聽三千偈。朝觀十二緣。竹聲風雨夜。松色雪霜天。賴有紗籠句。佳名壓八巓。</text>
<text>十年塵遂眞風散。衆罪霜隨慧日消。若問吾家這介事。黃花翠竹兩蕭條。</text>
<text>雲深水暗稱幽行。入夜從敎擁火城。嘯月澗猨如許恨。罵花山鳥自呼名。沒絃琴瑟松鳴響。不雨雷霆梵動聲。保眞雖微靈應速。吾今稽首又輸誠。</text>
<text>石徑幽深鳥伴行。滿軒煙月放歡情。幢幡掩映溪涵影。鍾梵鏘洋谷答聲。坐久洞雲生又滅。談餘籠燭暗還明。許多風物堪取拾。作記吾今愧李程。</text>
<text>滿院松杉似鄧林。枕寒方覺露華侵。茶煙已許烹圓玉。酒席何妨酌鬱金。萬壑淸流宜洗耳。一軒明月可傳心。此間道味誰嘗遍。寶樹無風自妙音。</text>
<text>惜別重開宴。臨行一工樓。詩筵腸錦爛。伶席落張</text>
<text>夢裏隨流與返流。覺時閑卧一如床。一如床上本來身。有底老病多悲凉。妄心所造大狼藉。幻化空身具足粧。虛妄虛妄亦虛妄。浮世千般事渺茫。</text>
<text>手裏拈摩蜜半生。仍遭九棒力應輕。起來擔取砂長鼓。三角營齋信步行。</text>
<text>吾家曲子是無生。一唱能令萬病輕。多謝淨名成玉偈。泠泠千古許流行。</text>
<text>落花嵓畔訪空生。流水聲中萬事輕。願沐餘冷除熱惱。禪河誰許借舡行。</text>
<text>定骨年來大瘦生。片雲孤迹到頭輕。夜深一聽曹溪曲。始信嘶風木馬行。</text>
<text>無常數曲悟浮生。聽罷方知病骨輕。一宿曹溪何處客。興來囉哩唱歌行。</text>
<text>舊地凄凉百感生。滿朝朱紫一毫輕。誰知𪚥外安排處。好與先生任運行。</text>
<text>向時心海惡風生。箇箇浮漚水上輕。莫道隨流難返棹。波頭亦有丈夫行。</text>
<text>古寺閑房寄一生。經䆫始覺衲衣輕。空門氣味須參取。江闊風舡載月行。</text>
<text>問師風動砂甌動。微妙聲傳二六時。介裏若明今日事。貍奴白牯也應知。</text>
<text>珠韻細春微動處。珮聲寒碎亂搖時。我今稽首圓通主。一曲猶難了了知。</text>
<text>落張</text>
<text>嗚戱白君。止此而已耶。束髮飛騰。意在千里。孰云暴顚。賷志入地。宅兆孔寧。維子孫之祉。</text>
<text>杜鵑聲裏但靑山。竟日行穿翠密間。渡一溪流知幾曲。送潺潺了又潺潺。</text>
<text>峽中盡日踏黃沙。橫擁氈裘冒雨過。山盡已疑胡地盡。地多還恐朔天多。</text>
<text>蜂歌蝶舞百花新。摠是華藏藏裏珍。終日啾啾說圓覺。不如緘口過殘春。</text>
<text>飛舞翩翩去却廻。倒吹還欲上枝開。無端一片黏絲網。時見蜘蛛捕蝶來。</text>
<text>一藏全勝百萬師。故應魔外不容窺。揀來龍象渾無畏。掃去豺狼更莫疑。晝講杵頭舂玉屑。夜談梭腹吐金絲。願王已輦千祥至。社稷昇平自可知。</text>
<text>一會藏嚴是鷲峯。百爐香動瑞煙濃。講唇走玉翻三藏。譚舌飛珠演五宗。端信覺皇分著力。定敎兵騎不留蹤。龍天亦感宸誠切。導灑眞泠靧國容。</text>
<text>兩世波瀾定海東。泰山功後泰山功。茆分萬戶猶毫末。河潤三韓亦掌中。胡影不侵楡塞月。漢歌閑倚玉樓風。黑頭承相前應有。綠髮封侯始見公。</text>
<text>玉上無端點作痕。已將名利負乾坤。早年爭奈埋塵土。餘蘖那堪及子孫。金榜工夫誰見賞。雪窓文字未償冤。可憐百歲升沈事。決在明朝一片言。</text>
<text>遊空宿耀偶相干。世眼無端作怪看。若是柭萌將醞造。當緣呪力旋消殘。壽山更疊千年翠。神杵纔舂一粒丹。熾盛光中添瑞氣。臘前春色滿三韓。</text>
<text>一朶蓬萊湧海高。銀宮貝闕駕靈鼇。蘭燈燦爛赬虯卯。羽葆參差翠鳳毛。風護花奴頭上槿。露濃金母手中桃。請看明月徘徊影。應是姮娥望赭袍。</text>
<text>令公桃李四番榮。鸎谷當年薦壽觥。座主座看邀座主。門生門見領門生。三韓慶閥喧騶哄。一代詞林摠俊英。更有罕聞奇事在。失來鞓帶得來呈。</text>
<text>我王曾爲活蒼生。親屈龍沙萬里行。北極風雲初啓會。東方日月更廻明。笙歌滿國呈新喜。劍佩趨朝賀太平。請見功臣歸美處。山舍萬壽湧崢嶸。</text>
<text>扁舟橫截碧江水。晚抵荒涼長慶寺。悲詞輒欲弔江山。恐有神靈潛下淚。憶曾負笈遠追師。正見西都全盛時。月明萬戶不知閉。塵靜九衢無拾遺。如今往事盡如掃。可憐城闕空靑草。鋤犂半入英雄居。麻麥遍生朝市道。採桑何處蒨桾兒。哀唱一聲愁欲老。</text>
<text>當年怒寇闌塞門。四十餘城如燎原。依山孤堞當虜蹊。萬軍鼓吻期一呑。白面書生守此城。許國身比鴻毛輕。早推仁信結人心。壯士嚾呼天地傾。相持半月折骸炊。晝戰夜守龍虎疲。勢窮力屈猶示閑。樓上管絃聲更悲。官倉一夕紅焰發。甘與妻孥就火滅。忠魂壯魄向何之。千古州名空記鐵。</text>
<text>靈君誕作兮啓風雲。碩輔同升兮圖經。緯復赤忠兮相三韓。首黃扉兮䌁萬彙。朝中朝兮奏膚功。路東路兮都元帥。軍師百萬兮益辦多。春秋八十兮又過四。神淸氣壯兮身其康強。年高德邵兮人焉嘆美。中宸圖奮兮篤不忘。東宮監國兮嘉致理。期礪後賢兮用以褒崇。開國上洛兮公而寵異。嗣子令公兮身襲越篇。季男學士兮門塡桃李。諸孫炟赫兮盈庭。賓從懽譁兮塞里。摩肩獻壽兮趨蹌。行路言賢兮涕泗。宋有王荊公兮讓經綸。唐有郭汾陽兮羞終始。歌騰朝野兮薦遐齡。話及漁樵兮誇盛事。猿鳴鶴唳兮送歡聲。柏悅松欣兮陳賀意。</text>
<text>天地高下兮爲經。聖賢往來兮如徫。或行或止兮不失時。其出其處兮各以彙。處則山林兮或江湖。出則卿相兮又將帥。剶之無咎兮在六三。遯之好吉兮當九四。唐高垂衣兮莫不稱。許由洗耳兮亦所美。但復姓命兮忘其聲名。不必卷舒兮由乎亂理。先賢後賢兮或同。彼時此時兮何異。今吾聖主兮德如高。適有隱士兮姓其李。立朝廷兮朝廷。還鄕里兮鄕里。道緖不墜兮深於老莊。儒門復開兮比之沬泗。旣淸淨兮終其終。何忠義兮始乎始。餐霞服氣兮有眞功。談經禮佛兮無他事。如我功名兮豈君心。如君德行兮是我意。</text>
<text>亂山環合翠欲滴。山上樓臺半天赤。金盤高掛碧天際。綠窓朱戶重重閉。樓前冠劍鎖紅雲。中貴獨上窺天閽。珠簾不動紅雪飛。香風一陣輕輕吹。䕜淸宮中睡正濃。漁陽鼙鼓鳴逢逢。但識屛間歡不足。豈虞蜀道霖鈴曲。畫工揮筆豈徒然。要掛後代君王前。願公爲發畫工意。歌以形容播詩史。君不見姜后待罪規周宣。盛業遐傳八百年。</text>
<text>春風細雨洒點滴。梨花吐白桃花赤。風塵不起中原際。四海韜兵虎庫閉。三千鳳䯻堆爲雲。別有尤物驚帝閽。霓裳一曲梁塵飛。蘭分麝拆香風吹。晩罷春遊曉寢濃。寵愛獨誇千載逢。陳皇逃井不容足。禍起玉樹後遲曲。悲歡相乘自古然。畢竟紅顏委馬前。細思還有未信意。文勝於質是謂史。君不見開元中姚宋爭扶聖化宣。盛業幾於貞觀年。</text>
<text>一色瑠璃抹天地。四望無涯涘。有山出沒雲煙中。煙消雲散山彌翠。雙分寸碧生。婉轉蛾眉橫鏡裏。忽大嶷然立萬丈。蒼璧隨以撑天起。或遠挺杳茫。翠鳳沖天暫向風前止。又近當我前。秀色崩騰落窓几。時復沒何許。萬里蒼蒼空遠耳。昏明怳忽似有無。千態萬狀頗逐陰晴朝暮異。珠宮貝闕冠其巓。玄霜絳雪聯翩墜。不願上界足官府。願與散仙鞭笞鸞鳳相遊戲。臨風放長嘯。滌盡從前煙火累。還將一粒金丹。歸謝我賢知己。</text>
<text>鯨海連天又匝地。眼力先窮不見涘。蓬山玉立銀河間。冷與秋色相磨翠。吾聞祖龍遣徐福。遠掇援草神州裏。三千童冠去不還。鮑魚無賴腥風起。又聞舟子入桃源。一出復尋迷所止。好事大守寄南宮。生綃數幅映閑几。丹靑摹狀有遺失。樓船駕浪徒勞耳。不如親對眞面目。得盡搜奇窮摘異。安得長翮生我身。忽然飛向峯頭墜。一傾金母九霞觴。乘酣月與群仙戲。神淸之洞本不扃。所恨未免人間累。人間行路日漸艱。長把歸心還責己。</text>
<text>日日出柴門。散步溪之源。溪邊麋與鹿。漸熟還同群。相與弄溪水。坐久蒼苔溫。時有村叟至。謂我笑且言。觀君所去就。愚蒙甚獻芹。君自少年日。雲夢胸中呑。窮年亘兀兀。瓠葉烹幡幡。詞場期虎㨦。學海期鯨噴。焚膏以繼晷。連年不窺園。禮義以爲杖。詩書以爲蕃。君行日益茂。君文日益敦。君文與君行。籍籍傳淸芬。將謂君特達。一起如鵰鯤。入則坐廊廟。蒸嘗共執膰。出則專斧鉞。所至張旟旛。出將入相間。炟赫乘朱轓。金尊貯蟻綠。紗廚胹態蟠。前楹歌白雪。後閣羅紅桾。密視北門草。欲和南風熏。空將鸞鳳翮。動觸羝羊藩。一名猶未得。鬢雪飄紛紛。流落無所寄。墮在三家村。家徒四璧立。風雨爭搖掀。門外跡如掃。破竈何曾燉。滿釜飜科斗。繞鬢雷飛蚊。妻啼兒呼寒。坐學病鴟蹲。時時踏泥滑。但逐馬蹄飜。誰借繞城駿。指爲負土豚。已將爭笑信。誰肯獨留髠。空看躍馬蔡。自歎閉門袁。邇來又罹病。熱氣如惔焚。孀親在蟻床。意思殊惛惛。湯藥尙難具。樹背焉得萱。曾參謾含唶。楚些空招魂。臧獲殭滿室。倂頭還似黿。病骨尙無措。那復供炮燔。夜夜獨秉燭。坐待扶桑暾。骨肉尙行路。災患將誰分。閱盡世間物。貧賤孰如君。行身且如此。何暇理絲棼。儂是田園叟。小少事耕耘。劍術不學虎。儒術不學文。不識孔夫子。不識霍將軍。但知操耒耜。博地勞其筋。馬牛何戢戢。禾稼何芸芸。僮僕常衎衎。妻妾常欣欣。有肉常滿机。有酒常滿樽。深沈一堂上。儼坐以自尊。隣里相饋聞。況乃姻與婚。宴會不隔日。狼籍羅羶葷。雖未盡華靡。氣候殊氤氳。今年又明歲。夜與朝至曛。親愛常在座。酩酊沈醉醺。人生一夢耳。倏忽更寒暄。安用君有道。一生憂如熏。汙君名與節。廢君典與墳。拔君正直舌。毀君道德垣。棄君古今策。夷君理亂原。循墻馳縮縮。搖尾鳴狺狺。率是以求世。相應如篪塤。俾躬處顯達。觸事無瘢痕。計活漸溫足。朋援來紛紜。潔己以處世。自古逢排拫。推忠諫姑蘇。钃鏤歸伍員。閉門草大玄。芸閣投子雲。屈原獨自醒。竄逐湘江濆。賈誼最多才。忽向長沙奔。長卿親滌器。常著犢鼻禈。謫仙薄遊世。鶴撫還。松捫。負羈有遠識。置璧饋盤飧。猶不及老鶴。有祿乘華軒。退之傑然立。功業播無垠。猶不及鸜鵒。入幸方蒙恩。斯乃傳所載。且以眼看論。不肖例進晉。賢者常遘屯。不肖結根抵。賢者無攀援。不肖方得路。賢者長戴盆。不肖或眉壽。賢者逝莫存。無奈淫與暴。是天之所蕃。無奈仁與義。是人之禍根。吾言眞藥石。其嗅如蘭蔣。若欲追來者。書紳以不諼。持用日三省。拳拳勿憚煩。我乃報村叟。將子來前聞。鳳凰雖德衰。不著鳥雀喧。麟出雖非時。不祈檻中猿。龍潛雖勿用。不羡蚖哉蚖。驥老雖伏櫪。不願鹽車轅。君子亦如是。遐擧如鴻鵾。當其不遇時。糞土埋璵璠。荊璞遇和氏。郢質逢般斤。風期苟暗合。一旦方鵬鶱。漢殿獻籌策。周原馳駟騵。兀盡蜀山木。斲輪營轒轀。鑄盡楚山鐵。百鍊截瑤琨。閱戰蒐干紅。陳兵理於汾。智勇如三傑。廣淵如八元。聘辯如管晏。有力如諸賁。多士會濟濟。大車乘啍啍。尤以執鞭弭。右以屬橐鞬。六軍如電邁。萬騎若雲繁。原田聽莓莓。天策占焞焞。東征至若木。西伐至崑崙。擲大山屹屹。蕩四海沄沄。廻光洗日月。掃穢淸乾坤。丹霄擁瑞氣。紫塞收妖氛。霜露所霑被。爭來貢玄纁。措世於唐虞。致君於華勳。再拜呼萬歲。闊步朝天閽。珠金散朋友。功烈傳兒孫。否則隱林藪。忠信歌採繁。短葛禦寒暑。蔬糲供朝昏。優游白駒谷。排㨻靑蠅樊。修書訓當世。躬儉貽後昆。儕輩雖排笑。群少雖猜冤。肯爲波洶洶。而易所服勤。雖云貧且賤。而無憂與詐。坐井觀靑天。焉知氣煙煴。管中窺一斑。焉知炳蔚紋。去矣彼村叟。非子所云云。村叟立不定。自失而驚犇。</text>
<text>文章家世冠中朝。黃閣淸風洒海隅。肯許纖塵侵水鏡。只將明月貯氷壺。朱門捨作靑蓮宇。霞衲招來碧眼胡。目擊柏庭傳祖髓。手調金鼎養民膚。鎭安鯨海蓬山重。擊起螭宮鐵柱孤。落筆江山含玉韻。滿門桃李映金鋪。龜謀曾向龍沙斡。鴃舌驚呼鳳彩殊。羽翼便成千里擧。犬羊馴入一鞭驅。功名滿世眞無耦。吐握求賢恐有逋。培養陰葵媒日照。吹噓病樹遣花敷。自憐苦李難成蔭。儻沐餘波可振枯。生幸河淸逢盛代。跡何蓬轉落窮途。鼻端未遇揮斤斲。胸次空懸撫劍吁。蝸殼生涯隨處負。蠅頭名利與時迂。凄涼夏葛仍經臘。微薄朝餐動及晡。方進幾嗟親織屨。長卿還媿婦當壚。蟲悲自弔終何益。魚凍相哀尙未濡。忽憶舊遊還綺陌。仰看新進盡雲衢。同文院裏編塵籍。勤政樓前佇竹符。驥放後蹄奔月屈。鷁垂先翮困風都。夢迷蕉岸藏隍鹿。恨迫萱堂過隙駒。浪走謾敎塵撲面。苦吟嬴得雪粘鬢。遇如國士堪呑炭。報豈淵人但泣珠。願使涸鱗遊斗水。龍門門下見龍趨。</text>
<text>吾聞尤元放。道骨蓋天受。化羝遽如許。曹公怪良久。又聞黃初平。逸氣排世杻。遊於金華山。叱起亂石走。多公富貴中。道柄常入手。雅嫌藏穀亡。放歸薝蔔藪。令遊玉塵前。學得老龍吼。俾趁金毛猊。學得飜身蹂。得意於達摩。面壁長閉口。得意於維摩。無言空俛首。有人儻汝問。如何是禪趣。報導百花開。麟鴣啼上柳。</text>
<text>我少學周詩。螢窓勤授受。輒至羔羊篇。掩卷咨嗟久。憐渠解觸邪。所觸甚加杻。邪佞自寒心。望見爭避走。從玆善者伸。登庸皆大手。推轂進忠良。優游禮義藪。自從道之衰。蒼蠅殷雷吼。遂使百里奚。返爲傝茸蹂。胸中雖有奇。何處更開口。意氣尙靑雲。蹉跎空白首。幸逢穆公贖。償得平生趣。今誰有五羖。惟吾相國柳。</text>
<text>上接銀潢萬頃波。人人指導是淸河。洗來東國文星彩。光却中天化日華。家襲蘭蓀千世葉。門塡桃李幾番花。鹽梅妙手便金鼎。風月豪篇透碧紗。龍棟好將權杞梓。蚌珠那復混泥沙。有人欲售千金帚。上漢常期八月橈。偶落窮途長坎軻。却嫌生事大蹉跎。佇紆竹佩辰安在。怕見萱堂日欲斜。翼可一飛誰薦鶚。角因雙縮自嗟蝸。願公莫惜雷槌手。打起陶家壁上棱。</text>
<text>文公家世本名儒。鳳躍才華信煥乎。落筆盡爲神物護。滿軀渾是霸王圖。衣冠共沐淸風聳。德毳猶嘉素節孤。萬里封侯眞燕頷。諸郞嗣德盡龍雛。氷壺月裏金甌映。水鏡臺前玉筍鋪。用及散材寧棄斷。恩先病樹輒噓枯。我曾白屋抽身出。時向紅塵側足趨。駝褐離披空有結。䠤腸淸泠不勝癯。螢窓讀破千篇蠹。鼇海霑成兩袖烏。驥老猶堪追白日。相公時下一鞭無。</text>
<text>天上文星降杳茫。大平東國奉君王。朝朝筆洒金花詔。歲歲門添玉筍行。日下長材攴夏屋。堂東修竹慠秋霜。不因百鍊金無價。爲過三炎玉更光。洗刷場駒鞭駿逸。吹噓庭鷺扇翶翔。夜深封了和泥濕。朝罷歸來滿路香。好事搜林招隱逸。有誰懷寶歎悽惶。目憐蝸舍扁親老。攀取蟾枝十載強。明命未分銅佩寄。吟魂先向玉堂忙。窮途氷雪粘蓬鬢。旅舍薺鹽損錦腸。可詫此身將富貴。幸逢吾相重文章。儻憐幽蕙含微馥。莫遣終萎百草傍。</text>
<text>一顆明珠不受塵。平生襟韻貯天眞。講廻絳帳淸風聳。導霈丹霄湛露均。風月唇邊吟白雪。陶鈞手下放靑春。自憐西院陪遊客。空作東關蕩迹人。龍困穴中忙解蟄。蠖緣枝上要求伸。蒼顏䕜髮疑難識。莫忘尊前半面親。</text>
<text>曾向中原得暫陪。一歡猶似夢初廻。屢呼白布開瓊宴。玄命紅裙勸玉杯。最後少年聊奉試。動先多士輒當魁。手携詞賦垂淸論。子必朝廷擅逸才。不分晤言猶在耳。可憐華髮更陳懷。幸今口角吹噓足。莫惜靑春及草萊。</text>
<text>闊步靑雲最少年。多公守貴是家傳。要知上界三淸客。降作中朝一代賢。供筆江山奔似電。沐恩冠劍望如天。媿將白髮來千里。吟盡丹心獻一篇。何日此身紆竹佩。有時淸夢到花塼。儻憐老驥長鳴意。時向風前許著鞭。</text>
<text>妙齡携手醉天京。忽落江東望鳳城。白髮重來慙後輩。赤心相對只先生。殷勤晤語千金重。老病殘身一羽輕。聞說玉堂風月好。晚年名宦未忘情。</text>
<text>幾年流落寄江山。更踏京塵似夢間。故舊皆爲天上貴。困窮誰救轍中乾。相逢盡怪形容變。欲語先羞舌脥頑。曾忝金蘭緣不淺。寬懷時復一彈冠。</text>
<text>一生襟韻雪爭姸。醫俗淸風觸處便。莫怪賢候偏愛竹。虛心應物使之然。</text>
<text>渭濱湘岸豈淸姸。千里相遙賞未便。簿領中間媒嘯詠。此軒風味最宜然。</text>
<text>不分陪公杖鉞行。賓階得享夢中榮。忍辭露洽紅蓮幕。強踏風高白雪䄇。短策心忙千里近。大山恩重一身輕。何時且復趨前席。達盡平生片片情。</text>
<text>白頭初受掌書行。得遇賢候只是榮。自歎嬴蹄攀蟻垤。誰敎逸翮送鵬䄇。命通雲路心先豁。恩及萱堂眷豈輕。旦暮橫天霞一片。須知母子祝公情。</text>
<text>漫天玉糝弄輕風。却似當時一望中。禮罷白衣瞻古壁。墨龍猶欲化虛空。</text>
<text>但於黃卷飽英風。那復周公見夢中。水月壁間留寶墨。令人遇事輒觀空。</text>
<text>十載江湖放浪行。再遊京輦有何榮。舊棲却憶靑山麓。新事驚看紫陌裎。古國憲章隨日變。晚年名宦等雲輕。只緣未報君恩重。不是林泉不著情。</text>
<text>雨雪紛紛洒旅館。忍凍孤吟對空案。時有信使敲門來。舂珠擣玉驚寒眼。矜誇說向主人翁。急呼赤脚付薪炭。蛛塵釜甑便生光。炊不待熟濃香滿。相將飽送得甘眠。一家喜氣廻春暖。去年冬月亦客遊。困窮屢乞桑間飯。窮鬼相隨爾奈何。是日亦兮今日粲。年年厚賜若爲謝。口不能言空愾歎。</text>
<text>聖朝本是右文朝。文物煌煌掩唐漢。惟公門挑獨出倫。浪橤浮花那得間。奇葩絶艶鎭長紅。蓬館玉堂紛爛熳。自慙病李有何姸。得向箇中共條貫。一被王郞呼必苦。縱在路傍誰肯翫。盲風怪雨相摧頹。無言歎息春將晚。公獨見憐將振枯。培養綠野堂前看。十分生意更重廻。庶奉尊前一笑璨。</text>
<text>雲攬群山暗。風號万窮嚴。窓聲初吼紙。庭積忽齊簷。一色氈鋪地。常光月透簾。飄颻千里暝。頃刻十分添。忍遣芒鞵踏。宜令玉手拈。置盤鮫眼淚。着石虎形鹽。晚笠難勝重。朝衣薄受霑。夷慙天下絜。宋失邑中黔。已落還飄起。將飛又却粘。映綃吳粉膩。束素楚腰纖。聘巧穿惟競。多嬌到地淹。瘟消何更卜。歲稔輒先占。吟久難成詠。看多未覺猒。格高嫌受涴。質弱恐廻炎。指直難收筯。唇頑似着鉗。滯隈如有待。尋隙似來覘。坤軸橫銀海。天機掛縞縑。體輕飛未定。片薄觸成漸。竹折方聞谷。煙生始辨閻。慠寒爭倂獵。圖暖欲嘗燖。易見烏投樹。難分鷺倚蒹。梅嬌光吐艶。玉絜性含廉。送臘留愁鬢。經春惹病髥。光搖眸閃電。氣猛足排籤。膠折弓添硬。池凝筆退尖。汲僮慵覓井。酤婦走尋帘。舞榭輕欺袖。䊋臺亂洒匳。鷁頭乘逸興。驢背放遐瞻。胡蝶漫空去。螟蟲入地潛。却疑遊月窟。身自伴銀蟾。</text>
<text>雪意多狂風色惡。飛入旅窓工紛泊。沈吟獨坐不勝淸。忽有剝啄敲門聲。諸公欲餞丹陽子。兼喚江陵老書記。忙整烏紗騎白鳳。天晴餘糝盤空弄。便推東閣尋金蘭。排盤狼籍非人間。金尊瀲灎搖微風。淸嘯一聲磨靑空。珠舂玉碎話別腸。壯心直向龍庭忙。當今我聖巡五服。聽奏四海昇平曲。要於他境顯國美。千選萬選聊送似。好去好來毋遲遲。佳期莫負春風吹。酒酣四座恣歡謔。信口詩語令人愕。自慙長爲山水客。尙未口吻餘鮮碧。歸來茅屋月滿棟。怳疑驚破華胥夢。</text>
<text>人間穹海風波惡。萬鷁千艘困浮泊。先生胸中一椈淸。無人解聽洋洋聲。長篇短篇壓餘子。醉裏揮毫醒不記。毛骨傳從五色鳳。花紋錦彩隨風弄。十分身上佩幽蘭。淸香遠襲交遊間。噀向蓬山薰國風。豪氣正與霓橫空。自然餘論寒人情。狐群鼠輩皆奔忙。丘明驚媿班馬服。眉目分明垂款曲。朅來玉堂名更美。滋味定將啖蔗似。簾幕深沈宮漏遲。天風馥馥薰人吹。紅粧呵箏笑且謔。一掃百紙君王愕。明年霜臺振凜溧。便向藥階高步出。行看桃李塡門客。嬾白嬌紅映金碧。黃閣耽耽飛畫棟。乘舟過日思前夢。</text>
<text>銀濤迥隔風塵惡。中有神山舞凝泊。空明縹緲連三淸。往往遙起笙簫聲。丹丘生與赤松子。吸露飧霞年未記。驂却靑鸞駕丹鳳。群仙正在空中弄。相將拆麝又分蘭。濃香吹散雲煙閒。紅塵何處有仙風。銀臺一點凌晴空。淸河先生多於情。風雨逐筆何驚忙。見之使人便心服。阿誰和得陽春曲。少年蕭洒淸且美。玉樹臨風無奈似。沈香亭前春日遲。傾國閑將玉笛吹。君王廻眄一笑謔。立進淸平人所愕。天恩煦暖解寒溧。鳳綍龍綸隨手出。鈴索不搖絶外客。長嘯一聲裂山碧。餘音飛繞龍蟠棟。驚起宮娥求好夢。</text>
<text>吾曾世路賦命惡。蒼翠千重寄棲泊。飧嚼山光吸水淸。有耳不夢紅塵聲。忽聞中興聖天子。盛德登封鐫石記。霄衣旱食下金鳳。造化等與天公弄。幽香採盡楚畹蘭。長材搜遍牛山閒。四海一旦廻淳風。蔥蘢佳氣常浮空。飜然始動功名情。蹇足輒向雲衢忙。何人爲脫鹽車服。試使弄影瑤池曲。玉山雖有禾之美。瘦骨正與秋山似。寧嗟伯樂來何遲。諸公不惜塤篪吹。時復招呼同戲謔。豈獨我媿傍觀愕。那堪春風吹溧溧。悽然獨向陽關出。何時喚作玉堂客。宣醞相傾碧香碧。十分蟾影掛龍棟。草罷天書同醉夢。</text>
<text>杳茫沙界卽豪端。倦客登臨試展顏。十室半依千里路。一江斜畫万重山。眼收碧洛難窮外。身寄紅塵不到間。晩怕風高舟未渡。傍人指導也閑閑。</text>
<text>半空金碧駕崢嶸。掩映雲端舞棟楹。斜倚翠嵒看鵠擧。俯臨舟檻數魚行。山圍平野圓成界。縣爲高樓別有名。便欲投簪聊送老。庶將螢燭助君明。</text>
<text>登臨壯氣斗崢嶸。卷箔雲煙繞彩楹。碧浪破紋魚競躍。白沙成篆鳥閑行。籠紗曾掛春池句。杖鉞還垂畫錦名。撚盡雪髥難下筆。却慙俟喜對彌明。</text>
<text>五丁曾爲石牛行。鑿破雲根路錦城。疊嶂距中仍外裹。一江環北便南橫。噴珠溪咽留人舌。潑墨雲無止雨情。四字丹書相掩映。須知此洞是神淸。</text>
<text>好事金鼇戴玉峯。湧蒼波上上磨空。浪成鶴瘦僧誇格。露出天慳地詫工。雞未鳴時樓得日。蜃初噴處海飜風。塔臺奇致如相識。須待朝暾萬頉紅。</text>
<text>登臨盡處放遐瞻。欲返還留意更添。人導使君淸可笑。每逢山水未能廉。</text>
<text>淸江瀲灎碧山疊。中有一峯如鳳戢。行人指說鏡浦臺。六月金風吹颯颯。琅玕森深蔚成林。地勝不合凡草雜。風披雨折亂橫斜。天晴尙有陰雲濕。霞蒸日炙經幾年。歲久漸作龍蛇蟄。縱橫散擲嵒石閒。神物所呵誰得拾。我今官閑一事無。水色山光添飮吸。搜奇選勝動忘歸。地祕天慳掛眉睫。漁舟之子何處來。半脫蓑衣欹蒻苙。相將弄水且行行。幽尋偶逐桃花入。仙娥迎笑廻秋波。時把金丹分一粒。兼將彤管聊贈之。金暈半含紅繡澁。拈來脫手不容停。玳瑁華簪光曄曄。還投玉案更重尋。黑暗靈犀堆濈濈。看多吟久愈光明。燭淚滴殘痕絳蠟。却恐湘妃怨未消。香魂返入枯竿泣。但憐今日纈紋鮮。誰識當年蒼玉立。終朝珍玩細商量。雅稱仙官纖手執。題封遠寄意殊深。腐朽猶堪補風什。願公揮向蓬萊宮。脂粉聖代中興業。願公揮向八花塼。頮面狂吟晝三接。君不見政事堂東有舊叢。一一皆含湛露浥。</text>
<text>手種殷勤護兩株。且圖添得小庭幽。他年烏府重相見。共向關東說舊遊。</text>
<text>年年奉表冒寒行。吏卒相隨外似榮。夜半急呼煩幾驛。日斜忙影走長裎。廻思雪嶺神猶竦。得濟氷河意已輕。爲郡鮮歡君莫笑。他年方識此時情。</text>
<text>鳥獸悲號荊棘蕪。銅駝陌上沒人徂。兩公間出今之世。一旦中興舊所都。藥畝占分閑地上。茅簷期接淺山隅。盛哉共鑄昇平業。敵手鉗槌闢大爐。</text>
<text>大手文章是世傳。壯元仙後壯元仙。雷馳洛下洒千首。龍臥嶺南幾十年。忽被雲霄垂玉詔。直從蘿月涉花塼。吟廻浩渺胸呑澤。醉更風流面洒泉。柏署明朝誇臈操。藥階他日賞春姸。牽來驥子令追電。打起鵬雛俾擊天。顧向竹堂環錦寄。佇分蓮燭草綸宣。長鳴出塞情何限。莫惜風前下一鞭。</text>
<text>路遠芳音恨未傳。重遊上界會眞仙。相悲氷雪添新鬢。却喜金蘭似昔年。人盡驚珠容案劍。君何作鏡力磨塼。滿軀忠膽難鎔鐵。涼胏淸談當飮泉。海上已逢常逐醜。鏡中休媿素無姸。妙齡辦酒遊秦地。晩節分符役楚天。事與身牽歡易散。情敎舌澁語難宣。漢夫未解留連意。臨別華駵勤着鞭。</text>
<text>萬山邀我去。五字被君呈。且感西峯意。將投北岳銘。</text>
<text>春雪洒彌旬。簷漏滴如雨。積玉丈許深。寒氣殺醇酒。飄颻無時休。似欲堆至斗。咫尺阻往來。几坐長袖手。但見絮飜風。未賞門搖柳。遠近一般平。未辨郊與岫。曾聞燕攴山。其奈如斯不。閉門但讀書。乘舟那訪友。鬢絲理茶煙。泉品評陸羽。若奉賢俟哦。鹽絮皆陳舊。</text>
<text>二年爲郡媿無成。百不能中只一淸。莫導朝天無長物。滿胸猶載好山行。</text>
<text>旱久禾方病。朝來雨應時。眞他蘇稾霈。洗盡憫農悲。滴滴爭驚我。聲聲欲語誰。泥深饒燕啄。樹濕療蟬飢。巫抃逃焚患。魚欣免涸罹。澤曾千里共。歡似一家私。鍤急耘畦荷。蓑忙釣艇披。天瓢傾馬鬣。宮女放蛾眉。銅犾晨揮泣。銀蟾夜失期。十分霑御柳。露重不勝絲。</text>
<text>水繞山廻成別境。昌基諺亦相傳。龍飛鳳舞共差然。中容千岫輳。外控一江弦。四海五湖波正淥。澄澄一點無煙。重瞳舜日正中天。聯珠星報瑞。定鼎業增年。</text>
<text>金黃掩映錦筵中。花下排盤與昔同。玉醴釀分天上聖。瓊章琢出筆端工。幾唇嚼吟三條雪。一噫爭聲萬竅風。倘可此身叨此會。別天甄造恃吾公。</text>
<text>油然一片雲。出自千尋壁。寸刻送滂沱。群枯蘇點滴。往來令電隨。變化與龍敵。記取涸中鱗。恩波時一激。</text>
<text>琴心素莫涯。燈彙紅凝壁。柱硬又絃乾。山峨而水滴。成連媿未工。鍾子慙爲敵。妙手妙中殫。知音知後激。</text>
<text>棋勇決仙鄕。兵權奪赤壁。聲酣玉扃鳴。滿換銅壺滴。味好賴身閑。歡深因手敵。吾君賭也無。曾把忠誠激。</text>
<text>書傳鳥印沙。洒愛雅棲壁。虎攫恐風生。龍騰疑雨滴。端如朝至尊。壯若赴勍敵。醉筆雜眞行。手中私電激。</text>
<text>畫來纔尺縑。摹得倚天壁。欲水綠先凝。將花紅已滴。詩淸略可同。塑妙何曾敵。麟閣煥丹靑。功名意更激。</text>
<text>意射日中烏。彎瞻雲外壁。飛髇頭上鳴。流血馬前滴。旣彀羿誇功。能弦漢摧敵。誰憐中石人。撚箭空哀激。</text>
<text>犯曉御燕山。未捕躋越壁。蹄催截玉奔。汗濕聯錢滴。可穆滿陪遊。非王良孰敵。公乎更着鞭。舞向瑤臺激。</text>
<text>篆畦煙裊統龕絲。寺在神州縹緲畿。萬里遍遊僧獨臥。一池同浴鳳雙飛。豁開呑澤胸中蘊。笑得拈花手下幾。爲報奢梨錍盛事。半千兩相一時歸。</text>
<text>仙李華交御柳絲。一時䊋點九天畿。人投美蔭成蹊至。鸎托長枝出谷飛。茂向帝庭方見庇。靜依禪榻直探幾。扶疏共結淸陰好。執熱吾今識所歸。</text>
<text>登臨淸樂勝彈絲。眼界誰能得畫畿。二老風流千古絶。三賢聲價一時飛。穿林共作漁樵會。擊目相傳佛祖幾。謝傳愛山眞可笑。每形言色未身歸。</text>
<text>補衮身爲五色絲。功名冠出舜君畿。錦街纔見脂輪出。雲嶺端能蝎屐飛。方外逍遙誰得狀。淡中消息自傳幾。明師莫是廬山遠。不覺過溪聊送歸。</text>
<text>雨餘桑葉膩新絲。竝㘘尋春踏遍畿。流水仙溪桃萼亂。落花樿榻茗煙飛。七賢林下歡猶淺。五老峯前事殆幾。返路也應車更重。岳靑湖綠載將歸。</text>
<text>江東亦可味蓴絲。佇沐皇恩未出畿。伏櫪自思千里抺。解絛誰送九霄飛。廚中釜甑尋常倒。鏡裏星霜四十幾。唯有一條酣暢處。門前時復詠而歸。</text>
<text>顚倒行藏似兔絲。有風吹送上都畿。湛恩未識何時霈。淸夢還從舊隱飛。越困佇承齊相贖。回愚須記孔門幾。倘垂一片吹噓論。可向靑雲路上歸。</text>
<text>薄命閨中日似年。紅梅落盡沒人傳。風流滿面將安用。却把靑銅只自憐。</text>
<text>驥服鹽車欲上坡。圉人鞭末夕陽斜。孫陽倘不時廻顧。縱解追風奈老何。</text>
<text>試見僧虔戲䗶凰。旋揮神筆斡天常。練庭便折第三桂。王甲纔餘周十霜。走馬動傾都下客。典花分與榜中郞。氣如晩岫雲初起。格似秋空月正當。圓柳鳴禽欺謝傅。落霞孤鶩榜滕王。淸姸風度氷同琢。浩瀚詞源海莫量。勇亦色絲曾拜將。時敎古月便韜光。整軍勢壓金蛇陣。養士謀深木馬煌。功冠子襄平晉楚。望高孫達輔棹恾。唐民喜覩率津閣。漢史爭書挾日祥。貔虎騰拏趨細柳。鵷鸞翕習赴文昌。千籌摠是蕭侯轉。四海渾歸管氏匡。羅致吳鴻幷越烏。鞭來代馬與胡羊。狼貪掃擾干戈地。蟻戰開酣翰墨場。抽玉筍催披錦籜。映門桃已姹紅房。聞天孤鶴鍾情唳。出谷流鸎鼓翼忙。巧拙枝能那得混。精強考閱所偏長。禹雷閃轉難焦尾。秦鏡分明未隱腸。滿世皆晞春澤暖。一門偏沐雨恩滂。新枝最下猶含嫩。舊桂雖高返不香。嗟我與時多失計。非才又病百無良。簿書汨沒塡塵案。魂夢依俙到玉堂。軍國云爲寧有補。雨晴朝暮謾隨行。此身窮達誠難料。末路艱危亦遍嘗。負質自憐經火在。至音誰向斷絃詳。困於鹽驥嘶虞板。老怯金烏迫葉棠。幸遇賢俟招博雅。尙忻疏葉是篇章。麻衣如再堪居右。珠履隨干願在傍。豈比傾城誇秀色。端如倚市強濃粧。裁詩欲賀還堪媿。詩亦酸貧似倒囊。</text>
<text>羽儀天闕似鸞凰。美彩元非世所常。歌向郢都傳白雪。業曾仙府擣玄霜。花薄幾日狂吟客。粉省今朝稱意郞。千首風流多放曠。一時英俊莫𪚥𪚥虞。非郊質偏儒雅用。合蕭張優覇王玉。深不須三大見。海深難花寸纔𪚥。再紆𪚥佩騰州𪚥。四聘龍庭耀國光。秋水晩紋呼作軸。晴窓曉日嚥爲糧。相時經濟扶高舜。與道推移學老莊。鵬路正張千里翼。鳳池初浴九苞祥。漢賢願被膺門品。唐業應憑杜閣昌。路輒解驂猶贖越。燈同鑿壁肯遺匡。自慙月窟難追驥。像想金萃共牧羊。公卽詩壇專使鉞。我將盡戟欲。江樓春暖鸎聲檻。山寺秋深桂影房。鍊句覓瘕相示急。得錢沽酒喚來忙。晝須聯轡遊偏好。夜復挑燈話更長。一旦此身萍蕩跡。十年窮路炭廻腸。朝賢誰記庸材薦。晩節期蒙湛露滂。飄絮偶然成此會。交蘭猶不減前香。電來龍蟄將媒躍。鞭起駑馳強導良。夢裏名韁何草草。鬢邊年矢過堂堂。淸眞兩館閑麟筆。早暮三官忝鷺行。憔悴渾身那盡說。辛酸到骨不堪嘗。簿書敢導多多辦。利害猶難一一詳。素願尙無忘在莒。赤心猶欲諫如棠。幸逢韓子哀張籍。何患吳人困孝章。伴直西垣竄床下。覓歡東閣倚門傍。人誰買我千金帚。世好從他半額粧。莫謂商君便無策。括來天下孝公囊。</text>
<text>君不見歐陽先生功名將與天地畢。卜宅潁濱稱六一。山阿偶得紋石如屛風。借車來展琴書室。朝吟暮賞猶有未足心。召集門人幷子姪。命作歌詩形容之。鬪嶮誇奇雜還爭鳧乙。蘇子先成氣逼人。席上群賢無得隣。詩與石屛兩奇絶。一點不受人間塵。吟哦賞翫相笙簧。至今傳作儒家珍。邇來不幸風塵暗六合。甲光相射搖金鱗。英雄豪傑共顚倒。奔走南北勞精神。軍謀廟算尙未暇。方外淸歡誰伴他山珉。丹陽胸襟江海闊。洋洋萬頃無涯濱。出宣入告庶拯塗炭蒼生。起濟世碩輔當如此。紫泥封罷退食委蛇石作床。賞與歐公石屛似。起來揮翰洒長篇。氣壓蘇公工雜擬。公乎公乎聽我言。石之爲用更有勝於是。端須玉斧千磨百鍊。補靑天天無缺罅然後萬物均資始。</text>
<text>妙齡詞賦冠三都。燕雀皆驚鳳彩殊。高步玉堂雙引燭。暫腰銅佩兩還珠。天公無奈偏鍾美。國器從來例在儒。選囑龍綸輸物望。導宣鴻澤轉神謨。一時喜溢東西賀。每奏懽騰尤右呼。姸醜照分胸次鏡。搢紳陶出手中鑪。輜車擢用長鳴驥。孝巷搜來返哺烏。開閣迎賢光帝德。彈冠有客望天衢。風雲紫闥馳淸論。塗炭蒼生佇令圖。白髮丹心何限祝。黃扉萬歲躡淸途。</text>
<text>銀潢分派秀金攴。黃閣仍爲綠野師。廷策有疑皆就訪。衮衣如闕更誰裨。傳家燮理爲眞宰。造物陶甄是小兒。旣雨乾坤閑返岫。且雲寧有去來虧。</text>
<text>天上麒麟出月攴。奇姿逸德合人師。贊賢君五爲元老。備達尊三豈少裨。白首栽松看聳漢。靑錢選士當生兒。哀榮終始誠難具。夫子邊無一事虧。</text>
<text>綠髮西垣稱意郞。十分詞彩鬪花光。便登黃閣重廻賞。無奈紅房別有香。培養更深今日護。風流却倍去年䊋。爛開當有凋零恨。欲綻應須爲闢場。</text>
<text>黃閣登庸例出郞。此花風度屬台光。眼波未注千般艶。鼻觀先通一陣香。欲展紅衣難破睡。深藏翠幕更端䊋。相公詩律多新巧。催却繁開笑一場。</text>
<text>已容炎帝約爲郞。肯許東君送眼光。地近天伭殊有態。日曛風細暗傳香。黃金欲買廻昨笑。碧扇猶遮滿面䊋。背後纔看心已醉。淺斟伭唱況逢場。</text>
<text>昨夢身爲皓首郞。飽看紅藥爛舒光。覺來白汗如流潘。猶自靑衫髣襲香。媿李多酸違衆口。問花何意示嚴䊋。儻承吾相吹噓論。不負中霄打睡場。</text>
<text>蒼山短麓蓋棺畢。淸樽雅笑難邀一。廟堂何以爲璵璠。帝寶皇珍埋地室。無端行路尙齎咨。況奈翁姑與姻姪。嗟哉子貢之徒勤勤雖好問。此生無復尋師乙。花山交遊能幾人。崔金與李爲比隣。更有洪君住不遠。無絃琴上共拂知音塵。詩酒淋漓聲價重。一一皆爲席上珍。而予懶拙亦何幸。烏覩蚢哉攀龍鱗。李侯昨年嶺南沒。至今南望空傷神。今朝又復金侯逝。縢公之室路傍留柩開貞珉。相將洒盡千斛淚。散作飛雨傾河濱。煙沈霧暗呼不起。天何使我時至此。歸來萬事摠成空。此身何啻浮雲似。功名富貴不須臾。石火電光那共擬。人生此別何足嗟。我輩同歡奚止是。却後五百年相從。手摩銅犾談終始。</text>
<text>嗟哉此弟泣諸兄。人百猶難贖更生。昨蓋金棺傷事了。更看珠唾倍魂驚。篇篇盡帶難窮恨。脈脈空添叵奈情。讀史螢窓同把卷。作詩僧壁共題名。春軒邀醉桃花酒。夏榻呼嘗玉葉羹。尙未轉頭便陳迹。此身眞箇等雲行。</text>
<text>契中爲弟榜中兄。出處相期賴子生。叵奈採眞遊大迫。却疑欹臥夢還驚。花朝杯瀲誰同手。雨夜床空孰話情。臺論飽聞餘好語。街啼忍聽說香名。擬陳樂石醫民瘼。虛把鹽梅作帝羹。家國憂勞多少業。滿庭黃葉趁風行。</text>
<text>精金宜與石爲兄。貞質初從礦裏生。躍受爐槌人盡怪。稟廻霜雪鬼猶驚。踊衝斗角難藏氣。吼作龍吟別有情。刃遣邪心含媿赧。柄歸賢手立功名。伹剸犀兕題鴻業。肯割雞豚助肉羹。神物從來難久蓄。一朝雷雨上天行。</text>
<text>玉立蓬門屢喚兄。十分光彩里中生。啼飢稚子牽衣出。臥病殘身倒屣驚。倏忽便成千載事。窮通偏感一般情。那堪更閱同年錄。可忍空看結社名。誰復見容無用木。不曾聞括有餘羹。號天痛哭徒爲爾。只帶西風作短行。</text>
<text>叵奈如今世上評。拋根摘葉鼓雷霆。短長猶可辨鳧鶴。淸濁不難分渭涇。蠅點驪珠喧掉舌。鴻離魚網困垂翎。流言止智嗟無在。俗子疑人恐惑聽。事在易明沈陸地。公將此意奏天扃。故鄕亦有湖山好。猶戀君恩未踏靑。</text>
<text>出自山中入帝都。酸鹹嗜好與人殊。享金欲賣唯持帚。按劍爭窺却媿珠。節盡忠勤從薄宦。事多生澁笑迂儒。浪隨狂輩賭讒謗。羞導平生稽典謨。擧世稱爲三黜可。感公時賜一言呼。儻容逸足堪追電。何怪精金自躍鑪。穢臭從來生一鮑。雄雌誰肯辨群烏。風摧挺挺千尋木。勒破駸駸萬里衢。野外欲成芻秣計。胸中思奮霸王圖。帝閑十二非無地。翦拂牽來更上途。</text>
<text>謫仙仙李出淸都。蔭到人閒萬丈殊。霧散腸中塡錦繡。雷驚筆下瀉瓊珠。臨風立進三章曲。如堵間觀一箇儒。偶唾豈唯神物護。發言渾是霸王謨。昵承玉帝調羹寵。醉被宮娥洒面呼。世襲風流知幾葉。公專陶鑄闢洪爐。高標莫是曾鞭鶴。舊態依然半岸烏。洗刷場駒驅輦路。吹噓庭鷺送雲衢。醺人淸德如中酒。輔國丹心未上圖。十載金蘭如記取。莫敎空泣阮郞途。</text>
<text>壯元風度早傾都。鶚立朝端羽翼殊。身到靑雲飄紫綬。心游赤水得玄珠。登壇韓信眞豪士。開閣孫弘是巨儒。四國要分民病藥。九重頻沃帝心謨。滔天雪浪橫身負。泣鬼瓊章信口呼。廷論蓍陳經世策。國香蘭播鑄人爐。自憐早歲棲同鶴。謬被賢侯愛及烏。黃卷費功慙雪榻。白頭揮汗困塵衢。只緣道直行違世。誤落人譏坐失圖。欲向關東尋舊隱。靑山斷處是歸途。</text>
<text>淸姸襟韻韻皇都。賀竹心虛應萬殊。天近堂東承湛露。風淸葉上瀉明珠。美哉慠雪千年幹。出自凌雲大手儒。勤政樓中光聖德。化人宮裏贊明謨。林間羆虎訓鞭策。雲外鸞凰落指呼。講聳雙唇飜海浪。朝廻兩袖襲天爐。公爲國瑞眞𪚥鳳。職被人憎媿老烏。十載身閑虛白屋。七年衣化軟紅衢。渭流以濁涇惟湜。魯酒方圍趙不圖。點是蒼蠅喧掉舌。不應良玉棄泥途。</text>
<text>閉戶端居念更新。幾廻廻想暗傷神。不如不有胸中策。不獨無功返累身。</text>
<text>踏遍靑雲綠髮歲。代天理物功非細。黃扉肅穆淸風馳。魁然房杜復聯袂。高文大冊誰爲歟。有似王斧斫氷桂。九重注意民具瞻。一國安危關節制。北來南至事如麻。多多益辨眞奇計。委螭欲上沙堤廻。殘照上廊陰半砌。公雖勞國已肥。帝鄕風物復佳麗。</text>
<text>化人宮裏不記歲。珠簾微動風吹細。黃傘搖搖坐邇英。爛熳霞裾接雲袂。明良唱和圖昇平。柱天功業歸松桂。軍謀廟算委如雲。帝誥皇猷信口制。朝廻閉閣念更深。無奈點課安劉計。趨從散盡門如氷。山翠滴簷苔上砌。一聲鸎語翠林驚。掛榻瞥見金衣麗。</text>
<text>奔走三官今七歲。萬種酸寒說難細。紅塵滿面白汗流。蒼顏華髮披藍袂。雞鳴趨朝鴉昏廻。煙絶寒廚薪貴桂。妻啼兒號勸歸耕。奮不顧生行古制。非罪誰明公冶長。鴻罹魚網嗟前計。關東舊隱弊廬存。竹裏寒泉鳴繞砌。決去未能猶遲遲。望公洗日廻明麗。</text>
<text>嵩山一點呼萬歲。玉色臨軒八彩高眉細。龍喉學士奏罷繁機下天來。陣陣餘香襲仙袂。平生忠義㟮屼磨靑空。秋色凜冽風生桂。晨昏獻替出入勤政樓。挽廻貞觀年中制。日日日暮始出金門廻。一髮不到謀身計。歸來凝困圖得片時閑。賓從雜遝猶塡砌。歡然開閣笑語落長篇。氣壓賦客華而麗。</text>
<text>少年同出庾公門。七十弟兄鴒在原。未老諸君薪盡去。至今吾輩歲寒存。多公手握璿霄柄。趁日身趨玉帝軒。感事要將千載詫。此心聊把一杯論。豪題倒却西臺筆。使氣優於北海尊。絶景偸成方外會。美談還落世閒喧。圍寬薄酒應憐魯。獻是空籠却媿髡。更把淸詩垂一謝。執鞭猶未小酬恩。</text>
<text>規安漢室在陳平。宰肉當時世已驚。導霈天恩均湛露。光分御燭聽嚴吏。雅詞行世氷羞潔。秀彩端朝月正盈。手下千官趨暑熱。胸中方項靜涵濆。媚將樗櫟陪歡笑。曾添金蘭指死生。坐宜承容時世𪚥。賜言猶篤昔年情。傍人盡導彈冠日。未便乗桴易姓名。</text>
<text>君是南朝稱正平。方高一鶚衆禽驚。少年鸎枋登聯袂。幾歲螢窓讀費更。交道頗忻深不淺。詩壇還劫竭當盈。直誠霞襯高天赤。講舌瀾飜泮水淸。共慠雪霜堅素節。忍看塗炭墜蒼生。病來伏枕難消日。朝退敲門穩話情。更約相隨便歸隱。不須勤苦要功名。</text>
<text>毀譽啁蟬聒。功名墮甑同。丹心猶拱北。玉鱠未尋東。</text>
<text>院靜塵緣絶。花飛雪勢同。有風吹好事。聚散小窓東。</text>
<text>谷暗山賁雨瀉盆。到頭歧路赤流奔。莫輕一葉扁舟少。直渡沄沄萬頃渾。</text>
<text>安劉功業壓陳平。應變無窮德未名。廟算軍謀曾入妙。筆端風月更新淸。</text>
<text>一川分派決西東。咽盡千聲悢未𪚥。𪚥𪚥𪚥𪚥重見處。終歸大海定相逢。</text>
<text>趁日顚風吹作雨。平地成川遮斷朝天路。更說遼河那可渡。呑天浩浩銀濤怒。</text>
<text>病客樓中生百趣。一片秋聲先入庭前樹。不有知音千載顧。也應沒箇寬心處。</text>
<text>暑雨連旬枉作寒。便敎忙轡賭餘閑。未堪曛水千般慮。又導遼河百倍艱。灎澦塘猶未嶮。崎嶇蜀道不爲難。登途數月成何事。心緖都無一日安。</text>
<text>我侯朝帝闕。侍從皆豪傑。顧慙白髮生。謬得參選列。受命固有裎。頗爲淫霖發。泥濘隔長途。又復飛雨滑。從前一線溪。噴漲誇霜沬。欲𪚥久彷徨。試入馬已沒。却立欲安歸。後復溪嗚咽。便在水中央。鵬䄇時犮閼。知其不奈何。露宿山之崪。蚊雷四合聲。殷可山石裂。遮防知何爲。利吻堅如鐵。摩拂坐達晨。晨饌將誰設。行廚吟無煙。兩股端欲割。郵吏事不知。要我小霑渴。偃臥亂呼飢。中心但忉怛。旁求踏浪兒。尋得淺處越。淋漓跋涉閒。虫蛆遍靴韈。行及遼之濱。平地飜溟浡。何處是中流。極目尙未察。一葦奮航之。此豈萬全訣。風師又不憐。吹起千堆雪。狂濤四面生。千搖復萬扤。舟人相傳呼。弱纜幾欲絶。顧視一行人。面上無片血。我命固鴻毛。皇嗣安可忽。平生一片忠。久已貫日月。況至不測虞。萬倍平時切。明朝風色和。安流如井渫。移舡放洋行。迅駃難容瞥。忽尒得孤丘。破屋芘疏樾。父老出門迎。驚怪久嗟咄。鴂舌前置辭。儂是濱江卒。黃童至白頭。夏潦年年閱。漲濫古猶存。那及今玆闊。滔天浩浩來。橫被東西決。千尋浦邊林。獵獵還毫末。巢穴安足言。水族皆漂突。從玆數月閒。莫有經過筏。何由得渡來。事未論唇舌。無𪚥𪚥𪚥𪚥。𪚥孫眞貴骨。將飛躍在淵。五色雲盤結。𪚥𪚥𪚥議侯。晉文果明哲。其行豈人爲。固與常流別。河伯與江神。居然命魚鼈。頃刻化爲橋。直作康衢豁。不尒莫涯津。有誰能導達。聽此更尋思。不覺起毛髮。各自願勉旃。益礪忠勤節。何時詣天庭。得煮帝恩熱。便爾好還朝。挑盡靑燈說。</text>
<text>我家遠在扶蘇麓。偃蹇蒼官滿山谷。夜聽颼颼朝吸綠。飽得淸風藏滿腹。別來數月困蒸溽。未堪紫塞黃河毒。今朝何幸得良覿。洗盡客路風塵目。垂鞭信馬看不足。却疑身在蘇山曲。</text>
<text>三韓山水天下說。天磨楓岳尤奇絶。箇中生長寄茅屋。更有何山容我目。爾來行役黃河間。只對如許胸中山。今朝偶尒黃崖來。心醉未去空徘徊。奇岩怪石雲外插。千縫萬罅𪚥𪚥𪚥。中有一龕危欲落。莫是天竺飛來閣。𪚥𪚥𪚥𪚥𪚥𪚥輒。居僧步若康衢踏。嗟哉此行須及期。永暇是賞空留詩。</text>
<text>四海車書一混通。風雲際會得相逢。萬里路途賓上國。盈筐玉帛賀中宮。兒曹怪彼語言別。君子知公道義同。自謂無才聞見淺。荒侍恥錄日華東。</text>
<text>六經文義妙齡通。大聖膺期旦暮逢。赤舃諸侯輸壤奠。紅雲萬朶繞天宮。風雲慶洽要荒會。日月光霑遠近同。祝壽忠誠誰更切。丹霞片片起遼東。</text>
<text>莫怪相看語未通。知音知在一奇逢。九門導我趨天陛。五歲多君拜帝宮。人品迥將霄壤隔。交情還與弟兄同。佐明日月光天下。恩照偏加鰈海東。</text>
<text>千門擾擾中。一室斗寥寂。中秋天氣涼。灎瀲氷輪入。晨興露未晞。石上苔半濕。排門汚禪扃。莫厭征人迹。</text>
<text>濾江石橋天下傳。江移岸改橋依然。𪚥𪚥𪚥𪚥十一間。橫斷碧洛晴虹盤。中虛可𪚥𪚥𪚥𪚥。𪚥姸宏壯非人爲。定將天眼巧分別。密𪚥𪚥𪚥𪚥來設。且疑中秋午夜輪。淸光秀彩當空新。頑然夷羿輒射落。收拾綴行橫江擲。銀蟾玉兔形模奇。不忍奔散來相隨。黃流穿過洋洋乎。濁可濯足泥沙俱。廻欄曲楯相撑支。蹲猿踞虎井蟠螭。提孩負子空中舞。遊人欲數終難數。窮姸極巧使人愕。莫是天工玉斧削。我初來觀要探極。眼力先窮空歎息。又於天台飽傾耳。壯制宏規孰與此。安得神仙縮地術。一處相觀論甲乙。</text>
<text>陪臣某言云云。天上風雲之慶會。式宴𪚥𪚥。𪚥隅蓬艾之微臣。旣飽以德。光榮罔極。感戴何涯。一人宅中。四海無外。遠來近悅。惟華夏蠻貊率從。施厚仁滂。曁鳥獸魚鼈咸若。致大平於萬國。加懿號於兩宮。坤道彌光。震威愈赫。懽然列域。爭持玉帛以駿奔。蕞尒三韓。別有岡陵之切祝。伏念陪臣。自文王優承聖眷。如嬰兒嬌在母懷。玆聞大慶之音。趣辦單裝而覲。初登遠道。心愈疾於鵬程。適値淫霖。路返爲之鯨海波搖浩蕩。雨又淋漓。行雖急於圖前。動輒淹而落後。業已未及於開平府。居然直進於大都城。遙望行宮。目斷雲霄之縹緲。俄廻寶輦。躬瞻日月之光明。何圖對以殊恩。俾許參於嘉會。半路遷延之昨日。徒自焦神。中宸侍從之今朝。怳然如夢。威顏不違於咫尺。銘鏤諒倍於尋常云云。燕之分野中都城者。大金國所都也。城之北五里所。有萬壽山焉。金國章宋皇帝所築也。具三十六洞。而上有廣寒宮。南有元春殿焉。今上國圍是山而所域。𪚥𪚥𪚥𪚥曰。此城四面。各距四十里。是謂𪚥𪚥𪚥𪚥萬壽山東。新起大殿。斯曰長朝殿𪚥𪚥𪚥壯制極巧窮姸之致。不可得而言之也。皇帝陛下普會諸侯。以是月二十有七日落之。其幢幡旌傘一切儀仗。飜空蔽日。眩奪人目。自諸大王諸大官人。以至百寮。犂明而會。莫不朝衣穿執而雲委于中庭。有閣門使各以其序。引進拜位。其拜位則以黃丹畫地面。龍髮白席爲之方罫。區以別位。而書其宮號。旣引立已。令館伴侯學士姜宣使引我令殿幷侯邸及官屬。列立於班心之下。其餘諸國來朝之使。從其所服。而俾立於最後行尾。俄而。皇帝出自便殿。就于殿上。與皇后升寶座而受賀。其禮數與我本朝大同小異。所謂異者。閣門喝鞠躬拜興拜興。班首稍前 三步 復位。拜興拜興平身。搢笏鞠躬。三舞蹈。跪左膝三扣頭。山呼山呼再山𪚥𪚥𪚥也。旣禮畢。皆立不動。其閣𪚥𪚥𪚥𪚥𪚥𪚥傳於侯邸曰。行卿本國禮𪚥𪚥𪚥𪚥𪚥𪚥郞廉承益通喝而行焉。禮畢後𪚥𪚥𪚥𪚥傳賜諸侍臣。改以戎服上殿。而勅我一行不改者。其賜座位序。則西偏第一行皇大子。隔一位大王六。隔二位我令殿。後行大王七。隔二位我侯邸。後行安董丞相爲首。千許員隔二位我行。宰臣次諸官人等後行之腰我行。尙書侍郞後行之腰我行。參上參外。後後行行。未得其詳。最後行末。坐諸國使佐。東偏則諸宮公主二十許。各率侍女二三。疏行而坐。更無坐者。其宣使奉御秀才令史輩。列立於前。而殿內恢恢乎有餘地矣。侯學士曰。此殿可容一萬人。今此侍宴。僅七千人耳。皇大子起獻壽。而堂上堂下。笙鏞間奏。繒山繡岳。伎樂爭呈。舞者歌者純如繹如。而師師焉濟濟焉。前行六大王相次獻壽。申初而罷。其父老云。自兵亂已來。未有是禮。噫今得覩。其明日。侯邸將奉表陳𪚥𪚥𪚥是節會明之後明乃得奏焉。其陪臣某言云云。新城新殿舞金碧於𪚥𪚥𪚥𪚥古風咽笙筩於上界感將凡眼獲睹𪚥𪚥𪚥𪚥云云。恭惟云云。出神天之宗。應帝王之位。光被天下。高德齊日月之明。聳出雲端。漢宮帶乾坤之繞。與民子來而經始。繒山地湧以當前。群英濟濟以盈庭。兩部蹌蹌而呈伎。是吾君與民同樂。故諸侯執壤爭朝。伏念陪臣。賴乘八月之靈槎。獲詣九霄之仙闕。臨觴眩怳。慙海烏之無知。祝算忠勤。若華人之有切云云。</text>
<text>陪臣某言云云。朝大都萬壽之山。天下諸侯爭賀。祝八月千秋之節。海東賤介尤深。悃愊所傾敷宣未旣。中謝云云。恭惟云云。仁深祝網。德邁舞干。淳化殷流。遍禹貢山川之外。庶𪚥𪚥𪚥𪚥周家禮樂之中。當慶序之適臨。享𪚥𪚥𪚥𪚥𪚥伏念陪臣。來從鰈海。獲侍龍墀。幸承𪚥𪚥𪚥𪚥寧。益切山呼之薦祝云云。皇大子以連日侍宴。不得出外。至是月二十九日。乃於大都城西鎭國寺北高梁之墟。坐氈幕受賀。姜任兩宣使。俱來引至。而令殿準到。俄而。姜宣使承傳出云。令殿先入。有頃。姜宣使又出。傳以本國禮拜見者。由是一行。皆以公服。列立於氈幕之外。員外郞廉通喝禮畢。任宣使引侯邸入幕。而令殿侯邸宰臣宋幕內接坐。諸官屬皆幕外列坐賜宴。不久而罷。還館次。遊昊天寺。寺是金國皇帝追福大后而創立。名昊天者也。有九層木塔。四面皆距二里。我二行二百許人。爭欲登臨。至第三層。困不能上。予與尙書宋份，郞將尹福均登上層。遍放遐瞻。搖蕩不停。如將折落者。俯視城都。行路人馬。細如蟲蟻。眞所謂登者尙呀喘。作者可以勝者也。</text>
<text>某啓。萬古中都之鳳省。特闢華筵。三韓東海之龍孫。獲觀盛禮。感兢侖骨。訓謝無階。恭惟諸丞相閣下。孕育伊周。陶成高舜。得天下於馬上。規安塗炭之群生。移宇內於掌中。鑄出風雲之盛業。日月所照。玉帛駿奔。伏念某厚沐鈞慈。聊存海徼。因賀兩宮之玉冊。獲趨中國之錦街。三侍宴於天廷。俄驚分外。又辱呼於省席。無奈夢中銘鏤所傾。言寧未旣云云。</text>
<text>無限丹心一笑通。天敎管鮑偶然逢。老烏受我投華屋。幼鳳多君躍紫宮。遠別頗嫌夷夏隔。眞交尙喜漆膠同。死生窮達曾天賦。却要侯君少指東。侯君善算命故云</text>
<text>陪臣某云云。白日中天。曲霈湛恩之優渥。靑丘下介。難禁感淚之滂沱。嗚咽所傾。言宣未旣。中謝云云。伏念陪臣。適値聖明之應世。深懷忠懇以趨庭。文王自世子之時。至此優承聖眷。孱息奉賀章而進于今。更沐鴻私。繄萬世之𪚥𪚥𪚥三韓之大幸。至乃念路上衣裘之𪚥𪚥𪚥𪚥𪚥繡之資爛彩盈眸異恩熏骨𪚥𪚥𪚥𪚥𪚥𪚥𪚥律之春溫九月途中頗慠飜𪚥𪚥𪚥𪚥𪚥𪚥𪚥遇皇帝陛下仁深字少。德尙包蒙。頗𪚥𪚥𪚥𪚥𪚥涼許襲多般之輕暖。庇及一邦。百姓皆懷挾纊之心。定應萬國。諸侯擧有臨淵之嚼。陪臣謹當故國三千里。遠揚畫錦之榮。皇帝億萬年。虔奉宵衣之化云云。</text>
<text>寒角隣雞報五更。盈門馹騎促歸程。雁飛遐塞林煙碧。馬入荒坡草露淸。東海待君應有望。西風送客豈無情。離愁莫盡尊中酒。更聽陽關第四聲。</text>
<text>雞送三呼五點更。拜辭天闕赴前程𪚥𪚥𪚥醞黃金溢贈別歌詞白雪𪚥𪚥𪚥𪚥𪚥時鼎禮天敎我輩正鍾情四𪚥𪚥𪚥𪚥𪚥𪚥𪚥待雲端一雁聲</text>
<text>漢帝臨軒五賜巵。一行光彩耀華夷。十分御醞醺金骨。四襲仙衣護玉肥。闊野攢蹄催送客。好山供眼勸題詩。已將利見還雲闕。黃色應添八彩眉。</text>
<text>偶尋遺草更沈吟。擊壤那能中正音。自笑貧家無一物。空將弊帚享千金。</text>
<text>紫翠橫空澗水流。風煙千里似滄洲。石橋西畔南臺路。柱笏看山又一秋。</text>
<text>天子呼來不上船。醉吟風月幾千篇。三山鶴馭尋常事。故跨靑驢作地仙。</text>
<text>三月楊花滿店香。金龜換酒酒盈觴。四明狂客眞相識。物我俱忘醉一場。</text>
<text>蕩蕩乾坤是我家。醉宜卽止醉歸何。記他今夜醒時節。黃鶴樓前月似波。</text>
<text>草長江南三月天。永嘉山水好風煙。文章太守謝康樂。珠翠佳人玉井蓮。</text>
<text>萬重煙水萬重山。何限峨洋擊目間。惆悵子期天一畔。半床蛛網玉琴閑。</text>
<text>花開玉樹靜無風。頃刻春光滿海東。記得爛銀堆上月。五雲深處訪壺公。</text>
<text>晚來江上數峯寒。片片斜飛意思閑。白髮漁翁靑蒻笠。豈知身在畫圖間。</text>
<text>炎洲翡翠莫同遊。金綷毛衣總是愁。愛殺見幾能避雨。荻花深處一沙鷗。</text>
<text>憶昔前遊二十年。舊時風物故依然。一溪流水渾無賴。只送詩斑到鬢邊。</text>
<text>半嶺松風苦說懷。臨流遠聽久徘徊。人間富貴無情物。往歲遊人不復來。</text>
<text>鳳池麟閣皆陳迹。雲嶠煙波亦倦遊。點檢人間兼物外。此生何事欠心頭。</text>
<text>門外時時鶴駕多。碧霞深處玉仙家。洞簫吹徹春光好。海上蟠桃滿樹花。</text>
<text>紫潭秋月玉蟾蜍。一桁風簾翡翠疏。春日漸長深院靜。惠連詩思右軍書。</text>
<text>一抺春愁遠復長。雨雲依約覺猶香。茂陵雙碧多輕媚。堪笑文園枉斷腸。</text>
<text>花氣濃如百和香。鸎歌燕舞侑歡場。中興盛德元無像。憑仗新詩與畫忙。</text>
<text>天上風傳寶唾香。珠飛玉轉幾千場。家家拾得昇平瑞。怕見雷霆下取忙。</text>
<text>白雪餘鄒谷。靑春入庾園。世皆憐薄宦。天亦念衡門。詩鬢驚鸞鏡。忠誠掛獸樽。蟄龍何日解。霖雨隔黎元。</text>
<text>江湖數載謾爲州。藍袂西垣又滯留。龍尾蛇頭安敢擇。牛溲馬渤幸容收。空濛柳色層城晚。浪籍荷花太液秋。物色惱人人不會。百年宦海苦沈浮。</text>
<text>附熱嫌他柳柳州。乘流遇坎信行留。東方閱世身將老。賈誼傷時涕不收。野雀苦肥車下粟。小蟲空咽草間秋。沈吟坐待扶桑曉。海闊天長一色浮。</text>
<text>山下朱扉碧澗頭。洞仙應喜羽仙留。錦囊玉軸明窓靜。鼎席槐堂往事悠。雙轂光陰塵裏轉。一萍天地水中浮。有人若學長年藥。從我華胥枕上遊。</text>
<text>白雲栖返舊山堂。幽樹長松演法場。億刹想應蒙雨潤。三韓親得襲蘭芳。古今誰透窓虫紙。名利堪悲海鳥觴。慙愧東華車馬裏。軟紅塵土齒銀章。</text>
<text>東閣權知已六年。書生賦命信迍邅。白駒駃驟那能駐。黃鶴衰遲最可憐。袁巷寂寥唯有雪。杜囊羞澁更無錢。蝶魂未省人間事。狂到西垣芍藥邊。</text>
<text>三韓勝景說關東。仙跡依然氣像雄。茅店竹村與廢後。春風秋月畫圖中。鏡湖漁唱元非世。楓岳仙趺冷倚空。輦母之官欣得請。不須騎鶴上瀛蓬。</text>
<text>鏡裡山光菡蓞斜。古人長使後人嗟。始封箕子名空在。遠徏秦人跡轉賖。鳷鵲觀傾松櫟暗。鳳凰臺沒草萊多。時時峽雨飛成雹。歲歲江槎臥放花。觳觫拖春耕野燒。鉤輈隔葉和村笳。隱儒能說紅綾餤。桑女猶傳玉樹歌。城郭鶴身來又去。古今蝸角靜還嘩。興亡衮衮何時盡。欸乃聲中水自波。</text>
<text>吾愛同年李翰林。秋濤瑞錦詩千首。十年宦路何遲遲。千里江山一黃綬。君不見鉛刀只一割。銳速不如鈍之久。君有靑萍之劍。龍雀環虹霓。萬丈拍牛斗。天生利用必有時。莫避盤根錯節往試之。</text>
<text>鳳凰一去兮丹穴空。上有瓊草千年翠。窟中沖融錦繡色。影動三萬里之弱水。鳳兮鳳兮來何遲。悵望天涯鬢生雪。周公巳遠兮仁義路荒。古木栖鴉蹲落日。</text>
<text>五侯池館春風裡。微波粼粼鴨頭水。闌干十二繡戶深。中有蓬萊三萬里。彷徨杜若紫鴛鴦。倚拍芙蓉金翡翠。雙飛雙浴復雙栖。綷羽雲衣姿遊戲。君不見十年江海有孤雁。舊侶微茫隔雲漢。顧影低昂時一呼。蘆花索漠風霜晚。</text>
<text>雲窓霧閣秋夜長。流蘇寶帳芙蓉香。吳歌楚舞樂未央。玉釵半醉留金張。堂上銀缸虹萬丈。堂前畫燭淚千行。珠翠輝光不夜城。月娥羞澁低西廂。誰得知貧家懶婦無襦衣。紡績未成秋雁歸。夜深燈暗無柰何。一寸願分東壁輝。</text>
<text>江心桃竹肥玉滑。至音中藏無處泄。珠繩耿耿銀宇凄。雕琢春氷揷怨舌。敎坊善平寶畜之。幾向花前月下吹。今朝忽聽龍喉家。始識落梅花楊柳枝。悲音幽散雜怨慕。新翻曲折何無數。引聲忽作鳳將雛。海闊天長兮三山杳杳。轉節更作孤猿呼。巴山楚水兮霜木千株。皓霜滴滴警秋鶴。夢雲悠悠啼夜烏。君不見念奴潛伴諸郞宿。天子呼來旋粧束。飛上九天歌一聲。二十五郞吹管逐。又不見趙家意外制新聲。荒臺老樹何限淸。雲行鳥沒事已往。邯鄲道上春草生。樂極悲來攪散漫。風埃蜀山路𪚥𪚥。𪚥𪚥情多感易積。使人聽此凋朱顏。何似龍喉富貴時。霧閣紗窓夏日遲。一歌一歌復一歌。欹側綸巾滿酌金屈巵。</text>
<text>千峯半入靑天上。下有長江江水淸。空翠生寒幾千里。颼颼萬壑松風聲。幽人隱見向何處。馱着蹇驢江路明。崖崩澗絶望不極。一邊疏雨歸雲黑。歸雲斷處有樓臺。吹徹玉簫紅日側。君不見靑蓮居士謫仙翁。一鶴肯與群鷄同。列岳結軌不點頭。物外獨伴東溪公。</text>
<text>仲春嘉月長百草。龍吟虎嘯衡茅小。道遙山澤有至樂。儁永之味獨自飽。半陰半晴野花開。若煙非煙山色好。俯綸淵底之游魚。仰弋雲間之逸鳥。西隅倒景雖不住。東嶺望舒生又早。縱心域外詠三皇。不知榮辱焉知老。</text>
<text>松江叢書不輟草。紙札相壓筐箱小。杞未棘兮菊未莎。肯羡人間擊鮮飽。十角吳牛二頃田。西山朝來一雨好。躬負畚鍤理吾稼。木決騠邊立水鳥。顧渚又復置茶園。茶譜水經推勘早。此中淸風知者誰。涪江漁父紫溪老。</text>
<text>過雨颼颼濕江草。西風萬里蒲帆小。吳中蓴絲美無度。金盤羊酪空多飽。折腰欲營身後名。適意何如眼前好。蒼海深深透網鱗。雲山杳杳投林鳥。華亭鶴唳上蔡鷹。曲突徙薪知不早。可憐黃花五百年。空傳吳兒及楚老。</text>
<text>王屋山下多仙草。天壇山南雲屋小。景色不與人間同。長松淸泉是素飽。視之人間在火中。心未淸涼有何好。驢耳那得聽黃鶯。午角元能抵翠鳥。赤玉之舃遠遊冠。異境恨不歸來早。他時倘遇崑崙奴。萬水千山訪張老。</text>
<text>飛花落絮何草草。地上已多枝上小。雄蜂雌蝶倚輕狂。掠翠栖紅芳意飽。明日安知不風雨。風光爲爾肯長好。荷珠已散幾時𪚥。頃刻千山隔飛鳥。故人意欲秉燭遊。此見嗟哉巳不早。陶陶兀兀飮無何。醉鄕淳寂吾將老。</text>
<text>鐵騎嘶風淺草碧。陣雲蔽日驚沙白。臂弓珥筆扈君王。盤𪚥膽氣安邊策。疊鼓催搥劍未血。呑盡陰山一羽檄。功成他日畫麟臺。斗印金符光赫赫。</text>
<text>相思漫漫復漫漫。令人憔悴顏減紅。畫堂銀燭千行淚。夜夜烏啼欲曉風。金鞍駿馬帝城春。舞榭歌臺珠翠中。阿郞遊冶不歸來。歲歲年年羅帳空。</text>
<text>先生詩格何淸越。霜空萬里亭亭月。氷光浩蕩瀉山河。萬象森羅坐可掇。先生直筆何森嚴。古鏡飛出雙龍奩。是是非非俱自然。懦夫有立頑夫廉。吾聞伽倻山海印寺。儒仙崔子曾遊地。人間風日不能到。寶書玉檢如雲委。此中奉使必是神仙曺。三年鶴駕下雲霄。多君今年得此行。秋光遠與人爭淸。靑山落照永嘉路。紅樹澄江晉陽城。翩翩馹騎如輕鴻。快於身馭泠然風。遙知三韓二十三代之實錄。一一掀攬雲山中。歸來馬上無一事。採風應作南征記。臥閤豈無賢刺史。灌園豈無隱君子。潁川大姓孰豪橫。巴徼窮民誰悲硬。碧鷄金馬騁何嶺。朱草醴泉發何境。山碑海碣訪古奇。野諺州箴推隱微。大書特書不一書。袖中卷得湖南歸。南人南人好看客。皇華雖多無此客。埋輪露冕盡兒戲。此客褒誅華衮雜鈇銊。</text>
<text>樂浪古新羅。千峯競秀湖光碧。至今山崖與水曲。髣髴神仙舊遊跡。太原公孫眞天仙。簪履合還如雲煙。車如流水馬如龍。玉勒金鞍七寶鞭。何限樓臺願暫駐。無邊花柳待一顧。香風散漫幾千里。墮珥遺簪紛可掃。翠蕤金節照海明。鳳笙龍管雜波聲。三山堂前𪚥步耳。爲此三千之徒不肯行。君不見舊時永郞遊此地。來往風流亦如此。永郞重來知者誰。萬古靑天明月是。</text>
<text>臂弓腰箭邊城兒。紫髥若戟形魁奇。手提金勒呼鷹出。山盡沙平天漠涯。紅旆翻風影凌亂。金鱗眩日光參差。疊鼓聲微朔雲冷。黃楡葉落胡風吹。牧羊蘇武十年恨。降虜將軍千里思。月黑煙沈古壘虛。舊鬼聲殘新鬼悲。</text>
<text>主人富貴花滿堂。春風醉札多新作。不愛紅裙愛詞客。鳳管龍絲束高閣。君不見花開風雨夕。頃刻亂紅流錯落。主人爲擲千黃金。添酒挑燈辦行樂。坐賓皆自三山來。門外轡銜天外鶴。五色仙毫千里春。飮酒賦詩殊不惡。羽觴無數眼花落。夜雨珊珊滿西岳。</text>
<text>當日洪平甫。波瀾起筆端。高才不遇世。晚歲此爲官。憔悴身仍病。吟哦興未闌。壁間無一字。豈爲和詩難。</text>
<text>經綸蘊腹裡。詞藻動毫端。落拓辭宣室。飄零滯縣官。大名垂竹帛。餘慶照門闌。感念當年事。深慙繼述難。</text>
<text>緬想洪崖老。當年取友端。銅章守海邑。玉陛輟仙官。雪谷曾題壁。雲孫更倚闌。鸞膠無處得。方覺續絃難。</text>
<text>芳菲傷歲晏。淪謫海雲端。郢路哀重阻。湘潭寄一官。龍蛇驚鵩舍。詞翰弔烏闌。斟酌山陽恨。應知忍淚難。</text>
<text>同調憶前輩。長嘯倚天端。雅望洪崖老。一麾江海官。百年遺躅地。今日宦情闌。衮衮雲仍在。方知種德難。</text>
<text>聽說崖翁事。乾愁動百端。萊山邑宰日。麗代舍人官。舊蹟空題壁。孤吟獨凭闌。應知無一字。要待子雲難。</text>
<text>退食收封事。詩成錦繡端。高標迥拔俗。小邑謾爲官。簡冊名猶著。雲仍慶未闌。淸篇有知己。郢曲和皆難。</text>
<text>歎息思遺直。悠悠意萬端。遠投萊作宰。曾以諫爲官。一病緣憂國。三年獨倚闌。楚魂招不得。行路古猶難。</text>
<text>讀書求道竟無成。自愧明時有此行。但盡迂疏施實學。敢將崖異盜虛名。民生塗炭知難救。國病膏肓念可驚。耿耿枕前眠未穩。臥聞山雨注深更。</text>
<text>乾坤設險竟何功。小賊驅民掃地空。誰使兵權歸豎子。至今遺堞起悲風。</text>
<text>路八關門眼暫開。紅旗黑槊共徘徊。忽驚職是憂民寄。還愧身無濟世才。煙火里閭多索寞。草萊城塹久摧頹。可憐聚散邊鄕吏。猶具衣冠禮往來。</text>
<text>萬疊山圍四望中。東溟隔岸水浮空。龍爭古壘黃楡月。鴉噪遺墟老樹風。懷土重遷憐噍類。棄城謀變說姦雄。當時誰握籌邊策。惆悵無人衣一戎。</text>
<text>名途信步不圖前。來往斯樓已二年。覆檻竹叢分爽氣。廕門榕樹撼蒼煙。歷觀民業憂吾國。虛負君恩愧彼天。計拙未能興利路。若爲溪壑湧金泉。</text>
<text>海上靑霞紫霧間。揖仙東望問三山。倚欄人未須臾駐。萬古千秋物自閒。</text>
<text>千畦禾黍舞風前。喜見農家大有年。久倚陰軒淸爽足。水禽飛過小溪煙。</text>
<text>脩篁歲久盡成圍。手種居僧今已非。禪榻茶軒深不見。穿林翠羽獨知歸。</text>
<text>流川爲陸陸爲川。有底淸潭獨不然。看取奔灘停滀處。奇巖削立重難遷。</text>
<text>傍山煙火占孤村。竹下紅桃臥守門。力穡田夫皆惜日。戴星服役返乘昏。</text>
<text>一木搖搖跨石灘。望來惟恐蹈波瀾。居民足與心曾熟。如過平途不細看。</text>
<text>仰空吹笛快軒眉。牛背身無掩脛衣。家在山前陂隴隔。雨天行趁暮鴉歸。</text>
<text>婦具農飧自廢飧。曉來心在夏畦間。壟頭日午催行邁。餉了田夫信步還。</text>
<text>樓下淸潭窟穴空。游魚育卵粟排紅。莘莘衆尾知多少。前數無窮後亦同。</text>
<text>聳壑郡樓臨水府。隔墻禪舍倚巖叢。愛僧眞趣無人會。十里茶煙颺竹風。</text>
<text>公館多幽鬱。褰衣上後亭。疏簾風燕舞。高樹露蟬聲。地古村容老。天低水面平。溪山皆舊眼。記我去年行。</text>
<text>昨日城西四顧行。桑麻深處望煙光。停驂謂有隱君子。此是先生避世堂。</text>
<text>關東處處賞江梅。愛此新枝最後開。風雨人間春掃地。出塵仙艶映粧臺。</text>
<text>潭上風煙畫淡濃。欣然似與故人逢。也應嗔我悤悤過。却恐重來不見容。</text>
<text>碧海靑山畫不如。事稀端合置迂疏。午窓睡足吏人散。讀盡巾箱數卷書。</text>
<text>燈前偶讀北山移。自愧歸休已太遲。俗薄何人遵我敎。弊深無計救今時。處身道可貧無諂。到口言當遜莫違。惟子與吾交契厚。相規豈合各從宜。</text>
<text>二氣失調燮。群龍未安蟄。陰怒發玄機。懸空雨勢急。暴流漲南川。浩浩沒原隰。水溢雨不止。皆言及井邑。惟恐卷人家。更憂傷穀粒。顧余牧一方。此咎其誰執。誠微不動天。起坐徒悒悒。願天罪我躬。哀聽生民泣。</text>
<text>壯健光陰夢裏經。百年身世亦堪驚。忙多閒小靑山遠。謬算狂謀白髮生。沐罷塵冠漸羞澁。曉來菱鑑太分明。自知貴賤難逃事。有底未禁悲感情。</text>
<text>壯歲氣益增。晚年病交會。血脈衰於中。齒髮老于外。毛髮不覺痛。雖白尙無害。牙齒熱以搖。酸痛極刀劊。飯麤啜糜粥。肉硬啗魚膾。漸見脫以虛。唇亦不能蓋。還童藥未成。嘆息無可奈。謂言少年子。莫恃如編貝。</text>
<text>秋聲動林木。夜坐心悽悽。煙空淡而杳。露瓦泫以凄。因念遠遊子。路永東復西。家人耿無寐。翦衣在深閨。衣成無使寄。掩袂空悲啼。又念力田夫。揮汗病夏畦。農功旣云畢。四野禾頭低。一飽已可望。歡笑對醜妻。人生貴適意。何用事乖睽。貴賤雖異軌。終歸理亦齊。更殘燈燼落。月下聞寒鷄。</text>
<text>神農著書論草名。草中羅蔘藥最精。一根三枝開五葉。理人神效難具評。年年貢獻聖天子。藥局老醫皆嘆驚。船車商沽競求買。轉賣遠方價不輕。從此官家利其利。歲收編民有期程。物之貴者本自貴。非如凡草賤生成。方民採掘遍山谷。千搜萬索得一莖。何曾計日足銖兩。農衣弊盡披蓁荊。是時秋禾臥風雨。畏吏督納忘私營。歸來對妻苦悲泣。已有棄土流亡情。乾坤生物賦藥性。本以至仁濟群生。生民一病出於藥。理藥之藥其誰行。有能移根種遠方。括根無種非所爭。吾民寧作至愚民。不須益智多聰明。</text>
<text>仙島遙疑駕六鼇。茫茫去路隔雲濤。浮空一朶孤峯兀。揷海千條怪石高。望斷身嗟無鳥翼。涉來命恐等鴻毛。滿磯苔上散輕策。打岸風前掀小舠。搖棹疲民流熱汗。具筵貧邑瀝殘膏。若爲添作東溟水。沒盡奇觀免此勞。</text>
<text>俊猛精神外躍如。電明雙眼在秋虛。寸機坐得冥冥翼。可畏人心巧有餘。</text>
<text>斗酒千金足市恩。古人曾獻貴人門。山翁癡拙無機巧。虛食凉州老一村。</text>
<text>潑潑如飛氣力多。懸流十尺可跳過。嗟哉知進不知退。永失滄溟萬里波。</text>
<text>秋涼杖履步松間。手摘嘗新氣味閒。粱肉官家香已損。望雲投筯愧靑山。</text>
<text>君王曉開黃金闕。氈車轔轔北使發。明妃含淚出椒房。有意春風吹鬢髮。漢山秦塞漸茫茫。逆耳悲笳秋夜長。可憐穹廬一眉月。曾照臺前宮樣粧。將身已與胡兒老。惟恐紅顏凋不早。琵琶絃中不盡情。塚上年年見靑草。</text>
<text>一辭西掖傍東溟。過幾樓臺幾驛亭。宿志已償山水窟。高吟還憶牧丹屛。別來無信顏雖赩。夢裏相逢眼尙靑。何日朝天參枕上。共傾宣醞醉還醒。</text>
<text>大義深仁作相公。能輕重利恤人窮。父知子貴非先見。只爲渠心與我同。</text>
<text>異氣當從大義求。虎生三日便窺牛。曼卿一得無心惠。天下民皆飽麥舟。</text>
<text>弓馬南廻過古村。前賢遺澤至今存。戰功豈獨彊兵力。能訪田廬義子孫。</text>
<text>隣境兵塵犯塞垣。朔方民物此來奔。元戎自失懷綏策。姦吏因成亂敗根。三戶子孫誰雪恥。百年骸骨尙含冤。行人爲問當時事。古老傷心不忍言。</text>
<text>儲粟屯膏豈遠圖。阻飢民命在須臾。若分甘苦盡仁惠。雖死人無怨及吾。</text>
<text>滄海支流作鏡湖。靑峯四擁水平鋪。中藏別島非塵土。上有高臺作畫圖。日映波心跳尺鯉。雨晴沙觜戲雙鳧。百年前輩風流散。惟有長松老不枯。</text>
<text>民間百物入侯門。山水千年屬一村。別島隔雲橫縹緲。片帆和月落黃昏。鴻飛冥路弋何慕。鯨吸滄波舟可呑。雨過新亭推未去。吏人迎拜是陽尊。</text>
<text>天香絡繹降丹霄。候吏郵民望使軺。夜聽先聲離古館。曉牽殘夢過長橋。雨晴海嶠歸雲懶。風亂山蹊落葉驕。南去北來身已老。舊盟魚島苦相招。</text>
<text>千條怪石成奇峯。蒼崖煙霏水墨濃。鯨濤起海雪霜漲。蜃氣浮空樓閣重。糢糊字沒太古碣。癭瘦根蟠何代松。磯邊箬笠坐相揖。月下羽衣招可逢。悵望仙徒已雨散。厭看俗子如雲從。若爲亭前伴鷗鷺。掃却人間塵土蹤。</text>
<text>仙峯在海濱。觀覽奇且壯。倚欄四回顧。長天接煙浪。條石列水中。叢立多異狀。如繩墨削成。元氣爲良匠。羅代四仙徒。簪履遊亭上。當時碣猶存。摩挲空悵望。嘉言遍四方。使賓競來訪。傍邑慣送迎。奔走移供帳。亭下吏呀咻。樽前仙妓唱。民今失農業。妻子不能養。斗蓄已殫空。一宴勝仇餉。何人寫作圖。持獻君與相。</text>
<text>小島出洪波。橫穿作通穴。南北水互連。相激碎飛雪。滿島石狀奇。條條均削截。橫臥若積籌。倒垂如裹鐵。長者束而立。短者散以列。陰崖或成窪。驚浪常舂齧。穴中少廣平。坐席無地設。苔石滑而側。腥潤不淸潔。海風忽打頭。須臾心不悅。望岸促行舟。舟人力鼓枻。行行白沙渚。始喜免魚鼈。以島比叢石。奚止十倍劣。觀彼此可遺。悔余信人說。使賓遠聞名。來往無時節。豈惟舟楫勞。亦浚民膏血。霹靂不摧殘。此害何時絶。</text>
<text>海上蒼崖窟穴深。人傳常住是觀音。飛翔鳥翼靑如錦。出沒巖紋色似金。見此皆言眞聖現。至今虛使衆癡尋。欲參水月莊嚴相。回照明明本分心。</text>
<text>暮天懷古立城頭。赤葉黃花滿眼秋。不覺蕭墻藏近禍。惟憑海島作深謀。百年丘隴無情草。十里風煙有信鷗。遙望朔方空歎息。一聲羌笛使人愁。</text>
<text>倦遊南北路茫茫。來往如梭有底忙。翠麓斷時看佛塔。橫峯高處踞胡床。老鴉村樹秋煙淡。瘦馬河堤暮草黃。弊郡殘民誠可憫。一年生理失農桑。</text>
<text>骨立峯巒劍戟明。居僧齋罷坐無營。如何山下生民類。瞻望時時蹙頞行。</text>
<text>年方列宿掌文衡。東國儒林罕有榮。入彀英才皆俊逸。察毫精鑑獨分明。堂親未老稱觴壽。座主俱存擁笏迎。我與相公緣更厚。白眉家弟作門生。</text>
<text>三韓德業是阿衡。兩代偏承絶代榮。黃閣已和金鼎味。錦棚曾養寶珠明。森森王筍盈門立。濟濟簪裾滿路迎。使外未能參慶席。顧余遺恨在平生。</text>
<text>文闈發策得英才。掌試傳芳壽宴開。白雪淸歌和寶瑟。紫霞靈液滿金杯。門生自領門生到。座主親迎座主來。多賀相公連喜慶。二郞當作桂林魁。</text>
<text>晨昏戀主貢忠誠。更有思家骨肉情。山水關東雖信美。出城西笑馬蹄輕。</text>
<text>破驛依山麓。居民勢可憐。薄田荒不種。逋戶索無煙。吏酷豺當路。賓多馬困鞭。何時回太古。飽食得安眠。</text>
<text>巨嶺橫空半。東西路此分。登高笑前將。負險怯孤軍。絶澗氷和雪。危峯石戴雲。無人修古壘。天下但崇文。</text>
<text>馬首前途熟。歸來已再經。天寒積雪白。夜永一燈靑。暗室聞飢鼠。疏簾見小星。溪名如有實。豈得屬郵亭。</text>
<text>冒曉尋山驛。茅茨傍水潯。負暄鮐背曲。伏櫪馬瘡深。度嶮腰如束。凌寒口似噤。朝暉猶未上。爐火直千金。</text>
<text>一區幽澗隘。雙嶺擁嵯峨。墻北狐貍走。門前雉兔過。地磽秋穫少。洞密暮寒多。聞說渠生理。踟躕獨自嗟。</text>
<text>黃昏投古館。數戶閉柴扉。隔岸人猶語。棲林鳥已稀。幽窓多鬱氣。暖堗挫寒威。年儉困供億。寧敎妻子肥。</text>
<text>望煙知有驛。老吏出迎忙。馬困溪山遠。人稀草樹荒。飢鼯緣壞壁。飛雪洒虛堂。王事隨吾後。遲留已夕陽。</text>
<text>寄宿茅茨下。霜濃洌氣嚴。困來伸病脚。危坐撚疏髥。屋老塵棲壁。窓明月掛簷。心忙眠未穩。斗覺夜猒猒。</text>
<text>吏引緣溪路。平田桑柘疏。林間逢猛犬。氷底見纖魚。門有輪蹄困。家無䃫石儲。傷時空仰屋。寒日照荒墟。</text>
<text>古渡舟如葉。天寒波更澄。崩崖懸醜石。斷岸積層氷。浪鳥近堪枻。游魚深莫罾。篙師敢輕淺。手有濟人能。</text>
<text>歸路天容慘。凍雲增暮寒。眼明看傳舍。身倦卸征鞍。喬木藏煙塢。靑松立雪巒。倚窓瞻鵠嶺。蒼翠出雲端。</text>
<text>小亭臨大道。遙望是桃源。風雪滿深巷。草萊埋壞垣。誰將此山驛。輕比古仙村。百歲興亡裏。居民半不存。</text>
<text>燈殘古館轉幽幽。客路難堪歲暮愁。夢罷明朝年五十。夜深高臥數更籌。</text>
<text>人多先我飮屠蘇。已覺衰遲負壯圖。歲歲賣癡癡不盡。猶將古我到今吾。</text>
<text>倚欄東望海連天。喬木村容不記年。鶴路迢迢仙島外。鯨波浩浩釣臺前。強呑弱吐歸樵話。異迹奇觀載史篇。坐對遺民問興廢。夕陽漁笛隔風煙。</text>
<text>海棠花發白沙堤。紅艶紛紛沒馬蹄。時復行間六七里。忽聞枝上鷓鴣啼。</text>
<text>彤雲赤日火鎖空。傍岸團茅在眼中。珍重成林百年樹。坐來分我一襟風。</text>
<text>平湖鏡面澄。滄波凝不流。蘭舟縱所如。泛泛隨輕鷗。浩然發淸興。泝洄入深幽。丹崖抱蒼石。玉洞藏瓊洲。循山泊松下。空翠涼生秋。荷葉淨如洗。蓴絲滑且柔。向晚欲廻棹。風煙千古愁。古仙若可作。於此從之遊。</text>
<text>鞍馬長途困熱忙。解衣亭上快風涼。儉年民事知誰恤。喜見山田麥半黃。</text>
<text>勝地千金不易求。山禽野鶴混沙鷗。若爲卜築滄波上。同把漁竿萬事休。</text>
<text>海天雲黑遍微茫。吹面斜風送雨忙。山路黃泥深滑滑。野田寒水漲泱泱。濕裝束縛困難動。暑氣熏蒸眠欲僵。行近村橋驚短夢。釣魚人語隔鶖梁。</text>
<text>困臥風軒萬事輕。一成幽夢到天明。滿階新竹應嗔我。不聽燈前疏雨聲。</text>
<text>栽種成陰竹木兼。孫枝稚筍日新添。事稀庭院吏人散。坐見蜘蛛網雨簷。</text>
<text>蕭條弊邑雨留人。對食時時愧吏民。曉起雲容皆脫壞。日昇天氣忽淸新。坐知芒刺在吾背。旋喜羽毛生此身。爲囑同心賢太守。一年農課莫因循。</text>
<text>積雨難堪悶悶愁。喜看晴日出雲頭。自然行處得佳景。可是良辰兼勝遊。草野晚花香澹澹。稻畦新葉綠油油。道傍聞說老農話。今歲應逢大有秋。</text>
<text>峻巖臨海作懸崖。棧道緣空望欲迷。俯瞰狂瀾深莫尺。仰攀危磴滑難梯。行人匍匐投雙手。羸馬凌兢跼四蹄。叱馭王公猶畏愼。解飛漢士亦顚躋。險㠊豈與井陘比。要害應將函谷齊。聞道賊軍曾過此。愧無良將一丸泥。</text>
<text>海嶠昏陰卷。村墟霽景明。晚涼浮几席。空翠落簷楹。雪裏苔巖瘦。風前麥壟平。屢經凋弊邑。無術濟民生。</text>
<text>仙境藏洞中。琉璃水溶溶。團欒小蓬島。出水如芙蓉。飛亭鳥斯革。金碧混玲瓏。憑欄四回眄。三十六奇峯。石佛在石龕。萬古蒼苔封。仙人駕黃鶴。峨洋千萬重。斷碣沒沙際。丹書留筆蹤。乘舟挹淸芬。簪履無由從。娟娟水中月。落落石上松。嗟余生苦晚。滿目愁雲濃。</text>
<text>海上金鼇頭戴瀛。珠宮此日入門屛。蘭舟泊近丹書洞。綠霧輕飛瑤草汀。</text>
<text>水旱相仍値歲荒。推擠未去久遑遑。力微任重今方困。北去南來太似忙。鷺立碧池荷背側。燕飛黃壟麥頭昂。新晴尙有薄陰在。疏雨過山生晚涼。</text>
<text>重岡四擁地幽幽。歲久松鱗百尺脩。官道樹深風滿院。海門霞霽水明樓。雨蓑漁艇平生約。塵袂征鞍早晚休。若賜城南鏡湖月。舊居何必戀吾州。</text>
<text>矰弋元非爲汝施。滄波萬里尙驚疑。回看今世功名路。無地安然可立錐。</text>
<text>海邊蒼石疊成臺。萬景雲奔入眼來。一葉漁舟向何處。信風輕漾似浮杯。</text>
<text>何代高賢舊釣臺。坐看魚鳥去還來。可憐虛棄郵亭路。登賞無人擧酒杯。</text>
<text>吾聞古聖人。饔飧而理國。生民但耕鑿。豈曾知帝力。後世利門開。能臣爭獻策。榷鹽起何時。歷代沿不革。本國法最嚴。歲課踰稼穡。自我出關東。傍海親督役。陋居如楣廬。蓬門不掛席。老翁率子孫。寸刻不休息。洌寒汲滄溟。負重肩背赤。酷熱燒煙煤。熏煮眉目黑。門前十車柴。不能供一夕。日煎百斛水。未能盈一石。若不及期程。毒吏來怒責。輸官委如山。轉賣爲布帛。君王重功臣。賞賜不屯惜。一人身上衣。萬民苦深積。哀哉彼鹽戶。破衣不掩脊。所以困難堪。逋逃晦形跡。若爲東海波。凝作雪山白。官家恣取用。與民俱有益。不然恤爾生。時時霈慈澤。念此駐行驂。君門九重隔。</text>
<text>異果堆盤色味鮮。淸香馥馥噀炎天。細看不是人間種。擬食還丹學地仙。</text>
<text>小艇泛橫江。雨餘波淨淥。投篙泝東流。陰崖邃且曲。蒯纜繫蒼藤。坐石濯我足。石罅寒泉生。泠泠瀉氷玉。有客靜彈琴。松風滿山谷。晚來棹中流。歌笑往而復。此樂人間無。眠來伴鷗宿。乘舟下南灘。淸露泣疏竹。</text>
<text>夜色虛明水氣淸。登樓俯檻聽江聲。兀然忘我無人見。風露滿空山月生。</text>
<text>城南新構一層樓。栽種成陰地轉幽。午日燒空紅不漏。夏陰籠檻翠如流。故人遠在誰同賞。馹騎催行爲少留。舊眼稚松今已壯。登臨感念昔年遊。</text>
<text>事去人非水自東。千金遺種在亭松。女蘿情合膠難解。弟竹心親粟可舂。有底仙郞同煮鶴。莫令樵父學屠龍。二毛重到曾遊地。却羡蒼蒼昔日容。</text>
<text>萬松交峙翠陰浮。縹緲新樓壓渡頭。激石浪噴千丈雪。洒簾風送一襟秋。自嫌塵土隨征馬。空羡煙霏滿釣舟。我識觀魚臺下路。綠蓑何日共臨流。</text>
<text>金碧浮空映水陰。登臨一望灑塵襟。雨晴綠樹黃鸝語。風軟滄波白鳥心。八月仙槎通上漢。百年漁店隔前林。峨洋萬古人無眼。祕蓄天慳直待今。</text>
<text>養性逍遙學老莊。夢魂終不到槐堂。爲民讀史功曾熟。尙有葵心向太陽。</text>
<text>馬頭貪賞好風煙。沙渚徐驅懶下鞭。出海遠山明復暗。滿空疏雨止還連。不嫌霑濕行泥路。却喜凄涼洗熱天。時見漁舟雪鬢叟。綠蓑衣底枕肱眠。</text>
<text>峻坂縈廻叱馭行。桑麻十里是荒城。不毛石齒圭田小。側足山腰線路橫。聽雨更添爲客恨。望雲難禁戀親情。風巖水穴非人世。洗盡塵痕骨已淸。</text>
<text>雨餘江漲滯殘鄕。民事民情問細詳。隱士耦耕疑桀溺。散仙來過是庚桑。地高霜早秋禾短。洞密陰深夏木長。一代後生多俊秀。百年遺俗尙循良。山村豚飽非晨飮。隣舍鷄肥無日攘。太守不須開宴樂。我因慵病眩臨觴。</text>
<text>平生所學是綱常。傲世心高魚稻鄕。下視榮名如弊屣。肯將韋帶換金章。</text>
<text>宦遊湖海感流年。恩薄誰言有二天。秋院虛涼歸燕後。暮山平遠斷鴉邊。織機深巷三更火。漁艇滄波萬古煙。鏡浦松亭容我住。不須蓬島更求仙。</text>
<text>四仙曾會此。客似孟嘗門。珠履雲無迹。蒼官火不存。尋眞思翠密。懷古立黃昏。惟有煎茶井。依然在石根。</text>
<text>暮逢朝別未留連。母子相持淚似泉。養志光陰今漸短。不知何日報恩憐。</text>
<text>直過長空入紫煙。始知登了最高巓。一丸白日低頭上。四面群山落眼前。身逐飛雲疑駕鶴。路懸危磴似梯天。雨餘萬壑奔流漲。愁度縈廻五十川。</text>
<text>才疏無術救斯民。衆責紛紛在此身。解負今朝歸意迫。雨師那得少留人。</text>
<text>二載劬勞但爲民。豈曾求媚自謀身。寒松片月知吾意。時逐征鞍遠送人。</text>
<text>朝天路上肯遲留。二載關東已倦遊。元帥臺前湖月滿。與君寒夜泛蘭舟。</text>
<text>暮雲半卷山如畫。秋雨新晴水自波。此地重來難可必。更聞船上一聲歌。</text>
<text>關東二載鎭軍營。未把恩憐慰物情。回謝江湖釣臺月。他年尋我白鷗盟。</text>
<text>亭上奇觀似畫成。怳疑凡骨入三淸。雙雙白鷺和煙靜。六六奇峯照水明。甲乙難尋碑篆跡。宮商已變棹歌聲。惟餘石面丹書在。誰解仙郞萬古情。</text>
<text>廊廟經綸係一身。德高山斗老儒臣。滿門子姪承餘慶。同日遷官六七人。</text>
<text>明主憂時起大賢。再魁黃閣尙中年。雖當一飯寧忘國。塗炭蒼生望息肩。</text>
<text>賢相來從畎畝中。三韓拭目仰淸風。我今燕賀區區意。但爲蒼生不爲公。</text>
<text>相國高懷慕謝安。華堂氣味似東山。今朝復爲蒼生起。三尺琴閒自不閒。</text>
<text>鞍馬關東路。秋黃再入槐。吏民嫌拙政。山水猒凡才。昨已推相送。今胡去又廻。多慙見沙鳥。虛過釣魚臺。</text>
<text>雨晴秋氣滿江城。來泛扁舟放野情。地入壺中塵不到。人遊鏡裏畫難成。煙波白鳥時時過。沙路靑驢緩緩行。爲報長年休疾棹。待看孤月夜深明。</text>
<text>月落寒空霜露淸。雲間孤雁兩三聲。秋風湖海倦遊客。半夜思鄕心不平</text>
<text>大聖圓通境。曾聞海上峯。恩同甘露潤。香有紫泥封。隨類身常現。纏迷眼不逢。莫論眞與假。但自禮慈容。</text>
<text>杖節入關口。還從此路歸。朔風吹列戟。落葉滿征衣。未救民間病。寧敎國體肥。縱傾東海水。難洗二年非。</text>
<text>山下蕭條數戶民。平生奔走馬蹄塵。田頭雨足身無暇。名是桃源實是秦。</text>
<text>地瘠山危少廣平。此間何事可安生。居民不忍離鄕土。料得流亡非本情。</text>
<text>奎璧照東方。仙李生鄕曲。晬面氣英奇。璞中藏美玉。結髮從我遊。五經已在腹。無人識眞才。貴耳而賤目。一朝與計偕。謁帝戰場屋。三捷收奇功。禁苑得頗牧。腸摛謫仙詞。高詠對蓮燭。手持太史筆。直書汗靑竹。去年錦還鄕。相如使西蜀。駟馬生光輝。萱堂披綵服。養志在立揚。割愛辭鞠育。爲君惜芳辰。池塘春草綠。伊我誤良圖。悔之不可復。賜袍在篋閑。坐羨雲間鵠。</text>
<text>海千重山萬疊。關東別境。碧油幢紅蓮幕。兵馬營主。玉帶傾蓋。黑槊紅旗。鳴沙路。爲巡察。景幾何如。朔方民物。慕義趨風。爲王化中興。景幾何如。</text>
<text>鶴城東元帥臺。穿島國島。轉三山移十洲。金鼇頂上。收紫霧卷紅嵐。風恬浪靜。爲登望滄溟。景幾何如。桂棹蘭舟紅粉歌吹。爲歷訪。景幾何如。叢石亭金幱窟。奇巖怪石。顚倒巖四仙峯。蒼苔古碣。我也足石巖回。殊形異狀。爲四海天下無。玉簪珠履。三千徒客。爲又來。</text>
<text>三日浦四仙亭。奇觀異迹。彌勒堂安祥渚。三十六峯。夜深深波瀲瀲。松梢片月。爲古溫貌我隱。述卽徒。六字丹書。爲萬古千秋尙分明。</text>
<text>仙遊潭永郞湖。神淸洞裏。綠荷洲靑瑤嶂。風煙十里。香冉冉翠霏霏。琉璃水面爲泛舟。景幾何如。蓴羹鱸膾。銀絲雪縷。爲羊酪豈勿參。雪嶽東洛山西。襄陽風景。降仙亭祥雲亭。南北相望。騎紫鳳駕紅鸞。佳麗神仙。爲爭弄朱絃。景幾何如。高陽酒徒。習家池館。爲四節遊。</text>
<text>三韓禮義。千古風流。臨瀛古邑。鏡浦臺寒松亭。明月淸風。海棠路菡萏池。春秋佳節。爲遊賞。景何如。燈明樓上。五更鍾後。爲日出。景幾何如。</text>
<text>五十川竹西樓。西村八景。翠雲樓越松亭。十里靑松。吹玉篴弄瑤琴。淸歌緩舞。爲迎送佳賓。景何如。望槎亭上。滄波萬里。爲鷗伊鳥。</text>
<text>江十里壁千層。屛圍鏡澈。倚風巖臨水穴。飛龍頂上。傾綠蟻聳氷峯。六月淸風。爲避暑。景幾何如。朱陳家世。武陵風物。爲傳子傳孫。景幾何如。</text>
<text>竹嶺南永嘉北。小白山前。千載興亡。一樣風流。順政城裏。他代無隱。翠華峯王子藏胎。爲釀作中興。景幾何如。淸風杜閣。兩國頭御。爲山水淸高。景幾何如。</text>
<text>宿水樓福田臺。僧林亭子。草庵洞郁錦溪。聚遠樓上。半醉半醒。紅白花開山雨裏良。爲遊與。景幾何如。</text>
<text>彩鳳飛玉龍盤。碧山松麓。低筆峯硯墨池。齊隱鄕校。心趣六經。志窮千古。夫子門徒。爲春誦夏絃。景幾何如。</text>
<text>年年三月長程路良。爲呵喝迎新。景幾何如。</text>
<text>楚山曉小雲英。山苑佳節。花爛熳爲君開。柳陰谷忙待重來。獨倚欄干新鶯聲裏。爲一朶綠雲垂未絶。天生絶艶小紅時。爲千里相思。又奈何。紅杏紛紛。芳草萋萋。樽前永日。綠樹陰陰。畫閣沈沈。琴上薰風。黃菊丹楓。錦繡春山。鴻飛後良。爲雪月交光。景幾何如。中興聖代。長樂太平。爲四節遊。</text>
<text>火輪飛出御長空。萬國渾如在烘中。疊疊彤雲奇作岫。童童翠樹寂無風。蕉裳濕盡惟煩汗。葵扇揮來不見功。安得兩腋生羽翼。廣漢宮裏伴仙翁。</text>
<text>竹雨松風嶺半樓。登臨到底占淸幽。忽將濕熱彤雲夏。翻作凄涼白露秋。</text>
<text>洞絶崖崩未易行。入雲危磴接孤城。抱村匹練寒江轉。隔岸層棚翠岳橫。琴閣政寬知有愛。訟庭詞拙畏無情。我來亟向西亭走。好看淪漪鏡面淸。</text>
<text>細雨紛紛洒玉樓。輕風陣陣上貂裘。握蘭修稧迎新樂。曲水流觴集勝遊。啼鳥數聲春漸老。飛花一點客添愁。松楸夢斷家山杳。却把黃州當帝州。</text>
<text>層巓鳳舞水虯盤。卷箔深探眼界寬。門外縈紆通白路。楹前嵂兀聳靑巒。九霄日月長先占。千里封疆直下看。堪笑俗緣磨不盡。強辭靈境命征鞍。</text>
<text>益齋少日日相從。只有當之與拙翁。四十年來俱物化。獨將衰淚酒西風。</text>
<text>山前翠石雙扉啓。石底澄潭萬丈深。明浸日光紛閃閃。汵涵林影淨沈沈。斯民政要滋湯旱。彼相誰堪作說霖。出沒魚兒休察見。龍應先遣試人心。</text>
<text>似花非雪最顚狂。空闊風微轉渺茫。晴日欲迷深院落。春波不動小池塘。飄來鉛砌輕無影。吹入紗窓細有香。却憶東皐讀書處。半隨紅雨撲空床。</text>
<text>湖上華堂愜素聞。國公開宴樂吾君。十千美酒鸕鶿杓。二八佳人翡翠裙。菡萏香中聽過雨。菰蒲影際見行雲。笙歌未歇輪蹄鬧。漠漠西山日欲曛。</text>
<text>脈脈相望邂逅難。天敎此夕一團欒。鵲橋已恨秋波遠。䲶枕那堪夜漏殘。人世可能無聚散。神仙也自有悲歡。猶勝羿婦偸靈藥。萬古羈棲守廣寒。</text>
<text>雨餘泥滑路逶迤。兀兀征鞍撼四支。安坐豈償男子志。遠遊還愧老親思。野桑翳翳風來少。村樹茫茫日下遲。早晚歸來報明主。却尋鷄忝故人期。</text>
<text>倉唐何爲者。魏國一陪臣。敦詩又說禮。幽語皆中倫。一言悟人主。遠子復相親。古今竹帛上。誰其君與隣。至誠說狄相。純孝稱封人。願令四海民。共祠此三仁。一見一感發。天理不胥淪。</text>
<text>岡巒廻合井陘口。驅馬崎嶇登翠阜。英雄事去幾千載。尙有威名凜如在。却憶淮陰布衣時。風雲壯志無人知。一朝登壇輔眞主。下視噲等如嬰兒。火旂焰焰驚趙壁。鯨鯢血汚蓮花鍔。燕齊草木靡餘風。劉項乾坤傾一諾。千金不購廣武君。萬全奇策誰當陳。乃知百戰戰必勝。不在多多益辦。只在屈己能從人。</text>
<text>吾愛晉朝祁大夫。爲君能擧午與狐。乾坤自有公道在。肯以恩怨爲賢愚。不敎遺直困陸沈。拂袖一去雲無心。當時囁呫來相謝。叔后豈是眞知音。嗟哉此道日已微。對面九疑多是非。臨岐弔古一長嘆。吾非斯人誰與歸。</text>
<text>汾河日夜流浩浩。兩岸行人幾番老。陶唐舊物山獨在。萬古興亡靑未了。劉郞曾此歌秋風。簫鼓動地愁魚龍。平生謾有淩雲志。未見仙人氷雪容。</text>
<text>一片荒橋石。誰留國士名。山含千載憤。日照九泉誠。不爲恩難報。徒求事易成。此言眞有激。邪佞合心驚。</text>
<text>黃河西流自崑崙。漢使乘槎昔窮源。崑崙山高幾千仞。天河倒瀉流渾渾。崩騰九曲轉坤軸。浩蕩萬里浮天垠。有如楚漢戰垓下。千兵萬馬驅平原。橫流往往不可止。泛溢田野愁黎元。擘開兩山俾東注。辛苦巨靈留掌痕。蹇予少年遊海上。豪氣欲跨莊生鯤。西江眞堪一口吸。雲夢不足胸中呑。今日沙頭欲解纜。兀坐不覺驚心魂。腥風打頭浪如屋。長帆遠與山相掀。篙師絶叫汚流瀋。日暮未到南岸村。我不是焚舟孟明視。期爲秦民一雪無窮冤。又不是投璧晉公子。誓與舅氏不負平生言。鐵牛有知應解笑。胡爲涉險西南奔。</text>
<text>天靳文章數百年。一時輸與濟南賢。縱橫寶氣豐城劍。要妙古音淸廟絃。便覺有功名敎事。誰言費力短長篇。興來三復高聲讀。萬里江山只眼前。</text>
<text>三韓文物盛當年。刮目靑雲又此賢。壯志玉虹纏古劍。至誠石虎裂驚絃。一鞭嵐翠遊山騎。滿紙珠璣詠月篇。此去浣花春政好。白鷗應爲子來前。</text>
<text>昔從傾蓋服能靑。載酒同遊遍洛城。直欲執鞭如魯叟。豈惟結襪比王生。感公燈火三更話。慰我關山萬里行。更得新詩入囊褚。劍南人識汝南評。</text>
<text>峨眉山色夢中靑。人自鷄林使錦城。九域圖經歸一姓。四川風物契三生。捫參歷井眞虛語。詠月吟風足此行。細問孔明當日事。遼東却對幼安評。</text>
<text>此山從古有。此道幾時開。不借夸媧手。誰分混沌胚。天形旂尾擲。岡勢劍鋩摧。霧送千林雨。江奔萬里雷。班班穿薈鬱。矗矗上崔嵔。下馬行難竝。逢人走却廻。驚猿空躑躅。去鳥但徘徊。才喜晨光啓。俄愁暮色催。金牛疑妄矣。流馬笑艱哉。寄謝題橋客。何須約重來。</text>
<text>錦江江上白雲秋。唱徹驪駒下酒樓。一片紅旂風閃閃。數聲柔櫓水悠悠。雨催寒犢歸漁店。波送輕鷗近客舟。孰謂書生多不偶。每因王事飽淸遊。</text>
<text>群雄蠭起事紛拏。獨把經綸臥草廬。許國義高三顧後。出師謨遠七擒餘。木牛流馬誰能了。羽扇綸巾我自如。千載忠誠懸日月。回頭魏晉但丘墟。</text>
<text>峽雲蓬勃送秋霖。野店荒涼生暮陰。剛厭灘聲戰窓牖。更堪山瘴襲衣衾。百年身世千般計。萬里庭闈一片心。安得長風吹掃盡。仰看紅日上重岑。</text>
<text>蒼雲浮地面。白日轉山腰。萬像歸無極。長空自寂寥。</text>
<text>胡孫梯高天尺五。石路蜿蜒細於縷。路傍大樹驚白晝。七十二神開洞府。奇巖壁立下無底。鴻洞雲嵐自呑吐。崖崩石出絶難度。惡木縱橫若相補。渢渢何處瀉奔流。俯聽遙空喧萬鼓。有時雨雹亂晴天。過客屛氣誰敢侮。腐儒一見動心魄。雨眼昏花汗如雨。也知平地足游觀。何事窮山愁仰俯。君不見天上金門似海深。仗衛森嚴羅九虎。狂夫雀躍蹈危機。達士龍潛臥環堵。</text>
<text>眉山僻在天一方。滿城草木秋荒涼。過客停驂必相問。道傍爲有三蘇堂。三蘇鬱鬱應時出。一門秀氣森開張。渥洼獨步老騏驥。丹穴雙飛雛鳳凰。聯翩共入金門下。四海不敢言文章。邇來悠悠二百載。名與日月爭輝光。君不見鷄林三李亦人傑。翰墨壇中皆授鉞。韓洎繩樞笑無用。王家珠樹譽成癖。機雲不入洛中來。皎皎滄洲委明月。兩雄已矣不須論。家有吾師今白髮。</text>
<text>扁舟漂泊若爲情。四海誰云盡弟兄。一聽征鴻思遠信。每看歸鳥嘆勞生。窮秋雨鎖靑神樹。落日雲橫白帝城。認得蓴羹勝羊酪。行藏不用問君平。</text>
<text>乘流東去泝流還。客寢何時得小安。水落沙堆銖亦重。崖崩石出寸猶難。不妨聽雨留連睡。旦喜逢山子細看。只媿郵人牽百丈。汗流終日走江干。</text>
<text>促織復促織。哀鳴何惻惻。終夕弄機杼。平明無寸縷。婺婦才聞淚似泉。征夫一聽凋朱顏。春風。融暖花着子。夏景舒長燕成壘。胡爲不自謀。直待霜淸露冷方知秋。促織爾何愚。日月豈肯爲爾留須臾。</text>
<text>我雖下能音。好琴莫如我。苟能得其趣。自謂不學可。我來蜀中何所聞。鼓笛紛紛耳欲破。聽之亂吾眞。斥之恐遭罵。不謂古仙翁。玩世在城中。迎我坐虛室。爲我鳴絲桐。一鼓塵懷淸。再鼓古意生。玉篆煙消人悄悄。整襟更作秋風調。憀慄兮秋之爲氣也。霜露漸漸兮木葉下。望白雲兮征鴻哀。江水悠揚兮山崔嵔。嗟爾遠道之人兮。胡爲乎來哉。豈辭引滿玻瓈鍾。此時此客心無窮。</text>
<text>馬上行吟蜀道難。今朝始復入秦關。碧雲暮隔魚鳧水。紅樹秋連鳥鼠山。文字剩添千古恨。利名誰博一身閑。令人冣憶安和路。竹杖笀鞋自往還。</text>
<text>形勝平看十二齊。下臨無路上無梯。土囊約住黃河北。地軸句連白日西。天意已歸三尺劍。人心豈恃一丸泥。秋禾滿畝風塵靜。穩跨征鞍聽午難。</text>
<text>強秦若翼虎。懦趙眞首鼠。特會非同盟。安危在此擧。藺卿膽如斗。杖劍立左右。叱咤生風雷。萬乘自擊缶。桓桓百萬兵。一言有重輕。廉頗伏高義。犬子慕遺名。駕言池上遊。去我今幾秋。餘威起毛髮。萬木寒颼颼。</text>
<text>夢破郵亭耿曉燈。欲乘鞍馬覺凌兢。雲迷柱史燒丹竈。雪壓文王避雨陵。觸事誰知胸磈磊。吟詩只得髮鬅鬙。塵巾折角裘穿縫。羞向龍門見李膺。</text>
<text>三韓望巴蜀。相去萬里餘。棧閣如登天。劍門不可踰。誰令觸炎熱。鞍馬事馳驅。王事有期程。吾敢求安居。道路何緬邈。山川亦盤紆。賴彼多古跡。庶可慰躊躇。勿云錦城樂。早歸乃良圖。秋高天氣淸。矯首西南隅。</text>
<text>旄銊空煩叱逆流。山河曾未屬西周。陽候不媿夷齊義。莫比黃龍負禹舟。</text>
<text>周王封墓禮殷臣。爲惜忠言見殺身。何事華陽歸馬後。蒲輪不謝採薇人。</text>
<text>從來忿欲蔽良知。日暮令人有逆施。哿矣親祠比干墓。胡然却仆魏徵碑。</text>
<text>春風喜氣滿庭闈。稱意新官馬似飛。慙媿西山子規鳥。向人勤道不如歸。</text>
<text>珥筆飄纓紫殿春。詩成奪得錦袍新。侍臣洗眼觀風采。曾是南朝第一人。</text>
<text>風流空想永和春。翰墨遺蹤百變新。千載幸逢眞面目。況聞家有衛夫人。</text>
<text>玉管停三疊。金杯勸十分。但應期報主。不用惜離群。草盡駝鳴磧。風高雁叫雲。平生四方志。淸夢又隨君。</text>
<text>煙生渴朒汚如流。十步眞成八九休。莫怪後來當面過。徐行終亦到山頭。</text>
<text>指李家中翰墨仙。湖山勝地佩韋絃。登樓更長新詩價。淸夢相尋謝惠連。</text>
<text>顚倒銀袍再拜難。下堂携手淚潺潺。咄嗟賀宴誰能辦。腸斷無人爲翦鬟。</text>
<text>溪水潺潺石逕斜。寂寥誰似道人家。庭前臥樹春無葉。盡日山蜂咽草花。</text>
<text>夢破虛窓月半斜。隔林鍾鼓認僧家。無端五夜東風惡。南澗朝來幾片花。</text>
<text>強顏徇俗非天稟。克己希賢之近功。縱使不成優刻鵠。豈緣無用悔屠龍。中年漸覺人情隘。後世那知物論公。寄語平生三益友。他時刮目更相從。</text>
<text>蘭舟曉發白雲樓。遙指江南第一州。滿酌金杯搥畫鼓。不携西子亦風流。</text>
<text>舊聞兜率莊嚴勝。今見蓬萊氣像閑。千步回廊延漲海。百層飛閣擁浮山。忘機鷺宿鍾聲裏。聽法龍蟠塔影間。雄跨軒前漁唱晚。練波如掃月如彎。</text>
<text>裴老開浮玉。胸襟讓一焦。海呑吳地盡。山控楚天遙。蜃氣窓間。鷗聲砌下潮。欲歸還倚杖。松竹晚蕭蕭。</text>
<text>楊子津南古潤州。幾番歡樂幾番愁。佞臣謀國魚貪餌。黠吏憂民鳥養羞。風鐸夜喧潮入浦。煙蓑暝立雨侵樓。中流擊楫非吾事。閑望天涯范蠡舟。</text>
<text>十年俯首塵土窟。夢想滄洲欲愁絶。吳江淸勝天下稀。我初聞之趙松雪。滿船載酒携佳人。巧笑淸歌玉齒頰。垂虹橋下白鷗飛。白波接天天四垂。停杯更待江月上。信棹自喜風帆遲。却憶岑參與杜甫。渼陂之樂眞兒嬉。</text>
<text>苧蘿佳人二八時。王質不勞床粉施。吳宮歡笑幾時畢。正是越玉嘗膽日。姑蘇城具秋草多。姑蘇城下江自波。鴟夷一舸今在何。</text>
<text>江上山如淡掃眉。人家處處槿花籬。停舟欲問松間寺。策杖先窺竹下池。帆影暮連芳草遠。鍾聲曉出白雲遲。憑欄一望三吳小。像想將軍立馬時。</text>
<text>梵宮臺殿遠嵯峨。沙步移舟夜始過。峽月轉廊隨響屐。溪風入戶動鳴珂。山因蘇子知名久。樹自錢王閱事多。陌上春歸花寂寂。唯聞谷鳥和村歌。</text>
<text>爲愛溪邊石。扶筇小立時。微波含落照。影動掛猿枝。</text>
<text>煙收澄波動林麓。日上翠靄浮巖谷。長松苦竹十餘里。未到山中淸興足。吳興田野海瀰漫。只有此山龍屈蟠。山中道場名伏虎。石欄桂柱臨風湍。道人閉戶不浪出。竹作匡床蒲作席。壓簷老樹高十尋。云昔移來自封植。有懷謝公携翠鬟。任性逍遙雲水間。富貴他年却不免。夢魂空想東西山。百歲眞同昏與旦。更耐憂患常居半。世人豈比此道人。令我悠然一長嘆。</text>
<text>闔閭城外古禪林。生公堂前樹陰陰。重遊髣髴三生夢。四顧微茫萬里心。樓閣影重山月上。轆轤聲遠石泉深。藍輿歸去江村路。雲際猶聞鍾磬音。</text>
<text>樓高正喜雪漫空。晴後奇觀更不同。萬里天圍銀色界。六朝山擁水精宮。光搖翠眼滄溟日。淸透詩腸草木風。却笑區區何事業。十年揮汗九街中。</text>
<text>重士憐窮義自深。豈將一飯望千金。歸來却責南昌長。未必王孫識母心。</text>
<text>婦人猶解識英雄。一見慇懃慰困窮。自棄瓜牙資敵國。項王無賴目重曈。</text>
<text>露侵征袖曉寒多。酒盡離觴塞月斜。誰料北窓螢雪客。每年鞍馬走風沙。</text>
<text>斷雁秋聲苦。荒鷄夜色闌。呼燈憎僕懶。騎馬怕兒寒。草動霜飄袂。氷穿水逬鞍。主恩猶未報。努力敢求安。</text>
<text>去魯情何極。遊秦興未闌。每懷姜被暖。誰念范袍寒。對酒頻彈劍。吹燈乍枕鞍。白雲看漸遠。安得報平安。</text>
<text>懽樂翻敎恨懊新。功名只管別離頻。可憐畫閣樽前月。還照邊城馬上人。</text>
<text>朔風卷地暗河津。塞雲作雪愁行人。兩儀洪荒盪元氣。萬物陸離含古春。初疑倒瀉銀河空。轉恐壓折靑山峯。天女霓衣戲鸞鳳。海仙具闕翻魚龍。馬蹄凌兢鞭不動。身上氈裘百斤重。令人却憶孟襄陽。驢背吟詩忍飢凍。逆旅主人眞可人。爲我一發浮蛆甕。誰能興盡到門廻。席暖且與貍奴共。君不見吳中朱生畫稱絶。短幅曾掃燕山雪。河橋老柳不棲鴉。小店閉門煙火滅。客子驅車欲安適。應被名韁牽鼻裂。豈知瓦油衣下黑。甜鄕一天歲月無炎涼。畫中之境今自蹈。畫中之意不可忘。白頭更有相逢日。握手披圖感嘆長。</text>
<text>密雪壓空谷。萬木寒無聲。征人戒長道。迨此東方明。襟袖生鐵甲。鬢鬚絡珠纓。路窮馬蹄澁。却立心爲驚。棲禽亦安往。拂翼時一鳴。</text>
<text>去年此日楊子津。雪華濛濛愁殺人。浮玉山前駐歸楫。百錢徑買金陵春。酒酣豪氣薄雲空。走尋北固登翠峯。海天上下同一色。日月東西迷六龍。長風掉鞅欲驚動。萬木含枚若持重。冥搜興逸太素前。援筆題詩愁硯凍。擁楬南窓夜色明。半輪霽月暉鐵甕。神淸宛在廣寒宮。勝賞只恨無人共。今年此日大愁絶。匹馬關河三尺雪。室韋草木冷蕭條。碣石雲煙杳明滅。向夕前程問幾何。酸風如刀面欲裂。君不見百年身在夢魂場。一年年去增悲涼。亦知銷金帳下淺斟低唱有餘樂。亦知淮西夜半提軍縛賊功難忘。日高閉門臥不起。冣有袁安興味長。</text>
<text>交友誰如子。通家匪自今。同眠直廬雪。共飯旅床霖。弟畜工書宋。宋翰 朋從嗜酒金。光秀 芝泥分日掌。桂醞趁宵斟。意外高遊散。胸中往事森。關山尤杳杳。歲月苦駸駸。謫遠非其罪。貪榮豈此心。每懷知我鮑。見許齒諸任。伐木義何改。拔茅情更深。撫箏悲謝傳。投杼惜曾參。邂逅顏初破。綢繆膝並侵。興隨雲北去。話到日西沈。爲命推東里。論才敵上林。安能久高臥。早晚拜綸音。</text>
<text>旅枕雞號夢易廻。征鞍欲拂思悠哉。霜風浙瀝貂裘弊。星月闌干畫角哀。淸渭却思浮葉去。玄都非爲看花來。孟嘗賓客皆珠履。豈必三千摠俊才。</text>
<text>枕肱茅店夜三更。矯首金臺路幾程。苦節頗同彈鋏客。芳年已過棄繻生。窮通有命悲親老。緩急非才愧主明。畢竟行藏誰與問。滿窓霜月獨鍾情。</text>
<text>半世雕蟲恥壯夫。中年跨馬倦征途。杯盤草草燈花落。關塞迢迢曉月孤。華表未歸千載鶴。上林誰借一枝烏。有錢徑買澆腸酒。莫使詩班入鬢鬚。</text>
<text>長卿去蜀曾題柱。鄒子遊梁得曳裾。奔走無功合投劾。交遊似夢惜離居。未拚蓑笠盟鷗鳥。已分圖書養蠹魚。一望鄕關時自笑。百年天地亦蘧廬。</text>
<text>昔從燕城向松京。道邊高樹聞蜩鳴。火雲燒天口生土。空歌滄浪思濯纓。豈料地中陰已萌。轉頭一葉驚秋聲。拙婦功裘猶未獻。履霜竟致氷崢嶸。今從松京向燕城。往來七𪚥𪚥虧盈。律調黃鍾斗揷子。短晷南至一陽生。最憶吾家弟與兄。齊奴豆粥咄嗟烹。舞綵高堂獻壽觥。人間此樂難爲名。顧予劫劫欲何營。此日悠悠獨遠行。安坐無由報知已。簡書況復催歸程。群邪詘兮賢彙征。衆陰消兮世文明。早晚春風遍四瀛。坐看萬物自生成。</text>
<text>松巒龍盤擁明堂。威鳳樓前千步場。先王遺風及子孫。每年此地宴群臣。蹇予仄足蛾眉班。天語曾聞咫尺間。宮花露濕月中廻。仙藥風飄雲外來。上王垂簾許同覩。大平盛事無前古。夜深更講家人禮。和氣融融仍洩洩。上有好者下卽傚。君子盡孝民興孝。此日繁華應似舊。至樂還如舊時否。遼海燕山路四千。奉觴上壽知何年。陰雲低空集微霰。獨立蒼茫淚如線。</text>
<text>早聞觀水在觀瀾。測管洪溟得一斑。白日九跳呼吸裏。靑天轂轉激揚間。不隨鵬翼搏千里。誰見驁頭冠五山。可惜區區精衛鳥。一生銜石不知難。</text>
<text>世事悠悠不忍聞。荒橋立馬忽忘言。幾時白日明心曲。是處靑山隔淚痕。燒棧子房寧負信。翳桑靈輒早知恩。傷心無術身生翼。飛到雲宵一叫閽。</text>
<text>咄咄書空但坐愁。式微何處是菟裘。十年艱險魚千里。萬古升沈貉一丘。白日西飛魂正斷。碧江東注淚先流。滿門簪履無雞狗。飽德如吾死合羞。</text>
<text>寸腸氷炭亂交加。一望燕山九起嗟。誰謂鱣鯨困螻蟻。可憐蟣蝨訴蝦蟇。才微杜漸顏宜赭。責重扶顚髮已華。萬古金縢遺冊在。未容群叔誤周家。</text>
<text>楊朱曾哭路多歧。魯叟亦嘆麟非時。荒雞未鳴夜何其。喪狗獨立迷所之。憶昔吾君初入相。兩扶紅日上咸池。功成不退古所誡。坐令西伯玩明夷。式微胡爲寓旄丘。已老曷不營菟裘。古聞驂乘致芒背。今悟曲突賢焦頭。唐虞揖讓冠千古。有城底事名堯囚。滄浪水淸耳不洗。羞向塵編對許由。</text>
<text>烏之生兮黑如漆。人之見兮心共嫉。可憐解爲燕丹羞。一昔含冤成白頭。我嘗怪汝日中處。又怪金毋常使汝。今乃知啾蹌萬類中。一點丹心無汝同。啞啞飛來復飛去。反哺林間受辛苦。入爲孝子出忠臣。嗟哉汝是禽頭人。世人與汝誰能伍。願把襟裙換毛羽。</text>
<text>去年怪事不忍聞。稷蜂肆毒蠅止樊。一封譴勅下天門。白日洶洶雲雷屯。三韓主父外孫。一去萬里投西蕃。界天雪嶺逋崑崙。魍魎晝嘯黃河源。廻頭却望楡塞垣。痛哭淚盡雙眸昏。衣冠縮縮疑排根。百鍊繞指愁劉琨。孤臣孑立無攀援。守株舊轍瞻歸軒。信音漸稀空斷魂。天光那肯照覆盆。緹縈獻書悟至尊。好生仁化霑無垠。況今嗣王躬朝元。一言庶得蠲煩冤。豈料下車席未溫。鬩墻謗讟蛙蟈喧。葛藟誰令庇本根。四維蕩若風中幡。緬懷神聖起鐵原。櫛沐風雨饑忘飧。創垂蘿圖裕後昆。四百餘載流風存。邇來事大義彌敦。世承禁臠榮諸藩。過如曰靑何足論。有信尙可羞蘋蘩。桑穀生朝錫祉繁。法星退舍由片言。君臣之分父子恩。造次顚沛不可諼。至誠若能感乾坤。悔禍產祥猶掌翻。二公德馨逾蘭蓀。輔漢盛業推楊袁。故投苦語代叫閽。勿倚絲輕芹暄。</text>
<text>主恩曾未答丘山。萬里驅馳敢道難。彈劍不爲兒女別。引杯聊盡故人歡。五雲廻首籠金闕。片月多情照玉關。唯念慈親鬢如雪。數行淸淚洒征鞍。</text>
<text>美壤每每接大行。東秦右臂北燕吭。劉郞却愛蠶叢國。故里虛生羽葆桑。</text>
<text>誰將督亢餌強隣。空費金繒歲結親。尺水區區遏南牧。可能臥榻不容人。</text>
<text>驅馬上丘原。黃塵滿征鞍。嘉禾槁已盡。杲杲升朝暾。豈爲去鄕國。悲歌行路難。願言得甘霔。維以慰黎元。</text>
<text>隻輪載家具。夫婦相挽推。行行日數里。就食南州來。民生苦與樂。造物已安排。顧予是何者。對之獨傷懷。</text>
<text>日午汗如濯。小立溪聲中。飛塵欃馬過。氣若烈火烘。鳴蜩悅美蔭。倦鳥思深叢。何時紫霞洞。欹枕聽松風。</text>
<text>傴僂驛中卒。顚倒身上袍。移床拂簟席。卮酒慰我勞。致君媿無術。旅食驚二毛。區區欲何爲。亦來煩爾曹。</text>
<text>宵征圖避暑。淸興亦難窮。星斗蒼茫外。山川寂寞中。滿衣芳草露。拂面綠槐風。此夜華堂月。還應夢轉蓬。</text>
<text>舊遊眞一夢。浪跡又飄蓬。故國飛雲下。征途畏景中。野平山隱地。村遠樹浮空。愧負平生志。非求汗馬功。</text>
<text>漢月依依照露盤。金人獨自淚闌干。須知鄴下筍文若。永愧遼東管幼安。</text>
<text>聖人有所爲。爲民非爲台。君看唐虞事。先天天不違。毫釐涉人欲。顧眄生禍機。如何魏公子。盜蹠方仲尼。物理喜自反。典午已相欺。爲龍笑蟒蛻。捕蟬忘雀窺。箕山臨穎水。千載想風規。童童路傍樹。翠葉含淸飆。下馬成野酌。酒盡還小留。來牛與去馬。窮達各𪚥求。悠哉百年內。誰肯死前休。</text>
<text>旅食京華十過春。西來又作問津人。半生已被功名誤。久容偏驚節物新。萍梗羈蹤靑海月。松楸歸夢泰封塵。旗亭且飮菖蒲酒。未用醒吟學楚臣。</text>
<text>塵埃十日眼長昏。路入覃懷頗慰魂。槐樹薰風吹麥壟。竹根流水繞柴門。大平閭井群蜂綴。何限峯巒陣馬奔。聞說先朝留轍跡。野人猶頌感皇恩。</text>
<text>驅車轔轔到河洲。沙深水落不可舟。西山白日落欲盡。黑祲漫空天爲愁。忽驚疾雷如堆墻。裂缺亂掣金蛇光。馳雲攫霧送飛雨。萬騎銀槍來洛陽。大風知從何許來。擺弄乾坤勢莫廻。揚沙振瓦豈足道。欲捲孟津生劫灰。腐儒閉門對孤燈。駭汗洽背心氷兢。天公高居鬼神惡。怳惚怪事從誰徵。呼童吹燈且安眠。禍福豈不懸蒼天。夜深萬竅收怒號。星月炯炯流淸躔。</text>
<text>有扁路傍石。上有王祥字。臥氷得泉魚。饋母此其地。嗟我事宦遊。連年負慈侍。區區望雲心。甘旨遠難致。何嘗報前鬟。僅足同齧臂。載讀孝子碑。茫然放淸淚。</text>
<text>西域桑門世所師。頭戴烈火語嗢咿。逢逢打鼓雜鉢螺。說有祕術能降魔。有徒寔繁蟻慕膻。餧肉嗽醪稱福田。來承金帛去馳傳。十十五五如奔電。新安站吏亦何辜。毒手一飽僵路隅。風吹日灸蠅蜹集。妻子相看空雪泣。</text>
<text>牛鳴絳柩師期報。鄙鄭功虧乘韋犒。崤陵山高鼓角悲。萬騎東來如電掃。墨衰禦敵責有歸。素服迎軍義彌邵。追懷元老謝前非。不棄累臣收後效。龍驤千艘作飛灰。鼠竄一境無橫草。秦強知在好賢心。百二山河非我寶。</text>
<text>孟嘗賓客三千少。連鑣結軌臨淄道。大冠如箕劍柱頤。然諾相傾泰山倒。咸陽塵土令人老。天涯去夢迷芳草。孤鶴投籠不自由。猛虎得肉寧辭飽。馮驩無魚空自歎。雍門有琴且勿彈。冀闕天深函谷遠。誰膏吾車度千山。張陳應慙養卒口。毛薛亦讓屠兒手。丈夫有志無賢愚。莫惜黃金鑄雞狗。</text>
<text>日脚初昇玉女扉。嵐光欲染羽人衣。誰能引我丹梯去。手折蓮花駕鶴歸。</text>
<text>車馬函關道。風塵季子裘。轍環天下半。心逐水東流。萬事唯呼酒。千山獨倚樓。靑雲有知己。未用嘆悠悠。</text>
<text>倦客重遊秦樹老。佳人一去隴雲賖。愁聽杜叟三年笛。悵望張候萬里槎。夢裏家山空蕙帳。酒闌簷雨落燈花。宦情已似秋雲薄。胸次唯餘一寸霞。</text>
<text>海上箕封禮義鄕。曾修職貢荷龍光。河山萬世同盟國。雨露三朝異姓王。貝錦誰將委豺虎。干戈無奈到參商。扶持自有宗祧力。會見松都業更昌。</text>
<text>早信忠誠可動天。孰云仁聖竟容奸。雞竿曙色開暘谷。鳳闕春光到雪山。讖雨池蛙喧欲鬪。唳雲皐鶴倦思還。區區吳薛何爲者。自鼓嚨胡徹帝關。</text>
<text>先王樹懿親。欲使庇本根。京叔固違道。鄭莊亦少恩。遂令群公子。繼亂殘斯民。革面事三主。鄙哉蔡封人。</text>
<text>魏公懷粹德。倔起際風雲。絳灌雖同列。唐虞欲致君。辟雍方繪像。泉路久修文。慕藺嗟生晚。荒涼馬鬣墳。</text>
<text>西極山高天駟遊。下顧龍媒生騕褭。彌山蔽野盡兒孫。草軟泉甘無扎夭。騅駰驒駱魚騮騵。赭白驪黃騂綠縹。胡兒考牧如理軍。類聚群分不相嬈。視其害者而去之。亦如農夫耨茶蓼。就中一族獨絶倫。骨骼淸雄氣深眇。低徊豈願困泥途。奮迅應思跨雲杪。紫髥君長相戒言。倔強吾非魋髻趙。大元盛德冠百王。一劍撥亂邦基肇。更聞嗣皇膺寶籙。神機整頓乾坤了。越裳白雉黃支犀。眩人馴象能言鳥。爭來作貢混文軌。可獨懷安煩介紹。請持此馬進天閑。得與多方瞻日表。靑絲絡頭不敢騎。牽出國門心悄悄。朝經懸度躡嵌空。暮過流沙凌浩溔。行及兩年方至朝。語憑重譯粗堪曉。受金祕府帶圓牌。錫宴華堂厭淸醥。人知感義面欲黎。馬解承恩首頻矯。尻脽分張怒虎蹲。目焰逆射流星皎。屹立風生禁禦深。長鳴志在天衢杳。勅令大僕備法駕。習步芳園浴靈沼。和鸞綴轡搖令令。𦋺錦幪鞍垂嫋嫋。涼淀北巡秋塞晴。柳林南獵春原燎。脫免驚鴻爭後先。衛公孫叔愁輕蹻。文帝九良徒飫蒭。秦襄駟鐵猶驂蓧。因思漢武占發書。識得蒲梢來有兆。燉煌塞邊選車徒。貳師城下揚旟旐。縱然內廏致權奇。其奈中原足流莩。方今欲慕舜衣垂。服遠不貴用干敽。但嘉絶域子來心。豈謂良駒天下少。百川流水注滄溟。萬丈孤松掛蘿蔦。物無巨細知所歸。矧我大邦能字小。寄聲使者報爾君。更獻眞龍先學擾。</text>
<text>英名萬古感人心。泰華山高河水深。杜口圖生應不億。誰將齒髮到如今。</text>
<text>漢皇好奇士。江充來犬臺。舌端寄毒螫。肚裏藏禍胎。狺狺吠舊主。全趙飛驚灰。茂陵自英武。將相多賢才。胡爲不絜矩。利祿崇奸回。天倫化豺虎。戾園空草萊。</text>
<text>久客萬事慵。好古意未歇。停驂問遺民。枉道尋斷碣。關輔古帝畿。壯觀不湮沒。千年阿婆陵。百里見城闕。根連隴坂長。氣壓秦川闊。麒麟與獅子。左右勢馳突。侍臣羅簪纓。猛士列鈇銊。當時竭財力。慮欲固扃鐍。興廢理難逃。久爲狐兔窟。憶昔陰乘陽。四海憂禍烈。牝鳴殷家索。燕啄漢嗣絶。文皇順天心。百戰啓王室。居然攘神器。肯念黃裳吉。丁寧雙陸夢。黯慘虞淵日。尙賴得忠賢。終能返故物。歐公信名儒。筆削未免失。那將周餘分。續我唐日月。區區女媧石。豈補靑天缺。擬作擿瑕編。才疏愧王勃。</text>
<text>飛龍起靈武。上皇蜀中歸。能以天下養。四海知孝慈。同輿白衣客。發策良得宜。小兒亂紀綱。西內日凄悕。可憐高將軍。投荒髮如絲。爲問北來者。尙父果是誰。</text>
<text>行穿山窈窕。俯見樹扶疏。地僻宜澗飮。民醇多穴居。麥黃仍水碓。桑綠已繅車。看取田園樂。周家積累餘。</text>
<text>出谷天無際。登坡路始平。塞雲拖雨黑。野日隔林明。萬里思親淚。三年戀主情。哦詩聊自遣。漸覺錦囊盈。</text>
<text>宋日西羌屢震驚。因將國尾付書生。聖元四海淸如鏡。未用胸中十萬兵。</text>
<text>八仙宮住翠微峯。縹緲煙霞幾萬重。一夜長風吹雨過。海龍擎出玉芙蓉。</text>
<text>去年龍岫菊花時。與客携壺上翠微。一逕松風吹帽落。滿衣紅葉醉扶歸。</text>
<text>石泉激激風生腋。松霧霏霏翠滴巾。未用山僧勤挽袖。野花啼鳥解留人。</text>
<text>小溪深處柳飛綿。細雨晴時草似煙。客去客留俱不礙。一樽相對好山川。</text>
<text>沙頭酒盡欲斜暉。濯足淸流看烏飛。此意自佳誰領取。孔門吾與舞雩歸。</text>
<text>偶到溪邊藉碧蕪。春禽好事勸提壺。起來欲覓花開處。度水幽香近却無。</text>
<text>一灣蒲葦雨瀟瀟。隔岸人家更寂寥。漁罷呼兒收綠網。刺船歸趁晚來潮。</text>
<text>江寒夜靜得魚遲。獨倚篷窓卷釣絲。滿目靑山一船月。風流未必載西施。</text>
<text>金天淑氣胚崆峒。磅薄雲山千萬重。彈箏峽口草蕭瑟。六月髣髴來西風。君不見漢家貴重麒麟功。將軍多承茅土封。六郡豪強五陵客。半夜撫劍瞻邊烽。走馬寧論靑海遠。調弓已覺流沙空。豈念山東江淮困飛輓。畝昔一鍾今不墾。縱令氈裘款塞旅庭實。所得何嘗償百一。聖元德宇同乾坤。外薄四海皆藩宣。瓜分封疆樹懿戚。棋置列省專兵權。至元以來兩甲子。野老奠枕羲黃年。我行朝那北。古壘生黍稷。羌兒劍買牛。胡婦事蠶織。爾輩安知蒙帝力。豈無段紀明。亦有趙充國。不忍使驅赤子除蟊賊。</text>
<text>陰風生巖曲。溪水深更綠。倚杖望層巓。飛簷駕雲木。</text>
<text>山中日亭午。草露濕芒屨。古寺無居僧。白雲滿庭戶。</text>
<text>琴書一茅屋。高臥樂幽獨。故人來不來。東隣酒新熟。</text>
<text>歲暮連日雪。百卉俱拉摧。政恐入新春。陰雲仍未開。娟娟一樹梅。脈脈在空谷。幽香人不知。瘦骨淸如玉。</text>
<text>宵寒夢易破。展轉不自聊。攬衣起窺戶。落落星月高。開爐具燈火。坐聽風枝號。念彼窮谷士。誰與同其袍。</text>
<text>公子遠行役。鞍馬光翕赩。憔悴玉樓妾。忍淚不敎滴。念之不可忘。奮飛無羽翼。寒鍾鳴苦遲。何時東方白。</text>
<text>三冬天地閉。龍蛇蟄幽宮。世道多反覆。君子有固窮。虛窓列遠岫。白雲度晴空。從嗔不迎客。揮琴送飛鴻。</text>
<text>蘇秦學鬼谷。適取勞其生。起來佩相印。足使妻嫂驚。胡爲任寸舌。抵死談縱橫。便有二頃田。知渠不躬耕。</text>
<text>山中有故人。貽我尺素書。學仙若有契。此世眞蘧廬。軒裳非所慕。木石難與居。不如飮我酒。死生任自如。</text>
<text>淸朝樂無事。十日九下帷。偶然出官道。立馬看奔馳。草草功名士。紛紛豪俠兒。歸來對黃卷。一笑還自怡。</text>
<text>時春山氣佳。谷鳥如喚客。幽尋協宿想。勝賞欣新獲。沈沈古雙湫。欲近悚心魄。神物襲重泉。飛湍下千尺。泓澄瀉雲天。蕩漾動林石。義責甘施鞭。冥期契聞笛。交感由情衷。奚云幽明隔。采采巖中花。持以侑泂酌。嘉澤戒屯膏。吾民藝麰麥。</text>
<text>杜鵑花發杜鵑啼。香霧空濛月欲西。立馬得詩還忘却。鳳城東望草萋萋。</text>
<text>光風轉夜露華微。零落春紅欲滿衣。喚取佳人騎細馬。敎吹玉笛月中歸。</text>
<text>論功豈啻破強吳。最在扁舟泛五湖。不解載將西子去。越宮還有一姑蘇。</text>
<text>同道相從古亦稀。中年遠別忍霑衣。空江目盡思無盡。一片風帆去似飛。</text>
<text>靑天碧海夜漫漫。愁殺姮娥桂樹間。白兔長年空擣藥。一廻圓缺減朱顏。</text>
<text>鼎食榱題付幻泡。出塵風骨見高標。慈烏待哺頭渾變。乳燕營巢舌未調。花謝梁園春寂寂。月籠祗樹夜寥寥。儂家此理何增損。蒼海桑田自暮朝。</text>
<text>火中良玉水中蓮。夜半踰城去杳然。雲衲換來新面目。綠窓啼盡短因緣。瑤琴月照三生夢。玉塵風傳一味禪。碌碌儒冠成底事。可憐奔走二毛年。</text>
<text>風從西來聲滿天。怳若鐵騎驅平原。墻頭綠樹忽憔悴。一夜落葉盈空園。衆禽欲棲却飛去。慼慼疏枝撼寒雨。爭紅逞紫亦近耳。豈謂如今遽如許。君看萬物生無知。生理一聽天公爲。無端寒煥有遷改。似爲榮悴相欣悲。騷人況復情所鍾。方寸每受百慮攻。不辭雪霜點鬚髮。安得江海澆心胸。縹囊古書老不觀。蒯緱長劍慵不憚。人間窮達眞細事。但問大藥留童顏。</text>
<text>行行點點整還斜。欲下寒空宿暖沙。怪得翩翻移別岸。軸轤人語隔蘆花。</text>
<text>行舟賈客似兒童。香火人人乞順風。賴是湖神能泛應。衆帆齊擧各西東。</text>
<text>楓葉蘆花水國秋。一江風雨洒扁舟。驚廻楚客三更夢。分與湘妃萬古愁。</text>
<text>三更月彩澄銀漢。萬頃秋光泛素濤。湖上誰家吹鐵笛。碧天無際雁行高。</text>
<text>漠漠平林翠靄寒。樓臺隱約隔羅紈。何當卷地風吹去。還我王家着色山。</text>
<text>落日看看御遠岫。歸潮咽咽上寒汀。漁人去入蘆花雪。數點炊煙晚更靑。</text>
<text>柳絮飛空欲下遲。梅花落地亦多姿。一樽且盡江樓酒。看到蓑翁卷鈞時。</text>
<text>一幅丹靑展不封。數行水墨淡還濃。不應畫筆眞能爾。南寺鍾殘北寺鍾。</text>
<text>萬尋澄澈靑銅鏡。千尺逶迤白玉虹。怪底古今流不盡。層巖直上是龍宮。</text>
<text>微波澹澹月溶溶。十頃荷花一道風。記得臨平山下宿。酒醒身在畫船中。</text>
<text>一林黃葉遠無聲。萬壑蒼雲漲欲平。卷上山頭吹不散。料應晚雨未全晴。</text>
<text>魚兒出沒弄微瀾。閑擲纖鉤柳影間。日暮欲歸衣半濕。綠煙和雨暗前山。</text>
<text>山下誰家遠似村。屋頭煙帶大平痕。時聞一犬吠籬落。乞火有人來扣門。</text>
<text>混世浮沈匪苟安。得時經濟豈云難。君看八百年周業。只在磻溪一釣竿。</text>
<text>見說扶蘇孝且仁。胡令二世禍生民。逋翁不爲卑辭屈。未忍劉家又似秦。</text>
<text>雲水光中醉作鄕。致君功業未全忘。挽鬚一落聞箏淚。更覺東山興味長。</text>
<text>故人家住翠微間。滿目溪山雪月寒。乘興胡爲來便去。不妨呼酒共憑欄。</text>
<text>釋道於儒理本齊。強將分別自相迷。三賢用意無人識。一笑非關過虎溪。</text>
<text>曹馬乘機盜九州。有心何力遏橫流。竹林別是華胥國。樽酒相從萬事休。</text>
<text>雪中新筍宅邊生。摘去高堂慰母情。但使子孫能盡孝。乾坤感應自分明。</text>
<text>萬古仙鄕路未通。胡爲已到却悤悤。重來物色渾如夢。空使桃花笑殺儂。</text>
<text>翩翩雙燕訪空閨。應感佳人惜別時。相對知心不知語。一庭風雨落花時。</text>
<text>濡尾溪流走幾廻。免敎醉夢困煙灰。縱知此犬能相救。莫更昏昏泥酒杯。</text>
<text>落日靑山興未闌。欲題詩句破天慳。任他行路嘲輕脫。倒跨驢兒點檢看。</text>
<text>功成亦欲試良圖。月棹煙蓑向五湖。卷却吳宮春色去。獨留秋草滿姑蘇。</text>
<text>楊柳飛綿草似茵。靑郊立馬淚霑巾。春風無限相思意。說與江南坦上人。</text>
<text>吾家竹笛淸如玉。持贈風流趙使君。醉據胡床江上月。一聲吹破萬山雲。</text>
<text>七年惠愛感民衷。一世英名聞帝聰。華表縱歸丁令鶴。草廬還起孔明龍。雞聲曉店月掛柳。馬影暮山風捲蓬。是處知君偏見憶。幾人如我久相從。</text>
<text>勝遊多是費躋攀。最愛蓮坊住淺山。一水帶鋪延曠遠。兩巒襟合貯幽閑。莫求佛外兼心外。須着人間比夢間。一聽樓名如有契。便堪千里笑開顏。</text>
<text>一株仙杏鳳城西。占斷春光傍柳堤。翳翳紫煙迷遠近。離離紅日照高低。暗香帶露添蜂密。亂點隨風着燕泥。悤憶錦波亭下路。滿身淸影醉扶携。</text>
<text>淡佇春光小巷西。倚墻無語俯長堤。帶裝絳蠟風吹拆。花蔟丹砂雨壓低。驚墮佳人金捍撥。巧黏游騎錦障泥。綠陰靑子空惆悵。滿意尋芳莫解携。</text>
<text>御溝南畔畫橋西。記得偸閑步綠堤。出屋數枝春兩過。繞城千樹夕陽低。珴筵錯落啼紅燭。鳳詔淋漓濕紫泥。欲折長條賞天巧。却愁零落不堪携。</text>
<text>遠林雞犬天未晞。征車欲發思依依。孤城月照主人屋。大野風吹游子衣。浮生百年會有盡。故國千里何當歸。華表亭前重廻首。慙愧仙人丁令威。</text>
<text>紙被生寒佛燈暗。沙彌一夜不鳴鍾。應嗔宿客開門早。要看庵前雪壓松。</text>
<text>歲暮天寒雪欲飛。旋收雞狗掩柴扉。馬蒭奴飯猶能辦。勸客明朝且莫歸。</text>
<text>殘酒懵騰雪滿簪。煮茶聲裏日西南。最憐稚女無愁思。手翦柔桑學餧蠶。</text>
<text>老去功名念自輕。且將幽事送餘生。池邊翦葦看雲影。窓下移蕉聽雨聲。</text>
<text>烏紗白葛午風輕。石枕藤床雨氣生。獨倚北窓尋夢境。綠陰何處一鶯聲。</text>
<text>柯亭人境兩淸幽。像想山陰雪後遊。若使同行有詩友。子猷未必便回舟。</text>
<text>道門終古隱然開。脚踏何論士與臺。彼佛曾敎丹化鐵。吾儒奚憚海持杯。信標衣鉢非言得。樂在簟瓢豈利回。許我洗心參五葉。希公着眼覷三才。</text>
<text>大地炎塵撥不開。淸涼獨占竹邊臺。門無車馬腰無印。家有絃歌手有杯。霖雨應須一龍起。丘山未信萬牛回。請看鶴壽峯前地。也着三韓老秀才。</text>
<text>糞掃堆中眨眼開。到頭渾是九蓮臺。驪鱗觸處難求寶。蛇足添來或失杯。萬物秋凋還夏茂。三光西沒却東回。分明此理誰拈破。四海除公有辨才。</text>
<text>呑吐江山口闔開。肯敎塵壒礙靈臺。眞功牛入庖丁刃。妄想蛇逃樂廣杯。樂國公能許同往。寶山吾亦免空回。有心潤色無文印。未信金仙不要才。</text>
<text>明主當時理具開。看公闊步上金臺。笑談漢已重九鼎。襟袍魯宜如一杯。鍊石只言天可補。揮戈豈料日難回。蒼生莫誤東山興。際會誰非將相才。</text>
<text>一掬天慳天爲開。更將詩眼着亭臺。尋僧散步雲隨杖。對客高談月入杯。積翠低簷相媚嫵。落紅浮水故縈回。園林鍾鼓眞淸勝。題詠須憑吏部才。</text>
<text>舊讀詩書心孔開。不窺間館與崇臺。向來亦陋蕭曹筆。此去却耽嵇阮杯。如涉太山超海過。欲行千里及門回。二毛已負鑽堅志。深愧雕蟲不是才。</text>
<text>苔鎖閑扉日懶開。紅塵況擬走章臺。玉川腹裏五千卷。李白手中三百杯。歲月頻驚隙駒過。行藏頗愧磨驢回。東門幸有宜瓜地。遮莫乾坤生我才。</text>
<text>朝天石下玉鱗魚。千里飛來入我廬。一見忽驚淸到骨。只緣腹有令公書。</text>
<text>早知毛骨異凡流。刮目靑雲得意秋。三級風雷起蓬蓽。九天雨露洽松楸。鴨江柳暗牽離思。鼇禁花開待勝遊。樽酒論懷更何日。白頭身事付蒼洲。</text>
<text>吾生如寄耳。方寸只君知。歲晚深期在。東歸定幾時。</text>
<text>國老提衡古未多。群雄入彀世爭誇。天開萬古煙霞洞。春滿一庭桃李花。羯鼓打翻銀漢月。鳳簫吹散赤城霞。年年此樂何窮已。餘慶方鍾積善家。</text>
<text>落落平生喜遠遊。歸來弊盡黑貂裘。誰同阮籍能靑眼。未分文君共白頭。案上有書時自讀。樽中無酒與誰謀。傷心歲暮空階雨。竟日丁東滴不休。</text>
<text>離歌昔未解傷神。老淚今何易滿巾。三十年前倦遊客。四千里外獨歸身。山河雖隔扶桑域。星野元同析木津。他日重來豈無念。却愁華髮汚緇塵。</text>
<text>月山用筆逼龍眼。寫出驊騮絶可憐。不似悲鳴虞坂上。頗同游戲渭川邊。皇恩豈啻千金賜。家寶須將萬葉傳。安得與君眞致此。玉鞭金勒去朝天。</text>
<text>多生鼻觀得圓通。徧界香緣欲細窮。韓壽墻邊歌暖日。文君壚畔醉熏風。有時結伴依高樹。何處尋巢度遠空。課蜜若非王事急。只消恒舞百花中。</text>
<text>路俯蛟鼉窟。山隣豺虎群。和泥煮白浪。帶燒墾蒼雲。此地難爲主。今年幸得君。遺民尙流涕。恨殺愼將軍。</text>
<text>讀書嗟聽瑩。聞道愧支離。豈繫蒼生望。謬蒙明主知。病諳年去速。閑厭日斜遲。臥念平生事。多爲識者嗤。</text>
<text>拂郞神馬來皇都。矯矯軒軒何所似。長風破浪雲雷奔。海底烏龍欻飛起。龍耶馬耶不可知。骨法誰問寒風子。世無玉山采。肯爲一飢垂兩耳。蹴裂交河氷。肯爲一困甘遭箠。九重況得蒙主恩。三倍何論曾利市。照夜白師子花。故應齷齪難與比。腐儒並世空聞名。自恨年來返田里。寫眞儻有曹將軍。作讚那無杜子美。願觀弄影玉輅前。安得親奉明堂祀。</text>
<text>邂逅俄成別。驚呼已隔生。臨書懷善誘。對酒憶眞情。淚溢大同水。名懸平壤城。應敎吠天喙。永愧首丘誠。</text>
<text>男子平生志四方。不應羞澁爲空囊。靈均去楚唯飧菊。魯叟過陳也絶糧。搔首只緣詩作祟。揚眉更覺酒能狂。愧非指廩周公瑾。傾蓋相從亦不妨。</text>
<text>揚歷淸華到上台。君王獨倚棟樑材。詩書滿屋無樊素。簪履盈門有老箂。千歲鶴歸三嶠月。九淵龍化五更雷。才疏未足銘淸德。淚洒當年玉鏡臺。</text>
<text>平生德爵已雙全。壽比汾陽更一年。將謂坐忘非示病。豈知尸解卽逃禪。姮娥相待廣寒殿。居士獨歸兜率天。他日東山華屋過。空瞻黃鶴白雲邊。</text>
<text>去年負紲遠朝天。氷滿遼河馬不前。誰識乞身閑氣味。一龕燈火夜參禪。</text>
<text>威烈公家翼戴公。大山功後大山功。要知積善多餘慶。又見賢孫拜侍中。</text>
<text>近日無端世論乖。衣冠人物棄如泥。願公力復昇平舊。莫遣功名在狄鞮。</text>
<text>誰將國病付庸醫。豈念蒼生命若絲。幸有耆婆一丸藥。從今試手療瘡痍。</text>
<text>枯腸止酒欲生煙。老眼看書如隔霧。誰敎二病去無蹤。我得一藥來有素。東菴昔爲綠野遊。慧鑑去作曹溪主。寄來佳茗致芳訊。報以長篇表深幕。二老風流冠儒釋。百年存沒猶晨暮。師傅衣鉢住此山。人道規繩超乃祖。生平我不悔雕蟲。事業今宜慙幹蠱。傳家有約結香火。牽俗無由陪杖屨。豈意寒暄問索居。不將出處嫌異趣。霜林虯卵寄曾先。春焙雀舌分亦屢。師雖念舊示不忘。我自無功愧多取。數間老屋草生庭。六月愁霖泥滿路。忽驚剝啄送筠籠。又獲芳鮮逾玉胯。香淸曾摘火前春。色嫩尙含林下露。颼飀石䂪松籟鳴。眩轉瓷甌乳花吐。肯容山谷託雲龍。便覺雪堂羞月𪚥。相投眞有慧鑑風。欲謝只欠東菴句。未堪走筆效盧同。況擬著經追陸羽。院中公案勿重尋。我亦從今詩入務。</text>
<text>桃李成行拜鯉庭。嚴顏喜溢鬢還靑。吾家犬子今何在。辛苦當年敎一經。</text>
<text>向來飛錫肯相過。只爲知音世未多。見說王公爭結軌。枉煩侍者問沈疴。</text>
<text>郞騎白馬遊不歸。黃金臺前草萋萋。杜鵑花開去年枝。何時更聞郞馬嘶。</text>
<text>豐干老去不參禪。寒習從來只掣顚。白額將軍亦何者。忍飢共打一場眠。</text>
<text>顏色雖非滿鏡春。歌聲尙足動梁塵。感君一贈同心結。不爲千金更媚人。</text>
<text>滿園紅雪落紛紛。一棹觥船盡百分。莫爲主人泉洒面。何妨座客醉書裙。</text>
<text>幾年傍路費光陰。閉戶端居志念深。黃卷展開春寂寂。靑燈挑盡夜沈沈。風雲變態無窮事。天地同流只此心。思到無思眞有得。古人雖遠是知音。</text>
<text>我昔留形影。靑靑兩鬢春。流傳幾歲月。邂逅尙精神。此物非他物。前身定後身。兒孫渾不識。相問是何人。</text>
<text>當年無極翁。道眠開勝境。短麓團雲根。方塘倒峯影。葉落秋徑微。松吟夜堂冷。投老窺玄關。泯泯慙猛省。</text>
<text>壯元榜眼兩儒臣。相次提衡在一春。惆悵白頭參試席。當年誰是第三人。</text>
<text>天敎老日眼增明。付與儒林分外榮。四見門生爲座主。更爲座主見門生。</text>
<text>再登廊廟惠斯民。益見忠宣鑑裁神。富貴不淫威不屈。後來唯恐更無人。</text>
<text>上馬朝天裹革歸。雲容水色摠依依。近來宰相多淪喪。曾見吾民涕一揮。</text>
<text>眼昏猶玩宓羲書。身貴能安葛亮廬。惆悵桑君上池水。一杯曾不乞相如。</text>
<text>同承顧問侍經筵。雨散雲離白髮年。得見先王眞大幸。送君何事獨留連。</text>
<text>古松陰下屋三間。秋草靑靑晝掩關。詩酒往還渾似夢。不堪問首望龍山。</text>
<text>益齋少日日相從。只有當之與拙翁。四十年來俱物化。獨將衰淚洒西風。</text>
<text>謝傅風流逐逝波。蒼生有望奈今何。龜峯峯下滿船月。腸斷一聲漁父歌。</text>
<text>朱顏綠骨地行仙。何事乘雲去不還。應爲姮娥勸霞液。醉吟佳句桂花間。</text>
<text>詩酒相從已隔生。一瞻華屋一傷情。可憐老馬知人意。每過閭門不肯行。</text>
<text>甕牖繩樞去故園。魚書狐火起中原。只應燕雀譏鴻鵠。一去都忘壟上言。</text>
<text>書劍應難敵萬人。須知大勇在安民。韓生奪得東歸志。天意寧終假一秦。</text>
<text>隨何有口來黥布。魏豹無心聽酈生。壯士難敎甘一辱。漢皇爭得見田橫。</text>
<text>丹心耿耿帝曾知。梓柱生根勢莫移。地下可能無駭汗。國師公是迺家兒。</text>
<text>出跨淮陰志頗奇。亦知王業匪人爲。欲令螻蟻翻溟渤。晚計何殊乳臭兒。</text>
<text>秦家圖籍漢山河。功比曹參百倍加。白首年來還見縶。只應羞殺召平瓜。</text>
<text>病瘡餘痛九州同。兪扁何施藥砭功。不作𪚥呼終日醉。膠西枉見白頭翁。</text>
<text>五世君恩未足酬。誓將心力快秦讎。韓王又作彭城土。借箸何辭轉一籌。</text>
<text>呂氏應非項氏儔。何緣到此獨深憂。絳侯椎樸王陵戇。更欠高皇用我謀。</text>
<text>當時王呂議難勝。他日安劉力可能。慈母一言今在耳。不因存沒負長陵。</text>
<text>劍下淮陰爲大將。車中季布作名臣。滕公鑑識眞難及。最是高皇善用人。</text>
<text>攀龍附鳳豈無人。驂乘初終只一臣。擁樹兩兒誠不忍。帝心應念放麑仁。</text>
<text>嫉功樂禍亡三儁。肆辯邀名起兩臣。八立一言能免鑊。豈如緘口廟中人。</text>
<text>欲將漢主嫁昆夷。想見當初計晝時。千載明妃心語口。奉春君豈是男兒。</text>
<text>將相同心業再昌。漢家聲敎到南荒。擊鮮樂飮眞良計。枉費機關爲辟陽。</text>
<text>兩點文星會德星。三韓望重泰山輕。座中更着雲遊子。莫怪江都地勢傾。</text>
<text>黃茅苦竹海材邊。數畝田園屋兩椽。何事古今聲價重。二公同訪一同年。</text>
<text>天台再世顗禪師。也爲洪崖捻竹吹。更說靑溪舟上客。踞床三弄得桓伊。</text>
<text>羽林飛將少稱奇。百戰年來兩鬢絲。不是支郞有眞賞。一場毬馬只兒嬉。</text>
<text>拘拘有雀爾奚爲。觸着網羅黃口兒。眼孔元來在何許。可憐觸網雀兒癡。</text>
<text>鵲兒籬際噪花枝。喜子床頭引網絲。余美歸來應未遠。精神早已報人知。</text>
<text>浣沙溪上傍垂楊。執手論心白馬郞。縱有連簷三月雨。指頭何忍洗餘香。</text>
<text>黃雀何方來去飛。一年農事不曾知。鰥翁獨自耕耘了。耗盡田中禾黍爲。</text>
<text>脫却春衣掛一肩。呼朋去入菜花田。東馳西走追蝴蝶。昨日嬉遊尙宛然。</text>
<text>新羅昔日處容翁。見說來從碧海中。貝齒赬唇歌夜月。鳶肩紫袖舞春風。</text>
<text>木頭雕作小唐鷄。筯子拈來壁上棲。此鳥膠膠報時節。慈顏始似日平西。</text>
<text>縱然巖石落珠璣。纓縷固應無斷時。與郞千載相離別。一點丹心何改移。</text>
<text>憶君無日不霑衣。政似春山蜀子規。爲是爲非人莫問。只應殘月曉星知。</text>
<text>都近川頹制水坊。水精寺裏亦滄浪。上房此夜藏仙子。社主還爲黃帽郞。</text>
<text>從敎壟麥倒離披。亦任丘麻生兩歧。滿載靑瓷兼白米。北風船子望來時。</text>
<text>路逢扶杖白頭人。自約衰年不出門。堪笑七旬今過二。聽雞騎馬賀三元。</text>
<text>白頭重望屬車塵。眉宇依然照上春。此日感懷誰似我。當時法從更無人。</text>
<text>讀書思古人。常恨不同時。同時見古人。至樂良在玆。幸哉吾今得吾子。胡不感此前賢詩。平生拙翁吾所畏。與世齟齬人共嗤。東人遺文手自錄。又有拙稿皆倔奇。一觀直欲覆醬瓿。攘攘可笑群兒癡。殷勤鏤板垂不朽。今世古人非子誰。魚書虎竹吾州去。吾爲吾民多賀之。汝蠱豈不剔。汝疾豈不醫。噓以燠汝骨。哺以肥汝肌。五袴何止歌來暮。一錢何止表去思。九原誰喚拙翁起。滌筆爲作德政碑。</text>
<text>孤雲雲孫雲錦腸。曼倩嘲謔寬饒狂。賈勇中朝戰藝場。磊落夏宋伯仲行。君胡爲乎思故鄕。燕南鬼怪方譸張。萬口相和喧蜩螗。風生四壁月照床。中夜起坐歌虞唐。病瘡老馬飢欲僵。呼僮拂鞍靴滿霜。平明敲推之何方。竹軒爲啓琴書堂。可人更有白玉郞。愛直自合依南陽。珥筆視草平斗量。翩然乘風歸帝傍。手挽斗柄邦天漿。豈憶丹堪垂扶桑。同庚故人鬢蒼浪。含糊模稜坐巖廊。下視啞啞一笑長。騎龍被髮游鴻荒。</text>
<text>傅粉鸃冠人姓李。六尺輿中侍天子。東歸一夢陽臺雨。典刑留與鴉頭女。十三麗質傾敎坊。十五妙藝專歡場。只今四十減紅顏。杏花脈脈不禁寒。良人少年號眉嫵。一擲千金掌中舞。錦帶繡囊香未歇。綠陰靑子春何處。龍香捍撥鳳尾槽。嘈囋爲誰相爾汝。烏孫馬上漢宮情。靑冢月明仙佩聲。輕攏慢撚意難盡。倚絃低唱一再行。聽之怳如煙霧墮。遮莫四座譏老我。作詩欲代錦纏頭。但愧江州白司馬。</text>
<text>君不見韓張良漢皇字之稱子房。君不見白樂天唐帝畫之留集賢。不名而字固偶耳。命工而畫奚足美。賢哉我友尹政堂。稀代恩榮蒙我王。金窓赭案絶點塵。玉手染翰爲寫眞。水深山高淸且靈。妙用直恐非丹靑。更題栗亭二大字。鐵點銀鉤照天地。粉身何報萬分一。傳家誰貴金千鎰。凌煙休誇歐與虞。誠齋空羡范石湖。拱手嘆賞傾朝官。六宮指目亦改觀。櫟翁驚喜出眞意。眼見門生奇特事。</text>
<text>昔與姑蘇朱德潤。每觀屛障燕市東。鐵關山水有僧氣。公儼草花無士風。月山畫馬不畫骨。喜作霧鬣黃金朣。獨愛息齋與松雪。丹靑習俗一洗空。白雲靑山張道士。晚出便欲誇精工。萬壑千峯在咫尺。難將眼力于細窮。忽驚森羅移我側。安得變化游其中。濯足淸溪弄明月。振衣絶頂凌蒼穹。</text>
<text>瑜珥瑤環玉雪兒。寄懷霞月亦云奇。蓬壺骨相靑雲器。閱得人多子自知。</text>
<text>神物來馴似犬羊。山僧伎倆亦荒唐。翻身遠逝非無意。頷下明珠鉢底藏。</text>
<text>珍重於菟也解禪。困來相就共安眠。廻頭說向寒山子。穩勝靑奴暖勝氈。</text>
<text>田卽作倅吾雞林。父老至今懷德音。拜囊懇惻叫閽辭。枕戈慷慨從軍詩。晏嬰高節凌首陽。誰責食粟曹交長。登車攬轡志澄淸。南方草木亦知名。南方近者頻年荒。捐瘠往往僵路傍。守令識字百二三。坐視弄法猶盲喑。旋驅農夫防海倭。賊刃來接先奔波。大將坐幕擁笙歌。小將汗馬翰弓戈。豪奴聯騎攘公田。官徵逋租不計年。嗚呼民生至此極。誰與吾君寬旰食。益齋也曾玷廊廟。受侮老姦幷惡少。乞身自退僅免禍。此日尋思顏可赭。田郞夙慕君子儒。豈比老我空囁嚅。往哉問瘼公無私。馳奏得令明主知。</text>
<text>七旬殘叟有孤孫。謫宦區區傍海村。若念書筵舊知己。丑川亭上賜溫言。</text>
<text>拙直書生宦嶺南。理民防寇兩難堪。賜環何日來相見。乃祖年今七十三。</text>
<text>書生祗白紛。壯志孰如君。舊慕韓司馬。今隨霍冠軍。彩旗翻曙月。畫角撼秋雲。珍重離亭酒。休辭倒十分。</text>
<text>佳客來千里。幽人老一丘。仙標驚灑落。友意感綢繆。渺渺煙波路。蕭蕭草木秋。却懸徐孺榻。空望李膺舟。</text>
<text>堪笑書生。謬算狂謀。所就幾何。謂一朝遭遇。雲龍風虎。五湖歸去。月艇煙蓑。人事多乖。君恩難報。爭奈光陰隨逝波。緣何事。背鄕關萬里。又向岷峨。幸今天下如家。顧去日無多來日多。好輕裘快焉。窮探壯觀。馳山走海。摠入淸哦。安用平生。堗黔席暖。空使毛群欺臥駝。休腸斷。聽陽關第四。倒捲金荷。</text>
<text>銀河秋畔鵲橋仙。每年年。好因緣。倦客胡爲。此日却離筵。千里故鄕今更遠。腸正斷。眼空穿。夜寒茅店不成眠。一燈前雨聲邊。寄語天孫新巧欲誰傳。懶拙只宜閑處著。尋舊路。臥林泉。</text>
<text>宿雨連明半未晴。跨鞍聊復問前程。野田立鶴何山意。馹柳鳴蜩是處聲。千古事。百年情。浮雲起滅月虧盈。詩成却對靑山笑。畢竟功名怎麽生。</text>
<text>客裏良晨屢已孤。菊花明日共誰娛。閉門暮色迷紅草。欹枕秋聲度碧梧。三尺喙。數莖鬚。獨吟詩句當歌呼。故園依舊龍山會。剩肯樽前說我無。</text>
<text>未用眞珠滴夜風。碧筩醇酎氣相通。舌頭金液疑初滿。眼底黃雲陷欲空。香不斷。味難窮。更添春露吸長虹。飮中妙訣人如問。會得吹笙便可工。</text>
<text>樂府曾知有此堂。路人猶解說歐陽。堂前楊柳經搖落。壁上龍蛇逸香茫。雲澹佇。月荒涼。感今懷古欲沾裳。胡僧可是無情物。毳衲蒙頭入睡鄕。</text>
<text>夾道修篁接斷山。小橋流水走平田。雲間無處尋黃鶴。雪裏何人開杜鵑。誇富貴。慕神仙。到頭還似夢悠然。僧窓半日閑中味。只有詩人得祕傳。</text>
<text>棲鴉去盡遠山靑。看暝色入林坰。燈火小於螢。人不見苔扉半扃。照鞍涼月。滿衣白露。繫馬睡寒廳。今夜候明星。又何處。長亭短亭。</text>
<text>旅枕生寒夜慘悽。半庭明月露凄迷。疲僮夢語馬頻嘶。人世幾時能山壯。宦遊何處計東西。起來聊欲舞荒雞。</text>
<text>見說軒皇此鍊丹。乘龍一去杳難攀。鼎湖流水自淸閑。空把遺弓號地上。不蒙留藥在人間。古今無計駐朱顏。</text>
<text>三峯奇絶。儘披露一掬天慳風物。聞說翰林曾過此。長嘯蒼松翠壁。八表游神。三杯通道。驢背鬚如雪。塵埃俗眼。豈知天上人傑。猶想居士胸中倚天千文氣。星虹間發。縹杳仙蹤何處問。箭䇢天光明滅。安得聯翩。雲裾霞佩。共散騏驎髮。花間玉井。一樽轟醉秋月。</text>
<text>石室天壇封禪了。靑鳥含書細報長生道。寶鼎光沈仙掌倒。茂陵斜日空秋草。百歲眞同昏與曉。羽化何人一見蓬萊島。海上安期今亦老。從敎喫盡如瓜棗。</text>
<text>五雲繡嶺明珠殿。飛燕新粧。小顰中有。漁陽胡馬。驚破霓裳。海棠正好。東風無賴。狼藉春光。明眸皓齒如今何在空斷人腸。</text>
<text>行盡碧溪曲。漸到亂山中。山中白日無色虎嘯谷生風。萬仞崩崖疊嶂。千歲枯藤怪樹。嵐翠自濛濛。我馬汗如雨。脩逕轉層空。登絶頂。覽元化意難窮。群峯半落天外滅沒度秋鴻。男子平生大志。造物當年眞巧。相對孰爲雄。老去臥丘壑。說此託兒童。</text>
<text>天地賦奇特。千古壯西州。三峯屹起相對長劍凜淸秋。鐵鎖高垂翠壁。玉井冷涵銀漢。知在五雲頭。造物可無物。掌跡宛然留。記重瞳。崇祀秩。答神休。眞誠若契眞境靑鳥引丹樓。我欲乘風歸去。只恐煙霞深處。幽絶使人愁。一嘯蹇驢背。潘閬亦風流。</text>
<text>一年唯一日。遊人共惜。今宵明月。露洗霜磨。無限金波洋溢。幸有瑤琴玉笛。更是處江樓淸絶。邀俊逸。登臨一醉將酬佳節。豈料數陣頑雲。忽掩却天涯。廣寒宮闕。失意初筵。唯聽秋蟲嗚咽。莫恨恒娥薄相。且吸盡杯中之物。圓又缺。空使早生華髮。</text>
<text>西風吹雨鳴江樹。一邊殘照靑山暮。繫纜近漁家。船頭人語譁。白魚兼白酒。徑到無何有。自喜臥滄洲。那知是宦遊。</text>
<text>長江日落煙波綠。移舟漸近靑山曲。隔竹一燈明。隨風百丈輕。夜深蓬底宿。暗浪鳴琴筑。夢與白鷗盟。朝來莫漫驚。</text>
<text>百花潭上。但荒煙秋草。猶想君家屋烏好。記當年遠道華髮歸來。妻子冷。短褐天吳顚倒。卜居少塵事。留得囊錢。買酒尋花被春惱。造物亦何心。枉了賢才。長羈旅浪生虛老。却不解消磨盡詩名。百代下令人。暗傷懷抱。</text>
<text>漢代文章。誰獨步上林詞客。遊曾倦家徒四壁。氣呑七澤。華表留言朝禁闥。使星動彩歸鄕國。笑向來父老到如今。知豪傑。人世事。眞難測。君亦爾。將誰責。顧金多祿厚。頓忘疇昔。琴上早期心共赤。鏡中忍使頭先白。能不改只有蜀江邊。靑山色。</text>
<text>騷人多感慨。況古國。遇秋風。望千里金城。一區天府。氣勢淸雄。繁華事無處問。但山川景物古今同。鶴去蒼雲太白。雁嘶紅樹新豐。</text>
<text>夕陽西下水流東。興廢夢魂中。笑弱吐強呑。縱成橫破。鳥沒長空。爭如似犀首飮。向蝸牛角上任窮通。看取麟臺圖畫。唯餘馬鬣蒿蓬。</text>
<text>將軍眞好士。識半面。足吾生。況西自岷峨。北來燕趙。並轡論情。相牽挽歸故里。有門前稚子候淵明。對酒歡酣四坐。挑燈話到三更。</text>
<text>高歌伐木鳥嚶嚶。懷抱向君傾。任客路光陰。欲停歸騎。更盡飛觥。人間世逢與別。似浮雲聚散月虧盈。但使金軀健在。白頭會得尋盟。</text>
<text>玉塞多繒繳。金河欠稻梁。兄兄弟弟自成行。萬里到瀟湘。遠水澄拖練。平沙白耀霜。渡頭人散近斜陽。欲下更悠揚。</text>
<text>南浦寒潮急。西岑落日催。雲帆片片趁風開。遠映碧山來。出沒輕鷗舞。奔騰陣馬回。船頭浪吐雪花堆。畫鼓殷春雷。</text>
<text>潮落蒹葭浦。煙沈橘柚洲。簧陵祠下雨聲秋。無限古今愁。漠漠迷漁火。蕭蕭滯客舟。箇中誰與共淸幽。唯有一沙鷗。</text>
<text>萬里天浮水。三秋露洗空。氷輪輾上海門東。弄影碧波中。蕩蕩開銀闕。亭亭揷玉虹。雲帆便欲掛西風。直到廣寒宮。</text>
<text>風緊雲容慘。天寒雪勢嚴。篩寒洒白弄纖纖。萬屋盡堆鹽。遠浦回漁棹。孤村落酒帘。三更霽色妬銀蟾。更約掛疏簾。</text>
<text>楚甸秋霖捲。湘岑暮靄濃。一舂容罷一舂容。何許日沈鐘。搖月傳空谷。隨風度遠峯。溪橋有客倚寒筇。一逕入雲松。</text>
<text>遠岫螺千點。長溪玉一圍。日高山店未開扉。嵐翠落殘霏。隱隱樓臺遠。濛濛草樹微。市橋曾記買魚歸。一望却疑非。</text>
<text>遠岫留殘照。微波映斷霞。竹籬茅舍是漁家。一逕傍林斜。綠岸雙雙鷺。靑山點點鴉。時聞笑語隔蘆花。白酒換魚蝦。</text>
<text>醉墨疏還密。殘棋整復斜。料應遺跡在泥沙。來往歲無差。水暖仍菰米。霜寒尙葦花。心安只合此爲家。何事客天涯。</text>
<text>解纜離淮甸。揚舲指楚鄕。風聲颯颯水茫茫。帆席上危檣。斷送浮雲影。驚廻過雁行。江樓紅袖倚斜陽。遠引客心忙。</text>
<text>暗澹靑楓樹。蕭疏斑竹林。蓬窓夜雨冷難禁。欹枕古鄕心。二女湘江淚。三閭楚澤吟。白雲千載恨沈沈。濸海未爲深。</text>
<text>衡岳寬臨北。君山小近南。中開七百里湖潭。吳楚入包含。銀漢秋相接。金波夜正涵。擧杯長嘯待鸞驂。且對影成三。</text>
<text>向夕廻征棹。凌寒上酒樓。江雲作雪使人愁。不見古潭洲。聲緊雲邊雁。魂淸水上鷗。千金駿馬擁貂裘。何似臥漁舟。</text>
<text>海氣蒸秋熱。山容媚曉晴。森森萬樹立無聲。空翠襲人淸。鏡裏雙娥斂。機中匹練橫。隔溪何處鷓鴣鳴。雲日翳還明。</text>
<text>雨霽長江碧。雲歸遠岫靑。一邊殘照在林坰。綠網曬苔扃。波影明重綺。沙痕射遠星。鱸魚白酒醉還醒。身事任浮萍。</text>
<text>本文缺</text>
<text>傍石過淸淺。穿林上翠微。逢人何更問僧扉。午梵出煙霏。草露霑芒屨。松花點葛衣。鬢絲禪榻坐忘機。山鳥謾催歸。</text>
<text>芳草城東路。疏松野外坡。春風是處別離多。祖帳簇鳴珂。村暖鷄呼屋。沙晴燕掠波。臨分立馬更婆娑。一曲渭城歌。</text>
<text>萬壑煙光動。千林雨氣通。五冠西畔九龍東。水墨古屛風。巖樹濃凝翠。溪花亂泛紅。斷虹殘照有無中。一鳥沒長空。</text>
<text>過海風凄緊。連雲雪杳茫。落花飄絮滿江鄕。偸放一春狂。漁市開門早。征帆入浦忙。酒樓何處咽絲篁。愁殺孟襄陽。</text>
<text>菖杏春風後。茅茨野水頭。晴雲弄色靄林丘。雨意未能休。京縣民無賦。郊田歲有秋。明朝去學種瓜侯。身事寄菟裘。</text>
<text>隱見溪流轉。縱橫野壟分。隔林人語遠堪聞。村逕綠如裙。鳶集蜈山樹。鴉投鵠嶺雲。來牛去馬更紛紛。城郭日初曛。</text>
<text>揷水雲根聳。橫空黛壁開。魚龍吹浪轉隅隈。百里綠徘徊。月浸玻瓈色。花分錦繡堆。畫船載酒管絃催。一日繞千廻。</text>
<text>日照群峯秀。雲蒸一洞深。人言玉輦昔登臨。盤石在潭心。白練飛千尺。靑銅徹萬尋。月明笙鶴下遙岑。吹送水龍吟。</text>
<text>老喜身猶健。閑知興更添。芒鞋竹杖度千巖。迎送有蒼髥。坐久雲歸岫。談餘月掛簷。但敎沽酒引陶潛。來往意何厭。</text>
<text>野寺松花落。晴川柳絮飛。臨風白馬紫金鞿。欲去惜芳菲。聚散今猶古。功名夢也非。靑山不語暗相譏。誰見二疏歸。</text>
<text>雪壓江邊屋。風鳴浦口檣。時登草閣掛南牕。雲海杳茫茫。斫膾銀絲細。開樽綠蟻香。高歌一曲禮成江。腸斷賀頭綱。</text>
<text>澹澹靑空遠。亭亭碧巘重。忽驚雷雨送飛龍。欲洗玉芙蓉。稍認巖間寺。都迷壑底松。良工吮筆未形容。疑是九疑峯。</text>
<text>曉過靑郊驛。春遊白嶽山。提壺勸酒語關關。一聽一開顏。村舍疏林外。田畦亂水間。郊原雨足信風還。羡殺嶺雲閑。</text>
<text>曠望苽田路。嵯峨柳院樓。夕陽行路却回頭。紅樹五陵秋。城郭遺基壯。干戈往事悠。村家童子不知愁。橫笛倒騎牛。</text>
<text>絶壁開嵌竇。長川掛半天。跳珠噴玉幾千年。爽氣白如煙。豈學燃犀客。唯期駐鶴仙。淋衣暑汗似流泉。到此欲裝綿。</text>
<text>痩骨千年立。蒼根百里盤。橫張側展綠波間。一帶玉孱顏。獵騎何曾顧。漁郞只漫看。詩人強欲狀天慳。贏得鬢毛斑。</text>
<text>省方南國日。拜表北樓初。浩蕩尊前興。縱橫筆下書。風高雁遵渚。雲浮鶴沖虛。老矣今多病。懽恩負倡予。</text>
<text>哲人淪喪路人驚。休怪儒林涕泗傾。感疾只因詩作祟。放懷猶以酒爲名。韋經授受嗟無子。遷史流傳賴有甥。自愧平生十年長。却尋東閣擧銘旌。</text>
<text>何人愛山曾易色。雪軒雅賞喧天東。捐金求買𪚥父畫。營丘郭煕立下風。想見晴窓下筆時。意匠經營不轉曈。靑山送靑隔幾水。白雲曳白橫遠空。讚詩又能煩老大。益齋愚谷兩宗工。山靑雲白動光彩。如在一丘一壑中。詩人摸寫果勝畫。筆所未到一句窮。焚香靜坐對詩畫。雲山興已盡西峯。</text>
<text>法師向從得仙杖。持用贈我醉歐陽。先生扶持氣益壯。劇談激烈脥浮光。曾逢大一𪚥藜照。大醉高吟白玉堂。爾來懸車愛賓客。向人懷抱絶關防。吾師愛公日彌篤。意欲更添壽骨強。春風花開白日永。師能日日呼桑郞。廬岳曾聞有陶陸。竹林亦可追山王。吾曹曷不勤操侍。醉鄕天地聊相忘。</text>
<text>君所思兮可形容。德山遙連吹笛峯。德山蒼一松柏暗。先塋正在蒼蒼中。晨思夕思日復日。登望悽愴意無窮。嗚呼末俗薄所厚。如君永慕今安有。登是亭者得不思。爲人之子當如斯。我常咫尺見如此。嘉歎不足題讚辭。</text>
<text>胸呑雲夢者八九。壽過八旬不枯朽。見此我公益敬愛。聞風後進爭趨走。屢開率集論道心。遂出新詩播人口。茹芝猒逐商山翁。採菊愛從彭澤叟。門前已有白衣來。篋中莫典靑氈舊。兩公置酒必招予。應念先君幷外舅。賡詩仙客文暢流。獻壽賢甥竹林友。登臨雖非蠟屐游。爛熳漸加吹帽後。醉吟狂簡人莫嘲。恃有蘇黃自矜負。</text>
<text>南風昨夜筍成竹。頭上飛光如箭疾。百年人事儘悠悠。不可靜觀虛白室。我公念發此菩提。思與裵休相國匹。斷葷止酒持戒嚴。禮佛參禪坐移日。應觀是身卽蘭子。況復此疾從何至。在家忘家靈渾同。非病而病維麻示。愚谷老人心藥王。勸肉豈非醫者意。吾聞佛意亦如斯。攝化衆生各隨類。一月持齊一月醉。人似樂天斯可矣。願言善保千金軀。塗炭蒼生望公賜。</text>
<text>金生戰藝先多士。同時輩流趨下風。晝錦煌煌歸古鄕。古鄕正在扶桑東。況今君是重慶下。豈與一樣榮親同。料應丹牧競來賀。奔會一境煩諸公。壽觴綵服迎鶴髮。五冠一曲奏琴工。玉腰臨顧問誰是。生之座主歐文忠。</text>
<text>君不見南公學琴日就復月將。指法已似呼韓娘。格外新翻不掛念。學彈舊譜聲鏘鏘。多君年少意氣逸。能琴棋兮射卽臧。不才幸承淸顧重。但祈黃閣子孫蕃而昌。行當三春桃李節。與君日日華筵張。聞琴蕩盡胸中憂。日日酩酊如高陽。</text>
<text>問榜先生吳祭酒。文辭拔萃傾枚鄒。結髮相從至白首。爲人謹愼無愆訧。無端枉被巧彈手。數年搨翼唬滄洲。皇天雖高耳卽邇。始爲洗湔无妄憂。无私毫端起廢棄。可謂君子得意秋。如何告身又蹇滯。似欲快意它人仇。昔日還同水中蟹。今時已甚蹊田牛。濟人之急是陰德。它日必見蛇含珠。</text>
<text>雞林古與國。崔薛出賢材。禮樂學中夏。郁郁乎文哉。自其王納土。分司幕府開。民皆賢者後。峨冠儼容儀。賓僚非謹辱。撫定失宣幾。子固誠長者。人以遠大期。佐幕未朞月。果聞考最優。持牋欲西咲。臥轍爭願留。民心不可負。歸轡敢夷猶。城東解携處。擧酒𪚥再言。明主臨國日。賢愚玉石分。頹綱雖復振。史翰尙闕員。君歸載掾筆。着籍金馬門。吾曹應柏悅。拭目看鵬騫。</text>
<text>禮樂千年國。山川朴且淳。我曾游南國。靑靑兩鬢春。當時還珠浦。出鎭是半親。因玆到三所。迎送煩州民。儒雅近鄒魯。風流似朱陳。萬萬波波笛。守之有鬼神。令人吹一曲。其響何淸新。神物今應喜。如君有幾人。</text>
<text>金海倭邦去幾許。風便不啻一日閒。聞昔商船數來往。蠻珍海錯堆如山。如今何事頻入寇。使我邦本無懽顔。不惟村民苦防禦。追捕漸欲煩阿干。雖然從軍無鬪志。居者不如行者安。卽今大守眞儒將。以計破賊行當看。</text>
<text>耽羅古稱國。山奇水亦秀。居民尙淳朴。厥貢惟橘柚。文身能射獵。卉服知耕耨。驊駵萬疋屯。今天子外廏。先生仗忠信。居之亦何陋。汲直薄淮陽。長沙嫌舞袖。官閑無一事。只可飮醇酎。</text>
<text>去年今年問何事。八月九月多狂雷。亂日常多理日少。古來消長知幾回。</text>
<text>消長循環自不盡。理亂無窮生有涯。男兒所貴在行道。所不足者尤非財。</text>
<text>道旣不行今者矣。據鞍何須矍鑠哉。下惠之志在三黜。杜陵之心在八哀。</text>
<text>君當隙地構茅屋。我亦明年歸去來。不然去逐劉阮輩。相將採藥入天台。</text>
<text>村中對案淚霑衣。只爲今年省見稀。男困有心逃戶籍。女飢無力借隣機。催租酷吏頻持牒。乞食窮兒每到扉。且問當時誰任責。欲言非職恨身微。</text>
<text>無義生猶死。有心榮亦枯。忍看邦本瘁。鞭背無完膚。</text>
<text>志士慕高舜。難忘畎畝中。負暄琴在膝。可以和南風。</text>
<text>法師任眞性。心如雲卷舒。苦學通禪敎。揮塵說眞如。不住眞善住。無東豈有西。楓巒在何許。積雪萬仞餘。萬二千峯下。九十九菴居。松蹊携竹杖。野飯擷香蔬。有人當一見。玩物莫躕躇。我今謝羈束。況有一靑驢。便欲相隨去。山中學佛書。塵緣尙未盡。回首且趑趄。請師喫茶去。吾亦愛吾廬。</text>
<text>次聲井上桐。弄色園中菊。怊悵阻佳期。秋來幾回憶。</text>
<text>雁風吹塞雲。虹雨暗叢菊。永夕發長謠。知音常苦憶。</text>
<text>不採商山芝。獨尋甘谷菊。以此制頹齡。蓬萊何更憶。</text>
<text>吾觀自古儒者流。淸素不以貧爲苦。況潛反復聖賢書。尙友前修唯好古。大器終成宗廟珍。宏材可作明堂柱。先王制下州縣鄕。歲貢有司精選取。調爲史翰擅文場。出入郞署兼講部。一身玉立無玷垢。揚歷淸班職皆右。光山孝廉卽其人。鳳長飛禽麟長走。自從負笈涉官渡。京師士夫爭願慕。尋師學問陋三餘。日復知新又溫古。妙齡能中司馬魁。聯翩廣寒斫棱樹。陸橘常思歸遺母。莊椿欲獻家尊壽。我曾聞名願識荊。未嘗殷勤接杯酒。相逢傾蓋是知音。交道更誰論耐久。今時愚谷檜山君。父子俱賢如廣受。每於稠人宴會中。稱君之美相交口。兩公藻鑑決不誤。又見玉杯與繁露。因玆益切願交心。不知之潤思蒙霧。不幸令尊示奄然。千里奔喪寧我顧。朔望墳前奠一杯。白楊風裏三年暮。孝懇霞丹動鬼神。英靈豈不悲哀訴。身前恨不如觸龍。膝上幾曾置文度。陰功可感明主知。況見士龍作文賦。芳名果下批目頒。切諫應思逆鱗忤。堂前只爲奉慈親。都下定非嫌旅寓。留連數月見替官。風雲千載都兪遇。達人雖不卑小官。似是馬曹安可數。溪山却勝甘言誘。只恐終爲浪曼叟。泉谷村莊卽輞川。如今快活今安有。男兒出處本關天。高舜之道在南畝。或携隣共叟登山。時見佳人來雪藕。苒苒天幾過隙駒。秋風又入持𪚥手。款乃歌聲近漁戶。招提雪脊明村塢。薄晚松梢掛海蟾。天晴竹逕山禽聚。趨語亦有此景否。應悔褎然爲擧首。然其幼學欲北行。未用逡巡待枯朽。承寵又催紅藥階。徵書𪚥日到山藪。負𪚥勤王問幾多。論功不在先與後。書生可導指踨人。漢興諸將功皆狗。慞惶拜命位辭親。不憚崎嶇陞龍阜。到京蹈舞謝君恩。騎馬一一尋師友。持探陋巷留刺回。始信與吾心素厚。自愧驅馳不在家。常時兀坐如株守。春風桃李輝新煦。博山爲熱沈檀炷。買羊謝罪恐不能。聊備貧家惡草具。盡日相歡談霸王。看君轟醉扶歸路。</text>
<text>東人文數卷。拙翁手所撰。觀其用意深。奚啻比騷選。所以欲利行。要令華人見。命矣先生歿。光陰若流電。十年書簏中。幾恨藏人善。英英左大柬。爲善誠不倦。喜聞出觀風。榮乘完錦傳。題封貢行軒。幸荷容滓賤。市棹與募工。一一得其便。不日美事成。非徒會稽箭。況復送京師。藏之先聖殿。吾曹誰不喜。共賀文風扇。今玆牧南民。朱𨼠赴侯甸。儒宗益齋公。詩酒來相餞。挑燈更唱酬。論情極歡宴。美哉君之行。紅陽駕飛燕。化行民無事。游樂巡邑縣。須勸陜遨頭。遺板盡輸轉。應感拙齋翁。九泉淚如霰。</text>
<text>人之倚伏雖由天。萬事稱好非偶然。如何杞國尙無事。心如抱虎無安眠。世俗所好異吾願。長金積玉求多錢。巧偸豪奪無忌憚。穎川大姓齊之田。念此挑燈坐夜久。奮身思欲出塵垢。況吾作易聖人心。亢龍有悔戒無首。倒行逆施終何爲。早退賢乎衣錦晝。拂袖長往誰挽留。我寧負山山不負。君不見廣虎君萬全奇策自其口。君不見亞父增尊前紛紛碎玉斗。壯氣如今何處藏。畢竟勝敗皆無常。飮中蘇晉眞良計。逃禪我欲參空王。</text>
<text>多年堆雪苦心。萬里搏風逸志。靑雲白路幾何。已得三分其二。</text>
<text>海印名藍在何許。冶爐縣理伽邪山。聞昔孤雲隱居此。白日飛升唯掛冠。緱山笙鶴今尙在。往往地仙相往還。云是三災未到處。三韓文籍藏其間。我嘗承乏曬國史。公餘無事身長閑。是時淸秋好時節。乘興日日窮躋攀。州牧趨風競投刺。紅粧載馬張杯盤。爭勸少年行樂耳。此間不可不盡歡。猶嫌油頭汙淨境。斥去不顧心自安。歸來一步登騎省。自古淸要稱郞官。轉頭廿又九年強。至今兩袖餘芸香。崔侯手有董狐筆。文章遠繼班馬揚。快哉此行世希有。況復萊衣稱壽觴。尋奇選勝得佳句。山綠湖光溢錦囊。吾君政爾求賢急。來趨文陛承恩光。</text>
<text>吾門鄭大學。如今有賢嗣。況與愚孫游。胡不示猶子。</text>
<text>子厚文公權筆。雲龍風席有今日。思何思思無邪。一樹寒梅竹外斜。</text>
<text>龍門山中豹隱霧。忽咲閑雲猶戀岫。辟穀自高人不高。騎驢覓驢向甚處。</text>
<text>割鷄用牛刀。夫子戲言耳。不見陳丞相。里中分肉始。</text>
<text>門下河斯澄。心淸塵不疑。吾聞有花朶。須折來飛騰。</text>
<text>誰云將軍小有文。禮云禮云應非玉帛云。雖儒自以不可及。孝子無憾當如君。臥氷泣竹生養志。擔土廬墓今酬恩。嘉聲長流洛江水。瑞色已動商山雲。三年徵書下蘿薜。着幘眤趨金馬門。行人下馬向雙塚。孰不願拜申將軍。</text>
<text>吾君盛美可勝言。帝賜聯翩名品煩。儒老獻詩歌聖德。樂工奏曲感皇恩。撫躬尙訝趨文陛。薦算唯思等垕坤。同軌萬邦爭企羨。寵榮誰數漢烏孫。</text>
<text>妙齡被薦起鄕廬。意氣曾如耳數余。果使聲名動場屋。固知富貴大門閭。榮開豹榜多承寵。功在螢窓好讀書。欲闢慶筵迎座主。行看陋室上肩輿。</text>
<text>春風玉筍爛盈門。考閱精強更莫言。行道揚名供子職。進賢助化報君恩。眼看多士皆英拔。心喜愚孫不數犇。明日禮闈新榜後。定應賀客倍騰喧。</text>
<text>文章孝印有玄孫。人道將來兩壯元。乃祖陰功猶未已。我家餘慶尙何言。試期漸近崇文館。受勑行看講虎門。閭巷聚觀應歎美。揷花飛蓋雁聯軒。</text>
<text>換甲人稀有。百年春夢中。不須嫌老醜。且可養疏慵。飮酒眞成僻。看書未有功。優游聊卒歲。心不羨三公。</text>
<text>人生貧富本乎天。妄意區區忝祖先。但願家風如石奮。何思相業繼韋賢。容身不羨譚譚者。信命無非綽綽然。飮酒吟詩日復日。倘能無事到稀年。</text>
<text>自從佛道到桑津。請益中華第幾人。遍訪諸方傳祖脈。了知萬法備吾身。當年百丈淸規在。今日叢林故事新。舊隱開堂雲會處。未應供養絶天神。</text>
<text>春回曲檻綺疏通。咲見游蜂迹自窮。爭入花房狂蝶亂。巧遮絲網老蛛紅。爲它採蜜終何益。擧族懸巢忽已空。皇浦先生眞褊性。聞香莫墮酒杯中。</text>
<text>獨跨靑騾訪碧山。山僧應是後豐干。不因此老閑饒舌。誰作黃扉上相看。</text>
<text>千尺雲根聳北山。古賢遺跡畫應難。自從相國題詩後。多少行人指點看。</text>
<text>蟾影圓流露桂枝。夜深斗覺爽襟期。世人誰是知音耳。一曲廣陵空自知。</text>
<text>万柄亭亭上下池。幽人乘興獨尋詩。一番細雨蒸荷氣。數里香風泛柳絲。</text>
<text>一年秋欲盡。佳節過重陽。有客思吹帽。无人勸擧觴。菊灣蛩雨歇。楓塢鶩霞光。何處登臨好。龍山近草堂。</text>
<text>園中綠竹千年玉。籬下黃花七里香。世事悠悠溫飽外。只因自取有閑忙。</text>
<text>百年何日壯心休。老馬猶思踏九州。白髮無情空似雪。靑松持節不驚秋。</text>
<text>職掌監修冠史臣。主張蟾窟桂枝春。賀公能盡無私道。豈謂吾門出九人。</text>
<text>自昔沈潛講學明。芳年德望已尊榮。春闈命掌靑錢選。一榜英材盡賈生。</text>
<text>可賀夔皐相。端達堯舜君。廟堂舒化日。宮闕繞祥雲。旣有關張虎。能兼絳灌文。淸詩與草聖。誰復繼英芬。</text>
<text>白梅璀璨映紅梅。獨喜今年始盛開。誰道松京多逸客。無人乘興看花來。</text>
<text>昨宵蜜雪亂飄花。曉見松杉整復斜。坐對普賢銀色界。始知身在梵王家。</text>
<text>夜洒漫空齊出花。朝來縞帶已橫斜。百官牋賀豐年瑞。好箇農談遍萬家。</text>
<text>遠睇危峯眩眼花。冷堆瓊屑入雲斜。菴僧凍不化緣去。猶望蟬聯檀施家。</text>
<text>已將身世比空花。斂迹雲菴石逕斜。何必山中求得髓。在家吾輩亦忘家。</text>
<text>白日多榮辱。靑山無是非。詩書誤國事。塵土汚人衣。賈生似輕薄。馮老自依違。江上廢廬在。吾將與子歸。</text>
<text>羨公卒歲每游哉。猶咲閑雲空往來。怊悵所思杳千里。年年佳節爲誰回。</text>
<text>桃紅李白正時哉。花下遊人期不來。爲問丹溪何處是。抱琴怊悵首空回。</text>
<text>多賀賢郞好讀書。自家事業繼三餘。養親已荷君恩重。須愼其終旣有初。</text>
<text>阿戎不肯學爰書。已闖儒關力有餘。人百已千勤已勉。須窮性理復其初。</text>
<text>書券今方倦。酒尊常不離。病侵難可免。老至亦曾知。桃李春風疾。桑楡晚景遲。庶將勤一醉。毋使少年嗤。</text>
<text>平生每恨古人醒。滿滿芳醪忽獨傾。手笑琴生新曲調。夢驚冠壓舊思榮。秋香淡淡吹霜艶。風葉蕭蕭送雨聲。自是老來多感慨。非因節物惱人情。</text>
<text>彥陽傑出正芳年。望重儒林一代賢。玉璽皇恩天上降。星軺使節日邊傳。尊前絃管鏘歡席。筆下珠璣璨賀聯。勝事方將誰不慶。老夫猶自賦華筵。</text>
<text>君今中選得專城。地僻唯堪樂飽卿。亦可夜思兼晝訟。自無暯送與朝迎。蒼蒼雲巚供詩思。練練沙溪流政聲。里巷𪚥徒緣分重。老年離別不勝情。</text>
<text>頭上霜蓬驚歲歲。眼中雲錦負年年。世間無事眞難得。今日龍池訪水仙。</text>
<text>一代耆英盛集開。紫雲仙妓侑歡來。孰先起舞徧多興。尹栗亭翁每倒杯。</text>
<text>漸老年當九秩開。更光金紫下枇來。賜筵明日尊耆德。拜獻山呼第幾杯。</text>
<text>杏村之弟是桃村。事我爲兄似一門。醉裏相逢情更重。午窓睡起尙昏昏。</text>
<text>主人心鄭重。不醉可能歸。桃李花如海。行年近者稀。</text>
<text>君王敬問雜花旨。海印發輝師子床。天護山雲休鎖洞。更敎大日照扶桑。</text>
<text>安知今日海峯老。曾是當時支遯師。明主送行贈名馬。師何人斯今如斯。</text>
<text>古山淡淡黃花發。去路蕭蕭赤葉鳴。白髮齊年幾人在。老來遠別不勝情。</text>
<text>春風甲第闢歡場。羯鼓聲酣舞袖長。大醉自知緣把盞。欲歸不覺誤飜床。皆言大叔寬能恕。深愧愚甥老更狂。豈獨旁人爭指點。一時回咲粉三行。</text>
<text>海邊無事酒爲年。一點蓬萊隔渺然。忖度召還應不遠。莫因便美久留連。</text>
<text>幸時無事作閑民。老去逢春興轉新。我已看經君不酒。世間誰是賞花人。</text>
<text>禪師愛儒老。詩酒樂交親。移籍杏壇敎。分廚香積珍。一年行欲盡。九日興何新。莫負登高約。黃花咲煞人。</text>
<text>金堤安置客。無乃反爲榮。同榜老無事。侍兒嬌有名。麤狂潘校勘。潦倒柳先生。白髮携壺訪。紅糚出戶迎。共談簪笏夢。常聽管絃聲。料得林崇嗇。應輸𪚥李庚。</text>
<text>一種充飢陋楚萍。天漿雅稱享茶呈。八珍案上無懽咲。一騎塵中誤政刑。大鳳欹冠藏瑞霧。紅犀露角出重溟。世間誰識此風韻。金母何時訪蔡經。</text>
<text>萬物紛紛江漢萍。自家唯見甕中星。伏波薏苡終爲謗。金谷珊瑚不避刑。丹殼吹香風淡淡。皺皮弄色雨溟溟。心知此物眞仙味。故入皇元飮膳經。</text>
<text>老來相識無余子。醉裏難忘只此心。夜半酒醒因大笑。不知旁有墨觀音。</text>
<text>諸生願橫經。不遠半千里。旣得敎英材。知君聳肩喜。</text>
<text>春軒之壻默軒孫。重意難忘歿與存。曉出都門望行色。陛辭猶自在宣溫。</text>
<text>老老何人以及人。多君與物易爲春。古賢亦有居醫卜。只爲醫民不爲身。</text>
<text>請看李四與張三。到老憂煎爲女男。世故都忘公獨樂。俗緣未盡我何堪。香山居士應相似。彭澤先生豈亦慙。但願強康如衛虎。百年尊酒奉高談。</text>
<text>凌晨入謁立門前。拜揖紛紛多賀客。唯有當年躑躅花。至今不改燕脂色。</text>
<text>高雁聞弦猶失墜。飛蛾赴燭不知還。杜鵑聲裏野花發。何處春風無好山。</text>
<text>散策松蹊尋寺了。聯鞍夕照與樵還。數峯晴雪靑驢背。好被人嘲飯果山。</text>
<text>吳氏聲名遍海東。六年寢處白楊風。苦身擔土雙肩重。泣血看經兩眼紅。德威已曾動神鬼。文章爭欲薦鸞鴻。不知忠孝元非二。誰道銓曹選士工。</text>
<text>謙齋別業在江天。復嶺重岡隔斷煙。愧我被凌空辱國。羨君知止早歸田。漁梁樵逕叢祠外。㹠穿鷄塒野扂前。安得卜隣成二老。醉扶春桂樂餘年。</text>
<text>臘盡銅壺箭。春回玉斗杓。祥煙凝殿閣。瑞日上雲霄。</text>
<text>九門魚鑰開春色。五夜鷄人唱漏聲。瑞霧釀成佳氣擁。攸攸水德更敷榮。</text>
<text>三韓今古幾英雄。回首時時憶拙翁。愛菊愛梅唯益相。世人只愛牧丹紅。</text>
<text>寒餓肥輕自異途。安貧樂道顧何如。縱無氣力能投蓋。尙望功名到戲車。性鈍敢思顏子學。身閑謾畜鄴侯書。陸沈十載無人問。明日驪江欲釣魚。</text>
<text>自家何事業。佳氣擁門閭。窓日朝慵起。臥閒兒讀書。</text>
<text>暖日新添萬无碧。光風又送一家春。眼看世事如雲變。六十八年無事人。</text>
<text>閑裏似忙緣底事。可能辜負好春風。從今我欲段干木。揮麈淸談對阿戎。</text>
<text>花落鸎啼院落深。醉携佳客發狂吟。主人情重那辭酒。坐對斜暉隱遠林。</text>
<text>人生能飮幾千杯。少壯吾知不復回。乘興時時歸倒載。無人不道看花來。</text>
<text>紅落芙蕖水浴秋。故鄕歸計此淹留。濺梧疏雨飛斜點。護菊疑煙𪚥不流。還笏已曾無世念。懸鞍空復憶春游。感今懷古驚時節。須信浮生似蜃樓。</text>
<text>結髮論交間幾春。平山堂上咲談新。滿頭白髮驚今日。當面靑山似故人。洪相獨憐𪚥𪚥拙。順菴應憶酢中眞。此心已𪚥應𪚥住。何更區區更問津。</text>
<text>關令家孫世傑興。先生今復見飛騰。學隨闕里三千共。身備瀛洲十八登。堂上橫經趨子弟。門前賀廈集賓朋。及菴自昔濃情分。白髮逆冠喜不勝。</text>
<text>如公特達世間稀。藉藉聲名自布韋。大器晚成言旣妄。白頭當復上黃扉。</text>
<text>尙未査査報喜音。暫拳新竹又穿林。學飛雖免王澄取。化印應藏祕府深。</text>
<text>元帥臺前水自波。永郞浦外雪明沙。玟瑰花下絲絲雨。倒載蛾眉半醉何。</text>
<text>相思南望隔情人。舌本乾時只嚥津。居士似知禁酒令。殷勤送與火前春。</text>
<text>花魁昔日約重來。此老今猶矍鑠哉。雪魄氷魂暘幾絶。淸香疏影夢初回。煙波浩浩永郞浦。雲雨霏霏元帥臺。怊悵郞君隔千里。嫣然一咲爲誰開。</text>
<text>屢訪詩仙墊雨中。遠觀儒老敬如賓。莫將翠蓋紅粧比。恐有無端褻玩人。</text>
<text>客星鏟采杳難攀。遙想風煙七瀨間。懦立貪廉名敎重。望塵而拜是胡顏。</text>
<text>偶上平陽水上亭。雨晴雲薄暑風淸。昨宵燕子樓中月。偏照幽人兩地情。</text>
<text>百頃平湖似鏡光。漁村兩岸正相望。晚風吹浪忽難渡。幾恨無因謁渭陽。</text>
<text>樓臺已見白蓮社。風浪未過靑草湖。此是坦師當日句。朗吟空復飮村酤。</text>
<text>菁城竹郡千余里。縮地能成數日懽。自咲及菴身已老。不禁閑夢遶杯盤。</text>
<text>主人貫見尋常事。腸斷蘇州醉未消。安得採來南國艶。尊前一夜鬪嬌饒。</text>
<text>晉陽佳麗曾經處。歌管樓臺入夢頻。且問如今無地主。滿江秋月屬何人。</text>
<text>無端偶被酒拘牽。不覺郵亭一夜眠。恐阻行人經信宿。莫傾別淚漲啼川。</text>
<text>艾蕭常欲掩蘭香。時復𩗬風感歎長。世上功名曾染指。不如因醉送流光。</text>
<text>控驢背錦有奴星。交轡行行野服輕。爲問樂軒何事業。一時名勝盡心傾。</text>
<text>使星兩箇出巡邊。同訪幽居碧玉椽。野老忽驚車騎盛。摠忘同榜與忘年。</text>
<text>不有知音一國師。睡仙也合自家吹。一聲弄罷誰歌曲。能使高人破鬱伊。</text>
<text>太度寬弘狀貌奇。弄球槃馬鞚靑絲。老來只喜知音在。不是難忘技癢嬉。</text>
<text>我昔游玆山。仙村連聖境。無極始開基。眞公但留影。坐愛土牀溫。行尋雲確冷。檀施不辭遙。禪流宜可省。</text>
<text>舊隱壓滄海。仙游凌紫煙。至今江左望。唯待勒燕然。</text>
<text>出城百里地。傍海一層樓。賢相今何處。飄然笙鶴游。</text>
<text>桂玉窮愁憶故山。旅窓風雪惱淸寒。贈袍戀戀情非厚。那得遼東住幼安。</text>
<text>平生萬卷撑中腸。一身酒聖與詩狂。念昔少年詩酒場。云誰相從如雁行。唯公同庚又同鄕。論交豈比陳與張。餘子皆如拒轍螗。晝焉交轡夜連牀。上論周秦迄漢唐。豈憂倦困僕夫僵。東西不聚經幾霜。蓬矢桑弧志四方。公時入侍濟美堂。儒仙遠謫卽夜郞。儒釋交朋滿洛陽。山川云遠恨難量。爰絲縱酒瘴海旁。溪 a003_069a山好處羅酒漿。一憶燕事唯農桑。歸來計偕辭洛浪。聲名藉甚宣宮廊。公今追思感嘆長。唯見猊山三徑荒。</text>
<text>情人相見意如存。須到黃龍佛寺門。氷雪容顏雖未覩。聲音仿佛尙能閒。</text>
<text>浮漚收拾水中央。瀉入麤疏經布囊。擔荷肩來其樣範。恰如人世事荒唐。</text>
<text>黑雲橋亦斷還危。銀漢潮生浪靜時。如此昏昏深夜裏。街頭泥滑欲何之。</text>
<text>三藏精廬去點燈。執吾纖手作頭僧。此言若出三門外。上座閑談是必應。</text>
<text>紅絲祿線與靑絲。安用諸般雜色爲。我欲染時隨意染。素絲於我最相宜。</text>
<text>再三珍重請蜘蛛。須越前街結網圍。得意背飛花上蝶。願令粘住省愆違。</text>
<text>造化場中有士論。薰蕕同器豈能分。當時我亦叨斯選。今日無端愧此君。</text>
<text>同是人欺被素飡。極知一箸合饒君。此生用盡驪江水。未洗鹽糧二字痕。</text>
<text>爾來念不在圖前。未賦歸田又一年。黃犢斷煙橫彴外。錦鱗疏雨短蓑邊。</text>
<text>知足何曾事計然。人生富貴不多年。克家未有千金子。安用靑氈舊物傳。</text>
<text>往事尋思一悵然。豈知白髮有今年。由他跪履封留客。五世能令相業傳。</text>
<text>夜來人意盡欣然。知是豐平第一年。酒上天顏春滿國。廷臣蹈舞拜臚傳。</text>
<text>我愛吟詩孟浩然。騫驢乘興大平年。長安陌上風流態。留與閑人作畫傳。</text>
<text>長安桂玉處怡然。告老投閑度幾年。江上漁蓑有聲畫。又應千載使人傳。</text>
<text>淸風黃閣貌魁然。外國欲知裵度年。餘事文章凌鮑謝。箇中妙處有單傳。</text>
<text>我亦何知所以然。只因無事酒爲年。檜山近日應無暇。猶寄詩筒屢促傳。</text>
<text>榮伴皇華遠有光。碧松紅樹映金章。此行行樂應隨意。未羨閑僧負鉢囊。</text>
<text>飮餞東郊夕渡關。涼風八月好溪山。眼前活畫迎飛蓋。乘馹行裝也自閑。</text>
<text>昔吾夫子嘆才難。聖慮何輕冢宰官。請老三章胡不頷。一身雖苦慶民安。</text>
<text>一春泥酒走芳埃。見雨迎梅又送梅。素質共怜天所賦。紅顔豈是自爲媒。分身陸放詩翁醉。乘興林逋處士來。爲報淸乎隱君子。對花不飮也應猜。</text>
<text>賞蓮三度味深長。令祖風流冠桂堂。共道狀元今繼迹。應傳一瓣自家香。</text>
<text>紫陌紅塵接巷居。厭經萬馬與千車。喜聞賢嗣登蓮榜。不覺哦詩跨蹇驢。</text>
<text>塞翁失馬焉知福。莊叟知魚豈是眞。我欲醵錢還自咲。先生曾是割氈人。</text>
<text>淸溪三日共齋明。玉境無塵隔磬聲。綠奏肅然憑四直。馨羞潔爾薦三淸。夜深亦不生微倦。天遠猶能格至誠。淑氣祥風多景貺。邦人拭目看昇平。</text>
<text>世間何處是三淸。座對靑山酒滿傾。況致高軒能下士。哦詩盡日好論情。</text>
<text>聖主垂衣四海淸。不應杞國獨天傾。何如日日無何飮。償盡平生未盡情。</text>
<text>柳外高樓景物淸。秋荷瀉露碧圓傾。流觴不必東流水。載酒臨池稱野情。</text>
<text>見君當日字而冠。已謂風流未敢攀。可喜飢鳥兼老鳳。待看翥鵠與翔鸞。曾於弊邑同恭梓。恨不明時共握蘭。得覩沈郞詩一首。忽如醉裏凭絲欄。</text>
<text>彼黍離𪚥感歎長。金蛙古迹似荒唐。大王浦月空秋夜。政事岩花幾艶陽。今日兩三家素寞。當時十萬戶懽康。興亡知是循環運。何用停驂枉熱腸。</text>
<text>齒豁又頭童。行年六十翁。老形隨日異。癡念與生同。本不脩天爵。何曾謁佛宮。此心無所覓。宿業幾時空。願共尊賢友。歸依大乘宗。他時游戲處。常寂一光中。</text>
<text>綠髮心交是管城。人言愚谷後桓榮。孰知君是眞奇士。故把規模示後生。</text>
<text>折鐙民愁失所歡。訟寬人喜得秋官。一身物望兼中外。明主知賢歷試難。</text>
<text>碧幢黃鉞鎭南維。隣寇寒心說劍威。蓋世元功催入相。萬人爭看凱歌歸。</text>
<text>寒碧相凝峽口明。上樓微徑入雲橫。登臨得要知誰眼。須掃蒼崖寫姓名。</text>
<text>正廳分半作巫堂。里笛村歌醉幾場。畦稻可舂無臼磨。溪魚欲養築池塘。氷翁性吝難頻乞。隣叟眉嚬厭屢嘗。夜夜松明照紡績。煙痕今已滿衣裳。</text>
<text>洪生好古號工文。受業常游通德門。宣室定應思賈誼。緇川再可薦公孫。古賢亦不論三黜。來歲須當對萬言。移孝爲忠臣子職。多君歸覲學曾元。</text>
<text>常恨酒杯淺。幾嫌簾幙重。醉夫眞可咲。老眼尙貪紅。</text>
<text>洛東江水蒲萄綠。龍首山花錦綉紅。出處自知天所賦。與君更約醉春風。</text>
<text>夜來枕𪚥謁仙廬。把酒論文興有餘。覺後尋來庭院靜。夢中所得始知虛。</text>
<text>一榜幾英材。經公鑑裁來。叢誠薦算切。草具醵錢開。冬日暖懽席。春風回壽杯。黃花保晚節。願以駐顏頹。</text>
<text>病妹老寡甥離側。愛弟西征母在東。送別弟甥懷抱惡。料應公我略相同。</text>
<text>生朝雅集勝蘭亭。座客無非應列星。何必五湖圖更獻。二岩高臥養脩齡。</text>
<text>南北相望構草亭。詩筒日遞有奴星。莫言晚節新傾蓋。久敬交情自妙齡。</text>
<text>客裏光陰一霎兒。可能多費老親思。綺櫳花暗閑吟處。銀葉香銷靜坐時。應共順菴談契闊。亦知愚谷嘆睽離。秋風故國蓴鱸美。輦瑞東轅莫負期。</text>
<text>自咲吾謀每謬悠。不如高臥足封留。憶曾爲客四千里。驅馬天寒雪滿裘。</text>
<text>肇跡神王類紇干。天敎靈匹會新官。頗同漢武瑤臺遇。何異楚襄巫峽歡。千載孤城稱駕洛。一番盛事似槐安。空餘七點山橫翠。留與游人指點看。</text>
<text>一抺長江网面山。草樓開向菊花灣。偶因無事成高臥。不是知幾笏已還。</text>
<text>野草山花興轉新。杖藜時復獨尋春。爾來更覺幾心息。已見幽禽不避人。</text>
<text>一朵寒梅始正開。持杯繞樹日千回。花心不喜尋常客。唯待分司御史來。</text>
<text>目前㹠犬不須多。一个賢郞已克家。自咲及菴無後嗣。客來猶抱外孫誇。</text>
<text>三韓形勝載圖經。孕出高材是地靈。天子打圍雲夢澤。何時馳獻海東靑。</text>
<text>昔日嬌姿喚阮郞。又聞雀顥斷愁腸。豈如今日紅芳下。靑眼相看共擧觴。</text>
<text>分憂重命出須臾。杖鉞欲巡山水區。盡道芳洲迎候盛。已㭩春色作先驅。</text>
<text>玟瑰紅雨鷓鴣天。蕭洒行裝地上仙。馬首嬋娟供一咲。春風幾處好因緣。</text>
<text>關東雖是好江山。豈待苽期衣錦還。應見佳人乘玉筋。海棠也似別君難。</text>
<text>南亭景趣㝡多奇。勝槩難窮一首詩。欲識此樓無價處。滿川風雨倚欄時。</text>
<text>昔聞亭子竹間藏。遙想梢雲百尺長。斤斧何人殘我綠。見來無處可追涼。</text>
<text>郡中興廢幾多年。往事悠悠鳥沒煙。鳳若將騫龍在路。魚雖或躍獺行川。東西一道簷前直。遠近千家樹外連。自我登瀛叨十八。知它物色故依然。</text>
<text>偶出東郊欲打圍。臂枯弓軟壯心非。秋山紫翠明前路。沙水澄淸漾落暉。驕馬嚼銜隨意快。驚鴻避箭盡情飛。此行所得人如問。醉領門生一布衣。</text>
<text>一時門士共飛揚。老我如今喜可量。更欲力貧開慶席。明年誰是狀元郞。</text>
<text>先生且莫告南歸。君我論交自布衣。白髮相逢情更重。尊前舊伴曉星稀。</text>
<text>拱北危樓作者誰。使君文彩想當時。登臨過客知多少。何事曾無一首詩。</text>
<text>寶熏熱遍祝皇王。欲返惟陽古道場。英蕩割馳芳草綠。伽黎凝濕故山光。愛師一掃留奇筆。遺我雙淸有國香。千里東南相憶處。夜深溪月照琴張。</text>
<text>因憶明陵進講番。悠悠往事不堪言。天廚綺食誠非分。幾被群羊踏菜園。</text>
<text>講席花牋費幾番。爭陳鯁義錄嘉言。就中張相言尤切。常勸君王敬寢園。</text>
<text>宣政分爲五日番。耆英轉對競陳言。料應相國參高選。安用歸田訟免園。</text>
<text>蒼髥曾是大夫官。醉面不如桃李顏。韻了黃鸝春事過。歲寒高節在南山。</text>
<text>楊柳靑靑又一春。酒杯處處盡新人。知音遠在丹溪上。蕭洒淸風數幅巾。</text>
<text>燕雁相違已數年。幾回南望獨悠然。何須固閘丹溪水。惆悵無人續斷絃。</text>
<text>天子求言詔萬方。先生隨計應賢良。高登桂榜遷華秩。光捧芝綸耀故鄕。優渥異恩垂蕊闥。氤氳喜氣滿萱堂。宴安不是男兒事。往取公卿佐聖皇。</text>
<text>七旬親老猶無恙。百戰生還可不誇。我與南君門下客。喜聞仙妓一聲歌。</text>
<text>世間萬事視浮雲。唯有留侯獨不群。繼使圖形煙閣上。百年富貴匪攸聞。</text>
<text>菟裘約我卜隣村。自愧如今尙食言。會有踐盟歸去日。定聞高論洗昏昏。</text>
<text>二岩雅意爲蒼生。彈鋏歸來計已成。未及蓴鱸先寓興。不將琴鶴漸無營。逡巡似戀風雲會。畢竟難忘丘壑情。滄海茫茫山石細。誰知精衛有微誠。</text>
<text>少年醉嚙頗相能。今日追思自可憎。換甲年來牙齒壯。羨君技癢老彌增。</text>
<text>我愛隣翁有脚春。相從日日酒傾銀。汪洋草海連千頃。蕭洒心宮絶點塵。許國豈忘當畢命。求官但恥自呈身。知賢未薦堪惆悵。誰是金鸞載筆人。</text>
<text>丈人恩與大人同。所謂吾翁卽乃翁。愚谷高年胡不賀。戇村遺愛未云終。當時雅望傾朝論。晚節新詩近國風。門下已生房與杜。我公卽是後王通。</text>
<text>不惟固國賴池城。古寺應鉗宜亦營。一椀香茶僧語淡。數間老屋佛燈明。洞中松檜蒼龍甲。林下蒲萄黑水晶。絶頂登臨試回首。始知形勝冠三京。</text>
<text>公從何處得奇瓢。注挹芳尊興匪遙。未用澆花勤老大。今年春雨夜連朝。</text>
<text>鷄林神物號波波。來逐仙郞自泛河。若對此瓢論甲乙。未應靈怪讓新羅。</text>
<text>早與鵷鴻飛刺天。當年揚歷豈稀遷。在家俸祿猶三品。輔國謀猷是萬全。已斷世情濃臘酒。未禁詩思漲春泉。卜隣今日渾家喜。仰答新篇謝好緣。</text>
<text>曾事先生似所天。況今屋宅卜隣遷。大公鶴髮心猶待。謝傅娥眉興未全。樂道獨堪居陋卷。渴時雅不酌貪泉。每陪杖屨聞高論。深感氷翁結社緣。</text>
<text>就第年來日日閑。尙驚宦海足波瀾。釣魚靜坐籬邊石。採蕨晴登屋上山。時有埜僧來問字。不妨溪友與同歡。愧予非是風塵吏。猶未隨君拂袖還。</text>
<text>把酒當歌金縷衣。莫嗟人事與心違。塞翁失馬焉知福。莊叟論魚孰謂非。王相不曾讒寇準。歐公本欲擢劉幾。聖人亦有獲麟歎。明主尙怜飛鳥依。白髮新愁春絮亂。靑雲舊侶曉星稀。殘年我欲同垂釣。隙地君須爲築磯。養望敢思稱隱逸。完名聊以避嘲嘰。話懷隣叟夜携被。問字野僧朝扣扉。雲嶺採芝應共步。畬田種粟可無飢。豈城劍匿晴虹彩。甓社珠藏明月輝。已識韜光心樂易。況當言事氣衰微。此身去就皆由命。它日徵招莫畏威。朋友要須論久要。子孫母使學輕肥。平生懷抱只如此。除却迂軒誰與歸。</text>
<text>天陰賊霧昨昏黃。九陌俄成劍戟場。誰道暫時徒鼠竊。若留數刻必鴟張。明君能用謀臣計。餘倘幷誅猘犬狂。特下宥書安反側。中興功業似成康。</text>
<text>稟性休論南北強。它人方寸固難量。禰衡自可稱狂客。晁錯誰曾號智囊。莽卓詐窮終必死。夷齊善保獨深藏。亂餘聊復看書傳。掩卷時時一𪚥長。</text>
<text>明主初臨積累基。徵君何事退如癡。莫敎李泌還歸隱。可使姚崇不救時。大用必能安國步。素飧休更恥民脂。輔車自有相依勢。獨善其身恐殆危。</text>
<text>周妻亦可當疑丞。何肉何妨有髮僧。此法若言非分事。祖師無處可傳燈。</text>
<text>柳侯我師友。忠孝自天生。暫輟君王寵。來思父母寧。十年燕市酒。千里鵠峯情。咲別尊前舊。天寒勤遠征。</text>
<text>凍醪自酌兩三杯。終日觀梅首不回。天遣淸寒伴幽獨。故敎未許一時開。</text>
<text>英蕩還馳劍外州。春風游興勝封留。杜鵑不管口流血。帝盡山花枝上愁。</text>
<text>戀主丹心繞五雲。北山空復勒移文。江湖夢斷如天遠。桂玉愁深坐夜分。誰助漉巾陶令興。不煩作帖魯公勤。春風醉飽身無事。破硯爲田筆以耘。</text>
<text>興來小酌不涓辰。草草杯盤愧衆賓。絲竹喜無金谷鬧。茆柴誰當霅溪春。隔年契活談何盡。竟日懽娛意更新。如斯率集非難辦。只恐高情却猒頻。</text>
<text>未老抽身名利關。凌晨縱蹇出城還。擧鞭得句敲推處。問舍歸田指點間。乘興又能兼醉興。偸閑那得似長閑。百年人事何時足。傴僂公門咲強顏。</text>
<text>當軒靜坐淡無營。已猒尊榮忌滿盈。戲綵縱饒歸國夢。負暄常有獻君誠。牙籤影正心宮淨。玉篆香疑鼻觀淸。師子𪚥松今拱矣。爲公傾蓋欲相迎。</text>
<text>年來國步致多艱。明主宵衣尙未閑。江左蒼生偏倚望。謝𪚥那得臥東山。</text>
<text>忠孝雙全玉立身。功名豈獨冠陪臣。十年榮着親軍籍。日延龍顏侍禁宸。</text>
<text>載酒門生到早晨。不因生日興猶新。況今常侍題詩句。座上誰彈不醉人。</text>
<text>白髮拈香大道場。朱衣扶擁忽生光。因思昔日烹趨吏。北望淸溪一哂長。</text>
<text>千顆圓圓苡薏珠。殷勤請我念南無。若從萬念至無念。彼佛何曾與我殊。</text>
<text>爲惜圓機枉用功。深深意在一篇中。熱忙妄念如氷淑。珍重吾師一扇風。</text>
<text>知君心已足封留。得坎乘流非苟求。歸去依然鄭莊驛。行裝不是仲宣樓。嚴顏自有芝蘭德。壽骨高爭松桂秋。黃菊應開後九日。稱觴節迫可夷猶。</text>
<text>不覺巾車近。唯聞鼓瑟稀。所思杳千里。心逐雁南飛。</text>
<text>上人金毛師子兒。菴慈忍爲其師。故於自家事業外。筆勢繼橫詩又奇。我時一見心卽悅。未接殷勤告以別。行藏已信雲卷舒。聚散何殊月圓缺。山花綉畫南北溪。春風柳上鷓鴣啼。它年有約喫茶去。知在趙州東院西。</text>
<text>倚伏誰論翁失馬。功名可謂子知魚。風流蓍舊今無幾。只咲君王結網疏。</text>
<text>虜如蒲柳望秋零。誰將王師姓是程。煞氣朝看橫鰈海。捷書夜報墜狼星。飛光一點連刁斗。復業諸蕃穩織耕。可使詞臣忝扈從。吟詩玩月在淸寧。</text>
<text>滿空飛雪忽飄零。行客悤悤赴遠程。萬屋鹽堆明半夜。一邊雲缺耿微星。始疑春到梅初發。更賀年豐筆暫耕。此瑞方知天有意。自南自北致民寧。</text>
<text>飄飄遠近滿空零。縞帶銀盃想客程。庭下竹枝如削玉。筆鋒書字似繁星。樵夫𪚥𪚥知難爨。田叟埋牛歎未耕。一夜暫成銀色界。却疑天地一淸寧。</text>
<text>五鼓朝天靴滿霜。或從王事嘆玄黃。爭如谷老身安樂。載酒門生會北堂。</text>
<text>項王一怒振威霜。尙賴奇童活外黃。後世區區空敬老。日看歌舞蓋公堂。</text>
<text>西舍南隣二十霜。幾將詩句互雌黃。當時谷老猶無恙。幽夢初回審雨堂。</text>
<text>每憶氷翁五內霜。諸郞榮顯幾焚黃。自憐半子來居此。唯恐駑頑墜肯堂。</text>
<text>老將詩鋒似劍霜。材駑豈敢逐飛黃。如何持子碧香酒。來醉吾家萬卷堂。</text>
<text>乞詩僧獻紫𪚥霜。得句時時眉着黃。敢把鈍根思借一。芥舟端合▦坳堂。</text>
<text>氣味森嚴菊底霜。碧香名重勝鵝黃。一杯獻壽深深意。百歲懽康醉白堂。</text>
<text>韓湘往事幾星霜。今日重來易姓黃。頃刻開花秋滿意。光陰誰嗼去堂堂。</text>
<text>佛境淸幽非食煙。洞中松檜不知年。胡僧斂迹腥風絶。樓觀迎師更翼然。</text>
<text>畫堂歌吹半酣時。把葉誰題歸燕詩。唯有多情一輪月。四千里外獨相隨。</text>
<text>首陽高節聳稜稜。慷慨如公見未曾。鵠嶺家書無使寄。燕山詔獄有誰矜。浮生忽盡風前燭。忠懇徒勞日下燈。天道定敎流后慶。雲來世世繼繩繩。</text>
<text>年齊九秩大師翁。於敎於禪無異同。隨業漂流憐有報。觀心禮念勸加功。愛他曾不揮陶令。誡我毋多酌次公。怊悵更難聞警策。空留隻履在棺中。</text>
<text>累世陰功及後昆。功名富貴繼專門。千金子有千金子。萬石君傳萬石君。謝傅夢鷄何草草。接生歌鳳漫云云。哀榮終始如公少。爲底行人淚滿巾。</text>
<text>平山在日當桃根。剃髮歸來幾斷鬼。晚作媒婆招女伴。頗希漂母飯王孫。諸生不顧風情薄。上博唯矜古意存。若識貧儒兼叵信。豈難誘致富沙門。</text>
<text>宏材間世出山東。七尺身長氣像雄。省府元功賢冢宰。儒林重望老宗工。淸風相業留黃閭。白日仙游伴赤松。兩弟俱爲門下士。我來拜哭豈雷同。</text>
<text>十年負絏老燕城。未試高材過半生。按轡一方聲價重。分苻巨郡愛威行。返觀忽悟心中佛。長逝空留身後名。凶訃聞來今數月。向方嗚咽不勝情。</text>
<text>一從爲傳歎無良。致笏年來臥草堂。自是道心堪寂寞。謂應壽骨享康強。仙游忽迫歸蓬島。醉魄猶疑在夜郞。人百其身那可贖。深嗟美玉火崑岡。</text>
<text>南柯春夢破。雲落夜臺幽。雖喜嚴顏咲。可堪慈母愁。高陽徒已散。華表跡空留。地下如相識。應招拙叟游。</text>
<text>兩人同甲又同心。滄海雖深意更深。豈謂春風桃李日。未成轟醉忽分衿。</text>
<text>華堂歌吹哀榮足。何事人人斷寸腸。只有一條堪恨處。九旬慈母在萱堂。</text>
<text>妙齡知禮義。家世自醇儒。秉德眞菜婦。操心是魯姑。吹蕭期忽迫。化劍會邪無。忍見佳城閉。兒孫欲與俱。</text>
<text>氣惟長虹吸百川。當時左掖醉忘年。浮生過眼風前燭。老淚交頤雨後泉。又再玄都花漫發。三千丹篆字唯傳。漢江迢遰層氷塞。怊悵無因執紼先。</text>
<text>公材傑出九流家。匣裏霜鋒挺大阿。大用早經爲國棟。閑居晚愛眄庭柯。鋤瓜子里野雲墅。負絏五年金水河。往事悠悠成一夢。臨風涕淚不禁多。</text>
<text>當年文敏數經過。折行交情感幾多。故識夫人賢有自。似憐已子意无它。兩男俱是趨庭鯉。諸女皆爲擧案蛾。執紼出城念疇昔。秋風衰淚洒滂沱。</text>
<text>百年終始似公難。看取凌煙畫壁間。羽蓋不來雲杳杳。漆燈無盡夜漫漫。平生事業唯淸白。夢裏功名幾險艱。地下有知應喜見。德陵松柏暗西巒。</text>
<text>芳年鵠寡不嫌貧。能爲諸孤擇孟隣。始播婦儀歸茂族。勤脩母道化良臣。歲資廩給因三子。終致恩封享九旬。慘綠少年今白髮。遙瞻絳悵淚霑巾。</text>
<text>豁達胸中洞九家。毅陵倚任若蕭何。重泉應亦思良弼。千藥終難起積痾。已與輞川莊別去。謾留煙閣畫傳誇。竹軒曾有死生約。吾輩如今百倍嗟。</text>
<text>世間稀有百年人。九秩誰嗟未滿旬。故厭浮生俄示疾。定知樂國已棲身。萱親恩愛曾無比。萊子哀號難具陳。惆悵無情松下土。不論𪚥節作山巾。</text>
<text>縱橫逸氣騁廉隅。華岳峯高一鶚秋。載酒時時迎好事。題詩日日有何虞。琴棋綠埜裵留守。風月靑山沈隱侯。吏用文才三昧手。達尊俱備算來無。</text>
<text>長官銓部得之難。禾向明公爲解顏。淸要更加三字貴。飛昇何羨一丸丹。寵光高出鶴錢上。冤氣未收牛斗間。前度劉郞聊備數。傍人且莫等相看。</text>
<text>林下猿蘭自有名。豈因幽獨識斯馨。援琴尼父嘆時運。約佩屈原傷爾生。未與寒松常鬱鬱。不如秋草更靑靑。細思物理浩悲咤。茅屋殘燈直到明。</text>
<text>莫言禽獸本無如。騂角牛兒豈舍諸。𪚥𪚥𪚥𪚥還類狗。洋洋之樂自知魚。滿床書史身無事。在巷簞瓢味有餘。更著名韁須似雪。一衣塵土久躕躇。</text>
<text>欲觀其室在觀隅。夫子天游水浴秋。動必以時知進退。貧而樂道絶憂虞。一尊酒興追陶令。萬卷書淫勝鄴侯。宿習未除文字窟。白生七月識之無。</text>
<text>三年廬墓㝡爲難。純孝今稱巷有顔。園學莊生曾號漆。宅迎老氏舊燒丹。歷揚淸要氷三字。存養功夫屋數間。白髮雖多中有恃。東流歲月任看看。</text>
<text>綺歲榮題雁塔名。共投蘭德飮芳馨。及菴禮敢論先進。愚谷心猶畏後生。凡境難藏天下白。秋天須放海東靑。打圍何日游雲夢。手把奇毛獻聖明。</text>
<text>流年過眼隙駒如。忽放狂歌憶孟諸。今世有誰收老馬。此身無處泣前魚。銀蓴玉膾淸江上。蒻笠蓑衣細雨餘。好趁秋風飛一棹。不須回首自躕躇。</text>
<text>曾被諸公薦鶚書。拍肩豪右二年餘。池邊老鳳閑中夢。猶自時時繞石渠。</text>
<text>雖愧呈身過自譽。愚心豈獨愛吾廬。不嫌擧子非無意。昔有祈奚亦顚如。</text>
<text>關東寒食碧松沙路。翠蓋映玫瑰紅雨。杖節作高游。迎候擁芳洲。河內居民借。寇心猶未徹。香案下來含鷄舌。一咲對天顔。魚水更同歡。</text>
<text>每聞夫子憶郊扉。何日賦言歸。矯首尋常南望。古詩謾詠星稀。春回谷口煙沈。釣瀨水滿春機。溪友貽書催我。野花幾度殘菲。</text>
<text>眼看紅雪洒窓扉。閑賦阮郞歸。遠近雲蒸霞熨。武陵氣像依稀。琴臺錦石來從。底處織女支機。曲罷賓朋星散。帽簷滿揷芬菲。</text>
<text>獨憐春色到閑扉。何事忽忙歸。莫遣家僮來掃。漸愁地上花稀。如今更覺悠悠。世事苒苒天機。來歲豈無佳節。可辭爛醉芳菲。</text>
<text>與君相識久。掘指幾春秋。老鶴歸華表。佳人誓柏舟。傷心曾去魯。知足未封留。今日間凶訃。空思左掖游。</text>
<text>翠越深深來怪羽。方塘皎皎見潛鱗。愛蓮非獨濂溪老。知是松堂是後身。</text>
<text>移根京洛過遼東。氣稟初疑忌土風。絶品尙爲傾國色。嘉名況占洗糚紅。弄芳葉底憐胡蝶。蹴蕊枝頭刦漢鴻。刻燭若吟兒戲爾。品題應喜老宗工。</text>
<text>慶壽相望殿閣東。淸和佳節又薰風。遲遲化日如年永。灼灼名花泣露紅。酷愛心先防野鹿。貪看目不送征鴻。韻強況復天威近。休怪愚童賦未工。</text>
<text>遙想慈恩佛寺東。滿城車馬競趨風。撥根可識花高下。稟質誰分色淺紅。毀折有時因客馬。接栽如法待賓鴻。三韓近有門園子。我欲今秋倩爾工。</text>
<text>鬪麗爭姸別院東。宜煙宜雨又宜風。香濃如臭牛頭熱。名重嘗聞鶴頂紅。逸態將騫若威鳳。群芳競慕附冥鴻。形容此物詩爲最。誰是今時斸鼻工。</text>
<text>天機苒苒斗杓東。掃盡群花到夌風。影倒晴波搖鴨綠。色霑濃露亞猩紅。倚欄興似乘楂客。縱筆題如戲海鴻。萬態千容難可狀。只宜轟醉奏琴工。</text>
<text>憶昔游燕馬首東。捐金奔走買華風。共誇一色有深淺。最愛千窩能白紅。人意欲如馱美妾。花心似拒指霜鴻。卽今處處爭培養。抱甕殷勤代雨工。</text>
<text>誰將尤物自誣東。下蔡陽城共靡風。若竝芙蓉應妬麗。不妨芍藥與翻紅。西施𪚥𪚥𪚥𪚥𪚥。太白詩情溢八鴻。傾國名花終底用。天公屬意咲偏工。</text>
<text>正位新臨碧鏤東。每承三接贊皇風。川朝幻海恩波闊。日浴咸池瑞暈紅。旣召逋翁扶漢鵠。更求賢傅似丁鴻。元良繼體非他術。至正無私是妙工。</text>
<text>日吉時良太白東。黃橋西畔靜無風。奉中初見心心壯。飮下誰慙面面紅。害去捕誅橫海鰐。功成射落入雲鴻。固知此擧步爲劇。深惡島夷頑不工。</text>
<text>仰面生憎癡活東。廣寒宮殿滿腥風。論才未見爪牙利。嚼臠誰知口吻紅。我欲飛昇如禦寇。汝何貪暴勝潘鴻。玉泉曾有刳腸志。寸鐵應憑鑄冶工。</text>
<text>行遍峨嵋與浙東。華人咸仰號揚風。幾思文定鬢絲白。每夢忠宣淚血紅。志切𪚥𪚥𪚥𪚥𪚥。𪚥斬爲閔未名鴻。白頭門士雖無用。敢忘當年鍛鍊工。</text>
<text>一餉榮祜咲乃東。八旬無恙尙批風。淸詩氷雪三條冷。壯志虹蜺萬丈紅。臥閣昔年乘五馬。隨軒是處舞雙鴻。虞國爲日南大守。須信文工吏也工。</text>
<text>梅早空光斗指東。芙蓉晚趁鯉魚風。葉疑半袖𪚥雲碧。花倚深房淺海紅。婢膝群芳宜事後。奴顔小雁尙趨鴻。游蜂採蜜黏蛛網。毒螫憐渠夙昔工。</text>
<text>嘯聚溪南或聚東。洞蠻無賴固其風。涸魚垂死磨鱗赤。猘犬狂馳吐沫紅。凶器可敎包以虎。捷書已報疾於鴻。凱歌聲裏安耕織。也任渠魁竄伏工。</text>
<text>隣寇來從戴馬東。輕舠不畏石尤風。豐年自作凶年苦。草色皆無肉色紅。不禁貪心如狗彘。只因長技學鳧鴻。喜聞今日官軍捷。敢賀吾君命將工。</text>
<text>平津開閣正當東。日接佳賓訪雅風。好句每褒花弄影。閑詞誰詠燭搖紅。莊知化夢爲胡蝶。霍愛摩天憶阿鴻。往事悠悠公莫念。看花一醉答天工。</text>
<text>平生德望冠巴東。松下爭趨颼颼風。夢筆早曾傳五色。作詩奚啻詠三紅。白須映雪松間鶴。老氣橫秋天外鴻。八十懸車無一缺。鳴琴按轡昔俱工。</text>
<text>一番微雨忽從東。佳節駸駸革緖風。昨見春芽才茁嫩。今看露萼已啼紅。損香每思經叢麝。汚葉偏嫌滿野鴻。開了名花精力盡。天工從此可休工。</text>
<text>寒梅一樹短櫺東。晨夕吹香咫尺風。未雪菊枯猶冷艶。望秋蓮謝是凡紅。骨淸枝上無蜂蝶。態逸雲間逐鴇鴻。隱士豈唯延壽客。品花周老論非工。</text>
<text>古人重畫一。今人好變更。法令牛毛細。黔蒼魚尾赬。嗟嗟遠游子。爾心胡不平。平生多爲口。慣作東南行。逶迤過上黨。千里到韓城。道途多所見。感嘆由中生。十里五里間。馳傳紛可驚。下馬立道側。過眼知流星吾疑將德音。布玆南畒氓。或云筭閒口。抽錢及孤惸。或云籠山野。割地歸兼幷。訟牒方組織。逃戶連欹傾。皇華豈謂是。聖人著之經。忽詠大東詩。兀如未解酲。先王勤且儉。四方始經營。山川各有界。租稅豈無程。孔氏罕言利。孟子惡交征。時當春雨後。布穀間關鳴。不見田頭饁。誰從水際耕。我欲買山去。鑿翠開風欞。園中養松竹。門外種稌秔。茂樹坐欝欝。淸泉飮泠泠。日讀洗心經。無令世故嬰。尺地入金穴。何處安柴扃。所以事奔走。終歲不得寧。念我掌書郞。靑衫倦送迎。此亦眼所見。彼亦耳所聆。知君常對此。意氣何崢嶸。君心一寸丹。君鬢十分靑。他年廟堂上。手調殷鼎羹。吾詩儻不棄。以爲座右銘。</text>
<text>吾生好遠游。山水極深幽。都下數閱月。江南十經秋。自訝今日計。賃屋久淹留。窮通要有命。強顏何所求。孀親亦已老。故山歸夢稠。君看富兒門。不容吾輩流。</text>
<text>妾本寒門子。荊釵居白屋。美質天所生。兩臉知赬玉。自倚傾國艶。乃與世人踈。五陵多年少。過者皆停車。一笑肯輕賣。千金且不收。以此自愆期。歲月長江流。西風昨夜至。莎雞鳴露草。紅顏恐消歇。時過不再好。</text>
<text>生不識人面。長年在深屋。一爲色所誤。反遭珉欺玉。憎愛古無常。朝恩暮乃踈。悒悒詠秋扇。望絶登君車。金牀爲誰拂。繡被久已收。閨空寒月落。但見螢火流。沉憂暫成夢。依俙闘百草。世無相如才。誰令復舊好。</text>
<text>秦皇虎視萬國奔。剗滅古道愚黎元。豺狼當途誰敢行。天地閉塞雲雷屯。淮陰少年侮人傑。令出胯下如出門。漂母有眼哀王孫。千金思酬一飯恩。望夷禍起秦失鹿。天下共逐何紛紛。是中劉項號疾足。楚歌半夜雄雌分。王孫功大壓蕭曹。東收西取囊乾坤。當時忠義猶可慕。蒯生計輟無復言。鳥盡弓藏語已悲。漢家恩薄王孫寃。王孫休嫌噲等伍。天亡豈獨烏江濆。更欲乞飯那可得。空令萬古哀王孫。</text>
<text>東自鰈海西蓬婆。野無氛祲水無波。此豈龍飛萬物覩。澤及禽獸兼蚊鼉。明堂大闢布王政。欝葱佳氣纏四阿。堯民煕煕自於變。寧將仁義勞漸摩。黔蒼但期事耕鑿。班白不復知差科。聖朝雖已不好武。有事徑須橫劒戈。蕞彼闍婆不解辮。淺狹那容比管蟸。淮陰受鉞子房籌。餉饋不及煩蕭何。張帆擊皷駕高浪。疾如鷂子逾新羅。蠻君徒自竪降旌。膏盲勢窘難醫痾。漢軍四擁寂如水。帳下掩泣聞楚歌。班師誰得寶刀來。斗文赫赫如新磨。龍吟有時紫氣逬。棲禽驚墮庭之柯。自從六合爲一家。西賝南貨通山河。闍婆之刀孰與並。佩非其人刀所呵。姦邪寒心敢正看。故知此物殊於他。要當作詩銘其背。千年爲寶傳無訛。秋風吹波易水寒。壯士一去無荊軻。書生對此空嘆息。頭上歲月如飛梭。</text>
<text>汴河錦纜人方厭。秦王順天提寶劒。風行電邁掃羶腥。所向金湯隨手陷。周衰千載一貞觀。功業赫然超兩漢。當時所乘有六駿。揮戈恢恢有餘刃。寫眞刻石手自贊。片石屹與凌烟峻。昭陵秋草夕陽邊。行人指點多愴然。君不見轍迹紛紛王道缺。八駿曾到崑崙巓。又不見拔山力盡騅不逝。烏江烟月漢家天。功成自古在知己。豈在蹄高幷銳耳。</text>
<text>西風庭樹鳴摵摵。長夜幽人正愁絶。舞破荒雞擁褐眠。日高門外無來轍。今朝剝啄喜有客。乃是心親來告別。人生百歲少歡樂。大半離愁緣愛結。載酒東郊黃葉稠。一杯未盡歌先闋。歸途政指漢陽關。三峯入眼明如刮。楊州景物古所稱。我慣經由能細說。南江風雨亂魚火。北嶺烟霞明佛刹。所恨居民魚尾赤。籬落蕭條生事拙。君歸摩撫已痌瘝。要令一境先再活。年來世事不堪聞。我亦南游意已决。待得半篙春水生。扁舟一扣漢江枻。</text>
<text>行藏在自斷。下士尙猶豫。宜乎迷出處。寸心煎百慮。今朝决南意。且喜輕舟去。掛席出江口。檣烏浴飛翥。中途逆風作。進退俱遑遽。弱纜未足恃。飛廉何倣倨。終宵舞澎湃。苦待蓬窓曙。淸時自不容。要津吾敢據。明哲保其身。誰記前賢語。</text>
<text>驚風動地東南黑。四山低昂船尾側。蒼茫一葉浪花中。性命只憑管蒯力。雨聲颼颼濕蓬底。三日一雨猶向北。但令元氣不傷和。逆順於人互失得。何時風雨占十五。爲驅萬國歸皇極。</text>
<text>山居畏虎豹。水行厭蛟蜃。人生少安處。肘下生白刃。不如從險易。天命且自信。速行固所願。遅留亦何吝。日月江河流。百年眞一瞬。作詩相棹歌。明當風自順。</text>
<text>我昔泛舟靑山下。寒江淸駃如傾瀉。銀蓴玉膾富南烹。中流蕩漿傾金斝。船頭醉卧呼不醒。也任旁人泉水洒。落霞孤𪚥暮痕濃。繫舟登山宿蘭若。自從旅食京華來。奔走紅塵顏可赭。縱憶舊遊安可得。夢中往往森如寫。扁舟今日愜素懷。世上誰爲知我者。莫嫌風逆久淹留。禍福從來如失馬。</text>
<text>有風何須宋玉賦。無雨莫學欒巴噀。但願時和二氣調。長使吾民穩眠飯。君不見東南舟航阻風雨。城中米貴令人怨。</text>
<text>文章當須慕班馬。事業亦可窺伊呂。自知來益非賣菜。人笑費巧如刻楮。胷中喜怒紛衆狙。頭上光陰催二鼠。賴君汲引不見棄。知我踈慵無所與。時時共和白雲篇。夜夜相對金蓮炬。豈唯詩酒謾追隨。已分平生同出處。今朝乘傳覲慈親。昔日題橋非戱語。端爲王孫久倚閭。豈因曾子輕投杼。紅旆門前織車轍。綵衣堂上列樽俎。應愁王命有程期。亦念吾儕苦延佇。歸期未必閱歲時。惜別何須效兒女。只緣長作遠遊人。因送君歸心惻楚。</text>
<text>物情好惡淡且濃。俱出造化爐中鎔。阮孚好屐和嶠錢。達人聞之面發紅。吾徒所好異於此。長向花前月下逢。白氏好飮不停手。禹君五斗方盪胷。李子平生不入務。擧眼厭見金罇空。忘形爾汝外天地。麴生於我良有功。君不聞千鍾與百觚。古來痛飮皆英雄。但可陶陶齊得喪。安用星星較異同。人事古多違。羿彀或未中。擧觴崔宗之。投轄陳孟公。應笑盧仝七椀茶。誤疑兩腋生淸風。</text>
<text>佛說本無言。儒行不在服。未遇拈花笑。恐見操戈逐。甚欲評此理。吾膝未曾促。海東佳山水。賢聖有遺躅。已知無極師。送老慈雲谷。子歸獨何先。飄然謝覊束。</text>
<text>去國已五月。今朝始得書。得之不敢拆。書中道何如。平安無他語。旅懷今始舒。菽水歡自足。箕斗名亦虗。誰能更拘束。吾當返吾廬。</text>
<text>東華塵天衢。咫尺要路津。金門曉開相君至。千車萬馬如雲屯。茫茫四顧烟霞集。但見觀闕雙嶙峋。爭名於朝自古昔。揮汗拂面誰敢嗔。男兒有爲在昭代。北窓高卧知何人。致君堯舜須讀書。儒冠未必皆誤身。我公臺閣名籍籍。平生物議歸經綸。南維分省豈得久。鳴鑣又入東華塵。</text>
<text>載道之器皆謂經。釋氏所說誠難思。因因果果百不差。如取符契兩手持。龍宮海藏露半珠。士女奔競輸家貲。他生作佛且休道。此日壽君端可期。阿師本是衣冠胄。脫畧富貴輕分離。西遊却被玉皇眷。錦袍錯落雲霞披。謂不傾囊置一藏。噬臍萬劫安能追。餘杭墨本世所寶。風帆穩送江神知。平生好客不留物。成此大寶尤瓌奇。君不見託迹空門逃賦役。還將檀施自利之。</text>
<text>去年寒食遊西山。今年寒食獨掩關。東風御柳自今古。客路何處開愁顏。世無德公同上冢。但見乞祭來墦間。高堂明鏡多白髮。久矣不着萊衣斑。故園花木皆手種。留與黃鳥啼綿蠻。人生富貴亦百歲。歲月一去無由還。天敎我輩故鍾情。遇物興懷常不閑。誰能起我強一醉。久病不出腰脚頑。</text>
<text>憶昔舟過黃山東。朔風吹日寒無光。黃山西望三十里。漁舟出沒江蒼茫。我行不時行又急。目斷勝境空彷徨。聞君出守向江海。想像畫戟凝淸香。送客頻過江上路。尋僧屢到山中莊。黃山之遊最可樂。紅粧畫舸江中央。使君一曲黃山歌。使君豪氣仍淸狂。人生聚散足哀樂。芙蓉低泣愁䲶鴦。何當重唱使君曲。檀板拍碎黃山岡。</text>
<text>中秋十六夜。月色更輝輝。重陽十日菊。餘香故依依。世俗尙雷同。時過非所希。獨憐此粲者。晚節莫我違。臨風欲三嗅。又恐旁人非。不如泛美酒。昏昏到夕暉。</text>
<text>茫茫宦海無津涯。先生陸沉寧復思。煕煕壽域無春秋。先生兒齒亦何悲。焚香執蓍知進退。置酒對花看盛衰。追思作客嶺南日。勝遊不覺靑衫卑。先生適在山水窟。和我新詩饒我棊。二十六年如一夢。吾頭之白亦其宜。挑燈話舊秋夜短。眞率矍鑠如當時。先生且留談六籍。吾爲長者能折枝。</text>
<text>海邊何處無靑峯。到此洗盡塵緣濃。奇岩峭拔玉束並。古碑剝落苔封重。跪履寧同事黃石。執訣眞堪來赤松。盧仝浪欲蓬山去。太白誤擬瑤臺逢。忽驚仙境已自致。况有佳士能相從。他年京輦若廻首。風埃漠漠迷人蹤。</text>
<text>龍堂南對長岩曲。上有荒祠蔭喬木。東南舟航皆乞靈。歌舞紛紛供酒肉。年來風雨頗爲灾。人不誠耶神不福。我縱閑遊心悄悄。千里烟波空滿目。</text>
<text>山腰有官道。其下長河水。河水東流日夜忙。路上行人亦未已。人生各有營。水性何所以。乃知天地間。無物不如此。</text>
<text>馬上光陰空白頭。臨河之嘆自嘆耳。我行灤京路九百。風土雖殊差可樂。鵰窠以南山漸佳。龍門之北水皆惡。李老谷深天地窄。槍竿嶺峻雲霄薄。皇朝風雅不敢繼。遇興拙筆無由閣。</text>
<text>靑丘孕秀應黃河。溫王生自東明家。扶蘇山下徙立國。奇祥異蹟何其多。衣冠濟濟文物盛。潛圖伺隙幷新羅。在後孱孫不嗣德。雕墻峻宇紛奢華。一旦金城如解瓦。千尺翠岩名落花。野人耕種公侯園。殘碑側畔埋銅駞。我來訪古輒拭淚。古事盡入漁樵歌。千年佳氣掃地盡。釣龍臺下江自波。</text>
<text>草堂睡起落花閑。卷簾南北多靑山。靑山笑我不出門。兀兀窮年文字間。長安萬家無所適。肯向高門低我顏。山中之遊是何夕。屐齒䃘䃘響溪石。詩豪更値玉堂賢。八斗文章超古昔。須攀翠壁記玆遊。明朝依舊紅塵客。</text>
<text>西原只有龍頭寺。龍頭詩老釋儒間。我行正値花時節。珍禽磔磔鳴春山。靑衫故人亦好事。邂逅三笑開塵顏。高談劇飮白日永。何人更道書生寒。師乎勿誚不告別。山花未落吾當還。</text>
<text>上人不出頭陀山。水雲心迹淸且閑。我時杖屨扣松關。石逕𣂈确難躋攀。雄觀十四非人寰。前賢傑句留壁間。溪橋夕照離思艱。俗緣未盡吾何顏。登樓不覺月再彎。竹西風景欺我頑。邇來歸夢不可扳。怱怱上馬呼不還。只恐春風別淚潸。</text>
<text>此處登臨人縱多。築亭增損祗今誇。一川風月詩中地。十里樓臺畫裏家。桑海天晴看浴日。桃蹊春暖見蒸霞。自從相國留新句。無價奇觀價更加。</text>
<text>沙頭逆旅正蕭條。幾傍虗簷望斗杓。半夜疾風吹破屋。一江流水凍成橋。須臾便見人心小。尋丈休誇馬足驕。過了畏途還自笑。不如歸去老漁樵。</text>
<text>長江半篙漲。淸曉片帆開。風伯知誰怒。天公不我哀。靑蘋纔吐氣。白浪已成堆。雨脚橫空遠。濤聲捲地廻。畏途連海岳。屯象値雲雷。利涉思前訓。徐行戒後來。莫愁當灧澦。終欲到蓬萊。只爲庭闈念。歸心日夜催。</text>
<text>河海東流想禹功。南檣北楫遠相通。何人睡足連江雨。有客愁深盡日風。一葉簸掀冥晦裏。羣山出沒有無中。敢希魯國乘桴叟。擬向磻溪問釣翁。</text>
<text>海山深處一扁舟。行到華山興未休。自古金湯能害德。移都此地是誰謀。</text>
<text>行過紫燕島。扣枻一閑吟。浦漵盤如篆。竿檣蔟似簪。塩烟橫近渚。海月上遙岑。我有扁舟興。他年擬重尋。</text>
<text>先王有遺澤。濟物牓玆亭。月出乾坤白。雲收島嶼靑。閑苔封古甃。老栢蔭中庭。榒筆還須閣。天慳未易形。</text>
<text>海闊風微望更平。紅舷烏榜任斜橫。波聲不管鷗眠靜。曉色能兼蜃氣明。書劒年來違素志。江湖此去寄餘生。幸逢聖代東漸化。不用區區變姓名。</text>
<text>淡交應使利交嗔。只數而今八九人。已厭盍簪名耐久。但期傾盖免如新。笑談暇日思諸彥。栽種幽居過一春。自喜靑雲有知己。肯敎長此作遺民。</text>
<text>驚塵疇昔暗乾坤。負絏艱危未可言。萬里歸來畫麟閣。一時攀附在龍門。風雲入手經綸密。天日違顏咫尺溫。聽說益齋傳盛事。年來玉笋又生孫。</text>
<text>少年高義陋公卿。晚節浮沉晦盛名。白首爭看新御史。明君方用老先生。蛟龍豈是池中物。騏驥須知地上行。我昔屢陪詩酒社。時聞喜事不勝情。</text>
<text>兩牓磨肩緣分深。年來出處異升沈。濯纓笑我滄浪曲。給扎看君芍藥吟。伯樂未逢千里足。鴟夷應有五湖心。不才敢望吹噓力。批勑餘閑幸寄音。</text>
<text>世事微才百不堪。徇身聊復事耕蠶。詩塲苦戰思良將。交道重逢憶破衫。魂夢尋君到亭北。雲山挽我滯江南。何時和取緇衣什。櫪馬聲中更盍簪。</text>
<text>忽聞同上入花甎。不覺彈冠喜欲顚。餘子豈能居座右。諸公皆已著鞭先。平生自笑屠龍技。盛代寧無薦鶚賢。莫道靑雲知己少。儒林一半是忘年。</text>
<text>跋扈將軍得意秋。漢家天子故凝旒。到頭不與公卿議。還把機權付五侯。</text>
<text>亭下埋輪意未平。單車直走廣陵城。可憐五丈山前冢。獨使張嬰負土成。</text>
<text>身在危邦有盛名。從來未免幾公卿。君今不去寧無罪。梁氏門生有馬生。</text>
<text>不駕安車向畏途。林泉高卧百無憂。陳公莫逆吾儕意。漢鼎寧爲錮黨留。</text>
<text>世亂民窮事可哀。荒村處處見遺孩。數年養得千餘子。造物應慚賈父才。</text>
<text>志士寧將志士憐。今稱鉤黨是何人。他年地下逢諸子。應笑衰翁獨愛身。</text>
<text>推席當年意靡他。可憐猶豫失機多。拔刀莫入承明去。竇后應先倒太阿。</text>
<text>張儉亡來罪及孥。破家相納尙如毛。一門爭死尤堪惜。恩少君王竟坐褒。</text>
<text>監奴一拜衆賓驚。明日梁州刺史行。此計來從媚於竈。伯郞眞箇小人情。</text>
<text>縱無忠節可扶顚。輔相六君三十年。天下中庸是何語。遜言取媚謾相傳。</text>
<text>而今忠直是讐民。賈竪眞堪作舍人。縱道漢家無孝子。寧容鼠輩慢吾親。</text>
<text>欲挽皇王至治廻。石渠白虎昔曾開。鴻都亦是修文地。何用雕虫鳥篆才。</text>
<text>帝意方珍斗筲才。欲圖松覽擬雲臺。尙書莫說丹靑陋。留與人間戒後來。</text>
<text>賣與公侯及爾奴。無錢此日盡窮途。可憐貧者尤爲害。始到官來得倍輸。</text>
<text>民怨今應更似秦。狂夫一叫半黃巾。敢將妖術干天位。天意生渠爲黨人。</text>
<text>題品賢愚世所憎。能逃人禍爲心平。曹公欲質橋玄語。解道姦雄最得情。</text>
<text>擧義誅殘號爲民。民窮相食只風塵。首陳農業基曹室。須信袁孫無此人。</text>
<text>輕狂罵操已多危。送與劉家意可知。未必高才人盡愛。失身江夏亦爲遅。</text>
<text>已負平生董大師。白門雖下孰無疑。不知自小臺卿智。叵信劉家大耳兒。</text>
<text>有一田豊尙不容。敢將曹氏競雌雄。可憐禍起蕭墻內。二世亡秦略與同。</text>
<text>北海曾懷靖難情。才踈意廣竟無成。曹公陰賊君知否。輕易招殃似正平。</text>
<text>從來說客盡傾危。遠涉江湖暗有期。口舌若能移節義。世間何啻萬秦儀。</text>
<text>一炬烏林老賊奔。三江自此抗中原。平生雅量程張上。如飮醇醪未足言。</text>
<text>誰要軍籌博士才。粗知往事也恢恢。阿蒙已似孫郞學。魯肅應須刮目來。</text>
<text>曹氏陰謀政似新。贊成皆是漢家臣。荀侯豈爲浮名死。忠義多於管仲仁。</text>
<text>春水方生宜速去。曹公且死我方休。景升兒子眞豚犬。生子當如孫仲謀。</text>
<text>安有三公輒拜人。眼中曾不見何筍。一言曹室九金重。相國雖尊亦魏臣。</text>
<text>晴窓寫出照潭姿。頃刻春風漲墨池。已分明妃愁畫面。謫仙休恠玉顏緇。</text>
<text>縞袂靑裙月下遊。知渠不要錦纏頭。世間紅紫迷人眼。便恐凌風控玉蚪。</text>
<text>憶昔携家避地初。遼西未必勝吾廬。語音變盡兒孫長。鄕井渾忘却自如。</text>
<text>畫師妙思奪天工。國色依然帶露紅。記取明年相對處。沉香亭北倚春風。</text>
<text>神物相逢豈偶然。虬髯十八事戈鋋。隋家日月秦三世。李氏乾坤漢五年。逸足當時皆逐電。彩毫諸子擅凌烟。昭陵石刻有深意。留與人間作寶傳。</text>
<text>自君在東省。有口說淸貧。始慕曳裾客。終慚入幕賓。平生唯節義。出處豈緇磷。別酒休辭醉。黃花笑殺人。</text>
<text>理極從來必返原。親喪自盡是恒言。九泉永訣無尋處。三敎同歸豈異門。宰樹搖搖風不止。佳城欝欝日長昏。儒名墨行知多少。愧殺吾師解報恩。</text>
<text>東流衮衮日西飛。世事紛紛時事微。黃菊開時宜痛飮。靑山好處可空歸。更無俗士參高會。唯對良辰惜短暉。恨不得爲吹帽客。爲公醉舞拂塵衣。</text>
<text>吾君着意用眞儒。物望方歸諫大夫。從此此官尤可賀。前官同日入鴻樞。</text>
<text>新村勝處草堂淸。月夕花朝不世情。詩酒昔曾陪杖屨。風塵忽復走功名。靑山無恙似前日。白髮不公欺後生。亂後更思同一醉。從來肉食愧藜羹。</text>
<text>病客空煩屢見招。官閑只合讌同僚。也知和氣排邪氣。能使今朝木稼消。</text>
<text>晚食藜羹味亦長。忽驚分我洞庭香。烟江玉膾雖無計。時對金虀發興忙。</text>
<text>芽茁黃金待一雷。焙香新寄貢餘來。玉川七椀神功速。便擬乘風到月臺。</text>
<text>身閑方可見心閑。奔走紅塵亦強顏。出處先生思已熟。古人猶議起東山。</text>
<text>退卧田廬未足多。山川爲界入豪家。筭來猶勝馳名客。萬丈黃埃鬢欲華。</text>
<text>千里相逢恨已遅。今朝又作送行詩。南歸莫說三韓事。風俗多應異舊時。</text>
<text>忽然北去又南遊。萬頃烟波一葉舟。踏遍天涯應有意。道非身外更何求。</text>
<text>割愛何妨好遠遊。此身無繫一虛舟。𪚥粮問道是閑事。逢著能詩還有求。</text>
<text>天邑蜚英早。頻爲執憲臣。拜章皆得體。聽訟動如神。持斧宣明詔。稱觴慶老親。三韓無此事。千載有斯人。</text>
<text>喜君方展濟時才。朝出花甎暮栢臺。東省外郞無意味。却慙懷土早歸來。</text>
<text>靑氊雖舊防他盜。玉燭常和任獨貧。世事悠悠天不語。一方相怨是何人。</text>
<text>與山有素何須買。輔理無能且未歸。此日此情猶可喜。北堂萱草媚春暉。</text>
<text>立錐無地人猶競。以席爲門客亦來。豈不有餘何不足。逢塲且進手中盃。</text>
<text>恠底開筵日。適予移病時。儘敎防飮酒。唯恨阻論詩。</text>
<text>江山雖故國。禮樂異前時。爲報宦遊客。休編己卯詩。</text>
<text>東省何多事。我來當此時。畏愁頻置酒。避謗尙吟詩。</text>
<text>世事如雲雨。人情見歲時。相逢雖衮衮。愁絶不成詩。</text>
<text>閉戶讀書處。對山持酒時。客來休說事。共賦賞春詩。</text>
<text>爲有高名死若存。百年誰免送都門。人亡一鑑增揮涕。客奠三杯捴斷魂。佳木先摧終不實。浮花忽發本無根。我雖後輩曾傾盖。常記當時善誘言。</text>
<text>持家只要正三綱。隔幔絃歌也不妨。鏡自未分何更合。拂塵還勝舊時光。</text>
<text>豈爲蒸梨廢采蘋。愛憎終不奪天眞。暫時離合渾閑事。付與樽前一笑新。</text>
<text>弧矢高門志四方。宦遊萬里近扶桑。願君到處逢今日。酒滿金樽客滿堂。</text>
<text>决獄陰功已外彰。夜來南極見星光。病夫閉戶渾無事。謾寄新詩當壽觴。</text>
<text>尺素方驚及弊廬。悲歡交集復何如。丁寧來使早歸去。莫向猊山索報書。</text>
<text>袖中空有送行詩。騎發郊亭未可追。深愧信音猶到我。觀風全不似當時。</text>
<text>存沒驚呼便熱中。更堪世事久西東。歸來見畫增惆悵。無復猊山訪拙翁。</text>
<text>已向危時卓立功。應敎弊俗早移風。棘圍取士尤難事。爲有公心法亦公。</text>
<text>諸生露坐亦何傷。此日文闈復振綱。不待譏訶無假濫。須知考閱便精強。恩光溢座靑袍列。盛事傳家錦席張。擬向尊前成醉舞。恠來微疾忽相妨。</text>
<text>擧子今年得主司。棘圍嚴切絶人窺。筆端巧拙誰相假。鑑裏妍媸自不欺。黃紙隨恩增價倍。靑袍得意綴行遅。負薪未獲參高會。錦瑟前頭謾獻詩。</text>
<text>交情寧復變終初。路遠音書偶爾踈。始欲起君還自笑。祗今吾亦愛吾廬。</text>
<text>晉邑風流冠嶺南。狀元樓下水如藍。一麾出守猶堪羨。按部如今有耻菴。</text>
<text>世慮何曾累此心。竹籬松逕一溪陰。狂生謬計眞無賴。強爲皇朝作翰林。</text>
<text>世路區區未足心。却慙韁鎖費光陰。何當卜築門前地。分我松溪與竹林。</text>
<text>天敎大振舊家風。強仕之年拜侍中。借問如今誰得似。皇朝戚畹接儲宮。</text>
<text>玉仗東西立曉風。衣冠萬國在庭中。羡君此日朝元去。通籍吾曾直兩宮。</text>
<text>爲母還家四見春。今年元日暗傷神。鏡中不獨添華髮。甘旨供踈藥餌頻。</text>
<text>親年七十又三春。喜懼情深却問神。但願期頤安且樂。金花湯沐賜頻頻。</text>
<text>秩滿還朝在此春。爲緣親老愴精神。百年儻盡恰愉養。千里何妨往返頻。</text>
<text>兒童共喜見新春。竹爆桃符辟鬼神。笑我異時如汝輩。而今却怕得年頻。</text>
<text>今年人日立春前。猶是風光屬去年。壁繭探官君莫笑。要將眞假問蒼天。</text>
<text>淸時高卧郭南莊。笑殺趨塵兩鬢蒼。豈不懷歸江上路。却嫌當道有豺狼。</text>
<text>瓊林初見秀瓊枝。更憶同遊玉禁時。天近爐香風細細。秋深燭影夜遅遅。車塵九陌還相別。梁月三年有所思。得意南行雖可羡。那堪又作送行詩。</text>
<text>山林無處着幽棲。恨不身生鴨水西。浮世利名蠻戰觸。他鄕言語楚咻齊。忽聞新事心還折。長憶親交夢轉迷。幸有兩家兒子在。休敎習慣似醯鷄。</text>
<text>數到恒沙欲盡頭。須知此念尙難周。不如心手渾忘了。付與吾曹當酒籌。</text>
<text>終始端如尾與頭。循環轉覺未能周。待師數盡微塵日。可免輸吾一百籌。</text>
<text>塵塵刹刹露頭頭。一念超然已自周。逐物若須枚數去。何殊終日執牙籌。</text>
<text>他人豈意有今日。此輩依然如舊時。投鼠要須先忌器。傍觀眼冷已多危。</text>
<text>昔與南侯幸卜隣。宦途常恨隔風塵。如今又喜君家近。三逕何時着兩人。</text>
<text>名利馳人不少休。辭親萬里作覊遊。那堪又送還鄕客。繞郭秋山滿酒樓。</text>
<text>一年一見未應遅。嘉會丁寧自有時。若把人間比天上。紛紛何恨負前期。</text>
<text>分手河梁尙恐遅。應知樂極有哀時。世人莫笑間何闊。此是神仙久遠期。</text>
<text>別何容易會何遅。只有丹心似舊時。一水盈盈猶可望。長門咫尺見無期。</text>
<text>雲旗霧旆渡橋遅。又是星河欲曙時。縱使年年七月閏。貞心未必變初期。</text>
<text>纖纖扎扎下機遅。霧緯雲經無斷時。縱得成章何所用。儂家本不買佳期。</text>
<text>日君行速月妃遅。一月猶存一合時。頗恠天孫有何意。獨將今夕以爲期。</text>
<text>牽牛飮水每歸遅。政値雲鬟照水時。借問相看何不語。去年曾與說心期。</text>
<text>一拙能令萬事遅。百年強半懶趍時。天孫乞與人間巧。不管書生素所期。</text>
<text>病裏故人至。客中佳節來。暫披蒲葉席。共擧菊花杯。歸意豈堪說。笑顏聊與開。相逢不痛飮。節物苦相催。</text>
<text>百年心事巧相違。兩度今年此送歸。別後酒醒淸夜夢。定知飛馹到庭闈。</text>
<text>年來定省已多違。謾說懷歸自不歸。惆悵關河四千里。送人乘傳覲慈闈。</text>
<text>五世流芳學有源。勢隨滋水日增瀾。著書政似求書急。遺子何如敎子難。盛業卽今聞四海。令名從此到三韓。春官座主曾題處。手澤猶新不忍看。</text>
<text>剛厭東方異古初。西來還不似吾廬。人間自有安身處。自是書生作計踈。</text>
<text>南浦閑居二十年。夢魂不到利名邊。判書望重諸曹選。奉翊官高二品聯。時事豈堪輕出手。後生聊復與齊肩。何當寫寄春軒記。出處從來只偶然。</text>
<text>異時物議奈吾何。此日功名末足多。誰似南江烟雨裏。千金不換一漁簑。</text>
<text>湖山勝景世間稀。千里同遊本不期。瘦馬蹇驢誰復數。淸風明月自無私。萬夫力盡東西寺。二聖心存左右碑。須信此行天所賦。晚來雲雨更催詩。</text>
<text>聲敎無南北。遭逢有易難。聖朝來萬國。佳士出三韓。同按范滂轡。頻彈貢禹冠。書生獨何拙。旅食久盤桓。</text>
<text>宦路從來足是非。更堪親老遠庭闈。已從客路逢寒食。也任京塵染素衣。細雨忽來驚節換。落花如掃惜春歸。忍貧要趁良辰醉。鬢髮多情心事違。</text>
<text>於文益見昨之非。夜夢猶驚坐棘圍。富貴敢期誇晝錦。恩榮曾得賜朝衣。喜君壯節題橋入。饒我當年落第歸。足用三冬文史在。短檠相對莫予違。</text>
<text>半生光景屬離居。旅食從來不願餘。窓外芭蕉饒夜雨。盤中苜蓿富春蔬。家貧自有簞瓢樂。計拙非因翰墨踈。時到烟花禪榻畔。坐忘身世𪚥蘧廬。</text>
<text>舟人見客競來迎。笑指荷花多處行。此日泝流應更好。夜來山雨水添生。</text>
<text>淸風不用玉壺迎。紅日如催畫舸行。欲識西湖奇絶處。夜深花睡暗香生。</text>
<text>龍舟幾向此中迎。玉仗摐摐夾岸行。但道側金開梵刹。誰知前席問蒼生。</text>
<text>小兒安可折腰迎。高士多應掉臂行。湖上秋來花易落。人閒日出事還生。</text>
<text>曉日舟人似喜迎。晚來何事却催行。人情利盡皆如此。悵望西山暮靄生。</text>
<text>佳節無人肯見過。人間歲月逐飛梭。神仙杳杳合歡少。兒女紛紛乞巧多。客舍秋光淸似水。天河夜色凈無波。起來覔句空搔首。奈此一庭風露何。</text>
<text>甲第當街蔭綠槐。高門應爲子孫開。年來易主無車馬。唯有行人避雨來。</text>
<text>客路相逢喜可知。况當佳節共吟詩。他鄕異縣各千里。古月今人此一時。徹夜秋光淸欲滴。明朝世事浩難期。無端頃刻冰輪側。仰面貪看豈敢辭。</text>
<text>臨河望水久忘還。萬世功成數月間。已遣舟航通四海。更穿城市抵西山。濁流狂囓隄防密。金口高呀呑吐慳。共說巨商爭道入。檣烏飛到五門關。</text>
<text>遇物興懷不自知。婆娑步月和前詩。依然萬里同光夜。政似中秋對影時。五鼓難留淸景駐。一尊唯與故人期。今宵如此寧無語。此責吾曹安可辭。</text>
<text>世俗多嫌逆耳言。君今勇退有何難。不應當局皆迷着。未及旁人自在觀。</text>
<text>寒雲作色送昏鴉。獨倚書窓感物華。秋晚江山正搖落。夜深風雨更橫斜。利名少味徒爲客。魂夢無情不到家。曉鏡定應添鬂髮。羸驂肯復傍塵沙。</text>
<text>都門丹旐想飛飛。千里啼痕久未晞。共爲世臣悲故國。獨留喬木掛斜暉。吾王尙老人猶望。彼相扶顚事已違。風月蓮莊曾有約。知公廻首更依依。</text>
<text>陽復堅氷事已非。曉窓冬粥莫予違。咄嗟金谷味雖好。倉卒滹沲功不微。香積共分來紺宇。候鯖誰羡出朱扉。何當鋤豆南山下。草露霑衣帶月歸。</text>
<text>流景不曾駐。遠遊誰與羣。一燈聊共守。兩歲欲平分。萱背憶慈母。椒盤違細君。朝來有佳氣。試筆看書雲。</text>
<text>正朝大闢大明宮。萬國衣冠此會同。虎豹守閽嚴內外。䲶鴦分序肅西東。壽觴灧灧浮春色。仙仗摐摐立曉風。袍笏昔曾陪俊彥。天門翹首思難窮。</text>
<text>節到元宵便不同。皇都春色更融融。萬家燈火黃昏後。九陌風烟暗淡中。靜着吟鞭從瘦馬。偶隨游騎過垂虹。若爲不怕金吾問。繞遍天津西復東。</text>
<text>居近靑蓮宇。偸閑步屧頻。風聲鈴對語。月影塔分身。室邇烟霞古。園春物象新。知師厭塵俗。唯不避詩人。</text>
<text>頭上光陰故不饒。春來物色苦相招。偶逢寒食遊山寺。共瞰渾河度石橋。道北豐碑懷舊德。岡頭高塔認前朝。要須醉踏西郊遍。原草初靑馬漸驕。</text>
<text>棟宇何時不記初。斷碑唯載太康書。曲通小逕千峯裏。新鑿寒泉百尺餘。俗客敢留塵土迹。鄕僧猶愛水雲居。要登絶頂須重看。明日不知身所如。</text>
<text>春知將去故相牽。策過羸蹄織轍邊。一望城南三十里。落花如雨柳如烟。</text>
<text>朝來細雨易成泥。怯送街頭瘦馬蹄。掩卷南窓尋短夢。數聲隣舍午時鷄。</text>
<text>客裏久同處。別來成獨嘆。夜床饒晤語。晚食屢加餐。漸覺趍庭近。終知去國難。皇恩那可負。我輩佇彈冠。</text>
<text>諸公衮衮且欣欣。競效才能欲致君。且問因何將數子。杖藜終日共看雲。</text>
<text>密雲作雨尙纖纖。病旱禾苗未足霑。鞭起羣龍愧無術。沉吟搔首傍虗簷。</text>
<text>畏景今朝减二分。炎威挾旱更如焚。恨無素手調氷水。空皺愁眉望火雲。誰道光陰如過鳥。不堪昏夜足飛蚊。故山處處宜逃暑。松響泉聲彷彿聞。</text>
<text>赤地方千里。西郊且密雲。羣公勤爕理。一雨洗蒸熏。天意存黔首。吾生戴聖君。書窓欹枕耳。不作等閑聞。</text>
<text>賤子成何事。年年作遠遊。棣華開處少。荊樹得庭幽。信字煩黃耳。餘生共白頭。置書空悵望。江海日東流。</text>
<text>却從城裏望西山。隱約城頭露翠鬟。爲底相看如不見。只緣心在利名間。</text>
<text>浪浪簷溜夜連明。環堵皆頹泥滿庭。四海八荒雲一色。濁涇淸渭水同形。何時得見當空日。彼月猶從好雨星。憂旱老農今又泣。謾傳城市厭魚腥。</text>
<text>昭代虛名幸見收。年將半百未歸休。研朱汗竹終安用。鑷白看花却自羞。已分無才驚俗眼。更諳有命壓人頭。六旬盛作眞堪詠。伯玉知非庶可求。</text>
<text>曾過東南第一州。恨無一字壁間留。聞君出倅倍相憶。夜夢屢飛江上樓。</text>
<text>靑錢買種意何深。雨打風翻不自任。豈比花王誇國色。似隨天女試禪心。燒香閉閣誰同賞。拄杖敲門擬獨尋。我欲對花歌此曲。請師一撫沒絃琴。</text>
<text>平生足跡等雲浮。萬里相逢信有由。天上風流牛女夕。人間佳麗帝王州。笑談欵欵尊如海。簾幕深深雨送秋。乞巧曝衣非我事。且憑詩句遣閑愁。</text>
<text>遊子情懷久未安。慈親朝暮倚門難。篋中舊筆愁時援。頭上塵冠醉後彈。析木津淸多月色。居庸山近足秋寒。無人認得淹留意。高枕南窓一夢殘。</text>
<text>萬里朝天後。三秋作客中。歲時還欵欵。此別更忩忩。鄕國情何極。軒裳夢已空。追隨且未可。跋馬立西風。</text>
<text>初日曈曈瑞霧開。今朝陡覺氣尤佳。雲移御仗連雙闕。風送天香滿九街。爲念蒼生心有切。爭瞻玉色喜無涯。此身得見唐堯聖。未必茅茨覆土階。</text>
<text>太平天子挹謙虗。報本推恩復似初。丹鳳曉開靑瑣闥。金雞天降紫泥書。五雲彩仗羅玄冕。萬壽瑤觴進玉除。臂病未能扶杖聽。不知帝力又何如。</text>
<text>三年作客又何爲。半是公心半是私。願及北堂無恙日。更逢東國太平時。理生甚拙貧如病。學道無成老漸癡。耿耿此懷誰與說。南窓力疾強題詩。</text>
<text>客居無事孰相求。因病關門室轉幽。貧訝黃金能買貴。老知白髮不緣愁。歸來華表千年鶴。浩蕩烟波萬里鷗。今古悠悠盡如此。仲宣何苦賦登樓。</text>
<text>無田亦可有何求。家在江村事事幽。吏自催錢休苦厭。兒能學稼不須愁。園花似火疑燒鶴。溪水如藍欲染鷗。除却漁樵更無伴。肯重廻首五城樓。</text>
<text>所好從吾不可求。何人起我出巖幽。斷蓬到處無留迹。芳草明年又換愁。謬筭不成同畫虎。機心未盡怕驚鷗。縱然歸去應迷路。花木如今礙小樓。</text>
<text>伴影羇遊只此身。素衣今復化京塵。望雲日日慙高鳥。對月時時憶故人。慣聽鵲鳴虗報喜。誰知蠖屈是求伸。故山東望三千里。明日梅花又一春。</text>
<text>安心是藥語非虛。病不加醫漸復初。把酒未知明日事。挑燈且讀古人書。靑山有約常排比。白髮無方可掃除。故舊年來半凋喪。浮雲富貴定何如。</text>
<text>天容慘惔變朝霞。始壓冬瘟有雪華。風自北來鳴屋角。日將南至掛簷牙。人皆附熱思同俗。兒正呼寒憶在家。生活百年多冷淡。紙窓呵筆字橫斜。</text>
<text>扣門送粥自南隣。驚倒周公夢裏身。雷在地中翻碩果。陽生井底轉洪鈞。老懷漸覺羈遊惡。病眼偏驚節物新。聽取街頭賣新曆。萬年天子又頒春。</text>
<text>天人相勝豈其然。世事休看未定前。說客還家腰有印。弄臣失主手無錢。市聲午枕江翻浪。歸計寒燈夜似年。不是吟詩是言志。他時只與小兒傳。</text>
<text>長空鳥沒更茫然。靑史興亡萬古前。晚食先生常當肉。大言亭長不持錢。是非且待評他日。貧賤多應在少年。遺嗅流芳等閑事。不如名字未曾傳。</text>
<text>重足人間履薄氷。知心賴是有良朋。今年又减看花伴。隣寺猶存送米僧。風雪九街長柄笠。圖書四壁短檠燈。待成志願歸應晚。把酒南山謝未能。</text>
<text>筆陣摧鋒硯水氷。時時得句憶心朋。醉來投轄今無客。飯後鳴鍾舊有僧。南浦烟波吹短夢。北隣歌舞照華燈。天敎我輩皆如此。敢道淸貧是我能。</text>
<text>莫嫌冬暖室如氷。居在西南喜得朋。雅有野懷思買鶴。久無秀句擬尋僧。家人祝鵲醅春釀。客子聽鷄燼夜燈。但得還鄕休惹事。我除農圃更何能。</text>
<text>兒童此夕閙比隣。春入皇都喜氣新。獨閱塵編過夜半。一燈分照兩年人。</text>
<text>都下經三歲。逢春却自悲。親衰猶遠別。兒弱未相隨。物意歸生長。人情重歲時。屠蘓可獨飮。萬慮入新詩。</text>
<text>雪從除夜到正朝。旋入春風不禁消。扇影未分雙闕仗。靴聲早集五門橋。從敎賀列朝衣濕。好傍昭容舞袖飄。便是新年多瑞氣。願隨椒酒進民謠。</text>
<text>已喜王春好。更知人日佳。三韓舊風俗。萬里老淸懷。星弁搖銀勝。朝衣映祿牌。高堂七觴炙。最恨隔天涯。</text>
<text>遊子思親無別意。小人懷土是眞情。土牛已載靑春至。姹女難禁白髮生。未撥寒醅唇尙燥。忽看新菜眼還明。宦途不倂田家樂。愧殺當年學代耕。</text>
<text>禍福常相對。恩讎要兩忘。南村讀書處。便是一羲黃。</text>
<text>須臾蒼狗雲多態。浩蕩白鷗波自閑。宦路投身無罅隙。人情背面足機關。</text>
<text>今日無來客。他鄕少故人。簷聲留宿鳥。窓影弄遊塵。感事看前史。添年憶老親。誰言能自斷。出處不由身。</text>
<text>賃屋曾無數丈深。種瓜隙地暗傷心。歸期屈指看秋蔓。不比栽松欲待陰。</text>
<text>農圃當年着意深。詩書晚歲誤初心。杏花村外一犂雨。鳩婦急呼天正陰。</text>
<text>集賢學士氣如虹。手捧天香出九重。好爲吾皇代禋祀。聖朝元不議東封。</text>
<text>朝來未能起。閉戶似吾廬。細雨淸明後。羣花爛熳餘。病嫌佳節迫。貧覺故人踈。只待陽暉出。簷前卧曝書。</text>
<text>春風解到梵王家。客子偏驚負歲華。曉雪墻隈深數寸。夜來風雨落梨花。</text>
<text>好雨時能至。幽人夜不眠。畒鍾膏土脉。薪桂濕厨烟。燕壘低初補。花房重倒懸。爲農豈難事。吾又負今年。</text>
<text>花柳閑相引。風光困欲眠。已愁春向晚。更値雨如烟。酒債人間有。歸心馬首懸。良辰自樂耳。但願屢豊年。</text>
<text>得意諸公此一時。離亭玉轡映金巵。男兒出處那容說。客裏乾坤一首詩。</text>
<text>不是才難用是難。喜聞新政屬儒冠。朝鮮禮樂今時魯。吏部文章舊姓韓。此日托孤心更赤。幾回臨變膽曾寒。皆言鼎軸宜蒼髮。爲報時人洗眼看。</text>
<text>東方民瘼著醫難。爲是當年倒屨冠。直語莫嫌員外李。重興正賴侍中韓。只緣皮在毛猶附。不待唇亡齒已寒。發政之初尤未易。耳爭傾聽眼爭看。</text>
<text>身爲藏珠剖。妻因徙室忘。處心如淡泊。遇事豈蒼黃。</text>
<text>刃多生肘下。敵或在舟中。世態門羅雀。心期弋慕鴻。</text>
<text>邦基多臲卼。人事亦參差。且喜如松茂。曾憂賦黍離。</text>
<text>簷前相對語。客裏故相依。身世炎凉迫。乾坤羽翼微。巢成還棄去。雛長却分飛。見爾增悲慨。今年又未歸。</text>
<text>捧詔辭丹陛。三韓去路長。高堂明晝錦。寶刹散天香。滄海浮仙境。靑山出故鄕。無勞問民瘼。聖澤及遐荒。</text>
<text>一卧經冬復歷春。近憑詩酒暢精神。恩讎未報平生志。老病還侵見在身。狂走昔年騎竹馬。祕方此日按銅人。不辭力疾陪談笑。除却靑山事事新。</text>
<text>爲緣抱病失靑春。便覺今朝興有神。角黍何曾負此腹。綵絲如解繫吾身。遠嫌靖郭妨生子。每愛靈均尙感人。正是一陰還用事。天機衮衮幾回新。</text>
<text>丞相南轅政化新。愛民如子出天眞。只嫌暑濕傷和氣。賴有家家祝壽人。</text>
<text>行近江南景物新。六朝遺迹已迷眞。聖元混一今無古。笑殺當時割據人。</text>
<text>西湖今古靘粧新。一見應知面目眞。舊日詩仙曾到處。紛紛歌吹惱遊人。</text>
<text>蘇杭景入畫圖新。每恨傳聞揔失眞。及子未還吾亦去。鷄林賈客盡詩人。</text>
<text>梅花風格幾番新。俗物何曾解混眞。爲我一過和靖宅。能詩便是愛梅人。</text>
<text>聖主新年格上蒼。今朝甘澍洗愆陽。氣侵几席微生潤。勢帶風雷稍作狂。擬着蓑衣橫小艇。想看荷盖偃方塘。莫言病客無聊賴。剩得踈簾一枕凉。</text>
<text>故山篁竹賤如薪。春筍堆盤不甚珍。忽此眼明靑玉束。塩韲久厭客京塵。</text>
<text>聞說侯家蠟代薪。駞峯屢出御厨珍。也知蔬筍味方永。玉案有時棲素塵。</text>
<text>種木不材皆可薪。種來蒼玉最堪珍。免敎蒙稚逢饞客。捴是凌霜不受塵。</text>
<text>造物足奇怪。浮生無定期。最憐人面獸。來伴法身師。破悶看呈技。邀賓索賦詩。何須強分栗。世俗自相欺。</text>
<text>林棲無復望。檻束本非期。信斷留環處。名傳學劒師。臂長堪習射。肩聳似吟詩。恠汝偏多詐。逢人却被欺。</text>
<text>半月天陰未肯晴。九街泥濘不堪行。關山杳杳家何處。風雨蕭蕭夜復明。無馬相邀成悵望。有尊獨酌謾含情。知君此日多新句。客耳空階一㨾聲。</text>
<text>欲雨農家又欲晴。皇天不語四時行。水生浩浩連滄海。雲起茫茫掩大明。爕理已歸賢相手。陶甄共荷聖人情。詩成未獻南熏殿。願和五絃琴上聲。</text>
<text>苦雨狂風久未晴。出門有路覺難行。懶拋黃卷閑消日。夢斷靑燈坐徹明。樗櫟敢期昭代用。松筠不阻故園情。請君聽取隣雞唱。肯爲蕭蕭蹔廢聲。</text>
<text>家童曉起報天晴。欲訪南隣還未行。伏雨紛紛愁子美。停雲靄靄憶淵明。計踈不去眞無賴。交淡相逢只此情。也識尙書妨曳履。履聲便是舊家聲。</text>
<text>始喜乍陰還乍晴。漸爲霖潦斷人行。應敎客鬢吟成雪。故向空階滴到明。五里未能通信字。數詩聊復遣閑情。寄來嚴律誠難和。知是陽春第幾聲。</text>
<text>故山此日未應晴。憶昔衣霑繞竹行。不信濕薪如桂貴。肯將官燭代松明。夜深兒女團欒語。酒熟隣家繾綣情。誰使京華長作客。厭聞陰雨滴簷聲。</text>
<text>久雨陰陰陰復晴。未成跬步出門行。百年愁醉孤燈暗。雙鬢詩斑曉鏡明。自笑無心隨世態。君看何事稱人情。相從痛飮眞良計。耳熱不聞梧葉聲。</text>
<text>風盪窮陰忽放晴。樓臺好處擬閑行。天瓢洗出山河秀。玉燭調來日月明。猶恐殘雲含雨意。要分霽景助詩情。新篇漫興休煩和。吟苦還嫌作乞聲。</text>
<text>比隣笑語閙初晴。急取靑藜着履行。螺點遠岑雲際出。鴉翻夕照樹腰明。生成衮衮看天意。憂喜紛紛見世情。及此晚凉同一醉。佇聞門外馬嘶聲。</text>
<text>西湖水滿北山晴。山下乘舟湖上行。四面天機雲錦爛。中心仙閣翠華明。白雲杳杳遺弓恨。紅日悠悠倚柱情。不可此間無好語。喜君自昔有詩聲。</text>
<text>水光山色弄微晴。好向西湖載酒行。已卧蓮舟浮滉瀁。更鳴桂楫擊空明。恐君孤負同遊約。擧世奔忙各有情。他日相逢空大笑。此詩荒澁不成聲。</text>
<text>天闊三山外。地窮東海湄。民生自太古。世運屬重煕。作郡多遺愛。觀風要採詩。客來題滿壁。佳句世應知。</text>
<text>勝遊仍處處。樂事亦時時。我自尋花去。人遊載酒隨。江平移棹晚。山好渡橋遅。平甫雖無作。仲孚宜有詩。</text>
<text>行邁嫌爲客。淹留擬卜居。憑軒聞恠鳥。擧網得嘉魚。徐福尋仙處。新羅入貢餘。孤城與喬木。極目故躊躇。</text>
<text>山前官舍古。積翠有幽軒。旣以梅爲塢。仍將竹作門。故知圖畫俗。不借管絃繁。安得能詩客。公餘共置尊。</text>
<text>平甫知名早。其人想必端。當時傳秀句。此郡說淸官。天意憑誰問。宦情從此闌。歸軒不復駕。今古嘆才難。</text>
<text>昔我曾遊地。君今恣意行。仙居入海僻。人去有臺平。喜伴山僧往。愁逢縣令迎。冬靑多異卉。土俗不知名。</text>
<text>浴室何年有。殘碑無復存。地靈泉不渴。湯沸石常溫。行客往來數。居人迎送煩。誰敲發陰火。此理亦難論。</text>
<text>竹間多異鳥。慣客不驚飛。未解啄紅粟。何曾惜翠衣。晝晴啼寂寂。月苦聽依依。更喜無彈射。爾生心莫違。</text>
<text>扶桑豈云遠。一望海天長。不待披雲去。先瞻出日光。塩烟浮近渚。戍火耿高岡。幸値升平代。皇恩安敢忘。</text>
<text>聞說十年前。義倉多腐陳。君王不好利。鄕里少游民。單父彈琴日。萊蕪滿甑塵。高臺表遺愛。周令豈其人。</text>
<text>客舍臨官道。輪蹄日夜行。吾猶學干祿。自惜共馳名。世事雲俱變。歸心月獨明。故山秋已霽。枕簟嫩凉生。</text>
<text>醉度尊前歲月。起來筆下風霜。盤石已安社稷。膏盲難理綱常。</text>
<text>已從子厚思懲咎。敢與楊雄作解嘲。宦路曾無百歲好。人情莫忘十年交。</text>
<text>有命那禁老。無求自得高。山林百歲樂。軒冕一生勞。</text>
<text>我經鴨淥三千里。公卧雞林二十年。出處閑忙俱白髮。一尊相對恨無緣。</text>
<text>萬里歸來爲老親。今年剩得鬢絲新。他鄕又見中秋月。浮世徒誇百歲人。寂寞良辰誰與語。荒凉古館暗傷神。留題壁上易磨滅。強起呼燈袖拂塵。</text>
<text>空館寥寥誰見親。獨吟詩思更淸新。對山長愧作行客。有竹不妨無主人。毀譽一時移節操。功名百歲費精神。舊題只合黃泥埽。安用紗籠強護塵。</text>
<text>如將此景入毫端。文要蘇黃字要顏。政爲居民愁賦役。寧容過客賞江山。白波靑嶂閭閻裏。赤岸銀河伯仲間。一宿樓中猶未足。扁舟他日辦長閑。</text>
<text>久宦皇都苦憶親。朅來定省喜難言。山村冷落無甘旨。笑語團圞有子孫。已與隣翁同伏臘。常嫌過客問寒暄。明春廵罷將還旆。擬掃漁磯共一尊。</text>
<text>九日黃花酒。高堂白髮親。遠遊空悵望。薄宦且因循。秋雨荒三逕。京塵漲四隣。登高猶未暇。極目恐傷神。</text>
<text>日射南窓一室虛。四年光景又冬初。久留旁舍居人換。漸老他鄕信字踈。倂食不妨沽美酒。借錢猶欲買奇書。富貧等是爲心累。自揣平生已有餘。</text>
<text>心與僑居四壁虛。理生猶似十年初。自知宦路情何薄。曾與權門迹也踈。俗物有時來敗意。明窓盡日坐看書。他年林下如廻首。正是黃粱一夢餘。</text>
<text>臘近纔呈瑞。冬溫不失和。履聲人起早。篆迹鳥留多。舊業餘書榻。歸期誤釣簑。擁爐俱是客。奈乏酒錢何。</text>
<text>到今成病奈如何。挫硬攻堅未足多。漱石先生猶自厲。防梭狂客亦能歌。已輸柔舌時還棹。豈以剛膓老不磨。唯有養生方獨妙。軟炊爛煑學東坡。</text>
<text>朔吹搖空歲暮天。颼颼老屋讀書氊。一寒到骨那能解。萬事關心只自煎。衾鐵夜深明積雪。樵山市近絶炊烟。詩人耐冷今猶古。擬訪梅花澗水邊。</text>
<text>江海歸無日。京華滯此身。未驚金馬夢。又打土牛春。曆法推三統。人情見五辛。不曾爭歲月。何事鬂毛新。</text>
<text>游宦將成老。淹留又見春。客中人事少。都下歲華新。萬國歸皇極。千官拱紫辰。椒觴久未奉。倍憶北堂親。</text>
<text>元日至人日。兒童數歲時。一年行又减。百歲豈云遅。事業南柯夢。英雄上蔡悲。何當問花柳。信馬雨絲絲。</text>
<text>輦下春風三度別。眼前世事幾番新。恠予同甲顏先老。無奈他鄕慣送人。</text>
<text>憶曾落第出京塵。詩酒淋漓興尙新。此日此情應似我。他年黃甲肯饒人。</text>
<text>三子登科古所難。高堂一笑動三韓。皇朝射策知多少。丹桂連枝又姓安。</text>
<text>偶到京華却久留。挑燈夜夜說歸休。靑山不必將錢買。只恐紅塵白了頭。</text>
<text>曾謂孤高出輩流。年來且與說沉浮。不知林下誰先去。君政求官我欲休。</text>
<text>客路逢寒食。離亭對夕暉。宦游人易老。心計事多違。四海知音少。三韓信使稀。靑山有成約。羡子得先歸。</text>
<text>雪入春分省見稀。今年已賦雪堂詩。東風御柳經寒食。頃刻花開此一時。</text>
<text>春樹無花雪有花。淸明天氣未應和。侯家醉耳寧聞此。凍死流民骨又多。</text>
<text>今朝偶上第三橋。春晚西山雪未消。恠底東風吹不力。近山麰麥有春苗。</text>
<text>肉林高處酒池深。春雪餘威不敢侵。天本於人無厚薄。民今相食是何心。</text>
<text>辭親又復客燕都。苦憶庭闈侍奉勞。謾把詩篇吟陟屺。雲山東望際天高。</text>
<text>少年辛苦寓松都。常愧慈親織屨勞。此日淸貧猶似舊。官高不必與名高。</text>
<text>幸際風雲入帝都。擬將志養慰劬勞。慈顏漸老鴒原隔。何似團圞笑語高。</text>
<text>家山萬里久無書。夢想高堂老病餘。誤信古人多養志。頗慚冬筍與氷魚。</text>
<text>曾構茅齋聚古書。當時栽種十年餘。園松偃盖應棲鶴。溪柳垂絲可貫魚。</text>
<text>一別經年謾寄書。那知弟鬢白無餘。掛冠直欲還家去。野艇苔磯對釣魚。</text>
<text>男兒須宦帝王都。若欲致身均是勞。汝識宣尼小天下。只緣身在泰山高。</text>
<text>三十年前懶讀書。虛名却嘆白頭餘。汝今當惜分陰學。富貴可求緣木魚。</text>
<text>烏頭容可白。俗眼豈終靑。遙羡明窓下。焚香寫佛經。</text>
<text>已决歸休計。秋風馬足輕。於君十年弟。已嘆二毛生。</text>
<text>舊隱溪山好。歸來萬事輕。釣筒幷酒榼。相對送餘生。</text>
<text>三韓謹齋弟。又占棘闈春。丹桂連枝秀。靑雲發軔新。百年交契密。萬里別離頻。甚欲隨君去。高堂共有親。</text>
<text>文章一變近儒先。座主篇篇儘可傳。此日三韓韓吏部。莫敎李漢獨能編。</text>
<text>游宦何須萬里行。三韓內相足爲榮。人生適意無南北。自嘆狂夫滯玉京。</text>
<text>數載燕都幸作隣。勝游不問暮兼晨。金臺南郭看山客。畫舫西湖載酒人。</text>
<text>燕山久客已知非。又送公歸且未歸。惆悵城東萬株柳。行人折盡尙依依。</text>
<text>時事去年皆破膽。賢才此日競攀鱗。起公未滿平生望。却喜行藏似古人。</text>
<text>少年豪氣不孤身。行遍天涯與海濱。登隴雖高還望蜀。游燕已遠又經秦。山攢劒閣疑無地。路入牂牁不見人。賴是王門多俊彥。曳裾談笑靜風塵。</text>
<text>天限燕雲有古關。崎嶇細路兩山間。太平此日車方軌。黃屋年年此往還。</text>
<text>夏日雲州道。新詩未用尋。風凉能却暑。雲薄不成陰。水注龍門急。山藏驛路深。時逢村舍好。忽起故園心。</text>
<text>許國身何有。成功命不侔。漢皇雖好武。飛將未封侯。苦戰知無賴。生降亦可羞。高臺㘅落日。爲爾故遅留。</text>
<text>龜協神謀定兩都。灤京爽塏世間無。已知四海車書混。誰信一天寒暑殊。滿地牛羊屯落日。逐風鷹犬獵平蕪。古今豪氣呑夷夏。匹馬吟詩愧腐儒。</text>
<text>聖人當日此龍飛。得卜神京萬世基。大駕時廵駐淸蹕。群公景從賦新詩。北隣晴了南隣雨。六月天如八月時。恠底上蒼多變化。燕山暑氣正蒸炊。</text>
<text>大闢明廷列鼎鍾。巍巍㯶殿壓崇墉。武夫角力雄如虎。詐馬跑空炳若龍。一色衣冠扶鳳輦。八珍羞膳進駞峯。願君永享升平樂。比屋多方儘可封。</text>
<text>曉餞城東露浥筵。灤京百里好風烟。家家駿馬便弧矢。處處高樓閙管絃。劉保舊居雲滿谷。李陵遺迹草連天。及菴好古詩無敵。壯觀應須子細傳。</text>
<text>世祖膺圖處。劉公定鼎謀。地高天北極。事往水東流。雲出便行雨。霜飛那待秋。儒衣元自薄。早去不堪留。</text>
<text>失道自堪笑。一生歧路中。只緣迷不遠。未至哭途窮。尼父戒欲速。斯言今謂陳。早行還落後。深愧遅明人。</text>
<text>嗟嗟玉樹倒詞林。詩酒當年託契深。豈倚少年仍得疾。却因多慮故傷心。未還郭璞夢中筆。謾指王忳腰下金。同是天涯不重見。鴒原落照恨沉沉。</text>
<text>年年此夜幾篇詩。風露凄迷透薄衣。已分勞生長作客。每逢佳節倍思歸。浮雲礙月底心性。美酒盈樽無是非。想得故山秋正熟。兒孫笑語侍庭闈。</text>
<text>勢利從來道易窮。淡交誰復有初終。一時模楷懷春叟。千首文章憶拙翁。寂寂門庭非舊日。茫茫天地又秋風。箇中鄭子最年少。此恨知公與我同。</text>
<text>妙齡同牓又同僚。世務東西歲月遙。戰藝棘闈成一夢。卜隣松逕阻相邀。雲山十載供高卧。風雨五更迷早朝。料得英雄今古意。到頭遺恨在漁樵。</text>
<text>千年文物舊松都。此日弓招起碩儒。白髮郞官今更少。先生且莫染髭須。</text>
<text>日飮黃封醉似泥。時時騎馬欲雞棲。世無韓子爭臣論。誰見溫公諫院題。</text>
<text>候吏河頭艤畫船。故人門外敞離筵。應同剖竹二千石。肯愧取禾三百廛。地接江淮饒景槩。望傾廊廟佇才賢。親交輦下多相憶。莫忘時時寄酒錢。</text>
<text>因今乘馹去。憶昔棄繻來。爲報郵亭吏。書生豈小哉。三藏䭾經去。吾今送曆來。授時幷布敎。王事更欽哉。</text>
<text>擬尋藏窖鹿。恐類守株人。郵吏應相恠。憑欄一笑新。</text>
<text>人心如其面。此言傳自古。見面不見心。不如不廻顧。</text>
<text>身世悠悠入倚樓。此樓更在國西頭。請看客裏光陰疾。樓下長江衮衮流。</text>
<text>倐爾十年別。飄然萬里行。聊將新曆日。遠寄故人情。</text>
<text>三間白屋野雲莊。一夢黃粱政事堂。壯志豈能隨手縮。高名終不與身藏。栽松歲久陰初合。種稻田腴穟更長。畎畒忘君非我輩。杖藜頻上後山岡。</text>
<text>君今忽遠適。我亦慣僑居。宦路多離別。人情足毀譽。官淸須薄俸。親老要安書。敢望留軒盖。深慙滯里閭。</text>
<text>游宦皇都幾見春。歲時常憶北堂親。可憐此夕燈前影。正是當年闕下身。草閣應同黃閣貴。錦衣爭似綵衣新。明朝五十行知命。莫作東西南北人。</text>
<text>去年此日在皇州。袍笏隨班拜冕旒。覲省桑鄕殊寂寞。北堂椒酒又何憂。</text>
<text>五十而知命。今年感聖言。區區爭尺寸。役役度晨昏。祗是爲身計。何曾報國恩。從玆不稱夭。萬事付山尊。</text>
<text>五十而無聞。今年愧聖言。文章眞手拙。利欲竟心昏。竊位頻霑祿。渾家謾被恩。後生誠可畏。肯伴擧匏尊。</text>
<text>新年風雪斷人來。三日山扉掩不開。臘酒浮蛆春滿室。綵衣堂上獻深杯。</text>
<text>此行眞欲賦歸來。便好茅堂勝處開。半斷樹根仍作枕。曲防溪水爲流杯。</text>
<text>百年心事一扁舟。自笑歸來已白頭。猶有皇朝玉堂夢。不知身在荻花洲。</text>
<text>歲晚江山復舊遊。從今直欲理漁舟。先生比我年顏少。努力匡時到白頭。</text>
<text>提擧先生義最高。不將門戶闘奢豪。料應移病年來數。詩酒從來懶笏袍。</text>
<text>行看流水卧看雲。得句時時獨憶君。出處從來偶然爾。爭敎移勒北山文。</text>
<text>內相榮無比。高堂喜莫涯 。山村人事絶。應恠賀書遅。</text>
<text>西游十載不還鄕。忽入薇垣姓字香。玉詔頒恩來絶城。綵衣稱壽上高堂。</text>
<text>慈親八十始來歸。定省晨昏志莫違。夢裏紅塵吹白髮。稼亭南畔有漁磯。</text>
<text>爲緣淸讌作新亭。鳳舞龍蟠抱地形。山近烟嵐濃似幄。簷虛花卉疊成屛。從今勝集傳松麓。自昔高懷在菊庭。世事紛紛當掩耳。客來痛飮不須醒。</text>
<text>曾見東君卷旆廻。却留妖艶滿園開。宦途誰是看花伴。縱使招呼不肯來。</text>
<text>尋花痛飮戴花廻。爲是今年不再開。科得殘紅應滿地。豈容俗子扣門來。</text>
<text>井底微陽廻。枝間花意動。瓊苞不易坼。霜蘂已堪弄。的皪早偸春。輕盈巧耐凍。性鍾氷雪淸。境絶輪蹄閧。頗訝玉皇居。時令月姊從。芳心趁臘開。皓態出天縱。小杏視兒孫。蟠桃爲伯仲。故譏松得封。應鄙橘包貢。月上影彌踈。雪低枝自重。那容粉蝶媒。未見黃鶯哢。本在衆芳先。宜無妖艶諷。和鉛畫莫當。綴席飮堪痛。節物似西蜀。風光想南雍。宛逢姑射姿。怳結巫山夢。誰自嶺頭移。幸玆園裏種。吳姬競學粧。越使遠飛鞚。旣費神功多。敢將凡卉共。脩竹謾成龍。孤桐空遅鳳。淸香度淺溪。秀色明寒洞。欲盡寫幽奇。方知筆塡瓮。</text>
<text>自笑豈宜紆紫綬。人譏又欲選靑錢。先生當日獨知我。每憶相尋到海邊。</text>
<text>百年事業短檠燈。任重掄才愧不勝。却羡先生忘世味。尋僧日日學三乘。</text>
<text>官班過望心常愧。計活如初老更貧。安得飄然拂衣去。溪山勝處伴高人。</text>
<text>官大貧如舊。身忙老已侵。何時對山坐。欵欵細論心。</text>
<text>天寒破驛少人烟。下馬昏昏睡馬韉。夜半酒醒仍夢覺。宦情離思共悠然。</text>
<text>廻首松都已杳然。萱堂更在海南邊。吾生屢度慈悲嶺。此去還非少壯年。絶頂僧房埋積雪。荒林驛舍鎖寒烟。題詩欲寄諸心友。凍筆如錐不着牋。</text>
<text>重來轉覺舊游稀。九陌塵埃易滿衣。虛淨堂前數株栢。歲寒忙待主人歸。</text>
<text>世事看來眼冷。年光變處顏緇。爲破貪嗔癡戒。未成歸去來辭。</text>
<text>宦游又到帝王都。薄俸官閑酒可沽。正是故山秋不熟。啼飢時復念妻孥。</text>
<text>游宦皇都意未闌。滿天風雪到燕山。請君且勉三冬學。他日功名不放閑。</text>
<text>城南池館卽仙家。滿意靑山滿眼花。恨我未能陪杖屨。紅塵白髮走京華。</text>
<text>去國遲遲又此時。先生何惜送行詩。應嫌老簿渾閑事。薄宦東西慣別離。</text>
<text>提擧先生義更高。新詩往往帶雄豪。也應對酒團圞語。笑殺朝天雪滿袍。</text>
<text>世間誰似麴生眞。曾遣渠來慰我貧。醉裏怱怱未暇謝。旅窓空夢瓮頭春。</text>
<text>十五年前淸禁游。一時文會最風流。醉狂漸减知無奈。况在他鄕易白頭。</text>
<text>東來言語豈皆眞。不覺今朝一笑新。後進決無如仲氏。何人奪職與何人。</text>
<text>國若起公多所賴。公如當國亦應勞。草庭花發樽如海。滿座賓朋笑語高。</text>
<text>恨不相邀到錦筵。此心耿耿有蒼天。星山風俗年來惡。政似龔黃却拂然。</text>
<text>吾生豈意辦文筵。暗裏安排有老天。世事邇來尤可厭。只思相對醉陶然。</text>
<text>胄庠文物盛唐虞。有子爭敎守海隅。聞說先生朝北闕。可令豚犬執鞭無。</text>
<text>重到皇城又見春。紅塵依舊鬢絲新。翻雲覆雨何時歇。勢利如今更誤人。</text>
<text>高堂九十親無恙。故國三千路已賖。按轡又窮閩粤遠。驛程無處不飛花。</text>
<text>一身存沒寄安危。此日那堪爲國悲。紀德異時窮竹帛。質疑無處覓蓍龜。勤勤濟物閑中藥。往往驚人醉裏詩。恨不壽公留數歲。三韓會有太平期。</text>
<text>有恩未報可無嫌。道似先生尙典籤。看取英雄古今事。不如松菊醉陶潛。</text>
<text>九陌紅塵午日烘。閉門看畫意無窮。何時着我孤舟去。獨釣江天暮雪中。</text>
<text>十年儲有道。兩界會相關。出納當須吝。收藏本自艱。智生朱墨外。計在白黃間。言利非吾事。躬耕憶故山。</text>
<text>紅腐相因日。淸廉並進時。吏無爭鼠耗。帝亦念民飢。河溢公田沒。陽驕農事遅。弘羊死已久。天意杳難知。</text>
<text>年過五十可知非。尙爾馳名何大癡。了了聡明隨日减。凉凉行止與時違。人譏鼻赤因耽酒。自識髯霜豈爲詩。更是家貧親亦老。百般心計不如歸。</text>
<text>喬木東韓有世臣。年來不慗嘆何頻。竹軒風月三千首。鐵卷山河五百春。自是銛鋒能挫物。不妨偉量解容人。燕臺聞訃已成哭。此日題詩恨轉新。</text>
<text>禮義門中詩酒塲。黑頭功業笑馮唐。不知造物將何意。人不如公老更強。</text>
<text>騎虎方知却下難。吟詩驢背苦求官。恠哉造物多機變。暗裏敎人倒屨冠。</text>
<text>經濟隨時有易難。人心只願作高官。如今自揣眞無用。悔不當時早掛冠。</text>
<text>語涉荒唐頗不經。細觀寧昧此心靈。莊周未必非胡蝶。夢覺殘燈入夜靑。</text>
<text>金君自少號通經。筆力年來似巨靈。好折燕山一枝桂。莫嫌鬂未十分靑。</text>
<text>銀杯施與雨花天。藏在龍宮定不遷。還我木瓢眞率好。任他金椀富豪全。淸貧更覺心如水。爛醉何妨面洒泉。唯有詩魔推不去。感時懷古苦相緣。</text>
<text>相國知名早。夫人配德光。死生皆有命。富貴更堪傷。丹旐春風拂。香匳曉月歲。恩封自天子。赤縣遠流芳。</text>
<text>忽然相會見天眞。一話前游酒一廵。着眼江山隨處好。關心世事幾番新。白頭萬里還鄕日。紅粉三行滿座春。莫笑稼亭偏老拙。從來不解使錢神。</text>
<text>螗欲捕蟬寧顧後。鷹如逐雀要當前。一聲師子百獸廢。社鼠城狐尤可憐。</text>
<text>海上靑山小草堂。豈期同擧菊花觴。白頭猶未成歸計。宦路逢人感嘆長。</text>
<text>秋盡荒林不見花。忽驚車騎到山家。須知喝道殺風景。竹外柴門小逕斜。喜見門生有探花。公來此日共還家。白醪黃菊崇文洞。不覺僛僛舞袖斜。</text>
<text>任隨責重慙尸祿。身與心閑慕隱居。安得南游携數客。海邊佳處結茅廬。</text>
<text>扶餘四詠四方傳。訪古應須棹酒船。不負松亭居士約。更邀林邑使君賢。傍江臺館開圖畫。入夜魚龍舞管絃。農月縱無腰笏令。廻橈豈敢小留連。</text>
<text>驛名不合作桃源。破屋荒林不記門。過客乞靈楓岳去。可能分福與黎元。</text>
<text>去歲中秋漢陽府。孤斟獨詠正無聊。每嫌馬上逢佳節。共識人間有此宵。露濕衣巾寒縮縮。風吹鬂髮白蕭蕭。明年見月還相憶。路指關東山水遙。</text>
<text>覆轍誰能後戒前。泰封遺跡舊山川。勸王遠狩非良策。只爲姦臣不畏天。</text>
<text>背山官舍畫屛前。跬步登臨百里川。置酒更逢賢太守。勝遊佳節正秋天。</text>
<text>山圍古縣增秋氣。風打踈林助雨聲。夜半夢驚仍不寐。計程纔過鐵原京。</text>
<text>秋入金城錦不如。千崖萬樹得霜初。林間老屋流亡外。山上磽田賦稅餘。莫厭使華紛傳遽。惟嫌吏弊巧侵漁。閑遊似我猶相擾。深愧淵明獨愛廬。</text>
<text>路過通溝境漸奇。任敎羸馬故遅遅。人行嶺上步虛處。雲在山腰行雨時。自愧老來還試險。却從閑裏更思危。王尊忠國王祥孝。只解尋幽也大癡。</text>
<text>欃天雪色放神光。天子年年爲降香。一望平生心已了。不須深處坐繩床。</text>
<text>玆山恠恠復奇奇。愁殺詩人與畫師。更欲登臨最高處。噬臍脚力未衰時。</text>
<text>曉霧難分跬步前。日高淸朗謝龍天。雲連山遠西南北。雪立峯攢萬二千。一見便知眞面目。多生應結好因緣。晚來更向蓮房宿。溪水松風捴說禪。</text>
<text>絶嶺橫空鴈過難。嶺頭廻首一長歎。從敎雲霧埋楓岳。我已登臨恣意看。</text>
<text>往來二度宿通溝。不獨民勞客亦羞。唯有主人言可喜。近山禾稼勝前秋。</text>
<text>田薄何曾入勢家。西成今歲氣尤和。地偏過客應來少。山好居人却厭多。北嶺重關牢鐵鎖。南江一帶漾靑羅。丁寧遺戶且安業。聖德如今海不波。</text>
<text>此州風物冠東州。一道山川欲盡頭。自古民心思樂土。鐵關雖鎖豈能留。</text>
<text>獸窮則搏更猖狂。可歎開門納虎狼。腰下金符亦安用。險關只合一夫當。</text>
<text>國本無人賊有心。關門直下幾千尋。縱然漂杵燕歧血。竟使良民怨至今。</text>
<text>誰令變起不虞中。拊髀橋前往事空。宇內已瞻新化日。海隅猶有古淳風。仙遊處處同玄圃。俗尙家家事梵雄。須信民躋仁壽域。太平天子厭興戎。</text>
<text>萬頃蒼波一葉舟。好風吹我到瀛洲。傍人莫恠怱怱過。骨未仙時不敢留。</text>
<text>百頃湖心孤嶼靑。詩人增損作新亭。重來載酒須千斛。不待風吹骨已醒。</text>
<text>瘦馬羸童路更長。孤村破驛正荒凉。若爲富庶關東路。每遇奇觀醉一塲。</text>
<text>關東到處是方瀛。海上秋山列錦屛。此是神仙舊遊地。扁舟緩緩傍長汀。</text>
<text>貴人堂上已登瀛。羅綺香熏孔雀屛。瘦馬書生多好事。攀緣疊嶂與廻汀。</text>
<text>勝景安能集大成。此湖應似伯夷淸。水涵天宇澄心碧。山倚秋空刮眼明。如見雲間絳節影。時聞月下玉簫聲。丹書斲了還依舊。羞對仙蹤說世情。</text>
<text>縣官銜必勸農兼。田野多荒口不添。郭外靑山如欲訴。客來故故入前簷。</text>
<text>白頭報國日猶長。喜及身閑訪衆香。因過關東探勝景。道邊黃菊近重陽。</text>
<text>城接山村事事幽。峯巒邐迤樹林脩。路窮更傍千尋海。軒逈如登百尺樓。卯簿吏閑常早散。星軺驛急未曾休。考雖下下庸何害。撫字心勞一道州。</text>
<text>安相情懷黃鶴月。李生行止白鷗波。重來此地誠難必。空聽關東一曲歌。</text>
<text>道傍奇絶石爲臺。過客何甞特地來。喜我閑遊登覽久。主人况復勸深杯。</text>
<text>李君起廢事超前。敗瓦書存天慶年。棟宇已同全盛日。閭閻還有太平烟。滿簾秋氣山圍屋。隔岸濤聲浪接天。寄語新除賢太守。隱之何害酌貪泉。</text>
<text>老我才踈偶在前。先生氣銳更芳年。國恩未報深如海。世味先知淡似烟。夢裏寒松叢石路。詩中細雨菊花天。幾廻遇勝苦相待。明日分程向酒泉。</text>
<text>絶景由來下筆難。或因未暇卸征鞍。此亭不在寒松下。自是無人着眼看。</text>
<text>亭外峯巒擁縣門。檻前洲渚抱漁村。碧波可染衰髯白。淸景能醫病眼昏。三島茫茫天共遠。百川浩浩海幷呑。若爲對此忘機坐。不校人間有達尊。</text>
<text>懶踵金鋪畫戟門。閑尋翠竹白沙村。東溟浪靜天逾碧。西塞山高日易昏。偶作勝遊殊可喜。欲談時事却成呑。古來觀海難爲水。井底何人妄自尊。</text>
<text>我行佳節更豐年。醉倒臨瀛別洞天。山自北來靑未了。海爲東極浩無邊。鏡湖載酒搖明月。石竈煎茶颺紫烟。但自不逢苛政虎。州民元是一羣仙。</text>
<text>意專尋勝景。早出故城門。仙去松亭廢。山藏石竈存。人情有今古。物像自朝昏。不是曾來此。聞言謂不根。</text>
<text>來擁紅旗返火城。使華遊賞稱人情。自甘野服偏蕭散。猶喜詩編及老成。夏永倚風攀檻立。夜深乘月信舟行。安能擅此湖中景。狂客狂名繼四明。</text>
<text>爲尋佳景度危峯。海闊天長眼界空。心與勝遊常不足。詩當絶景却難工。臺臨出日扶桑曉。寺在廻巖古木風。想見夜深僧入定。龍王來看佛燈紅。</text>
<text>愛竹何須問徑圍。此君稱謂未應非。招提翠密不知處。唯見斜陽僧獨歸。</text>
<text>巖底成潭是大川。巖頭直下視茫然。州人欲取潭心月。知有淳風不變遷。</text>
<text>江上靑山山下村。太平烟火不關門。居民豈識江山好。早起營生直到昏。</text>
<text>十里人家挾一灘。往來橫木渡狂瀾。宦途失脚危於此。有足何曾却立看。</text>
<text>渠家姊妹有娥眉。夜績辛勤作嫁衣。愛汝生來無念慮。披簑橫笛任牛歸。</text>
<text>相思寧復勉加飧。婦餉夫耕了世間。以色事人多見棄。顏華一去不曾還。</text>
<text>長江如練寫秋空。俯瞰吟詩日已紅。但道游魚淸可數。區區屈指與癡同。</text>
<text>官舍僧房纔隔壁。砌花窓竹共成叢。上樓無偶聊相喚。非爲顚師有道風。</text>
<text>馬首關東路欲窮。奇觀過眼旋成空。一燈古館連江雨。九月荒城落木風。寂寞舊交聞笛裏。蹉咜世事倚樓中。幾人塵土懷淸賞。魚在深池鶴在籠。</text>
<text>日上扶桑照兩間。一邊星斗尙闌干。風磨雨洗毫端淨。霧散雲收眼界寬。自笑世情思測海。仍敎學術解觀瀾。紛紛南北多星使。莫作尋常傳舍看。</text>
<text>訪古秋風馬首東。喜看欝欝蔭亭松。幾年心爲尋眞切。千里糧因問道舂。厄絶斧斤經漢魏。材堪廊廟擬夔龍。倚欄不覺沉吟久。拙筆難形萬一容。</text>
<text>江上人家竹外村。奇觀左右儘逢原。重游白髮驚親友。數點靑山隔故園。城控滄溟風頗惡。地連暘谷氣常溫。偶題詩句宜塗抹。豈要流傳衆口喧。</text>
<text>此亭光價倍於前。詩老命名延祐年。典簿獨游人不識。不慚操筆答雲烟。</text>
<text>足迹平生萍共浮。夢中時復倚樓頭。題橋一去三千里。佩印重來二十秋。松似郊迎皆偃盖。水堪漁隱有輕舟。他年儻遂東山志。好在紅粧淚莫流。</text>
<text>敢將晝錦託歐陽。縱得歸來去又忙。蜀郡前驅看負弩。會稽除道哂腰章。北軒天闊滄溟黑。西嶺秋深草樹黃。休向離亭先洒淚。感時懷舊已無腸。</text>
<text>田腴地利帶魚塩。只恐臨民頗不廉。古館何人能起廢。腐椽殘瓦落前簷。</text>
<text>國無新法撓茶塩。更遣才能按且廉。民病如今在何處。沉吟落照入虗簷。</text>
<text>鳳來何必九成音。龍化還勝點鐵金。春筍無端穿壁去。短墻南北剩分陰。</text>
<text>薄宦非吾志。閑居在晚年。對山忘歲月。栽竹引風烟。淸露蹲鴟圃。黃雲沒鶴田。愧予名所誤。鞍馬到華顚。</text>
<text>白頭驚會面。靑眼早忘年。世事東流水。親朋四散烟。卜隣應有地。歸老尙無田。每憶松巒下。相尋發酒顚。</text>
<text>花開花落鬢絲加。百歲春光一鳥過。此日此軒還寂寞。滿園踈木夕陽多。</text>
<text>星山形勝定飛來。山滿高樓水遶臺。喬木舊廬懷世德。落霞孤愧凡才。官閑不害紅裙醉。賦足何愁白紙催。更擬百花軒裏宿。一簾香霧錦成堆。</text>
<text>事過是非方有定。時來品物各流形。今人不賦緇衣什。還使今人說草亭。</text>
<text>挑燈擬話當年意。照鏡俱非昔日形。道枉且嫌東道冷。明春特地訪江亭。</text>
<text>天道循環曾不息。人心機變亦無形。北堂萱草南江月。高卧乾坤一稼亭。</text>
<text>竹嶺東南第二程。要衝何日斷人行。已嫌上下爭科歛。更怯朝昏管送迎。過客毋輕生喜怒。遺民儻幸見昇平。欲留詩句還愁絶。古館頹簷夕照明。</text>
<text>半百光陰寄旅亭。還家鬢髮里閭驚。又因訪古關東路。仍得尋詩海上城。山好有時成小駐。年豐到處喜相迎。壁間名字休磨去。認取吾儕事筆耕。</text>
<text>蕭條小縣似郵亭。壁上看詩喜且驚。路險何曾邀使節。人閑更覺遠州城。當門老樹知誰種。捲箔靑山不待迎。已厭問津思卜築。世無沮溺耦而耕。</text>
<text>四塞路幽險。高車豈肯來。屋依喬木老。軒傍好山開。樂藉殘紅粉。賓階點綠苔。興闌無秀句。不是乏詩材。</text>
<text>勝游無險易。偶向錦溪來。𣂈确行方盡。紆餘望忽開。雨聲深巷樹。山影滿庭苔。敎養是誰責。地靈生異材。</text>
<text>與時興廢見民情。古縣重來忽眼明。已變草萊爲黍稷。更敎荊棘化軒楹。敢期有客賡詩句。却喜無人識姓名。奉國持家只如此。窮鄕何害出公卿。</text>
<text>曾誨螟蛉在泮宮。閑居猶欲振儒風。要談六籍排邪說。吾道寧專筆硯功。</text>
<text>十里靑山一畒宮。侁侁童冠舞雩風。卜鄰甚欲論吾道。尸素年來愧食功。</text>
<text>宦路幾千里。交情三十秋。相逢知不遠。俱在海南頭。</text>
<text>高絶曾聞海岸山。偸閑得得恣登攀。人從天降梯千尺。僧與雲分屋半間。禪寂固知猶見縛。世緣那得敢相關。翠微何日容吾住。竹杖芒鞋日往還。</text>
<text>尋山本不爲尋仙。千里游觀豈偶然。浩劫因緣歸內院。上方世界控諸天。鶴來曾構岩頭閣。龍去猶存石眼泉。深愧香山白居士。未能結社已華顚。</text>
<text>對山不浪出。採藥偶忘還。甚欲題凡鳥。草堂猶未關。</text>
<text>爲訪名山此地過。江橋分路入烟霞。歸來歇馬竹林下。一樹山茶猶未花。</text>
<text>春到靑丘日欲中。勝遊要及未農功。爲尋海上蓬萊境。因訪人間覩史宮。危構簷牙磨北斗。法音鐸舌語東風。更思杖屨窮幽絶。滿壑烟霞路易窮。</text>
<text>身閑勝景恣游尋。只恨無人可說心。豈料普光精舍裏。挑燈共聽坦師琴。</text>
<text>偶向狀元坊裏行。舊居斜日入前楹。每魁塲屋群龍闘。獨步才名一鶚橫。厭世公曾歸碧落。卜鄰吾欲斸黃精。地靈人傑言堪信。看取公卿衮衮生。</text>
<text>幾度思君欲遠尋。相逢却未細論心。年來厭聽人間事。洗耳須憑月下琴。</text>
<text>夢想南游自昔年。登臨萬慮散如烟。幾番過客隨風絮。百歲浮生赴海川。兜率山光淸可挹。蓬萊雲氣遠相連。欲留詩句吟還苦。莫比騎驢孟浩然。</text>
<text>滿頰春光滿鬢霜。風流晚歲似張蒼。世間那得先生樂。更有靑山繞盡堂。</text>
<text>猗猗高節傲風霜。枝葉扶踈刻水蒼。墨戱敢煩揮妙手。稼亭中作此君堂。</text>
<text>亭好那容俗客過。風軒四面滿池荷。重游要趁花時節。醉聽靑娥一曲歌。</text>
<text>小齋新構寂無隣。淨几明窓絶點塵。茶椀莫敎纖手捧。堂中自有白衣眞。</text>
<text>崖頭紫石疊成臺。海色天光萬里開。策馬忩忩看不足。扁舟載酒要重來。</text>
<text>淺山屛擁梵王宮。山外人家聽暮鍾。到此自然心境靜。不須辛苦住高峯。</text>
<text>狀元崔李才名大。界首全羅氣象雄。過客休誇金紫貴。公卿多出一鄕中。</text>
<text>典薄先生成酒癖。訥齋相國號詩雄。靑春白日完山道。萬事都休一笑中。</text>
<text>失馬已曾知禍福。瞻烏未可辨雌雄。詩壇張相能居右。酒聖李生時復中。</text>
<text>遊遍名山尙慊然。却來京浦久留連。雲遮古寺尋僧路。風阻長江送客船。草屋雞栖眞可陋。島夷鼠竄亦堪憐。紫汀花發無多日。盡舸紅粧逐少年。</text>
<text>休官却易卜居難。我縱歸來尙未安。誰似先生擅山水。更無俗事敢相干。</text>
<text>我行眞是作閑游。遇水逢山輒少留。津吏不知投紱客。靑衫白板候沙頭。</text>
<text>我欲卜居滄海濱。漁村到處盡堪憐。此家有酒仍多竹。題壁何須問主人。</text>
<text>十載風塵夢釣舟。此身今在白鷗洲。但將細馬馱紅粉。安用元戎擁碧油。撲地閭閻無虐政。傍江亭榭足高游。題詩盡是同年客。千首曾輕萬戶侯。</text>
<text>重來烏得獨無情。當日佳人白髮生。怨淚滴殘將繼血。離歌凄斷不成聲。關山鞍馬何曾歇。花月樓臺捴有名。從此丹陽添樂府。新詞一曲倚淸平。</text>
<text>客路春風醉不歸。笙歌緩緩夜遅遅。竹西樓逈月參差。行樂雅宜無事地。尋芳却恨未開時。他年誰折狀元枝。</text>
<text>鐵騎排江岸。紅旗出郭門。遨頭來此送賓軒。賓從亦何繁。水色搖歌扇。花香撲酒尊。但無過客閙晨昏。淳朴好山村。</text>
<text>是處花多少。君家酒有無。人間紅紫已難留。曾見襯庭隅。世事將頭白。餘生業舌柔。携壺日日渡溪流。藜杖不須扶。</text>
<text>有客登仙閣。何人棹酒船。宦遊不覺到天邊。江路草芊芊。極浦低紅日。孤村起碧烟。離情詩思共悠然。歲月似奔川。</text>
<text>自昔聞浮海。吾今信望洋。有時風靜鏡磨光。一色際窮蒼。絶島知誰到。孤帆爲底忙。從敎日本是殊方。三萬里農桑。</text>
<text>寶靨明珠顆。銖衣霧縠紋。白蓮嘉瑞豈虛言。時有異香聞。客枕涼如水。禪燈耿破昬。誰言儒釋不同論。到此任朝曛。</text>
<text>山雨花浮水。江晴月滿汀。古人詩眼此爲亭。誰敢換新銘。去國心猶赤。憂時鬂尙靑。漁歌政欲共君聽。驚起翠毛零。</text>
<text>地勝仙遊密。雲開世路通。依俙羅代兩仙翁。曾見畫圖中。舞月婆娑白。簪花爛熳紅。欲尋遺迹杳難窮。須喚半帆風。</text>
<text>玉葉收銀漢。氷輪溢桂華。高峯礙月故峨峨。不待影欹斜。逸興逢淸夜。高吟愧落霞。恒娥竊藥不歸家。風露濕纖阿。</text>
<text>古木多寒籟。虗簷剩晚涼。秋聲無處不鳴商。况是客程佳節過重陽。詩壁籠紗碧。歌筵舞袖香。官奴已老尙新粧。幾見使君遺臭與流芳。</text>
<text>詹農祥之晨正兮。嚶九扈其和鳴。躬錢鎛以俱往兮。日與雞而俱興。甘雨至而及時兮。嘉苗起而懷新。乃芟蕪而立良兮。寧塗潦之勞吾身。竢堅實以一飽兮。猶有虞於乾溢。庶徵時而不忒兮。始不負其勤力。黍稌坌其登塲兮。信秋成之可樂。必勞勩而後得兮。可一日之不作。余昔偃於田廬兮。樂與苦其相參。何釋耒而紆緩兮。視力田而有慚。齒髮颯其衰莫兮。盖欲歸而無所。子方興而致用兮。遽遐思於農畒。屹環堵之危亭兮。期作勞以自營。奉菽水而怡顏兮。或高廩之可盈。彼老農之爲智兮。非聖人之不如也。念民事之艱難兮。不敢怠而逸居也。又爲之歌曰。東海之壖。子所田兮。出作入息。樂有年兮。非帝之力。孰我安兮。彼君子兮。不素餐兮。</text>
<text>東方有一士。客養千金軀。束帶候鳴雞。出則陪文輿。代耕本非望。蹔與園田踈。園田日夢想。投冠旋舊丘。興言在玆春。新疇復應畬。田父有好懷。過門更相呼。披草共來往。履歷周故居。悠悠待秋稼。時還讀我書。雖未量歲功。棲遅固多娛。此事眞復樂。此語眞不虗。餞送傾皇朝。歸子念前塗。前塗當幾許。直至東海隅。古時功名士。事事在中都。遙遙沮溺心。君情定何如。</text>
<text>下武維聖元。思文溥漸被。宅燕土芒芒。海外同文軌。棫樸枝芃芃。行葦葉泥泥。菁莪盛辟廱。芹藻彌泮水。藹藹多吉人。共惟君子使。信彼三韓山。宛在滄溟沚。畇畇陽坡田。廼場廼彊理。中田有新亭。簷宇翼如跂。其居何人斯。有美譽髦士。士也東方英。考盤衡門裏。家世好稼穡。代食維寶此。請學匪其功。素餐是所耻。力民務昬作。黽勉畏從仕。帝曰咨臣工。干旄擧鄕里。賓興歌鹿鳴。飮餞鴨江涘。奔然來上國。折風弁有頗。川陸阻且長。行邁日靡靡。南宮士如林。三捷獻長技。射策揚天休。穿楊反四矢。聞望冠黃甲。龍光動丹扆。從祿毗玉堂。靖恭閱國史。載離幾寒暑。悠悠憶桑梓。婦兮賦釆綠。母也嗟陟屺。徂東拜省郞。錦衣爛玼玼。言秣果下駒。還車載行李。有暳列宿光。煌煌照東鄙。維彼九都人。瞻言佇相俟。於焉暫逍遙。畫諾聊與爾。王猶固允塞。訏謀成亹亹。退公思明農。民勞曷其已。三復七月篇。永言衣食始。方春靈雨零。夙駕催擧趾。楚茨斯載芟。大田有良耟。嘉種得黃茂。耰播亦勤止。厭厭實含活。綿綿或耘耔。野餉載筐筥。左右甞旨否。於皇新畬間。終善無遠邇。有稻有來牟。有秬有穈芑。有瓜有菽荏。有穜有穋䄫。有黍方與與。有稷又薿薿。懞幪旣堅好。栗栗少糠秕。秋穫庤錢鏄。薄言往觀視。或積若丘崇。或密若擳比。築塲納千廂。開室儲億秭。炮羔御賓客。釃酒衎祖妣。張仲齊孝友。吉甫同燕喜。所願屢豊年。多受上帝祉。父母壽而康。黃髮更兒齒。勉勉佛仔肩。一方是綱紀。率時海隅氓。世奉明天子。</text>
<text>羲仲賓出日。平秩東作事。李君朝鮮人。稼亭名有自。敦本崇禮敎。有年可立致。負耒非無心。乘桴或有志。</text>
<text>畫省郞官鬂髮靑。歸來學稼葺新亭。玉堂視草曾頒燭。綠野耘苗尙帶經。日出扶桑烟漠漠。春生孤島水冷冷。拂衣便欲從君逝。白帽風流謁管寧。</text>
<text>使君結屋傍西疇。冠盖時從野老遊。暘谷官因東作重。神農書自遠方收。桑麻地燠民時早。稉稻秋香海島幽。鳳閣故人天上望。三韓蒼翠隔神州。</text>
<text>三韓雲麓好歸田。員外新亭納海天。北省難留靑瑣客。東人爭迓綠江船。花開百濟春山裏。雞唱扶桑曉日邊。報國但知農務急。還鄕始覺歲華遷。盡鋤蔓草脩塲圃。多種良苗備粥饘。射鴈偶陪王子出。跨牛仍學牧童鞭。桑陰負耒衣沾雨。松外憑闌帽拂烟。長恐園林鶗鴂至。不妨窓戶桔槔懸。兒孫喜向三冬學。婦女能歌七月篇。露冷芙蓉懷上苑。雲黃𥝧稏慶豐年。時時欵客開家釀。歲歲輸官割俸錢。却笑蘇秦無二頃。貂裘塵土朔風前。</text>
<text>三韓山下黃金產。五色雲中瑞錦窠。好是秋來粳稻熟。安時應有吉祥歌。</text>
<text>春風臺榭飛紅雪。夜雨陂塘生綠波。讀罷賢良方正策。逢人又說力田科。</text>
<text>白馬金鞍紫玉珂。春來亭上是行窩。國人共說新員外。學得中原語較多。</text>
<text>重戴當年蘇骨多。國王何日賜韓娥。春風馬上閒來往。學唱天山踏踏歌。</text>
<text>底是京城離別後。更無一字問如何。故人天上相從處。不及當年一半多。</text>
<text>三韓山前春草綠。柘枝連村桑滿谷。大牛飯罷礪雙角。小犢跳梁野如鹿。夜來東原雨新足。九扈向人催布穀。歸佐明王理藩服。土膏初起如雪沃。淺種深耕貴勻熟。豈獨勤身化成俗。要使扶餘皆菽粟。新亭翼翼滄海濱。手持酒肉親撫循。鳴竽擊鼓更吹豳。大田多黍高過人。車載輦負聲轔轔。甌婁汙邪錯雜陳。露處有積居有囷。欝金煮酒旨且醇。葵羹香飰調酸辛。句驪唱歌田畯神。我有炰炙供嘉賓。醉來欹帽更迭舞。韓娥拍手山月吐。</text>
<text>天官初候景。稅野待新晴。海上人耕早。雪中春草生。荷鋤忘吏役。掩戶愛香淸。還省京華日。朝服祀蒼精。</text>
<text>同年方貴顯。常懷隱者情。時從粉省出。自尋黃鳥耕。春陽初泛野。小雨逈遮城。想子還釋耒。芳尊誰與傾。</text>
<text>我家楊廣道。釋耒仕王京。挾策西游去。久住鳳皇城。大君懷遠臣。令臣官玉署。內省聊淹留。還思故鄕去。雞林分省治。拜詔作新郞。田園應不遠。乘暇日旁皇。靑山環館舍。淥水界溝塍。我宇多隣並。耕耘殊未能。牽牛耕麥隴。穫刈敢妨功。佃夫勤已久。登塲我稼同。束髮讀經史。入仕習華言。耕鑿思帝力。新亭立高原。蘭省多花卉。叢叢香色殊。那知新亭下。飮食多所需。播種效古書。閒田日以墾。鳴珂趨省府。從容敢忘本。</text>
<text>朝馬年年響佩珂。歸畊故里樂如何。扶桑日近收成早。鴨綠江深灌漑多。翠釜香粳瓊作粒。錦囊春繭雪生波。郞官署在新亭側。釋耒無妨日一過。</text>
<text>古人重畫一。今人好變更。法令牛毛細。黔蒼魚尾赬。嗟嗟遠游子。爾心胡不平。平生多爲口。慣作東南行。逶迤過上黨。千里到韓城。道途多所見。感嘆由中生。十里五里間。馳傳紛可驚。下馬立道側。過眼知流星吾疑將德音。布玆南畒氓。或云筭閒口。抽錢及孤惸。或云籠山野。割地歸兼幷。訟牒方組織。逃戶連欹傾。皇華豈謂是。聖人著之經。忽詠大東詩。兀如未解酲。先王勤且儉。四方始經營。山川各有界。租稅豈無程。孔氏罕言利。孟子惡交征。時當春雨後。布穀間關鳴。不見田頭饁。誰從水際耕。我欲買山去。鑿翠開風欞。園中養松竹。門外種稌秔。茂樹坐欝欝。淸泉飮泠泠。日讀洗心經。無令世故嬰。尺地入金穴。何處安柴扃。所以事奔走。終歲不得寧。念我掌書郞。靑衫倦送迎。此亦眼所見。彼亦耳所聆。知君常對此。意氣何崢嶸。君心一寸丹。君鬢十分靑。他年廟堂上。手調殷鼎羹。吾詩儻不棄。以爲座右銘。</text>
<text>吾生好遠游。山水極深幽。都下數閱月。江南十經秋。自訝今日計。賃屋久淹留。窮通要有命。強顏何所求。孀親亦已老。故山歸夢稠。君看富兒門。不容吾輩流。</text>
<text>妾本寒門子。荊釵居白屋。美質天所生。兩臉知赬玉。自倚傾國艶。乃與世人踈。五陵多年少。過者皆停車。一笑肯輕賣。千金且不收。以此自愆期。歲月長江流。西風昨夜至。莎雞鳴露草。紅顏恐消歇。時過不再好。</text>
<text>生不識人面。長年在深屋。一爲色所誤。反遭珉欺玉。憎愛古無常。朝恩暮乃踈。悒悒詠秋扇。望絶登君車。金牀爲誰拂。繡被久已收。閨空寒月落。但見螢火流。沉憂暫成夢。依俙闘百草。世無相如才。誰令復舊好。</text>
<text>秦皇虎視萬國奔。剗滅古道愚黎元。豺狼當途誰敢行。天地閉塞雲雷屯。淮陰少年侮人傑。令出胯下如出門。漂母有眼哀王孫。千金思酬一飯恩。望夷禍起秦失鹿。天下共逐何紛紛。是中劉項號疾足。楚歌半夜雄雌分。王孫功大壓蕭曹。東收西取囊乾坤。當時忠義猶可慕。蒯生計輟無復言。鳥盡弓藏語已悲。漢家恩薄王孫寃。王孫休嫌噲等伍。天亡豈獨烏江濆。更欲乞飯那可得。空令萬古哀王孫。</text>
<text>東自鰈海西蓬婆。野無氛祲水無波。此豈龍飛萬物覩。澤及禽獸兼蚊鼉。明堂大闢布王政。欝葱佳氣纏四阿。堯民煕煕自於變。寧將仁義勞漸摩。黔蒼但期事耕鑿。班白不復知差科。聖朝雖已不好武。有事徑須橫劒戈。蕞彼闍婆不解辮。淺狹那容比管蟸。淮陰受鉞子房籌。餉饋不及煩蕭何。張帆擊皷駕高浪。疾如鷂子逾新羅。蠻君徒自竪降旌。膏盲勢窘難醫痾。漢軍四擁寂如水。帳下掩泣聞楚歌。班師誰得寶刀來。斗文赫赫如新磨。龍吟有時紫氣逬。棲禽驚墮庭之柯。自從六合爲一家。西賝南貨通山河。闍婆之刀孰與並。佩非其人刀所呵。姦邪寒心敢正看。故知此物殊於他。要當作詩銘其背。千年爲寶傳無訛。秋風吹波易水寒。壯士一去無荊軻。書生對此空嘆息。頭上歲月如飛梭。</text>
<text>汴河錦纜人方厭。秦王順天提寶劒。風行電邁掃羶腥。所向金湯隨手陷。周衰千載一貞觀。功業赫然超兩漢。當時所乘有六駿。揮戈恢恢有餘刃。寫眞刻石手自贊。片石屹與凌烟峻。昭陵秋草夕陽邊。行人指點多愴然。君不見轍迹紛紛王道缺。八駿曾到崑崙巓。又不見拔山力盡騅不逝。烏江烟月漢家天。功成自古在知己。豈在蹄高幷銳耳。</text>
<text>西風庭樹鳴摵摵。長夜幽人正愁絶。舞破荒雞擁褐眠。日高門外無來轍。今朝剝啄喜有客。乃是心親來告別。人生百歲少歡樂。大半離愁緣愛結。載酒東郊黃葉稠。一杯未盡歌先闋。歸途政指漢陽關。三峯入眼明如刮。楊州景物古所稱。我慣經由能細說。南江風雨亂魚火。北嶺烟霞明佛刹。所恨居民魚尾赤。籬落蕭條生事拙。君歸摩撫已痌瘝。要令一境先再活。年來世事不堪聞。我亦南游意已决。待得半篙春水生。扁舟一扣漢江枻。</text>
<text>行藏在自斷。下士尙猶豫。宜乎迷出處。寸心煎百慮。今朝决南意。且喜輕舟去。掛席出江口。檣烏浴飛翥。中途逆風作。進退俱遑遽。弱纜未足恃。飛廉何倣倨。終宵舞澎湃。苦待蓬窓曙。淸時自不容。要津吾敢據。明哲保其身。誰記前賢語。</text>
<text>驚風動地東南黑。四山低昂船尾側。蒼茫一葉浪花中。性命只憑管蒯力。雨聲颼颼濕蓬底。三日一雨猶向北。但令元氣不傷和。逆順於人互失得。何時風雨占十五。爲驅萬國歸皇極。</text>
<text>山居畏虎豹。水行厭蛟蜃。人生少安處。肘下生白刃。不如從險易。天命且自信。速行固所願。遅留亦何吝。日月江河流。百年眞一瞬。作詩相棹歌。明當風自順。</text>
<text>我昔泛舟靑山下。寒江淸駃如傾瀉。銀蓴玉膾富南烹。中流蕩漿傾金斝。船頭醉卧呼不醒。也任旁人泉水洒。落霞孤𪚥暮痕濃。繫舟登山宿蘭若。自從旅食京華來。奔走紅塵顏可赭。縱憶舊遊安可得。夢中往往森如寫。扁舟今日愜素懷。世上誰爲知我者。莫嫌風逆久淹留。禍福從來如失馬。</text>
<text>有風何須宋玉賦。無雨莫學欒巴噀。但願時和二氣調。長使吾民穩眠飯。君不見東南舟航阻風雨。城中米貴令人怨。</text>
<text>文章當須慕班馬。事業亦可窺伊呂。自知來益非賣菜。人笑費巧如刻楮。胷中喜怒紛衆狙。頭上光陰催二鼠。賴君汲引不見棄。知我踈慵無所與。時時共和白雲篇。夜夜相對金蓮炬。豈唯詩酒謾追隨。已分平生同出處。今朝乘傳覲慈親。昔日題橋非戱語。端爲王孫久倚閭。豈因曾子輕投杼。紅旆門前織車轍。綵衣堂上列樽俎。應愁王命有程期。亦念吾儕苦延佇。歸期未必閱歲時。惜別何須效兒女。只緣長作遠遊人。因送君歸心惻楚。</text>
<text>物情好惡淡且濃。俱出造化爐中鎔。阮孚好屐和嶠錢。達人聞之面發紅。吾徒所好異於此。長向花前月下逢。白氏好飮不停手。禹君五斗方盪胷。李子平生不入務。擧眼厭見金罇空。忘形爾汝外天地。麴生於我良有功。君不聞千鍾與百觚。古來痛飮皆英雄。但可陶陶齊得喪。安用星星較異同。人事古多違。羿彀或未中。擧觴崔宗之。投轄陳孟公。應笑盧仝七椀茶。誤疑兩腋生淸風。</text>
<text>佛說本無言。儒行不在服。未遇拈花笑。恐見操戈逐。甚欲評此理。吾膝未曾促。海東佳山水。賢聖有遺躅。已知無極師。送老慈雲谷。子歸獨何先。飄然謝覊束。</text>
<text>去國已五月。今朝始得書。得之不敢拆。書中道何如。平安無他語。旅懷今始舒。菽水歡自足。箕斗名亦虗。誰能更拘束。吾當返吾廬。</text>
<text>東華塵天衢。咫尺要路津。金門曉開相君至。千車萬馬如雲屯。茫茫四顧烟霞集。但見觀闕雙嶙峋。爭名於朝自古昔。揮汗拂面誰敢嗔。男兒有爲在昭代。北窓高卧知何人。致君堯舜須讀書。儒冠未必皆誤身。我公臺閣名籍籍。平生物議歸經綸。南維分省豈得久。鳴鑣又入東華塵。</text>
<text>載道之器皆謂經。釋氏所說誠難思。因因果果百不差。如取符契兩手持。龍宮海藏露半珠。士女奔競輸家貲。他生作佛且休道。此日壽君端可期。阿師本是衣冠胄。脫畧富貴輕分離。西遊却被玉皇眷。錦袍錯落雲霞披。謂不傾囊置一藏。噬臍萬劫安能追。餘杭墨本世所寶。風帆穩送江神知。平生好客不留物。成此大寶尤瓌奇。君不見託迹空門逃賦役。還將檀施自利之。</text>
<text>去年寒食遊西山。今年寒食獨掩關。東風御柳自今古。客路何處開愁顏。世無德公同上冢。但見乞祭來墦間。高堂明鏡多白髮。久矣不着萊衣斑。故園花木皆手種。留與黃鳥啼綿蠻。人生富貴亦百歲。歲月一去無由還。天敎我輩故鍾情。遇物興懷常不閑。誰能起我強一醉。久病不出腰脚頑。</text>
<text>憶昔舟過黃山東。朔風吹日寒無光。黃山西望三十里。漁舟出沒江蒼茫。我行不時行又急。目斷勝境空彷徨。聞君出守向江海。想像畫戟凝淸香。送客頻過江上路。尋僧屢到山中莊。黃山之遊最可樂。紅粧畫舸江中央。使君一曲黃山歌。使君豪氣仍淸狂。人生聚散足哀樂。芙蓉低泣愁䲶鴦。何當重唱使君曲。檀板拍碎黃山岡。</text>
<text>中秋十六夜。月色更輝輝。重陽十日菊。餘香故依依。世俗尙雷同。時過非所希。獨憐此粲者。晚節莫我違。臨風欲三嗅。又恐旁人非。不如泛美酒。昏昏到夕暉。</text>
<text>茫茫宦海無津涯。先生陸沉寧復思。煕煕壽域無春秋。先生兒齒亦何悲。焚香執蓍知進退。置酒對花看盛衰。追思作客嶺南日。勝遊不覺靑衫卑。先生適在山水窟。和我新詩饒我棊。二十六年如一夢。吾頭之白亦其宜。挑燈話舊秋夜短。眞率矍鑠如當時。先生且留談六籍。吾爲長者能折枝。</text>
<text>海邊何處無靑峯。到此洗盡塵緣濃。奇岩峭拔玉束並。古碑剝落苔封重。跪履寧同事黃石。執訣眞堪來赤松。盧仝浪欲蓬山去。太白誤擬瑤臺逢。忽驚仙境已自致。况有佳士能相從。他年京輦若廻首。風埃漠漠迷人蹤。</text>
<text>龍堂南對長岩曲。上有荒祠蔭喬木。東南舟航皆乞靈。歌舞紛紛供酒肉。年來風雨頗爲灾。人不誠耶神不福。我縱閑遊心悄悄。千里烟波空滿目。</text>
<text>山腰有官道。其下長河水。河水東流日夜忙。路上行人亦未已。人生各有營。水性何所以。乃知天地間。無物不如此。</text>
<text>馬上光陰空白頭。臨河之嘆自嘆耳。我行灤京路九百。風土雖殊差可樂。鵰窠以南山漸佳。龍門之北水皆惡。李老谷深天地窄。槍竿嶺峻雲霄薄。皇朝風雅不敢繼。遇興拙筆無由閣。</text>
<text>靑丘孕秀應黃河。溫王生自東明家。扶蘇山下徙立國。奇祥異蹟何其多。衣冠濟濟文物盛。潛圖伺隙幷新羅。在後孱孫不嗣德。雕墻峻宇紛奢華。一旦金城如解瓦。千尺翠岩名落花。野人耕種公侯園。殘碑側畔埋銅駞。我來訪古輒拭淚。古事盡入漁樵歌。千年佳氣掃地盡。釣龍臺下江自波。</text>
<text>草堂睡起落花閑。卷簾南北多靑山。靑山笑我不出門。兀兀窮年文字間。長安萬家無所適。肯向高門低我顏。山中之遊是何夕。屐齒䃘䃘響溪石。詩豪更値玉堂賢。八斗文章超古昔。須攀翠壁記玆遊。明朝依舊紅塵客。</text>
<text>西原只有龍頭寺。龍頭詩老釋儒間。我行正値花時節。珍禽磔磔鳴春山。靑衫故人亦好事。邂逅三笑開塵顏。高談劇飮白日永。何人更道書生寒。師乎勿誚不告別。山花未落吾當還。</text>
<text>上人不出頭陀山。水雲心迹淸且閑。我時杖屨扣松關。石逕𣂈确難躋攀。雄觀十四非人寰。前賢傑句留壁間。溪橋夕照離思艱。俗緣未盡吾何顏。登樓不覺月再彎。竹西風景欺我頑。邇來歸夢不可扳。怱怱上馬呼不還。只恐春風別淚潸。</text>
<text>此處登臨人縱多。築亭增損祗今誇。一川風月詩中地。十里樓臺畫裏家。桑海天晴看浴日。桃蹊春暖見蒸霞。自從相國留新句。無價奇觀價更加。</text>
<text>沙頭逆旅正蕭條。幾傍虗簷望斗杓。半夜疾風吹破屋。一江流水凍成橋。須臾便見人心小。尋丈休誇馬足驕。過了畏途還自笑。不如歸去老漁樵。</text>
<text>長江半篙漲。淸曉片帆開。風伯知誰怒。天公不我哀。靑蘋纔吐氣。白浪已成堆。雨脚橫空遠。濤聲捲地廻。畏途連海岳。屯象値雲雷。利涉思前訓。徐行戒後來。莫愁當灧澦。終欲到蓬萊。只爲庭闈念。歸心日夜催。</text>
<text>河海東流想禹功。南檣北楫遠相通。何人睡足連江雨。有客愁深盡日風。一葉簸掀冥晦裏。羣山出沒有無中。敢希魯國乘桴叟。擬向磻溪問釣翁。</text>
<text>海山深處一扁舟。行到華山興未休。自古金湯能害德。移都此地是誰謀。</text>
<text>行過紫燕島。扣枻一閑吟。浦漵盤如篆。竿檣蔟似簪。塩烟橫近渚。海月上遙岑。我有扁舟興。他年擬重尋。</text>
<text>先王有遺澤。濟物牓玆亭。月出乾坤白。雲收島嶼靑。閑苔封古甃。老栢蔭中庭。榒筆還須閣。天慳未易形。</text>
<text>海闊風微望更平。紅舷烏榜任斜橫。波聲不管鷗眠靜。曉色能兼蜃氣明。書劒年來違素志。江湖此去寄餘生。幸逢聖代東漸化。不用區區變姓名。</text>
<text>淡交應使利交嗔。只數而今八九人。已厭盍簪名耐久。但期傾盖免如新。笑談暇日思諸彥。栽種幽居過一春。自喜靑雲有知己。肯敎長此作遺民。</text>
<text>驚塵疇昔暗乾坤。負絏艱危未可言。萬里歸來畫麟閣。一時攀附在龍門。風雲入手經綸密。天日違顏咫尺溫。聽說益齋傳盛事。年來玉笋又生孫。</text>
<text>少年高義陋公卿。晚節浮沉晦盛名。白首爭看新御史。明君方用老先生。蛟龍豈是池中物。騏驥須知地上行。我昔屢陪詩酒社。時聞喜事不勝情。</text>
<text>兩牓磨肩緣分深。年來出處異升沈。濯纓笑我滄浪曲。給扎看君芍藥吟。伯樂未逢千里足。鴟夷應有五湖心。不才敢望吹噓力。批勑餘閑幸寄音。</text>
<text>世事微才百不堪。徇身聊復事耕蠶。詩塲苦戰思良將。交道重逢憶破衫。魂夢尋君到亭北。雲山挽我滯江南。何時和取緇衣什。櫪馬聲中更盍簪。</text>
<text>忽聞同上入花甎。不覺彈冠喜欲顚。餘子豈能居座右。諸公皆已著鞭先。平生自笑屠龍技。盛代寧無薦鶚賢。莫道靑雲知己少。儒林一半是忘年。</text>
<text>跋扈將軍得意秋。漢家天子故凝旒。到頭不與公卿議。還把機權付五侯。</text>
<text>亭下埋輪意未平。單車直走廣陵城。可憐五丈山前冢。獨使張嬰負土成。</text>
<text>身在危邦有盛名。從來未免幾公卿。君今不去寧無罪。梁氏門生有馬生。</text>
<text>不駕安車向畏途。林泉高卧百無憂。陳公莫逆吾儕意。漢鼎寧爲錮黨留。</text>
<text>世亂民窮事可哀。荒村處處見遺孩。數年養得千餘子。造物應慚賈父才。</text>
<text>志士寧將志士憐。今稱鉤黨是何人。他年地下逢諸子。應笑衰翁獨愛身。</text>
<text>推席當年意靡他。可憐猶豫失機多。拔刀莫入承明去。竇后應先倒太阿。</text>
<text>張儉亡來罪及孥。破家相納尙如毛。一門爭死尤堪惜。恩少君王竟坐褒。</text>
<text>監奴一拜衆賓驚。明日梁州刺史行。此計來從媚於竈。伯郞眞箇小人情。</text>
<text>縱無忠節可扶顚。輔相六君三十年。天下中庸是何語。遜言取媚謾相傳。</text>
<text>而今忠直是讐民。賈竪眞堪作舍人。縱道漢家無孝子。寧容鼠輩慢吾親。</text>
<text>欲挽皇王至治廻。石渠白虎昔曾開。鴻都亦是修文地。何用雕虫鳥篆才。</text>
<text>帝意方珍斗筲才。欲圖松覽擬雲臺。尙書莫說丹靑陋。留與人間戒後來。</text>
<text>賣與公侯及爾奴。無錢此日盡窮途。可憐貧者尤爲害。始到官來得倍輸。</text>
<text>民怨今應更似秦。狂夫一叫半黃巾。敢將妖術干天位。天意生渠爲黨人。</text>
<text>題品賢愚世所憎。能逃人禍爲心平。曹公欲質橋玄語。解道姦雄最得情。</text>
<text>擧義誅殘號爲民。民窮相食只風塵。首陳農業基曹室。須信袁孫無此人。</text>
<text>輕狂罵操已多危。送與劉家意可知。未必高才人盡愛。失身江夏亦爲遅。</text>
<text>已負平生董大師。白門雖下孰無疑。不知自小臺卿智。叵信劉家大耳兒。</text>
<text>有一田豊尙不容。敢將曹氏競雌雄。可憐禍起蕭墻內。二世亡秦略與同。</text>
<text>北海曾懷靖難情。才踈意廣竟無成。曹公陰賊君知否。輕易招殃似正平。</text>
<text>從來說客盡傾危。遠涉江湖暗有期。口舌若能移節義。世間何啻萬秦儀。</text>
<text>一炬烏林老賊奔。三江自此抗中原。平生雅量程張上。如飮醇醪未足言。</text>
<text>誰要軍籌博士才。粗知往事也恢恢。阿蒙已似孫郞學。魯肅應須刮目來。</text>
<text>曹氏陰謀政似新。贊成皆是漢家臣。荀侯豈爲浮名死。忠義多於管仲仁。</text>
<text>春水方生宜速去。曹公且死我方休。景升兒子眞豚犬。生子當如孫仲謀。</text>
<text>安有三公輒拜人。眼中曾不見何筍。一言曹室九金重。相國雖尊亦魏臣。</text>
<text>晴窓寫出照潭姿。頃刻春風漲墨池。已分明妃愁畫面。謫仙休恠玉顏緇。</text>
<text>縞袂靑裙月下遊。知渠不要錦纏頭。世間紅紫迷人眼。便恐凌風控玉蚪。</text>
<text>憶昔携家避地初。遼西未必勝吾廬。語音變盡兒孫長。鄕井渾忘却自如。</text>
<text>畫師妙思奪天工。國色依然帶露紅。記取明年相對處。沉香亭北倚春風。</text>
<text>神物相逢豈偶然。虬髯十八事戈鋋。隋家日月秦三世。李氏乾坤漢五年。逸足當時皆逐電。彩毫諸子擅凌烟。昭陵石刻有深意。留與人間作寶傳。</text>
<text>自君在東省。有口說淸貧。始慕曳裾客。終慚入幕賓。平生唯節義。出處豈緇磷。別酒休辭醉。黃花笑殺人。</text>
<text>理極從來必返原。親喪自盡是恒言。九泉永訣無尋處。三敎同歸豈異門。宰樹搖搖風不止。佳城欝欝日長昏。儒名墨行知多少。愧殺吾師解報恩。</text>
<text>東流衮衮日西飛。世事紛紛時事微。黃菊開時宜痛飮。靑山好處可空歸。更無俗士參高會。唯對良辰惜短暉。恨不得爲吹帽客。爲公醉舞拂塵衣。</text>
<text>吾君着意用眞儒。物望方歸諫大夫。從此此官尤可賀。前官同日入鴻樞。</text>
<text>新村勝處草堂淸。月夕花朝不世情。詩酒昔曾陪杖屨。風塵忽復走功名。靑山無恙似前日。白髮不公欺後生。亂後更思同一醉。從來肉食愧藜羹。</text>
<text>病客空煩屢見招。官閑只合讌同僚。也知和氣排邪氣。能使今朝木稼消。</text>
<text>晚食藜羹味亦長。忽驚分我洞庭香。烟江玉膾雖無計。時對金虀發興忙。</text>
<text>芽茁黃金待一雷。焙香新寄貢餘來。玉川七椀神功速。便擬乘風到月臺。</text>
<text>身閑方可見心閑。奔走紅塵亦強顏。出處先生思已熟。古人猶議起東山。</text>
<text>退卧田廬未足多。山川爲界入豪家。筭來猶勝馳名客。萬丈黃埃鬢欲華。</text>
<text>千里相逢恨已遅。今朝又作送行詩。南歸莫說三韓事。風俗多應異舊時。</text>
<text>忽然北去又南遊。萬頃烟波一葉舟。踏遍天涯應有意。道非身外更何求。</text>
<text>割愛何妨好遠遊。此身無繫一虛舟。𪚥粮問道是閑事。逢著能詩還有求。</text>
<text>天邑蜚英早。頻爲執憲臣。拜章皆得體。聽訟動如神。持斧宣明詔。稱觴慶老親。三韓無此事。千載有斯人。</text>
<text>喜君方展濟時才。朝出花甎暮栢臺。東省外郞無意味。却慙懷土早歸來。</text>
<text>靑氊雖舊防他盜。玉燭常和任獨貧。世事悠悠天不語。一方相怨是何人。</text>
<text>與山有素何須買。輔理無能且未歸。此日此情猶可喜。北堂萱草媚春暉。</text>
<text>立錐無地人猶競。以席爲門客亦來。豈不有餘何不足。逢塲且進手中盃。</text>
<text>恠底開筵日。適予移病時。儘敎防飮酒。唯恨阻論詩。</text>
<text>江山雖故國。禮樂異前時。爲報宦遊客。休編己卯詩。</text>
<text>東省何多事。我來當此時。畏愁頻置酒。避謗尙吟詩。</text>
<text>世事如雲雨。人情見歲時。相逢雖衮衮。愁絶不成詩。</text>
<text>閉戶讀書處。對山持酒時。客來休說事。共賦賞春詩。</text>
<text>爲有高名死若存。百年誰免送都門。人亡一鑑增揮涕。客奠三杯捴斷魂。佳木先摧終不實。浮花忽發本無根。我雖後輩曾傾盖。常記當時善誘言。</text>
<text>持家只要正三綱。隔幔絃歌也不妨。鏡自未分何更合。拂塵還勝舊時光。</text>
<text>豈爲蒸梨廢采蘋。愛憎終不奪天眞。暫時離合渾閑事。付與樽前一笑新。</text>
<text>弧矢高門志四方。宦遊萬里近扶桑。願君到處逢今日。酒滿金樽客滿堂。</text>
<text>决獄陰功已外彰。夜來南極見星光。病夫閉戶渾無事。謾寄新詩當壽觴。</text>
<text>尺素方驚及弊廬。悲歡交集復何如。丁寧來使早歸去。莫向猊山索報書。</text>
<text>袖中空有送行詩。騎發郊亭未可追。深愧信音猶到我。觀風全不似當時。</text>
<text>存沒驚呼便熱中。更堪世事久西東。歸來見畫增惆悵。無復猊山訪拙翁。</text>
<text>已向危時卓立功。應敎弊俗早移風。棘圍取士尤難事。爲有公心法亦公。</text>
<text>諸生露坐亦何傷。此日文闈復振綱。不待譏訶無假濫。須知考閱便精強。恩光溢座靑袍列。盛事傳家錦席張。擬向尊前成醉舞。恠來微疾忽相妨。</text>
<text>擧子今年得主司。棘圍嚴切絶人窺。筆端巧拙誰相假。鑑裏妍媸自不欺。黃紙隨恩增價倍。靑袍得意綴行遅。負薪未獲參高會。錦瑟前頭謾獻詩。</text>
<text>交情寧復變終初。路遠音書偶爾踈。始欲起君還自笑。祗今吾亦愛吾廬。</text>
<text>晉邑風流冠嶺南。狀元樓下水如藍。一麾出守猶堪羨。按部如今有耻菴。</text>
<text>世慮何曾累此心。竹籬松逕一溪陰。狂生謬計眞無賴。強爲皇朝作翰林。</text>
<text>世路區區未足心。却慙韁鎖費光陰。何當卜築門前地。分我松溪與竹林。</text>
<text>天敎大振舊家風。強仕之年拜侍中。借問如今誰得似。皇朝戚畹接儲宮。</text>
<text>玉仗東西立曉風。衣冠萬國在庭中。羡君此日朝元去。通籍吾曾直兩宮。</text>
<text>爲母還家四見春。今年元日暗傷神。鏡中不獨添華髮。甘旨供踈藥餌頻。</text>
<text>親年七十又三春。喜懼情深却問神。但願期頤安且樂。金花湯沐賜頻頻。</text>
<text>秩滿還朝在此春。爲緣親老愴精神。百年儻盡恰愉養。千里何妨往返頻。</text>
<text>兒童共喜見新春。竹爆桃符辟鬼神。笑我異時如汝輩。而今却怕得年頻。</text>
<text>今年人日立春前。猶是風光屬去年。壁繭探官君莫笑。要將眞假問蒼天。</text>
<text>淸時高卧郭南莊。笑殺趨塵兩鬢蒼。豈不懷歸江上路。却嫌當道有豺狼。</text>
<text>瓊林初見秀瓊枝。更憶同遊玉禁時。天近爐香風細細。秋深燭影夜遅遅。車塵九陌還相別。梁月三年有所思。得意南行雖可羡。那堪又作送行詩。</text>
<text>山林無處着幽棲。恨不身生鴨水西。浮世利名蠻戰觸。他鄕言語楚咻齊。忽聞新事心還折。長憶親交夢轉迷。幸有兩家兒子在。休敎習慣似醯鷄。</text>
<text>數到恒沙欲盡頭。須知此念尙難周。不如心手渾忘了。付與吾曹當酒籌。</text>
<text>終始端如尾與頭。循環轉覺未能周。待師數盡微塵日。可免輸吾一百籌。</text>
<text>塵塵刹刹露頭頭。一念超然已自周。逐物若須枚數去。何殊終日執牙籌。</text>
<text>他人豈意有今日。此輩依然如舊時。投鼠要須先忌器。傍觀眼冷已多危。</text>
<text>昔與南侯幸卜隣。宦途常恨隔風塵。如今又喜君家近。三逕何時着兩人。</text>
<text>名利馳人不少休。辭親萬里作覊遊。那堪又送還鄕客。繞郭秋山滿酒樓。</text>
<text>一年一見未應遅。嘉會丁寧自有時。若把人間比天上。紛紛何恨負前期。</text>
<text>分手河梁尙恐遅。應知樂極有哀時。世人莫笑間何闊。此是神仙久遠期。</text>
<text>別何容易會何遅。只有丹心似舊時。一水盈盈猶可望。長門咫尺見無期。</text>
<text>雲旗霧旆渡橋遅。又是星河欲曙時。縱使年年七月閏。貞心未必變初期。</text>
<text>纖纖扎扎下機遅。霧緯雲經無斷時。縱得成章何所用。儂家本不買佳期。</text>
<text>日君行速月妃遅。一月猶存一合時。頗恠天孫有何意。獨將今夕以爲期。</text>
<text>牽牛飮水每歸遅。政値雲鬟照水時。借問相看何不語。去年曾與說心期。</text>
<text>一拙能令萬事遅。百年強半懶趍時。天孫乞與人間巧。不管書生素所期。</text>
<text>病裏故人至。客中佳節來。暫披蒲葉席。共擧菊花杯。歸意豈堪說。笑顏聊與開。相逢不痛飮。節物苦相催。</text>
<text>百年心事巧相違。兩度今年此送歸。別後酒醒淸夜夢。定知飛馹到庭闈。</text>
<text>年來定省已多違。謾說懷歸自不歸。惆悵關河四千里。送人乘傳覲慈闈。</text>
<text>五世流芳學有源。勢隨滋水日增瀾。著書政似求書急。遺子何如敎子難。盛業卽今聞四海。令名從此到三韓。春官座主曾題處。手澤猶新不忍看。</text>
<text>剛厭東方異古初。西來還不似吾廬。人間自有安身處。自是書生作計踈。</text>
<text>南浦閑居二十年。夢魂不到利名邊。判書望重諸曹選。奉翊官高二品聯。時事豈堪輕出手。後生聊復與齊肩。何當寫寄春軒記。出處從來只偶然。</text>
<text>異時物議奈吾何。此日功名末足多。誰似南江烟雨裏。千金不換一漁簑。</text>
<text>湖山勝景世間稀。千里同遊本不期。瘦馬蹇驢誰復數。淸風明月自無私。萬夫力盡東西寺。二聖心存左右碑。須信此行天所賦。晚來雲雨更催詩。</text>
<text>聲敎無南北。遭逢有易難。聖朝來萬國。佳士出三韓。同按范滂轡。頻彈貢禹冠。書生獨何拙。旅食久盤桓。</text>
<text>宦路從來足是非。更堪親老遠庭闈。已從客路逢寒食。也任京塵染素衣。細雨忽來驚節換。落花如掃惜春歸。忍貧要趁良辰醉。鬢髮多情心事違。</text>
<text>於文益見昨之非。夜夢猶驚坐棘圍。富貴敢期誇晝錦。恩榮曾得賜朝衣。喜君壯節題橋入。饒我當年落第歸。足用三冬文史在。短檠相對莫予違。</text>
<text>半生光景屬離居。旅食從來不願餘。窓外芭蕉饒夜雨。盤中苜蓿富春蔬。家貧自有簞瓢樂。計拙非因翰墨踈。時到烟花禪榻畔。坐忘身世𪚥蘧廬。</text>
<text>舟人見客競來迎。笑指荷花多處行。此日泝流應更好。夜來山雨水添生。</text>
<text>淸風不用玉壺迎。紅日如催畫舸行。欲識西湖奇絶處。夜深花睡暗香生。</text>
<text>龍舟幾向此中迎。玉仗摐摐夾岸行。但道側金開梵刹。誰知前席問蒼生。</text>
<text>小兒安可折腰迎。高士多應掉臂行。湖上秋來花易落。人閒日出事還生。</text>
<text>曉日舟人似喜迎。晚來何事却催行。人情利盡皆如此。悵望西山暮靄生。</text>
<text>佳節無人肯見過。人間歲月逐飛梭。神仙杳杳合歡少。兒女紛紛乞巧多。客舍秋光淸似水。天河夜色凈無波。起來覔句空搔首。奈此一庭風露何。</text>
<text>甲第當街蔭綠槐。高門應爲子孫開。年來易主無車馬。唯有行人避雨來。</text>
<text>客路相逢喜可知。况當佳節共吟詩。他鄕異縣各千里。古月今人此一時。徹夜秋光淸欲滴。明朝世事浩難期。無端頃刻冰輪側。仰面貪看豈敢辭。</text>
<text>臨河望水久忘還。萬世功成數月間。已遣舟航通四海。更穿城市抵西山。濁流狂囓隄防密。金口高呀呑吐慳。共說巨商爭道入。檣烏飛到五門關。</text>
<text>遇物興懷不自知。婆娑步月和前詩。依然萬里同光夜。政似中秋對影時。五鼓難留淸景駐。一尊唯與故人期。今宵如此寧無語。此責吾曹安可辭。</text>
<text>世俗多嫌逆耳言。君今勇退有何難。不應當局皆迷着。未及旁人自在觀。</text>
<text>寒雲作色送昏鴉。獨倚書窓感物華。秋晚江山正搖落。夜深風雨更橫斜。利名少味徒爲客。魂夢無情不到家。曉鏡定應添鬂髮。羸驂肯復傍塵沙。</text>
<text>都門丹旐想飛飛。千里啼痕久未晞。共爲世臣悲故國。獨留喬木掛斜暉。吾王尙老人猶望。彼相扶顚事已違。風月蓮莊曾有約。知公廻首更依依。</text>
<text>陽復堅氷事已非。曉窓冬粥莫予違。咄嗟金谷味雖好。倉卒滹沲功不微。香積共分來紺宇。候鯖誰羡出朱扉。何當鋤豆南山下。草露霑衣帶月歸。</text>
<text>流景不曾駐。遠遊誰與羣。一燈聊共守。兩歲欲平分。萱背憶慈母。椒盤違細君。朝來有佳氣。試筆看書雲。</text>
<text>正朝大闢大明宮。萬國衣冠此會同。虎豹守閽嚴內外。䲶鴦分序肅西東。壽觴灧灧浮春色。仙仗摐摐立曉風。袍笏昔曾陪俊彥。天門翹首思難窮。</text>
<text>節到元宵便不同。皇都春色更融融。萬家燈火黃昏後。九陌風烟暗淡中。靜着吟鞭從瘦馬。偶隨游騎過垂虹。若爲不怕金吾問。繞遍天津西復東。</text>
<text>居近靑蓮宇。偸閑步屧頻。風聲鈴對語。月影塔分身。室邇烟霞古。園春物象新。知師厭塵俗。唯不避詩人。</text>
<text>頭上光陰故不饒。春來物色苦相招。偶逢寒食遊山寺。共瞰渾河度石橋。道北豐碑懷舊德。岡頭高塔認前朝。要須醉踏西郊遍。原草初靑馬漸驕。</text>
<text>棟宇何時不記初。斷碑唯載太康書。曲通小逕千峯裏。新鑿寒泉百尺餘。俗客敢留塵土迹。鄕僧猶愛水雲居。要登絶頂須重看。明日不知身所如。</text>
<text>春知將去故相牽。策過羸蹄織轍邊。一望城南三十里。落花如雨柳如烟。</text>
<text>朝來細雨易成泥。怯送街頭瘦馬蹄。掩卷南窓尋短夢。數聲隣舍午時鷄。</text>
<text>客裏久同處。別來成獨嘆。夜床饒晤語。晚食屢加餐。漸覺趍庭近。終知去國難。皇恩那可負。我輩佇彈冠。</text>
<text>諸公衮衮且欣欣。競效才能欲致君。且問因何將數子。杖藜終日共看雲。</text>
<text>密雲作雨尙纖纖。病旱禾苗未足霑。鞭起羣龍愧無術。沉吟搔首傍虗簷。</text>
<text>畏景今朝减二分。炎威挾旱更如焚。恨無素手調氷水。空皺愁眉望火雲。誰道光陰如過鳥。不堪昏夜足飛蚊。故山處處宜逃暑。松響泉聲彷彿聞。</text>
<text>赤地方千里。西郊且密雲。羣公勤爕理。一雨洗蒸熏。天意存黔首。吾生戴聖君。書窓欹枕耳。不作等閑聞。</text>
<text>賤子成何事。年年作遠遊。棣華開處少。荊樹得庭幽。信字煩黃耳。餘生共白頭。置書空悵望。江海日東流。</text>
<text>却從城裏望西山。隱約城頭露翠鬟。爲底相看如不見。只緣心在利名間。</text>
<text>浪浪簷溜夜連明。環堵皆頹泥滿庭。四海八荒雲一色。濁涇淸渭水同形。何時得見當空日。彼月猶從好雨星。憂旱老農今又泣。謾傳城市厭魚腥。</text>
<text>昭代虛名幸見收。年將半百未歸休。研朱汗竹終安用。鑷白看花却自羞。已分無才驚俗眼。更諳有命壓人頭。六旬盛作眞堪詠。伯玉知非庶可求。</text>
<text>曾過東南第一州。恨無一字壁間留。聞君出倅倍相憶。夜夢屢飛江上樓。</text>
<text>靑錢買種意何深。雨打風翻不自任。豈比花王誇國色。似隨天女試禪心。燒香閉閣誰同賞。拄杖敲門擬獨尋。我欲對花歌此曲。請師一撫沒絃琴。</text>
<text>平生足跡等雲浮。萬里相逢信有由。天上風流牛女夕。人間佳麗帝王州。笑談欵欵尊如海。簾幕深深雨送秋。乞巧曝衣非我事。且憑詩句遣閑愁。</text>
<text>遊子情懷久未安。慈親朝暮倚門難。篋中舊筆愁時援。頭上塵冠醉後彈。析木津淸多月色。居庸山近足秋寒。無人認得淹留意。高枕南窓一夢殘。</text>
<text>萬里朝天後。三秋作客中。歲時還欵欵。此別更忩忩。鄕國情何極。軒裳夢已空。追隨且未可。跋馬立西風。</text>
<text>初日曈曈瑞霧開。今朝陡覺氣尤佳。雲移御仗連雙闕。風送天香滿九街。爲念蒼生心有切。爭瞻玉色喜無涯。此身得見唐堯聖。未必茅茨覆土階。</text>
<text>太平天子挹謙虗。報本推恩復似初。丹鳳曉開靑瑣闥。金雞天降紫泥書。五雲彩仗羅玄冕。萬壽瑤觴進玉除。臂病未能扶杖聽。不知帝力又何如。</text>
<text>三年作客又何爲。半是公心半是私。願及北堂無恙日。更逢東國太平時。理生甚拙貧如病。學道無成老漸癡。耿耿此懷誰與說。南窓力疾強題詩。</text>
<text>客居無事孰相求。因病關門室轉幽。貧訝黃金能買貴。老知白髮不緣愁。歸來華表千年鶴。浩蕩烟波萬里鷗。今古悠悠盡如此。仲宣何苦賦登樓。</text>
<text>無田亦可有何求。家在江村事事幽。吏自催錢休苦厭。兒能學稼不須愁。園花似火疑燒鶴。溪水如藍欲染鷗。除却漁樵更無伴。肯重廻首五城樓。</text>
<text>所好從吾不可求。何人起我出巖幽。斷蓬到處無留迹。芳草明年又換愁。謬筭不成同畫虎。機心未盡怕驚鷗。縱然歸去應迷路。花木如今礙小樓。</text>
<text>伴影羇遊只此身。素衣今復化京塵。望雲日日慙高鳥。對月時時憶故人。慣聽鵲鳴虗報喜。誰知蠖屈是求伸。故山東望三千里。明日梅花又一春。</text>
<text>安心是藥語非虛。病不加醫漸復初。把酒未知明日事。挑燈且讀古人書。靑山有約常排比。白髮無方可掃除。故舊年來半凋喪。浮雲富貴定何如。</text>
<text>天容慘惔變朝霞。始壓冬瘟有雪華。風自北來鳴屋角。日將南至掛簷牙。人皆附熱思同俗。兒正呼寒憶在家。生活百年多冷淡。紙窓呵筆字橫斜。</text>
<text>扣門送粥自南隣。驚倒周公夢裏身。雷在地中翻碩果。陽生井底轉洪鈞。老懷漸覺羈遊惡。病眼偏驚節物新。聽取街頭賣新曆。萬年天子又頒春。</text>
<text>天人相勝豈其然。世事休看未定前。說客還家腰有印。弄臣失主手無錢。市聲午枕江翻浪。歸計寒燈夜似年。不是吟詩是言志。他時只與小兒傳。</text>
<text>長空鳥沒更茫然。靑史興亡萬古前。晚食先生常當肉。大言亭長不持錢。是非且待評他日。貧賤多應在少年。遺嗅流芳等閑事。不如名字未曾傳。</text>
<text>重足人間履薄氷。知心賴是有良朋。今年又减看花伴。隣寺猶存送米僧。風雪九街長柄笠。圖書四壁短檠燈。待成志願歸應晚。把酒南山謝未能。</text>
<text>筆陣摧鋒硯水氷。時時得句憶心朋。醉來投轄今無客。飯後鳴鍾舊有僧。南浦烟波吹短夢。北隣歌舞照華燈。天敎我輩皆如此。敢道淸貧是我能。</text>
<text>莫嫌冬暖室如氷。居在西南喜得朋。雅有野懷思買鶴。久無秀句擬尋僧。家人祝鵲醅春釀。客子聽鷄燼夜燈。但得還鄕休惹事。我除農圃更何能。</text>
<text>兒童此夕閙比隣。春入皇都喜氣新。獨閱塵編過夜半。一燈分照兩年人。</text>
<text>都下經三歲。逢春却自悲。親衰猶遠別。兒弱未相隨。物意歸生長。人情重歲時。屠蘓可獨飮。萬慮入新詩。</text>
<text>雪從除夜到正朝。旋入春風不禁消。扇影未分雙闕仗。靴聲早集五門橋。從敎賀列朝衣濕。好傍昭容舞袖飄。便是新年多瑞氣。願隨椒酒進民謠。</text>
<text>已喜王春好。更知人日佳。三韓舊風俗。萬里老淸懷。星弁搖銀勝。朝衣映祿牌。高堂七觴炙。最恨隔天涯。</text>
<text>遊子思親無別意。小人懷土是眞情。土牛已載靑春至。姹女難禁白髮生。未撥寒醅唇尙燥。忽看新菜眼還明。宦途不倂田家樂。愧殺當年學代耕。</text>
<text>禍福常相對。恩讎要兩忘。南村讀書處。便是一羲黃。</text>
<text>須臾蒼狗雲多態。浩蕩白鷗波自閑。宦路投身無罅隙。人情背面足機關。</text>
<text>今日無來客。他鄕少故人。簷聲留宿鳥。窓影弄遊塵。感事看前史。添年憶老親。誰言能自斷。出處不由身。</text>
<text>賃屋曾無數丈深。種瓜隙地暗傷心。歸期屈指看秋蔓。不比栽松欲待陰。</text>
<text>農圃當年着意深。詩書晚歲誤初心。杏花村外一犂雨。鳩婦急呼天正陰。</text>
<text>集賢學士氣如虹。手捧天香出九重。好爲吾皇代禋祀。聖朝元不議東封。</text>
<text>朝來未能起。閉戶似吾廬。細雨淸明後。羣花爛熳餘。病嫌佳節迫。貧覺故人踈。只待陽暉出。簷前卧曝書。</text>
<text>春風解到梵王家。客子偏驚負歲華。曉雪墻隈深數寸。夜來風雨落梨花。</text>
<text>好雨時能至。幽人夜不眠。畒鍾膏土脉。薪桂濕厨烟。燕壘低初補。花房重倒懸。爲農豈難事。吾又負今年。</text>
<text>花柳閑相引。風光困欲眠。已愁春向晚。更値雨如烟。酒債人間有。歸心馬首懸。良辰自樂耳。但願屢豊年。</text>
<text>得意諸公此一時。離亭玉轡映金巵。男兒出處那容說。客裏乾坤一首詩。</text>
<text>不是才難用是難。喜聞新政屬儒冠。朝鮮禮樂今時魯。吏部文章舊姓韓。此日托孤心更赤。幾回臨變膽曾寒。皆言鼎軸宜蒼髮。爲報時人洗眼看。</text>
<text>東方民瘼著醫難。爲是當年倒屨冠。直語莫嫌員外李。重興正賴侍中韓。只緣皮在毛猶附。不待唇亡齒已寒。發政之初尤未易。耳爭傾聽眼爭看。</text>
<text>身爲藏珠剖。妻因徙室忘。處心如淡泊。遇事豈蒼黃。</text>
<text>刃多生肘下。敵或在舟中。世態門羅雀。心期弋慕鴻。</text>
<text>邦基多臲卼。人事亦參差。且喜如松茂。曾憂賦黍離。</text>
<text>簷前相對語。客裏故相依。身世炎凉迫。乾坤羽翼微。巢成還棄去。雛長却分飛。見爾增悲慨。今年又未歸。</text>
<text>捧詔辭丹陛。三韓去路長。高堂明晝錦。寶刹散天香。滄海浮仙境。靑山出故鄕。無勞問民瘼。聖澤及遐荒。</text>
<text>一卧經冬復歷春。近憑詩酒暢精神。恩讎未報平生志。老病還侵見在身。狂走昔年騎竹馬。祕方此日按銅人。不辭力疾陪談笑。除却靑山事事新。</text>
<text>爲緣抱病失靑春。便覺今朝興有神。角黍何曾負此腹。綵絲如解繫吾身。遠嫌靖郭妨生子。每愛靈均尙感人。正是一陰還用事。天機衮衮幾回新。</text>
<text>丞相南轅政化新。愛民如子出天眞。只嫌暑濕傷和氣。賴有家家祝壽人。</text>
<text>行近江南景物新。六朝遺迹已迷眞。聖元混一今無古。笑殺當時割據人。</text>
<text>西湖今古靘粧新。一見應知面目眞。舊日詩仙曾到處。紛紛歌吹惱遊人。</text>
<text>蘇杭景入畫圖新。每恨傳聞揔失眞。及子未還吾亦去。鷄林賈客盡詩人。</text>
<text>梅花風格幾番新。俗物何曾解混眞。爲我一過和靖宅。能詩便是愛梅人。</text>
<text>聖主新年格上蒼。今朝甘澍洗愆陽。氣侵几席微生潤。勢帶風雷稍作狂。擬着蓑衣橫小艇。想看荷盖偃方塘。莫言病客無聊賴。剩得踈簾一枕凉。</text>
<text>故山篁竹賤如薪。春筍堆盤不甚珍。忽此眼明靑玉束。塩韲久厭客京塵。</text>
<text>聞說侯家蠟代薪。駞峯屢出御厨珍。也知蔬筍味方永。玉案有時棲素塵。</text>
<text>種木不材皆可薪。種來蒼玉最堪珍。免敎蒙稚逢饞客。捴是凌霜不受塵。</text>
<text>造物足奇怪。浮生無定期。最憐人面獸。來伴法身師。破悶看呈技。邀賓索賦詩。何須強分栗。世俗自相欺。</text>
<text>林棲無復望。檻束本非期。信斷留環處。名傳學劒師。臂長堪習射。肩聳似吟詩。恠汝偏多詐。逢人却被欺。</text>
<text>半月天陰未肯晴。九街泥濘不堪行。關山杳杳家何處。風雨蕭蕭夜復明。無馬相邀成悵望。有尊獨酌謾含情。知君此日多新句。客耳空階一㨾聲。</text>
<text>欲雨農家又欲晴。皇天不語四時行。水生浩浩連滄海。雲起茫茫掩大明。爕理已歸賢相手。陶甄共荷聖人情。詩成未獻南熏殿。願和五絃琴上聲。</text>
<text>苦雨狂風久未晴。出門有路覺難行。懶拋黃卷閑消日。夢斷靑燈坐徹明。樗櫟敢期昭代用。松筠不阻故園情。請君聽取隣雞唱。肯爲蕭蕭蹔廢聲。</text>
<text>家童曉起報天晴。欲訪南隣還未行。伏雨紛紛愁子美。停雲靄靄憶淵明。計踈不去眞無賴。交淡相逢只此情。也識尙書妨曳履。履聲便是舊家聲。</text>
<text>始喜乍陰還乍晴。漸爲霖潦斷人行。應敎客鬢吟成雪。故向空階滴到明。五里未能通信字。數詩聊復遣閑情。寄來嚴律誠難和。知是陽春第幾聲。</text>
<text>故山此日未應晴。憶昔衣霑繞竹行。不信濕薪如桂貴。肯將官燭代松明。夜深兒女團欒語。酒熟隣家繾綣情。誰使京華長作客。厭聞陰雨滴簷聲。</text>
<text>久雨陰陰陰復晴。未成跬步出門行。百年愁醉孤燈暗。雙鬢詩斑曉鏡明。自笑無心隨世態。君看何事稱人情。相從痛飮眞良計。耳熱不聞梧葉聲。</text>
<text>風盪窮陰忽放晴。樓臺好處擬閑行。天瓢洗出山河秀。玉燭調來日月明。猶恐殘雲含雨意。要分霽景助詩情。新篇漫興休煩和。吟苦還嫌作乞聲。</text>
<text>比隣笑語閙初晴。急取靑藜着履行。螺點遠岑雲際出。鴉翻夕照樹腰明。生成衮衮看天意。憂喜紛紛見世情。及此晚凉同一醉。佇聞門外馬嘶聲。</text>
<text>西湖水滿北山晴。山下乘舟湖上行。四面天機雲錦爛。中心仙閣翠華明。白雲杳杳遺弓恨。紅日悠悠倚柱情。不可此間無好語。喜君自昔有詩聲。</text>
<text>水光山色弄微晴。好向西湖載酒行。已卧蓮舟浮滉瀁。更鳴桂楫擊空明。恐君孤負同遊約。擧世奔忙各有情。他日相逢空大笑。此詩荒澁不成聲。</text>
<text>天闊三山外。地窮東海湄。民生自太古。世運屬重煕。作郡多遺愛。觀風要採詩。客來題滿壁。佳句世應知。</text>
<text>勝遊仍處處。樂事亦時時。我自尋花去。人遊載酒隨。江平移棹晚。山好渡橋遅。平甫雖無作。仲孚宜有詩。</text>
<text>行邁嫌爲客。淹留擬卜居。憑軒聞恠鳥。擧網得嘉魚。徐福尋仙處。新羅入貢餘。孤城與喬木。極目故躊躇。</text>
<text>山前官舍古。積翠有幽軒。旣以梅爲塢。仍將竹作門。故知圖畫俗。不借管絃繁。安得能詩客。公餘共置尊。</text>
<text>平甫知名早。其人想必端。當時傳秀句。此郡說淸官。天意憑誰問。宦情從此闌。歸軒不復駕。今古嘆才難。</text>
<text>昔我曾遊地。君今恣意行。仙居入海僻。人去有臺平。喜伴山僧往。愁逢縣令迎。冬靑多異卉。土俗不知名。</text>
<text>浴室何年有。殘碑無復存。地靈泉不渴。湯沸石常溫。行客往來數。居人迎送煩。誰敲發陰火。此理亦難論。</text>
<text>竹間多異鳥。慣客不驚飛。未解啄紅粟。何曾惜翠衣。晝晴啼寂寂。月苦聽依依。更喜無彈射。爾生心莫違。</text>
<text>扶桑豈云遠。一望海天長。不待披雲去。先瞻出日光。塩烟浮近渚。戍火耿高岡。幸値升平代。皇恩安敢忘。</text>
<text>聞說十年前。義倉多腐陳。君王不好利。鄕里少游民。單父彈琴日。萊蕪滿甑塵。高臺表遺愛。周令豈其人。</text>
<text>客舍臨官道。輪蹄日夜行。吾猶學干祿。自惜共馳名。世事雲俱變。歸心月獨明。故山秋已霽。枕簟嫩凉生。</text>
<text>醉度尊前歲月。起來筆下風霜。盤石已安社稷。膏盲難理綱常。</text>
<text>已從子厚思懲咎。敢與楊雄作解嘲。宦路曾無百歲好。人情莫忘十年交。</text>
<text>有命那禁老。無求自得高。山林百歲樂。軒冕一生勞。</text>
<text>我經鴨淥三千里。公卧雞林二十年。出處閑忙俱白髮。一尊相對恨無緣。</text>
<text>萬里歸來爲老親。今年剩得鬢絲新。他鄕又見中秋月。浮世徒誇百歲人。寂寞良辰誰與語。荒凉古館暗傷神。留題壁上易磨滅。強起呼燈袖拂塵。</text>
<text>空館寥寥誰見親。獨吟詩思更淸新。對山長愧作行客。有竹不妨無主人。毀譽一時移節操。功名百歲費精神。舊題只合黃泥埽。安用紗籠強護塵。</text>
<text>如將此景入毫端。文要蘇黃字要顏。政爲居民愁賦役。寧容過客賞江山。白波靑嶂閭閻裏。赤岸銀河伯仲間。一宿樓中猶未足。扁舟他日辦長閑。</text>
<text>久宦皇都苦憶親。朅來定省喜難言。山村冷落無甘旨。笑語團圞有子孫。已與隣翁同伏臘。常嫌過客問寒暄。明春廵罷將還旆。擬掃漁磯共一尊。</text>
<text>九日黃花酒。高堂白髮親。遠遊空悵望。薄宦且因循。秋雨荒三逕。京塵漲四隣。登高猶未暇。極目恐傷神。</text>
<text>日射南窓一室虛。四年光景又冬初。久留旁舍居人換。漸老他鄕信字踈。倂食不妨沽美酒。借錢猶欲買奇書。富貧等是爲心累。自揣平生已有餘。</text>
<text>心與僑居四壁虛。理生猶似十年初。自知宦路情何薄。曾與權門迹也踈。俗物有時來敗意。明窓盡日坐看書。他年林下如廻首。正是黃粱一夢餘。</text>
<text>臘近纔呈瑞。冬溫不失和。履聲人起早。篆迹鳥留多。舊業餘書榻。歸期誤釣簑。擁爐俱是客。奈乏酒錢何。</text>
<text>到今成病奈如何。挫硬攻堅未足多。漱石先生猶自厲。防梭狂客亦能歌。已輸柔舌時還棹。豈以剛膓老不磨。唯有養生方獨妙。軟炊爛煑學東坡。</text>
<text>朔吹搖空歲暮天。颼颼老屋讀書氊。一寒到骨那能解。萬事關心只自煎。衾鐵夜深明積雪。樵山市近絶炊烟。詩人耐冷今猶古。擬訪梅花澗水邊。</text>
<text>江海歸無日。京華滯此身。未驚金馬夢。又打土牛春。曆法推三統。人情見五辛。不曾爭歲月。何事鬂毛新。</text>
<text>游宦將成老。淹留又見春。客中人事少。都下歲華新。萬國歸皇極。千官拱紫辰。椒觴久未奉。倍憶北堂親。</text>
<text>元日至人日。兒童數歲時。一年行又减。百歲豈云遅。事業南柯夢。英雄上蔡悲。何當問花柳。信馬雨絲絲。</text>
<text>輦下春風三度別。眼前世事幾番新。恠予同甲顏先老。無奈他鄕慣送人。</text>
<text>憶曾落第出京塵。詩酒淋漓興尙新。此日此情應似我。他年黃甲肯饒人。</text>
<text>三子登科古所難。高堂一笑動三韓。皇朝射策知多少。丹桂連枝又姓安。</text>
<text>偶到京華却久留。挑燈夜夜說歸休。靑山不必將錢買。只恐紅塵白了頭。</text>
<text>曾謂孤高出輩流。年來且與說沉浮。不知林下誰先去。君政求官我欲休。</text>
<text>客路逢寒食。離亭對夕暉。宦游人易老。心計事多違。四海知音少。三韓信使稀。靑山有成約。羡子得先歸。</text>
<text>雪入春分省見稀。今年已賦雪堂詩。東風御柳經寒食。頃刻花開此一時。</text>
<text>春樹無花雪有花。淸明天氣未應和。侯家醉耳寧聞此。凍死流民骨又多。</text>
<text>今朝偶上第三橋。春晚西山雪未消。恠底東風吹不力。近山麰麥有春苗。</text>
<text>肉林高處酒池深。春雪餘威不敢侵。天本於人無厚薄。民今相食是何心。</text>
<text>辭親又復客燕都。苦憶庭闈侍奉勞。謾把詩篇吟陟屺。雲山東望際天高。</text>
<text>少年辛苦寓松都。常愧慈親織屨勞。此日淸貧猶似舊。官高不必與名高。</text>
<text>幸際風雲入帝都。擬將志養慰劬勞。慈顏漸老鴒原隔。何似團圞笑語高。</text>
<text>家山萬里久無書。夢想高堂老病餘。誤信古人多養志。頗慚冬筍與氷魚。</text>
<text>曾構茅齋聚古書。當時栽種十年餘。園松偃盖應棲鶴。溪柳垂絲可貫魚。</text>
<text>一別經年謾寄書。那知弟鬢白無餘。掛冠直欲還家去。野艇苔磯對釣魚。</text>
<text>男兒須宦帝王都。若欲致身均是勞。汝識宣尼小天下。只緣身在泰山高。</text>
<text>三十年前懶讀書。虛名却嘆白頭餘。汝今當惜分陰學。富貴可求緣木魚。</text>
<text>烏頭容可白。俗眼豈終靑。遙羡明窓下。焚香寫佛經。</text>
<text>已决歸休計。秋風馬足輕。於君十年弟。已嘆二毛生。</text>
<text>舊隱溪山好。歸來萬事輕。釣筒幷酒榼。相對送餘生。</text>
<text>三韓謹齋弟。又占棘闈春。丹桂連枝秀。靑雲發軔新。百年交契密。萬里別離頻。甚欲隨君去。高堂共有親。</text>
<text>文章一變近儒先。座主篇篇儘可傳。此日三韓韓吏部。莫敎李漢獨能編。</text>
<text>游宦何須萬里行。三韓內相足爲榮。人生適意無南北。自嘆狂夫滯玉京。</text>
<text>數載燕都幸作隣。勝游不問暮兼晨。金臺南郭看山客。畫舫西湖載酒人。</text>
<text>燕山久客已知非。又送公歸且未歸。惆悵城東萬株柳。行人折盡尙依依。</text>
<text>時事去年皆破膽。賢才此日競攀鱗。起公未滿平生望。却喜行藏似古人。</text>
<text>少年豪氣不孤身。行遍天涯與海濱。登隴雖高還望蜀。游燕已遠又經秦。山攢劒閣疑無地。路入牂牁不見人。賴是王門多俊彥。曳裾談笑靜風塵。</text>
<text>天限燕雲有古關。崎嶇細路兩山間。太平此日車方軌。黃屋年年此往還。</text>
<text>夏日雲州道。新詩未用尋。風凉能却暑。雲薄不成陰。水注龍門急。山藏驛路深。時逢村舍好。忽起故園心。</text>
<text>許國身何有。成功命不侔。漢皇雖好武。飛將未封侯。苦戰知無賴。生降亦可羞。高臺㘅落日。爲爾故遅留。</text>
<text>龜協神謀定兩都。灤京爽塏世間無。已知四海車書混。誰信一天寒暑殊。滿地牛羊屯落日。逐風鷹犬獵平蕪。古今豪氣呑夷夏。匹馬吟詩愧腐儒。</text>
<text>聖人當日此龍飛。得卜神京萬世基。大駕時廵駐淸蹕。群公景從賦新詩。北隣晴了南隣雨。六月天如八月時。恠底上蒼多變化。燕山暑氣正蒸炊。</text>
<text>大闢明廷列鼎鍾。巍巍㯶殿壓崇墉。武夫角力雄如虎。詐馬跑空炳若龍。一色衣冠扶鳳輦。八珍羞膳進駞峯。願君永享升平樂。比屋多方儘可封。</text>
<text>曉餞城東露浥筵。灤京百里好風烟。家家駿馬便弧矢。處處高樓閙管絃。劉保舊居雲滿谷。李陵遺迹草連天。及菴好古詩無敵。壯觀應須子細傳。</text>
<text>世祖膺圖處。劉公定鼎謀。地高天北極。事往水東流。雲出便行雨。霜飛那待秋。儒衣元自薄。早去不堪留。</text>
<text>失道自堪笑。一生歧路中。只緣迷不遠。未至哭途窮。尼父戒欲速。斯言今謂陳。早行還落後。深愧遅明人。</text>
<text>嗟嗟玉樹倒詞林。詩酒當年託契深。豈倚少年仍得疾。却因多慮故傷心。未還郭璞夢中筆。謾指王忳腰下金。同是天涯不重見。鴒原落照恨沉沉。</text>
<text>年年此夜幾篇詩。風露凄迷透薄衣。已分勞生長作客。每逢佳節倍思歸。浮雲礙月底心性。美酒盈樽無是非。想得故山秋正熟。兒孫笑語侍庭闈。</text>
<text>勢利從來道易窮。淡交誰復有初終。一時模楷懷春叟。千首文章憶拙翁。寂寂門庭非舊日。茫茫天地又秋風。箇中鄭子最年少。此恨知公與我同。</text>
<text>妙齡同牓又同僚。世務東西歲月遙。戰藝棘闈成一夢。卜隣松逕阻相邀。雲山十載供高卧。風雨五更迷早朝。料得英雄今古意。到頭遺恨在漁樵。</text>
<text>千年文物舊松都。此日弓招起碩儒。白髮郞官今更少。先生且莫染髭須。</text>
<text>日飮黃封醉似泥。時時騎馬欲雞棲。世無韓子爭臣論。誰見溫公諫院題。</text>
<text>候吏河頭艤畫船。故人門外敞離筵。應同剖竹二千石。肯愧取禾三百廛。地接江淮饒景槩。望傾廊廟佇才賢。親交輦下多相憶。莫忘時時寄酒錢。</text>
<text>因今乘馹去。憶昔棄繻來。爲報郵亭吏。書生豈小哉。三藏䭾經去。吾今送曆來。授時幷布敎。王事更欽哉。</text>
<text>擬尋藏窖鹿。恐類守株人。郵吏應相恠。憑欄一笑新。</text>
<text>人心如其面。此言傳自古。見面不見心。不如不廻顧。</text>
<text>身世悠悠入倚樓。此樓更在國西頭。請看客裏光陰疾。樓下長江衮衮流。</text>
<text>倐爾十年別。飄然萬里行。聊將新曆日。遠寄故人情。</text>
<text>三間白屋野雲莊。一夢黃粱政事堂。壯志豈能隨手縮。高名終不與身藏。栽松歲久陰初合。種稻田腴穟更長。畎畒忘君非我輩。杖藜頻上後山岡。</text>
<text>君今忽遠適。我亦慣僑居。宦路多離別。人情足毀譽。官淸須薄俸。親老要安書。敢望留軒盖。深慙滯里閭。</text>
<text>游宦皇都幾見春。歲時常憶北堂親。可憐此夕燈前影。正是當年闕下身。草閣應同黃閣貴。錦衣爭似綵衣新。明朝五十行知命。莫作東西南北人。</text>
<text>去年此日在皇州。袍笏隨班拜冕旒。覲省桑鄕殊寂寞。北堂椒酒又何憂。</text>
<text>五十而知命。今年感聖言。區區爭尺寸。役役度晨昏。祗是爲身計。何曾報國恩。從玆不稱夭。萬事付山尊。</text>
<text>五十而無聞。今年愧聖言。文章眞手拙。利欲竟心昏。竊位頻霑祿。渾家謾被恩。後生誠可畏。肯伴擧匏尊。</text>
<text>新年風雪斷人來。三日山扉掩不開。臘酒浮蛆春滿室。綵衣堂上獻深杯。</text>
<text>此行眞欲賦歸來。便好茅堂勝處開。半斷樹根仍作枕。曲防溪水爲流杯。</text>
<text>百年心事一扁舟。自笑歸來已白頭。猶有皇朝玉堂夢。不知身在荻花洲。</text>
<text>歲晚江山復舊遊。從今直欲理漁舟。先生比我年顏少。努力匡時到白頭。</text>
<text>提擧先生義最高。不將門戶闘奢豪。料應移病年來數。詩酒從來懶笏袍。</text>
<text>行看流水卧看雲。得句時時獨憶君。出處從來偶然爾。爭敎移勒北山文。</text>
<text>內相榮無比。高堂喜莫涯 。山村人事絶。應恠賀書遅。</text>
<text>西游十載不還鄕。忽入薇垣姓字香。玉詔頒恩來絶城。綵衣稱壽上高堂。</text>
<text>慈親八十始來歸。定省晨昏志莫違。夢裏紅塵吹白髮。稼亭南畔有漁磯。</text>
<text>爲緣淸讌作新亭。鳳舞龍蟠抱地形。山近烟嵐濃似幄。簷虛花卉疊成屛。從今勝集傳松麓。自昔高懷在菊庭。世事紛紛當掩耳。客來痛飮不須醒。</text>
<text>曾見東君卷旆廻。却留妖艶滿園開。宦途誰是看花伴。縱使招呼不肯來。</text>
<text>尋花痛飮戴花廻。爲是今年不再開。科得殘紅應滿地。豈容俗子扣門來。</text>
<text>井底微陽廻。枝間花意動。瓊苞不易坼。霜蘂已堪弄。的皪早偸春。輕盈巧耐凍。性鍾氷雪淸。境絶輪蹄閧。頗訝玉皇居。時令月姊從。芳心趁臘開。皓態出天縱。小杏視兒孫。蟠桃爲伯仲。故譏松得封。應鄙橘包貢。月上影彌踈。雪低枝自重。那容粉蝶媒。未見黃鶯哢。本在衆芳先。宜無妖艶諷。和鉛畫莫當。綴席飮堪痛。節物似西蜀。風光想南雍。宛逢姑射姿。怳結巫山夢。誰自嶺頭移。幸玆園裏種。吳姬競學粧。越使遠飛鞚。旣費神功多。敢將凡卉共。脩竹謾成龍。孤桐空遅鳳。淸香度淺溪。秀色明寒洞。欲盡寫幽奇。方知筆塡瓮。</text>
<text>自笑豈宜紆紫綬。人譏又欲選靑錢。先生當日獨知我。每憶相尋到海邊。</text>
<text>百年事業短檠燈。任重掄才愧不勝。却羡先生忘世味。尋僧日日學三乘。</text>
<text>官班過望心常愧。計活如初老更貧。安得飄然拂衣去。溪山勝處伴高人。</text>
<text>官大貧如舊。身忙老已侵。何時對山坐。欵欵細論心。</text>
<text>天寒破驛少人烟。下馬昏昏睡馬韉。夜半酒醒仍夢覺。宦情離思共悠然。</text>
<text>廻首松都已杳然。萱堂更在海南邊。吾生屢度慈悲嶺。此去還非少壯年。絶頂僧房埋積雪。荒林驛舍鎖寒烟。題詩欲寄諸心友。凍筆如錐不着牋。</text>
<text>重來轉覺舊游稀。九陌塵埃易滿衣。虛淨堂前數株栢。歲寒忙待主人歸。</text>
<text>世事看來眼冷。年光變處顏緇。爲破貪嗔癡戒。未成歸去來辭。</text>
<text>宦游又到帝王都。薄俸官閑酒可沽。正是故山秋不熟。啼飢時復念妻孥。</text>
<text>游宦皇都意未闌。滿天風雪到燕山。請君且勉三冬學。他日功名不放閑。</text>
<text>城南池館卽仙家。滿意靑山滿眼花。恨我未能陪杖屨。紅塵白髮走京華。</text>
<text>去國遲遲又此時。先生何惜送行詩。應嫌老簿渾閑事。薄宦東西慣別離。</text>
<text>提擧先生義更高。新詩往往帶雄豪。也應對酒團圞語。笑殺朝天雪滿袍。</text>
<text>世間誰似麴生眞。曾遣渠來慰我貧。醉裏怱怱未暇謝。旅窓空夢瓮頭春。</text>
<text>十五年前淸禁游。一時文會最風流。醉狂漸减知無奈。况在他鄕易白頭。</text>
<text>東來言語豈皆眞。不覺今朝一笑新。後進決無如仲氏。何人奪職與何人。</text>
<text>國若起公多所賴。公如當國亦應勞。草庭花發樽如海。滿座賓朋笑語高。</text>
<text>恨不相邀到錦筵。此心耿耿有蒼天。星山風俗年來惡。政似龔黃却拂然。</text>
<text>吾生豈意辦文筵。暗裏安排有老天。世事邇來尤可厭。只思相對醉陶然。</text>
<text>胄庠文物盛唐虞。有子爭敎守海隅。聞說先生朝北闕。可令豚犬執鞭無。</text>
<text>重到皇城又見春。紅塵依舊鬢絲新。翻雲覆雨何時歇。勢利如今更誤人。</text>
<text>高堂九十親無恙。故國三千路已賖。按轡又窮閩粤遠。驛程無處不飛花。</text>
<text>一身存沒寄安危。此日那堪爲國悲。紀德異時窮竹帛。質疑無處覓蓍龜。勤勤濟物閑中藥。往往驚人醉裏詩。恨不壽公留數歲。三韓會有太平期。</text>
<text>有恩未報可無嫌。道似先生尙典籤。看取英雄古今事。不如松菊醉陶潛。</text>
<text>九陌紅塵午日烘。閉門看畫意無窮。何時着我孤舟去。獨釣江天暮雪中。</text>
<text>十年儲有道。兩界會相關。出納當須吝。收藏本自艱。智生朱墨外。計在白黃間。言利非吾事。躬耕憶故山。</text>
<text>紅腐相因日。淸廉並進時。吏無爭鼠耗。帝亦念民飢。河溢公田沒。陽驕農事遅。弘羊死已久。天意杳難知。</text>
<text>年過五十可知非。尙爾馳名何大癡。了了聡明隨日减。凉凉行止與時違。人譏鼻赤因耽酒。自識髯霜豈爲詩。更是家貧親亦老。百般心計不如歸。</text>
<text>喬木東韓有世臣。年來不慗嘆何頻。竹軒風月三千首。鐵卷山河五百春。自是銛鋒能挫物。不妨偉量解容人。燕臺聞訃已成哭。此日題詩恨轉新。</text>
<text>禮義門中詩酒塲。黑頭功業笑馮唐。不知造物將何意。人不如公老更強。</text>
<text>騎虎方知却下難。吟詩驢背苦求官。恠哉造物多機變。暗裏敎人倒屨冠。</text>
<text>經濟隨時有易難。人心只願作高官。如今自揣眞無用。悔不當時早掛冠。</text>
<text>語涉荒唐頗不經。細觀寧昧此心靈。莊周未必非胡蝶。夢覺殘燈入夜靑。</text>
<text>金君自少號通經。筆力年來似巨靈。好折燕山一枝桂。莫嫌鬂未十分靑。</text>
<text>銀杯施與雨花天。藏在龍宮定不遷。還我木瓢眞率好。任他金椀富豪全。淸貧更覺心如水。爛醉何妨面洒泉。唯有詩魔推不去。感時懷古苦相緣。</text>
<text>相國知名早。夫人配德光。死生皆有命。富貴更堪傷。丹旐春風拂。香匳曉月歲。恩封自天子。赤縣遠流芳。</text>
<text>忽然相會見天眞。一話前游酒一廵。着眼江山隨處好。關心世事幾番新。白頭萬里還鄕日。紅粉三行滿座春。莫笑稼亭偏老拙。從來不解使錢神。</text>
<text>螗欲捕蟬寧顧後。鷹如逐雀要當前。一聲師子百獸廢。社鼠城狐尤可憐。</text>
<text>海上靑山小草堂。豈期同擧菊花觴。白頭猶未成歸計。宦路逢人感嘆長。</text>
<text>秋盡荒林不見花。忽驚車騎到山家。須知喝道殺風景。竹外柴門小逕斜。喜見門生有探花。公來此日共還家。白醪黃菊崇文洞。不覺僛僛舞袖斜。</text>
<text>任隨責重慙尸祿。身與心閑慕隱居。安得南游携數客。海邊佳處結茅廬。</text>
<text>扶餘四詠四方傳。訪古應須棹酒船。不負松亭居士約。更邀林邑使君賢。傍江臺館開圖畫。入夜魚龍舞管絃。農月縱無腰笏令。廻橈豈敢小留連。</text>
<text>驛名不合作桃源。破屋荒林不記門。過客乞靈楓岳去。可能分福與黎元。</text>
<text>去歲中秋漢陽府。孤斟獨詠正無聊。每嫌馬上逢佳節。共識人間有此宵。露濕衣巾寒縮縮。風吹鬂髮白蕭蕭。明年見月還相憶。路指關東山水遙。</text>
<text>覆轍誰能後戒前。泰封遺跡舊山川。勸王遠狩非良策。只爲姦臣不畏天。</text>
<text>背山官舍畫屛前。跬步登臨百里川。置酒更逢賢太守。勝遊佳節正秋天。</text>
<text>山圍古縣增秋氣。風打踈林助雨聲。夜半夢驚仍不寐。計程纔過鐵原京。</text>
<text>秋入金城錦不如。千崖萬樹得霜初。林間老屋流亡外。山上磽田賦稅餘。莫厭使華紛傳遽。惟嫌吏弊巧侵漁。閑遊似我猶相擾。深愧淵明獨愛廬。</text>
<text>路過通溝境漸奇。任敎羸馬故遅遅。人行嶺上步虛處。雲在山腰行雨時。自愧老來還試險。却從閑裏更思危。王尊忠國王祥孝。只解尋幽也大癡。</text>
<text>欃天雪色放神光。天子年年爲降香。一望平生心已了。不須深處坐繩床。</text>
<text>玆山恠恠復奇奇。愁殺詩人與畫師。更欲登臨最高處。噬臍脚力未衰時。</text>
<text>曉霧難分跬步前。日高淸朗謝龍天。雲連山遠西南北。雪立峯攢萬二千。一見便知眞面目。多生應結好因緣。晚來更向蓮房宿。溪水松風捴說禪。</text>
<text>絶嶺橫空鴈過難。嶺頭廻首一長歎。從敎雲霧埋楓岳。我已登臨恣意看。</text>
<text>往來二度宿通溝。不獨民勞客亦羞。唯有主人言可喜。近山禾稼勝前秋。</text>
<text>田薄何曾入勢家。西成今歲氣尤和。地偏過客應來少。山好居人却厭多。北嶺重關牢鐵鎖。南江一帶漾靑羅。丁寧遺戶且安業。聖德如今海不波。</text>
<text>此州風物冠東州。一道山川欲盡頭。自古民心思樂土。鐵關雖鎖豈能留。</text>
<text>獸窮則搏更猖狂。可歎開門納虎狼。腰下金符亦安用。險關只合一夫當。</text>
<text>國本無人賊有心。關門直下幾千尋。縱然漂杵燕歧血。竟使良民怨至今。</text>
<text>誰令變起不虞中。拊髀橋前往事空。宇內已瞻新化日。海隅猶有古淳風。仙遊處處同玄圃。俗尙家家事梵雄。須信民躋仁壽域。太平天子厭興戎。</text>
<text>萬頃蒼波一葉舟。好風吹我到瀛洲。傍人莫恠怱怱過。骨未仙時不敢留。</text>
<text>百頃湖心孤嶼靑。詩人增損作新亭。重來載酒須千斛。不待風吹骨已醒。</text>
<text>瘦馬羸童路更長。孤村破驛正荒凉。若爲富庶關東路。每遇奇觀醉一塲。</text>
<text>關東到處是方瀛。海上秋山列錦屛。此是神仙舊遊地。扁舟緩緩傍長汀。</text>
<text>貴人堂上已登瀛。羅綺香熏孔雀屛。瘦馬書生多好事。攀緣疊嶂與廻汀。</text>
<text>勝景安能集大成。此湖應似伯夷淸。水涵天宇澄心碧。山倚秋空刮眼明。如見雲間絳節影。時聞月下玉簫聲。丹書斲了還依舊。羞對仙蹤說世情。</text>
<text>縣官銜必勸農兼。田野多荒口不添。郭外靑山如欲訴。客來故故入前簷。</text>
<text>白頭報國日猶長。喜及身閑訪衆香。因過關東探勝景。道邊黃菊近重陽。</text>
<text>城接山村事事幽。峯巒邐迤樹林脩。路窮更傍千尋海。軒逈如登百尺樓。卯簿吏閑常早散。星軺驛急未曾休。考雖下下庸何害。撫字心勞一道州。</text>
<text>安相情懷黃鶴月。李生行止白鷗波。重來此地誠難必。空聽關東一曲歌。</text>
<text>道傍奇絶石爲臺。過客何甞特地來。喜我閑遊登覽久。主人况復勸深杯。</text>
<text>李君起廢事超前。敗瓦書存天慶年。棟宇已同全盛日。閭閻還有太平烟。滿簾秋氣山圍屋。隔岸濤聲浪接天。寄語新除賢太守。隱之何害酌貪泉。</text>
<text>老我才踈偶在前。先生氣銳更芳年。國恩未報深如海。世味先知淡似烟。夢裏寒松叢石路。詩中細雨菊花天。幾廻遇勝苦相待。明日分程向酒泉。</text>
<text>絶景由來下筆難。或因未暇卸征鞍。此亭不在寒松下。自是無人着眼看。</text>
<text>亭外峯巒擁縣門。檻前洲渚抱漁村。碧波可染衰髯白。淸景能醫病眼昏。三島茫茫天共遠。百川浩浩海幷呑。若爲對此忘機坐。不校人間有達尊。</text>
<text>懶踵金鋪畫戟門。閑尋翠竹白沙村。東溟浪靜天逾碧。西塞山高日易昏。偶作勝遊殊可喜。欲談時事却成呑。古來觀海難爲水。井底何人妄自尊。</text>
<text>我行佳節更豐年。醉倒臨瀛別洞天。山自北來靑未了。海爲東極浩無邊。鏡湖載酒搖明月。石竈煎茶颺紫烟。但自不逢苛政虎。州民元是一羣仙。</text>
<text>意專尋勝景。早出故城門。仙去松亭廢。山藏石竈存。人情有今古。物像自朝昏。不是曾來此。聞言謂不根。</text>
<text>來擁紅旗返火城。使華遊賞稱人情。自甘野服偏蕭散。猶喜詩編及老成。夏永倚風攀檻立。夜深乘月信舟行。安能擅此湖中景。狂客狂名繼四明。</text>
<text>爲尋佳景度危峯。海闊天長眼界空。心與勝遊常不足。詩當絶景却難工。臺臨出日扶桑曉。寺在廻巖古木風。想見夜深僧入定。龍王來看佛燈紅。</text>
<text>愛竹何須問徑圍。此君稱謂未應非。招提翠密不知處。唯見斜陽僧獨歸。</text>
<text>巖底成潭是大川。巖頭直下視茫然。州人欲取潭心月。知有淳風不變遷。</text>
<text>江上靑山山下村。太平烟火不關門。居民豈識江山好。早起營生直到昏。</text>
<text>十里人家挾一灘。往來橫木渡狂瀾。宦途失脚危於此。有足何曾却立看。</text>
<text>渠家姊妹有娥眉。夜績辛勤作嫁衣。愛汝生來無念慮。披簑橫笛任牛歸。</text>
<text>相思寧復勉加飧。婦餉夫耕了世間。以色事人多見棄。顏華一去不曾還。</text>
<text>長江如練寫秋空。俯瞰吟詩日已紅。但道游魚淸可數。區區屈指與癡同。</text>
<text>官舍僧房纔隔壁。砌花窓竹共成叢。上樓無偶聊相喚。非爲顚師有道風。</text>
<text>馬首關東路欲窮。奇觀過眼旋成空。一燈古館連江雨。九月荒城落木風。寂寞舊交聞笛裏。蹉咜世事倚樓中。幾人塵土懷淸賞。魚在深池鶴在籠。</text>
<text>日上扶桑照兩間。一邊星斗尙闌干。風磨雨洗毫端淨。霧散雲收眼界寬。自笑世情思測海。仍敎學術解觀瀾。紛紛南北多星使。莫作尋常傳舍看。</text>
<text>訪古秋風馬首東。喜看欝欝蔭亭松。幾年心爲尋眞切。千里糧因問道舂。厄絶斧斤經漢魏。材堪廊廟擬夔龍。倚欄不覺沉吟久。拙筆難形萬一容。</text>
<text>江上人家竹外村。奇觀左右儘逢原。重游白髮驚親友。數點靑山隔故園。城控滄溟風頗惡。地連暘谷氣常溫。偶題詩句宜塗抹。豈要流傳衆口喧。</text>
<text>此亭光價倍於前。詩老命名延祐年。典簿獨游人不識。不慚操筆答雲烟。</text>
<text>足迹平生萍共浮。夢中時復倚樓頭。題橋一去三千里。佩印重來二十秋。松似郊迎皆偃盖。水堪漁隱有輕舟。他年儻遂東山志。好在紅粧淚莫流。</text>
<text>敢將晝錦託歐陽。縱得歸來去又忙。蜀郡前驅看負弩。會稽除道哂腰章。北軒天闊滄溟黑。西嶺秋深草樹黃。休向離亭先洒淚。感時懷舊已無腸。</text>
<text>田腴地利帶魚塩。只恐臨民頗不廉。古館何人能起廢。腐椽殘瓦落前簷。</text>
<text>國無新法撓茶塩。更遣才能按且廉。民病如今在何處。沉吟落照入虗簷。</text>
<text>鳳來何必九成音。龍化還勝點鐵金。春筍無端穿壁去。短墻南北剩分陰。</text>
<text>薄宦非吾志。閑居在晚年。對山忘歲月。栽竹引風烟。淸露蹲鴟圃。黃雲沒鶴田。愧予名所誤。鞍馬到華顚。</text>
<text>白頭驚會面。靑眼早忘年。世事東流水。親朋四散烟。卜隣應有地。歸老尙無田。每憶松巒下。相尋發酒顚。</text>
<text>花開花落鬢絲加。百歲春光一鳥過。此日此軒還寂寞。滿園踈木夕陽多。</text>
<text>星山形勝定飛來。山滿高樓水遶臺。喬木舊廬懷世德。落霞孤愧凡才。官閑不害紅裙醉。賦足何愁白紙催。更擬百花軒裏宿。一簾香霧錦成堆。</text>
<text>事過是非方有定。時來品物各流形。今人不賦緇衣什。還使今人說草亭。</text>
<text>挑燈擬話當年意。照鏡俱非昔日形。道枉且嫌東道冷。明春特地訪江亭。</text>
<text>天道循環曾不息。人心機變亦無形。北堂萱草南江月。高卧乾坤一稼亭。</text>
<text>竹嶺東南第二程。要衝何日斷人行。已嫌上下爭科歛。更怯朝昏管送迎。過客毋輕生喜怒。遺民儻幸見昇平。欲留詩句還愁絶。古館頹簷夕照明。</text>
<text>半百光陰寄旅亭。還家鬢髮里閭驚。又因訪古關東路。仍得尋詩海上城。山好有時成小駐。年豐到處喜相迎。壁間名字休磨去。認取吾儕事筆耕。</text>
<text>蕭條小縣似郵亭。壁上看詩喜且驚。路險何曾邀使節。人閑更覺遠州城。當門老樹知誰種。捲箔靑山不待迎。已厭問津思卜築。世無沮溺耦而耕。</text>
<text>四塞路幽險。高車豈肯來。屋依喬木老。軒傍好山開。樂藉殘紅粉。賓階點綠苔。興闌無秀句。不是乏詩材。</text>
<text>勝游無險易。偶向錦溪來。𣂈确行方盡。紆餘望忽開。雨聲深巷樹。山影滿庭苔。敎養是誰責。地靈生異材。</text>
<text>與時興廢見民情。古縣重來忽眼明。已變草萊爲黍稷。更敎荊棘化軒楹。敢期有客賡詩句。却喜無人識姓名。奉國持家只如此。窮鄕何害出公卿。</text>
<text>曾誨螟蛉在泮宮。閑居猶欲振儒風。要談六籍排邪說。吾道寧專筆硯功。</text>
<text>十里靑山一畒宮。侁侁童冠舞雩風。卜鄰甚欲論吾道。尸素年來愧食功。</text>
<text>宦路幾千里。交情三十秋。相逢知不遠。俱在海南頭。</text>
<text>高絶曾聞海岸山。偸閑得得恣登攀。人從天降梯千尺。僧與雲分屋半間。禪寂固知猶見縛。世緣那得敢相關。翠微何日容吾住。竹杖芒鞋日往還。</text>
<text>尋山本不爲尋仙。千里游觀豈偶然。浩劫因緣歸內院。上方世界控諸天。鶴來曾構岩頭閣。龍去猶存石眼泉。深愧香山白居士。未能結社已華顚。</text>
<text>對山不浪出。採藥偶忘還。甚欲題凡鳥。草堂猶未關。</text>
<text>爲訪名山此地過。江橋分路入烟霞。歸來歇馬竹林下。一樹山茶猶未花。</text>
<text>春到靑丘日欲中。勝遊要及未農功。爲尋海上蓬萊境。因訪人間覩史宮。危構簷牙磨北斗。法音鐸舌語東風。更思杖屨窮幽絶。滿壑烟霞路易窮。</text>
<text>身閑勝景恣游尋。只恨無人可說心。豈料普光精舍裏。挑燈共聽坦師琴。</text>
<text>偶向狀元坊裏行。舊居斜日入前楹。每魁塲屋群龍闘。獨步才名一鶚橫。厭世公曾歸碧落。卜鄰吾欲斸黃精。地靈人傑言堪信。看取公卿衮衮生。</text>
<text>幾度思君欲遠尋。相逢却未細論心。年來厭聽人間事。洗耳須憑月下琴。</text>
<text>夢想南游自昔年。登臨萬慮散如烟。幾番過客隨風絮。百歲浮生赴海川。兜率山光淸可挹。蓬萊雲氣遠相連。欲留詩句吟還苦。莫比騎驢孟浩然。</text>
<text>滿頰春光滿鬢霜。風流晚歲似張蒼。世間那得先生樂。更有靑山繞盡堂。</text>
<text>猗猗高節傲風霜。枝葉扶踈刻水蒼。墨戱敢煩揮妙手。稼亭中作此君堂。</text>
<text>亭好那容俗客過。風軒四面滿池荷。重游要趁花時節。醉聽靑娥一曲歌。</text>
<text>小齋新構寂無隣。淨几明窓絶點塵。茶椀莫敎纖手捧。堂中自有白衣眞。</text>
<text>崖頭紫石疊成臺。海色天光萬里開。策馬忩忩看不足。扁舟載酒要重來。</text>
<text>淺山屛擁梵王宮。山外人家聽暮鍾。到此自然心境靜。不須辛苦住高峯。</text>
<text>狀元崔李才名大。界首全羅氣象雄。過客休誇金紫貴。公卿多出一鄕中。</text>
<text>典薄先生成酒癖。訥齋相國號詩雄。靑春白日完山道。萬事都休一笑中。</text>
<text>失馬已曾知禍福。瞻烏未可辨雌雄。詩壇張相能居右。酒聖李生時復中。</text>
<text>遊遍名山尙慊然。却來京浦久留連。雲遮古寺尋僧路。風阻長江送客船。草屋雞栖眞可陋。島夷鼠竄亦堪憐。紫汀花發無多日。盡舸紅粧逐少年。</text>
<text>休官却易卜居難。我縱歸來尙未安。誰似先生擅山水。更無俗事敢相干。</text>
<text>我行眞是作閑游。遇水逢山輒少留。津吏不知投紱客。靑衫白板候沙頭。</text>
<text>我欲卜居滄海濱。漁村到處盡堪憐。此家有酒仍多竹。題壁何須問主人。</text>
<text>十載風塵夢釣舟。此身今在白鷗洲。但將細馬馱紅粉。安用元戎擁碧油。撲地閭閻無虐政。傍江亭榭足高游。題詩盡是同年客。千首曾輕萬戶侯。</text>
<text>重來烏得獨無情。當日佳人白髮生。怨淚滴殘將繼血。離歌凄斷不成聲。關山鞍馬何曾歇。花月樓臺捴有名。從此丹陽添樂府。新詞一曲倚淸平。</text>
<text>客路春風醉不歸。笙歌緩緩夜遅遅。竹西樓逈月參差。行樂雅宜無事地。尋芳却恨未開時。他年誰折狀元枝。</text>
<text>鐵騎排江岸。紅旗出郭門。遨頭來此送賓軒。賓從亦何繁。水色搖歌扇。花香撲酒尊。但無過客閙晨昏。淳朴好山村。</text>
<text>是處花多少。君家酒有無。人間紅紫已難留。曾見襯庭隅。世事將頭白。餘生業舌柔。携壺日日渡溪流。藜杖不須扶。</text>
<text>有客登仙閣。何人棹酒船。宦遊不覺到天邊。江路草芊芊。極浦低紅日。孤村起碧烟。離情詩思共悠然。歲月似奔川。</text>
<text>自昔聞浮海。吾今信望洋。有時風靜鏡磨光。一色際窮蒼。絶島知誰到。孤帆爲底忙。從敎日本是殊方。三萬里農桑。</text>
<text>寶靨明珠顆。銖衣霧縠紋。白蓮嘉瑞豈虛言。時有異香聞。客枕涼如水。禪燈耿破昬。誰言儒釋不同論。到此任朝曛。</text>
<text>山雨花浮水。江晴月滿汀。古人詩眼此爲亭。誰敢換新銘。去國心猶赤。憂時鬂尙靑。漁歌政欲共君聽。驚起翠毛零。</text>
<text>地勝仙遊密。雲開世路通。依俙羅代兩仙翁。曾見畫圖中。舞月婆娑白。簪花爛熳紅。欲尋遺迹杳難窮。須喚半帆風。</text>
<text>玉葉收銀漢。氷輪溢桂華。高峯礙月故峨峨。不待影欹斜。逸興逢淸夜。高吟愧落霞。恒娥竊藥不歸家。風露濕纖阿。</text>
<text>古木多寒籟。虗簷剩晚涼。秋聲無處不鳴商。况是客程佳節過重陽。詩壁籠紗碧。歌筵舞袖香。官奴已老尙新粧。幾見使君遺臭與流芳。</text>
<text>詹農祥之晨正兮。嚶九扈其和鳴。躬錢鎛以俱往兮。日與雞而俱興。甘雨至而及時兮。嘉苗起而懷新。乃芟蕪而立良兮。寧塗潦之勞吾身。竢堅實以一飽兮。猶有虞於乾溢。庶徵時而不忒兮。始不負其勤力。黍稌坌其登塲兮。信秋成之可樂。必勞勩而後得兮。可一日之不作。余昔偃於田廬兮。樂與苦其相參。何釋耒而紆緩兮。視力田而有慚。齒髮颯其衰莫兮。盖欲歸而無所。子方興而致用兮。遽遐思於農畒。屹環堵之危亭兮。期作勞以自營。奉菽水而怡顏兮。或高廩之可盈。彼老農之爲智兮。非聖人之不如也。念民事之艱難兮。不敢怠而逸居也。又爲之歌曰。東海之壖。子所田兮。出作入息。樂有年兮。非帝之力。孰我安兮。彼君子兮。不素餐兮。</text>
<text>東方有一士。客養千金軀。束帶候鳴雞。出則陪文輿。代耕本非望。蹔與園田踈。園田日夢想。投冠旋舊丘。興言在玆春。新疇復應畬。田父有好懷。過門更相呼。披草共來往。履歷周故居。悠悠待秋稼。時還讀我書。雖未量歲功。棲遅固多娛。此事眞復樂。此語眞不虗。餞送傾皇朝。歸子念前塗。前塗當幾許。直至東海隅。古時功名士。事事在中都。遙遙沮溺心。君情定何如。</text>
<text>下武維聖元。思文溥漸被。宅燕土芒芒。海外同文軌。棫樸枝芃芃。行葦葉泥泥。菁莪盛辟廱。芹藻彌泮水。藹藹多吉人。共惟君子使。信彼三韓山。宛在滄溟沚。畇畇陽坡田。廼場廼彊理。中田有新亭。簷宇翼如跂。其居何人斯。有美譽髦士。士也東方英。考盤衡門裏。家世好稼穡。代食維寶此。請學匪其功。素餐是所耻。力民務昬作。黽勉畏從仕。帝曰咨臣工。干旄擧鄕里。賓興歌鹿鳴。飮餞鴨江涘。奔然來上國。折風弁有頗。川陸阻且長。行邁日靡靡。南宮士如林。三捷獻長技。射策揚天休。穿楊反四矢。聞望冠黃甲。龍光動丹扆。從祿毗玉堂。靖恭閱國史。載離幾寒暑。悠悠憶桑梓。婦兮賦釆綠。母也嗟陟屺。徂東拜省郞。錦衣爛玼玼。言秣果下駒。還車載行李。有暳列宿光。煌煌照東鄙。維彼九都人。瞻言佇相俟。於焉暫逍遙。畫諾聊與爾。王猶固允塞。訏謀成亹亹。退公思明農。民勞曷其已。三復七月篇。永言衣食始。方春靈雨零。夙駕催擧趾。楚茨斯載芟。大田有良耟。嘉種得黃茂。耰播亦勤止。厭厭實含活。綿綿或耘耔。野餉載筐筥。左右甞旨否。於皇新畬間。終善無遠邇。有稻有來牟。有秬有穈芑。有瓜有菽荏。有穜有穋䄫。有黍方與與。有稷又薿薿。懞幪旣堅好。栗栗少糠秕。秋穫庤錢鏄。薄言往觀視。或積若丘崇。或密若擳比。築塲納千廂。開室儲億秭。炮羔御賓客。釃酒衎祖妣。張仲齊孝友。吉甫同燕喜。所願屢豊年。多受上帝祉。父母壽而康。黃髮更兒齒。勉勉佛仔肩。一方是綱紀。率時海隅氓。世奉明天子。</text>
<text>羲仲賓出日。平秩東作事。李君朝鮮人。稼亭名有自。敦本崇禮敎。有年可立致。負耒非無心。乘桴或有志。</text>
<text>畫省郞官鬂髮靑。歸來學稼葺新亭。玉堂視草曾頒燭。綠野耘苗尙帶經。日出扶桑烟漠漠。春生孤島水冷冷。拂衣便欲從君逝。白帽風流謁管寧。</text>
<text>使君結屋傍西疇。冠盖時從野老遊。暘谷官因東作重。神農書自遠方收。桑麻地燠民時早。稉稻秋香海島幽。鳳閣故人天上望。三韓蒼翠隔神州。</text>
<text>三韓雲麓好歸田。員外新亭納海天。北省難留靑瑣客。東人爭迓綠江船。花開百濟春山裏。雞唱扶桑曉日邊。報國但知農務急。還鄕始覺歲華遷。盡鋤蔓草脩塲圃。多種良苗備粥饘。射鴈偶陪王子出。跨牛仍學牧童鞭。桑陰負耒衣沾雨。松外憑闌帽拂烟。長恐園林鶗鴂至。不妨窓戶桔槔懸。兒孫喜向三冬學。婦女能歌七月篇。露冷芙蓉懷上苑。雲黃𥝧稏慶豐年。時時欵客開家釀。歲歲輸官割俸錢。却笑蘇秦無二頃。貂裘塵土朔風前。</text>
<text>三韓山下黃金產。五色雲中瑞錦窠。好是秋來粳稻熟。安時應有吉祥歌。</text>
<text>春風臺榭飛紅雪。夜雨陂塘生綠波。讀罷賢良方正策。逢人又說力田科。</text>
<text>白馬金鞍紫玉珂。春來亭上是行窩。國人共說新員外。學得中原語較多。</text>
<text>重戴當年蘇骨多。國王何日賜韓娥。春風馬上閒來往。學唱天山踏踏歌。</text>
<text>底是京城離別後。更無一字問如何。故人天上相從處。不及當年一半多。</text>
<text>三韓山前春草綠。柘枝連村桑滿谷。大牛飯罷礪雙角。小犢跳梁野如鹿。夜來東原雨新足。九扈向人催布穀。歸佐明王理藩服。土膏初起如雪沃。淺種深耕貴勻熟。豈獨勤身化成俗。要使扶餘皆菽粟。新亭翼翼滄海濱。手持酒肉親撫循。鳴竽擊鼓更吹豳。大田多黍高過人。車載輦負聲轔轔。甌婁汙邪錯雜陳。露處有積居有囷。欝金煮酒旨且醇。葵羹香飰調酸辛。句驪唱歌田畯神。我有炰炙供嘉賓。醉來欹帽更迭舞。韓娥拍手山月吐。</text>
<text>天官初候景。稅野待新晴。海上人耕早。雪中春草生。荷鋤忘吏役。掩戶愛香淸。還省京華日。朝服祀蒼精。</text>
<text>同年方貴顯。常懷隱者情。時從粉省出。自尋黃鳥耕。春陽初泛野。小雨逈遮城。想子還釋耒。芳尊誰與傾。</text>
<text>我家楊廣道。釋耒仕王京。挾策西游去。久住鳳皇城。大君懷遠臣。令臣官玉署。內省聊淹留。還思故鄕去。雞林分省治。拜詔作新郞。田園應不遠。乘暇日旁皇。靑山環館舍。淥水界溝塍。我宇多隣並。耕耘殊未能。牽牛耕麥隴。穫刈敢妨功。佃夫勤已久。登塲我稼同。束髮讀經史。入仕習華言。耕鑿思帝力。新亭立高原。蘭省多花卉。叢叢香色殊。那知新亭下。飮食多所需。播種效古書。閒田日以墾。鳴珂趨省府。從容敢忘本。</text>
<text>朝馬年年響佩珂。歸畊故里樂如何。扶桑日近收成早。鴨綠江深灌漑多。翠釜香粳瓊作粒。錦囊春繭雪生波。郞官署在新亭側。釋耒無妨日一過。</text>
<text>古人重畫一。今人好變更。法令牛毛細。黔蒼魚尾赬。嗟嗟遠游子。爾心胡不平。平生多爲口。慣作東南行。逶迤過上黨。千里到韓城。道途多所見。感嘆由中生。十里五里間。馳傳紛可驚。下馬立道側。過眼知流星吾疑將德音。布玆南畒氓。或云筭閒口。抽錢及孤惸。或云籠山野。割地歸兼幷。訟牒方組織。逃戶連欹傾。皇華豈謂是。聖人著之經。忽詠大東詩。兀如未解酲。先王勤且儉。四方始經營。山川各有界。租稅豈無程。孔氏罕言利。孟子惡交征。時當春雨後。布穀間關鳴。不見田頭饁。誰從水際耕。我欲買山去。鑿翠開風欞。園中養松竹。門外種稌秔。茂樹坐欝欝。淸泉飮泠泠。日讀洗心經。無令世故嬰。尺地入金穴。何處安柴扃。所以事奔走。終歲不得寧。念我掌書郞。靑衫倦送迎。此亦眼所見。彼亦耳所聆。知君常對此。意氣何崢嶸。君心一寸丹。君鬢十分靑。他年廟堂上。手調殷鼎羹。吾詩儻不棄。以爲座右銘。</text>
<text>吾生好遠游。山水極深幽。都下數閱月。江南十經秋。自訝今日計。賃屋久淹留。窮通要有命。強顏何所求。孀親亦已老。故山歸夢稠。君看富兒門。不容吾輩流。</text>
<text>妾本寒門子。荊釵居白屋。美質天所生。兩臉知赬玉。自倚傾國艶。乃與世人踈。五陵多年少。過者皆停車。一笑肯輕賣。千金且不收。以此自愆期。歲月長江流。西風昨夜至。莎雞鳴露草。紅顏恐消歇。時過不再好。</text>
<text>生不識人面。長年在深屋。一爲色所誤。反遭珉欺玉。憎愛古無常。朝恩暮乃踈。悒悒詠秋扇。望絶登君車。金牀爲誰拂。繡被久已收。閨空寒月落。但見螢火流。沉憂暫成夢。依俙闘百草。世無相如才。誰令復舊好。</text>
<text>秦皇虎視萬國奔。剗滅古道愚黎元。豺狼當途誰敢行。天地閉塞雲雷屯。淮陰少年侮人傑。令出胯下如出門。漂母有眼哀王孫。千金思酬一飯恩。望夷禍起秦失鹿。天下共逐何紛紛。是中劉項號疾足。楚歌半夜雄雌分。王孫功大壓蕭曹。東收西取囊乾坤。當時忠義猶可慕。蒯生計輟無復言。鳥盡弓藏語已悲。漢家恩薄王孫寃。王孫休嫌噲等伍。天亡豈獨烏江濆。更欲乞飯那可得。空令萬古哀王孫。</text>
<text>東自鰈海西蓬婆。野無氛祲水無波。此豈龍飛萬物覩。澤及禽獸兼蚊鼉。明堂大闢布王政。欝葱佳氣纏四阿。堯民煕煕自於變。寧將仁義勞漸摩。黔蒼但期事耕鑿。班白不復知差科。聖朝雖已不好武。有事徑須橫劒戈。蕞彼闍婆不解辮。淺狹那容比管蟸。淮陰受鉞子房籌。餉饋不及煩蕭何。張帆擊皷駕高浪。疾如鷂子逾新羅。蠻君徒自竪降旌。膏盲勢窘難醫痾。漢軍四擁寂如水。帳下掩泣聞楚歌。班師誰得寶刀來。斗文赫赫如新磨。龍吟有時紫氣逬。棲禽驚墮庭之柯。自從六合爲一家。西賝南貨通山河。闍婆之刀孰與並。佩非其人刀所呵。姦邪寒心敢正看。故知此物殊於他。要當作詩銘其背。千年爲寶傳無訛。秋風吹波易水寒。壯士一去無荊軻。書生對此空嘆息。頭上歲月如飛梭。</text>
<text>汴河錦纜人方厭。秦王順天提寶劒。風行電邁掃羶腥。所向金湯隨手陷。周衰千載一貞觀。功業赫然超兩漢。當時所乘有六駿。揮戈恢恢有餘刃。寫眞刻石手自贊。片石屹與凌烟峻。昭陵秋草夕陽邊。行人指點多愴然。君不見轍迹紛紛王道缺。八駿曾到崑崙巓。又不見拔山力盡騅不逝。烏江烟月漢家天。功成自古在知己。豈在蹄高幷銳耳。</text>
<text>西風庭樹鳴摵摵。長夜幽人正愁絶。舞破荒雞擁褐眠。日高門外無來轍。今朝剝啄喜有客。乃是心親來告別。人生百歲少歡樂。大半離愁緣愛結。載酒東郊黃葉稠。一杯未盡歌先闋。歸途政指漢陽關。三峯入眼明如刮。楊州景物古所稱。我慣經由能細說。南江風雨亂魚火。北嶺烟霞明佛刹。所恨居民魚尾赤。籬落蕭條生事拙。君歸摩撫已痌瘝。要令一境先再活。年來世事不堪聞。我亦南游意已决。待得半篙春水生。扁舟一扣漢江枻。</text>
<text>行藏在自斷。下士尙猶豫。宜乎迷出處。寸心煎百慮。今朝决南意。且喜輕舟去。掛席出江口。檣烏浴飛翥。中途逆風作。進退俱遑遽。弱纜未足恃。飛廉何倣倨。終宵舞澎湃。苦待蓬窓曙。淸時自不容。要津吾敢據。明哲保其身。誰記前賢語。</text>
<text>驚風動地東南黑。四山低昂船尾側。蒼茫一葉浪花中。性命只憑管蒯力。雨聲颼颼濕蓬底。三日一雨猶向北。但令元氣不傷和。逆順於人互失得。何時風雨占十五。爲驅萬國歸皇極。</text>
<text>山居畏虎豹。水行厭蛟蜃。人生少安處。肘下生白刃。不如從險易。天命且自信。速行固所願。遅留亦何吝。日月江河流。百年眞一瞬。作詩相棹歌。明當風自順。</text>
<text>我昔泛舟靑山下。寒江淸駃如傾瀉。銀蓴玉膾富南烹。中流蕩漿傾金斝。船頭醉卧呼不醒。也任旁人泉水洒。落霞孤𪚥暮痕濃。繫舟登山宿蘭若。自從旅食京華來。奔走紅塵顏可赭。縱憶舊遊安可得。夢中往往森如寫。扁舟今日愜素懷。世上誰爲知我者。莫嫌風逆久淹留。禍福從來如失馬。</text>
<text>有風何須宋玉賦。無雨莫學欒巴噀。但願時和二氣調。長使吾民穩眠飯。君不見東南舟航阻風雨。城中米貴令人怨。</text>
<text>文章當須慕班馬。事業亦可窺伊呂。自知來益非賣菜。人笑費巧如刻楮。胷中喜怒紛衆狙。頭上光陰催二鼠。賴君汲引不見棄。知我踈慵無所與。時時共和白雲篇。夜夜相對金蓮炬。豈唯詩酒謾追隨。已分平生同出處。今朝乘傳覲慈親。昔日題橋非戱語。端爲王孫久倚閭。豈因曾子輕投杼。紅旆門前織車轍。綵衣堂上列樽俎。應愁王命有程期。亦念吾儕苦延佇。歸期未必閱歲時。惜別何須效兒女。只緣長作遠遊人。因送君歸心惻楚。</text>
<text>物情好惡淡且濃。俱出造化爐中鎔。阮孚好屐和嶠錢。達人聞之面發紅。吾徒所好異於此。長向花前月下逢。白氏好飮不停手。禹君五斗方盪胷。李子平生不入務。擧眼厭見金罇空。忘形爾汝外天地。麴生於我良有功。君不聞千鍾與百觚。古來痛飮皆英雄。但可陶陶齊得喪。安用星星較異同。人事古多違。羿彀或未中。擧觴崔宗之。投轄陳孟公。應笑盧仝七椀茶。誤疑兩腋生淸風。</text>
<text>佛說本無言。儒行不在服。未遇拈花笑。恐見操戈逐。甚欲評此理。吾膝未曾促。海東佳山水。賢聖有遺躅。已知無極師。送老慈雲谷。子歸獨何先。飄然謝覊束。</text>
<text>去國已五月。今朝始得書。得之不敢拆。書中道何如。平安無他語。旅懷今始舒。菽水歡自足。箕斗名亦虗。誰能更拘束。吾當返吾廬。</text>
<text>東華塵天衢。咫尺要路津。金門曉開相君至。千車萬馬如雲屯。茫茫四顧烟霞集。但見觀闕雙嶙峋。爭名於朝自古昔。揮汗拂面誰敢嗔。男兒有爲在昭代。北窓高卧知何人。致君堯舜須讀書。儒冠未必皆誤身。我公臺閣名籍籍。平生物議歸經綸。南維分省豈得久。鳴鑣又入東華塵。</text>
<text>載道之器皆謂經。釋氏所說誠難思。因因果果百不差。如取符契兩手持。龍宮海藏露半珠。士女奔競輸家貲。他生作佛且休道。此日壽君端可期。阿師本是衣冠胄。脫畧富貴輕分離。西遊却被玉皇眷。錦袍錯落雲霞披。謂不傾囊置一藏。噬臍萬劫安能追。餘杭墨本世所寶。風帆穩送江神知。平生好客不留物。成此大寶尤瓌奇。君不見託迹空門逃賦役。還將檀施自利之。</text>
<text>去年寒食遊西山。今年寒食獨掩關。東風御柳自今古。客路何處開愁顏。世無德公同上冢。但見乞祭來墦間。高堂明鏡多白髮。久矣不着萊衣斑。故園花木皆手種。留與黃鳥啼綿蠻。人生富貴亦百歲。歲月一去無由還。天敎我輩故鍾情。遇物興懷常不閑。誰能起我強一醉。久病不出腰脚頑。</text>
<text>憶昔舟過黃山東。朔風吹日寒無光。黃山西望三十里。漁舟出沒江蒼茫。我行不時行又急。目斷勝境空彷徨。聞君出守向江海。想像畫戟凝淸香。送客頻過江上路。尋僧屢到山中莊。黃山之遊最可樂。紅粧畫舸江中央。使君一曲黃山歌。使君豪氣仍淸狂。人生聚散足哀樂。芙蓉低泣愁䲶鴦。何當重唱使君曲。檀板拍碎黃山岡。</text>
<text>中秋十六夜。月色更輝輝。重陽十日菊。餘香故依依。世俗尙雷同。時過非所希。獨憐此粲者。晚節莫我違。臨風欲三嗅。又恐旁人非。不如泛美酒。昏昏到夕暉。</text>
<text>茫茫宦海無津涯。先生陸沉寧復思。煕煕壽域無春秋。先生兒齒亦何悲。焚香執蓍知進退。置酒對花看盛衰。追思作客嶺南日。勝遊不覺靑衫卑。先生適在山水窟。和我新詩饒我棊。二十六年如一夢。吾頭之白亦其宜。挑燈話舊秋夜短。眞率矍鑠如當時。先生且留談六籍。吾爲長者能折枝。</text>
<text>海邊何處無靑峯。到此洗盡塵緣濃。奇岩峭拔玉束並。古碑剝落苔封重。跪履寧同事黃石。執訣眞堪來赤松。盧仝浪欲蓬山去。太白誤擬瑤臺逢。忽驚仙境已自致。况有佳士能相從。他年京輦若廻首。風埃漠漠迷人蹤。</text>
<text>龍堂南對長岩曲。上有荒祠蔭喬木。東南舟航皆乞靈。歌舞紛紛供酒肉。年來風雨頗爲灾。人不誠耶神不福。我縱閑遊心悄悄。千里烟波空滿目。</text>
<text>山腰有官道。其下長河水。河水東流日夜忙。路上行人亦未已。人生各有營。水性何所以。乃知天地間。無物不如此。</text>
<text>馬上光陰空白頭。臨河之嘆自嘆耳。我行灤京路九百。風土雖殊差可樂。鵰窠以南山漸佳。龍門之北水皆惡。李老谷深天地窄。槍竿嶺峻雲霄薄。皇朝風雅不敢繼。遇興拙筆無由閣。</text>
<text>靑丘孕秀應黃河。溫王生自東明家。扶蘇山下徙立國。奇祥異蹟何其多。衣冠濟濟文物盛。潛圖伺隙幷新羅。在後孱孫不嗣德。雕墻峻宇紛奢華。一旦金城如解瓦。千尺翠岩名落花。野人耕種公侯園。殘碑側畔埋銅駞。我來訪古輒拭淚。古事盡入漁樵歌。千年佳氣掃地盡。釣龍臺下江自波。</text>
<text>草堂睡起落花閑。卷簾南北多靑山。靑山笑我不出門。兀兀窮年文字間。長安萬家無所適。肯向高門低我顏。山中之遊是何夕。屐齒䃘䃘響溪石。詩豪更値玉堂賢。八斗文章超古昔。須攀翠壁記玆遊。明朝依舊紅塵客。</text>
<text>西原只有龍頭寺。龍頭詩老釋儒間。我行正値花時節。珍禽磔磔鳴春山。靑衫故人亦好事。邂逅三笑開塵顏。高談劇飮白日永。何人更道書生寒。師乎勿誚不告別。山花未落吾當還。</text>
<text>上人不出頭陀山。水雲心迹淸且閑。我時杖屨扣松關。石逕𣂈确難躋攀。雄觀十四非人寰。前賢傑句留壁間。溪橋夕照離思艱。俗緣未盡吾何顏。登樓不覺月再彎。竹西風景欺我頑。邇來歸夢不可扳。怱怱上馬呼不還。只恐春風別淚潸。</text>
<text>此處登臨人縱多。築亭增損祗今誇。一川風月詩中地。十里樓臺畫裏家。桑海天晴看浴日。桃蹊春暖見蒸霞。自從相國留新句。無價奇觀價更加。</text>
<text>沙頭逆旅正蕭條。幾傍虗簷望斗杓。半夜疾風吹破屋。一江流水凍成橋。須臾便見人心小。尋丈休誇馬足驕。過了畏途還自笑。不如歸去老漁樵。</text>
<text>長江半篙漲。淸曉片帆開。風伯知誰怒。天公不我哀。靑蘋纔吐氣。白浪已成堆。雨脚橫空遠。濤聲捲地廻。畏途連海岳。屯象値雲雷。利涉思前訓。徐行戒後來。莫愁當灧澦。終欲到蓬萊。只爲庭闈念。歸心日夜催。</text>
<text>河海東流想禹功。南檣北楫遠相通。何人睡足連江雨。有客愁深盡日風。一葉簸掀冥晦裏。羣山出沒有無中。敢希魯國乘桴叟。擬向磻溪問釣翁。</text>
<text>海山深處一扁舟。行到華山興未休。自古金湯能害德。移都此地是誰謀。</text>
<text>行過紫燕島。扣枻一閑吟。浦漵盤如篆。竿檣蔟似簪。塩烟橫近渚。海月上遙岑。我有扁舟興。他年擬重尋。</text>
<text>先王有遺澤。濟物牓玆亭。月出乾坤白。雲收島嶼靑。閑苔封古甃。老栢蔭中庭。榒筆還須閣。天慳未易形。</text>
<text>海闊風微望更平。紅舷烏榜任斜橫。波聲不管鷗眠靜。曉色能兼蜃氣明。書劒年來違素志。江湖此去寄餘生。幸逢聖代東漸化。不用區區變姓名。</text>
<text>淡交應使利交嗔。只數而今八九人。已厭盍簪名耐久。但期傾盖免如新。笑談暇日思諸彥。栽種幽居過一春。自喜靑雲有知己。肯敎長此作遺民。</text>
<text>驚塵疇昔暗乾坤。負絏艱危未可言。萬里歸來畫麟閣。一時攀附在龍門。風雲入手經綸密。天日違顏咫尺溫。聽說益齋傳盛事。年來玉笋又生孫。</text>
<text>少年高義陋公卿。晚節浮沉晦盛名。白首爭看新御史。明君方用老先生。蛟龍豈是池中物。騏驥須知地上行。我昔屢陪詩酒社。時聞喜事不勝情。</text>
<text>兩牓磨肩緣分深。年來出處異升沈。濯纓笑我滄浪曲。給扎看君芍藥吟。伯樂未逢千里足。鴟夷應有五湖心。不才敢望吹噓力。批勑餘閑幸寄音。</text>
<text>世事微才百不堪。徇身聊復事耕蠶。詩塲苦戰思良將。交道重逢憶破衫。魂夢尋君到亭北。雲山挽我滯江南。何時和取緇衣什。櫪馬聲中更盍簪。</text>
<text>忽聞同上入花甎。不覺彈冠喜欲顚。餘子豈能居座右。諸公皆已著鞭先。平生自笑屠龍技。盛代寧無薦鶚賢。莫道靑雲知己少。儒林一半是忘年。</text>
<text>跋扈將軍得意秋。漢家天子故凝旒。到頭不與公卿議。還把機權付五侯。</text>
<text>亭下埋輪意未平。單車直走廣陵城。可憐五丈山前冢。獨使張嬰負土成。</text>
<text>身在危邦有盛名。從來未免幾公卿。君今不去寧無罪。梁氏門生有馬生。</text>
<text>不駕安車向畏途。林泉高卧百無憂。陳公莫逆吾儕意。漢鼎寧爲錮黨留。</text>
<text>世亂民窮事可哀。荒村處處見遺孩。數年養得千餘子。造物應慚賈父才。</text>
<text>志士寧將志士憐。今稱鉤黨是何人。他年地下逢諸子。應笑衰翁獨愛身。</text>
<text>推席當年意靡他。可憐猶豫失機多。拔刀莫入承明去。竇后應先倒太阿。</text>
<text>張儉亡來罪及孥。破家相納尙如毛。一門爭死尤堪惜。恩少君王竟坐褒。</text>
<text>監奴一拜衆賓驚。明日梁州刺史行。此計來從媚於竈。伯郞眞箇小人情。</text>
<text>縱無忠節可扶顚。輔相六君三十年。天下中庸是何語。遜言取媚謾相傳。</text>
<text>而今忠直是讐民。賈竪眞堪作舍人。縱道漢家無孝子。寧容鼠輩慢吾親。</text>
<text>欲挽皇王至治廻。石渠白虎昔曾開。鴻都亦是修文地。何用雕虫鳥篆才。</text>
<text>帝意方珍斗筲才。欲圖松覽擬雲臺。尙書莫說丹靑陋。留與人間戒後來。</text>
<text>賣與公侯及爾奴。無錢此日盡窮途。可憐貧者尤爲害。始到官來得倍輸。</text>
<text>民怨今應更似秦。狂夫一叫半黃巾。敢將妖術干天位。天意生渠爲黨人。</text>
<text>題品賢愚世所憎。能逃人禍爲心平。曹公欲質橋玄語。解道姦雄最得情。</text>
<text>擧義誅殘號爲民。民窮相食只風塵。首陳農業基曹室。須信袁孫無此人。</text>
<text>輕狂罵操已多危。送與劉家意可知。未必高才人盡愛。失身江夏亦爲遅。</text>
<text>已負平生董大師。白門雖下孰無疑。不知自小臺卿智。叵信劉家大耳兒。</text>
<text>有一田豊尙不容。敢將曹氏競雌雄。可憐禍起蕭墻內。二世亡秦略與同。</text>
<text>北海曾懷靖難情。才踈意廣竟無成。曹公陰賊君知否。輕易招殃似正平。</text>
<text>從來說客盡傾危。遠涉江湖暗有期。口舌若能移節義。世間何啻萬秦儀。</text>
<text>一炬烏林老賊奔。三江自此抗中原。平生雅量程張上。如飮醇醪未足言。</text>
<text>誰要軍籌博士才。粗知往事也恢恢。阿蒙已似孫郞學。魯肅應須刮目來。</text>
<text>曹氏陰謀政似新。贊成皆是漢家臣。荀侯豈爲浮名死。忠義多於管仲仁。</text>
<text>春水方生宜速去。曹公且死我方休。景升兒子眞豚犬。生子當如孫仲謀。</text>
<text>安有三公輒拜人。眼中曾不見何筍。一言曹室九金重。相國雖尊亦魏臣。</text>
<text>晴窓寫出照潭姿。頃刻春風漲墨池。已分明妃愁畫面。謫仙休恠玉顏緇。</text>
<text>縞袂靑裙月下遊。知渠不要錦纏頭。世間紅紫迷人眼。便恐凌風控玉蚪。</text>
<text>憶昔携家避地初。遼西未必勝吾廬。語音變盡兒孫長。鄕井渾忘却自如。</text>
<text>畫師妙思奪天工。國色依然帶露紅。記取明年相對處。沉香亭北倚春風。</text>
<text>神物相逢豈偶然。虬髯十八事戈鋋。隋家日月秦三世。李氏乾坤漢五年。逸足當時皆逐電。彩毫諸子擅凌烟。昭陵石刻有深意。留與人間作寶傳。</text>
<text>自君在東省。有口說淸貧。始慕曳裾客。終慚入幕賓。平生唯節義。出處豈緇磷。別酒休辭醉。黃花笑殺人。</text>
<text>理極從來必返原。親喪自盡是恒言。九泉永訣無尋處。三敎同歸豈異門。宰樹搖搖風不止。佳城欝欝日長昏。儒名墨行知多少。愧殺吾師解報恩。</text>
<text>東流衮衮日西飛。世事紛紛時事微。黃菊開時宜痛飮。靑山好處可空歸。更無俗士參高會。唯對良辰惜短暉。恨不得爲吹帽客。爲公醉舞拂塵衣。</text>
<text>吾君着意用眞儒。物望方歸諫大夫。從此此官尤可賀。前官同日入鴻樞。</text>
<text>新村勝處草堂淸。月夕花朝不世情。詩酒昔曾陪杖屨。風塵忽復走功名。靑山無恙似前日。白髮不公欺後生。亂後更思同一醉。從來肉食愧藜羹。</text>
<text>病客空煩屢見招。官閑只合讌同僚。也知和氣排邪氣。能使今朝木稼消。</text>
<text>晚食藜羹味亦長。忽驚分我洞庭香。烟江玉膾雖無計。時對金虀發興忙。</text>
<text>芽茁黃金待一雷。焙香新寄貢餘來。玉川七椀神功速。便擬乘風到月臺。</text>
<text>身閑方可見心閑。奔走紅塵亦強顏。出處先生思已熟。古人猶議起東山。</text>
<text>退卧田廬未足多。山川爲界入豪家。筭來猶勝馳名客。萬丈黃埃鬢欲華。</text>
<text>千里相逢恨已遅。今朝又作送行詩。南歸莫說三韓事。風俗多應異舊時。</text>
<text>忽然北去又南遊。萬頃烟波一葉舟。踏遍天涯應有意。道非身外更何求。</text>
<text>割愛何妨好遠遊。此身無繫一虛舟。𪚥粮問道是閑事。逢著能詩還有求。</text>
<text>天邑蜚英早。頻爲執憲臣。拜章皆得體。聽訟動如神。持斧宣明詔。稱觴慶老親。三韓無此事。千載有斯人。</text>
<text>喜君方展濟時才。朝出花甎暮栢臺。東省外郞無意味。却慙懷土早歸來。</text>
<text>靑氊雖舊防他盜。玉燭常和任獨貧。世事悠悠天不語。一方相怨是何人。</text>
<text>與山有素何須買。輔理無能且未歸。此日此情猶可喜。北堂萱草媚春暉。</text>
<text>立錐無地人猶競。以席爲門客亦來。豈不有餘何不足。逢塲且進手中盃。</text>
<text>恠底開筵日。適予移病時。儘敎防飮酒。唯恨阻論詩。</text>
<text>江山雖故國。禮樂異前時。爲報宦遊客。休編己卯詩。</text>
<text>東省何多事。我來當此時。畏愁頻置酒。避謗尙吟詩。</text>
<text>世事如雲雨。人情見歲時。相逢雖衮衮。愁絶不成詩。</text>
<text>閉戶讀書處。對山持酒時。客來休說事。共賦賞春詩。</text>
<text>爲有高名死若存。百年誰免送都門。人亡一鑑增揮涕。客奠三杯捴斷魂。佳木先摧終不實。浮花忽發本無根。我雖後輩曾傾盖。常記當時善誘言。</text>
<text>持家只要正三綱。隔幔絃歌也不妨。鏡自未分何更合。拂塵還勝舊時光。</text>
<text>豈爲蒸梨廢采蘋。愛憎終不奪天眞。暫時離合渾閑事。付與樽前一笑新。</text>
<text>弧矢高門志四方。宦遊萬里近扶桑。願君到處逢今日。酒滿金樽客滿堂。</text>
<text>决獄陰功已外彰。夜來南極見星光。病夫閉戶渾無事。謾寄新詩當壽觴。</text>
<text>尺素方驚及弊廬。悲歡交集復何如。丁寧來使早歸去。莫向猊山索報書。</text>
<text>袖中空有送行詩。騎發郊亭未可追。深愧信音猶到我。觀風全不似當時。</text>
<text>存沒驚呼便熱中。更堪世事久西東。歸來見畫增惆悵。無復猊山訪拙翁。</text>
<text>已向危時卓立功。應敎弊俗早移風。棘圍取士尤難事。爲有公心法亦公。</text>
<text>諸生露坐亦何傷。此日文闈復振綱。不待譏訶無假濫。須知考閱便精強。恩光溢座靑袍列。盛事傳家錦席張。擬向尊前成醉舞。恠來微疾忽相妨。</text>
<text>擧子今年得主司。棘圍嚴切絶人窺。筆端巧拙誰相假。鑑裏妍媸自不欺。黃紙隨恩增價倍。靑袍得意綴行遅。負薪未獲參高會。錦瑟前頭謾獻詩。</text>
<text>交情寧復變終初。路遠音書偶爾踈。始欲起君還自笑。祗今吾亦愛吾廬。</text>
<text>晉邑風流冠嶺南。狀元樓下水如藍。一麾出守猶堪羨。按部如今有耻菴。</text>
<text>世慮何曾累此心。竹籬松逕一溪陰。狂生謬計眞無賴。強爲皇朝作翰林。</text>
<text>世路區區未足心。却慙韁鎖費光陰。何當卜築門前地。分我松溪與竹林。</text>
<text>天敎大振舊家風。強仕之年拜侍中。借問如今誰得似。皇朝戚畹接儲宮。</text>
<text>玉仗東西立曉風。衣冠萬國在庭中。羡君此日朝元去。通籍吾曾直兩宮。</text>
<text>爲母還家四見春。今年元日暗傷神。鏡中不獨添華髮。甘旨供踈藥餌頻。</text>
<text>親年七十又三春。喜懼情深却問神。但願期頤安且樂。金花湯沐賜頻頻。</text>
<text>秩滿還朝在此春。爲緣親老愴精神。百年儻盡恰愉養。千里何妨往返頻。</text>
<text>兒童共喜見新春。竹爆桃符辟鬼神。笑我異時如汝輩。而今却怕得年頻。</text>
<text>今年人日立春前。猶是風光屬去年。壁繭探官君莫笑。要將眞假問蒼天。</text>
<text>淸時高卧郭南莊。笑殺趨塵兩鬢蒼。豈不懷歸江上路。却嫌當道有豺狼。</text>
<text>瓊林初見秀瓊枝。更憶同遊玉禁時。天近爐香風細細。秋深燭影夜遅遅。車塵九陌還相別。梁月三年有所思。得意南行雖可羡。那堪又作送行詩。</text>
<text>山林無處着幽棲。恨不身生鴨水西。浮世利名蠻戰觸。他鄕言語楚咻齊。忽聞新事心還折。長憶親交夢轉迷。幸有兩家兒子在。休敎習慣似醯鷄。</text>
<text>數到恒沙欲盡頭。須知此念尙難周。不如心手渾忘了。付與吾曹當酒籌。</text>
<text>終始端如尾與頭。循環轉覺未能周。待師數盡微塵日。可免輸吾一百籌。</text>
<text>塵塵刹刹露頭頭。一念超然已自周。逐物若須枚數去。何殊終日執牙籌。</text>
<text>他人豈意有今日。此輩依然如舊時。投鼠要須先忌器。傍觀眼冷已多危。</text>
<text>昔與南侯幸卜隣。宦途常恨隔風塵。如今又喜君家近。三逕何時着兩人。</text>
<text>名利馳人不少休。辭親萬里作覊遊。那堪又送還鄕客。繞郭秋山滿酒樓。</text>
<text>一年一見未應遅。嘉會丁寧自有時。若把人間比天上。紛紛何恨負前期。</text>
<text>分手河梁尙恐遅。應知樂極有哀時。世人莫笑間何闊。此是神仙久遠期。</text>
<text>別何容易會何遅。只有丹心似舊時。一水盈盈猶可望。長門咫尺見無期。</text>
<text>雲旗霧旆渡橋遅。又是星河欲曙時。縱使年年七月閏。貞心未必變初期。</text>
<text>纖纖扎扎下機遅。霧緯雲經無斷時。縱得成章何所用。儂家本不買佳期。</text>
<text>日君行速月妃遅。一月猶存一合時。頗恠天孫有何意。獨將今夕以爲期。</text>
<text>牽牛飮水每歸遅。政値雲鬟照水時。借問相看何不語。去年曾與說心期。</text>
<text>一拙能令萬事遅。百年強半懶趍時。天孫乞與人間巧。不管書生素所期。</text>
<text>病裏故人至。客中佳節來。暫披蒲葉席。共擧菊花杯。歸意豈堪說。笑顏聊與開。相逢不痛飮。節物苦相催。</text>
<text>百年心事巧相違。兩度今年此送歸。別後酒醒淸夜夢。定知飛馹到庭闈。</text>
<text>年來定省已多違。謾說懷歸自不歸。惆悵關河四千里。送人乘傳覲慈闈。</text>
<text>五世流芳學有源。勢隨滋水日增瀾。著書政似求書急。遺子何如敎子難。盛業卽今聞四海。令名從此到三韓。春官座主曾題處。手澤猶新不忍看。</text>
<text>剛厭東方異古初。西來還不似吾廬。人間自有安身處。自是書生作計踈。</text>
<text>南浦閑居二十年。夢魂不到利名邊。判書望重諸曹選。奉翊官高二品聯。時事豈堪輕出手。後生聊復與齊肩。何當寫寄春軒記。出處從來只偶然。</text>
<text>異時物議奈吾何。此日功名末足多。誰似南江烟雨裏。千金不換一漁簑。</text>
<text>湖山勝景世間稀。千里同遊本不期。瘦馬蹇驢誰復數。淸風明月自無私。萬夫力盡東西寺。二聖心存左右碑。須信此行天所賦。晚來雲雨更催詩。</text>
<text>聲敎無南北。遭逢有易難。聖朝來萬國。佳士出三韓。同按范滂轡。頻彈貢禹冠。書生獨何拙。旅食久盤桓。</text>
<text>宦路從來足是非。更堪親老遠庭闈。已從客路逢寒食。也任京塵染素衣。細雨忽來驚節換。落花如掃惜春歸。忍貧要趁良辰醉。鬢髮多情心事違。</text>
<text>於文益見昨之非。夜夢猶驚坐棘圍。富貴敢期誇晝錦。恩榮曾得賜朝衣。喜君壯節題橋入。饒我當年落第歸。足用三冬文史在。短檠相對莫予違。</text>
<text>半生光景屬離居。旅食從來不願餘。窓外芭蕉饒夜雨。盤中苜蓿富春蔬。家貧自有簞瓢樂。計拙非因翰墨踈。時到烟花禪榻畔。坐忘身世𪚥蘧廬。</text>
<text>舟人見客競來迎。笑指荷花多處行。此日泝流應更好。夜來山雨水添生。</text>
<text>淸風不用玉壺迎。紅日如催畫舸行。欲識西湖奇絶處。夜深花睡暗香生。</text>
<text>龍舟幾向此中迎。玉仗摐摐夾岸行。但道側金開梵刹。誰知前席問蒼生。</text>
<text>小兒安可折腰迎。高士多應掉臂行。湖上秋來花易落。人閒日出事還生。</text>
<text>曉日舟人似喜迎。晚來何事却催行。人情利盡皆如此。悵望西山暮靄生。</text>
<text>佳節無人肯見過。人間歲月逐飛梭。神仙杳杳合歡少。兒女紛紛乞巧多。客舍秋光淸似水。天河夜色凈無波。起來覔句空搔首。奈此一庭風露何。</text>
<text>甲第當街蔭綠槐。高門應爲子孫開。年來易主無車馬。唯有行人避雨來。</text>
<text>客路相逢喜可知。况當佳節共吟詩。他鄕異縣各千里。古月今人此一時。徹夜秋光淸欲滴。明朝世事浩難期。無端頃刻冰輪側。仰面貪看豈敢辭。</text>
<text>臨河望水久忘還。萬世功成數月間。已遣舟航通四海。更穿城市抵西山。濁流狂囓隄防密。金口高呀呑吐慳。共說巨商爭道入。檣烏飛到五門關。</text>
<text>遇物興懷不自知。婆娑步月和前詩。依然萬里同光夜。政似中秋對影時。五鼓難留淸景駐。一尊唯與故人期。今宵如此寧無語。此責吾曹安可辭。</text>
<text>世俗多嫌逆耳言。君今勇退有何難。不應當局皆迷着。未及旁人自在觀。</text>
<text>寒雲作色送昏鴉。獨倚書窓感物華。秋晚江山正搖落。夜深風雨更橫斜。利名少味徒爲客。魂夢無情不到家。曉鏡定應添鬂髮。羸驂肯復傍塵沙。</text>
<text>都門丹旐想飛飛。千里啼痕久未晞。共爲世臣悲故國。獨留喬木掛斜暉。吾王尙老人猶望。彼相扶顚事已違。風月蓮莊曾有約。知公廻首更依依。</text>
<text>陽復堅氷事已非。曉窓冬粥莫予違。咄嗟金谷味雖好。倉卒滹沲功不微。香積共分來紺宇。候鯖誰羡出朱扉。何當鋤豆南山下。草露霑衣帶月歸。</text>
<text>流景不曾駐。遠遊誰與羣。一燈聊共守。兩歲欲平分。萱背憶慈母。椒盤違細君。朝來有佳氣。試筆看書雲。</text>
<text>正朝大闢大明宮。萬國衣冠此會同。虎豹守閽嚴內外。䲶鴦分序肅西東。壽觴灧灧浮春色。仙仗摐摐立曉風。袍笏昔曾陪俊彥。天門翹首思難窮。</text>
<text>節到元宵便不同。皇都春色更融融。萬家燈火黃昏後。九陌風烟暗淡中。靜着吟鞭從瘦馬。偶隨游騎過垂虹。若爲不怕金吾問。繞遍天津西復東。</text>
<text>居近靑蓮宇。偸閑步屧頻。風聲鈴對語。月影塔分身。室邇烟霞古。園春物象新。知師厭塵俗。唯不避詩人。</text>
<text>頭上光陰故不饒。春來物色苦相招。偶逢寒食遊山寺。共瞰渾河度石橋。道北豐碑懷舊德。岡頭高塔認前朝。要須醉踏西郊遍。原草初靑馬漸驕。</text>
<text>棟宇何時不記初。斷碑唯載太康書。曲通小逕千峯裏。新鑿寒泉百尺餘。俗客敢留塵土迹。鄕僧猶愛水雲居。要登絶頂須重看。明日不知身所如。</text>
<text>春知將去故相牽。策過羸蹄織轍邊。一望城南三十里。落花如雨柳如烟。</text>
<text>朝來細雨易成泥。怯送街頭瘦馬蹄。掩卷南窓尋短夢。數聲隣舍午時鷄。</text>
<text>客裏久同處。別來成獨嘆。夜床饒晤語。晚食屢加餐。漸覺趍庭近。終知去國難。皇恩那可負。我輩佇彈冠。</text>
<text>諸公衮衮且欣欣。競效才能欲致君。且問因何將數子。杖藜終日共看雲。</text>
<text>密雲作雨尙纖纖。病旱禾苗未足霑。鞭起羣龍愧無術。沉吟搔首傍虗簷。</text>
<text>畏景今朝减二分。炎威挾旱更如焚。恨無素手調氷水。空皺愁眉望火雲。誰道光陰如過鳥。不堪昏夜足飛蚊。故山處處宜逃暑。松響泉聲彷彿聞。</text>
<text>赤地方千里。西郊且密雲。羣公勤爕理。一雨洗蒸熏。天意存黔首。吾生戴聖君。書窓欹枕耳。不作等閑聞。</text>
<text>賤子成何事。年年作遠遊。棣華開處少。荊樹得庭幽。信字煩黃耳。餘生共白頭。置書空悵望。江海日東流。</text>
<text>却從城裏望西山。隱約城頭露翠鬟。爲底相看如不見。只緣心在利名間。</text>
<text>浪浪簷溜夜連明。環堵皆頹泥滿庭。四海八荒雲一色。濁涇淸渭水同形。何時得見當空日。彼月猶從好雨星。憂旱老農今又泣。謾傳城市厭魚腥。</text>
<text>昭代虛名幸見收。年將半百未歸休。研朱汗竹終安用。鑷白看花却自羞。已分無才驚俗眼。更諳有命壓人頭。六旬盛作眞堪詠。伯玉知非庶可求。</text>
<text>曾過東南第一州。恨無一字壁間留。聞君出倅倍相憶。夜夢屢飛江上樓。</text>
<text>靑錢買種意何深。雨打風翻不自任。豈比花王誇國色。似隨天女試禪心。燒香閉閣誰同賞。拄杖敲門擬獨尋。我欲對花歌此曲。請師一撫沒絃琴。</text>
<text>平生足跡等雲浮。萬里相逢信有由。天上風流牛女夕。人間佳麗帝王州。笑談欵欵尊如海。簾幕深深雨送秋。乞巧曝衣非我事。且憑詩句遣閑愁。</text>
<text>遊子情懷久未安。慈親朝暮倚門難。篋中舊筆愁時援。頭上塵冠醉後彈。析木津淸多月色。居庸山近足秋寒。無人認得淹留意。高枕南窓一夢殘。</text>
<text>萬里朝天後。三秋作客中。歲時還欵欵。此別更忩忩。鄕國情何極。軒裳夢已空。追隨且未可。跋馬立西風。</text>
<text>初日曈曈瑞霧開。今朝陡覺氣尤佳。雲移御仗連雙闕。風送天香滿九街。爲念蒼生心有切。爭瞻玉色喜無涯。此身得見唐堯聖。未必茅茨覆土階。</text>
<text>太平天子挹謙虗。報本推恩復似初。丹鳳曉開靑瑣闥。金雞天降紫泥書。五雲彩仗羅玄冕。萬壽瑤觴進玉除。臂病未能扶杖聽。不知帝力又何如。</text>
<text>三年作客又何爲。半是公心半是私。願及北堂無恙日。更逢東國太平時。理生甚拙貧如病。學道無成老漸癡。耿耿此懷誰與說。南窓力疾強題詩。</text>
<text>客居無事孰相求。因病關門室轉幽。貧訝黃金能買貴。老知白髮不緣愁。歸來華表千年鶴。浩蕩烟波萬里鷗。今古悠悠盡如此。仲宣何苦賦登樓。</text>
<text>無田亦可有何求。家在江村事事幽。吏自催錢休苦厭。兒能學稼不須愁。園花似火疑燒鶴。溪水如藍欲染鷗。除却漁樵更無伴。肯重廻首五城樓。</text>
<text>所好從吾不可求。何人起我出巖幽。斷蓬到處無留迹。芳草明年又換愁。謬筭不成同畫虎。機心未盡怕驚鷗。縱然歸去應迷路。花木如今礙小樓。</text>
<text>伴影羇遊只此身。素衣今復化京塵。望雲日日慙高鳥。對月時時憶故人。慣聽鵲鳴虗報喜。誰知蠖屈是求伸。故山東望三千里。明日梅花又一春。</text>
<text>安心是藥語非虛。病不加醫漸復初。把酒未知明日事。挑燈且讀古人書。靑山有約常排比。白髮無方可掃除。故舊年來半凋喪。浮雲富貴定何如。</text>
<text>天容慘惔變朝霞。始壓冬瘟有雪華。風自北來鳴屋角。日將南至掛簷牙。人皆附熱思同俗。兒正呼寒憶在家。生活百年多冷淡。紙窓呵筆字橫斜。</text>
<text>扣門送粥自南隣。驚倒周公夢裏身。雷在地中翻碩果。陽生井底轉洪鈞。老懷漸覺羈遊惡。病眼偏驚節物新。聽取街頭賣新曆。萬年天子又頒春。</text>
<text>天人相勝豈其然。世事休看未定前。說客還家腰有印。弄臣失主手無錢。市聲午枕江翻浪。歸計寒燈夜似年。不是吟詩是言志。他時只與小兒傳。</text>
<text>長空鳥沒更茫然。靑史興亡萬古前。晚食先生常當肉。大言亭長不持錢。是非且待評他日。貧賤多應在少年。遺嗅流芳等閑事。不如名字未曾傳。</text>
<text>重足人間履薄氷。知心賴是有良朋。今年又减看花伴。隣寺猶存送米僧。風雪九街長柄笠。圖書四壁短檠燈。待成志願歸應晚。把酒南山謝未能。</text>
<text>筆陣摧鋒硯水氷。時時得句憶心朋。醉來投轄今無客。飯後鳴鍾舊有僧。南浦烟波吹短夢。北隣歌舞照華燈。天敎我輩皆如此。敢道淸貧是我能。</text>
<text>莫嫌冬暖室如氷。居在西南喜得朋。雅有野懷思買鶴。久無秀句擬尋僧。家人祝鵲醅春釀。客子聽鷄燼夜燈。但得還鄕休惹事。我除農圃更何能。</text>
<text>兒童此夕閙比隣。春入皇都喜氣新。獨閱塵編過夜半。一燈分照兩年人。</text>
<text>都下經三歲。逢春却自悲。親衰猶遠別。兒弱未相隨。物意歸生長。人情重歲時。屠蘓可獨飮。萬慮入新詩。</text>
<text>雪從除夜到正朝。旋入春風不禁消。扇影未分雙闕仗。靴聲早集五門橋。從敎賀列朝衣濕。好傍昭容舞袖飄。便是新年多瑞氣。願隨椒酒進民謠。</text>
<text>已喜王春好。更知人日佳。三韓舊風俗。萬里老淸懷。星弁搖銀勝。朝衣映祿牌。高堂七觴炙。最恨隔天涯。</text>
<text>遊子思親無別意。小人懷土是眞情。土牛已載靑春至。姹女難禁白髮生。未撥寒醅唇尙燥。忽看新菜眼還明。宦途不倂田家樂。愧殺當年學代耕。</text>
<text>禍福常相對。恩讎要兩忘。南村讀書處。便是一羲黃。</text>
<text>須臾蒼狗雲多態。浩蕩白鷗波自閑。宦路投身無罅隙。人情背面足機關。</text>
<text>今日無來客。他鄕少故人。簷聲留宿鳥。窓影弄遊塵。感事看前史。添年憶老親。誰言能自斷。出處不由身。</text>
<text>賃屋曾無數丈深。種瓜隙地暗傷心。歸期屈指看秋蔓。不比栽松欲待陰。</text>
<text>農圃當年着意深。詩書晚歲誤初心。杏花村外一犂雨。鳩婦急呼天正陰。</text>
<text>集賢學士氣如虹。手捧天香出九重。好爲吾皇代禋祀。聖朝元不議東封。</text>
<text>朝來未能起。閉戶似吾廬。細雨淸明後。羣花爛熳餘。病嫌佳節迫。貧覺故人踈。只待陽暉出。簷前卧曝書。</text>
<text>春風解到梵王家。客子偏驚負歲華。曉雪墻隈深數寸。夜來風雨落梨花。</text>
<text>好雨時能至。幽人夜不眠。畒鍾膏土脉。薪桂濕厨烟。燕壘低初補。花房重倒懸。爲農豈難事。吾又負今年。</text>
<text>花柳閑相引。風光困欲眠。已愁春向晚。更値雨如烟。酒債人間有。歸心馬首懸。良辰自樂耳。但願屢豊年。</text>
<text>得意諸公此一時。離亭玉轡映金巵。男兒出處那容說。客裏乾坤一首詩。</text>
<text>不是才難用是難。喜聞新政屬儒冠。朝鮮禮樂今時魯。吏部文章舊姓韓。此日托孤心更赤。幾回臨變膽曾寒。皆言鼎軸宜蒼髮。爲報時人洗眼看。</text>
<text>東方民瘼著醫難。爲是當年倒屨冠。直語莫嫌員外李。重興正賴侍中韓。只緣皮在毛猶附。不待唇亡齒已寒。發政之初尤未易。耳爭傾聽眼爭看。</text>
<text>身爲藏珠剖。妻因徙室忘。處心如淡泊。遇事豈蒼黃。</text>
<text>刃多生肘下。敵或在舟中。世態門羅雀。心期弋慕鴻。</text>
<text>邦基多臲卼。人事亦參差。且喜如松茂。曾憂賦黍離。</text>
<text>簷前相對語。客裏故相依。身世炎凉迫。乾坤羽翼微。巢成還棄去。雛長却分飛。見爾增悲慨。今年又未歸。</text>
<text>捧詔辭丹陛。三韓去路長。高堂明晝錦。寶刹散天香。滄海浮仙境。靑山出故鄕。無勞問民瘼。聖澤及遐荒。</text>
<text>一卧經冬復歷春。近憑詩酒暢精神。恩讎未報平生志。老病還侵見在身。狂走昔年騎竹馬。祕方此日按銅人。不辭力疾陪談笑。除却靑山事事新。</text>
<text>爲緣抱病失靑春。便覺今朝興有神。角黍何曾負此腹。綵絲如解繫吾身。遠嫌靖郭妨生子。每愛靈均尙感人。正是一陰還用事。天機衮衮幾回新。</text>
<text>丞相南轅政化新。愛民如子出天眞。只嫌暑濕傷和氣。賴有家家祝壽人。</text>
<text>行近江南景物新。六朝遺迹已迷眞。聖元混一今無古。笑殺當時割據人。</text>
<text>西湖今古靘粧新。一見應知面目眞。舊日詩仙曾到處。紛紛歌吹惱遊人。</text>
<text>蘇杭景入畫圖新。每恨傳聞揔失眞。及子未還吾亦去。鷄林賈客盡詩人。</text>
<text>梅花風格幾番新。俗物何曾解混眞。爲我一過和靖宅。能詩便是愛梅人。</text>
<text>聖主新年格上蒼。今朝甘澍洗愆陽。氣侵几席微生潤。勢帶風雷稍作狂。擬着蓑衣橫小艇。想看荷盖偃方塘。莫言病客無聊賴。剩得踈簾一枕凉。</text>
<text>故山篁竹賤如薪。春筍堆盤不甚珍。忽此眼明靑玉束。塩韲久厭客京塵。</text>
<text>聞說侯家蠟代薪。駞峯屢出御厨珍。也知蔬筍味方永。玉案有時棲素塵。</text>
<text>種木不材皆可薪。種來蒼玉最堪珍。免敎蒙稚逢饞客。捴是凌霜不受塵。</text>
<text>造物足奇怪。浮生無定期。最憐人面獸。來伴法身師。破悶看呈技。邀賓索賦詩。何須強分栗。世俗自相欺。</text>
<text>林棲無復望。檻束本非期。信斷留環處。名傳學劒師。臂長堪習射。肩聳似吟詩。恠汝偏多詐。逢人却被欺。</text>
<text>半月天陰未肯晴。九街泥濘不堪行。關山杳杳家何處。風雨蕭蕭夜復明。無馬相邀成悵望。有尊獨酌謾含情。知君此日多新句。客耳空階一㨾聲。</text>
<text>欲雨農家又欲晴。皇天不語四時行。水生浩浩連滄海。雲起茫茫掩大明。爕理已歸賢相手。陶甄共荷聖人情。詩成未獻南熏殿。願和五絃琴上聲。</text>
<text>苦雨狂風久未晴。出門有路覺難行。懶拋黃卷閑消日。夢斷靑燈坐徹明。樗櫟敢期昭代用。松筠不阻故園情。請君聽取隣雞唱。肯爲蕭蕭蹔廢聲。</text>
<text>家童曉起報天晴。欲訪南隣還未行。伏雨紛紛愁子美。停雲靄靄憶淵明。計踈不去眞無賴。交淡相逢只此情。也識尙書妨曳履。履聲便是舊家聲。</text>
<text>始喜乍陰還乍晴。漸爲霖潦斷人行。應敎客鬢吟成雪。故向空階滴到明。五里未能通信字。數詩聊復遣閑情。寄來嚴律誠難和。知是陽春第幾聲。</text>
<text>故山此日未應晴。憶昔衣霑繞竹行。不信濕薪如桂貴。肯將官燭代松明。夜深兒女團欒語。酒熟隣家繾綣情。誰使京華長作客。厭聞陰雨滴簷聲。</text>
<text>久雨陰陰陰復晴。未成跬步出門行。百年愁醉孤燈暗。雙鬢詩斑曉鏡明。自笑無心隨世態。君看何事稱人情。相從痛飮眞良計。耳熱不聞梧葉聲。</text>
<text>風盪窮陰忽放晴。樓臺好處擬閑行。天瓢洗出山河秀。玉燭調來日月明。猶恐殘雲含雨意。要分霽景助詩情。新篇漫興休煩和。吟苦還嫌作乞聲。</text>
<text>比隣笑語閙初晴。急取靑藜着履行。螺點遠岑雲際出。鴉翻夕照樹腰明。生成衮衮看天意。憂喜紛紛見世情。及此晚凉同一醉。佇聞門外馬嘶聲。</text>
<text>西湖水滿北山晴。山下乘舟湖上行。四面天機雲錦爛。中心仙閣翠華明。白雲杳杳遺弓恨。紅日悠悠倚柱情。不可此間無好語。喜君自昔有詩聲。</text>
<text>水光山色弄微晴。好向西湖載酒行。已卧蓮舟浮滉瀁。更鳴桂楫擊空明。恐君孤負同遊約。擧世奔忙各有情。他日相逢空大笑。此詩荒澁不成聲。</text>
<text>天闊三山外。地窮東海湄。民生自太古。世運屬重煕。作郡多遺愛。觀風要採詩。客來題滿壁。佳句世應知。</text>
<text>勝遊仍處處。樂事亦時時。我自尋花去。人遊載酒隨。江平移棹晚。山好渡橋遅。平甫雖無作。仲孚宜有詩。</text>
<text>行邁嫌爲客。淹留擬卜居。憑軒聞恠鳥。擧網得嘉魚。徐福尋仙處。新羅入貢餘。孤城與喬木。極目故躊躇。</text>
<text>山前官舍古。積翠有幽軒。旣以梅爲塢。仍將竹作門。故知圖畫俗。不借管絃繁。安得能詩客。公餘共置尊。</text>
<text>平甫知名早。其人想必端。當時傳秀句。此郡說淸官。天意憑誰問。宦情從此闌。歸軒不復駕。今古嘆才難。</text>
<text>昔我曾遊地。君今恣意行。仙居入海僻。人去有臺平。喜伴山僧往。愁逢縣令迎。冬靑多異卉。土俗不知名。</text>
<text>浴室何年有。殘碑無復存。地靈泉不渴。湯沸石常溫。行客往來數。居人迎送煩。誰敲發陰火。此理亦難論。</text>
<text>竹間多異鳥。慣客不驚飛。未解啄紅粟。何曾惜翠衣。晝晴啼寂寂。月苦聽依依。更喜無彈射。爾生心莫違。</text>
<text>扶桑豈云遠。一望海天長。不待披雲去。先瞻出日光。塩烟浮近渚。戍火耿高岡。幸値升平代。皇恩安敢忘。</text>
<text>聞說十年前。義倉多腐陳。君王不好利。鄕里少游民。單父彈琴日。萊蕪滿甑塵。高臺表遺愛。周令豈其人。</text>
<text>客舍臨官道。輪蹄日夜行。吾猶學干祿。自惜共馳名。世事雲俱變。歸心月獨明。故山秋已霽。枕簟嫩凉生。</text>
<text>醉度尊前歲月。起來筆下風霜。盤石已安社稷。膏盲難理綱常。</text>
<text>已從子厚思懲咎。敢與楊雄作解嘲。宦路曾無百歲好。人情莫忘十年交。</text>
<text>有命那禁老。無求自得高。山林百歲樂。軒冕一生勞。</text>
<text>我經鴨淥三千里。公卧雞林二十年。出處閑忙俱白髮。一尊相對恨無緣。</text>
<text>萬里歸來爲老親。今年剩得鬢絲新。他鄕又見中秋月。浮世徒誇百歲人。寂寞良辰誰與語。荒凉古館暗傷神。留題壁上易磨滅。強起呼燈袖拂塵。</text>
<text>空館寥寥誰見親。獨吟詩思更淸新。對山長愧作行客。有竹不妨無主人。毀譽一時移節操。功名百歲費精神。舊題只合黃泥埽。安用紗籠強護塵。</text>
<text>如將此景入毫端。文要蘇黃字要顏。政爲居民愁賦役。寧容過客賞江山。白波靑嶂閭閻裏。赤岸銀河伯仲間。一宿樓中猶未足。扁舟他日辦長閑。</text>
<text>久宦皇都苦憶親。朅來定省喜難言。山村冷落無甘旨。笑語團圞有子孫。已與隣翁同伏臘。常嫌過客問寒暄。明春廵罷將還旆。擬掃漁磯共一尊。</text>
<text>九日黃花酒。高堂白髮親。遠遊空悵望。薄宦且因循。秋雨荒三逕。京塵漲四隣。登高猶未暇。極目恐傷神。</text>
<text>日射南窓一室虛。四年光景又冬初。久留旁舍居人換。漸老他鄕信字踈。倂食不妨沽美酒。借錢猶欲買奇書。富貧等是爲心累。自揣平生已有餘。</text>
<text>心與僑居四壁虛。理生猶似十年初。自知宦路情何薄。曾與權門迹也踈。俗物有時來敗意。明窓盡日坐看書。他年林下如廻首。正是黃粱一夢餘。</text>
<text>臘近纔呈瑞。冬溫不失和。履聲人起早。篆迹鳥留多。舊業餘書榻。歸期誤釣簑。擁爐俱是客。奈乏酒錢何。</text>
<text>到今成病奈如何。挫硬攻堅未足多。漱石先生猶自厲。防梭狂客亦能歌。已輸柔舌時還棹。豈以剛膓老不磨。唯有養生方獨妙。軟炊爛煑學東坡。</text>
<text>朔吹搖空歲暮天。颼颼老屋讀書氊。一寒到骨那能解。萬事關心只自煎。衾鐵夜深明積雪。樵山市近絶炊烟。詩人耐冷今猶古。擬訪梅花澗水邊。</text>
<text>江海歸無日。京華滯此身。未驚金馬夢。又打土牛春。曆法推三統。人情見五辛。不曾爭歲月。何事鬂毛新。</text>
<text>游宦將成老。淹留又見春。客中人事少。都下歲華新。萬國歸皇極。千官拱紫辰。椒觴久未奉。倍憶北堂親。</text>
<text>元日至人日。兒童數歲時。一年行又减。百歲豈云遅。事業南柯夢。英雄上蔡悲。何當問花柳。信馬雨絲絲。</text>
<text>輦下春風三度別。眼前世事幾番新。恠予同甲顏先老。無奈他鄕慣送人。</text>
<text>憶曾落第出京塵。詩酒淋漓興尙新。此日此情應似我。他年黃甲肯饒人。</text>
<text>三子登科古所難。高堂一笑動三韓。皇朝射策知多少。丹桂連枝又姓安。</text>
<text>偶到京華却久留。挑燈夜夜說歸休。靑山不必將錢買。只恐紅塵白了頭。</text>
<text>曾謂孤高出輩流。年來且與說沉浮。不知林下誰先去。君政求官我欲休。</text>
<text>客路逢寒食。離亭對夕暉。宦游人易老。心計事多違。四海知音少。三韓信使稀。靑山有成約。羡子得先歸。</text>
<text>雪入春分省見稀。今年已賦雪堂詩。東風御柳經寒食。頃刻花開此一時。</text>
<text>春樹無花雪有花。淸明天氣未應和。侯家醉耳寧聞此。凍死流民骨又多。</text>
<text>今朝偶上第三橋。春晚西山雪未消。恠底東風吹不力。近山麰麥有春苗。</text>
<text>肉林高處酒池深。春雪餘威不敢侵。天本於人無厚薄。民今相食是何心。</text>
<text>辭親又復客燕都。苦憶庭闈侍奉勞。謾把詩篇吟陟屺。雲山東望際天高。</text>
<text>少年辛苦寓松都。常愧慈親織屨勞。此日淸貧猶似舊。官高不必與名高。</text>
<text>幸際風雲入帝都。擬將志養慰劬勞。慈顏漸老鴒原隔。何似團圞笑語高。</text>
<text>家山萬里久無書。夢想高堂老病餘。誤信古人多養志。頗慚冬筍與氷魚。</text>
<text>曾構茅齋聚古書。當時栽種十年餘。園松偃盖應棲鶴。溪柳垂絲可貫魚。</text>
<text>一別經年謾寄書。那知弟鬢白無餘。掛冠直欲還家去。野艇苔磯對釣魚。</text>
<text>男兒須宦帝王都。若欲致身均是勞。汝識宣尼小天下。只緣身在泰山高。</text>
<text>三十年前懶讀書。虛名却嘆白頭餘。汝今當惜分陰學。富貴可求緣木魚。</text>
<text>烏頭容可白。俗眼豈終靑。遙羡明窓下。焚香寫佛經。</text>
<text>已决歸休計。秋風馬足輕。於君十年弟。已嘆二毛生。</text>
<text>舊隱溪山好。歸來萬事輕。釣筒幷酒榼。相對送餘生。</text>
<text>三韓謹齋弟。又占棘闈春。丹桂連枝秀。靑雲發軔新。百年交契密。萬里別離頻。甚欲隨君去。高堂共有親。</text>
<text>文章一變近儒先。座主篇篇儘可傳。此日三韓韓吏部。莫敎李漢獨能編。</text>
<text>游宦何須萬里行。三韓內相足爲榮。人生適意無南北。自嘆狂夫滯玉京。</text>
<text>數載燕都幸作隣。勝游不問暮兼晨。金臺南郭看山客。畫舫西湖載酒人。</text>
<text>燕山久客已知非。又送公歸且未歸。惆悵城東萬株柳。行人折盡尙依依。</text>
<text>時事去年皆破膽。賢才此日競攀鱗。起公未滿平生望。却喜行藏似古人。</text>
<text>少年豪氣不孤身。行遍天涯與海濱。登隴雖高還望蜀。游燕已遠又經秦。山攢劒閣疑無地。路入牂牁不見人。賴是王門多俊彥。曳裾談笑靜風塵。</text>
<text>天限燕雲有古關。崎嶇細路兩山間。太平此日車方軌。黃屋年年此往還。</text>
<text>夏日雲州道。新詩未用尋。風凉能却暑。雲薄不成陰。水注龍門急。山藏驛路深。時逢村舍好。忽起故園心。</text>
<text>許國身何有。成功命不侔。漢皇雖好武。飛將未封侯。苦戰知無賴。生降亦可羞。高臺㘅落日。爲爾故遅留。</text>
<text>龜協神謀定兩都。灤京爽塏世間無。已知四海車書混。誰信一天寒暑殊。滿地牛羊屯落日。逐風鷹犬獵平蕪。古今豪氣呑夷夏。匹馬吟詩愧腐儒。</text>
<text>聖人當日此龍飛。得卜神京萬世基。大駕時廵駐淸蹕。群公景從賦新詩。北隣晴了南隣雨。六月天如八月時。恠底上蒼多變化。燕山暑氣正蒸炊。</text>
<text>大闢明廷列鼎鍾。巍巍㯶殿壓崇墉。武夫角力雄如虎。詐馬跑空炳若龍。一色衣冠扶鳳輦。八珍羞膳進駞峯。願君永享升平樂。比屋多方儘可封。</text>
<text>曉餞城東露浥筵。灤京百里好風烟。家家駿馬便弧矢。處處高樓閙管絃。劉保舊居雲滿谷。李陵遺迹草連天。及菴好古詩無敵。壯觀應須子細傳。</text>
<text>世祖膺圖處。劉公定鼎謀。地高天北極。事往水東流。雲出便行雨。霜飛那待秋。儒衣元自薄。早去不堪留。</text>
<text>失道自堪笑。一生歧路中。只緣迷不遠。未至哭途窮。尼父戒欲速。斯言今謂陳。早行還落後。深愧遅明人。</text>
<text>嗟嗟玉樹倒詞林。詩酒當年託契深。豈倚少年仍得疾。却因多慮故傷心。未還郭璞夢中筆。謾指王忳腰下金。同是天涯不重見。鴒原落照恨沉沉。</text>
<text>年年此夜幾篇詩。風露凄迷透薄衣。已分勞生長作客。每逢佳節倍思歸。浮雲礙月底心性。美酒盈樽無是非。想得故山秋正熟。兒孫笑語侍庭闈。</text>
<text>勢利從來道易窮。淡交誰復有初終。一時模楷懷春叟。千首文章憶拙翁。寂寂門庭非舊日。茫茫天地又秋風。箇中鄭子最年少。此恨知公與我同。</text>
<text>妙齡同牓又同僚。世務東西歲月遙。戰藝棘闈成一夢。卜隣松逕阻相邀。雲山十載供高卧。風雨五更迷早朝。料得英雄今古意。到頭遺恨在漁樵。</text>
<text>千年文物舊松都。此日弓招起碩儒。白髮郞官今更少。先生且莫染髭須。</text>
<text>日飮黃封醉似泥。時時騎馬欲雞棲。世無韓子爭臣論。誰見溫公諫院題。</text>
<text>候吏河頭艤畫船。故人門外敞離筵。應同剖竹二千石。肯愧取禾三百廛。地接江淮饒景槩。望傾廊廟佇才賢。親交輦下多相憶。莫忘時時寄酒錢。</text>
<text>因今乘馹去。憶昔棄繻來。爲報郵亭吏。書生豈小哉。三藏䭾經去。吾今送曆來。授時幷布敎。王事更欽哉。</text>
<text>擬尋藏窖鹿。恐類守株人。郵吏應相恠。憑欄一笑新。</text>
<text>人心如其面。此言傳自古。見面不見心。不如不廻顧。</text>
<text>身世悠悠入倚樓。此樓更在國西頭。請看客裏光陰疾。樓下長江衮衮流。</text>
<text>倐爾十年別。飄然萬里行。聊將新曆日。遠寄故人情。</text>
<text>三間白屋野雲莊。一夢黃粱政事堂。壯志豈能隨手縮。高名終不與身藏。栽松歲久陰初合。種稻田腴穟更長。畎畒忘君非我輩。杖藜頻上後山岡。</text>
<text>君今忽遠適。我亦慣僑居。宦路多離別。人情足毀譽。官淸須薄俸。親老要安書。敢望留軒盖。深慙滯里閭。</text>
<text>游宦皇都幾見春。歲時常憶北堂親。可憐此夕燈前影。正是當年闕下身。草閣應同黃閣貴。錦衣爭似綵衣新。明朝五十行知命。莫作東西南北人。</text>
<text>去年此日在皇州。袍笏隨班拜冕旒。覲省桑鄕殊寂寞。北堂椒酒又何憂。</text>
<text>五十而知命。今年感聖言。區區爭尺寸。役役度晨昏。祗是爲身計。何曾報國恩。從玆不稱夭。萬事付山尊。</text>
<text>五十而無聞。今年愧聖言。文章眞手拙。利欲竟心昏。竊位頻霑祿。渾家謾被恩。後生誠可畏。肯伴擧匏尊。</text>
<text>新年風雪斷人來。三日山扉掩不開。臘酒浮蛆春滿室。綵衣堂上獻深杯。</text>
<text>此行眞欲賦歸來。便好茅堂勝處開。半斷樹根仍作枕。曲防溪水爲流杯。</text>
<text>百年心事一扁舟。自笑歸來已白頭。猶有皇朝玉堂夢。不知身在荻花洲。</text>
<text>歲晚江山復舊遊。從今直欲理漁舟。先生比我年顏少。努力匡時到白頭。</text>
<text>提擧先生義最高。不將門戶闘奢豪。料應移病年來數。詩酒從來懶笏袍。</text>
<text>行看流水卧看雲。得句時時獨憶君。出處從來偶然爾。爭敎移勒北山文。</text>
<text>內相榮無比。高堂喜莫涯 。山村人事絶。應恠賀書遅。</text>
<text>西游十載不還鄕。忽入薇垣姓字香。玉詔頒恩來絶城。綵衣稱壽上高堂。</text>
<text>慈親八十始來歸。定省晨昏志莫違。夢裏紅塵吹白髮。稼亭南畔有漁磯。</text>
<text>爲緣淸讌作新亭。鳳舞龍蟠抱地形。山近烟嵐濃似幄。簷虛花卉疊成屛。從今勝集傳松麓。自昔高懷在菊庭。世事紛紛當掩耳。客來痛飮不須醒。</text>
<text>曾見東君卷旆廻。却留妖艶滿園開。宦途誰是看花伴。縱使招呼不肯來。</text>
<text>尋花痛飮戴花廻。爲是今年不再開。科得殘紅應滿地。豈容俗子扣門來。</text>
<text>井底微陽廻。枝間花意動。瓊苞不易坼。霜蘂已堪弄。的皪早偸春。輕盈巧耐凍。性鍾氷雪淸。境絶輪蹄閧。頗訝玉皇居。時令月姊從。芳心趁臘開。皓態出天縱。小杏視兒孫。蟠桃爲伯仲。故譏松得封。應鄙橘包貢。月上影彌踈。雪低枝自重。那容粉蝶媒。未見黃鶯哢。本在衆芳先。宜無妖艶諷。和鉛畫莫當。綴席飮堪痛。節物似西蜀。風光想南雍。宛逢姑射姿。怳結巫山夢。誰自嶺頭移。幸玆園裏種。吳姬競學粧。越使遠飛鞚。旣費神功多。敢將凡卉共。脩竹謾成龍。孤桐空遅鳳。淸香度淺溪。秀色明寒洞。欲盡寫幽奇。方知筆塡瓮。</text>
<text>自笑豈宜紆紫綬。人譏又欲選靑錢。先生當日獨知我。每憶相尋到海邊。</text>
<text>百年事業短檠燈。任重掄才愧不勝。却羡先生忘世味。尋僧日日學三乘。</text>
<text>官班過望心常愧。計活如初老更貧。安得飄然拂衣去。溪山勝處伴高人。</text>
<text>官大貧如舊。身忙老已侵。何時對山坐。欵欵細論心。</text>
<text>天寒破驛少人烟。下馬昏昏睡馬韉。夜半酒醒仍夢覺。宦情離思共悠然。</text>
<text>廻首松都已杳然。萱堂更在海南邊。吾生屢度慈悲嶺。此去還非少壯年。絶頂僧房埋積雪。荒林驛舍鎖寒烟。題詩欲寄諸心友。凍筆如錐不着牋。</text>
<text>重來轉覺舊游稀。九陌塵埃易滿衣。虛淨堂前數株栢。歲寒忙待主人歸。</text>
<text>世事看來眼冷。年光變處顏緇。爲破貪嗔癡戒。未成歸去來辭。</text>
<text>宦游又到帝王都。薄俸官閑酒可沽。正是故山秋不熟。啼飢時復念妻孥。</text>
<text>游宦皇都意未闌。滿天風雪到燕山。請君且勉三冬學。他日功名不放閑。</text>
<text>城南池館卽仙家。滿意靑山滿眼花。恨我未能陪杖屨。紅塵白髮走京華。</text>
<text>去國遲遲又此時。先生何惜送行詩。應嫌老簿渾閑事。薄宦東西慣別離。</text>
<text>提擧先生義更高。新詩往往帶雄豪。也應對酒團圞語。笑殺朝天雪滿袍。</text>
<text>世間誰似麴生眞。曾遣渠來慰我貧。醉裏怱怱未暇謝。旅窓空夢瓮頭春。</text>
<text>十五年前淸禁游。一時文會最風流。醉狂漸减知無奈。况在他鄕易白頭。</text>
<text>東來言語豈皆眞。不覺今朝一笑新。後進決無如仲氏。何人奪職與何人。</text>
<text>國若起公多所賴。公如當國亦應勞。草庭花發樽如海。滿座賓朋笑語高。</text>
<text>恨不相邀到錦筵。此心耿耿有蒼天。星山風俗年來惡。政似龔黃却拂然。</text>
<text>吾生豈意辦文筵。暗裏安排有老天。世事邇來尤可厭。只思相對醉陶然。</text>
<text>胄庠文物盛唐虞。有子爭敎守海隅。聞說先生朝北闕。可令豚犬執鞭無。</text>
<text>重到皇城又見春。紅塵依舊鬢絲新。翻雲覆雨何時歇。勢利如今更誤人。</text>
<text>高堂九十親無恙。故國三千路已賖。按轡又窮閩粤遠。驛程無處不飛花。</text>
<text>一身存沒寄安危。此日那堪爲國悲。紀德異時窮竹帛。質疑無處覓蓍龜。勤勤濟物閑中藥。往往驚人醉裏詩。恨不壽公留數歲。三韓會有太平期。</text>
<text>有恩未報可無嫌。道似先生尙典籤。看取英雄古今事。不如松菊醉陶潛。</text>
<text>九陌紅塵午日烘。閉門看畫意無窮。何時着我孤舟去。獨釣江天暮雪中。</text>
<text>十年儲有道。兩界會相關。出納當須吝。收藏本自艱。智生朱墨外。計在白黃間。言利非吾事。躬耕憶故山。</text>
<text>紅腐相因日。淸廉並進時。吏無爭鼠耗。帝亦念民飢。河溢公田沒。陽驕農事遅。弘羊死已久。天意杳難知。</text>
<text>年過五十可知非。尙爾馳名何大癡。了了聡明隨日减。凉凉行止與時違。人譏鼻赤因耽酒。自識髯霜豈爲詩。更是家貧親亦老。百般心計不如歸。</text>
<text>喬木東韓有世臣。年來不慗嘆何頻。竹軒風月三千首。鐵卷山河五百春。自是銛鋒能挫物。不妨偉量解容人。燕臺聞訃已成哭。此日題詩恨轉新。</text>
<text>禮義門中詩酒塲。黑頭功業笑馮唐。不知造物將何意。人不如公老更強。</text>
<text>騎虎方知却下難。吟詩驢背苦求官。恠哉造物多機變。暗裏敎人倒屨冠。</text>
<text>經濟隨時有易難。人心只願作高官。如今自揣眞無用。悔不當時早掛冠。</text>
<text>語涉荒唐頗不經。細觀寧昧此心靈。莊周未必非胡蝶。夢覺殘燈入夜靑。</text>
<text>金君自少號通經。筆力年來似巨靈。好折燕山一枝桂。莫嫌鬂未十分靑。</text>
<text>銀杯施與雨花天。藏在龍宮定不遷。還我木瓢眞率好。任他金椀富豪全。淸貧更覺心如水。爛醉何妨面洒泉。唯有詩魔推不去。感時懷古苦相緣。</text>
<text>相國知名早。夫人配德光。死生皆有命。富貴更堪傷。丹旐春風拂。香匳曉月歲。恩封自天子。赤縣遠流芳。</text>
<text>忽然相會見天眞。一話前游酒一廵。着眼江山隨處好。關心世事幾番新。白頭萬里還鄕日。紅粉三行滿座春。莫笑稼亭偏老拙。從來不解使錢神。</text>
<text>螗欲捕蟬寧顧後。鷹如逐雀要當前。一聲師子百獸廢。社鼠城狐尤可憐。</text>
<text>海上靑山小草堂。豈期同擧菊花觴。白頭猶未成歸計。宦路逢人感嘆長。</text>
<text>秋盡荒林不見花。忽驚車騎到山家。須知喝道殺風景。竹外柴門小逕斜。喜見門生有探花。公來此日共還家。白醪黃菊崇文洞。不覺僛僛舞袖斜。</text>
<text>任隨責重慙尸祿。身與心閑慕隱居。安得南游携數客。海邊佳處結茅廬。</text>
<text>扶餘四詠四方傳。訪古應須棹酒船。不負松亭居士約。更邀林邑使君賢。傍江臺館開圖畫。入夜魚龍舞管絃。農月縱無腰笏令。廻橈豈敢小留連。</text>
<text>驛名不合作桃源。破屋荒林不記門。過客乞靈楓岳去。可能分福與黎元。</text>
<text>去歲中秋漢陽府。孤斟獨詠正無聊。每嫌馬上逢佳節。共識人間有此宵。露濕衣巾寒縮縮。風吹鬂髮白蕭蕭。明年見月還相憶。路指關東山水遙。</text>
<text>覆轍誰能後戒前。泰封遺跡舊山川。勸王遠狩非良策。只爲姦臣不畏天。</text>
<text>背山官舍畫屛前。跬步登臨百里川。置酒更逢賢太守。勝遊佳節正秋天。</text>
<text>山圍古縣增秋氣。風打踈林助雨聲。夜半夢驚仍不寐。計程纔過鐵原京。</text>
<text>秋入金城錦不如。千崖萬樹得霜初。林間老屋流亡外。山上磽田賦稅餘。莫厭使華紛傳遽。惟嫌吏弊巧侵漁。閑遊似我猶相擾。深愧淵明獨愛廬。</text>
<text>路過通溝境漸奇。任敎羸馬故遅遅。人行嶺上步虛處。雲在山腰行雨時。自愧老來還試險。却從閑裏更思危。王尊忠國王祥孝。只解尋幽也大癡。</text>
<text>欃天雪色放神光。天子年年爲降香。一望平生心已了。不須深處坐繩床。</text>
<text>玆山恠恠復奇奇。愁殺詩人與畫師。更欲登臨最高處。噬臍脚力未衰時。</text>
<text>曉霧難分跬步前。日高淸朗謝龍天。雲連山遠西南北。雪立峯攢萬二千。一見便知眞面目。多生應結好因緣。晚來更向蓮房宿。溪水松風捴說禪。</text>
<text>絶嶺橫空鴈過難。嶺頭廻首一長歎。從敎雲霧埋楓岳。我已登臨恣意看。</text>
<text>往來二度宿通溝。不獨民勞客亦羞。唯有主人言可喜。近山禾稼勝前秋。</text>
<text>田薄何曾入勢家。西成今歲氣尤和。地偏過客應來少。山好居人却厭多。北嶺重關牢鐵鎖。南江一帶漾靑羅。丁寧遺戶且安業。聖德如今海不波。</text>
<text>此州風物冠東州。一道山川欲盡頭。自古民心思樂土。鐵關雖鎖豈能留。</text>
<text>獸窮則搏更猖狂。可歎開門納虎狼。腰下金符亦安用。險關只合一夫當。</text>
<text>國本無人賊有心。關門直下幾千尋。縱然漂杵燕歧血。竟使良民怨至今。</text>
<text>誰令變起不虞中。拊髀橋前往事空。宇內已瞻新化日。海隅猶有古淳風。仙遊處處同玄圃。俗尙家家事梵雄。須信民躋仁壽域。太平天子厭興戎。</text>
<text>萬頃蒼波一葉舟。好風吹我到瀛洲。傍人莫恠怱怱過。骨未仙時不敢留。</text>
<text>百頃湖心孤嶼靑。詩人增損作新亭。重來載酒須千斛。不待風吹骨已醒。</text>
<text>瘦馬羸童路更長。孤村破驛正荒凉。若爲富庶關東路。每遇奇觀醉一塲。</text>
<text>關東到處是方瀛。海上秋山列錦屛。此是神仙舊遊地。扁舟緩緩傍長汀。</text>
<text>貴人堂上已登瀛。羅綺香熏孔雀屛。瘦馬書生多好事。攀緣疊嶂與廻汀。</text>
<text>勝景安能集大成。此湖應似伯夷淸。水涵天宇澄心碧。山倚秋空刮眼明。如見雲間絳節影。時聞月下玉簫聲。丹書斲了還依舊。羞對仙蹤說世情。</text>
<text>縣官銜必勸農兼。田野多荒口不添。郭外靑山如欲訴。客來故故入前簷。</text>
<text>白頭報國日猶長。喜及身閑訪衆香。因過關東探勝景。道邊黃菊近重陽。</text>
<text>城接山村事事幽。峯巒邐迤樹林脩。路窮更傍千尋海。軒逈如登百尺樓。卯簿吏閑常早散。星軺驛急未曾休。考雖下下庸何害。撫字心勞一道州。</text>
<text>安相情懷黃鶴月。李生行止白鷗波。重來此地誠難必。空聽關東一曲歌。</text>
<text>道傍奇絶石爲臺。過客何甞特地來。喜我閑遊登覽久。主人况復勸深杯。</text>
<text>李君起廢事超前。敗瓦書存天慶年。棟宇已同全盛日。閭閻還有太平烟。滿簾秋氣山圍屋。隔岸濤聲浪接天。寄語新除賢太守。隱之何害酌貪泉。</text>
<text>老我才踈偶在前。先生氣銳更芳年。國恩未報深如海。世味先知淡似烟。夢裏寒松叢石路。詩中細雨菊花天。幾廻遇勝苦相待。明日分程向酒泉。</text>
<text>絶景由來下筆難。或因未暇卸征鞍。此亭不在寒松下。自是無人着眼看。</text>
<text>亭外峯巒擁縣門。檻前洲渚抱漁村。碧波可染衰髯白。淸景能醫病眼昏。三島茫茫天共遠。百川浩浩海幷呑。若爲對此忘機坐。不校人間有達尊。</text>
<text>懶踵金鋪畫戟門。閑尋翠竹白沙村。東溟浪靜天逾碧。西塞山高日易昏。偶作勝遊殊可喜。欲談時事却成呑。古來觀海難爲水。井底何人妄自尊。</text>
<text>我行佳節更豐年。醉倒臨瀛別洞天。山自北來靑未了。海爲東極浩無邊。鏡湖載酒搖明月。石竈煎茶颺紫烟。但自不逢苛政虎。州民元是一羣仙。</text>
<text>意專尋勝景。早出故城門。仙去松亭廢。山藏石竈存。人情有今古。物像自朝昏。不是曾來此。聞言謂不根。</text>
<text>來擁紅旗返火城。使華遊賞稱人情。自甘野服偏蕭散。猶喜詩編及老成。夏永倚風攀檻立。夜深乘月信舟行。安能擅此湖中景。狂客狂名繼四明。</text>
<text>爲尋佳景度危峯。海闊天長眼界空。心與勝遊常不足。詩當絶景却難工。臺臨出日扶桑曉。寺在廻巖古木風。想見夜深僧入定。龍王來看佛燈紅。</text>
<text>愛竹何須問徑圍。此君稱謂未應非。招提翠密不知處。唯見斜陽僧獨歸。</text>
<text>巖底成潭是大川。巖頭直下視茫然。州人欲取潭心月。知有淳風不變遷。</text>
<text>江上靑山山下村。太平烟火不關門。居民豈識江山好。早起營生直到昏。</text>
<text>十里人家挾一灘。往來橫木渡狂瀾。宦途失脚危於此。有足何曾却立看。</text>
<text>渠家姊妹有娥眉。夜績辛勤作嫁衣。愛汝生來無念慮。披簑橫笛任牛歸。</text>
<text>相思寧復勉加飧。婦餉夫耕了世間。以色事人多見棄。顏華一去不曾還。</text>
<text>長江如練寫秋空。俯瞰吟詩日已紅。但道游魚淸可數。區區屈指與癡同。</text>
<text>官舍僧房纔隔壁。砌花窓竹共成叢。上樓無偶聊相喚。非爲顚師有道風。</text>
<text>馬首關東路欲窮。奇觀過眼旋成空。一燈古館連江雨。九月荒城落木風。寂寞舊交聞笛裏。蹉咜世事倚樓中。幾人塵土懷淸賞。魚在深池鶴在籠。</text>
<text>日上扶桑照兩間。一邊星斗尙闌干。風磨雨洗毫端淨。霧散雲收眼界寬。自笑世情思測海。仍敎學術解觀瀾。紛紛南北多星使。莫作尋常傳舍看。</text>
<text>訪古秋風馬首東。喜看欝欝蔭亭松。幾年心爲尋眞切。千里糧因問道舂。厄絶斧斤經漢魏。材堪廊廟擬夔龍。倚欄不覺沉吟久。拙筆難形萬一容。</text>
<text>江上人家竹外村。奇觀左右儘逢原。重游白髮驚親友。數點靑山隔故園。城控滄溟風頗惡。地連暘谷氣常溫。偶題詩句宜塗抹。豈要流傳衆口喧。</text>
<text>此亭光價倍於前。詩老命名延祐年。典簿獨游人不識。不慚操筆答雲烟。</text>
<text>足迹平生萍共浮。夢中時復倚樓頭。題橋一去三千里。佩印重來二十秋。松似郊迎皆偃盖。水堪漁隱有輕舟。他年儻遂東山志。好在紅粧淚莫流。</text>
<text>敢將晝錦託歐陽。縱得歸來去又忙。蜀郡前驅看負弩。會稽除道哂腰章。北軒天闊滄溟黑。西嶺秋深草樹黃。休向離亭先洒淚。感時懷舊已無腸。</text>
<text>田腴地利帶魚塩。只恐臨民頗不廉。古館何人能起廢。腐椽殘瓦落前簷。</text>
<text>國無新法撓茶塩。更遣才能按且廉。民病如今在何處。沉吟落照入虗簷。</text>
<text>鳳來何必九成音。龍化還勝點鐵金。春筍無端穿壁去。短墻南北剩分陰。</text>
<text>薄宦非吾志。閑居在晚年。對山忘歲月。栽竹引風烟。淸露蹲鴟圃。黃雲沒鶴田。愧予名所誤。鞍馬到華顚。</text>
<text>白頭驚會面。靑眼早忘年。世事東流水。親朋四散烟。卜隣應有地。歸老尙無田。每憶松巒下。相尋發酒顚。</text>
<text>花開花落鬢絲加。百歲春光一鳥過。此日此軒還寂寞。滿園踈木夕陽多。</text>
<text>星山形勝定飛來。山滿高樓水遶臺。喬木舊廬懷世德。落霞孤愧凡才。官閑不害紅裙醉。賦足何愁白紙催。更擬百花軒裏宿。一簾香霧錦成堆。</text>
<text>事過是非方有定。時來品物各流形。今人不賦緇衣什。還使今人說草亭。</text>
<text>挑燈擬話當年意。照鏡俱非昔日形。道枉且嫌東道冷。明春特地訪江亭。</text>
<text>天道循環曾不息。人心機變亦無形。北堂萱草南江月。高卧乾坤一稼亭。</text>
<text>竹嶺東南第二程。要衝何日斷人行。已嫌上下爭科歛。更怯朝昏管送迎。過客毋輕生喜怒。遺民儻幸見昇平。欲留詩句還愁絶。古館頹簷夕照明。</text>
<text>半百光陰寄旅亭。還家鬢髮里閭驚。又因訪古關東路。仍得尋詩海上城。山好有時成小駐。年豐到處喜相迎。壁間名字休磨去。認取吾儕事筆耕。</text>
<text>蕭條小縣似郵亭。壁上看詩喜且驚。路險何曾邀使節。人閑更覺遠州城。當門老樹知誰種。捲箔靑山不待迎。已厭問津思卜築。世無沮溺耦而耕。</text>
<text>四塞路幽險。高車豈肯來。屋依喬木老。軒傍好山開。樂藉殘紅粉。賓階點綠苔。興闌無秀句。不是乏詩材。</text>
<text>勝游無險易。偶向錦溪來。𣂈确行方盡。紆餘望忽開。雨聲深巷樹。山影滿庭苔。敎養是誰責。地靈生異材。</text>
<text>與時興廢見民情。古縣重來忽眼明。已變草萊爲黍稷。更敎荊棘化軒楹。敢期有客賡詩句。却喜無人識姓名。奉國持家只如此。窮鄕何害出公卿。</text>
<text>曾誨螟蛉在泮宮。閑居猶欲振儒風。要談六籍排邪說。吾道寧專筆硯功。</text>
<text>十里靑山一畒宮。侁侁童冠舞雩風。卜鄰甚欲論吾道。尸素年來愧食功。</text>
<text>宦路幾千里。交情三十秋。相逢知不遠。俱在海南頭。</text>
<text>高絶曾聞海岸山。偸閑得得恣登攀。人從天降梯千尺。僧與雲分屋半間。禪寂固知猶見縛。世緣那得敢相關。翠微何日容吾住。竹杖芒鞋日往還。</text>
<text>尋山本不爲尋仙。千里游觀豈偶然。浩劫因緣歸內院。上方世界控諸天。鶴來曾構岩頭閣。龍去猶存石眼泉。深愧香山白居士。未能結社已華顚。</text>
<text>對山不浪出。採藥偶忘還。甚欲題凡鳥。草堂猶未關。</text>
<text>爲訪名山此地過。江橋分路入烟霞。歸來歇馬竹林下。一樹山茶猶未花。</text>
<text>春到靑丘日欲中。勝遊要及未農功。爲尋海上蓬萊境。因訪人間覩史宮。危構簷牙磨北斗。法音鐸舌語東風。更思杖屨窮幽絶。滿壑烟霞路易窮。</text>
<text>身閑勝景恣游尋。只恨無人可說心。豈料普光精舍裏。挑燈共聽坦師琴。</text>
<text>偶向狀元坊裏行。舊居斜日入前楹。每魁塲屋群龍闘。獨步才名一鶚橫。厭世公曾歸碧落。卜鄰吾欲斸黃精。地靈人傑言堪信。看取公卿衮衮生。</text>
<text>幾度思君欲遠尋。相逢却未細論心。年來厭聽人間事。洗耳須憑月下琴。</text>
<text>夢想南游自昔年。登臨萬慮散如烟。幾番過客隨風絮。百歲浮生赴海川。兜率山光淸可挹。蓬萊雲氣遠相連。欲留詩句吟還苦。莫比騎驢孟浩然。</text>
<text>滿頰春光滿鬢霜。風流晚歲似張蒼。世間那得先生樂。更有靑山繞盡堂。</text>
<text>猗猗高節傲風霜。枝葉扶踈刻水蒼。墨戱敢煩揮妙手。稼亭中作此君堂。</text>
<text>亭好那容俗客過。風軒四面滿池荷。重游要趁花時節。醉聽靑娥一曲歌。</text>
<text>小齋新構寂無隣。淨几明窓絶點塵。茶椀莫敎纖手捧。堂中自有白衣眞。</text>
<text>崖頭紫石疊成臺。海色天光萬里開。策馬忩忩看不足。扁舟載酒要重來。</text>
<text>淺山屛擁梵王宮。山外人家聽暮鍾。到此自然心境靜。不須辛苦住高峯。</text>
<text>狀元崔李才名大。界首全羅氣象雄。過客休誇金紫貴。公卿多出一鄕中。</text>
<text>典薄先生成酒癖。訥齋相國號詩雄。靑春白日完山道。萬事都休一笑中。</text>
<text>失馬已曾知禍福。瞻烏未可辨雌雄。詩壇張相能居右。酒聖李生時復中。</text>
<text>遊遍名山尙慊然。却來京浦久留連。雲遮古寺尋僧路。風阻長江送客船。草屋雞栖眞可陋。島夷鼠竄亦堪憐。紫汀花發無多日。盡舸紅粧逐少年。</text>
<text>休官却易卜居難。我縱歸來尙未安。誰似先生擅山水。更無俗事敢相干。</text>
<text>我行眞是作閑游。遇水逢山輒少留。津吏不知投紱客。靑衫白板候沙頭。</text>
<text>我欲卜居滄海濱。漁村到處盡堪憐。此家有酒仍多竹。題壁何須問主人。</text>
<text>十載風塵夢釣舟。此身今在白鷗洲。但將細馬馱紅粉。安用元戎擁碧油。撲地閭閻無虐政。傍江亭榭足高游。題詩盡是同年客。千首曾輕萬戶侯。</text>
<text>重來烏得獨無情。當日佳人白髮生。怨淚滴殘將繼血。離歌凄斷不成聲。關山鞍馬何曾歇。花月樓臺捴有名。從此丹陽添樂府。新詞一曲倚淸平。</text>
<text>客路春風醉不歸。笙歌緩緩夜遅遅。竹西樓逈月參差。行樂雅宜無事地。尋芳却恨未開時。他年誰折狀元枝。</text>
<text>鐵騎排江岸。紅旗出郭門。遨頭來此送賓軒。賓從亦何繁。水色搖歌扇。花香撲酒尊。但無過客閙晨昏。淳朴好山村。</text>
<text>是處花多少。君家酒有無。人間紅紫已難留。曾見襯庭隅。世事將頭白。餘生業舌柔。携壺日日渡溪流。藜杖不須扶。</text>
<text>有客登仙閣。何人棹酒船。宦遊不覺到天邊。江路草芊芊。極浦低紅日。孤村起碧烟。離情詩思共悠然。歲月似奔川。</text>
<text>自昔聞浮海。吾今信望洋。有時風靜鏡磨光。一色際窮蒼。絶島知誰到。孤帆爲底忙。從敎日本是殊方。三萬里農桑。</text>
<text>寶靨明珠顆。銖衣霧縠紋。白蓮嘉瑞豈虛言。時有異香聞。客枕涼如水。禪燈耿破昬。誰言儒釋不同論。到此任朝曛。</text>
<text>山雨花浮水。江晴月滿汀。古人詩眼此爲亭。誰敢換新銘。去國心猶赤。憂時鬂尙靑。漁歌政欲共君聽。驚起翠毛零。</text>
<text>地勝仙遊密。雲開世路通。依俙羅代兩仙翁。曾見畫圖中。舞月婆娑白。簪花爛熳紅。欲尋遺迹杳難窮。須喚半帆風。</text>
<text>玉葉收銀漢。氷輪溢桂華。高峯礙月故峨峨。不待影欹斜。逸興逢淸夜。高吟愧落霞。恒娥竊藥不歸家。風露濕纖阿。</text>
<text>古木多寒籟。虗簷剩晚涼。秋聲無處不鳴商。况是客程佳節過重陽。詩壁籠紗碧。歌筵舞袖香。官奴已老尙新粧。幾見使君遺臭與流芳。</text>
<text>詹農祥之晨正兮。嚶九扈其和鳴。躬錢鎛以俱往兮。日與雞而俱興。甘雨至而及時兮。嘉苗起而懷新。乃芟蕪而立良兮。寧塗潦之勞吾身。竢堅實以一飽兮。猶有虞於乾溢。庶徵時而不忒兮。始不負其勤力。黍稌坌其登塲兮。信秋成之可樂。必勞勩而後得兮。可一日之不作。余昔偃於田廬兮。樂與苦其相參。何釋耒而紆緩兮。視力田而有慚。齒髮颯其衰莫兮。盖欲歸而無所。子方興而致用兮。遽遐思於農畒。屹環堵之危亭兮。期作勞以自營。奉菽水而怡顏兮。或高廩之可盈。彼老農之爲智兮。非聖人之不如也。念民事之艱難兮。不敢怠而逸居也。又爲之歌曰。東海之壖。子所田兮。出作入息。樂有年兮。非帝之力。孰我安兮。彼君子兮。不素餐兮。</text>
<text>東方有一士。客養千金軀。束帶候鳴雞。出則陪文輿。代耕本非望。蹔與園田踈。園田日夢想。投冠旋舊丘。興言在玆春。新疇復應畬。田父有好懷。過門更相呼。披草共來往。履歷周故居。悠悠待秋稼。時還讀我書。雖未量歲功。棲遅固多娛。此事眞復樂。此語眞不虗。餞送傾皇朝。歸子念前塗。前塗當幾許。直至東海隅。古時功名士。事事在中都。遙遙沮溺心。君情定何如。</text>
<text>下武維聖元。思文溥漸被。宅燕土芒芒。海外同文軌。棫樸枝芃芃。行葦葉泥泥。菁莪盛辟廱。芹藻彌泮水。藹藹多吉人。共惟君子使。信彼三韓山。宛在滄溟沚。畇畇陽坡田。廼場廼彊理。中田有新亭。簷宇翼如跂。其居何人斯。有美譽髦士。士也東方英。考盤衡門裏。家世好稼穡。代食維寶此。請學匪其功。素餐是所耻。力民務昬作。黽勉畏從仕。帝曰咨臣工。干旄擧鄕里。賓興歌鹿鳴。飮餞鴨江涘。奔然來上國。折風弁有頗。川陸阻且長。行邁日靡靡。南宮士如林。三捷獻長技。射策揚天休。穿楊反四矢。聞望冠黃甲。龍光動丹扆。從祿毗玉堂。靖恭閱國史。載離幾寒暑。悠悠憶桑梓。婦兮賦釆綠。母也嗟陟屺。徂東拜省郞。錦衣爛玼玼。言秣果下駒。還車載行李。有暳列宿光。煌煌照東鄙。維彼九都人。瞻言佇相俟。於焉暫逍遙。畫諾聊與爾。王猶固允塞。訏謀成亹亹。退公思明農。民勞曷其已。三復七月篇。永言衣食始。方春靈雨零。夙駕催擧趾。楚茨斯載芟。大田有良耟。嘉種得黃茂。耰播亦勤止。厭厭實含活。綿綿或耘耔。野餉載筐筥。左右甞旨否。於皇新畬間。終善無遠邇。有稻有來牟。有秬有穈芑。有瓜有菽荏。有穜有穋䄫。有黍方與與。有稷又薿薿。懞幪旣堅好。栗栗少糠秕。秋穫庤錢鏄。薄言往觀視。或積若丘崇。或密若擳比。築塲納千廂。開室儲億秭。炮羔御賓客。釃酒衎祖妣。張仲齊孝友。吉甫同燕喜。所願屢豊年。多受上帝祉。父母壽而康。黃髮更兒齒。勉勉佛仔肩。一方是綱紀。率時海隅氓。世奉明天子。</text>
<text>羲仲賓出日。平秩東作事。李君朝鮮人。稼亭名有自。敦本崇禮敎。有年可立致。負耒非無心。乘桴或有志。</text>
<text>畫省郞官鬂髮靑。歸來學稼葺新亭。玉堂視草曾頒燭。綠野耘苗尙帶經。日出扶桑烟漠漠。春生孤島水冷冷。拂衣便欲從君逝。白帽風流謁管寧。</text>
<text>使君結屋傍西疇。冠盖時從野老遊。暘谷官因東作重。神農書自遠方收。桑麻地燠民時早。稉稻秋香海島幽。鳳閣故人天上望。三韓蒼翠隔神州。</text>
<text>三韓雲麓好歸田。員外新亭納海天。北省難留靑瑣客。東人爭迓綠江船。花開百濟春山裏。雞唱扶桑曉日邊。報國但知農務急。還鄕始覺歲華遷。盡鋤蔓草脩塲圃。多種良苗備粥饘。射鴈偶陪王子出。跨牛仍學牧童鞭。桑陰負耒衣沾雨。松外憑闌帽拂烟。長恐園林鶗鴂至。不妨窓戶桔槔懸。兒孫喜向三冬學。婦女能歌七月篇。露冷芙蓉懷上苑。雲黃𥝧稏慶豐年。時時欵客開家釀。歲歲輸官割俸錢。却笑蘇秦無二頃。貂裘塵土朔風前。</text>
<text>三韓山下黃金產。五色雲中瑞錦窠。好是秋來粳稻熟。安時應有吉祥歌。</text>
<text>春風臺榭飛紅雪。夜雨陂塘生綠波。讀罷賢良方正策。逢人又說力田科。</text>
<text>白馬金鞍紫玉珂。春來亭上是行窩。國人共說新員外。學得中原語較多。</text>
<text>重戴當年蘇骨多。國王何日賜韓娥。春風馬上閒來往。學唱天山踏踏歌。</text>
<text>底是京城離別後。更無一字問如何。故人天上相從處。不及當年一半多。</text>
<text>三韓山前春草綠。柘枝連村桑滿谷。大牛飯罷礪雙角。小犢跳梁野如鹿。夜來東原雨新足。九扈向人催布穀。歸佐明王理藩服。土膏初起如雪沃。淺種深耕貴勻熟。豈獨勤身化成俗。要使扶餘皆菽粟。新亭翼翼滄海濱。手持酒肉親撫循。鳴竽擊鼓更吹豳。大田多黍高過人。車載輦負聲轔轔。甌婁汙邪錯雜陳。露處有積居有囷。欝金煮酒旨且醇。葵羹香飰調酸辛。句驪唱歌田畯神。我有炰炙供嘉賓。醉來欹帽更迭舞。韓娥拍手山月吐。</text>
<text>天官初候景。稅野待新晴。海上人耕早。雪中春草生。荷鋤忘吏役。掩戶愛香淸。還省京華日。朝服祀蒼精。</text>
<text>同年方貴顯。常懷隱者情。時從粉省出。自尋黃鳥耕。春陽初泛野。小雨逈遮城。想子還釋耒。芳尊誰與傾。</text>
<text>我家楊廣道。釋耒仕王京。挾策西游去。久住鳳皇城。大君懷遠臣。令臣官玉署。內省聊淹留。還思故鄕去。雞林分省治。拜詔作新郞。田園應不遠。乘暇日旁皇。靑山環館舍。淥水界溝塍。我宇多隣並。耕耘殊未能。牽牛耕麥隴。穫刈敢妨功。佃夫勤已久。登塲我稼同。束髮讀經史。入仕習華言。耕鑿思帝力。新亭立高原。蘭省多花卉。叢叢香色殊。那知新亭下。飮食多所需。播種效古書。閒田日以墾。鳴珂趨省府。從容敢忘本。</text>
<text>朝馬年年響佩珂。歸畊故里樂如何。扶桑日近收成早。鴨綠江深灌漑多。翠釜香粳瓊作粒。錦囊春繭雪生波。郞官署在新亭側。釋耒無妨日一過。</text>
<text>古人重畫一。今人好變更。法令牛毛細。黔蒼魚尾赬。嗟嗟遠游子。爾心胡不平。平生多爲口。慣作東南行。逶迤過上黨。千里到韓城。道途多所見。感嘆由中生。十里五里間。馳傳紛可驚。下馬立道側。過眼知流星吾疑將德音。布玆南畒氓。或云筭閒口。抽錢及孤惸。或云籠山野。割地歸兼幷。訟牒方組織。逃戶連欹傾。皇華豈謂是。聖人著之經。忽詠大東詩。兀如未解酲。先王勤且儉。四方始經營。山川各有界。租稅豈無程。孔氏罕言利。孟子惡交征。時當春雨後。布穀間關鳴。不見田頭饁。誰從水際耕。我欲買山去。鑿翠開風欞。園中養松竹。門外種稌秔。茂樹坐欝欝。淸泉飮泠泠。日讀洗心經。無令世故嬰。尺地入金穴。何處安柴扃。所以事奔走。終歲不得寧。念我掌書郞。靑衫倦送迎。此亦眼所見。彼亦耳所聆。知君常對此。意氣何崢嶸。君心一寸丹。君鬢十分靑。他年廟堂上。手調殷鼎羹。吾詩儻不棄。以爲座右銘。</text>
<text>吾生好遠游。山水極深幽。都下數閱月。江南十經秋。自訝今日計。賃屋久淹留。窮通要有命。強顏何所求。孀親亦已老。故山歸夢稠。君看富兒門。不容吾輩流。</text>
<text>妾本寒門子。荊釵居白屋。美質天所生。兩臉知赬玉。自倚傾國艶。乃與世人踈。五陵多年少。過者皆停車。一笑肯輕賣。千金且不收。以此自愆期。歲月長江流。西風昨夜至。莎雞鳴露草。紅顏恐消歇。時過不再好。</text>
<text>生不識人面。長年在深屋。一爲色所誤。反遭珉欺玉。憎愛古無常。朝恩暮乃踈。悒悒詠秋扇。望絶登君車。金牀爲誰拂。繡被久已收。閨空寒月落。但見螢火流。沉憂暫成夢。依俙闘百草。世無相如才。誰令復舊好。</text>
<text>秦皇虎視萬國奔。剗滅古道愚黎元。豺狼當途誰敢行。天地閉塞雲雷屯。淮陰少年侮人傑。令出胯下如出門。漂母有眼哀王孫。千金思酬一飯恩。望夷禍起秦失鹿。天下共逐何紛紛。是中劉項號疾足。楚歌半夜雄雌分。王孫功大壓蕭曹。東收西取囊乾坤。當時忠義猶可慕。蒯生計輟無復言。鳥盡弓藏語已悲。漢家恩薄王孫寃。王孫休嫌噲等伍。天亡豈獨烏江濆。更欲乞飯那可得。空令萬古哀王孫。</text>
<text>東自鰈海西蓬婆。野無氛祲水無波。此豈龍飛萬物覩。澤及禽獸兼蚊鼉。明堂大闢布王政。欝葱佳氣纏四阿。堯民煕煕自於變。寧將仁義勞漸摩。黔蒼但期事耕鑿。班白不復知差科。聖朝雖已不好武。有事徑須橫劒戈。蕞彼闍婆不解辮。淺狹那容比管蟸。淮陰受鉞子房籌。餉饋不及煩蕭何。張帆擊皷駕高浪。疾如鷂子逾新羅。蠻君徒自竪降旌。膏盲勢窘難醫痾。漢軍四擁寂如水。帳下掩泣聞楚歌。班師誰得寶刀來。斗文赫赫如新磨。龍吟有時紫氣逬。棲禽驚墮庭之柯。自從六合爲一家。西賝南貨通山河。闍婆之刀孰與並。佩非其人刀所呵。姦邪寒心敢正看。故知此物殊於他。要當作詩銘其背。千年爲寶傳無訛。秋風吹波易水寒。壯士一去無荊軻。書生對此空嘆息。頭上歲月如飛梭。</text>
<text>汴河錦纜人方厭。秦王順天提寶劒。風行電邁掃羶腥。所向金湯隨手陷。周衰千載一貞觀。功業赫然超兩漢。當時所乘有六駿。揮戈恢恢有餘刃。寫眞刻石手自贊。片石屹與凌烟峻。昭陵秋草夕陽邊。行人指點多愴然。君不見轍迹紛紛王道缺。八駿曾到崑崙巓。又不見拔山力盡騅不逝。烏江烟月漢家天。功成自古在知己。豈在蹄高幷銳耳。</text>
<text>西風庭樹鳴摵摵。長夜幽人正愁絶。舞破荒雞擁褐眠。日高門外無來轍。今朝剝啄喜有客。乃是心親來告別。人生百歲少歡樂。大半離愁緣愛結。載酒東郊黃葉稠。一杯未盡歌先闋。歸途政指漢陽關。三峯入眼明如刮。楊州景物古所稱。我慣經由能細說。南江風雨亂魚火。北嶺烟霞明佛刹。所恨居民魚尾赤。籬落蕭條生事拙。君歸摩撫已痌瘝。要令一境先再活。年來世事不堪聞。我亦南游意已决。待得半篙春水生。扁舟一扣漢江枻。</text>
<text>行藏在自斷。下士尙猶豫。宜乎迷出處。寸心煎百慮。今朝决南意。且喜輕舟去。掛席出江口。檣烏浴飛翥。中途逆風作。進退俱遑遽。弱纜未足恃。飛廉何倣倨。終宵舞澎湃。苦待蓬窓曙。淸時自不容。要津吾敢據。明哲保其身。誰記前賢語。</text>
<text>驚風動地東南黑。四山低昂船尾側。蒼茫一葉浪花中。性命只憑管蒯力。雨聲颼颼濕蓬底。三日一雨猶向北。但令元氣不傷和。逆順於人互失得。何時風雨占十五。爲驅萬國歸皇極。</text>
<text>山居畏虎豹。水行厭蛟蜃。人生少安處。肘下生白刃。不如從險易。天命且自信。速行固所願。遅留亦何吝。日月江河流。百年眞一瞬。作詩相棹歌。明當風自順。</text>
<text>我昔泛舟靑山下。寒江淸駃如傾瀉。銀蓴玉膾富南烹。中流蕩漿傾金斝。船頭醉卧呼不醒。也任旁人泉水洒。落霞孤𪚥暮痕濃。繫舟登山宿蘭若。自從旅食京華來。奔走紅塵顏可赭。縱憶舊遊安可得。夢中往往森如寫。扁舟今日愜素懷。世上誰爲知我者。莫嫌風逆久淹留。禍福從來如失馬。</text>
<text>有風何須宋玉賦。無雨莫學欒巴噀。但願時和二氣調。長使吾民穩眠飯。君不見東南舟航阻風雨。城中米貴令人怨。</text>
<text>文章當須慕班馬。事業亦可窺伊呂。自知來益非賣菜。人笑費巧如刻楮。胷中喜怒紛衆狙。頭上光陰催二鼠。賴君汲引不見棄。知我踈慵無所與。時時共和白雲篇。夜夜相對金蓮炬。豈唯詩酒謾追隨。已分平生同出處。今朝乘傳覲慈親。昔日題橋非戱語。端爲王孫久倚閭。豈因曾子輕投杼。紅旆門前織車轍。綵衣堂上列樽俎。應愁王命有程期。亦念吾儕苦延佇。歸期未必閱歲時。惜別何須效兒女。只緣長作遠遊人。因送君歸心惻楚。</text>
<text>物情好惡淡且濃。俱出造化爐中鎔。阮孚好屐和嶠錢。達人聞之面發紅。吾徒所好異於此。長向花前月下逢。白氏好飮不停手。禹君五斗方盪胷。李子平生不入務。擧眼厭見金罇空。忘形爾汝外天地。麴生於我良有功。君不聞千鍾與百觚。古來痛飮皆英雄。但可陶陶齊得喪。安用星星較異同。人事古多違。羿彀或未中。擧觴崔宗之。投轄陳孟公。應笑盧仝七椀茶。誤疑兩腋生淸風。</text>
<text>佛說本無言。儒行不在服。未遇拈花笑。恐見操戈逐。甚欲評此理。吾膝未曾促。海東佳山水。賢聖有遺躅。已知無極師。送老慈雲谷。子歸獨何先。飄然謝覊束。</text>
<text>去國已五月。今朝始得書。得之不敢拆。書中道何如。平安無他語。旅懷今始舒。菽水歡自足。箕斗名亦虗。誰能更拘束。吾當返吾廬。</text>
<text>東華塵天衢。咫尺要路津。金門曉開相君至。千車萬馬如雲屯。茫茫四顧烟霞集。但見觀闕雙嶙峋。爭名於朝自古昔。揮汗拂面誰敢嗔。男兒有爲在昭代。北窓高卧知何人。致君堯舜須讀書。儒冠未必皆誤身。我公臺閣名籍籍。平生物議歸經綸。南維分省豈得久。鳴鑣又入東華塵。</text>
<text>載道之器皆謂經。釋氏所說誠難思。因因果果百不差。如取符契兩手持。龍宮海藏露半珠。士女奔競輸家貲。他生作佛且休道。此日壽君端可期。阿師本是衣冠胄。脫畧富貴輕分離。西遊却被玉皇眷。錦袍錯落雲霞披。謂不傾囊置一藏。噬臍萬劫安能追。餘杭墨本世所寶。風帆穩送江神知。平生好客不留物。成此大寶尤瓌奇。君不見託迹空門逃賦役。還將檀施自利之。</text>
<text>去年寒食遊西山。今年寒食獨掩關。東風御柳自今古。客路何處開愁顏。世無德公同上冢。但見乞祭來墦間。高堂明鏡多白髮。久矣不着萊衣斑。故園花木皆手種。留與黃鳥啼綿蠻。人生富貴亦百歲。歲月一去無由還。天敎我輩故鍾情。遇物興懷常不閑。誰能起我強一醉。久病不出腰脚頑。</text>
<text>憶昔舟過黃山東。朔風吹日寒無光。黃山西望三十里。漁舟出沒江蒼茫。我行不時行又急。目斷勝境空彷徨。聞君出守向江海。想像畫戟凝淸香。送客頻過江上路。尋僧屢到山中莊。黃山之遊最可樂。紅粧畫舸江中央。使君一曲黃山歌。使君豪氣仍淸狂。人生聚散足哀樂。芙蓉低泣愁䲶鴦。何當重唱使君曲。檀板拍碎黃山岡。</text>
<text>中秋十六夜。月色更輝輝。重陽十日菊。餘香故依依。世俗尙雷同。時過非所希。獨憐此粲者。晚節莫我違。臨風欲三嗅。又恐旁人非。不如泛美酒。昏昏到夕暉。</text>
<text>茫茫宦海無津涯。先生陸沉寧復思。煕煕壽域無春秋。先生兒齒亦何悲。焚香執蓍知進退。置酒對花看盛衰。追思作客嶺南日。勝遊不覺靑衫卑。先生適在山水窟。和我新詩饒我棊。二十六年如一夢。吾頭之白亦其宜。挑燈話舊秋夜短。眞率矍鑠如當時。先生且留談六籍。吾爲長者能折枝。</text>
<text>海邊何處無靑峯。到此洗盡塵緣濃。奇岩峭拔玉束並。古碑剝落苔封重。跪履寧同事黃石。執訣眞堪來赤松。盧仝浪欲蓬山去。太白誤擬瑤臺逢。忽驚仙境已自致。况有佳士能相從。他年京輦若廻首。風埃漠漠迷人蹤。</text>
<text>龍堂南對長岩曲。上有荒祠蔭喬木。東南舟航皆乞靈。歌舞紛紛供酒肉。年來風雨頗爲灾。人不誠耶神不福。我縱閑遊心悄悄。千里烟波空滿目。</text>
<text>山腰有官道。其下長河水。河水東流日夜忙。路上行人亦未已。人生各有營。水性何所以。乃知天地間。無物不如此。</text>
<text>馬上光陰空白頭。臨河之嘆自嘆耳。我行灤京路九百。風土雖殊差可樂。鵰窠以南山漸佳。龍門之北水皆惡。李老谷深天地窄。槍竿嶺峻雲霄薄。皇朝風雅不敢繼。遇興拙筆無由閣。</text>
<text>靑丘孕秀應黃河。溫王生自東明家。扶蘇山下徙立國。奇祥異蹟何其多。衣冠濟濟文物盛。潛圖伺隙幷新羅。在後孱孫不嗣德。雕墻峻宇紛奢華。一旦金城如解瓦。千尺翠岩名落花。野人耕種公侯園。殘碑側畔埋銅駞。我來訪古輒拭淚。古事盡入漁樵歌。千年佳氣掃地盡。釣龍臺下江自波。</text>
<text>草堂睡起落花閑。卷簾南北多靑山。靑山笑我不出門。兀兀窮年文字間。長安萬家無所適。肯向高門低我顏。山中之遊是何夕。屐齒䃘䃘響溪石。詩豪更値玉堂賢。八斗文章超古昔。須攀翠壁記玆遊。明朝依舊紅塵客。</text>
<text>西原只有龍頭寺。龍頭詩老釋儒間。我行正値花時節。珍禽磔磔鳴春山。靑衫故人亦好事。邂逅三笑開塵顏。高談劇飮白日永。何人更道書生寒。師乎勿誚不告別。山花未落吾當還。</text>
<text>上人不出頭陀山。水雲心迹淸且閑。我時杖屨扣松關。石逕𣂈确難躋攀。雄觀十四非人寰。前賢傑句留壁間。溪橋夕照離思艱。俗緣未盡吾何顏。登樓不覺月再彎。竹西風景欺我頑。邇來歸夢不可扳。怱怱上馬呼不還。只恐春風別淚潸。</text>
<text>此處登臨人縱多。築亭增損祗今誇。一川風月詩中地。十里樓臺畫裏家。桑海天晴看浴日。桃蹊春暖見蒸霞。自從相國留新句。無價奇觀價更加。</text>
<text>沙頭逆旅正蕭條。幾傍虗簷望斗杓。半夜疾風吹破屋。一江流水凍成橋。須臾便見人心小。尋丈休誇馬足驕。過了畏途還自笑。不如歸去老漁樵。</text>
<text>長江半篙漲。淸曉片帆開。風伯知誰怒。天公不我哀。靑蘋纔吐氣。白浪已成堆。雨脚橫空遠。濤聲捲地廻。畏途連海岳。屯象値雲雷。利涉思前訓。徐行戒後來。莫愁當灧澦。終欲到蓬萊。只爲庭闈念。歸心日夜催。</text>
<text>河海東流想禹功。南檣北楫遠相通。何人睡足連江雨。有客愁深盡日風。一葉簸掀冥晦裏。羣山出沒有無中。敢希魯國乘桴叟。擬向磻溪問釣翁。</text>
<text>海山深處一扁舟。行到華山興未休。自古金湯能害德。移都此地是誰謀。</text>
<text>行過紫燕島。扣枻一閑吟。浦漵盤如篆。竿檣蔟似簪。塩烟橫近渚。海月上遙岑。我有扁舟興。他年擬重尋。</text>
<text>先王有遺澤。濟物牓玆亭。月出乾坤白。雲收島嶼靑。閑苔封古甃。老栢蔭中庭。榒筆還須閣。天慳未易形。</text>
<text>海闊風微望更平。紅舷烏榜任斜橫。波聲不管鷗眠靜。曉色能兼蜃氣明。書劒年來違素志。江湖此去寄餘生。幸逢聖代東漸化。不用區區變姓名。</text>
<text>淡交應使利交嗔。只數而今八九人。已厭盍簪名耐久。但期傾盖免如新。笑談暇日思諸彥。栽種幽居過一春。自喜靑雲有知己。肯敎長此作遺民。</text>
<text>驚塵疇昔暗乾坤。負絏艱危未可言。萬里歸來畫麟閣。一時攀附在龍門。風雲入手經綸密。天日違顏咫尺溫。聽說益齋傳盛事。年來玉笋又生孫。</text>
<text>少年高義陋公卿。晚節浮沉晦盛名。白首爭看新御史。明君方用老先生。蛟龍豈是池中物。騏驥須知地上行。我昔屢陪詩酒社。時聞喜事不勝情。</text>
<text>兩牓磨肩緣分深。年來出處異升沈。濯纓笑我滄浪曲。給扎看君芍藥吟。伯樂未逢千里足。鴟夷應有五湖心。不才敢望吹噓力。批勑餘閑幸寄音。</text>
<text>世事微才百不堪。徇身聊復事耕蠶。詩塲苦戰思良將。交道重逢憶破衫。魂夢尋君到亭北。雲山挽我滯江南。何時和取緇衣什。櫪馬聲中更盍簪。</text>
<text>忽聞同上入花甎。不覺彈冠喜欲顚。餘子豈能居座右。諸公皆已著鞭先。平生自笑屠龍技。盛代寧無薦鶚賢。莫道靑雲知己少。儒林一半是忘年。</text>
<text>跋扈將軍得意秋。漢家天子故凝旒。到頭不與公卿議。還把機權付五侯。</text>
<text>亭下埋輪意未平。單車直走廣陵城。可憐五丈山前冢。獨使張嬰負土成。</text>
<text>身在危邦有盛名。從來未免幾公卿。君今不去寧無罪。梁氏門生有馬生。</text>
<text>不駕安車向畏途。林泉高卧百無憂。陳公莫逆吾儕意。漢鼎寧爲錮黨留。</text>
<text>世亂民窮事可哀。荒村處處見遺孩。數年養得千餘子。造物應慚賈父才。</text>
<text>志士寧將志士憐。今稱鉤黨是何人。他年地下逢諸子。應笑衰翁獨愛身。</text>
<text>推席當年意靡他。可憐猶豫失機多。拔刀莫入承明去。竇后應先倒太阿。</text>
<text>張儉亡來罪及孥。破家相納尙如毛。一門爭死尤堪惜。恩少君王竟坐褒。</text>
<text>監奴一拜衆賓驚。明日梁州刺史行。此計來從媚於竈。伯郞眞箇小人情。</text>
<text>縱無忠節可扶顚。輔相六君三十年。天下中庸是何語。遜言取媚謾相傳。</text>
<text>而今忠直是讐民。賈竪眞堪作舍人。縱道漢家無孝子。寧容鼠輩慢吾親。</text>
<text>欲挽皇王至治廻。石渠白虎昔曾開。鴻都亦是修文地。何用雕虫鳥篆才。</text>
<text>帝意方珍斗筲才。欲圖松覽擬雲臺。尙書莫說丹靑陋。留與人間戒後來。</text>
<text>賣與公侯及爾奴。無錢此日盡窮途。可憐貧者尤爲害。始到官來得倍輸。</text>
<text>民怨今應更似秦。狂夫一叫半黃巾。敢將妖術干天位。天意生渠爲黨人。</text>
<text>題品賢愚世所憎。能逃人禍爲心平。曹公欲質橋玄語。解道姦雄最得情。</text>
<text>擧義誅殘號爲民。民窮相食只風塵。首陳農業基曹室。須信袁孫無此人。</text>
<text>輕狂罵操已多危。送與劉家意可知。未必高才人盡愛。失身江夏亦爲遅。</text>
<text>已負平生董大師。白門雖下孰無疑。不知自小臺卿智。叵信劉家大耳兒。</text>
<text>有一田豊尙不容。敢將曹氏競雌雄。可憐禍起蕭墻內。二世亡秦略與同。</text>
<text>北海曾懷靖難情。才踈意廣竟無成。曹公陰賊君知否。輕易招殃似正平。</text>
<text>從來說客盡傾危。遠涉江湖暗有期。口舌若能移節義。世間何啻萬秦儀。</text>
<text>一炬烏林老賊奔。三江自此抗中原。平生雅量程張上。如飮醇醪未足言。</text>
<text>誰要軍籌博士才。粗知往事也恢恢。阿蒙已似孫郞學。魯肅應須刮目來。</text>
<text>曹氏陰謀政似新。贊成皆是漢家臣。荀侯豈爲浮名死。忠義多於管仲仁。</text>
<text>春水方生宜速去。曹公且死我方休。景升兒子眞豚犬。生子當如孫仲謀。</text>
<text>安有三公輒拜人。眼中曾不見何筍。一言曹室九金重。相國雖尊亦魏臣。</text>
<text>晴窓寫出照潭姿。頃刻春風漲墨池。已分明妃愁畫面。謫仙休恠玉顏緇。</text>
<text>縞袂靑裙月下遊。知渠不要錦纏頭。世間紅紫迷人眼。便恐凌風控玉蚪。</text>
<text>憶昔携家避地初。遼西未必勝吾廬。語音變盡兒孫長。鄕井渾忘却自如。</text>
<text>畫師妙思奪天工。國色依然帶露紅。記取明年相對處。沉香亭北倚春風。</text>
<text>神物相逢豈偶然。虬髯十八事戈鋋。隋家日月秦三世。李氏乾坤漢五年。逸足當時皆逐電。彩毫諸子擅凌烟。昭陵石刻有深意。留與人間作寶傳。</text>
<text>自君在東省。有口說淸貧。始慕曳裾客。終慚入幕賓。平生唯節義。出處豈緇磷。別酒休辭醉。黃花笑殺人。</text>
<text>理極從來必返原。親喪自盡是恒言。九泉永訣無尋處。三敎同歸豈異門。宰樹搖搖風不止。佳城欝欝日長昏。儒名墨行知多少。愧殺吾師解報恩。</text>
<text>東流衮衮日西飛。世事紛紛時事微。黃菊開時宜痛飮。靑山好處可空歸。更無俗士參高會。唯對良辰惜短暉。恨不得爲吹帽客。爲公醉舞拂塵衣。</text>
<text>吾君着意用眞儒。物望方歸諫大夫。從此此官尤可賀。前官同日入鴻樞。</text>
<text>新村勝處草堂淸。月夕花朝不世情。詩酒昔曾陪杖屨。風塵忽復走功名。靑山無恙似前日。白髮不公欺後生。亂後更思同一醉。從來肉食愧藜羹。</text>
<text>病客空煩屢見招。官閑只合讌同僚。也知和氣排邪氣。能使今朝木稼消。</text>
<text>晚食藜羹味亦長。忽驚分我洞庭香。烟江玉膾雖無計。時對金虀發興忙。</text>
<text>芽茁黃金待一雷。焙香新寄貢餘來。玉川七椀神功速。便擬乘風到月臺。</text>
<text>身閑方可見心閑。奔走紅塵亦強顏。出處先生思已熟。古人猶議起東山。</text>
<text>退卧田廬未足多。山川爲界入豪家。筭來猶勝馳名客。萬丈黃埃鬢欲華。</text>
<text>千里相逢恨已遅。今朝又作送行詩。南歸莫說三韓事。風俗多應異舊時。</text>
<text>忽然北去又南遊。萬頃烟波一葉舟。踏遍天涯應有意。道非身外更何求。</text>
<text>割愛何妨好遠遊。此身無繫一虛舟。𪚥粮問道是閑事。逢著能詩還有求。</text>
<text>天邑蜚英早。頻爲執憲臣。拜章皆得體。聽訟動如神。持斧宣明詔。稱觴慶老親。三韓無此事。千載有斯人。</text>
<text>喜君方展濟時才。朝出花甎暮栢臺。東省外郞無意味。却慙懷土早歸來。</text>
<text>靑氊雖舊防他盜。玉燭常和任獨貧。世事悠悠天不語。一方相怨是何人。</text>
<text>與山有素何須買。輔理無能且未歸。此日此情猶可喜。北堂萱草媚春暉。</text>
<text>立錐無地人猶競。以席爲門客亦來。豈不有餘何不足。逢塲且進手中盃。</text>
<text>恠底開筵日。適予移病時。儘敎防飮酒。唯恨阻論詩。</text>
<text>江山雖故國。禮樂異前時。爲報宦遊客。休編己卯詩。</text>
<text>東省何多事。我來當此時。畏愁頻置酒。避謗尙吟詩。</text>
<text>世事如雲雨。人情見歲時。相逢雖衮衮。愁絶不成詩。</text>
<text>閉戶讀書處。對山持酒時。客來休說事。共賦賞春詩。</text>
<text>爲有高名死若存。百年誰免送都門。人亡一鑑增揮涕。客奠三杯捴斷魂。佳木先摧終不實。浮花忽發本無根。我雖後輩曾傾盖。常記當時善誘言。</text>
<text>持家只要正三綱。隔幔絃歌也不妨。鏡自未分何更合。拂塵還勝舊時光。</text>
<text>豈爲蒸梨廢采蘋。愛憎終不奪天眞。暫時離合渾閑事。付與樽前一笑新。</text>
<text>弧矢高門志四方。宦遊萬里近扶桑。願君到處逢今日。酒滿金樽客滿堂。</text>
<text>决獄陰功已外彰。夜來南極見星光。病夫閉戶渾無事。謾寄新詩當壽觴。</text>
<text>尺素方驚及弊廬。悲歡交集復何如。丁寧來使早歸去。莫向猊山索報書。</text>
<text>袖中空有送行詩。騎發郊亭未可追。深愧信音猶到我。觀風全不似當時。</text>
<text>存沒驚呼便熱中。更堪世事久西東。歸來見畫增惆悵。無復猊山訪拙翁。</text>
<text>已向危時卓立功。應敎弊俗早移風。棘圍取士尤難事。爲有公心法亦公。</text>
<text>諸生露坐亦何傷。此日文闈復振綱。不待譏訶無假濫。須知考閱便精強。恩光溢座靑袍列。盛事傳家錦席張。擬向尊前成醉舞。恠來微疾忽相妨。</text>
<text>擧子今年得主司。棘圍嚴切絶人窺。筆端巧拙誰相假。鑑裏妍媸自不欺。黃紙隨恩增價倍。靑袍得意綴行遅。負薪未獲參高會。錦瑟前頭謾獻詩。</text>
<text>交情寧復變終初。路遠音書偶爾踈。始欲起君還自笑。祗今吾亦愛吾廬。</text>
<text>晉邑風流冠嶺南。狀元樓下水如藍。一麾出守猶堪羨。按部如今有耻菴。</text>
<text>世慮何曾累此心。竹籬松逕一溪陰。狂生謬計眞無賴。強爲皇朝作翰林。</text>
<text>世路區區未足心。却慙韁鎖費光陰。何當卜築門前地。分我松溪與竹林。</text>
<text>天敎大振舊家風。強仕之年拜侍中。借問如今誰得似。皇朝戚畹接儲宮。</text>
<text>玉仗東西立曉風。衣冠萬國在庭中。羡君此日朝元去。通籍吾曾直兩宮。</text>
<text>爲母還家四見春。今年元日暗傷神。鏡中不獨添華髮。甘旨供踈藥餌頻。</text>
<text>親年七十又三春。喜懼情深却問神。但願期頤安且樂。金花湯沐賜頻頻。</text>
<text>秩滿還朝在此春。爲緣親老愴精神。百年儻盡恰愉養。千里何妨往返頻。</text>
<text>兒童共喜見新春。竹爆桃符辟鬼神。笑我異時如汝輩。而今却怕得年頻。</text>
<text>今年人日立春前。猶是風光屬去年。壁繭探官君莫笑。要將眞假問蒼天。</text>
<text>淸時高卧郭南莊。笑殺趨塵兩鬢蒼。豈不懷歸江上路。却嫌當道有豺狼。</text>
<text>瓊林初見秀瓊枝。更憶同遊玉禁時。天近爐香風細細。秋深燭影夜遅遅。車塵九陌還相別。梁月三年有所思。得意南行雖可羡。那堪又作送行詩。</text>
<text>山林無處着幽棲。恨不身生鴨水西。浮世利名蠻戰觸。他鄕言語楚咻齊。忽聞新事心還折。長憶親交夢轉迷。幸有兩家兒子在。休敎習慣似醯鷄。</text>
<text>數到恒沙欲盡頭。須知此念尙難周。不如心手渾忘了。付與吾曹當酒籌。</text>
<text>終始端如尾與頭。循環轉覺未能周。待師數盡微塵日。可免輸吾一百籌。</text>
<text>塵塵刹刹露頭頭。一念超然已自周。逐物若須枚數去。何殊終日執牙籌。</text>
<text>他人豈意有今日。此輩依然如舊時。投鼠要須先忌器。傍觀眼冷已多危。</text>
<text>昔與南侯幸卜隣。宦途常恨隔風塵。如今又喜君家近。三逕何時着兩人。</text>
<text>名利馳人不少休。辭親萬里作覊遊。那堪又送還鄕客。繞郭秋山滿酒樓。</text>
<text>一年一見未應遅。嘉會丁寧自有時。若把人間比天上。紛紛何恨負前期。</text>
<text>分手河梁尙恐遅。應知樂極有哀時。世人莫笑間何闊。此是神仙久遠期。</text>
<text>別何容易會何遅。只有丹心似舊時。一水盈盈猶可望。長門咫尺見無期。</text>
<text>雲旗霧旆渡橋遅。又是星河欲曙時。縱使年年七月閏。貞心未必變初期。</text>
<text>纖纖扎扎下機遅。霧緯雲經無斷時。縱得成章何所用。儂家本不買佳期。</text>
<text>日君行速月妃遅。一月猶存一合時。頗恠天孫有何意。獨將今夕以爲期。</text>
<text>牽牛飮水每歸遅。政値雲鬟照水時。借問相看何不語。去年曾與說心期。</text>
<text>一拙能令萬事遅。百年強半懶趍時。天孫乞與人間巧。不管書生素所期。</text>
<text>病裏故人至。客中佳節來。暫披蒲葉席。共擧菊花杯。歸意豈堪說。笑顏聊與開。相逢不痛飮。節物苦相催。</text>
<text>百年心事巧相違。兩度今年此送歸。別後酒醒淸夜夢。定知飛馹到庭闈。</text>
<text>年來定省已多違。謾說懷歸自不歸。惆悵關河四千里。送人乘傳覲慈闈。</text>
<text>五世流芳學有源。勢隨滋水日增瀾。著書政似求書急。遺子何如敎子難。盛業卽今聞四海。令名從此到三韓。春官座主曾題處。手澤猶新不忍看。</text>
<text>剛厭東方異古初。西來還不似吾廬。人間自有安身處。自是書生作計踈。</text>
<text>南浦閑居二十年。夢魂不到利名邊。判書望重諸曹選。奉翊官高二品聯。時事豈堪輕出手。後生聊復與齊肩。何當寫寄春軒記。出處從來只偶然。</text>
<text>異時物議奈吾何。此日功名末足多。誰似南江烟雨裏。千金不換一漁簑。</text>
<text>湖山勝景世間稀。千里同遊本不期。瘦馬蹇驢誰復數。淸風明月自無私。萬夫力盡東西寺。二聖心存左右碑。須信此行天所賦。晚來雲雨更催詩。</text>
<text>聲敎無南北。遭逢有易難。聖朝來萬國。佳士出三韓。同按范滂轡。頻彈貢禹冠。書生獨何拙。旅食久盤桓。</text>
<text>宦路從來足是非。更堪親老遠庭闈。已從客路逢寒食。也任京塵染素衣。細雨忽來驚節換。落花如掃惜春歸。忍貧要趁良辰醉。鬢髮多情心事違。</text>
<text>於文益見昨之非。夜夢猶驚坐棘圍。富貴敢期誇晝錦。恩榮曾得賜朝衣。喜君壯節題橋入。饒我當年落第歸。足用三冬文史在。短檠相對莫予違。</text>
<text>半生光景屬離居。旅食從來不願餘。窓外芭蕉饒夜雨。盤中苜蓿富春蔬。家貧自有簞瓢樂。計拙非因翰墨踈。時到烟花禪榻畔。坐忘身世𪚥蘧廬。</text>
<text>舟人見客競來迎。笑指荷花多處行。此日泝流應更好。夜來山雨水添生。</text>
<text>淸風不用玉壺迎。紅日如催畫舸行。欲識西湖奇絶處。夜深花睡暗香生。</text>
<text>龍舟幾向此中迎。玉仗摐摐夾岸行。但道側金開梵刹。誰知前席問蒼生。</text>
<text>小兒安可折腰迎。高士多應掉臂行。湖上秋來花易落。人閒日出事還生。</text>
<text>曉日舟人似喜迎。晚來何事却催行。人情利盡皆如此。悵望西山暮靄生。</text>
<text>佳節無人肯見過。人間歲月逐飛梭。神仙杳杳合歡少。兒女紛紛乞巧多。客舍秋光淸似水。天河夜色凈無波。起來覔句空搔首。奈此一庭風露何。</text>
<text>甲第當街蔭綠槐。高門應爲子孫開。年來易主無車馬。唯有行人避雨來。</text>
<text>客路相逢喜可知。况當佳節共吟詩。他鄕異縣各千里。古月今人此一時。徹夜秋光淸欲滴。明朝世事浩難期。無端頃刻冰輪側。仰面貪看豈敢辭。</text>
<text>臨河望水久忘還。萬世功成數月間。已遣舟航通四海。更穿城市抵西山。濁流狂囓隄防密。金口高呀呑吐慳。共說巨商爭道入。檣烏飛到五門關。</text>
<text>遇物興懷不自知。婆娑步月和前詩。依然萬里同光夜。政似中秋對影時。五鼓難留淸景駐。一尊唯與故人期。今宵如此寧無語。此責吾曹安可辭。</text>
<text>世俗多嫌逆耳言。君今勇退有何難。不應當局皆迷着。未及旁人自在觀。</text>
<text>寒雲作色送昏鴉。獨倚書窓感物華。秋晚江山正搖落。夜深風雨更橫斜。利名少味徒爲客。魂夢無情不到家。曉鏡定應添鬂髮。羸驂肯復傍塵沙。</text>
<text>都門丹旐想飛飛。千里啼痕久未晞。共爲世臣悲故國。獨留喬木掛斜暉。吾王尙老人猶望。彼相扶顚事已違。風月蓮莊曾有約。知公廻首更依依。</text>
<text>陽復堅氷事已非。曉窓冬粥莫予違。咄嗟金谷味雖好。倉卒滹沲功不微。香積共分來紺宇。候鯖誰羡出朱扉。何當鋤豆南山下。草露霑衣帶月歸。</text>
<text>流景不曾駐。遠遊誰與羣。一燈聊共守。兩歲欲平分。萱背憶慈母。椒盤違細君。朝來有佳氣。試筆看書雲。</text>
<text>正朝大闢大明宮。萬國衣冠此會同。虎豹守閽嚴內外。䲶鴦分序肅西東。壽觴灧灧浮春色。仙仗摐摐立曉風。袍笏昔曾陪俊彥。天門翹首思難窮。</text>
<text>節到元宵便不同。皇都春色更融融。萬家燈火黃昏後。九陌風烟暗淡中。靜着吟鞭從瘦馬。偶隨游騎過垂虹。若爲不怕金吾問。繞遍天津西復東。</text>
<text>居近靑蓮宇。偸閑步屧頻。風聲鈴對語。月影塔分身。室邇烟霞古。園春物象新。知師厭塵俗。唯不避詩人。</text>
<text>頭上光陰故不饒。春來物色苦相招。偶逢寒食遊山寺。共瞰渾河度石橋。道北豐碑懷舊德。岡頭高塔認前朝。要須醉踏西郊遍。原草初靑馬漸驕。</text>
<text>棟宇何時不記初。斷碑唯載太康書。曲通小逕千峯裏。新鑿寒泉百尺餘。俗客敢留塵土迹。鄕僧猶愛水雲居。要登絶頂須重看。明日不知身所如。</text>
<text>春知將去故相牽。策過羸蹄織轍邊。一望城南三十里。落花如雨柳如烟。</text>
<text>朝來細雨易成泥。怯送街頭瘦馬蹄。掩卷南窓尋短夢。數聲隣舍午時鷄。</text>
<text>客裏久同處。別來成獨嘆。夜床饒晤語。晚食屢加餐。漸覺趍庭近。終知去國難。皇恩那可負。我輩佇彈冠。</text>
<text>諸公衮衮且欣欣。競效才能欲致君。且問因何將數子。杖藜終日共看雲。</text>
<text>密雲作雨尙纖纖。病旱禾苗未足霑。鞭起羣龍愧無術。沉吟搔首傍虗簷。</text>
<text>畏景今朝减二分。炎威挾旱更如焚。恨無素手調氷水。空皺愁眉望火雲。誰道光陰如過鳥。不堪昏夜足飛蚊。故山處處宜逃暑。松響泉聲彷彿聞。</text>
<text>赤地方千里。西郊且密雲。羣公勤爕理。一雨洗蒸熏。天意存黔首。吾生戴聖君。書窓欹枕耳。不作等閑聞。</text>
<text>賤子成何事。年年作遠遊。棣華開處少。荊樹得庭幽。信字煩黃耳。餘生共白頭。置書空悵望。江海日東流。</text>
<text>却從城裏望西山。隱約城頭露翠鬟。爲底相看如不見。只緣心在利名間。</text>
<text>浪浪簷溜夜連明。環堵皆頹泥滿庭。四海八荒雲一色。濁涇淸渭水同形。何時得見當空日。彼月猶從好雨星。憂旱老農今又泣。謾傳城市厭魚腥。</text>
<text>昭代虛名幸見收。年將半百未歸休。研朱汗竹終安用。鑷白看花却自羞。已分無才驚俗眼。更諳有命壓人頭。六旬盛作眞堪詠。伯玉知非庶可求。</text>
<text>曾過東南第一州。恨無一字壁間留。聞君出倅倍相憶。夜夢屢飛江上樓。</text>
<text>靑錢買種意何深。雨打風翻不自任。豈比花王誇國色。似隨天女試禪心。燒香閉閣誰同賞。拄杖敲門擬獨尋。我欲對花歌此曲。請師一撫沒絃琴。</text>
<text>平生足跡等雲浮。萬里相逢信有由。天上風流牛女夕。人間佳麗帝王州。笑談欵欵尊如海。簾幕深深雨送秋。乞巧曝衣非我事。且憑詩句遣閑愁。</text>
<text>遊子情懷久未安。慈親朝暮倚門難。篋中舊筆愁時援。頭上塵冠醉後彈。析木津淸多月色。居庸山近足秋寒。無人認得淹留意。高枕南窓一夢殘。</text>
<text>萬里朝天後。三秋作客中。歲時還欵欵。此別更忩忩。鄕國情何極。軒裳夢已空。追隨且未可。跋馬立西風。</text>
<text>初日曈曈瑞霧開。今朝陡覺氣尤佳。雲移御仗連雙闕。風送天香滿九街。爲念蒼生心有切。爭瞻玉色喜無涯。此身得見唐堯聖。未必茅茨覆土階。</text>
<text>太平天子挹謙虗。報本推恩復似初。丹鳳曉開靑瑣闥。金雞天降紫泥書。五雲彩仗羅玄冕。萬壽瑤觴進玉除。臂病未能扶杖聽。不知帝力又何如。</text>
<text>三年作客又何爲。半是公心半是私。願及北堂無恙日。更逢東國太平時。理生甚拙貧如病。學道無成老漸癡。耿耿此懷誰與說。南窓力疾強題詩。</text>
<text>客居無事孰相求。因病關門室轉幽。貧訝黃金能買貴。老知白髮不緣愁。歸來華表千年鶴。浩蕩烟波萬里鷗。今古悠悠盡如此。仲宣何苦賦登樓。</text>
<text>無田亦可有何求。家在江村事事幽。吏自催錢休苦厭。兒能學稼不須愁。園花似火疑燒鶴。溪水如藍欲染鷗。除却漁樵更無伴。肯重廻首五城樓。</text>
<text>所好從吾不可求。何人起我出巖幽。斷蓬到處無留迹。芳草明年又換愁。謬筭不成同畫虎。機心未盡怕驚鷗。縱然歸去應迷路。花木如今礙小樓。</text>
<text>伴影羇遊只此身。素衣今復化京塵。望雲日日慙高鳥。對月時時憶故人。慣聽鵲鳴虗報喜。誰知蠖屈是求伸。故山東望三千里。明日梅花又一春。</text>
<text>安心是藥語非虛。病不加醫漸復初。把酒未知明日事。挑燈且讀古人書。靑山有約常排比。白髮無方可掃除。故舊年來半凋喪。浮雲富貴定何如。</text>
<text>天容慘惔變朝霞。始壓冬瘟有雪華。風自北來鳴屋角。日將南至掛簷牙。人皆附熱思同俗。兒正呼寒憶在家。生活百年多冷淡。紙窓呵筆字橫斜。</text>
<text>扣門送粥自南隣。驚倒周公夢裏身。雷在地中翻碩果。陽生井底轉洪鈞。老懷漸覺羈遊惡。病眼偏驚節物新。聽取街頭賣新曆。萬年天子又頒春。</text>
<text>天人相勝豈其然。世事休看未定前。說客還家腰有印。弄臣失主手無錢。市聲午枕江翻浪。歸計寒燈夜似年。不是吟詩是言志。他時只與小兒傳。</text>
<text>長空鳥沒更茫然。靑史興亡萬古前。晚食先生常當肉。大言亭長不持錢。是非且待評他日。貧賤多應在少年。遺嗅流芳等閑事。不如名字未曾傳。</text>
<text>重足人間履薄氷。知心賴是有良朋。今年又减看花伴。隣寺猶存送米僧。風雪九街長柄笠。圖書四壁短檠燈。待成志願歸應晚。把酒南山謝未能。</text>
<text>筆陣摧鋒硯水氷。時時得句憶心朋。醉來投轄今無客。飯後鳴鍾舊有僧。南浦烟波吹短夢。北隣歌舞照華燈。天敎我輩皆如此。敢道淸貧是我能。</text>
<text>莫嫌冬暖室如氷。居在西南喜得朋。雅有野懷思買鶴。久無秀句擬尋僧。家人祝鵲醅春釀。客子聽鷄燼夜燈。但得還鄕休惹事。我除農圃更何能。</text>
<text>兒童此夕閙比隣。春入皇都喜氣新。獨閱塵編過夜半。一燈分照兩年人。</text>
<text>都下經三歲。逢春却自悲。親衰猶遠別。兒弱未相隨。物意歸生長。人情重歲時。屠蘓可獨飮。萬慮入新詩。</text>
<text>雪從除夜到正朝。旋入春風不禁消。扇影未分雙闕仗。靴聲早集五門橋。從敎賀列朝衣濕。好傍昭容舞袖飄。便是新年多瑞氣。願隨椒酒進民謠。</text>
<text>已喜王春好。更知人日佳。三韓舊風俗。萬里老淸懷。星弁搖銀勝。朝衣映祿牌。高堂七觴炙。最恨隔天涯。</text>
<text>遊子思親無別意。小人懷土是眞情。土牛已載靑春至。姹女難禁白髮生。未撥寒醅唇尙燥。忽看新菜眼還明。宦途不倂田家樂。愧殺當年學代耕。</text>
<text>禍福常相對。恩讎要兩忘。南村讀書處。便是一羲黃。</text>
<text>須臾蒼狗雲多態。浩蕩白鷗波自閑。宦路投身無罅隙。人情背面足機關。</text>
<text>今日無來客。他鄕少故人。簷聲留宿鳥。窓影弄遊塵。感事看前史。添年憶老親。誰言能自斷。出處不由身。</text>
<text>賃屋曾無數丈深。種瓜隙地暗傷心。歸期屈指看秋蔓。不比栽松欲待陰。</text>
<text>農圃當年着意深。詩書晚歲誤初心。杏花村外一犂雨。鳩婦急呼天正陰。</text>
<text>集賢學士氣如虹。手捧天香出九重。好爲吾皇代禋祀。聖朝元不議東封。</text>
<text>朝來未能起。閉戶似吾廬。細雨淸明後。羣花爛熳餘。病嫌佳節迫。貧覺故人踈。只待陽暉出。簷前卧曝書。</text>
<text>春風解到梵王家。客子偏驚負歲華。曉雪墻隈深數寸。夜來風雨落梨花。</text>
<text>好雨時能至。幽人夜不眠。畒鍾膏土脉。薪桂濕厨烟。燕壘低初補。花房重倒懸。爲農豈難事。吾又負今年。</text>
<text>花柳閑相引。風光困欲眠。已愁春向晚。更値雨如烟。酒債人間有。歸心馬首懸。良辰自樂耳。但願屢豊年。</text>
<text>得意諸公此一時。離亭玉轡映金巵。男兒出處那容說。客裏乾坤一首詩。</text>
<text>不是才難用是難。喜聞新政屬儒冠。朝鮮禮樂今時魯。吏部文章舊姓韓。此日托孤心更赤。幾回臨變膽曾寒。皆言鼎軸宜蒼髮。爲報時人洗眼看。</text>
<text>東方民瘼著醫難。爲是當年倒屨冠。直語莫嫌員外李。重興正賴侍中韓。只緣皮在毛猶附。不待唇亡齒已寒。發政之初尤未易。耳爭傾聽眼爭看。</text>
<text>身爲藏珠剖。妻因徙室忘。處心如淡泊。遇事豈蒼黃。</text>
<text>刃多生肘下。敵或在舟中。世態門羅雀。心期弋慕鴻。</text>
<text>邦基多臲卼。人事亦參差。且喜如松茂。曾憂賦黍離。</text>
<text>簷前相對語。客裏故相依。身世炎凉迫。乾坤羽翼微。巢成還棄去。雛長却分飛。見爾增悲慨。今年又未歸。</text>
<text>捧詔辭丹陛。三韓去路長。高堂明晝錦。寶刹散天香。滄海浮仙境。靑山出故鄕。無勞問民瘼。聖澤及遐荒。</text>
<text>一卧經冬復歷春。近憑詩酒暢精神。恩讎未報平生志。老病還侵見在身。狂走昔年騎竹馬。祕方此日按銅人。不辭力疾陪談笑。除却靑山事事新。</text>
<text>爲緣抱病失靑春。便覺今朝興有神。角黍何曾負此腹。綵絲如解繫吾身。遠嫌靖郭妨生子。每愛靈均尙感人。正是一陰還用事。天機衮衮幾回新。</text>
<text>丞相南轅政化新。愛民如子出天眞。只嫌暑濕傷和氣。賴有家家祝壽人。</text>
<text>行近江南景物新。六朝遺迹已迷眞。聖元混一今無古。笑殺當時割據人。</text>
<text>西湖今古靘粧新。一見應知面目眞。舊日詩仙曾到處。紛紛歌吹惱遊人。</text>
<text>蘇杭景入畫圖新。每恨傳聞揔失眞。及子未還吾亦去。鷄林賈客盡詩人。</text>
<text>梅花風格幾番新。俗物何曾解混眞。爲我一過和靖宅。能詩便是愛梅人。</text>
<text>聖主新年格上蒼。今朝甘澍洗愆陽。氣侵几席微生潤。勢帶風雷稍作狂。擬着蓑衣橫小艇。想看荷盖偃方塘。莫言病客無聊賴。剩得踈簾一枕凉。</text>
<text>故山篁竹賤如薪。春筍堆盤不甚珍。忽此眼明靑玉束。塩韲久厭客京塵。</text>
<text>聞說侯家蠟代薪。駞峯屢出御厨珍。也知蔬筍味方永。玉案有時棲素塵。</text>
<text>種木不材皆可薪。種來蒼玉最堪珍。免敎蒙稚逢饞客。捴是凌霜不受塵。</text>
<text>造物足奇怪。浮生無定期。最憐人面獸。來伴法身師。破悶看呈技。邀賓索賦詩。何須強分栗。世俗自相欺。</text>
<text>林棲無復望。檻束本非期。信斷留環處。名傳學劒師。臂長堪習射。肩聳似吟詩。恠汝偏多詐。逢人却被欺。</text>
<text>半月天陰未肯晴。九街泥濘不堪行。關山杳杳家何處。風雨蕭蕭夜復明。無馬相邀成悵望。有尊獨酌謾含情。知君此日多新句。客耳空階一㨾聲。</text>
<text>欲雨農家又欲晴。皇天不語四時行。水生浩浩連滄海。雲起茫茫掩大明。爕理已歸賢相手。陶甄共荷聖人情。詩成未獻南熏殿。願和五絃琴上聲。</text>
<text>苦雨狂風久未晴。出門有路覺難行。懶拋黃卷閑消日。夢斷靑燈坐徹明。樗櫟敢期昭代用。松筠不阻故園情。請君聽取隣雞唱。肯爲蕭蕭蹔廢聲。</text>
<text>家童曉起報天晴。欲訪南隣還未行。伏雨紛紛愁子美。停雲靄靄憶淵明。計踈不去眞無賴。交淡相逢只此情。也識尙書妨曳履。履聲便是舊家聲。</text>
<text>始喜乍陰還乍晴。漸爲霖潦斷人行。應敎客鬢吟成雪。故向空階滴到明。五里未能通信字。數詩聊復遣閑情。寄來嚴律誠難和。知是陽春第幾聲。</text>
<text>故山此日未應晴。憶昔衣霑繞竹行。不信濕薪如桂貴。肯將官燭代松明。夜深兒女團欒語。酒熟隣家繾綣情。誰使京華長作客。厭聞陰雨滴簷聲。</text>
<text>久雨陰陰陰復晴。未成跬步出門行。百年愁醉孤燈暗。雙鬢詩斑曉鏡明。自笑無心隨世態。君看何事稱人情。相從痛飮眞良計。耳熱不聞梧葉聲。</text>
<text>風盪窮陰忽放晴。樓臺好處擬閑行。天瓢洗出山河秀。玉燭調來日月明。猶恐殘雲含雨意。要分霽景助詩情。新篇漫興休煩和。吟苦還嫌作乞聲。</text>
<text>比隣笑語閙初晴。急取靑藜着履行。螺點遠岑雲際出。鴉翻夕照樹腰明。生成衮衮看天意。憂喜紛紛見世情。及此晚凉同一醉。佇聞門外馬嘶聲。</text>
<text>西湖水滿北山晴。山下乘舟湖上行。四面天機雲錦爛。中心仙閣翠華明。白雲杳杳遺弓恨。紅日悠悠倚柱情。不可此間無好語。喜君自昔有詩聲。</text>
<text>水光山色弄微晴。好向西湖載酒行。已卧蓮舟浮滉瀁。更鳴桂楫擊空明。恐君孤負同遊約。擧世奔忙各有情。他日相逢空大笑。此詩荒澁不成聲。</text>
<text>天闊三山外。地窮東海湄。民生自太古。世運屬重煕。作郡多遺愛。觀風要採詩。客來題滿壁。佳句世應知。</text>
<text>勝遊仍處處。樂事亦時時。我自尋花去。人遊載酒隨。江平移棹晚。山好渡橋遅。平甫雖無作。仲孚宜有詩。</text>
<text>行邁嫌爲客。淹留擬卜居。憑軒聞恠鳥。擧網得嘉魚。徐福尋仙處。新羅入貢餘。孤城與喬木。極目故躊躇。</text>
<text>山前官舍古。積翠有幽軒。旣以梅爲塢。仍將竹作門。故知圖畫俗。不借管絃繁。安得能詩客。公餘共置尊。</text>
<text>平甫知名早。其人想必端。當時傳秀句。此郡說淸官。天意憑誰問。宦情從此闌。歸軒不復駕。今古嘆才難。</text>
<text>昔我曾遊地。君今恣意行。仙居入海僻。人去有臺平。喜伴山僧往。愁逢縣令迎。冬靑多異卉。土俗不知名。</text>
<text>浴室何年有。殘碑無復存。地靈泉不渴。湯沸石常溫。行客往來數。居人迎送煩。誰敲發陰火。此理亦難論。</text>
<text>竹間多異鳥。慣客不驚飛。未解啄紅粟。何曾惜翠衣。晝晴啼寂寂。月苦聽依依。更喜無彈射。爾生心莫違。</text>
<text>扶桑豈云遠。一望海天長。不待披雲去。先瞻出日光。塩烟浮近渚。戍火耿高岡。幸値升平代。皇恩安敢忘。</text>
<text>聞說十年前。義倉多腐陳。君王不好利。鄕里少游民。單父彈琴日。萊蕪滿甑塵。高臺表遺愛。周令豈其人。</text>
<text>客舍臨官道。輪蹄日夜行。吾猶學干祿。自惜共馳名。世事雲俱變。歸心月獨明。故山秋已霽。枕簟嫩凉生。</text>
<text>醉度尊前歲月。起來筆下風霜。盤石已安社稷。膏盲難理綱常。</text>
<text>已從子厚思懲咎。敢與楊雄作解嘲。宦路曾無百歲好。人情莫忘十年交。</text>
<text>有命那禁老。無求自得高。山林百歲樂。軒冕一生勞。</text>
<text>我經鴨淥三千里。公卧雞林二十年。出處閑忙俱白髮。一尊相對恨無緣。</text>
<text>萬里歸來爲老親。今年剩得鬢絲新。他鄕又見中秋月。浮世徒誇百歲人。寂寞良辰誰與語。荒凉古館暗傷神。留題壁上易磨滅。強起呼燈袖拂塵。</text>
<text>空館寥寥誰見親。獨吟詩思更淸新。對山長愧作行客。有竹不妨無主人。毀譽一時移節操。功名百歲費精神。舊題只合黃泥埽。安用紗籠強護塵。</text>
<text>如將此景入毫端。文要蘇黃字要顏。政爲居民愁賦役。寧容過客賞江山。白波靑嶂閭閻裏。赤岸銀河伯仲間。一宿樓中猶未足。扁舟他日辦長閑。</text>
<text>久宦皇都苦憶親。朅來定省喜難言。山村冷落無甘旨。笑語團圞有子孫。已與隣翁同伏臘。常嫌過客問寒暄。明春廵罷將還旆。擬掃漁磯共一尊。</text>
<text>九日黃花酒。高堂白髮親。遠遊空悵望。薄宦且因循。秋雨荒三逕。京塵漲四隣。登高猶未暇。極目恐傷神。</text>
<text>日射南窓一室虛。四年光景又冬初。久留旁舍居人換。漸老他鄕信字踈。倂食不妨沽美酒。借錢猶欲買奇書。富貧等是爲心累。自揣平生已有餘。</text>
<text>心與僑居四壁虛。理生猶似十年初。自知宦路情何薄。曾與權門迹也踈。俗物有時來敗意。明窓盡日坐看書。他年林下如廻首。正是黃粱一夢餘。</text>
<text>臘近纔呈瑞。冬溫不失和。履聲人起早。篆迹鳥留多。舊業餘書榻。歸期誤釣簑。擁爐俱是客。奈乏酒錢何。</text>
<text>到今成病奈如何。挫硬攻堅未足多。漱石先生猶自厲。防梭狂客亦能歌。已輸柔舌時還棹。豈以剛膓老不磨。唯有養生方獨妙。軟炊爛煑學東坡。</text>
<text>朔吹搖空歲暮天。颼颼老屋讀書氊。一寒到骨那能解。萬事關心只自煎。衾鐵夜深明積雪。樵山市近絶炊烟。詩人耐冷今猶古。擬訪梅花澗水邊。</text>
<text>江海歸無日。京華滯此身。未驚金馬夢。又打土牛春。曆法推三統。人情見五辛。不曾爭歲月。何事鬂毛新。</text>
<text>游宦將成老。淹留又見春。客中人事少。都下歲華新。萬國歸皇極。千官拱紫辰。椒觴久未奉。倍憶北堂親。</text>
<text>元日至人日。兒童數歲時。一年行又减。百歲豈云遅。事業南柯夢。英雄上蔡悲。何當問花柳。信馬雨絲絲。</text>
<text>輦下春風三度別。眼前世事幾番新。恠予同甲顏先老。無奈他鄕慣送人。</text>
<text>憶曾落第出京塵。詩酒淋漓興尙新。此日此情應似我。他年黃甲肯饒人。</text>
<text>三子登科古所難。高堂一笑動三韓。皇朝射策知多少。丹桂連枝又姓安。</text>
<text>偶到京華却久留。挑燈夜夜說歸休。靑山不必將錢買。只恐紅塵白了頭。</text>
<text>曾謂孤高出輩流。年來且與說沉浮。不知林下誰先去。君政求官我欲休。</text>
<text>客路逢寒食。離亭對夕暉。宦游人易老。心計事多違。四海知音少。三韓信使稀。靑山有成約。羡子得先歸。</text>
<text>雪入春分省見稀。今年已賦雪堂詩。東風御柳經寒食。頃刻花開此一時。</text>
<text>春樹無花雪有花。淸明天氣未應和。侯家醉耳寧聞此。凍死流民骨又多。</text>
<text>今朝偶上第三橋。春晚西山雪未消。恠底東風吹不力。近山麰麥有春苗。</text>
<text>肉林高處酒池深。春雪餘威不敢侵。天本於人無厚薄。民今相食是何心。</text>
<text>辭親又復客燕都。苦憶庭闈侍奉勞。謾把詩篇吟陟屺。雲山東望際天高。</text>
<text>少年辛苦寓松都。常愧慈親織屨勞。此日淸貧猶似舊。官高不必與名高。</text>
<text>幸際風雲入帝都。擬將志養慰劬勞。慈顏漸老鴒原隔。何似團圞笑語高。</text>
<text>家山萬里久無書。夢想高堂老病餘。誤信古人多養志。頗慚冬筍與氷魚。</text>
<text>曾構茅齋聚古書。當時栽種十年餘。園松偃盖應棲鶴。溪柳垂絲可貫魚。</text>
<text>一別經年謾寄書。那知弟鬢白無餘。掛冠直欲還家去。野艇苔磯對釣魚。</text>
<text>男兒須宦帝王都。若欲致身均是勞。汝識宣尼小天下。只緣身在泰山高。</text>
<text>三十年前懶讀書。虛名却嘆白頭餘。汝今當惜分陰學。富貴可求緣木魚。</text>
<text>烏頭容可白。俗眼豈終靑。遙羡明窓下。焚香寫佛經。</text>
<text>已决歸休計。秋風馬足輕。於君十年弟。已嘆二毛生。</text>
<text>舊隱溪山好。歸來萬事輕。釣筒幷酒榼。相對送餘生。</text>
<text>三韓謹齋弟。又占棘闈春。丹桂連枝秀。靑雲發軔新。百年交契密。萬里別離頻。甚欲隨君去。高堂共有親。</text>
<text>文章一變近儒先。座主篇篇儘可傳。此日三韓韓吏部。莫敎李漢獨能編。</text>
<text>游宦何須萬里行。三韓內相足爲榮。人生適意無南北。自嘆狂夫滯玉京。</text>
<text>數載燕都幸作隣。勝游不問暮兼晨。金臺南郭看山客。畫舫西湖載酒人。</text>
<text>燕山久客已知非。又送公歸且未歸。惆悵城東萬株柳。行人折盡尙依依。</text>
<text>時事去年皆破膽。賢才此日競攀鱗。起公未滿平生望。却喜行藏似古人。</text>
<text>少年豪氣不孤身。行遍天涯與海濱。登隴雖高還望蜀。游燕已遠又經秦。山攢劒閣疑無地。路入牂牁不見人。賴是王門多俊彥。曳裾談笑靜風塵。</text>
<text>天限燕雲有古關。崎嶇細路兩山間。太平此日車方軌。黃屋年年此往還。</text>
<text>夏日雲州道。新詩未用尋。風凉能却暑。雲薄不成陰。水注龍門急。山藏驛路深。時逢村舍好。忽起故園心。</text>
<text>許國身何有。成功命不侔。漢皇雖好武。飛將未封侯。苦戰知無賴。生降亦可羞。高臺㘅落日。爲爾故遅留。</text>
<text>龜協神謀定兩都。灤京爽塏世間無。已知四海車書混。誰信一天寒暑殊。滿地牛羊屯落日。逐風鷹犬獵平蕪。古今豪氣呑夷夏。匹馬吟詩愧腐儒。</text>
<text>聖人當日此龍飛。得卜神京萬世基。大駕時廵駐淸蹕。群公景從賦新詩。北隣晴了南隣雨。六月天如八月時。恠底上蒼多變化。燕山暑氣正蒸炊。</text>
<text>大闢明廷列鼎鍾。巍巍㯶殿壓崇墉。武夫角力雄如虎。詐馬跑空炳若龍。一色衣冠扶鳳輦。八珍羞膳進駞峯。願君永享升平樂。比屋多方儘可封。</text>
<text>曉餞城東露浥筵。灤京百里好風烟。家家駿馬便弧矢。處處高樓閙管絃。劉保舊居雲滿谷。李陵遺迹草連天。及菴好古詩無敵。壯觀應須子細傳。</text>
<text>世祖膺圖處。劉公定鼎謀。地高天北極。事往水東流。雲出便行雨。霜飛那待秋。儒衣元自薄。早去不堪留。</text>
<text>失道自堪笑。一生歧路中。只緣迷不遠。未至哭途窮。尼父戒欲速。斯言今謂陳。早行還落後。深愧遅明人。</text>
<text>嗟嗟玉樹倒詞林。詩酒當年託契深。豈倚少年仍得疾。却因多慮故傷心。未還郭璞夢中筆。謾指王忳腰下金。同是天涯不重見。鴒原落照恨沉沉。</text>
<text>年年此夜幾篇詩。風露凄迷透薄衣。已分勞生長作客。每逢佳節倍思歸。浮雲礙月底心性。美酒盈樽無是非。想得故山秋正熟。兒孫笑語侍庭闈。</text>
<text>勢利從來道易窮。淡交誰復有初終。一時模楷懷春叟。千首文章憶拙翁。寂寂門庭非舊日。茫茫天地又秋風。箇中鄭子最年少。此恨知公與我同。</text>
<text>妙齡同牓又同僚。世務東西歲月遙。戰藝棘闈成一夢。卜隣松逕阻相邀。雲山十載供高卧。風雨五更迷早朝。料得英雄今古意。到頭遺恨在漁樵。</text>
<text>千年文物舊松都。此日弓招起碩儒。白髮郞官今更少。先生且莫染髭須。</text>
<text>日飮黃封醉似泥。時時騎馬欲雞棲。世無韓子爭臣論。誰見溫公諫院題。</text>
<text>候吏河頭艤畫船。故人門外敞離筵。應同剖竹二千石。肯愧取禾三百廛。地接江淮饒景槩。望傾廊廟佇才賢。親交輦下多相憶。莫忘時時寄酒錢。</text>
<text>因今乘馹去。憶昔棄繻來。爲報郵亭吏。書生豈小哉。三藏䭾經去。吾今送曆來。授時幷布敎。王事更欽哉。</text>
<text>擬尋藏窖鹿。恐類守株人。郵吏應相恠。憑欄一笑新。</text>
<text>人心如其面。此言傳自古。見面不見心。不如不廻顧。</text>
<text>身世悠悠入倚樓。此樓更在國西頭。請看客裏光陰疾。樓下長江衮衮流。</text>
<text>倐爾十年別。飄然萬里行。聊將新曆日。遠寄故人情。</text>
<text>三間白屋野雲莊。一夢黃粱政事堂。壯志豈能隨手縮。高名終不與身藏。栽松歲久陰初合。種稻田腴穟更長。畎畒忘君非我輩。杖藜頻上後山岡。</text>
<text>君今忽遠適。我亦慣僑居。宦路多離別。人情足毀譽。官淸須薄俸。親老要安書。敢望留軒盖。深慙滯里閭。</text>
<text>游宦皇都幾見春。歲時常憶北堂親。可憐此夕燈前影。正是當年闕下身。草閣應同黃閣貴。錦衣爭似綵衣新。明朝五十行知命。莫作東西南北人。</text>
<text>去年此日在皇州。袍笏隨班拜冕旒。覲省桑鄕殊寂寞。北堂椒酒又何憂。</text>
<text>五十而知命。今年感聖言。區區爭尺寸。役役度晨昏。祗是爲身計。何曾報國恩。從玆不稱夭。萬事付山尊。</text>
<text>五十而無聞。今年愧聖言。文章眞手拙。利欲竟心昏。竊位頻霑祿。渾家謾被恩。後生誠可畏。肯伴擧匏尊。</text>
<text>新年風雪斷人來。三日山扉掩不開。臘酒浮蛆春滿室。綵衣堂上獻深杯。</text>
<text>此行眞欲賦歸來。便好茅堂勝處開。半斷樹根仍作枕。曲防溪水爲流杯。</text>
<text>百年心事一扁舟。自笑歸來已白頭。猶有皇朝玉堂夢。不知身在荻花洲。</text>
<text>歲晚江山復舊遊。從今直欲理漁舟。先生比我年顏少。努力匡時到白頭。</text>
<text>提擧先生義最高。不將門戶闘奢豪。料應移病年來數。詩酒從來懶笏袍。</text>
<text>行看流水卧看雲。得句時時獨憶君。出處從來偶然爾。爭敎移勒北山文。</text>
<text>內相榮無比。高堂喜莫涯 。山村人事絶。應恠賀書遅。</text>
<text>西游十載不還鄕。忽入薇垣姓字香。玉詔頒恩來絶城。綵衣稱壽上高堂。</text>
<text>慈親八十始來歸。定省晨昏志莫違。夢裏紅塵吹白髮。稼亭南畔有漁磯。</text>
<text>爲緣淸讌作新亭。鳳舞龍蟠抱地形。山近烟嵐濃似幄。簷虛花卉疊成屛。從今勝集傳松麓。自昔高懷在菊庭。世事紛紛當掩耳。客來痛飮不須醒。</text>
<text>曾見東君卷旆廻。却留妖艶滿園開。宦途誰是看花伴。縱使招呼不肯來。</text>
<text>尋花痛飮戴花廻。爲是今年不再開。科得殘紅應滿地。豈容俗子扣門來。</text>
<text>井底微陽廻。枝間花意動。瓊苞不易坼。霜蘂已堪弄。的皪早偸春。輕盈巧耐凍。性鍾氷雪淸。境絶輪蹄閧。頗訝玉皇居。時令月姊從。芳心趁臘開。皓態出天縱。小杏視兒孫。蟠桃爲伯仲。故譏松得封。應鄙橘包貢。月上影彌踈。雪低枝自重。那容粉蝶媒。未見黃鶯哢。本在衆芳先。宜無妖艶諷。和鉛畫莫當。綴席飮堪痛。節物似西蜀。風光想南雍。宛逢姑射姿。怳結巫山夢。誰自嶺頭移。幸玆園裏種。吳姬競學粧。越使遠飛鞚。旣費神功多。敢將凡卉共。脩竹謾成龍。孤桐空遅鳳。淸香度淺溪。秀色明寒洞。欲盡寫幽奇。方知筆塡瓮。</text>
<text>自笑豈宜紆紫綬。人譏又欲選靑錢。先生當日獨知我。每憶相尋到海邊。</text>
<text>百年事業短檠燈。任重掄才愧不勝。却羡先生忘世味。尋僧日日學三乘。</text>
<text>官班過望心常愧。計活如初老更貧。安得飄然拂衣去。溪山勝處伴高人。</text>
<text>官大貧如舊。身忙老已侵。何時對山坐。欵欵細論心。</text>
<text>天寒破驛少人烟。下馬昏昏睡馬韉。夜半酒醒仍夢覺。宦情離思共悠然。</text>
<text>廻首松都已杳然。萱堂更在海南邊。吾生屢度慈悲嶺。此去還非少壯年。絶頂僧房埋積雪。荒林驛舍鎖寒烟。題詩欲寄諸心友。凍筆如錐不着牋。</text>
<text>重來轉覺舊游稀。九陌塵埃易滿衣。虛淨堂前數株栢。歲寒忙待主人歸。</text>
<text>世事看來眼冷。年光變處顏緇。爲破貪嗔癡戒。未成歸去來辭。</text>
<text>宦游又到帝王都。薄俸官閑酒可沽。正是故山秋不熟。啼飢時復念妻孥。</text>
<text>游宦皇都意未闌。滿天風雪到燕山。請君且勉三冬學。他日功名不放閑。</text>
<text>城南池館卽仙家。滿意靑山滿眼花。恨我未能陪杖屨。紅塵白髮走京華。</text>
<text>去國遲遲又此時。先生何惜送行詩。應嫌老簿渾閑事。薄宦東西慣別離。</text>
<text>提擧先生義更高。新詩往往帶雄豪。也應對酒團圞語。笑殺朝天雪滿袍。</text>
<text>世間誰似麴生眞。曾遣渠來慰我貧。醉裏怱怱未暇謝。旅窓空夢瓮頭春。</text>
<text>十五年前淸禁游。一時文會最風流。醉狂漸减知無奈。况在他鄕易白頭。</text>
<text>東來言語豈皆眞。不覺今朝一笑新。後進決無如仲氏。何人奪職與何人。</text>
<text>國若起公多所賴。公如當國亦應勞。草庭花發樽如海。滿座賓朋笑語高。</text>
<text>恨不相邀到錦筵。此心耿耿有蒼天。星山風俗年來惡。政似龔黃却拂然。</text>
<text>吾生豈意辦文筵。暗裏安排有老天。世事邇來尤可厭。只思相對醉陶然。</text>
<text>胄庠文物盛唐虞。有子爭敎守海隅。聞說先生朝北闕。可令豚犬執鞭無。</text>
<text>重到皇城又見春。紅塵依舊鬢絲新。翻雲覆雨何時歇。勢利如今更誤人。</text>
<text>高堂九十親無恙。故國三千路已賖。按轡又窮閩粤遠。驛程無處不飛花。</text>
<text>一身存沒寄安危。此日那堪爲國悲。紀德異時窮竹帛。質疑無處覓蓍龜。勤勤濟物閑中藥。往往驚人醉裏詩。恨不壽公留數歲。三韓會有太平期。</text>
<text>有恩未報可無嫌。道似先生尙典籤。看取英雄古今事。不如松菊醉陶潛。</text>
<text>九陌紅塵午日烘。閉門看畫意無窮。何時着我孤舟去。獨釣江天暮雪中。</text>
<text>十年儲有道。兩界會相關。出納當須吝。收藏本自艱。智生朱墨外。計在白黃間。言利非吾事。躬耕憶故山。</text>
<text>紅腐相因日。淸廉並進時。吏無爭鼠耗。帝亦念民飢。河溢公田沒。陽驕農事遅。弘羊死已久。天意杳難知。</text>
<text>年過五十可知非。尙爾馳名何大癡。了了聡明隨日减。凉凉行止與時違。人譏鼻赤因耽酒。自識髯霜豈爲詩。更是家貧親亦老。百般心計不如歸。</text>
<text>喬木東韓有世臣。年來不慗嘆何頻。竹軒風月三千首。鐵卷山河五百春。自是銛鋒能挫物。不妨偉量解容人。燕臺聞訃已成哭。此日題詩恨轉新。</text>
<text>禮義門中詩酒塲。黑頭功業笑馮唐。不知造物將何意。人不如公老更強。</text>
<text>騎虎方知却下難。吟詩驢背苦求官。恠哉造物多機變。暗裏敎人倒屨冠。</text>
<text>經濟隨時有易難。人心只願作高官。如今自揣眞無用。悔不當時早掛冠。</text>
<text>語涉荒唐頗不經。細觀寧昧此心靈。莊周未必非胡蝶。夢覺殘燈入夜靑。</text>
<text>金君自少號通經。筆力年來似巨靈。好折燕山一枝桂。莫嫌鬂未十分靑。</text>
<text>銀杯施與雨花天。藏在龍宮定不遷。還我木瓢眞率好。任他金椀富豪全。淸貧更覺心如水。爛醉何妨面洒泉。唯有詩魔推不去。感時懷古苦相緣。</text>
<text>相國知名早。夫人配德光。死生皆有命。富貴更堪傷。丹旐春風拂。香匳曉月歲。恩封自天子。赤縣遠流芳。</text>
<text>忽然相會見天眞。一話前游酒一廵。着眼江山隨處好。關心世事幾番新。白頭萬里還鄕日。紅粉三行滿座春。莫笑稼亭偏老拙。從來不解使錢神。</text>
<text>螗欲捕蟬寧顧後。鷹如逐雀要當前。一聲師子百獸廢。社鼠城狐尤可憐。</text>
<text>海上靑山小草堂。豈期同擧菊花觴。白頭猶未成歸計。宦路逢人感嘆長。</text>
<text>秋盡荒林不見花。忽驚車騎到山家。須知喝道殺風景。竹外柴門小逕斜。喜見門生有探花。公來此日共還家。白醪黃菊崇文洞。不覺僛僛舞袖斜。</text>
<text>任隨責重慙尸祿。身與心閑慕隱居。安得南游携數客。海邊佳處結茅廬。</text>
<text>扶餘四詠四方傳。訪古應須棹酒船。不負松亭居士約。更邀林邑使君賢。傍江臺館開圖畫。入夜魚龍舞管絃。農月縱無腰笏令。廻橈豈敢小留連。</text>
<text>驛名不合作桃源。破屋荒林不記門。過客乞靈楓岳去。可能分福與黎元。</text>
<text>去歲中秋漢陽府。孤斟獨詠正無聊。每嫌馬上逢佳節。共識人間有此宵。露濕衣巾寒縮縮。風吹鬂髮白蕭蕭。明年見月還相憶。路指關東山水遙。</text>
<text>覆轍誰能後戒前。泰封遺跡舊山川。勸王遠狩非良策。只爲姦臣不畏天。</text>
<text>背山官舍畫屛前。跬步登臨百里川。置酒更逢賢太守。勝遊佳節正秋天。</text>
<text>山圍古縣增秋氣。風打踈林助雨聲。夜半夢驚仍不寐。計程纔過鐵原京。</text>
<text>秋入金城錦不如。千崖萬樹得霜初。林間老屋流亡外。山上磽田賦稅餘。莫厭使華紛傳遽。惟嫌吏弊巧侵漁。閑遊似我猶相擾。深愧淵明獨愛廬。</text>
<text>路過通溝境漸奇。任敎羸馬故遅遅。人行嶺上步虛處。雲在山腰行雨時。自愧老來還試險。却從閑裏更思危。王尊忠國王祥孝。只解尋幽也大癡。</text>
<text>欃天雪色放神光。天子年年爲降香。一望平生心已了。不須深處坐繩床。</text>
<text>玆山恠恠復奇奇。愁殺詩人與畫師。更欲登臨最高處。噬臍脚力未衰時。</text>
<text>曉霧難分跬步前。日高淸朗謝龍天。雲連山遠西南北。雪立峯攢萬二千。一見便知眞面目。多生應結好因緣。晚來更向蓮房宿。溪水松風捴說禪。</text>
<text>絶嶺橫空鴈過難。嶺頭廻首一長歎。從敎雲霧埋楓岳。我已登臨恣意看。</text>
<text>往來二度宿通溝。不獨民勞客亦羞。唯有主人言可喜。近山禾稼勝前秋。</text>
<text>田薄何曾入勢家。西成今歲氣尤和。地偏過客應來少。山好居人却厭多。北嶺重關牢鐵鎖。南江一帶漾靑羅。丁寧遺戶且安業。聖德如今海不波。</text>
<text>此州風物冠東州。一道山川欲盡頭。自古民心思樂土。鐵關雖鎖豈能留。</text>
<text>獸窮則搏更猖狂。可歎開門納虎狼。腰下金符亦安用。險關只合一夫當。</text>
<text>國本無人賊有心。關門直下幾千尋。縱然漂杵燕歧血。竟使良民怨至今。</text>
<text>誰令變起不虞中。拊髀橋前往事空。宇內已瞻新化日。海隅猶有古淳風。仙遊處處同玄圃。俗尙家家事梵雄。須信民躋仁壽域。太平天子厭興戎。</text>
<text>萬頃蒼波一葉舟。好風吹我到瀛洲。傍人莫恠怱怱過。骨未仙時不敢留。</text>
<text>百頃湖心孤嶼靑。詩人增損作新亭。重來載酒須千斛。不待風吹骨已醒。</text>
<text>瘦馬羸童路更長。孤村破驛正荒凉。若爲富庶關東路。每遇奇觀醉一塲。</text>
<text>關東到處是方瀛。海上秋山列錦屛。此是神仙舊遊地。扁舟緩緩傍長汀。</text>
<text>貴人堂上已登瀛。羅綺香熏孔雀屛。瘦馬書生多好事。攀緣疊嶂與廻汀。</text>
<text>勝景安能集大成。此湖應似伯夷淸。水涵天宇澄心碧。山倚秋空刮眼明。如見雲間絳節影。時聞月下玉簫聲。丹書斲了還依舊。羞對仙蹤說世情。</text>
<text>縣官銜必勸農兼。田野多荒口不添。郭外靑山如欲訴。客來故故入前簷。</text>
<text>白頭報國日猶長。喜及身閑訪衆香。因過關東探勝景。道邊黃菊近重陽。</text>
<text>城接山村事事幽。峯巒邐迤樹林脩。路窮更傍千尋海。軒逈如登百尺樓。卯簿吏閑常早散。星軺驛急未曾休。考雖下下庸何害。撫字心勞一道州。</text>
<text>安相情懷黃鶴月。李生行止白鷗波。重來此地誠難必。空聽關東一曲歌。</text>
<text>道傍奇絶石爲臺。過客何甞特地來。喜我閑遊登覽久。主人况復勸深杯。</text>
<text>李君起廢事超前。敗瓦書存天慶年。棟宇已同全盛日。閭閻還有太平烟。滿簾秋氣山圍屋。隔岸濤聲浪接天。寄語新除賢太守。隱之何害酌貪泉。</text>
<text>老我才踈偶在前。先生氣銳更芳年。國恩未報深如海。世味先知淡似烟。夢裏寒松叢石路。詩中細雨菊花天。幾廻遇勝苦相待。明日分程向酒泉。</text>
<text>絶景由來下筆難。或因未暇卸征鞍。此亭不在寒松下。自是無人着眼看。</text>
<text>亭外峯巒擁縣門。檻前洲渚抱漁村。碧波可染衰髯白。淸景能醫病眼昏。三島茫茫天共遠。百川浩浩海幷呑。若爲對此忘機坐。不校人間有達尊。</text>
<text>懶踵金鋪畫戟門。閑尋翠竹白沙村。東溟浪靜天逾碧。西塞山高日易昏。偶作勝遊殊可喜。欲談時事却成呑。古來觀海難爲水。井底何人妄自尊。</text>
<text>我行佳節更豐年。醉倒臨瀛別洞天。山自北來靑未了。海爲東極浩無邊。鏡湖載酒搖明月。石竈煎茶颺紫烟。但自不逢苛政虎。州民元是一羣仙。</text>
<text>意專尋勝景。早出故城門。仙去松亭廢。山藏石竈存。人情有今古。物像自朝昏。不是曾來此。聞言謂不根。</text>
<text>來擁紅旗返火城。使華遊賞稱人情。自甘野服偏蕭散。猶喜詩編及老成。夏永倚風攀檻立。夜深乘月信舟行。安能擅此湖中景。狂客狂名繼四明。</text>
<text>爲尋佳景度危峯。海闊天長眼界空。心與勝遊常不足。詩當絶景却難工。臺臨出日扶桑曉。寺在廻巖古木風。想見夜深僧入定。龍王來看佛燈紅。</text>
<text>愛竹何須問徑圍。此君稱謂未應非。招提翠密不知處。唯見斜陽僧獨歸。</text>
<text>巖底成潭是大川。巖頭直下視茫然。州人欲取潭心月。知有淳風不變遷。</text>
<text>江上靑山山下村。太平烟火不關門。居民豈識江山好。早起營生直到昏。</text>
<text>十里人家挾一灘。往來橫木渡狂瀾。宦途失脚危於此。有足何曾却立看。</text>
<text>渠家姊妹有娥眉。夜績辛勤作嫁衣。愛汝生來無念慮。披簑橫笛任牛歸。</text>
<text>相思寧復勉加飧。婦餉夫耕了世間。以色事人多見棄。顏華一去不曾還。</text>
<text>長江如練寫秋空。俯瞰吟詩日已紅。但道游魚淸可數。區區屈指與癡同。</text>
<text>官舍僧房纔隔壁。砌花窓竹共成叢。上樓無偶聊相喚。非爲顚師有道風。</text>
<text>馬首關東路欲窮。奇觀過眼旋成空。一燈古館連江雨。九月荒城落木風。寂寞舊交聞笛裏。蹉咜世事倚樓中。幾人塵土懷淸賞。魚在深池鶴在籠。</text>
<text>日上扶桑照兩間。一邊星斗尙闌干。風磨雨洗毫端淨。霧散雲收眼界寬。自笑世情思測海。仍敎學術解觀瀾。紛紛南北多星使。莫作尋常傳舍看。</text>
<text>訪古秋風馬首東。喜看欝欝蔭亭松。幾年心爲尋眞切。千里糧因問道舂。厄絶斧斤經漢魏。材堪廊廟擬夔龍。倚欄不覺沉吟久。拙筆難形萬一容。</text>
<text>江上人家竹外村。奇觀左右儘逢原。重游白髮驚親友。數點靑山隔故園。城控滄溟風頗惡。地連暘谷氣常溫。偶題詩句宜塗抹。豈要流傳衆口喧。</text>
<text>此亭光價倍於前。詩老命名延祐年。典簿獨游人不識。不慚操筆答雲烟。</text>
<text>足迹平生萍共浮。夢中時復倚樓頭。題橋一去三千里。佩印重來二十秋。松似郊迎皆偃盖。水堪漁隱有輕舟。他年儻遂東山志。好在紅粧淚莫流。</text>
<text>敢將晝錦託歐陽。縱得歸來去又忙。蜀郡前驅看負弩。會稽除道哂腰章。北軒天闊滄溟黑。西嶺秋深草樹黃。休向離亭先洒淚。感時懷舊已無腸。</text>
<text>田腴地利帶魚塩。只恐臨民頗不廉。古館何人能起廢。腐椽殘瓦落前簷。</text>
<text>國無新法撓茶塩。更遣才能按且廉。民病如今在何處。沉吟落照入虗簷。</text>
<text>鳳來何必九成音。龍化還勝點鐵金。春筍無端穿壁去。短墻南北剩分陰。</text>
<text>薄宦非吾志。閑居在晚年。對山忘歲月。栽竹引風烟。淸露蹲鴟圃。黃雲沒鶴田。愧予名所誤。鞍馬到華顚。</text>
<text>白頭驚會面。靑眼早忘年。世事東流水。親朋四散烟。卜隣應有地。歸老尙無田。每憶松巒下。相尋發酒顚。</text>
<text>花開花落鬢絲加。百歲春光一鳥過。此日此軒還寂寞。滿園踈木夕陽多。</text>
<text>星山形勝定飛來。山滿高樓水遶臺。喬木舊廬懷世德。落霞孤愧凡才。官閑不害紅裙醉。賦足何愁白紙催。更擬百花軒裏宿。一簾香霧錦成堆。</text>
<text>事過是非方有定。時來品物各流形。今人不賦緇衣什。還使今人說草亭。</text>
<text>挑燈擬話當年意。照鏡俱非昔日形。道枉且嫌東道冷。明春特地訪江亭。</text>
<text>天道循環曾不息。人心機變亦無形。北堂萱草南江月。高卧乾坤一稼亭。</text>
<text>竹嶺東南第二程。要衝何日斷人行。已嫌上下爭科歛。更怯朝昏管送迎。過客毋輕生喜怒。遺民儻幸見昇平。欲留詩句還愁絶。古館頹簷夕照明。</text>
<text>半百光陰寄旅亭。還家鬢髮里閭驚。又因訪古關東路。仍得尋詩海上城。山好有時成小駐。年豐到處喜相迎。壁間名字休磨去。認取吾儕事筆耕。</text>
<text>蕭條小縣似郵亭。壁上看詩喜且驚。路險何曾邀使節。人閑更覺遠州城。當門老樹知誰種。捲箔靑山不待迎。已厭問津思卜築。世無沮溺耦而耕。</text>
<text>四塞路幽險。高車豈肯來。屋依喬木老。軒傍好山開。樂藉殘紅粉。賓階點綠苔。興闌無秀句。不是乏詩材。</text>
<text>勝游無險易。偶向錦溪來。𣂈确行方盡。紆餘望忽開。雨聲深巷樹。山影滿庭苔。敎養是誰責。地靈生異材。</text>
<text>與時興廢見民情。古縣重來忽眼明。已變草萊爲黍稷。更敎荊棘化軒楹。敢期有客賡詩句。却喜無人識姓名。奉國持家只如此。窮鄕何害出公卿。</text>
<text>曾誨螟蛉在泮宮。閑居猶欲振儒風。要談六籍排邪說。吾道寧專筆硯功。</text>
<text>十里靑山一畒宮。侁侁童冠舞雩風。卜鄰甚欲論吾道。尸素年來愧食功。</text>
<text>宦路幾千里。交情三十秋。相逢知不遠。俱在海南頭。</text>
<text>高絶曾聞海岸山。偸閑得得恣登攀。人從天降梯千尺。僧與雲分屋半間。禪寂固知猶見縛。世緣那得敢相關。翠微何日容吾住。竹杖芒鞋日往還。</text>
<text>尋山本不爲尋仙。千里游觀豈偶然。浩劫因緣歸內院。上方世界控諸天。鶴來曾構岩頭閣。龍去猶存石眼泉。深愧香山白居士。未能結社已華顚。</text>
<text>對山不浪出。採藥偶忘還。甚欲題凡鳥。草堂猶未關。</text>
<text>爲訪名山此地過。江橋分路入烟霞。歸來歇馬竹林下。一樹山茶猶未花。</text>
<text>春到靑丘日欲中。勝遊要及未農功。爲尋海上蓬萊境。因訪人間覩史宮。危構簷牙磨北斗。法音鐸舌語東風。更思杖屨窮幽絶。滿壑烟霞路易窮。</text>
<text>身閑勝景恣游尋。只恨無人可說心。豈料普光精舍裏。挑燈共聽坦師琴。</text>
<text>偶向狀元坊裏行。舊居斜日入前楹。每魁塲屋群龍闘。獨步才名一鶚橫。厭世公曾歸碧落。卜鄰吾欲斸黃精。地靈人傑言堪信。看取公卿衮衮生。</text>
<text>幾度思君欲遠尋。相逢却未細論心。年來厭聽人間事。洗耳須憑月下琴。</text>
<text>夢想南游自昔年。登臨萬慮散如烟。幾番過客隨風絮。百歲浮生赴海川。兜率山光淸可挹。蓬萊雲氣遠相連。欲留詩句吟還苦。莫比騎驢孟浩然。</text>
<text>滿頰春光滿鬢霜。風流晚歲似張蒼。世間那得先生樂。更有靑山繞盡堂。</text>
<text>猗猗高節傲風霜。枝葉扶踈刻水蒼。墨戱敢煩揮妙手。稼亭中作此君堂。</text>
<text>亭好那容俗客過。風軒四面滿池荷。重游要趁花時節。醉聽靑娥一曲歌。</text>
<text>小齋新構寂無隣。淨几明窓絶點塵。茶椀莫敎纖手捧。堂中自有白衣眞。</text>
<text>崖頭紫石疊成臺。海色天光萬里開。策馬忩忩看不足。扁舟載酒要重來。</text>
<text>淺山屛擁梵王宮。山外人家聽暮鍾。到此自然心境靜。不須辛苦住高峯。</text>
<text>狀元崔李才名大。界首全羅氣象雄。過客休誇金紫貴。公卿多出一鄕中。</text>
<text>典薄先生成酒癖。訥齋相國號詩雄。靑春白日完山道。萬事都休一笑中。</text>
<text>失馬已曾知禍福。瞻烏未可辨雌雄。詩壇張相能居右。酒聖李生時復中。</text>
<text>遊遍名山尙慊然。却來京浦久留連。雲遮古寺尋僧路。風阻長江送客船。草屋雞栖眞可陋。島夷鼠竄亦堪憐。紫汀花發無多日。盡舸紅粧逐少年。</text>
<text>休官却易卜居難。我縱歸來尙未安。誰似先生擅山水。更無俗事敢相干。</text>
<text>我行眞是作閑游。遇水逢山輒少留。津吏不知投紱客。靑衫白板候沙頭。</text>
<text>我欲卜居滄海濱。漁村到處盡堪憐。此家有酒仍多竹。題壁何須問主人。</text>
<text>十載風塵夢釣舟。此身今在白鷗洲。但將細馬馱紅粉。安用元戎擁碧油。撲地閭閻無虐政。傍江亭榭足高游。題詩盡是同年客。千首曾輕萬戶侯。</text>
<text>重來烏得獨無情。當日佳人白髮生。怨淚滴殘將繼血。離歌凄斷不成聲。關山鞍馬何曾歇。花月樓臺捴有名。從此丹陽添樂府。新詞一曲倚淸平。</text>
<text>客路春風醉不歸。笙歌緩緩夜遅遅。竹西樓逈月參差。行樂雅宜無事地。尋芳却恨未開時。他年誰折狀元枝。</text>
<text>鐵騎排江岸。紅旗出郭門。遨頭來此送賓軒。賓從亦何繁。水色搖歌扇。花香撲酒尊。但無過客閙晨昏。淳朴好山村。</text>
<text>是處花多少。君家酒有無。人間紅紫已難留。曾見襯庭隅。世事將頭白。餘生業舌柔。携壺日日渡溪流。藜杖不須扶。</text>
<text>有客登仙閣。何人棹酒船。宦遊不覺到天邊。江路草芊芊。極浦低紅日。孤村起碧烟。離情詩思共悠然。歲月似奔川。</text>
<text>自昔聞浮海。吾今信望洋。有時風靜鏡磨光。一色際窮蒼。絶島知誰到。孤帆爲底忙。從敎日本是殊方。三萬里農桑。</text>
<text>寶靨明珠顆。銖衣霧縠紋。白蓮嘉瑞豈虛言。時有異香聞。客枕涼如水。禪燈耿破昬。誰言儒釋不同論。到此任朝曛。</text>
<text>山雨花浮水。江晴月滿汀。古人詩眼此爲亭。誰敢換新銘。去國心猶赤。憂時鬂尙靑。漁歌政欲共君聽。驚起翠毛零。</text>
<text>地勝仙遊密。雲開世路通。依俙羅代兩仙翁。曾見畫圖中。舞月婆娑白。簪花爛熳紅。欲尋遺迹杳難窮。須喚半帆風。</text>
<text>玉葉收銀漢。氷輪溢桂華。高峯礙月故峨峨。不待影欹斜。逸興逢淸夜。高吟愧落霞。恒娥竊藥不歸家。風露濕纖阿。</text>
<text>古木多寒籟。虗簷剩晚涼。秋聲無處不鳴商。况是客程佳節過重陽。詩壁籠紗碧。歌筵舞袖香。官奴已老尙新粧。幾見使君遺臭與流芳。</text>
<text>詹農祥之晨正兮。嚶九扈其和鳴。躬錢鎛以俱往兮。日與雞而俱興。甘雨至而及時兮。嘉苗起而懷新。乃芟蕪而立良兮。寧塗潦之勞吾身。竢堅實以一飽兮。猶有虞於乾溢。庶徵時而不忒兮。始不負其勤力。黍稌坌其登塲兮。信秋成之可樂。必勞勩而後得兮。可一日之不作。余昔偃於田廬兮。樂與苦其相參。何釋耒而紆緩兮。視力田而有慚。齒髮颯其衰莫兮。盖欲歸而無所。子方興而致用兮。遽遐思於農畒。屹環堵之危亭兮。期作勞以自營。奉菽水而怡顏兮。或高廩之可盈。彼老農之爲智兮。非聖人之不如也。念民事之艱難兮。不敢怠而逸居也。又爲之歌曰。東海之壖。子所田兮。出作入息。樂有年兮。非帝之力。孰我安兮。彼君子兮。不素餐兮。</text>
<text>東方有一士。客養千金軀。束帶候鳴雞。出則陪文輿。代耕本非望。蹔與園田踈。園田日夢想。投冠旋舊丘。興言在玆春。新疇復應畬。田父有好懷。過門更相呼。披草共來往。履歷周故居。悠悠待秋稼。時還讀我書。雖未量歲功。棲遅固多娛。此事眞復樂。此語眞不虗。餞送傾皇朝。歸子念前塗。前塗當幾許。直至東海隅。古時功名士。事事在中都。遙遙沮溺心。君情定何如。</text>
<text>下武維聖元。思文溥漸被。宅燕土芒芒。海外同文軌。棫樸枝芃芃。行葦葉泥泥。菁莪盛辟廱。芹藻彌泮水。藹藹多吉人。共惟君子使。信彼三韓山。宛在滄溟沚。畇畇陽坡田。廼場廼彊理。中田有新亭。簷宇翼如跂。其居何人斯。有美譽髦士。士也東方英。考盤衡門裏。家世好稼穡。代食維寶此。請學匪其功。素餐是所耻。力民務昬作。黽勉畏從仕。帝曰咨臣工。干旄擧鄕里。賓興歌鹿鳴。飮餞鴨江涘。奔然來上國。折風弁有頗。川陸阻且長。行邁日靡靡。南宮士如林。三捷獻長技。射策揚天休。穿楊反四矢。聞望冠黃甲。龍光動丹扆。從祿毗玉堂。靖恭閱國史。載離幾寒暑。悠悠憶桑梓。婦兮賦釆綠。母也嗟陟屺。徂東拜省郞。錦衣爛玼玼。言秣果下駒。還車載行李。有暳列宿光。煌煌照東鄙。維彼九都人。瞻言佇相俟。於焉暫逍遙。畫諾聊與爾。王猶固允塞。訏謀成亹亹。退公思明農。民勞曷其已。三復七月篇。永言衣食始。方春靈雨零。夙駕催擧趾。楚茨斯載芟。大田有良耟。嘉種得黃茂。耰播亦勤止。厭厭實含活。綿綿或耘耔。野餉載筐筥。左右甞旨否。於皇新畬間。終善無遠邇。有稻有來牟。有秬有穈芑。有瓜有菽荏。有穜有穋䄫。有黍方與與。有稷又薿薿。懞幪旣堅好。栗栗少糠秕。秋穫庤錢鏄。薄言往觀視。或積若丘崇。或密若擳比。築塲納千廂。開室儲億秭。炮羔御賓客。釃酒衎祖妣。張仲齊孝友。吉甫同燕喜。所願屢豊年。多受上帝祉。父母壽而康。黃髮更兒齒。勉勉佛仔肩。一方是綱紀。率時海隅氓。世奉明天子。</text>
<text>羲仲賓出日。平秩東作事。李君朝鮮人。稼亭名有自。敦本崇禮敎。有年可立致。負耒非無心。乘桴或有志。</text>
<text>畫省郞官鬂髮靑。歸來學稼葺新亭。玉堂視草曾頒燭。綠野耘苗尙帶經。日出扶桑烟漠漠。春生孤島水冷冷。拂衣便欲從君逝。白帽風流謁管寧。</text>
<text>使君結屋傍西疇。冠盖時從野老遊。暘谷官因東作重。神農書自遠方收。桑麻地燠民時早。稉稻秋香海島幽。鳳閣故人天上望。三韓蒼翠隔神州。</text>
<text>三韓雲麓好歸田。員外新亭納海天。北省難留靑瑣客。東人爭迓綠江船。花開百濟春山裏。雞唱扶桑曉日邊。報國但知農務急。還鄕始覺歲華遷。盡鋤蔓草脩塲圃。多種良苗備粥饘。射鴈偶陪王子出。跨牛仍學牧童鞭。桑陰負耒衣沾雨。松外憑闌帽拂烟。長恐園林鶗鴂至。不妨窓戶桔槔懸。兒孫喜向三冬學。婦女能歌七月篇。露冷芙蓉懷上苑。雲黃𥝧稏慶豐年。時時欵客開家釀。歲歲輸官割俸錢。却笑蘇秦無二頃。貂裘塵土朔風前。</text>
<text>三韓山下黃金產。五色雲中瑞錦窠。好是秋來粳稻熟。安時應有吉祥歌。</text>
<text>春風臺榭飛紅雪。夜雨陂塘生綠波。讀罷賢良方正策。逢人又說力田科。</text>
<text>白馬金鞍紫玉珂。春來亭上是行窩。國人共說新員外。學得中原語較多。</text>
<text>重戴當年蘇骨多。國王何日賜韓娥。春風馬上閒來往。學唱天山踏踏歌。</text>
<text>底是京城離別後。更無一字問如何。故人天上相從處。不及當年一半多。</text>
<text>三韓山前春草綠。柘枝連村桑滿谷。大牛飯罷礪雙角。小犢跳梁野如鹿。夜來東原雨新足。九扈向人催布穀。歸佐明王理藩服。土膏初起如雪沃。淺種深耕貴勻熟。豈獨勤身化成俗。要使扶餘皆菽粟。新亭翼翼滄海濱。手持酒肉親撫循。鳴竽擊鼓更吹豳。大田多黍高過人。車載輦負聲轔轔。甌婁汙邪錯雜陳。露處有積居有囷。欝金煮酒旨且醇。葵羹香飰調酸辛。句驪唱歌田畯神。我有炰炙供嘉賓。醉來欹帽更迭舞。韓娥拍手山月吐。</text>
<text>天官初候景。稅野待新晴。海上人耕早。雪中春草生。荷鋤忘吏役。掩戶愛香淸。還省京華日。朝服祀蒼精。</text>
<text>同年方貴顯。常懷隱者情。時從粉省出。自尋黃鳥耕。春陽初泛野。小雨逈遮城。想子還釋耒。芳尊誰與傾。</text>
<text>我家楊廣道。釋耒仕王京。挾策西游去。久住鳳皇城。大君懷遠臣。令臣官玉署。內省聊淹留。還思故鄕去。雞林分省治。拜詔作新郞。田園應不遠。乘暇日旁皇。靑山環館舍。淥水界溝塍。我宇多隣並。耕耘殊未能。牽牛耕麥隴。穫刈敢妨功。佃夫勤已久。登塲我稼同。束髮讀經史。入仕習華言。耕鑿思帝力。新亭立高原。蘭省多花卉。叢叢香色殊。那知新亭下。飮食多所需。播種效古書。閒田日以墾。鳴珂趨省府。從容敢忘本。</text>
<text>朝馬年年響佩珂。歸畊故里樂如何。扶桑日近收成早。鴨綠江深灌漑多。翠釜香粳瓊作粒。錦囊春繭雪生波。郞官署在新亭側。釋耒無妨日一過。</text>
<text>古人重畫一。今人好變更。法令牛毛細。黔蒼魚尾赬。嗟嗟遠游子。爾心胡不平。平生多爲口。慣作東南行。逶迤過上黨。千里到韓城。道途多所見。感嘆由中生。十里五里間。馳傳紛可驚。下馬立道側。過眼知流星吾疑將德音。布玆南畒氓。或云筭閒口。抽錢及孤惸。或云籠山野。割地歸兼幷。訟牒方組織。逃戶連欹傾。皇華豈謂是。聖人著之經。忽詠大東詩。兀如未解酲。先王勤且儉。四方始經營。山川各有界。租稅豈無程。孔氏罕言利。孟子惡交征。時當春雨後。布穀間關鳴。不見田頭饁。誰從水際耕。我欲買山去。鑿翠開風欞。園中養松竹。門外種稌秔。茂樹坐欝欝。淸泉飮泠泠。日讀洗心經。無令世故嬰。尺地入金穴。何處安柴扃。所以事奔走。終歲不得寧。念我掌書郞。靑衫倦送迎。此亦眼所見。彼亦耳所聆。知君常對此。意氣何崢嶸。君心一寸丹。君鬢十分靑。他年廟堂上。手調殷鼎羹。吾詩儻不棄。以爲座右銘。</text>
<text>吾生好遠游。山水極深幽。都下數閱月。江南十經秋。自訝今日計。賃屋久淹留。窮通要有命。強顏何所求。孀親亦已老。故山歸夢稠。君看富兒門。不容吾輩流。</text>
<text>妾本寒門子。荊釵居白屋。美質天所生。兩臉知赬玉。自倚傾國艶。乃與世人踈。五陵多年少。過者皆停車。一笑肯輕賣。千金且不收。以此自愆期。歲月長江流。西風昨夜至。莎雞鳴露草。紅顏恐消歇。時過不再好。</text>
<text>生不識人面。長年在深屋。一爲色所誤。反遭珉欺玉。憎愛古無常。朝恩暮乃踈。悒悒詠秋扇。望絶登君車。金牀爲誰拂。繡被久已收。閨空寒月落。但見螢火流。沉憂暫成夢。依俙闘百草。世無相如才。誰令復舊好。</text>
<text>秦皇虎視萬國奔。剗滅古道愚黎元。豺狼當途誰敢行。天地閉塞雲雷屯。淮陰少年侮人傑。令出胯下如出門。漂母有眼哀王孫。千金思酬一飯恩。望夷禍起秦失鹿。天下共逐何紛紛。是中劉項號疾足。楚歌半夜雄雌分。王孫功大壓蕭曹。東收西取囊乾坤。當時忠義猶可慕。蒯生計輟無復言。鳥盡弓藏語已悲。漢家恩薄王孫寃。王孫休嫌噲等伍。天亡豈獨烏江濆。更欲乞飯那可得。空令萬古哀王孫。</text>
<text>東自鰈海西蓬婆。野無氛祲水無波。此豈龍飛萬物覩。澤及禽獸兼蚊鼉。明堂大闢布王政。欝葱佳氣纏四阿。堯民煕煕自於變。寧將仁義勞漸摩。黔蒼但期事耕鑿。班白不復知差科。聖朝雖已不好武。有事徑須橫劒戈。蕞彼闍婆不解辮。淺狹那容比管蟸。淮陰受鉞子房籌。餉饋不及煩蕭何。張帆擊皷駕高浪。疾如鷂子逾新羅。蠻君徒自竪降旌。膏盲勢窘難醫痾。漢軍四擁寂如水。帳下掩泣聞楚歌。班師誰得寶刀來。斗文赫赫如新磨。龍吟有時紫氣逬。棲禽驚墮庭之柯。自從六合爲一家。西賝南貨通山河。闍婆之刀孰與並。佩非其人刀所呵。姦邪寒心敢正看。故知此物殊於他。要當作詩銘其背。千年爲寶傳無訛。秋風吹波易水寒。壯士一去無荊軻。書生對此空嘆息。頭上歲月如飛梭。</text>
<text>汴河錦纜人方厭。秦王順天提寶劒。風行電邁掃羶腥。所向金湯隨手陷。周衰千載一貞觀。功業赫然超兩漢。當時所乘有六駿。揮戈恢恢有餘刃。寫眞刻石手自贊。片石屹與凌烟峻。昭陵秋草夕陽邊。行人指點多愴然。君不見轍迹紛紛王道缺。八駿曾到崑崙巓。又不見拔山力盡騅不逝。烏江烟月漢家天。功成自古在知己。豈在蹄高幷銳耳。</text>
<text>西風庭樹鳴摵摵。長夜幽人正愁絶。舞破荒雞擁褐眠。日高門外無來轍。今朝剝啄喜有客。乃是心親來告別。人生百歲少歡樂。大半離愁緣愛結。載酒東郊黃葉稠。一杯未盡歌先闋。歸途政指漢陽關。三峯入眼明如刮。楊州景物古所稱。我慣經由能細說。南江風雨亂魚火。北嶺烟霞明佛刹。所恨居民魚尾赤。籬落蕭條生事拙。君歸摩撫已痌瘝。要令一境先再活。年來世事不堪聞。我亦南游意已决。待得半篙春水生。扁舟一扣漢江枻。</text>
<text>行藏在自斷。下士尙猶豫。宜乎迷出處。寸心煎百慮。今朝决南意。且喜輕舟去。掛席出江口。檣烏浴飛翥。中途逆風作。進退俱遑遽。弱纜未足恃。飛廉何倣倨。終宵舞澎湃。苦待蓬窓曙。淸時自不容。要津吾敢據。明哲保其身。誰記前賢語。</text>
<text>驚風動地東南黑。四山低昂船尾側。蒼茫一葉浪花中。性命只憑管蒯力。雨聲颼颼濕蓬底。三日一雨猶向北。但令元氣不傷和。逆順於人互失得。何時風雨占十五。爲驅萬國歸皇極。</text>
<text>山居畏虎豹。水行厭蛟蜃。人生少安處。肘下生白刃。不如從險易。天命且自信。速行固所願。遅留亦何吝。日月江河流。百年眞一瞬。作詩相棹歌。明當風自順。</text>
<text>我昔泛舟靑山下。寒江淸駃如傾瀉。銀蓴玉膾富南烹。中流蕩漿傾金斝。船頭醉卧呼不醒。也任旁人泉水洒。落霞孤𪚥暮痕濃。繫舟登山宿蘭若。自從旅食京華來。奔走紅塵顏可赭。縱憶舊遊安可得。夢中往往森如寫。扁舟今日愜素懷。世上誰爲知我者。莫嫌風逆久淹留。禍福從來如失馬。</text>
<text>有風何須宋玉賦。無雨莫學欒巴噀。但願時和二氣調。長使吾民穩眠飯。君不見東南舟航阻風雨。城中米貴令人怨。</text>
<text>文章當須慕班馬。事業亦可窺伊呂。自知來益非賣菜。人笑費巧如刻楮。胷中喜怒紛衆狙。頭上光陰催二鼠。賴君汲引不見棄。知我踈慵無所與。時時共和白雲篇。夜夜相對金蓮炬。豈唯詩酒謾追隨。已分平生同出處。今朝乘傳覲慈親。昔日題橋非戱語。端爲王孫久倚閭。豈因曾子輕投杼。紅旆門前織車轍。綵衣堂上列樽俎。應愁王命有程期。亦念吾儕苦延佇。歸期未必閱歲時。惜別何須效兒女。只緣長作遠遊人。因送君歸心惻楚。</text>
<text>物情好惡淡且濃。俱出造化爐中鎔。阮孚好屐和嶠錢。達人聞之面發紅。吾徒所好異於此。長向花前月下逢。白氏好飮不停手。禹君五斗方盪胷。李子平生不入務。擧眼厭見金罇空。忘形爾汝外天地。麴生於我良有功。君不聞千鍾與百觚。古來痛飮皆英雄。但可陶陶齊得喪。安用星星較異同。人事古多違。羿彀或未中。擧觴崔宗之。投轄陳孟公。應笑盧仝七椀茶。誤疑兩腋生淸風。</text>
<text>佛說本無言。儒行不在服。未遇拈花笑。恐見操戈逐。甚欲評此理。吾膝未曾促。海東佳山水。賢聖有遺躅。已知無極師。送老慈雲谷。子歸獨何先。飄然謝覊束。</text>
<text>去國已五月。今朝始得書。得之不敢拆。書中道何如。平安無他語。旅懷今始舒。菽水歡自足。箕斗名亦虗。誰能更拘束。吾當返吾廬。</text>
<text>東華塵天衢。咫尺要路津。金門曉開相君至。千車萬馬如雲屯。茫茫四顧烟霞集。但見觀闕雙嶙峋。爭名於朝自古昔。揮汗拂面誰敢嗔。男兒有爲在昭代。北窓高卧知何人。致君堯舜須讀書。儒冠未必皆誤身。我公臺閣名籍籍。平生物議歸經綸。南維分省豈得久。鳴鑣又入東華塵。</text>
<text>載道之器皆謂經。釋氏所說誠難思。因因果果百不差。如取符契兩手持。龍宮海藏露半珠。士女奔競輸家貲。他生作佛且休道。此日壽君端可期。阿師本是衣冠胄。脫畧富貴輕分離。西遊却被玉皇眷。錦袍錯落雲霞披。謂不傾囊置一藏。噬臍萬劫安能追。餘杭墨本世所寶。風帆穩送江神知。平生好客不留物。成此大寶尤瓌奇。君不見託迹空門逃賦役。還將檀施自利之。</text>
<text>去年寒食遊西山。今年寒食獨掩關。東風御柳自今古。客路何處開愁顏。世無德公同上冢。但見乞祭來墦間。高堂明鏡多白髮。久矣不着萊衣斑。故園花木皆手種。留與黃鳥啼綿蠻。人生富貴亦百歲。歲月一去無由還。天敎我輩故鍾情。遇物興懷常不閑。誰能起我強一醉。久病不出腰脚頑。</text>
<text>憶昔舟過黃山東。朔風吹日寒無光。黃山西望三十里。漁舟出沒江蒼茫。我行不時行又急。目斷勝境空彷徨。聞君出守向江海。想像畫戟凝淸香。送客頻過江上路。尋僧屢到山中莊。黃山之遊最可樂。紅粧畫舸江中央。使君一曲黃山歌。使君豪氣仍淸狂。人生聚散足哀樂。芙蓉低泣愁䲶鴦。何當重唱使君曲。檀板拍碎黃山岡。</text>
<text>中秋十六夜。月色更輝輝。重陽十日菊。餘香故依依。世俗尙雷同。時過非所希。獨憐此粲者。晚節莫我違。臨風欲三嗅。又恐旁人非。不如泛美酒。昏昏到夕暉。</text>
<text>茫茫宦海無津涯。先生陸沉寧復思。煕煕壽域無春秋。先生兒齒亦何悲。焚香執蓍知進退。置酒對花看盛衰。追思作客嶺南日。勝遊不覺靑衫卑。先生適在山水窟。和我新詩饒我棊。二十六年如一夢。吾頭之白亦其宜。挑燈話舊秋夜短。眞率矍鑠如當時。先生且留談六籍。吾爲長者能折枝。</text>
<text>海邊何處無靑峯。到此洗盡塵緣濃。奇岩峭拔玉束並。古碑剝落苔封重。跪履寧同事黃石。執訣眞堪來赤松。盧仝浪欲蓬山去。太白誤擬瑤臺逢。忽驚仙境已自致。况有佳士能相從。他年京輦若廻首。風埃漠漠迷人蹤。</text>
<text>龍堂南對長岩曲。上有荒祠蔭喬木。東南舟航皆乞靈。歌舞紛紛供酒肉。年來風雨頗爲灾。人不誠耶神不福。我縱閑遊心悄悄。千里烟波空滿目。</text>
<text>山腰有官道。其下長河水。河水東流日夜忙。路上行人亦未已。人生各有營。水性何所以。乃知天地間。無物不如此。</text>
<text>馬上光陰空白頭。臨河之嘆自嘆耳。我行灤京路九百。風土雖殊差可樂。鵰窠以南山漸佳。龍門之北水皆惡。李老谷深天地窄。槍竿嶺峻雲霄薄。皇朝風雅不敢繼。遇興拙筆無由閣。</text>
<text>靑丘孕秀應黃河。溫王生自東明家。扶蘇山下徙立國。奇祥異蹟何其多。衣冠濟濟文物盛。潛圖伺隙幷新羅。在後孱孫不嗣德。雕墻峻宇紛奢華。一旦金城如解瓦。千尺翠岩名落花。野人耕種公侯園。殘碑側畔埋銅駞。我來訪古輒拭淚。古事盡入漁樵歌。千年佳氣掃地盡。釣龍臺下江自波。</text>
<text>草堂睡起落花閑。卷簾南北多靑山。靑山笑我不出門。兀兀窮年文字間。長安萬家無所適。肯向高門低我顏。山中之遊是何夕。屐齒䃘䃘響溪石。詩豪更値玉堂賢。八斗文章超古昔。須攀翠壁記玆遊。明朝依舊紅塵客。</text>
<text>西原只有龍頭寺。龍頭詩老釋儒間。我行正値花時節。珍禽磔磔鳴春山。靑衫故人亦好事。邂逅三笑開塵顏。高談劇飮白日永。何人更道書生寒。師乎勿誚不告別。山花未落吾當還。</text>
<text>上人不出頭陀山。水雲心迹淸且閑。我時杖屨扣松關。石逕𣂈确難躋攀。雄觀十四非人寰。前賢傑句留壁間。溪橋夕照離思艱。俗緣未盡吾何顏。登樓不覺月再彎。竹西風景欺我頑。邇來歸夢不可扳。怱怱上馬呼不還。只恐春風別淚潸。</text>
<text>此處登臨人縱多。築亭增損祗今誇。一川風月詩中地。十里樓臺畫裏家。桑海天晴看浴日。桃蹊春暖見蒸霞。自從相國留新句。無價奇觀價更加。</text>
<text>沙頭逆旅正蕭條。幾傍虗簷望斗杓。半夜疾風吹破屋。一江流水凍成橋。須臾便見人心小。尋丈休誇馬足驕。過了畏途還自笑。不如歸去老漁樵。</text>
<text>長江半篙漲。淸曉片帆開。風伯知誰怒。天公不我哀。靑蘋纔吐氣。白浪已成堆。雨脚橫空遠。濤聲捲地廻。畏途連海岳。屯象値雲雷。利涉思前訓。徐行戒後來。莫愁當灧澦。終欲到蓬萊。只爲庭闈念。歸心日夜催。</text>
<text>河海東流想禹功。南檣北楫遠相通。何人睡足連江雨。有客愁深盡日風。一葉簸掀冥晦裏。羣山出沒有無中。敢希魯國乘桴叟。擬向磻溪問釣翁。</text>
<text>海山深處一扁舟。行到華山興未休。自古金湯能害德。移都此地是誰謀。</text>
<text>行過紫燕島。扣枻一閑吟。浦漵盤如篆。竿檣蔟似簪。塩烟橫近渚。海月上遙岑。我有扁舟興。他年擬重尋。</text>
<text>先王有遺澤。濟物牓玆亭。月出乾坤白。雲收島嶼靑。閑苔封古甃。老栢蔭中庭。榒筆還須閣。天慳未易形。</text>
<text>海闊風微望更平。紅舷烏榜任斜橫。波聲不管鷗眠靜。曉色能兼蜃氣明。書劒年來違素志。江湖此去寄餘生。幸逢聖代東漸化。不用區區變姓名。</text>
<text>淡交應使利交嗔。只數而今八九人。已厭盍簪名耐久。但期傾盖免如新。笑談暇日思諸彥。栽種幽居過一春。自喜靑雲有知己。肯敎長此作遺民。</text>
<text>驚塵疇昔暗乾坤。負絏艱危未可言。萬里歸來畫麟閣。一時攀附在龍門。風雲入手經綸密。天日違顏咫尺溫。聽說益齋傳盛事。年來玉笋又生孫。</text>
<text>少年高義陋公卿。晚節浮沉晦盛名。白首爭看新御史。明君方用老先生。蛟龍豈是池中物。騏驥須知地上行。我昔屢陪詩酒社。時聞喜事不勝情。</text>
<text>兩牓磨肩緣分深。年來出處異升沈。濯纓笑我滄浪曲。給扎看君芍藥吟。伯樂未逢千里足。鴟夷應有五湖心。不才敢望吹噓力。批勑餘閑幸寄音。</text>
<text>世事微才百不堪。徇身聊復事耕蠶。詩塲苦戰思良將。交道重逢憶破衫。魂夢尋君到亭北。雲山挽我滯江南。何時和取緇衣什。櫪馬聲中更盍簪。</text>
<text>忽聞同上入花甎。不覺彈冠喜欲顚。餘子豈能居座右。諸公皆已著鞭先。平生自笑屠龍技。盛代寧無薦鶚賢。莫道靑雲知己少。儒林一半是忘年。</text>
<text>跋扈將軍得意秋。漢家天子故凝旒。到頭不與公卿議。還把機權付五侯。</text>
<text>亭下埋輪意未平。單車直走廣陵城。可憐五丈山前冢。獨使張嬰負土成。</text>
<text>身在危邦有盛名。從來未免幾公卿。君今不去寧無罪。梁氏門生有馬生。</text>
<text>不駕安車向畏途。林泉高卧百無憂。陳公莫逆吾儕意。漢鼎寧爲錮黨留。</text>
<text>世亂民窮事可哀。荒村處處見遺孩。數年養得千餘子。造物應慚賈父才。</text>
<text>志士寧將志士憐。今稱鉤黨是何人。他年地下逢諸子。應笑衰翁獨愛身。</text>
<text>推席當年意靡他。可憐猶豫失機多。拔刀莫入承明去。竇后應先倒太阿。</text>
<text>張儉亡來罪及孥。破家相納尙如毛。一門爭死尤堪惜。恩少君王竟坐褒。</text>
<text>監奴一拜衆賓驚。明日梁州刺史行。此計來從媚於竈。伯郞眞箇小人情。</text>
<text>縱無忠節可扶顚。輔相六君三十年。天下中庸是何語。遜言取媚謾相傳。</text>
<text>而今忠直是讐民。賈竪眞堪作舍人。縱道漢家無孝子。寧容鼠輩慢吾親。</text>
<text>欲挽皇王至治廻。石渠白虎昔曾開。鴻都亦是修文地。何用雕虫鳥篆才。</text>
<text>帝意方珍斗筲才。欲圖松覽擬雲臺。尙書莫說丹靑陋。留與人間戒後來。</text>
<text>賣與公侯及爾奴。無錢此日盡窮途。可憐貧者尤爲害。始到官來得倍輸。</text>
<text>民怨今應更似秦。狂夫一叫半黃巾。敢將妖術干天位。天意生渠爲黨人。</text>
<text>題品賢愚世所憎。能逃人禍爲心平。曹公欲質橋玄語。解道姦雄最得情。</text>
<text>擧義誅殘號爲民。民窮相食只風塵。首陳農業基曹室。須信袁孫無此人。</text>
<text>輕狂罵操已多危。送與劉家意可知。未必高才人盡愛。失身江夏亦爲遅。</text>
<text>已負平生董大師。白門雖下孰無疑。不知自小臺卿智。叵信劉家大耳兒。</text>
<text>有一田豊尙不容。敢將曹氏競雌雄。可憐禍起蕭墻內。二世亡秦略與同。</text>
<text>北海曾懷靖難情。才踈意廣竟無成。曹公陰賊君知否。輕易招殃似正平。</text>
<text>從來說客盡傾危。遠涉江湖暗有期。口舌若能移節義。世間何啻萬秦儀。</text>
<text>一炬烏林老賊奔。三江自此抗中原。平生雅量程張上。如飮醇醪未足言。</text>
<text>誰要軍籌博士才。粗知往事也恢恢。阿蒙已似孫郞學。魯肅應須刮目來。</text>
<text>曹氏陰謀政似新。贊成皆是漢家臣。荀侯豈爲浮名死。忠義多於管仲仁。</text>
<text>春水方生宜速去。曹公且死我方休。景升兒子眞豚犬。生子當如孫仲謀。</text>
<text>安有三公輒拜人。眼中曾不見何筍。一言曹室九金重。相國雖尊亦魏臣。</text>
<text>晴窓寫出照潭姿。頃刻春風漲墨池。已分明妃愁畫面。謫仙休恠玉顏緇。</text>
<text>縞袂靑裙月下遊。知渠不要錦纏頭。世間紅紫迷人眼。便恐凌風控玉蚪。</text>
<text>憶昔携家避地初。遼西未必勝吾廬。語音變盡兒孫長。鄕井渾忘却自如。</text>
<text>畫師妙思奪天工。國色依然帶露紅。記取明年相對處。沉香亭北倚春風。</text>
<text>神物相逢豈偶然。虬髯十八事戈鋋。隋家日月秦三世。李氏乾坤漢五年。逸足當時皆逐電。彩毫諸子擅凌烟。昭陵石刻有深意。留與人間作寶傳。</text>
<text>自君在東省。有口說淸貧。始慕曳裾客。終慚入幕賓。平生唯節義。出處豈緇磷。別酒休辭醉。黃花笑殺人。</text>
<text>理極從來必返原。親喪自盡是恒言。九泉永訣無尋處。三敎同歸豈異門。宰樹搖搖風不止。佳城欝欝日長昏。儒名墨行知多少。愧殺吾師解報恩。</text>
<text>東流衮衮日西飛。世事紛紛時事微。黃菊開時宜痛飮。靑山好處可空歸。更無俗士參高會。唯對良辰惜短暉。恨不得爲吹帽客。爲公醉舞拂塵衣。</text>
<text>吾君着意用眞儒。物望方歸諫大夫。從此此官尤可賀。前官同日入鴻樞。</text>
<text>新村勝處草堂淸。月夕花朝不世情。詩酒昔曾陪杖屨。風塵忽復走功名。靑山無恙似前日。白髮不公欺後生。亂後更思同一醉。從來肉食愧藜羹。</text>
<text>病客空煩屢見招。官閑只合讌同僚。也知和氣排邪氣。能使今朝木稼消。</text>
<text>晚食藜羹味亦長。忽驚分我洞庭香。烟江玉膾雖無計。時對金虀發興忙。</text>
<text>芽茁黃金待一雷。焙香新寄貢餘來。玉川七椀神功速。便擬乘風到月臺。</text>
<text>身閑方可見心閑。奔走紅塵亦強顏。出處先生思已熟。古人猶議起東山。</text>
<text>退卧田廬未足多。山川爲界入豪家。筭來猶勝馳名客。萬丈黃埃鬢欲華。</text>
<text>千里相逢恨已遅。今朝又作送行詩。南歸莫說三韓事。風俗多應異舊時。</text>
<text>忽然北去又南遊。萬頃烟波一葉舟。踏遍天涯應有意。道非身外更何求。</text>
<text>割愛何妨好遠遊。此身無繫一虛舟。𪚥粮問道是閑事。逢著能詩還有求。</text>
<text>天邑蜚英早。頻爲執憲臣。拜章皆得體。聽訟動如神。持斧宣明詔。稱觴慶老親。三韓無此事。千載有斯人。</text>
<text>喜君方展濟時才。朝出花甎暮栢臺。東省外郞無意味。却慙懷土早歸來。</text>
<text>靑氊雖舊防他盜。玉燭常和任獨貧。世事悠悠天不語。一方相怨是何人。</text>
<text>與山有素何須買。輔理無能且未歸。此日此情猶可喜。北堂萱草媚春暉。</text>
<text>立錐無地人猶競。以席爲門客亦來。豈不有餘何不足。逢塲且進手中盃。</text>
<text>恠底開筵日。適予移病時。儘敎防飮酒。唯恨阻論詩。</text>
<text>江山雖故國。禮樂異前時。爲報宦遊客。休編己卯詩。</text>
<text>東省何多事。我來當此時。畏愁頻置酒。避謗尙吟詩。</text>
<text>世事如雲雨。人情見歲時。相逢雖衮衮。愁絶不成詩。</text>
<text>閉戶讀書處。對山持酒時。客來休說事。共賦賞春詩。</text>
<text>爲有高名死若存。百年誰免送都門。人亡一鑑增揮涕。客奠三杯捴斷魂。佳木先摧終不實。浮花忽發本無根。我雖後輩曾傾盖。常記當時善誘言。</text>
<text>持家只要正三綱。隔幔絃歌也不妨。鏡自未分何更合。拂塵還勝舊時光。</text>
<text>豈爲蒸梨廢采蘋。愛憎終不奪天眞。暫時離合渾閑事。付與樽前一笑新。</text>
<text>弧矢高門志四方。宦遊萬里近扶桑。願君到處逢今日。酒滿金樽客滿堂。</text>
<text>决獄陰功已外彰。夜來南極見星光。病夫閉戶渾無事。謾寄新詩當壽觴。</text>
<text>尺素方驚及弊廬。悲歡交集復何如。丁寧來使早歸去。莫向猊山索報書。</text>
<text>袖中空有送行詩。騎發郊亭未可追。深愧信音猶到我。觀風全不似當時。</text>
<text>存沒驚呼便熱中。更堪世事久西東。歸來見畫增惆悵。無復猊山訪拙翁。</text>
<text>已向危時卓立功。應敎弊俗早移風。棘圍取士尤難事。爲有公心法亦公。</text>
<text>諸生露坐亦何傷。此日文闈復振綱。不待譏訶無假濫。須知考閱便精強。恩光溢座靑袍列。盛事傳家錦席張。擬向尊前成醉舞。恠來微疾忽相妨。</text>
<text>擧子今年得主司。棘圍嚴切絶人窺。筆端巧拙誰相假。鑑裏妍媸自不欺。黃紙隨恩增價倍。靑袍得意綴行遅。負薪未獲參高會。錦瑟前頭謾獻詩。</text>
<text>交情寧復變終初。路遠音書偶爾踈。始欲起君還自笑。祗今吾亦愛吾廬。</text>
<text>晉邑風流冠嶺南。狀元樓下水如藍。一麾出守猶堪羨。按部如今有耻菴。</text>
<text>世慮何曾累此心。竹籬松逕一溪陰。狂生謬計眞無賴。強爲皇朝作翰林。</text>
<text>世路區區未足心。却慙韁鎖費光陰。何當卜築門前地。分我松溪與竹林。</text>
<text>天敎大振舊家風。強仕之年拜侍中。借問如今誰得似。皇朝戚畹接儲宮。</text>
<text>玉仗東西立曉風。衣冠萬國在庭中。羡君此日朝元去。通籍吾曾直兩宮。</text>
<text>爲母還家四見春。今年元日暗傷神。鏡中不獨添華髮。甘旨供踈藥餌頻。</text>
<text>親年七十又三春。喜懼情深却問神。但願期頤安且樂。金花湯沐賜頻頻。</text>
<text>秩滿還朝在此春。爲緣親老愴精神。百年儻盡恰愉養。千里何妨往返頻。</text>
<text>兒童共喜見新春。竹爆桃符辟鬼神。笑我異時如汝輩。而今却怕得年頻。</text>
<text>今年人日立春前。猶是風光屬去年。壁繭探官君莫笑。要將眞假問蒼天。</text>
<text>淸時高卧郭南莊。笑殺趨塵兩鬢蒼。豈不懷歸江上路。却嫌當道有豺狼。</text>
<text>瓊林初見秀瓊枝。更憶同遊玉禁時。天近爐香風細細。秋深燭影夜遅遅。車塵九陌還相別。梁月三年有所思。得意南行雖可羡。那堪又作送行詩。</text>
<text>山林無處着幽棲。恨不身生鴨水西。浮世利名蠻戰觸。他鄕言語楚咻齊。忽聞新事心還折。長憶親交夢轉迷。幸有兩家兒子在。休敎習慣似醯鷄。</text>
<text>數到恒沙欲盡頭。須知此念尙難周。不如心手渾忘了。付與吾曹當酒籌。</text>
<text>終始端如尾與頭。循環轉覺未能周。待師數盡微塵日。可免輸吾一百籌。</text>
<text>塵塵刹刹露頭頭。一念超然已自周。逐物若須枚數去。何殊終日執牙籌。</text>
<text>他人豈意有今日。此輩依然如舊時。投鼠要須先忌器。傍觀眼冷已多危。</text>
<text>昔與南侯幸卜隣。宦途常恨隔風塵。如今又喜君家近。三逕何時着兩人。</text>
<text>名利馳人不少休。辭親萬里作覊遊。那堪又送還鄕客。繞郭秋山滿酒樓。</text>
<text>一年一見未應遅。嘉會丁寧自有時。若把人間比天上。紛紛何恨負前期。</text>
<text>分手河梁尙恐遅。應知樂極有哀時。世人莫笑間何闊。此是神仙久遠期。</text>
<text>別何容易會何遅。只有丹心似舊時。一水盈盈猶可望。長門咫尺見無期。</text>
<text>雲旗霧旆渡橋遅。又是星河欲曙時。縱使年年七月閏。貞心未必變初期。</text>
<text>纖纖扎扎下機遅。霧緯雲經無斷時。縱得成章何所用。儂家本不買佳期。</text>
<text>日君行速月妃遅。一月猶存一合時。頗恠天孫有何意。獨將今夕以爲期。</text>
<text>牽牛飮水每歸遅。政値雲鬟照水時。借問相看何不語。去年曾與說心期。</text>
<text>一拙能令萬事遅。百年強半懶趍時。天孫乞與人間巧。不管書生素所期。</text>
<text>病裏故人至。客中佳節來。暫披蒲葉席。共擧菊花杯。歸意豈堪說。笑顏聊與開。相逢不痛飮。節物苦相催。</text>
<text>百年心事巧相違。兩度今年此送歸。別後酒醒淸夜夢。定知飛馹到庭闈。</text>
<text>年來定省已多違。謾說懷歸自不歸。惆悵關河四千里。送人乘傳覲慈闈。</text>
<text>五世流芳學有源。勢隨滋水日增瀾。著書政似求書急。遺子何如敎子難。盛業卽今聞四海。令名從此到三韓。春官座主曾題處。手澤猶新不忍看。</text>
<text>剛厭東方異古初。西來還不似吾廬。人間自有安身處。自是書生作計踈。</text>
<text>南浦閑居二十年。夢魂不到利名邊。判書望重諸曹選。奉翊官高二品聯。時事豈堪輕出手。後生聊復與齊肩。何當寫寄春軒記。出處從來只偶然。</text>
<text>異時物議奈吾何。此日功名末足多。誰似南江烟雨裏。千金不換一漁簑。</text>
<text>湖山勝景世間稀。千里同遊本不期。瘦馬蹇驢誰復數。淸風明月自無私。萬夫力盡東西寺。二聖心存左右碑。須信此行天所賦。晚來雲雨更催詩。</text>
<text>聲敎無南北。遭逢有易難。聖朝來萬國。佳士出三韓。同按范滂轡。頻彈貢禹冠。書生獨何拙。旅食久盤桓。</text>
<text>宦路從來足是非。更堪親老遠庭闈。已從客路逢寒食。也任京塵染素衣。細雨忽來驚節換。落花如掃惜春歸。忍貧要趁良辰醉。鬢髮多情心事違。</text>
<text>於文益見昨之非。夜夢猶驚坐棘圍。富貴敢期誇晝錦。恩榮曾得賜朝衣。喜君壯節題橋入。饒我當年落第歸。足用三冬文史在。短檠相對莫予違。</text>
<text>半生光景屬離居。旅食從來不願餘。窓外芭蕉饒夜雨。盤中苜蓿富春蔬。家貧自有簞瓢樂。計拙非因翰墨踈。時到烟花禪榻畔。坐忘身世𪚥蘧廬。</text>
<text>舟人見客競來迎。笑指荷花多處行。此日泝流應更好。夜來山雨水添生。</text>
<text>淸風不用玉壺迎。紅日如催畫舸行。欲識西湖奇絶處。夜深花睡暗香生。</text>
<text>龍舟幾向此中迎。玉仗摐摐夾岸行。但道側金開梵刹。誰知前席問蒼生。</text>
<text>小兒安可折腰迎。高士多應掉臂行。湖上秋來花易落。人閒日出事還生。</text>
<text>曉日舟人似喜迎。晚來何事却催行。人情利盡皆如此。悵望西山暮靄生。</text>
<text>佳節無人肯見過。人間歲月逐飛梭。神仙杳杳合歡少。兒女紛紛乞巧多。客舍秋光淸似水。天河夜色凈無波。起來覔句空搔首。奈此一庭風露何。</text>
<text>甲第當街蔭綠槐。高門應爲子孫開。年來易主無車馬。唯有行人避雨來。</text>
<text>客路相逢喜可知。况當佳節共吟詩。他鄕異縣各千里。古月今人此一時。徹夜秋光淸欲滴。明朝世事浩難期。無端頃刻冰輪側。仰面貪看豈敢辭。</text>
<text>臨河望水久忘還。萬世功成數月間。已遣舟航通四海。更穿城市抵西山。濁流狂囓隄防密。金口高呀呑吐慳。共說巨商爭道入。檣烏飛到五門關。</text>
<text>遇物興懷不自知。婆娑步月和前詩。依然萬里同光夜。政似中秋對影時。五鼓難留淸景駐。一尊唯與故人期。今宵如此寧無語。此責吾曹安可辭。</text>
<text>世俗多嫌逆耳言。君今勇退有何難。不應當局皆迷着。未及旁人自在觀。</text>
<text>寒雲作色送昏鴉。獨倚書窓感物華。秋晚江山正搖落。夜深風雨更橫斜。利名少味徒爲客。魂夢無情不到家。曉鏡定應添鬂髮。羸驂肯復傍塵沙。</text>
<text>都門丹旐想飛飛。千里啼痕久未晞。共爲世臣悲故國。獨留喬木掛斜暉。吾王尙老人猶望。彼相扶顚事已違。風月蓮莊曾有約。知公廻首更依依。</text>
<text>陽復堅氷事已非。曉窓冬粥莫予違。咄嗟金谷味雖好。倉卒滹沲功不微。香積共分來紺宇。候鯖誰羡出朱扉。何當鋤豆南山下。草露霑衣帶月歸。</text>
<text>流景不曾駐。遠遊誰與羣。一燈聊共守。兩歲欲平分。萱背憶慈母。椒盤違細君。朝來有佳氣。試筆看書雲。</text>
<text>正朝大闢大明宮。萬國衣冠此會同。虎豹守閽嚴內外。䲶鴦分序肅西東。壽觴灧灧浮春色。仙仗摐摐立曉風。袍笏昔曾陪俊彥。天門翹首思難窮。</text>
<text>節到元宵便不同。皇都春色更融融。萬家燈火黃昏後。九陌風烟暗淡中。靜着吟鞭從瘦馬。偶隨游騎過垂虹。若爲不怕金吾問。繞遍天津西復東。</text>
<text>居近靑蓮宇。偸閑步屧頻。風聲鈴對語。月影塔分身。室邇烟霞古。園春物象新。知師厭塵俗。唯不避詩人。</text>
<text>頭上光陰故不饒。春來物色苦相招。偶逢寒食遊山寺。共瞰渾河度石橋。道北豐碑懷舊德。岡頭高塔認前朝。要須醉踏西郊遍。原草初靑馬漸驕。</text>
<text>棟宇何時不記初。斷碑唯載太康書。曲通小逕千峯裏。新鑿寒泉百尺餘。俗客敢留塵土迹。鄕僧猶愛水雲居。要登絶頂須重看。明日不知身所如。</text>
<text>春知將去故相牽。策過羸蹄織轍邊。一望城南三十里。落花如雨柳如烟。</text>
<text>朝來細雨易成泥。怯送街頭瘦馬蹄。掩卷南窓尋短夢。數聲隣舍午時鷄。</text>
<text>客裏久同處。別來成獨嘆。夜床饒晤語。晚食屢加餐。漸覺趍庭近。終知去國難。皇恩那可負。我輩佇彈冠。</text>
<text>諸公衮衮且欣欣。競效才能欲致君。且問因何將數子。杖藜終日共看雲。</text>
<text>密雲作雨尙纖纖。病旱禾苗未足霑。鞭起羣龍愧無術。沉吟搔首傍虗簷。</text>
<text>畏景今朝减二分。炎威挾旱更如焚。恨無素手調氷水。空皺愁眉望火雲。誰道光陰如過鳥。不堪昏夜足飛蚊。故山處處宜逃暑。松響泉聲彷彿聞。</text>
<text>赤地方千里。西郊且密雲。羣公勤爕理。一雨洗蒸熏。天意存黔首。吾生戴聖君。書窓欹枕耳。不作等閑聞。</text>
<text>賤子成何事。年年作遠遊。棣華開處少。荊樹得庭幽。信字煩黃耳。餘生共白頭。置書空悵望。江海日東流。</text>
<text>却從城裏望西山。隱約城頭露翠鬟。爲底相看如不見。只緣心在利名間。</text>
<text>浪浪簷溜夜連明。環堵皆頹泥滿庭。四海八荒雲一色。濁涇淸渭水同形。何時得見當空日。彼月猶從好雨星。憂旱老農今又泣。謾傳城市厭魚腥。</text>
<text>昭代虛名幸見收。年將半百未歸休。研朱汗竹終安用。鑷白看花却自羞。已分無才驚俗眼。更諳有命壓人頭。六旬盛作眞堪詠。伯玉知非庶可求。</text>
<text>曾過東南第一州。恨無一字壁間留。聞君出倅倍相憶。夜夢屢飛江上樓。</text>
<text>靑錢買種意何深。雨打風翻不自任。豈比花王誇國色。似隨天女試禪心。燒香閉閣誰同賞。拄杖敲門擬獨尋。我欲對花歌此曲。請師一撫沒絃琴。</text>
<text>平生足跡等雲浮。萬里相逢信有由。天上風流牛女夕。人間佳麗帝王州。笑談欵欵尊如海。簾幕深深雨送秋。乞巧曝衣非我事。且憑詩句遣閑愁。</text>
<text>遊子情懷久未安。慈親朝暮倚門難。篋中舊筆愁時援。頭上塵冠醉後彈。析木津淸多月色。居庸山近足秋寒。無人認得淹留意。高枕南窓一夢殘。</text>
<text>萬里朝天後。三秋作客中。歲時還欵欵。此別更忩忩。鄕國情何極。軒裳夢已空。追隨且未可。跋馬立西風。</text>
<text>初日曈曈瑞霧開。今朝陡覺氣尤佳。雲移御仗連雙闕。風送天香滿九街。爲念蒼生心有切。爭瞻玉色喜無涯。此身得見唐堯聖。未必茅茨覆土階。</text>
<text>太平天子挹謙虗。報本推恩復似初。丹鳳曉開靑瑣闥。金雞天降紫泥書。五雲彩仗羅玄冕。萬壽瑤觴進玉除。臂病未能扶杖聽。不知帝力又何如。</text>
<text>三年作客又何爲。半是公心半是私。願及北堂無恙日。更逢東國太平時。理生甚拙貧如病。學道無成老漸癡。耿耿此懷誰與說。南窓力疾強題詩。</text>
<text>客居無事孰相求。因病關門室轉幽。貧訝黃金能買貴。老知白髮不緣愁。歸來華表千年鶴。浩蕩烟波萬里鷗。今古悠悠盡如此。仲宣何苦賦登樓。</text>
<text>無田亦可有何求。家在江村事事幽。吏自催錢休苦厭。兒能學稼不須愁。園花似火疑燒鶴。溪水如藍欲染鷗。除却漁樵更無伴。肯重廻首五城樓。</text>
<text>所好從吾不可求。何人起我出巖幽。斷蓬到處無留迹。芳草明年又換愁。謬筭不成同畫虎。機心未盡怕驚鷗。縱然歸去應迷路。花木如今礙小樓。</text>
<text>伴影羇遊只此身。素衣今復化京塵。望雲日日慙高鳥。對月時時憶故人。慣聽鵲鳴虗報喜。誰知蠖屈是求伸。故山東望三千里。明日梅花又一春。</text>
<text>安心是藥語非虛。病不加醫漸復初。把酒未知明日事。挑燈且讀古人書。靑山有約常排比。白髮無方可掃除。故舊年來半凋喪。浮雲富貴定何如。</text>
<text>天容慘惔變朝霞。始壓冬瘟有雪華。風自北來鳴屋角。日將南至掛簷牙。人皆附熱思同俗。兒正呼寒憶在家。生活百年多冷淡。紙窓呵筆字橫斜。</text>
<text>扣門送粥自南隣。驚倒周公夢裏身。雷在地中翻碩果。陽生井底轉洪鈞。老懷漸覺羈遊惡。病眼偏驚節物新。聽取街頭賣新曆。萬年天子又頒春。</text>
<text>天人相勝豈其然。世事休看未定前。說客還家腰有印。弄臣失主手無錢。市聲午枕江翻浪。歸計寒燈夜似年。不是吟詩是言志。他時只與小兒傳。</text>
<text>長空鳥沒更茫然。靑史興亡萬古前。晚食先生常當肉。大言亭長不持錢。是非且待評他日。貧賤多應在少年。遺嗅流芳等閑事。不如名字未曾傳。</text>
<text>重足人間履薄氷。知心賴是有良朋。今年又减看花伴。隣寺猶存送米僧。風雪九街長柄笠。圖書四壁短檠燈。待成志願歸應晚。把酒南山謝未能。</text>
<text>筆陣摧鋒硯水氷。時時得句憶心朋。醉來投轄今無客。飯後鳴鍾舊有僧。南浦烟波吹短夢。北隣歌舞照華燈。天敎我輩皆如此。敢道淸貧是我能。</text>
<text>莫嫌冬暖室如氷。居在西南喜得朋。雅有野懷思買鶴。久無秀句擬尋僧。家人祝鵲醅春釀。客子聽鷄燼夜燈。但得還鄕休惹事。我除農圃更何能。</text>
<text>兒童此夕閙比隣。春入皇都喜氣新。獨閱塵編過夜半。一燈分照兩年人。</text>
<text>都下經三歲。逢春却自悲。親衰猶遠別。兒弱未相隨。物意歸生長。人情重歲時。屠蘓可獨飮。萬慮入新詩。</text>
<text>雪從除夜到正朝。旋入春風不禁消。扇影未分雙闕仗。靴聲早集五門橋。從敎賀列朝衣濕。好傍昭容舞袖飄。便是新年多瑞氣。願隨椒酒進民謠。</text>
<text>已喜王春好。更知人日佳。三韓舊風俗。萬里老淸懷。星弁搖銀勝。朝衣映祿牌。高堂七觴炙。最恨隔天涯。</text>
<text>遊子思親無別意。小人懷土是眞情。土牛已載靑春至。姹女難禁白髮生。未撥寒醅唇尙燥。忽看新菜眼還明。宦途不倂田家樂。愧殺當年學代耕。</text>
<text>禍福常相對。恩讎要兩忘。南村讀書處。便是一羲黃。</text>
<text>須臾蒼狗雲多態。浩蕩白鷗波自閑。宦路投身無罅隙。人情背面足機關。</text>
<text>今日無來客。他鄕少故人。簷聲留宿鳥。窓影弄遊塵。感事看前史。添年憶老親。誰言能自斷。出處不由身。</text>
<text>賃屋曾無數丈深。種瓜隙地暗傷心。歸期屈指看秋蔓。不比栽松欲待陰。</text>
<text>農圃當年着意深。詩書晚歲誤初心。杏花村外一犂雨。鳩婦急呼天正陰。</text>
<text>集賢學士氣如虹。手捧天香出九重。好爲吾皇代禋祀。聖朝元不議東封。</text>
<text>朝來未能起。閉戶似吾廬。細雨淸明後。羣花爛熳餘。病嫌佳節迫。貧覺故人踈。只待陽暉出。簷前卧曝書。</text>
<text>春風解到梵王家。客子偏驚負歲華。曉雪墻隈深數寸。夜來風雨落梨花。</text>
<text>好雨時能至。幽人夜不眠。畒鍾膏土脉。薪桂濕厨烟。燕壘低初補。花房重倒懸。爲農豈難事。吾又負今年。</text>
<text>花柳閑相引。風光困欲眠。已愁春向晚。更値雨如烟。酒債人間有。歸心馬首懸。良辰自樂耳。但願屢豊年。</text>
<text>得意諸公此一時。離亭玉轡映金巵。男兒出處那容說。客裏乾坤一首詩。</text>
<text>不是才難用是難。喜聞新政屬儒冠。朝鮮禮樂今時魯。吏部文章舊姓韓。此日托孤心更赤。幾回臨變膽曾寒。皆言鼎軸宜蒼髮。爲報時人洗眼看。</text>
<text>東方民瘼著醫難。爲是當年倒屨冠。直語莫嫌員外李。重興正賴侍中韓。只緣皮在毛猶附。不待唇亡齒已寒。發政之初尤未易。耳爭傾聽眼爭看。</text>
<text>身爲藏珠剖。妻因徙室忘。處心如淡泊。遇事豈蒼黃。</text>
<text>刃多生肘下。敵或在舟中。世態門羅雀。心期弋慕鴻。</text>
<text>邦基多臲卼。人事亦參差。且喜如松茂。曾憂賦黍離。</text>
<text>簷前相對語。客裏故相依。身世炎凉迫。乾坤羽翼微。巢成還棄去。雛長却分飛。見爾增悲慨。今年又未歸。</text>
<text>捧詔辭丹陛。三韓去路長。高堂明晝錦。寶刹散天香。滄海浮仙境。靑山出故鄕。無勞問民瘼。聖澤及遐荒。</text>
<text>一卧經冬復歷春。近憑詩酒暢精神。恩讎未報平生志。老病還侵見在身。狂走昔年騎竹馬。祕方此日按銅人。不辭力疾陪談笑。除却靑山事事新。</text>
<text>爲緣抱病失靑春。便覺今朝興有神。角黍何曾負此腹。綵絲如解繫吾身。遠嫌靖郭妨生子。每愛靈均尙感人。正是一陰還用事。天機衮衮幾回新。</text>
<text>丞相南轅政化新。愛民如子出天眞。只嫌暑濕傷和氣。賴有家家祝壽人。</text>
<text>行近江南景物新。六朝遺迹已迷眞。聖元混一今無古。笑殺當時割據人。</text>
<text>西湖今古靘粧新。一見應知面目眞。舊日詩仙曾到處。紛紛歌吹惱遊人。</text>
<text>蘇杭景入畫圖新。每恨傳聞揔失眞。及子未還吾亦去。鷄林賈客盡詩人。</text>
<text>梅花風格幾番新。俗物何曾解混眞。爲我一過和靖宅。能詩便是愛梅人。</text>
<text>聖主新年格上蒼。今朝甘澍洗愆陽。氣侵几席微生潤。勢帶風雷稍作狂。擬着蓑衣橫小艇。想看荷盖偃方塘。莫言病客無聊賴。剩得踈簾一枕凉。</text>
<text>故山篁竹賤如薪。春筍堆盤不甚珍。忽此眼明靑玉束。塩韲久厭客京塵。</text>
<text>聞說侯家蠟代薪。駞峯屢出御厨珍。也知蔬筍味方永。玉案有時棲素塵。</text>
<text>種木不材皆可薪。種來蒼玉最堪珍。免敎蒙稚逢饞客。捴是凌霜不受塵。</text>
<text>造物足奇怪。浮生無定期。最憐人面獸。來伴法身師。破悶看呈技。邀賓索賦詩。何須強分栗。世俗自相欺。</text>
<text>林棲無復望。檻束本非期。信斷留環處。名傳學劒師。臂長堪習射。肩聳似吟詩。恠汝偏多詐。逢人却被欺。</text>
<text>半月天陰未肯晴。九街泥濘不堪行。關山杳杳家何處。風雨蕭蕭夜復明。無馬相邀成悵望。有尊獨酌謾含情。知君此日多新句。客耳空階一㨾聲。</text>
<text>欲雨農家又欲晴。皇天不語四時行。水生浩浩連滄海。雲起茫茫掩大明。爕理已歸賢相手。陶甄共荷聖人情。詩成未獻南熏殿。願和五絃琴上聲。</text>
<text>苦雨狂風久未晴。出門有路覺難行。懶拋黃卷閑消日。夢斷靑燈坐徹明。樗櫟敢期昭代用。松筠不阻故園情。請君聽取隣雞唱。肯爲蕭蕭蹔廢聲。</text>
<text>家童曉起報天晴。欲訪南隣還未行。伏雨紛紛愁子美。停雲靄靄憶淵明。計踈不去眞無賴。交淡相逢只此情。也識尙書妨曳履。履聲便是舊家聲。</text>
<text>始喜乍陰還乍晴。漸爲霖潦斷人行。應敎客鬢吟成雪。故向空階滴到明。五里未能通信字。數詩聊復遣閑情。寄來嚴律誠難和。知是陽春第幾聲。</text>
<text>故山此日未應晴。憶昔衣霑繞竹行。不信濕薪如桂貴。肯將官燭代松明。夜深兒女團欒語。酒熟隣家繾綣情。誰使京華長作客。厭聞陰雨滴簷聲。</text>
<text>久雨陰陰陰復晴。未成跬步出門行。百年愁醉孤燈暗。雙鬢詩斑曉鏡明。自笑無心隨世態。君看何事稱人情。相從痛飮眞良計。耳熱不聞梧葉聲。</text>
<text>風盪窮陰忽放晴。樓臺好處擬閑行。天瓢洗出山河秀。玉燭調來日月明。猶恐殘雲含雨意。要分霽景助詩情。新篇漫興休煩和。吟苦還嫌作乞聲。</text>
<text>比隣笑語閙初晴。急取靑藜着履行。螺點遠岑雲際出。鴉翻夕照樹腰明。生成衮衮看天意。憂喜紛紛見世情。及此晚凉同一醉。佇聞門外馬嘶聲。</text>
<text>西湖水滿北山晴。山下乘舟湖上行。四面天機雲錦爛。中心仙閣翠華明。白雲杳杳遺弓恨。紅日悠悠倚柱情。不可此間無好語。喜君自昔有詩聲。</text>
<text>水光山色弄微晴。好向西湖載酒行。已卧蓮舟浮滉瀁。更鳴桂楫擊空明。恐君孤負同遊約。擧世奔忙各有情。他日相逢空大笑。此詩荒澁不成聲。</text>
<text>天闊三山外。地窮東海湄。民生自太古。世運屬重煕。作郡多遺愛。觀風要採詩。客來題滿壁。佳句世應知。</text>
<text>勝遊仍處處。樂事亦時時。我自尋花去。人遊載酒隨。江平移棹晚。山好渡橋遅。平甫雖無作。仲孚宜有詩。</text>
<text>行邁嫌爲客。淹留擬卜居。憑軒聞恠鳥。擧網得嘉魚。徐福尋仙處。新羅入貢餘。孤城與喬木。極目故躊躇。</text>
<text>山前官舍古。積翠有幽軒。旣以梅爲塢。仍將竹作門。故知圖畫俗。不借管絃繁。安得能詩客。公餘共置尊。</text>
<text>平甫知名早。其人想必端。當時傳秀句。此郡說淸官。天意憑誰問。宦情從此闌。歸軒不復駕。今古嘆才難。</text>
<text>昔我曾遊地。君今恣意行。仙居入海僻。人去有臺平。喜伴山僧往。愁逢縣令迎。冬靑多異卉。土俗不知名。</text>
<text>浴室何年有。殘碑無復存。地靈泉不渴。湯沸石常溫。行客往來數。居人迎送煩。誰敲發陰火。此理亦難論。</text>
<text>竹間多異鳥。慣客不驚飛。未解啄紅粟。何曾惜翠衣。晝晴啼寂寂。月苦聽依依。更喜無彈射。爾生心莫違。</text>
<text>扶桑豈云遠。一望海天長。不待披雲去。先瞻出日光。塩烟浮近渚。戍火耿高岡。幸値升平代。皇恩安敢忘。</text>
<text>聞說十年前。義倉多腐陳。君王不好利。鄕里少游民。單父彈琴日。萊蕪滿甑塵。高臺表遺愛。周令豈其人。</text>
<text>客舍臨官道。輪蹄日夜行。吾猶學干祿。自惜共馳名。世事雲俱變。歸心月獨明。故山秋已霽。枕簟嫩凉生。</text>
<text>醉度尊前歲月。起來筆下風霜。盤石已安社稷。膏盲難理綱常。</text>
<text>已從子厚思懲咎。敢與楊雄作解嘲。宦路曾無百歲好。人情莫忘十年交。</text>
<text>有命那禁老。無求自得高。山林百歲樂。軒冕一生勞。</text>
<text>我經鴨淥三千里。公卧雞林二十年。出處閑忙俱白髮。一尊相對恨無緣。</text>
<text>萬里歸來爲老親。今年剩得鬢絲新。他鄕又見中秋月。浮世徒誇百歲人。寂寞良辰誰與語。荒凉古館暗傷神。留題壁上易磨滅。強起呼燈袖拂塵。</text>
<text>空館寥寥誰見親。獨吟詩思更淸新。對山長愧作行客。有竹不妨無主人。毀譽一時移節操。功名百歲費精神。舊題只合黃泥埽。安用紗籠強護塵。</text>
<text>如將此景入毫端。文要蘇黃字要顏。政爲居民愁賦役。寧容過客賞江山。白波靑嶂閭閻裏。赤岸銀河伯仲間。一宿樓中猶未足。扁舟他日辦長閑。</text>
<text>久宦皇都苦憶親。朅來定省喜難言。山村冷落無甘旨。笑語團圞有子孫。已與隣翁同伏臘。常嫌過客問寒暄。明春廵罷將還旆。擬掃漁磯共一尊。</text>
<text>九日黃花酒。高堂白髮親。遠遊空悵望。薄宦且因循。秋雨荒三逕。京塵漲四隣。登高猶未暇。極目恐傷神。</text>
<text>日射南窓一室虛。四年光景又冬初。久留旁舍居人換。漸老他鄕信字踈。倂食不妨沽美酒。借錢猶欲買奇書。富貧等是爲心累。自揣平生已有餘。</text>
<text>心與僑居四壁虛。理生猶似十年初。自知宦路情何薄。曾與權門迹也踈。俗物有時來敗意。明窓盡日坐看書。他年林下如廻首。正是黃粱一夢餘。</text>
<text>臘近纔呈瑞。冬溫不失和。履聲人起早。篆迹鳥留多。舊業餘書榻。歸期誤釣簑。擁爐俱是客。奈乏酒錢何。</text>
<text>到今成病奈如何。挫硬攻堅未足多。漱石先生猶自厲。防梭狂客亦能歌。已輸柔舌時還棹。豈以剛膓老不磨。唯有養生方獨妙。軟炊爛煑學東坡。</text>
<text>朔吹搖空歲暮天。颼颼老屋讀書氊。一寒到骨那能解。萬事關心只自煎。衾鐵夜深明積雪。樵山市近絶炊烟。詩人耐冷今猶古。擬訪梅花澗水邊。</text>
<text>江海歸無日。京華滯此身。未驚金馬夢。又打土牛春。曆法推三統。人情見五辛。不曾爭歲月。何事鬂毛新。</text>
<text>游宦將成老。淹留又見春。客中人事少。都下歲華新。萬國歸皇極。千官拱紫辰。椒觴久未奉。倍憶北堂親。</text>
<text>元日至人日。兒童數歲時。一年行又减。百歲豈云遅。事業南柯夢。英雄上蔡悲。何當問花柳。信馬雨絲絲。</text>
<text>輦下春風三度別。眼前世事幾番新。恠予同甲顏先老。無奈他鄕慣送人。</text>
<text>憶曾落第出京塵。詩酒淋漓興尙新。此日此情應似我。他年黃甲肯饒人。</text>
<text>三子登科古所難。高堂一笑動三韓。皇朝射策知多少。丹桂連枝又姓安。</text>
<text>偶到京華却久留。挑燈夜夜說歸休。靑山不必將錢買。只恐紅塵白了頭。</text>
<text>曾謂孤高出輩流。年來且與說沉浮。不知林下誰先去。君政求官我欲休。</text>
<text>客路逢寒食。離亭對夕暉。宦游人易老。心計事多違。四海知音少。三韓信使稀。靑山有成約。羡子得先歸。</text>
<text>雪入春分省見稀。今年已賦雪堂詩。東風御柳經寒食。頃刻花開此一時。</text>
<text>春樹無花雪有花。淸明天氣未應和。侯家醉耳寧聞此。凍死流民骨又多。</text>
<text>今朝偶上第三橋。春晚西山雪未消。恠底東風吹不力。近山麰麥有春苗。</text>
<text>肉林高處酒池深。春雪餘威不敢侵。天本於人無厚薄。民今相食是何心。</text>
<text>辭親又復客燕都。苦憶庭闈侍奉勞。謾把詩篇吟陟屺。雲山東望際天高。</text>
<text>少年辛苦寓松都。常愧慈親織屨勞。此日淸貧猶似舊。官高不必與名高。</text>
<text>幸際風雲入帝都。擬將志養慰劬勞。慈顏漸老鴒原隔。何似團圞笑語高。</text>
<text>家山萬里久無書。夢想高堂老病餘。誤信古人多養志。頗慚冬筍與氷魚。</text>
<text>曾構茅齋聚古書。當時栽種十年餘。園松偃盖應棲鶴。溪柳垂絲可貫魚。</text>
<text>一別經年謾寄書。那知弟鬢白無餘。掛冠直欲還家去。野艇苔磯對釣魚。</text>
<text>男兒須宦帝王都。若欲致身均是勞。汝識宣尼小天下。只緣身在泰山高。</text>
<text>三十年前懶讀書。虛名却嘆白頭餘。汝今當惜分陰學。富貴可求緣木魚。</text>
<text>烏頭容可白。俗眼豈終靑。遙羡明窓下。焚香寫佛經。</text>
<text>已决歸休計。秋風馬足輕。於君十年弟。已嘆二毛生。</text>
<text>舊隱溪山好。歸來萬事輕。釣筒幷酒榼。相對送餘生。</text>
<text>三韓謹齋弟。又占棘闈春。丹桂連枝秀。靑雲發軔新。百年交契密。萬里別離頻。甚欲隨君去。高堂共有親。</text>
<text>文章一變近儒先。座主篇篇儘可傳。此日三韓韓吏部。莫敎李漢獨能編。</text>
<text>游宦何須萬里行。三韓內相足爲榮。人生適意無南北。自嘆狂夫滯玉京。</text>
<text>數載燕都幸作隣。勝游不問暮兼晨。金臺南郭看山客。畫舫西湖載酒人。</text>
<text>燕山久客已知非。又送公歸且未歸。惆悵城東萬株柳。行人折盡尙依依。</text>
<text>時事去年皆破膽。賢才此日競攀鱗。起公未滿平生望。却喜行藏似古人。</text>
<text>少年豪氣不孤身。行遍天涯與海濱。登隴雖高還望蜀。游燕已遠又經秦。山攢劒閣疑無地。路入牂牁不見人。賴是王門多俊彥。曳裾談笑靜風塵。</text>
<text>天限燕雲有古關。崎嶇細路兩山間。太平此日車方軌。黃屋年年此往還。</text>
<text>夏日雲州道。新詩未用尋。風凉能却暑。雲薄不成陰。水注龍門急。山藏驛路深。時逢村舍好。忽起故園心。</text>
<text>許國身何有。成功命不侔。漢皇雖好武。飛將未封侯。苦戰知無賴。生降亦可羞。高臺㘅落日。爲爾故遅留。</text>
<text>龜協神謀定兩都。灤京爽塏世間無。已知四海車書混。誰信一天寒暑殊。滿地牛羊屯落日。逐風鷹犬獵平蕪。古今豪氣呑夷夏。匹馬吟詩愧腐儒。</text>
<text>聖人當日此龍飛。得卜神京萬世基。大駕時廵駐淸蹕。群公景從賦新詩。北隣晴了南隣雨。六月天如八月時。恠底上蒼多變化。燕山暑氣正蒸炊。</text>
<text>大闢明廷列鼎鍾。巍巍㯶殿壓崇墉。武夫角力雄如虎。詐馬跑空炳若龍。一色衣冠扶鳳輦。八珍羞膳進駞峯。願君永享升平樂。比屋多方儘可封。</text>
<text>曉餞城東露浥筵。灤京百里好風烟。家家駿馬便弧矢。處處高樓閙管絃。劉保舊居雲滿谷。李陵遺迹草連天。及菴好古詩無敵。壯觀應須子細傳。</text>
<text>世祖膺圖處。劉公定鼎謀。地高天北極。事往水東流。雲出便行雨。霜飛那待秋。儒衣元自薄。早去不堪留。</text>
<text>失道自堪笑。一生歧路中。只緣迷不遠。未至哭途窮。尼父戒欲速。斯言今謂陳。早行還落後。深愧遅明人。</text>
<text>嗟嗟玉樹倒詞林。詩酒當年託契深。豈倚少年仍得疾。却因多慮故傷心。未還郭璞夢中筆。謾指王忳腰下金。同是天涯不重見。鴒原落照恨沉沉。</text>
<text>年年此夜幾篇詩。風露凄迷透薄衣。已分勞生長作客。每逢佳節倍思歸。浮雲礙月底心性。美酒盈樽無是非。想得故山秋正熟。兒孫笑語侍庭闈。</text>
<text>勢利從來道易窮。淡交誰復有初終。一時模楷懷春叟。千首文章憶拙翁。寂寂門庭非舊日。茫茫天地又秋風。箇中鄭子最年少。此恨知公與我同。</text>
<text>妙齡同牓又同僚。世務東西歲月遙。戰藝棘闈成一夢。卜隣松逕阻相邀。雲山十載供高卧。風雨五更迷早朝。料得英雄今古意。到頭遺恨在漁樵。</text>
<text>千年文物舊松都。此日弓招起碩儒。白髮郞官今更少。先生且莫染髭須。</text>
<text>日飮黃封醉似泥。時時騎馬欲雞棲。世無韓子爭臣論。誰見溫公諫院題。</text>
<text>候吏河頭艤畫船。故人門外敞離筵。應同剖竹二千石。肯愧取禾三百廛。地接江淮饒景槩。望傾廊廟佇才賢。親交輦下多相憶。莫忘時時寄酒錢。</text>
<text>因今乘馹去。憶昔棄繻來。爲報郵亭吏。書生豈小哉。三藏䭾經去。吾今送曆來。授時幷布敎。王事更欽哉。</text>
<text>擬尋藏窖鹿。恐類守株人。郵吏應相恠。憑欄一笑新。</text>
<text>人心如其面。此言傳自古。見面不見心。不如不廻顧。</text>
<text>身世悠悠入倚樓。此樓更在國西頭。請看客裏光陰疾。樓下長江衮衮流。</text>
<text>倐爾十年別。飄然萬里行。聊將新曆日。遠寄故人情。</text>
<text>三間白屋野雲莊。一夢黃粱政事堂。壯志豈能隨手縮。高名終不與身藏。栽松歲久陰初合。種稻田腴穟更長。畎畒忘君非我輩。杖藜頻上後山岡。</text>
<text>君今忽遠適。我亦慣僑居。宦路多離別。人情足毀譽。官淸須薄俸。親老要安書。敢望留軒盖。深慙滯里閭。</text>
<text>游宦皇都幾見春。歲時常憶北堂親。可憐此夕燈前影。正是當年闕下身。草閣應同黃閣貴。錦衣爭似綵衣新。明朝五十行知命。莫作東西南北人。</text>
<text>去年此日在皇州。袍笏隨班拜冕旒。覲省桑鄕殊寂寞。北堂椒酒又何憂。</text>
<text>五十而知命。今年感聖言。區區爭尺寸。役役度晨昏。祗是爲身計。何曾報國恩。從玆不稱夭。萬事付山尊。</text>
<text>五十而無聞。今年愧聖言。文章眞手拙。利欲竟心昏。竊位頻霑祿。渾家謾被恩。後生誠可畏。肯伴擧匏尊。</text>
<text>新年風雪斷人來。三日山扉掩不開。臘酒浮蛆春滿室。綵衣堂上獻深杯。</text>
<text>此行眞欲賦歸來。便好茅堂勝處開。半斷樹根仍作枕。曲防溪水爲流杯。</text>
<text>百年心事一扁舟。自笑歸來已白頭。猶有皇朝玉堂夢。不知身在荻花洲。</text>
<text>歲晚江山復舊遊。從今直欲理漁舟。先生比我年顏少。努力匡時到白頭。</text>
<text>提擧先生義最高。不將門戶闘奢豪。料應移病年來數。詩酒從來懶笏袍。</text>
<text>行看流水卧看雲。得句時時獨憶君。出處從來偶然爾。爭敎移勒北山文。</text>
<text>內相榮無比。高堂喜莫涯 。山村人事絶。應恠賀書遅。</text>
<text>西游十載不還鄕。忽入薇垣姓字香。玉詔頒恩來絶城。綵衣稱壽上高堂。</text>
<text>慈親八十始來歸。定省晨昏志莫違。夢裏紅塵吹白髮。稼亭南畔有漁磯。</text>
<text>爲緣淸讌作新亭。鳳舞龍蟠抱地形。山近烟嵐濃似幄。簷虛花卉疊成屛。從今勝集傳松麓。自昔高懷在菊庭。世事紛紛當掩耳。客來痛飮不須醒。</text>
<text>曾見東君卷旆廻。却留妖艶滿園開。宦途誰是看花伴。縱使招呼不肯來。</text>
<text>尋花痛飮戴花廻。爲是今年不再開。科得殘紅應滿地。豈容俗子扣門來。</text>
<text>井底微陽廻。枝間花意動。瓊苞不易坼。霜蘂已堪弄。的皪早偸春。輕盈巧耐凍。性鍾氷雪淸。境絶輪蹄閧。頗訝玉皇居。時令月姊從。芳心趁臘開。皓態出天縱。小杏視兒孫。蟠桃爲伯仲。故譏松得封。應鄙橘包貢。月上影彌踈。雪低枝自重。那容粉蝶媒。未見黃鶯哢。本在衆芳先。宜無妖艶諷。和鉛畫莫當。綴席飮堪痛。節物似西蜀。風光想南雍。宛逢姑射姿。怳結巫山夢。誰自嶺頭移。幸玆園裏種。吳姬競學粧。越使遠飛鞚。旣費神功多。敢將凡卉共。脩竹謾成龍。孤桐空遅鳳。淸香度淺溪。秀色明寒洞。欲盡寫幽奇。方知筆塡瓮。</text>
<text>自笑豈宜紆紫綬。人譏又欲選靑錢。先生當日獨知我。每憶相尋到海邊。</text>
<text>百年事業短檠燈。任重掄才愧不勝。却羡先生忘世味。尋僧日日學三乘。</text>
<text>官班過望心常愧。計活如初老更貧。安得飄然拂衣去。溪山勝處伴高人。</text>
<text>官大貧如舊。身忙老已侵。何時對山坐。欵欵細論心。</text>
<text>天寒破驛少人烟。下馬昏昏睡馬韉。夜半酒醒仍夢覺。宦情離思共悠然。</text>
<text>廻首松都已杳然。萱堂更在海南邊。吾生屢度慈悲嶺。此去還非少壯年。絶頂僧房埋積雪。荒林驛舍鎖寒烟。題詩欲寄諸心友。凍筆如錐不着牋。</text>
<text>重來轉覺舊游稀。九陌塵埃易滿衣。虛淨堂前數株栢。歲寒忙待主人歸。</text>
<text>世事看來眼冷。年光變處顏緇。爲破貪嗔癡戒。未成歸去來辭。</text>
<text>宦游又到帝王都。薄俸官閑酒可沽。正是故山秋不熟。啼飢時復念妻孥。</text>
<text>游宦皇都意未闌。滿天風雪到燕山。請君且勉三冬學。他日功名不放閑。</text>
<text>城南池館卽仙家。滿意靑山滿眼花。恨我未能陪杖屨。紅塵白髮走京華。</text>
<text>去國遲遲又此時。先生何惜送行詩。應嫌老簿渾閑事。薄宦東西慣別離。</text>
<text>提擧先生義更高。新詩往往帶雄豪。也應對酒團圞語。笑殺朝天雪滿袍。</text>
<text>世間誰似麴生眞。曾遣渠來慰我貧。醉裏怱怱未暇謝。旅窓空夢瓮頭春。</text>
<text>十五年前淸禁游。一時文會最風流。醉狂漸减知無奈。况在他鄕易白頭。</text>
<text>東來言語豈皆眞。不覺今朝一笑新。後進決無如仲氏。何人奪職與何人。</text>
<text>國若起公多所賴。公如當國亦應勞。草庭花發樽如海。滿座賓朋笑語高。</text>
<text>恨不相邀到錦筵。此心耿耿有蒼天。星山風俗年來惡。政似龔黃却拂然。</text>
<text>吾生豈意辦文筵。暗裏安排有老天。世事邇來尤可厭。只思相對醉陶然。</text>
<text>胄庠文物盛唐虞。有子爭敎守海隅。聞說先生朝北闕。可令豚犬執鞭無。</text>
<text>重到皇城又見春。紅塵依舊鬢絲新。翻雲覆雨何時歇。勢利如今更誤人。</text>
<text>高堂九十親無恙。故國三千路已賖。按轡又窮閩粤遠。驛程無處不飛花。</text>
<text>一身存沒寄安危。此日那堪爲國悲。紀德異時窮竹帛。質疑無處覓蓍龜。勤勤濟物閑中藥。往往驚人醉裏詩。恨不壽公留數歲。三韓會有太平期。</text>
<text>有恩未報可無嫌。道似先生尙典籤。看取英雄古今事。不如松菊醉陶潛。</text>
<text>九陌紅塵午日烘。閉門看畫意無窮。何時着我孤舟去。獨釣江天暮雪中。</text>
<text>十年儲有道。兩界會相關。出納當須吝。收藏本自艱。智生朱墨外。計在白黃間。言利非吾事。躬耕憶故山。</text>
<text>紅腐相因日。淸廉並進時。吏無爭鼠耗。帝亦念民飢。河溢公田沒。陽驕農事遅。弘羊死已久。天意杳難知。</text>
<text>年過五十可知非。尙爾馳名何大癡。了了聡明隨日减。凉凉行止與時違。人譏鼻赤因耽酒。自識髯霜豈爲詩。更是家貧親亦老。百般心計不如歸。</text>
<text>喬木東韓有世臣。年來不慗嘆何頻。竹軒風月三千首。鐵卷山河五百春。自是銛鋒能挫物。不妨偉量解容人。燕臺聞訃已成哭。此日題詩恨轉新。</text>
<text>禮義門中詩酒塲。黑頭功業笑馮唐。不知造物將何意。人不如公老更強。</text>
<text>騎虎方知却下難。吟詩驢背苦求官。恠哉造物多機變。暗裏敎人倒屨冠。</text>
<text>經濟隨時有易難。人心只願作高官。如今自揣眞無用。悔不當時早掛冠。</text>
<text>語涉荒唐頗不經。細觀寧昧此心靈。莊周未必非胡蝶。夢覺殘燈入夜靑。</text>
<text>金君自少號通經。筆力年來似巨靈。好折燕山一枝桂。莫嫌鬂未十分靑。</text>
<text>銀杯施與雨花天。藏在龍宮定不遷。還我木瓢眞率好。任他金椀富豪全。淸貧更覺心如水。爛醉何妨面洒泉。唯有詩魔推不去。感時懷古苦相緣。</text>
<text>相國知名早。夫人配德光。死生皆有命。富貴更堪傷。丹旐春風拂。香匳曉月歲。恩封自天子。赤縣遠流芳。</text>
<text>忽然相會見天眞。一話前游酒一廵。着眼江山隨處好。關心世事幾番新。白頭萬里還鄕日。紅粉三行滿座春。莫笑稼亭偏老拙。從來不解使錢神。</text>
<text>螗欲捕蟬寧顧後。鷹如逐雀要當前。一聲師子百獸廢。社鼠城狐尤可憐。</text>
<text>海上靑山小草堂。豈期同擧菊花觴。白頭猶未成歸計。宦路逢人感嘆長。</text>
<text>秋盡荒林不見花。忽驚車騎到山家。須知喝道殺風景。竹外柴門小逕斜。喜見門生有探花。公來此日共還家。白醪黃菊崇文洞。不覺僛僛舞袖斜。</text>
<text>任隨責重慙尸祿。身與心閑慕隱居。安得南游携數客。海邊佳處結茅廬。</text>
<text>扶餘四詠四方傳。訪古應須棹酒船。不負松亭居士約。更邀林邑使君賢。傍江臺館開圖畫。入夜魚龍舞管絃。農月縱無腰笏令。廻橈豈敢小留連。</text>
<text>驛名不合作桃源。破屋荒林不記門。過客乞靈楓岳去。可能分福與黎元。</text>
<text>去歲中秋漢陽府。孤斟獨詠正無聊。每嫌馬上逢佳節。共識人間有此宵。露濕衣巾寒縮縮。風吹鬂髮白蕭蕭。明年見月還相憶。路指關東山水遙。</text>
<text>覆轍誰能後戒前。泰封遺跡舊山川。勸王遠狩非良策。只爲姦臣不畏天。</text>
<text>背山官舍畫屛前。跬步登臨百里川。置酒更逢賢太守。勝遊佳節正秋天。</text>
<text>山圍古縣增秋氣。風打踈林助雨聲。夜半夢驚仍不寐。計程纔過鐵原京。</text>
<text>秋入金城錦不如。千崖萬樹得霜初。林間老屋流亡外。山上磽田賦稅餘。莫厭使華紛傳遽。惟嫌吏弊巧侵漁。閑遊似我猶相擾。深愧淵明獨愛廬。</text>
<text>路過通溝境漸奇。任敎羸馬故遅遅。人行嶺上步虛處。雲在山腰行雨時。自愧老來還試險。却從閑裏更思危。王尊忠國王祥孝。只解尋幽也大癡。</text>
<text>欃天雪色放神光。天子年年爲降香。一望平生心已了。不須深處坐繩床。</text>
<text>玆山恠恠復奇奇。愁殺詩人與畫師。更欲登臨最高處。噬臍脚力未衰時。</text>
<text>曉霧難分跬步前。日高淸朗謝龍天。雲連山遠西南北。雪立峯攢萬二千。一見便知眞面目。多生應結好因緣。晚來更向蓮房宿。溪水松風捴說禪。</text>
<text>絶嶺橫空鴈過難。嶺頭廻首一長歎。從敎雲霧埋楓岳。我已登臨恣意看。</text>
<text>往來二度宿通溝。不獨民勞客亦羞。唯有主人言可喜。近山禾稼勝前秋。</text>
<text>田薄何曾入勢家。西成今歲氣尤和。地偏過客應來少。山好居人却厭多。北嶺重關牢鐵鎖。南江一帶漾靑羅。丁寧遺戶且安業。聖德如今海不波。</text>
<text>此州風物冠東州。一道山川欲盡頭。自古民心思樂土。鐵關雖鎖豈能留。</text>
<text>獸窮則搏更猖狂。可歎開門納虎狼。腰下金符亦安用。險關只合一夫當。</text>
<text>國本無人賊有心。關門直下幾千尋。縱然漂杵燕歧血。竟使良民怨至今。</text>
<text>誰令變起不虞中。拊髀橋前往事空。宇內已瞻新化日。海隅猶有古淳風。仙遊處處同玄圃。俗尙家家事梵雄。須信民躋仁壽域。太平天子厭興戎。</text>
<text>萬頃蒼波一葉舟。好風吹我到瀛洲。傍人莫恠怱怱過。骨未仙時不敢留。</text>
<text>百頃湖心孤嶼靑。詩人增損作新亭。重來載酒須千斛。不待風吹骨已醒。</text>
<text>瘦馬羸童路更長。孤村破驛正荒凉。若爲富庶關東路。每遇奇觀醉一塲。</text>
<text>關東到處是方瀛。海上秋山列錦屛。此是神仙舊遊地。扁舟緩緩傍長汀。</text>
<text>貴人堂上已登瀛。羅綺香熏孔雀屛。瘦馬書生多好事。攀緣疊嶂與廻汀。</text>
<text>勝景安能集大成。此湖應似伯夷淸。水涵天宇澄心碧。山倚秋空刮眼明。如見雲間絳節影。時聞月下玉簫聲。丹書斲了還依舊。羞對仙蹤說世情。</text>
<text>縣官銜必勸農兼。田野多荒口不添。郭外靑山如欲訴。客來故故入前簷。</text>
<text>白頭報國日猶長。喜及身閑訪衆香。因過關東探勝景。道邊黃菊近重陽。</text>
<text>城接山村事事幽。峯巒邐迤樹林脩。路窮更傍千尋海。軒逈如登百尺樓。卯簿吏閑常早散。星軺驛急未曾休。考雖下下庸何害。撫字心勞一道州。</text>
<text>安相情懷黃鶴月。李生行止白鷗波。重來此地誠難必。空聽關東一曲歌。</text>
<text>道傍奇絶石爲臺。過客何甞特地來。喜我閑遊登覽久。主人况復勸深杯。</text>
<text>李君起廢事超前。敗瓦書存天慶年。棟宇已同全盛日。閭閻還有太平烟。滿簾秋氣山圍屋。隔岸濤聲浪接天。寄語新除賢太守。隱之何害酌貪泉。</text>
<text>老我才踈偶在前。先生氣銳更芳年。國恩未報深如海。世味先知淡似烟。夢裏寒松叢石路。詩中細雨菊花天。幾廻遇勝苦相待。明日分程向酒泉。</text>
<text>絶景由來下筆難。或因未暇卸征鞍。此亭不在寒松下。自是無人着眼看。</text>
<text>亭外峯巒擁縣門。檻前洲渚抱漁村。碧波可染衰髯白。淸景能醫病眼昏。三島茫茫天共遠。百川浩浩海幷呑。若爲對此忘機坐。不校人間有達尊。</text>
<text>懶踵金鋪畫戟門。閑尋翠竹白沙村。東溟浪靜天逾碧。西塞山高日易昏。偶作勝遊殊可喜。欲談時事却成呑。古來觀海難爲水。井底何人妄自尊。</text>
<text>我行佳節更豐年。醉倒臨瀛別洞天。山自北來靑未了。海爲東極浩無邊。鏡湖載酒搖明月。石竈煎茶颺紫烟。但自不逢苛政虎。州民元是一羣仙。</text>
<text>意專尋勝景。早出故城門。仙去松亭廢。山藏石竈存。人情有今古。物像自朝昏。不是曾來此。聞言謂不根。</text>
<text>來擁紅旗返火城。使華遊賞稱人情。自甘野服偏蕭散。猶喜詩編及老成。夏永倚風攀檻立。夜深乘月信舟行。安能擅此湖中景。狂客狂名繼四明。</text>
<text>爲尋佳景度危峯。海闊天長眼界空。心與勝遊常不足。詩當絶景却難工。臺臨出日扶桑曉。寺在廻巖古木風。想見夜深僧入定。龍王來看佛燈紅。</text>
<text>愛竹何須問徑圍。此君稱謂未應非。招提翠密不知處。唯見斜陽僧獨歸。</text>
<text>巖底成潭是大川。巖頭直下視茫然。州人欲取潭心月。知有淳風不變遷。</text>
<text>江上靑山山下村。太平烟火不關門。居民豈識江山好。早起營生直到昏。</text>
<text>十里人家挾一灘。往來橫木渡狂瀾。宦途失脚危於此。有足何曾却立看。</text>
<text>渠家姊妹有娥眉。夜績辛勤作嫁衣。愛汝生來無念慮。披簑橫笛任牛歸。</text>
<text>相思寧復勉加飧。婦餉夫耕了世間。以色事人多見棄。顏華一去不曾還。</text>
<text>長江如練寫秋空。俯瞰吟詩日已紅。但道游魚淸可數。區區屈指與癡同。</text>
<text>官舍僧房纔隔壁。砌花窓竹共成叢。上樓無偶聊相喚。非爲顚師有道風。</text>
<text>馬首關東路欲窮。奇觀過眼旋成空。一燈古館連江雨。九月荒城落木風。寂寞舊交聞笛裏。蹉咜世事倚樓中。幾人塵土懷淸賞。魚在深池鶴在籠。</text>
<text>日上扶桑照兩間。一邊星斗尙闌干。風磨雨洗毫端淨。霧散雲收眼界寬。自笑世情思測海。仍敎學術解觀瀾。紛紛南北多星使。莫作尋常傳舍看。</text>
<text>訪古秋風馬首東。喜看欝欝蔭亭松。幾年心爲尋眞切。千里糧因問道舂。厄絶斧斤經漢魏。材堪廊廟擬夔龍。倚欄不覺沉吟久。拙筆難形萬一容。</text>
<text>江上人家竹外村。奇觀左右儘逢原。重游白髮驚親友。數點靑山隔故園。城控滄溟風頗惡。地連暘谷氣常溫。偶題詩句宜塗抹。豈要流傳衆口喧。</text>
<text>此亭光價倍於前。詩老命名延祐年。典簿獨游人不識。不慚操筆答雲烟。</text>
<text>足迹平生萍共浮。夢中時復倚樓頭。題橋一去三千里。佩印重來二十秋。松似郊迎皆偃盖。水堪漁隱有輕舟。他年儻遂東山志。好在紅粧淚莫流。</text>
<text>敢將晝錦託歐陽。縱得歸來去又忙。蜀郡前驅看負弩。會稽除道哂腰章。北軒天闊滄溟黑。西嶺秋深草樹黃。休向離亭先洒淚。感時懷舊已無腸。</text>
<text>田腴地利帶魚塩。只恐臨民頗不廉。古館何人能起廢。腐椽殘瓦落前簷。</text>
<text>國無新法撓茶塩。更遣才能按且廉。民病如今在何處。沉吟落照入虗簷。</text>
<text>鳳來何必九成音。龍化還勝點鐵金。春筍無端穿壁去。短墻南北剩分陰。</text>
<text>薄宦非吾志。閑居在晚年。對山忘歲月。栽竹引風烟。淸露蹲鴟圃。黃雲沒鶴田。愧予名所誤。鞍馬到華顚。</text>
<text>白頭驚會面。靑眼早忘年。世事東流水。親朋四散烟。卜隣應有地。歸老尙無田。每憶松巒下。相尋發酒顚。</text>
<text>花開花落鬢絲加。百歲春光一鳥過。此日此軒還寂寞。滿園踈木夕陽多。</text>
<text>星山形勝定飛來。山滿高樓水遶臺。喬木舊廬懷世德。落霞孤愧凡才。官閑不害紅裙醉。賦足何愁白紙催。更擬百花軒裏宿。一簾香霧錦成堆。</text>
<text>事過是非方有定。時來品物各流形。今人不賦緇衣什。還使今人說草亭。</text>
<text>挑燈擬話當年意。照鏡俱非昔日形。道枉且嫌東道冷。明春特地訪江亭。</text>
<text>天道循環曾不息。人心機變亦無形。北堂萱草南江月。高卧乾坤一稼亭。</text>
<text>竹嶺東南第二程。要衝何日斷人行。已嫌上下爭科歛。更怯朝昏管送迎。過客毋輕生喜怒。遺民儻幸見昇平。欲留詩句還愁絶。古館頹簷夕照明。</text>
<text>半百光陰寄旅亭。還家鬢髮里閭驚。又因訪古關東路。仍得尋詩海上城。山好有時成小駐。年豐到處喜相迎。壁間名字休磨去。認取吾儕事筆耕。</text>
<text>蕭條小縣似郵亭。壁上看詩喜且驚。路險何曾邀使節。人閑更覺遠州城。當門老樹知誰種。捲箔靑山不待迎。已厭問津思卜築。世無沮溺耦而耕。</text>
<text>四塞路幽險。高車豈肯來。屋依喬木老。軒傍好山開。樂藉殘紅粉。賓階點綠苔。興闌無秀句。不是乏詩材。</text>
<text>勝游無險易。偶向錦溪來。𣂈确行方盡。紆餘望忽開。雨聲深巷樹。山影滿庭苔。敎養是誰責。地靈生異材。</text>
<text>與時興廢見民情。古縣重來忽眼明。已變草萊爲黍稷。更敎荊棘化軒楹。敢期有客賡詩句。却喜無人識姓名。奉國持家只如此。窮鄕何害出公卿。</text>
<text>曾誨螟蛉在泮宮。閑居猶欲振儒風。要談六籍排邪說。吾道寧專筆硯功。</text>
<text>十里靑山一畒宮。侁侁童冠舞雩風。卜鄰甚欲論吾道。尸素年來愧食功。</text>
<text>宦路幾千里。交情三十秋。相逢知不遠。俱在海南頭。</text>
<text>高絶曾聞海岸山。偸閑得得恣登攀。人從天降梯千尺。僧與雲分屋半間。禪寂固知猶見縛。世緣那得敢相關。翠微何日容吾住。竹杖芒鞋日往還。</text>
<text>尋山本不爲尋仙。千里游觀豈偶然。浩劫因緣歸內院。上方世界控諸天。鶴來曾構岩頭閣。龍去猶存石眼泉。深愧香山白居士。未能結社已華顚。</text>
<text>對山不浪出。採藥偶忘還。甚欲題凡鳥。草堂猶未關。</text>
<text>爲訪名山此地過。江橋分路入烟霞。歸來歇馬竹林下。一樹山茶猶未花。</text>
<text>春到靑丘日欲中。勝遊要及未農功。爲尋海上蓬萊境。因訪人間覩史宮。危構簷牙磨北斗。法音鐸舌語東風。更思杖屨窮幽絶。滿壑烟霞路易窮。</text>
<text>身閑勝景恣游尋。只恨無人可說心。豈料普光精舍裏。挑燈共聽坦師琴。</text>
<text>偶向狀元坊裏行。舊居斜日入前楹。每魁塲屋群龍闘。獨步才名一鶚橫。厭世公曾歸碧落。卜鄰吾欲斸黃精。地靈人傑言堪信。看取公卿衮衮生。</text>
<text>幾度思君欲遠尋。相逢却未細論心。年來厭聽人間事。洗耳須憑月下琴。</text>
<text>夢想南游自昔年。登臨萬慮散如烟。幾番過客隨風絮。百歲浮生赴海川。兜率山光淸可挹。蓬萊雲氣遠相連。欲留詩句吟還苦。莫比騎驢孟浩然。</text>
<text>滿頰春光滿鬢霜。風流晚歲似張蒼。世間那得先生樂。更有靑山繞盡堂。</text>
<text>猗猗高節傲風霜。枝葉扶踈刻水蒼。墨戱敢煩揮妙手。稼亭中作此君堂。</text>
<text>亭好那容俗客過。風軒四面滿池荷。重游要趁花時節。醉聽靑娥一曲歌。</text>
<text>小齋新構寂無隣。淨几明窓絶點塵。茶椀莫敎纖手捧。堂中自有白衣眞。</text>
<text>崖頭紫石疊成臺。海色天光萬里開。策馬忩忩看不足。扁舟載酒要重來。</text>
<text>淺山屛擁梵王宮。山外人家聽暮鍾。到此自然心境靜。不須辛苦住高峯。</text>
<text>狀元崔李才名大。界首全羅氣象雄。過客休誇金紫貴。公卿多出一鄕中。</text>
<text>典薄先生成酒癖。訥齋相國號詩雄。靑春白日完山道。萬事都休一笑中。</text>
<text>失馬已曾知禍福。瞻烏未可辨雌雄。詩壇張相能居右。酒聖李生時復中。</text>
<text>遊遍名山尙慊然。却來京浦久留連。雲遮古寺尋僧路。風阻長江送客船。草屋雞栖眞可陋。島夷鼠竄亦堪憐。紫汀花發無多日。盡舸紅粧逐少年。</text>
<text>休官却易卜居難。我縱歸來尙未安。誰似先生擅山水。更無俗事敢相干。</text>
<text>我行眞是作閑游。遇水逢山輒少留。津吏不知投紱客。靑衫白板候沙頭。</text>
<text>我欲卜居滄海濱。漁村到處盡堪憐。此家有酒仍多竹。題壁何須問主人。</text>
<text>十載風塵夢釣舟。此身今在白鷗洲。但將細馬馱紅粉。安用元戎擁碧油。撲地閭閻無虐政。傍江亭榭足高游。題詩盡是同年客。千首曾輕萬戶侯。</text>
<text>重來烏得獨無情。當日佳人白髮生。怨淚滴殘將繼血。離歌凄斷不成聲。關山鞍馬何曾歇。花月樓臺捴有名。從此丹陽添樂府。新詞一曲倚淸平。</text>
<text>客路春風醉不歸。笙歌緩緩夜遅遅。竹西樓逈月參差。行樂雅宜無事地。尋芳却恨未開時。他年誰折狀元枝。</text>
<text>鐵騎排江岸。紅旗出郭門。遨頭來此送賓軒。賓從亦何繁。水色搖歌扇。花香撲酒尊。但無過客閙晨昏。淳朴好山村。</text>
<text>是處花多少。君家酒有無。人間紅紫已難留。曾見襯庭隅。世事將頭白。餘生業舌柔。携壺日日渡溪流。藜杖不須扶。</text>
<text>有客登仙閣。何人棹酒船。宦遊不覺到天邊。江路草芊芊。極浦低紅日。孤村起碧烟。離情詩思共悠然。歲月似奔川。</text>
<text>自昔聞浮海。吾今信望洋。有時風靜鏡磨光。一色際窮蒼。絶島知誰到。孤帆爲底忙。從敎日本是殊方。三萬里農桑。</text>
<text>寶靨明珠顆。銖衣霧縠紋。白蓮嘉瑞豈虛言。時有異香聞。客枕涼如水。禪燈耿破昬。誰言儒釋不同論。到此任朝曛。</text>
<text>山雨花浮水。江晴月滿汀。古人詩眼此爲亭。誰敢換新銘。去國心猶赤。憂時鬂尙靑。漁歌政欲共君聽。驚起翠毛零。</text>
<text>地勝仙遊密。雲開世路通。依俙羅代兩仙翁。曾見畫圖中。舞月婆娑白。簪花爛熳紅。欲尋遺迹杳難窮。須喚半帆風。</text>
<text>玉葉收銀漢。氷輪溢桂華。高峯礙月故峨峨。不待影欹斜。逸興逢淸夜。高吟愧落霞。恒娥竊藥不歸家。風露濕纖阿。</text>
<text>古木多寒籟。虗簷剩晚涼。秋聲無處不鳴商。况是客程佳節過重陽。詩壁籠紗碧。歌筵舞袖香。官奴已老尙新粧。幾見使君遺臭與流芳。</text>
<text>詹農祥之晨正兮。嚶九扈其和鳴。躬錢鎛以俱往兮。日與雞而俱興。甘雨至而及時兮。嘉苗起而懷新。乃芟蕪而立良兮。寧塗潦之勞吾身。竢堅實以一飽兮。猶有虞於乾溢。庶徵時而不忒兮。始不負其勤力。黍稌坌其登塲兮。信秋成之可樂。必勞勩而後得兮。可一日之不作。余昔偃於田廬兮。樂與苦其相參。何釋耒而紆緩兮。視力田而有慚。齒髮颯其衰莫兮。盖欲歸而無所。子方興而致用兮。遽遐思於農畒。屹環堵之危亭兮。期作勞以自營。奉菽水而怡顏兮。或高廩之可盈。彼老農之爲智兮。非聖人之不如也。念民事之艱難兮。不敢怠而逸居也。又爲之歌曰。東海之壖。子所田兮。出作入息。樂有年兮。非帝之力。孰我安兮。彼君子兮。不素餐兮。</text>
<text>東方有一士。客養千金軀。束帶候鳴雞。出則陪文輿。代耕本非望。蹔與園田踈。園田日夢想。投冠旋舊丘。興言在玆春。新疇復應畬。田父有好懷。過門更相呼。披草共來往。履歷周故居。悠悠待秋稼。時還讀我書。雖未量歲功。棲遅固多娛。此事眞復樂。此語眞不虗。餞送傾皇朝。歸子念前塗。前塗當幾許。直至東海隅。古時功名士。事事在中都。遙遙沮溺心。君情定何如。</text>
<text>下武維聖元。思文溥漸被。宅燕土芒芒。海外同文軌。棫樸枝芃芃。行葦葉泥泥。菁莪盛辟廱。芹藻彌泮水。藹藹多吉人。共惟君子使。信彼三韓山。宛在滄溟沚。畇畇陽坡田。廼場廼彊理。中田有新亭。簷宇翼如跂。其居何人斯。有美譽髦士。士也東方英。考盤衡門裏。家世好稼穡。代食維寶此。請學匪其功。素餐是所耻。力民務昬作。黽勉畏從仕。帝曰咨臣工。干旄擧鄕里。賓興歌鹿鳴。飮餞鴨江涘。奔然來上國。折風弁有頗。川陸阻且長。行邁日靡靡。南宮士如林。三捷獻長技。射策揚天休。穿楊反四矢。聞望冠黃甲。龍光動丹扆。從祿毗玉堂。靖恭閱國史。載離幾寒暑。悠悠憶桑梓。婦兮賦釆綠。母也嗟陟屺。徂東拜省郞。錦衣爛玼玼。言秣果下駒。還車載行李。有暳列宿光。煌煌照東鄙。維彼九都人。瞻言佇相俟。於焉暫逍遙。畫諾聊與爾。王猶固允塞。訏謀成亹亹。退公思明農。民勞曷其已。三復七月篇。永言衣食始。方春靈雨零。夙駕催擧趾。楚茨斯載芟。大田有良耟。嘉種得黃茂。耰播亦勤止。厭厭實含活。綿綿或耘耔。野餉載筐筥。左右甞旨否。於皇新畬間。終善無遠邇。有稻有來牟。有秬有穈芑。有瓜有菽荏。有穜有穋䄫。有黍方與與。有稷又薿薿。懞幪旣堅好。栗栗少糠秕。秋穫庤錢鏄。薄言往觀視。或積若丘崇。或密若擳比。築塲納千廂。開室儲億秭。炮羔御賓客。釃酒衎祖妣。張仲齊孝友。吉甫同燕喜。所願屢豊年。多受上帝祉。父母壽而康。黃髮更兒齒。勉勉佛仔肩。一方是綱紀。率時海隅氓。世奉明天子。</text>
<text>羲仲賓出日。平秩東作事。李君朝鮮人。稼亭名有自。敦本崇禮敎。有年可立致。負耒非無心。乘桴或有志。</text>
<text>畫省郞官鬂髮靑。歸來學稼葺新亭。玉堂視草曾頒燭。綠野耘苗尙帶經。日出扶桑烟漠漠。春生孤島水冷冷。拂衣便欲從君逝。白帽風流謁管寧。</text>
<text>使君結屋傍西疇。冠盖時從野老遊。暘谷官因東作重。神農書自遠方收。桑麻地燠民時早。稉稻秋香海島幽。鳳閣故人天上望。三韓蒼翠隔神州。</text>
<text>三韓雲麓好歸田。員外新亭納海天。北省難留靑瑣客。東人爭迓綠江船。花開百濟春山裏。雞唱扶桑曉日邊。報國但知農務急。還鄕始覺歲華遷。盡鋤蔓草脩塲圃。多種良苗備粥饘。射鴈偶陪王子出。跨牛仍學牧童鞭。桑陰負耒衣沾雨。松外憑闌帽拂烟。長恐園林鶗鴂至。不妨窓戶桔槔懸。兒孫喜向三冬學。婦女能歌七月篇。露冷芙蓉懷上苑。雲黃𥝧稏慶豐年。時時欵客開家釀。歲歲輸官割俸錢。却笑蘇秦無二頃。貂裘塵土朔風前。</text>
<text>三韓山下黃金產。五色雲中瑞錦窠。好是秋來粳稻熟。安時應有吉祥歌。</text>
<text>春風臺榭飛紅雪。夜雨陂塘生綠波。讀罷賢良方正策。逢人又說力田科。</text>
<text>白馬金鞍紫玉珂。春來亭上是行窩。國人共說新員外。學得中原語較多。</text>
<text>重戴當年蘇骨多。國王何日賜韓娥。春風馬上閒來往。學唱天山踏踏歌。</text>
<text>底是京城離別後。更無一字問如何。故人天上相從處。不及當年一半多。</text>
<text>三韓山前春草綠。柘枝連村桑滿谷。大牛飯罷礪雙角。小犢跳梁野如鹿。夜來東原雨新足。九扈向人催布穀。歸佐明王理藩服。土膏初起如雪沃。淺種深耕貴勻熟。豈獨勤身化成俗。要使扶餘皆菽粟。新亭翼翼滄海濱。手持酒肉親撫循。鳴竽擊鼓更吹豳。大田多黍高過人。車載輦負聲轔轔。甌婁汙邪錯雜陳。露處有積居有囷。欝金煮酒旨且醇。葵羹香飰調酸辛。句驪唱歌田畯神。我有炰炙供嘉賓。醉來欹帽更迭舞。韓娥拍手山月吐。</text>
<text>天官初候景。稅野待新晴。海上人耕早。雪中春草生。荷鋤忘吏役。掩戶愛香淸。還省京華日。朝服祀蒼精。</text>
<text>同年方貴顯。常懷隱者情。時從粉省出。自尋黃鳥耕。春陽初泛野。小雨逈遮城。想子還釋耒。芳尊誰與傾。</text>
<text>我家楊廣道。釋耒仕王京。挾策西游去。久住鳳皇城。大君懷遠臣。令臣官玉署。內省聊淹留。還思故鄕去。雞林分省治。拜詔作新郞。田園應不遠。乘暇日旁皇。靑山環館舍。淥水界溝塍。我宇多隣並。耕耘殊未能。牽牛耕麥隴。穫刈敢妨功。佃夫勤已久。登塲我稼同。束髮讀經史。入仕習華言。耕鑿思帝力。新亭立高原。蘭省多花卉。叢叢香色殊。那知新亭下。飮食多所需。播種效古書。閒田日以墾。鳴珂趨省府。從容敢忘本。</text>
<text>朝馬年年響佩珂。歸畊故里樂如何。扶桑日近收成早。鴨綠江深灌漑多。翠釜香粳瓊作粒。錦囊春繭雪生波。郞官署在新亭側。釋耒無妨日一過。</text>
<text>平湖兩岸草靑靑。白鳥波頭忽眼明。日暮東風吹雨過。新詩恰向此間成。</text>
<text>朝曦灧灧潑淸江。晚雨纖纖灑古矼。多謝天公將厚意。更敎明月到船窓。</text>
<text>一段風流畫未成。桃花錦浪棹歌聲。不須更向江湖老。三日舟行也稱情。</text>
<text>風吹柳絮樸衣香。立馬溪橋得小涼。日永桑村蠶婦老。雨晴蒲港燕雛翔。林明猶喜餘花在。山好不知歸路長。千古三峯應笑我。了無佳句可誇張。</text>
<text>驅馬悠悠渡小溪。斜陽古碣草萋萋。山村四月行人少。深樹黃鸝自在啼。</text>
<text>天地生成豈有私。不遺巨細與妍蚩。早梅遲杏君休怪。秋菊春蘭自有時。</text>
<text>蕭條門巷少來人。盡日牀龜獨自親。窓下藥爐勤著火。案頭書帙漫生塵。誰憐壯歲常多病。尙戀微官只爲貧。尊酒龍山負高會。西風廻首一悲辛。</text>
<text>拙子關門苦畏人。靜中還喜少交親。未辭白日趨官府。却惜靑衫化路塵。頗學長卿常避事。只輸顏子早安貧。起予今得先生語。勤御甘肥斥苦辛。</text>
<text>蕭史吹笙天上去。白雲空鎖秦城。春風廻首涕縱橫。至今明月夕。猶想鳳凰鳴。聚散誠知皆有數。奈何懷抱難平。人生此別最關情。夜闌聞玉笛。渾是斷腸聲。</text>
<text>花時風雨政如讎。枝上將稀地上稠。客子少思唯管睡。午窓却得惜花愁。</text>
<text>赴郡光榮重。渾家喜氣新。行陪堂上母。去作幕中賓。萊服方添彩。潘輿不動塵。參謀休更道。草檄想如神。聖善三遷敎。平反一笑春。予生早孤苦。萬事總酸辛。扇枕憐吾子。升堂愧古人。臨分數行淚。不獨爲情親。</text>
<text>詩書一室少人聲。風雨雙扉盡日扃。鬱鬱孤懷誰與展。倚牀聊復數窓櫺。</text>
<text>焚香閉閤有餘淸。園樹颼飀送雨聲。寄語綠蓑西塞客。不妨來此聽啼鶯。</text>
<text>金銀佛寺側城闉。千古鳴鐘不失晨。誰道令人發深省。祗能喚起利名人。</text>
<text>霜寒屋壁候蟲鳴。風緊庭柯亂葉聲。病客逢秋已多感。更堪落日送君行。</text>
<text>竹長居洞有長禪。高峻門風似太顚。參軍若要安心法。得入何煩侍者邊。</text>
<text>淸時結束赴天京。颯沓弓刀萬里程。知子不慙題柱處。窮通何更問君平。</text>
<text>立馬相看暗斷魂。良辰錦里忍離群。𪚥山問我君須道。四壁風生討古文。</text>
<text>十年京洛共遊歡。今日河梁別更難。獵獵秋風吹破帽。凄凄朝雨濕征鞍。樹疏野店投人宿。山好溪途立馬看。莫向南州苦留滯。倚閭慈母眼長寒。</text>
<text>每到君家樂思多。耽歡不覺舞傞傞。添杯莫惜囊金盡。無奈流光冉冉何。</text>
<text>兒童曾過錦江城。江上靑山似畫成。前日繁華猶在眼。而今凋弊可傷情。豈同酷吏施苛政。應見逃民返舊耕。飢渴由來易飮食。知君此去藹佳聲。</text>
<text>塊處依依類楚囚。賸將心事更添愁。傍花行樂雖堪廢。束帶趨朝詎可休。得馬愧居張籍後。作詩先被晉公求。聖門也有乘肥者。款段還嗤馬少游。</text>
<text>一年十病九因酒。十日都無一首詩。偶到草堂豪氣發。薔薇花下墨淋漓。</text>
<text>壯歲歸田計已成。肯將華髮老浮名。早知古縣山多秀。今卜幽廬境更淸。滿圃菜花春事過。傍簷松樹晚涼生。一時物望歸安石。還恐逍遙未稱情。</text>
<text>林下茅齋十肘餘。林間煙雨正蕭疏。心無外慕身安樂。掃地焚香讀佛書。</text>
<text>頭上黃塵萬丈餘。百年人事鬢毛疏。東華待漏應多慮。未博西軒睡枕書。</text>
<text>尹君學不廢三餘。更覺朱門跡自疏。時議謾評潘岳媚。後賢方識子雲書。</text>
<text>詩顚草聖外無餘。自笑平生與世疏。竹弟縱能從我老。錢兄還有絶交書。</text>
<text>午窓一枕黑甜餘。寂寂風簾日影疏。爲問客從何處至。絹裙驚見數行書。</text>
<text>春酒春幡似去年。廚人早起語燈前。此時無客同情話。感節思親一泫然。</text>
<text>里閈相從已十年。幾將尊酒重留連。秋宵待月登樓上。春雨看花到水邊。未信交情甘似醴。却嗟人事散如煙。忽然今夕知何夕。燈下相看賦一篇。</text>
<text>寒山元是老居士。拾得曾爲佛長子。被髮佯狂作童稚。翩翩來往天台寺。四海無人得相識。祗對靑山啓皓齒。胸襟皎潔何所似。秋月碧潭元不異。至今人恨豐千舌。矯首空瞻岩竇裏。</text>
<text>俗子紛紛不暫聞。晨興車馬九街塵。泠官似我誰相念。謙德如君亦可親。一見已爲靑眼顧。淡交安有白頭新。祗慙野外無供給。乘興何嫌杖屨頻。</text>
<text>早修天爵樂閒身。死厭馳名拜路塵。去國士衡長作客。登樓王粲正思親。秋風浙浙黃花老。世事悠悠白髮新。尊酒論文更何日。異鄕相見恐難頻。</text>
<text>風雨關山六尺身。久騎羸馬帝京塵。功名未遂頭先老。編簡唯知手自親。賓館酒杯貧裏少。故園松菊夢中新。君知別後愁無限。千里音書莫憚頻。</text>
<text>便民共喜十八事。紀曆奚論千百年。應爲時無可陳策。豈緣省費罷求賢。</text>
<text>數聲淸蹕響空山。一朶紅雲咫尺間。望見天顏知有喜。瑤池風日馬蹄間。</text>
<text>豹榜龍門有盛名。祗今功業邁群英。詩家爭誦披蓑句。天陛方聞曳履聲。手草五題摛麗藻。身兼兩制荷殊榮。退朝翰苑金蓮煥。入直綸闈玉漏淸。早向門墻相接跡。仰看霄漢獨含情。空聞有客傳河尹。自愧無人薦禰衡。久在寢園供魯簿。遠隨行輦過秦城。匣中寶劍虛長夜。窓下陳編誤半生。好是靑雲動高興。端知白日照微誠。賴君才士辭巖穴。獨忘窮途阮步兵。</text>
<text>我聞瞿曇去父子。寂寞孤居雪山裏。君何擾擾背師馳。若校蚩氓無髮耳。</text>
<text>弧失四方志。肯守一龕燈。遊意正浩蕩。從之我不能。</text>
<text>寂寞書齋久下帷。功名不恨十年遲。固知鐵硯不可廢。未必吾窮政坐詩。</text>
<text>年來野性仍成癖。日午柴扉尙不開。自笑閒人有忙事。時從君簏借書來。</text>
<text>春陰漠漠暗簾帷。百和香消晝自遲。庭樹鳴禽有幽韻。郞官危坐得新詩。</text>
<text>客子少思唯管睡。燈花何喜也能開。小齋夜雨薔薇發。道士淸晨載酒來。</text>
<text>晨行瀋陽市。寓目空自潛。車馬何紛紛。黃塵暗鄽闤。嗟爾屠販子。汲汲塵埃間。胡爲百年內。未有一日閒。我本東海人。幽棲在靑山。一昨落世網。萬里常間關。祗今客窓夢。柹栗紅斕斑。奚暇嘆爾輩。自合汗我顏。</text>
<text>結髮讀書史。頗亦知義理。本欲行吾道。初非利吾己。旣知行或使。何害援而止。悠悠無與言。默默空在此。豈是少年日。便欲歸田里。顧乏適時用。尸素深自恥。緬懷古之人。稷契而已矣。</text>
<text>秋氣日已嚴。衆草慙衰歇。遊子苦思歸。日月多如髮。世情未易測。公論難輕發。當喜斷經過。矧肯事干謁。閉門無所爲。焚香至日沒。此懷誰與論。浩歌對明月。</text>
<text>明月流中天。晃朗無纖陰。幽人喜無寐。兀坐到夜深。夜深群動息。浩然萬里心。比隣有遠客。席月鳴瑤琴。初彈紫芝曲。漸變操南音。聞之三歎息。和以梁甫吟。徘徊月漸側。悲風生遠林。將子且止之。毋使我霑襟。</text>
<text>佳節途中過。淸歡夢裏頻。遙知對尊酒。應說遠遊人。</text>
<text>造物巧相戲。圖前却步頻。始爲題柱客。終作負羈人。</text>
<text>不覺年華盡。空驚日曆頻。那堪異鄕路。更送故鄕人。</text>
<text>酒盡歌聲苦。臨分握手頻。何時風雨夜。相對兩閑人。</text>
<text>關山風雪裏。鞍馬路岐中。行役半天下。歸期近海東。無人容我拙。非子與誰同。傾蓋歡如舊。彈冠喜不窮。</text>
<text>酒醒夢覺夜寒生。世故關心政不平。却羡兒童少情思。齁齁鼻息到天明。</text>
<text>奔走雖非爲此身。儒衣還愧路岐塵。遙知吾黨燒香會。醉後題詩少一人。</text>
<text>村舍絶低小。廚煙還繚繞。據牀不得眠。坐待東方曉。</text>
<text>黑雲起南山。東風吹作兩。著物不聞聲。曉窓還媚嫵。</text>
<text>雨中春睡罷。起坐還多感。殘雲無思極。低傍南窓暗。</text>
<text>遇景眞似畫。得詩淸絶塵。喜來發大笑。驚倒四隣人。</text>
<text>里巷樂新年。壺觴會甥姪。誰念倦游人。天涯經此日。</text>
<text>雨後百物變。客愁隨眼新。宦游有何樂。歸期當及春。</text>
<text>苟合旣非意。欲行先自愁。今宵得佳夢。我馬且徐驅。</text>
<text>出處士所重。久速非苟然。同寮莫怪我。無補苦留連。</text>
<text>談笑非人間。風流是天上。春來頻入夢。夢罷還惆悵。</text>
<text>潔身亦細事。大義不可諼。勿謂一命士。未足慰黎元。</text>
<text>露下井梧葉。風高庭樹枝。已堪悲歲暮。況復憶君時。蛩韻喧秋屋。螢光鬧夜帷。沈吟不能寐。兩鬢欲成絲。</text>
<text>芸臺有仙李。蕭灑若瓊枝。不見已多日。相思無斷時。幽蘭生廢徑。病葉下空帷。會面應非遠。牀頭結網絲。</text>
<text>上林風雨養花天。嫚綠妖紅鬧眼前。愛爾芳叢先自秀。動人穠艶政相鮮。空濛十里凝香霧。遠近千層生紫煙。不費栽培遍堪賞。區區未要鶴林仙。</text>
<text>鳳城春色瀲瑤觴。文士詩僧集畫堂。深院煖煙花睡重。細簾晴晝燕飛忙。談餘簷月向人白。醉後溪風吹面涼。自笑西征成底事。獨聆黃鳥囀垂楊。</text>
<text>我愛黃金菊。凌寒有光輝。獨立晚更好。孰謂孤芳微。風霜雖凜冽。亦不畏其威。足以制頹齡。匪獨救我飢。</text>
<text>結廬在澗曲。地僻必茫然。山光滿席上。澗水鳴窓前。高歌紫芝曲。靜撫朱絲絃。門無車馬至。此樂可終年。</text>
<text>宦途風味薄於紗。回羡幽居景致嘉。靑草池邊茅屋小。開軒終日看荷花。</text>
<text>春風年少貌如花。爭把黃金送酒家。自笑書生無伎倆。祗知僧院索芽茶。</text>
<text>千佛名經世未多。東塗西抹意殊嘉。九重知己從他有。蓆帽離身亦可誇。</text>
<text>大學三年別故鄕。龍門一旦姓名香。溟州父老應相望。何日高堂獻壽觴。</text>
<text>衣錦還鄕馬似飛。故園花木政芬菲。定應太守來相賀。不比何蕃歲一歸。</text>
<text>君家兄弟一鄕豪。更覺先生致最高。不用文章追鮑謝。要須功業慕蕭曹。</text>
<text>病起無心對酒罍。爲君今日倒深杯。菊花似要重來約。低在墻除年不開。</text>
<text>有錢且莫對空罍。無事須當數擧杯。佳節屢從愁裏過。好花多値病中開。</text>
<text>爲僧難忍雪山苦。作吏還同楚國囚。爭似上人無住著。壯年天下得巡遊。</text>
<text>運永般柴無外事。一生隨分且騰騰。迺知行脚自有得。却勝南窓打睡僧。</text>
<text>眞隱先生意未知。求仙却老欲奚爲。縱能得享五百歲。會見銅駝益自悲。</text>
<text>世故紛紛不自容。人間無處吐長虹。料應仙府多淸曠。要遣詩翁著此中。</text>
<text>天地於人豈有私。有生必死固其宜。神仙安有長生術。却笑留侯老更癡。</text>
<text>梅花粲粲照春陰。殘雪疏籬一逕深。長笑先生事鞍馬。白頭未識靜中心。</text>
<text>翰林豪氣浩難收。湖海元龍百尺樓。我欲隨君遊上國。安能鬱鬱在荒陬。</text>
<text>仙女千年兩臉紅。人間俯仰鬢如蓬。弈棋欲賭長生術。惆悵相看是畫中。</text>
<text>少日遊天京。結交皆豪英。虛名簸人口。壯志自可驚。見知韓太尉。竊比蘇潁濱。那知事大謬。東歸受艱辛。閉門無車馬。寒燈照疏屋。自聞君欲行。頻夢燕山綠。山城春事遲。二月猶氷雪。遙想黃金臺。正是花時節。此行喜有餘。浮面氣可掬。安得萬里風。先子騎鴻鵠。</text>
<text>渾家喜氣動比隣。一代風流表搢紳。犀帶傳從賢座主。霞觴稱壽大夫人。</text>
<text>吾君特選主司公。未信求賢意不豐。過眼曾無日五色。誰言頭腦大冬烘。</text>
<text>妾年十五嬌且癡。見人惜別常發嗤。豈知吾生有此恨。靑鬢一夜垂霜絲。愛君無術可得留。滿懷都是風雲期。男兒功名當有日。女子盛麗能幾時。呑聲敢怨別離苦。靜思悔不相逢遲。歸程已過康城縣。抱琴久立南江湄。恨妾不似江上雁。相思萬里飛相隨。狀頭粧鏡且不照。那堪更著宴時衣。愁來唯欲徑就睡。夢中一笑携手歸。天涯魂夢不識路。人生何以慰相思。</text>
<text>山中春風若相期。山下人家花滿籬。風煙十里畫不如。壺中景物何足奇。溪童賖酒解醉客。客去誰復攢其眉。門外沙河也不遠。黃昏燈火映羅帷。花間明月對歌人。共嗅淸香聞竹枝。請君莫羡楊州鶴。此樂與彼誰增虧。</text>
<text>昨夜香閨見玉蓮。飄颻巾帔若神仙。擬將歌舞重留連。舊恨新愁濃似酒。相逢卽別奈何天。知心唯有使君賢。</text>
<text>莫笑先生酷愛蓮。此花風韻屬詩仙。那堪風雨竟連連。曲渚方塘添晚景。紅粧翠蓋媚秋天。巢龜眞箇過吾賢。</text>
<text>萬事隨時各有宜。仕齊操瑟豈非癡。平生恥與噲等伍。後世必有楊雄知。刻鵠不成猶有類。屠龍雖妙竟何施。如今更信儒冠誤。不忍乘酣發我詩。</text>
<text>雞林多俊士。御史最爲魁。負屩遊京輦。飄纓入憲臺。三年思覲省。千里賦歸來。始自乘槎去。終能衣錦廻。懽心寧可旣。笑口數相開。葭管催佳節。椒花映壽杯。悅親情懇到。留客舞徘徊。盛事誠堪記。高風未易陪。料應書國史。不用賦南陔。</text>
<text>移舟逢急雨。倚棹望歸雲。海闊疑無地。山明喜有村。</text>
<text>風靜長江綠潑油。征帆一一集潮頭。篙師放火鳴鼉鼓。知是東南賈客舟。</text>
<text>白髮漁翁竹一竿。扁舟終日戰風瀾。渠心只愛魚呑餌。爭信旁觀膽亦寒。</text>
<text>靑山似畫滿蓬窓。細雨如絲灑石矼。已是夜闌淸不寐。舟人更唱禮成江。</text>
<text>江上女兒嬌且間。賽神簫鼓響空山。日沈却怪歸來晚。家在靑林晻靄間。</text>
<text>十日秋霖江面肥。殘雲更作雨霏霏。夜來樓下濤聲壯。淸曉人家水半扉。</text>
<text>憶昔塵中管送迎。每從簷隙候陰晴。幸今江館身無事。未厭兼旬聽雨聲。</text>
<text>先王晚歲厭塵寰。玉輦時時到碧瀾。廻首舊遊渾似夢。傷心獨對奉慈巒。</text>
<text>性海僧房江水邊。讀書臺觀故依然。重來此地自多感。碌碌無成二十年。</text>
<text>江村秋後轉多蠅。對案時時食不能。早晚雨晴天氣好。飄然一棹過昌陵。</text>
<text>江風吹雨晚來晴。江雁離群半夜鳴。惆悵抱琴人不見。滿樓秋月爲誰明。</text>
<text>夢回簷月報新晴。怪殺隣雞不肯鳴。被冷燈殘深院靜。披衣起坐到天明。</text>
<text>極目丘園隔。回頭歲月侵。關山千里夢。風雨五更心。處世身如寄。居官力不任。攻愁無過酒。擧酒莫停斟。</text>
<text>郡城南畔水明沙。乘興其如薄暮何。昨夜西風吹葉盡。隔林山石見參差。</text>
<text>尊酒相逢地。秋風欲盡頭。江山淸似畫。光景疾如流。吾意何由滿。君行不少留。斜陽照執袂。共倚大和樓。</text>
<text>愧無仁政及於民。拄笏西山爽氣新。早晚乞身田舍去。一蓑煙雨釣江濱。</text>
<text>平生魂夢橘洲間。汨沒塵埃愧滿顏。莫道謫來無所得。馬蹄到處好湖山。</text>
<text>西省當年第一人。南歸五過海濱春。從敎爭席樵夫下。猶是先王侍從臣。</text>
<text>四望昏昏海氣蒸。北來山勢欲崚增。鶴城地瘴何煩問。臘月初旬始見氷。</text>
<text>別來日月似飛梭。奈此浮生亦有涯。未信囚人常夢赦。寒窓夢斷不歸家。</text>
<text>敢嫌簿領困書生。最怕塵埃管送迎。却羡吾兄邑無事。齁齁鼻息到天明。</text>
<text>孤城四面水洄洄。月冷霜淸曉角哀。獨有梅花如慰客。竹間璀璨數枝開。</text>
<text>落魄江南泥酒杯。畫樓鐘動夢初回。無端後夜霜風冷。却恐梅花未盡開。</text>
<text>綠水明如染。靑山翠作堆。春風疑是渡江來。裛裛野梅開。月白開雲浦。天晴望海臺。何時腰鼓殷千雷。同把故人杯。</text>
<text>竄逐南荒久未歸。故園花木又芬菲。回頭却羡江城雁。萬里嗷嗷政北飛。</text>
<text>丹檻臨官道。蒼波隔寺門。喧闐車騎送歸軒。歌吹日來繁。細雨花生樹。春風酒滿尊。古今離恨月黃昏。漁唱起前村。</text>
<text>閣外臨江寺。門前渡海船。千年遺怨柳堤邊。芳草綠芊芊。畫棟輝朝日。朱欄泛暮煙。遊人登覽意茫然。滿眼好山川。</text>
<text>驟雨驅春去。群花掃地無。東君疑是此間留。紅白滿山隅。隔水歌聲遠。連船酒味柔。誰言太守不風流。醉倩翠蛾扶。</text>
<text>絶壁凌晴漢。高臺控太洋。遙看水色接天光。百里共蒼蒼。石室知秋早。松扉報曉忙。幽人呼客瞰東方。紅日上扶桑。</text>
<text>疊石欹秋岸。叢篁臥晚汀。舟人云是碧波亭。碑壞已無銘。雨過沙痕白。煙消水色靑。當時歌調不堪聽。倚棹涕空零。</text>
<text>松嶺丹靑色。苔嵒繪綉紋。白衣遺像兀無言。靈感謾前聞。泛壑風聲壯。連空海氣昏。悠悠心事共誰論。搔首日西曛。</text>
<text>映島雲光煖。連江水脈通。人言昔日處容翁。生長碧波中。草帶羅裙綠。花留醉面紅。佯狂玩世意無窮。恒舞度春風。</text>
<text>天近明河影。峯高隱月華。扶筇遠上碧嵯峨。細路入雲斜。古樹含秋色。空巖拂晚霞。深林知有梵王家。鐘鼓隔山阿。</text>
<text>鞍馬悤悤閱數州。夕陽携手更登樓。謫來未厭湖山好。事去空驚歲月遒。半壁殘燈孤館夜。傍簷疏樹故園秋。欲知別後相思意。天際長江衮衮流。</text>
<text>江上千峯秀。村西一逕微。野人穿竹語。遊騎映花歸。放曠耽嘉景。徜徉到落暉。機心久已息。鷗鳥不驚飛。</text>
<text>萬事吾衰矣。此行天使之。江山固淸絶。花木政光輝。美景嫌詩拙。殊方發興奇。野昏棲鳥定。立馬澹忘歸。</text>
<text>飄零千里客。蕭索數家村。夢斷無由續。心寒尙未溫。滯留驚節物。陶寫賴琴尊。但得身能健。悠悠不足論。</text>
<text>萬事皆吾取。蒼天寧匪仁。所嗟晚學道。尙自未安貧。齊瑟徒云妙。殷盤却笑陳。出奇猶可試。豈是不知人。</text>
<text>當年京國醉春風。回首南雲憶晦翁。今日翁歸吾遠謫。人生社燕與秋鴻。</text>
<text>吾黨無情李仲權。二年不一問南遷。平生怨恨憑誰說。千里煩君子細傳。</text>
<text>造物困人非一端。自憐憔悴鏡中顏。緘書欲報吾家事。辛苦知君不忍看。</text>
<text>五更燈影照殘粧。欲話別離先斷腸。落月半庭推戶出。杏花疏影滿衣裳。</text>
<text>憶昨逍遙錦帳風。君王殿後百花紅。如今憔悴那堪說。獨對寒庭菊數叢。</text>
<text>天涯逐客遇秋風。望斷飛雲雙淚紅。昨夜南窓得佳夢。松山數朶直叢叢。</text>
<text>官舍依梅塢。民居傍水湄。淳風猶衮衮。生物擧煕煕。看客皆携酒。爲儒總喜詩。心憐仙境好。莫遣俗人知。雲水千年地。煙花二月時。郊遊無檢束。村老亦追隨。野曠天容肅。江晴日色遲。酒闌還有興。削樹徧題詩。蘇嘏知何往。東崖有故居。如聞騎白鹿。本自陋金魚。遺跡千年後。浮生一夢餘。偶來多感慨。欲去更躊躇。</text>
<text>落日逢僧話。春郊信馬行。煙消村巷永。風軟海波平。老樹依巖立。長松擁道迎。荒臺漫無址。猶說海雲名。</text>
<text>當日洪平甫。波瀾起筆端。高才不遇世。晚歲此爲官。憔悴身仍病。吟哦興未闌。壁間無一字。豈爲和詩難。</text>
<text>暫過淸明節。閒憑積翠軒。地嚴森畫戟。山靜衞朱門。風細竹陰合。雨晴花氣繁。管絃驚宿鳥。落蕊滿金尊。</text>
<text>湯泉傳自昔。浴室至今存。水脈來非遠。槽闌尙帶溫。一年困瘴癘。半日洗囂煩。此樂除曾點。無人可與論。</text>
<text>亦知花島近。胡蝶作團飛。微雨不濡地。暗香行滿衣。小池魚自戲。高樹鳥相依。却喜同遊子。幽期不我違。</text>
<text>周令誰相識。江臺跡已陳。知渠是循吏。說德有遺民。政簡印生綠。宴疏琴羃塵。朱輪久放浪。回首愧斯人。</text>
<text>行行閱數郡。到此意尤長。香稻眞珠顆。芳醪琥珀光。泛舟尋水壑。扶杖上山岡。遠謫吾何恨。玆遊不可忘。</text>
<text>過雨霏霏濕江樹。薄雲洩洩凝晴光。黃山江深不可渡。回望百里雲茫茫。江頭女兒美無度。臨流欲濟行彷徨。鳴鳩乳燕春日暮。落花飛絮春風香。招招舟子來何所。掛帆却下魚山莊。問之與我同去路。遂與共坐船中央。也知羅敷自有夫。怪底笑語何輕狂。藐然不顧黃金贈。目送江岸雙鴛鴦。君乎艤舟我豈留。我友政待黃茅岡。</text>
<text>宦情羈思共悠悠。千里江山欲暮秋。逐客登樓增感慨。眼中歸路指尙州。</text>
<text>水原太守極風流。尊酒時時說朴侯。浮石同遊有成約。使君能得到興州。</text>
<text>淡月疏星畫角哀。荒橋立馬苦徘徊。心知此去渾無戀。首爲何人却重回。</text>
<text>旅館荒涼一事無。小窓終日學僧趺。流光冄冄欺遊子。世故紛紛困腐儒。誰見仙人曾化鶴。自知老馬反爲駒。從君結屋淸江上。晚歲鷗盟豈可渝。</text>
<text>地僻秋將盡。山寒菊未花。病知詩愈苦。貧覺酒難賖。野路天容大。村墟日脚斜。客懷無以遣。薄暮過田家。</text>
<text>死憐梅蕊委泥沙。風雨漫山可奈何。縱有淸香誰見賞。競栽桃李日來多。</text>
<text>一釣誰能連六鼇。神山忽裂散仙都。祗應片石隨波末。便是危峯插海隅。日暮潮來形轉小。雨餘雲卷勢還孤。丹靑不待營丘筆。自作長江絶境圖。</text>
<text>千里身仍竄。今年數更奇。飄零何所托。形影只相持。儒術將安用。空言竟莫施。自多爲世笑。又不喜人規。直道連三黜。餘生遇百罹。親朋無遠信。羈旅少相知。好事逢吾舅。淸談卽我師。風襟自有契。來往亦無期。座上尊常滿。燈前席更移。覓歡心衮衮。省事樂煕煕。草木浮和氣。溪山有令姿。聯鑣村巷遠。把酒水亭卑。却伴漁樵老。閒追射獵兒。感懷歌政洌。覽物淚空垂。憶昔同山簡。方冬醉習池。笙歌淸讌後。燈火夜歸時。聚散還疑夢。悲歡只有詩。蹉跎猶可慰。矍鑠未全衰。</text>
<text>明月當歌席。香風泛畫堂。佳人笑整越羅裳。脈脈斷人腸。夜靜絃聲急。天寒燭影長。酒闌携手起彷徨。一曲滿庭芳。</text>
<text>世事若春夢。浮生如電光。夢中苦說夢。一笑烘中堂。</text>
<text>久別悠悠恨轉生。新詩藹藹眼還明。豈知鄕曲爲人笑。幸有兒童慰我情。好把詩書窮道學。莫將詞賦占時名。目前豚犬成何事。願勿他年似乃兄。</text>
<text>酒困詩愁不自由。預憂雙鬢日摧頹。從來却老非難事。海上仙人寄藥來。</text>
<text>千里行人至。疏籬喜鵲鳴。生還渾似夢。相對可無情。坐久燈花路。更深樹影平。不眠看月色。時復下階行。</text>
<text>路入西南興更長。此間山水似吾鄕。擧頭羞見黃崖嶺。鞍馬風沙爲底忙。</text>
<text>虛簷雨過晚涼侵。小院人稀一室深。壯歲誰憐名未立。他鄕只有病相尋。紛紛憂患傷豪氣。了了文章見苦心。自笑平生迂且拙。許身妄欲比南金。病起馮顚雪欲侵。拋書兀坐意殊深。流光冉冉不我與。舊事茫茫 一作悠悠 何處尋。故國江山千里夢。宦途塵土十年心。相如政有長門賦。一字須知直萬金。</text>
<text>雲裏高人碧眼明。草堂相對話幽情。邇來阻雨經過少。始覺胸中鄙吝生。</text>
<text>簷雨三旬暗。庭梧一葉零。如何今夕響。不似別宵聽。亂滴侵書幌。新涼入畫屛。知君淸不寐。幽興在巖扃。病骨占陰雨。窮居數晦明。土花登古壁。雲葉覆層城。愁緖風中纛。羈蹤水上萍。平生江海志。且復客神京。</text>
<text>聞名久恨論交晚。與語誠知所學高。戲把丹靑追顧陸。肯將功業慕蕭曹。家徒四壁心無累。袖有千篇氣自豪。安得淸談一陶寫。免敎相憶首空搔。</text>
<text>有礎孔碩。惟楹之適。礎居下而謙謙。楹處高而赫赫。楹迺語礎曰。若之爲用。旣卑且阨。性何堅頑。容何岑寂。安土而重遷。韜光而晦跡。厥德非常。厥名屢易。從矩從規。爲礩爲磶。身之潤也。必借德於陰機。質之硬也。幸連支於氣核。何不被鍊于補天之手。彰爾五色。獲登于舞獸之庭。應其拊擊。關或與乎和鈞。輝或騰乎韞璧。或碣若碑。勒功銘德。又有硯而磨者。端溪之紫。歌其爛者。南山之白。被叱於道士之術。支機於天女之織。噫。此類之寔繁。名千古而歙赩。以若所爲之卑汙。寧免吾之峻責。於是礎迺頫伏而復于楹曰。子之堂堂。所立卓爾。疇類侁侁。不偏不倚。孰爲之綱。孰爲之紀。孰爲之基。孰爲之址。非吾則腐。非吾則靡。阿房之失火也。吾獨存焉。藺氏之謀壁也。吾不比焉。視子之爲。何陋且鄙。上承棟樑則以阿。外被丹雘則以侈。而況子之朋類。無可儀刑。或封于秦。或夢于丁。或煤于墨。或燎于庭。何屑屑其不憚。賊其性而殘其形。子幸而爲大用。更何校於擧筳。宜功我而德我。扶帝宅於千齡。適有匠石聞而議之曰。謙能受益。高必易危。彼楹之寄。惟礎是資。錄礎名於上面。且以楹而次之。迺贊曰。礎乎礎乎。磐然而安。磐然而安。安其如磐。王室之賴。帝王之完。礎乎礎乎。楹胡敢謾。</text>
<text>文愼之孫。貞烈之子。作亭于居第之東。將以擬陟岵陟屺。迺扁曰思。而居而止。心則有所深取。且不言其所以。客有詰之者曰。斯亭之眺望也。如此其遐且廣也。盍用聚遠之意。以標以榜。豁我襟靈。散我鬱怏。使心澄然。勿迷勿罔。何思之爲。以搖以蕩。宜取長而舍短。毋擧直以錯枉也。又有從而和之者。軒眉擧目。四顧盤桓。怡然樂喟然歎曰。快哉亭乎。都邑園林之內。軒楹几席之間。而有如此遐觀也。彼蒼然而翼衞者。非所謂扶蘇之屈盤乎。彼昂然而奔趨者。非所謂進鳳之孱顏乎。天磨兮峭屹。逍遙兮巑岏。龍首兮突起。蜈山兮回環。隱隱若舫舟而進者。雲橋列柱之端也。渺渺如鋪練而淨者。沙川晴瀾之灣也。又有城而若頭者。山而三角者。嶽而紺者白者。巖而鼓者戟者。騖騖然纍纍然。類聚彙征。而爭共揖于是亭也。且其四時變態。品物流形。茫茫堪輿。錯綜從衡。凡有形氣而感吾性情者。蓋不可遽數而指名也。區區之思之爲扁。雖說之巧而孰聽。於是主人整襟肅容。若將奉事尊長之爲者而潸然曰。客之歉吾扁也。然則然矣。然吾之所以然者。蓋亦有所然爾。因擧手而噓噫曰。彼何山兮。大德之山。穹窿起復。如往而還。雲煙晻晻。松柏攢攢。吾考若妣。壽藏所安。吾之居是亭也。僾然如見其容止。肅然如承其指使。體不敢肆。言不敢易。飮不敢醉。食不敢旨。睦親姻不敢棄。敬賓客不敢戲。窮不敢屈己。達不敢肆志。吾之身。吾父母之所賜也。何嘗忽於造次。自吾之季若昆曁後之子若孫。思吾所以名亭之義。世守而不諼焉。則可謂無忝爾家門也。吾扁之意止此。幸子無以爲言。客憮然曰。美哉言乎。凡爲人子之職者。登是亭而無赧色。則吾國庶乎其國矣。因綴之辭。以自警飭。</text>
<text>行歌滄浪水。恥憩惡木陰。擧世不知故。何人能刺今。時命難可常。功名亦何益。若爲安此心。困眠且飢喫。</text>
<text>無心作兔窟。觸事畏蠅樊。徒勞事鉛槧。未足興家門。歸來歎無魚。禍福從失馬。安貧無所爲。退食便淸坐。</text>
<text>可惜吾無翁。孤墳白楊風。亦喜吾有父。皤然益齊公。睦族同欣戚。與人無莫適。仁恩河海深。欲報愧涓滴。</text>
<text>有物在重淵。凡鱗難竝比。何嘗點其額。亦不赬厥尾。晦養安所安。無心就劉纍。動也苟失時。鱣鯨因螻蟻。</text>
<text>周公坐待朝。文王不遑食。何嘗樂宴安。凜乎存戒飭。反復踐中行。孜孜盡心力。大業竟無愆。休光垂罔極。</text>
<text>神物登穹蒼。風雷相蕩薄。豈能安泥蟠。頭角隘寥廓。變化難窺覷。晦明而潤涸。疇能相攀援。德澤推廣慱。</text>
<text>尺蠖緣孤叢。迺上上盡頭。欲下却不得。多見不自由。始焉苟如此。小止無悔尤。物微有所感。欲進還退休。</text>
<text>行莫近蠱窠。驚蟄卽有蝮。居莫近鳥巢。啄啐則有鵩。苟不愼其微。終然肆爾毒。斯言君莫輕。我迺黃金玉。</text>
<text>居卑急於進。所與亦匪人。若跣不視地。行險幾危身。河流當前急。欲渡須問津。小安且勿躁。勇往恐淪湮。</text>
<text>將行有河海。將涉無舟航。要見我所思。欲往還彷徨。才非傳說楫。世運亦未昌。潛光且竢命。妄動遭禍殃。</text>
<text>吾知過不及。其失則爲同。不及猶可勉。過必隳其功。存心須慮善。開口或興戎。要當不遠復。何至哭途窮。</text>
<text>竱也觀風去。令人不覺嘻。衣無慈母線。袖有老夫詩。聖主知名日。男兒勵節時。往哉小無怠。世道使人迷。</text>
<text>雲松何蒼蒼。家在山之阿。於焉守幽獨。覽物悲年華。嚶嚶聽春鳥。又復見秋禾。豈我事高潔。人自無相過。</text>
<text>嫣然草中花。灼灼紅映綠。黃蜂來何方。歌詠慰幽獨。翩翩有珍禽。剝啄韻枯木。事無關我心。足以娛耳目。</text>
<text>自我來山中。事事漸疏略。不見我所思。蒭蕘相唯諾。田疇事方急。亦未共醻酢。去矣勿違時。吾當成獨酌。</text>
<text>種粟磽磽田。望望待其熟。黃雀不我貸。竟日費驅逐。旣非汝所爲。公然實汝腹。噫汝縱得肥。恐爲鸇所肉。</text>
<text>孤雲本無心。汎汎遊宇宙。無心而白衣。無心而蒼狗。無心而東西。無心而去住。雲我俱無心。相與爲益友。</text>
<text>舊山煙蘿中。三椽有老屋。故人昨寄信。當歸盈一掬。微官不放歸。歸計徒自熟。愁來鳴玉琴。霜風生古木。</text>
<text>山村信荒僻。人境隔林坰。木腐亦生蘖。松肪多化苓。行蝸頭角露。鬪雀羽毛零。老蔓斜纏石。遊絲向入冥。梯危通紫翠。筧遠引淸泠。村覡譯神語。野髡誇佛靈。菰蒲新薦白。䄶櫛輭芻靑。楓癭劚爲器。橡肥收可𩟃。幽蹊橫石角。小渚閃沙星。綠樹團如蓋。靑山擁似屛。秋聲喧蟋蟀。日色耿蜻蜓。薙草索泉脈。結茆隨地形。飯粗稨雜稗。鹽淸蓼和萍。黃犢觸樊圃。翠禽登水亭。山耕唯六甲。戶役至三丁。松稚細龡籟。蘭孤微吐馨。谷虛谹歷歷。林暗燐熒熒。芒屩或爭席。荷衣頻扣扃。陶罌提白釅。柳篚挈紅鯹。近者軍征歇。幾乎世運寧。秦庭安用哭。楚澤不須醒。恩露潤枯朽。妖氛牧晦冥。孤忠懸鳳闕。壯志溢鵬溟。獲覩太平日。祝君千萬齡。</text>
<text>贈君同心結。胎我合歡扇。君心竟不同。好惡干萬變。我歡亦未成。憔悴日夜戀。棄損不怨君。斯人多婉孌。婉孌能幾時。光陰疾於箭。焉知如花人。亦有欺皺面。</text>
<text>但要無心耳。何傷有髮乎。莫言儒斥佛。嘗謂我忘吾。擾擾慕羶蟻。區區呑餌魚。幻生多怪事。轟醉迺良圖。</text>
<text>我惡我之影。我走影亦馳。無我則無影。有我影相隨。有我使無影。有術吾未知。人言若惡影。處陰庶可離。陰亦物之影。人言迺更癡。物我苟有矣。陰影復在玆。無我亦無物。陰影安所施。擧聲我間影。影也無一辭。有如回也愚。默識而深思。凡我所動作。一一皆效爲。唯我頗多言。影也不取斯。影也豈不云。言迺身之危。顧非影效我。我迺影爲師。</text>
<text>聽梵祇林後。還官半月時。山深雲在峽。松老草生枝。勇少伊泥睡。吟長款段疲。此行眞可詑。觸處有新詩。</text>
<text>孤雲事業屬誰家。屈指英才也不多。益老拙翁俱已逝。山川應復蘊精華。</text>
<text>武烈王孫文烈家。鷄林眞骨固無多。故鄕尙在天南角。今幸來遊作使華。</text>
<text>三李蟠根赫葉光。我家兄弟襲餘芳。愧余體短才尤短。恨爾身長壽不長。白髮何忘共姜被。靑燈無復對蘇床。可憐妻子鄕關阻。吾爲存亡倍斷腸。</text>
<text>魚游江海鳥投林。揭厲須當適淺深。拂石坐苔伸脚膝。尋泉掬水洗胸襟。興來畢卓方偸酒。老去昭文不鼓琴。醉擊唾壺眞可笑。凝然默坐有餘音。</text>
<text>松京渺渺道途賖。流落他鄕鬢易華。到處寧無三宿戀。傷時只有五噫歌。回頭往事渾如許。屈指餘生也不多。一寸丹心猶耿耿。亢然淸坐眄庭柯。</text>
<text>霖雨連旬久未炊。門前小麥正離離。待晴欲刈晴還雨。謀飽爲傭飽易飢。</text>
<text>夫死紅軍子戍邊。一身生理正蕭然。插竿冠笠雀登頂。拾穗擔筐蛾撲肩。</text>
<text>小院寥寥樹木靑。幽葩照葉自分明。缺</text>
<text>一雙燕子嬌無語。千點楊花漫不流。缺</text>
<text>古今多少帝王州。合復爲離散復收。天意由來歸有德。地靈安用剩包羞。興輪寺近鍾聲殷。斷石山高劍氣浮。題柱相如非敢效。可云舒嘯仲宣樓。</text>
<text>我家劣能唯簡編。匡時節銊非靑氈。文明日久略戎事。誤恩山重羞蚊肩。禪僧飛鷹已可笑。盲人瞎馬尤堪憐。空餘耿耿寸心赤。籌邊樓高仰前賢。</text>
<text>此樓風景僅瞻前。來往登臨又一年。簾額冷霑銀漢露。琴心暖起玉田煙。淸閒可喜壺中日。隘塞還嫌甕裏天。欲和諸公氷雪句。須將短綆汲深泉。</text>
<text>天地生成品彙煩。誰干洪造檀寒暄。歡情浹洽藏春塢。怒氣陰凝敝日雲。雉蜃鷹鳩猶足怪。龍魚鼠虎豈容言。可憐老木風龡倒。蘿蔦離披失所援。</text>
<text>騁怪馳妖老野狐。那知有手競張狐。威能假虎態羆懾。媚或爲男婦女趨。黃狗蒼鷹眞所忌。烏鷄白馬是何辜。嘗聞汝死必邱首。已見城東官道隅。</text>
<text>冥授晨登群玉峯。海日初上雲錦濃。珊瑚樹老枝葉脫。砥柱湍驚煙霧重。歲月摸糊峴首碣。風霜寂歷峨眉松。莫詠滄浪濁斯濯。休歌粲爛生不逢。老胡曾來獨大叫。仙子已去吾誰從。小立峯頭便上馬。塵卑未合攀高蹤。</text>
<text>千條怪石成奇峯。蒼崖煙霏水墨濃。鯨濤起海雪霜漲。蜃氣浮空樓閣重。摸糊字沒太古碣。癭瘦根蟠何代松。磯邊箬笠坐相揖。月下羽衣招可逢。悵望僊徒已雨散。厭看俗子如雲從。若爲庭前伴鷗鷺。却掃人間塵土蹤。</text>
<text>山窓一夜春夢長。杏花微雨東風香。村南村北布穀嗁。流水活活喧陂塘。老農扣門告春及。耕牛正肥童僕忙。先生無事獨登山。山禽不去鳴其傍。幽花嫣然出紅頰。韶顏亦復送眉睫。稚子牽攀嬌且癡。狂走曲逕擈蝴蝶。邑官憂民徵斂稀。相傳只有勸農牒。</text>
<text>薰風南來麥穟黃。水田千頃雲蒼蒼。耘鋤作隊雁陳白。低仰競進歌聲長。山枝小亭臨大野。一邊淸樾風微涼。先生怡然滿意閒。於此竟日聊徜徉。雖無心交共淸吟。亦有好事來相尋。白頭野老擔美酒。綠骨山人携素琴。一觴一曲愜幽興。相將未覺生夕陰。</text>
<text>老雁初飛霜落寒。小溪水淸楓葉丹。嘉禾登場高過屋。穹窿培塿羅峯巒。山蹊盡日兒童喧。風枝墜實紅團團。先生高趣傲鍾鼎。時得淸興便爲歡。秋來事事俱自得。蔗味佳處誰得識。東籬菊花三兩枝。幽香滿袖廑採摘。携幼入室酒盈樽。頹然一醉山月碧。</text>
<text>穡事方成人力休。官租輸了生理優。東家西舍相勞慰。酒缸魚貫聊淹留。野笛山歌亦可樂。耕夫蕘叟眞良儔。先生平生喜放浪。呼爲孟仲相獻醻。山椒日澹凍雲垂。嚴風龡折枯桑枝。雪花欲作客罷去。閉門還有一段奇。爛燒榾柮茅屋暖。隔窓聞竹尋小詩。</text>
<text>昭陽江草綠如煙。昭陽江水碧於天。情興難容宇宙內。吟哦已入羲皇前。平看大野正如局。遠數靑山頻擧鞭。誰知仲尼歎逝水。競效崔灝吟睛川。去年過此秋颯爾。今年過此春茫然。羅綺香熏琥珀枕。別離聲苦鴛鳶絃。多情自謂少壯日。屈指還驚老成年。江淸安用心渴梅。江流可以寄余懷。繞江睪兮掇瑤草。愛江石兮坐綠苔。牽攀六龍日馭驅。挽到百歲風光廻。酤酒何論十千斗。逢人輒釂三百杯。從此徜徉山水窟。灑然脫落原衢埃。行險須知世道惡。多荒要去心田萊。東山不妨有聲色。首陽何苦守寂寞。主人聽此昭陽行。努刀勞慰昭陽客。</text>
<text>行盡松陰始見村。靑靑宿麥滿平原。海査遠望通銀漢。山木年深問漆園。西麓看雲無所著。東窓嚥日有餘溫。每年此邑心安樂。苦厭陵珍爭訟喧。</text>
<text>觀海來登萬景臺。雲濤煙浪接天來。若將此水變舂酒。何止日傾三百杯。</text>
<text>倚欄東望水浮空。一嘯須知樂在中。濟海誰爲舟楫用。揚帆已有大王風。</text>
<text>沙路漫漫遠竝瀛。雲山漠漠近鋪屛。四僊亭畔訪僊筆。三日浦頭投鷺汀。</text>
<text>菩薩何爲在石間。剩令吾俗費躋攀。雲濤煙浪相舂激。素服華冠豈老殘。寂滅知他無體現。依俙祈自有心看。聲求色見已爲妄。目擊道存尤所難。</text>
<text>登樓覓句興難窮。自愧詩囊久已空。百變興亡餘古木。重來顧眄又春風。莫尋聖窟幽冥裏。休汎僊槎縹緲中。有此高明形勝地。心如澤雉出樊籠。</text>
<text>森巖翠密幾重園。遠訝蒼雲近却非。忽聽鳴鍾知寺在。不妨散策訪僧歸。</text>
<text>巖巖崖石禦奔川。川却爲潭轉淼然。魚得風雷潛變化。人隨歲月幾推遷。</text>
<text>邨舍依山山繞邨。山前小徑接衡門。波鳴石齒江流白。風過桑顚雨氣昏。</text>
<text>此水眞爲惶恐灘。緣橋步步輒生瀾。從敎取次無心過。不用凌兢有意看。</text>
<text>騎驢九陌每嚬眉。常恨緇塵化素衣。爭似江睪午背穩。漫尋邨徑水邊歸。</text>
<text>夫婦辛勤不素飧。餉耕圍坐草萊間。有心秋獲聊相語。欠額年租庶可還。</text>
<text>樓下澄潭浸碧空。觀魚不覺夕陽紅。乍先乍後數難定。爲二爲三言未同。</text>
<text>面壁禪僧參柏樹。登樓客子對花叢。相呼共醉西江月。未要徒揮一塵風。</text>
<text>當時自謂小中華。半月城空鎖晚霞。里有苔碑金佛刹。境連蓬島玉僊家。北川水落灘聲咽。西嶽雲奔雨脚斜。一瞬興亡多少事。憑軒朗詠岸烏紗。</text>
<text>映日飛霞明海島。經冬積雪滿岑樓。缺</text>
<text>吾將濯吾足。滄浪豈肯受吾辱。吾將洗吾耳。潁川豈肯帶吾纍。吾足本跛躄。安坐不出誰削迹。吾耳本聾聵。惡言雖至誰爲怪。無用之用爲大用。深味斯言日三誦。</text>
<text>山本乎止本乎靜。雲可以西可以東。本乎止靜者。有體而附地。可以西東者。無心而隨風。一動一靜。將觀物所性。或靑或白。已纍吾之瞳。閉目默坐入大素。胸襟寥寥如秋空。森然還有雲山態。誰爲詩人誰畫工。畫江之神未易測。詩人所見何能窮。靑山靑靑白雲外。白雲白白靑山中。靑山白雲爲一致。方信胸無九疑峯。</text>
<text>地盡滄溟不復東。南來喜見萬株松。露凝日彩涓涓滴。風作濤聲細細舂。僊迹已陳同卉木。雄姿不俗陋槐龍。倚欄縱有留連意。景勝還疑未肯容。</text>
<text>訪古秋風馬首東。喜看鬱鬱蔭長松。幾年心爲尋眞切。千里糧因問道舂。厄絶斧斤經漢魏。材堪廊廟擬夔龍。倚欄不覺沈吟久。拙筆難成萬一容。</text>
<text>翰林豪氣浩難收。湖海元龍百尺樓。我欲從公遊上國。安能鬱鬱在荒陬。</text>
<text>昔在庚申秋。同登東士榜。又克觀國賓。中朝得偕往。缺</text>
<text>登臨偏憶舊遊時。強答江山更覓詩。國豈無賢戡世亂。酒能撩我感年衰。境淸易使塵蹤絶。席闊何妨舞手垂。點筆謾成春草句。停杯且唱竹枝詞。妓從坐促爲歡密。人與時偕欲去遲。此地高懷眞不世。赤城玄圃未全奇。</text>
<text>何人詩接謝宣城。自覺高遊不世情。美酒若空甁屢臥。澄江如練句還成。得兼康樂登山興。未必知章騎馬行。月白鑑湖餘一曲。休官明日負休明。</text>
<text>泉裝何遽爾。吾謂老彌強。玉樹添風彩。銀鉤照日光。淸新庾開府。終始郭汾陽。偶會還如昨。投壺意自長。</text>
<text>拱北名雖舊。吾王敬命初。氛埃今已掃。雲物正當書。宸極瞻依遠。川原向背虛。斯民知所感。責在一人予。</text>
<text>拱北樓新構。庚申十月初。詩從權贊善。功自尹尙書。古道依紅樹。淸池倒碧虛。留連日將暮。山色政愁予。</text>
<text>鸞輿淸曉動。文物太平初。樓迥瞻天近。詩成奉勅書。山光生悅懌。秋氣集沖虛。他日南巡記。含香亦有予。</text>
<text>此樓幾登陟。臨幸古無初。已用詩爲記。何須史亦書。斷坡當檻豁。疏柳繞簷虛。近侍參非分。躋攀且許予。</text>
<text>金君早志學。讀書蘿蔔山。蘿蔔尙淡薄。菜根誠可餐。立心貴堅固。事無爲之艱。回也居陋巷。不過食一簞。夫子謂賢哉。學至鑽仰間。長源才混混。聖門必觀瀾。中朝高捷科。顯赫躡華班。所進有如此。誰不擊節歎。吾君大書字。九重垂寵頒。銀鉤光星日。千載爲盛觀。臣拜頌至寶。子孫傳所慳。</text>
<text>春閏三月歲辛亥。我王駕行古湍州。大人密輔有深意。暢敍從前堙鬱愁。漢江石壁號險瀆。千年勝蹟至今留。聖祖陳兵亦過此。又是嶽降生韓侯。龍駕浮橋擊玉輅。鳳笙龍管兼棹謳。漢時不獨祀河邊。投謁山陵心所先。耆英文武在從列。朱幩萬馬連錦韉。回車歌吹近郊坰。城中父老來相延。天顏一顧卷翠幕。命開大射登俊賢。駕前虎賁皆少年。張弓發矢百步穿。箇中兩雄金與李。精力拔萃何翩翩。天廏飛龍障玉鞍。輟賜拜受光班聯。冢相感激愛所鍾。遙望近謝淚如泉。腐儒忽億從毅廟。和進淸平擬謫仙。賜馬拜職紫薇郞。今看盛事愧如前。況蒙君恩八兩府。年將七十叨執鞭。冀與同僚報歸美。獻詩鳥付汗靑傳。</text>
<text>危乎高哉。因達之巖水北流。窮源我欲登巖頭。罅吸泉泉激湍。湍流湊壑落雲間。匯爲石湫鉢無底。鉢中盤石作根柢。人言神物之所托。宏蓄淸深瀉石壁。壁立斷崖千仞飛流懸。有如銀漢來靑天。隱空似聽水龍吟。珠舂玉碎颼飀兮萬尋。龍應抱寶潛其淵。陰壑白日常雲煙。嘗聞玉輦此經過。朴人定是考槃阿。至今名字傳不記。二賢緩急說神異。誰云走派背吾邦。百里邅廻西八江。江潮朝時客揖主。北去人物來如古。去亦一時來一時。盛明千載風雲期。</text>
<text>磐石澄潭匯淸流。走波急兮如車下坂頭。噴薄洶湧飛驚湍。色悸怳惚非人間。灣環黤黑萬仞底。沈竿續蔓誰窮柢。巨靈不知向何托。練翻珠舂振峭壁。初聞雨聲長空懸。欻見白虯橫半天。戰戰霹靂兮潺潺如筍吟。香爐勝槩那用尋。人言朴郞死名淵。水風習習常吹煙。驪龍相共馮夷過。悚然凝矚立巖阿。千奇萬怪未盡記。可歎造物機巧異。休言此水背于邦。回互終入禮成江。前聖垂法有所主。四王鎭壓是從古。物理往還通塞亦各時。水之背向吾何期。</text>
<text>朴淵之水雖逆流。我欲探勝四顧頻回頭。磐石澄潭瀉急湍。千尺素霓橫其間。下有嵌寶不測底。應浸坤軸深連柢。龍潛抱寶本此托。琉璃影動雷殷壁。仰見銀漢空中懸。知是三淸別洞天。却立惆悵復沈吟。輦遊往事從誰尋。松衫颼飀日照淵。澗谷馥郁浮祥煙。肅然笙鶴時時過。幾人縱賞趨山阿。長歌短歌或作記。競欲形容盡奇異。喜余生得山水邦。觀了好山與長江。樂哉此瀑布。奇歟挺作主。卓爾冠今古。願及未老春風時。駕言載酒遊無期。</text>
<text>井底微陽廻。枝間花意動。瓊苞不易圻。霜蘂已堪弄。的皪早偸春。輕盈巧耐凍。性鍾氷雪淸。境絶輪蹄鬨。頗訝玉皇居。時令月姊從。芳心趁臈開。皓態出天縱。小杏視兒孫。蟠桃爲伯仲。故譏松得封。應鄙橘包貢。月上影彌疏。雪低枝自重。那用粉蝶媒。未見黃鸎哢。本在衆芳先。宜無妖艶諷。和鉛畫莫當。綴席飮堪痛。節物似西蜀。風光想南雍。宛逢姑射姿。怳結巫山夢。誰自嶺頭移。幸玆園裏種。吳姬競學妝。越使遠飛鞚。旣費神功多。敢將凡卉共。修竹謾成龍。孤桐空過鳳。淸香度淺溪。秀色明寒洞。欲盡寫幽奇。方知筆塡瓮。</text>
<text>日飮黃封醉似泥。時時騎馬欲鷄棲。世無韓子爭臣論。誰見溫公諫院題。</text>
<text>歲晩江山復舊遊。從今直欲理漁舟。先生比我年顔少。努力匡時到白頭。</text>
<text>吾生好遠遊。山水極深幽。都下數閱月。江南十經秋。自訝今日計。賃屋久淹留。窮通要有命。強顔何所求。孀親亦已老。故山歸夢稠。君看富兒門。不容吾輩流。</text>
<text>山中春風若相期。山下人家花滿籬。風煙十里畫不如。畫中景物何足奇。溪童賖酒解醉客。客居誰復攢其眉。門外河沙也不遠。黃昏燈火映羅帷。花間明月對歌人。共嗅淸香聞竹枝。請君莫羨楊州鶴。此樂與彼誰增虧。</text>
<text>罷相歸來講素王。摳衣曾入輔仁堂。如今報德嗟無地。敬爲公拈一瓣香。</text>
<text>憶昔聘曾祖。斥邪獨名家。誰知去莠力。能培五穀嘉。</text>
<text>佛法東方久顯行。先生奮起接周程。喟然引聖排邪說。卓爾知天著踐形。爲命自今誰潤色。發矇無復仰高明。悠悠萬世重泉下。舊友從遊我栗亭。</text>
<text>當年靖節愛吾廬。松菊秋風興有餘。三徑如今已蕪沒。候門稚子望巾車。</text>
<text>北望龍門憶舊遊。滿山紅葉去年秋。杖藜何日尋僧了。更把茱萸共上樓。</text>
<text>平林渺渺抱汀洲。十頃煙波漫不流。待得滿船秋月白。好吹長笛過江樓。</text>
<text>海寇洋洋及廣津。漢南千里起煙塵。永興山水寧容我。賴有登神寂寞濱。</text>
<text>倭騎長驅耗幾州。漢南無處可淹留。川寧江上僧牕畔。臥病看山又一秋。</text>
<text>病中回首想南州。欲賦無衣尙滯留。誰向僧房對山坐。寒蟬落葉滿牕秋。</text>
<text>江頭野寺似村居。久寓還疑是我廬。獨坐不愁無伴侶。往來荒徑有樵漁。</text>
<text>欲向前村買釣舟。此身只合臥滄洲。留連剩得蓴鱸興。寶德灣頭八月秋。</text>
<text>美景良辰奈病何。枕書聊復夢還家。覺來隔屋聞農語。雨過籬邊豆結花。</text>
<text>避世誰從鳥獸居。不妨眠食寄精廬。心中無地更容俗。手裏有竿還可漁。</text>
<text>江樓高處是君居。隔岸相望十里餘。一棹往來應數數。此間吾亦結茅廬。</text>
<text>曾約黃驪共卜居。奔馳南北十年餘。如今始遂平生志。猶自江邊未搆廬。</text>
<text>四友堂中君子居。滿天淸興更無餘。滂江處處多奇絶。欲乞殘生對結廬。</text>
<text>淸波瀲灎沒中洲。一葉輕舠泝碧流。若使老夫偕載去。傍人解道李膺舟。</text>
<text>夜深衣露灑霏微。閑棹孤舟訪釣磯。柴戶半扃人正靜。呼童還向月中歸。</text>
<text>晩來徐步白蘋洲。風露凄淸月影流。欲喚笙歌嫌擾擾。獨吟詩句上漁舟。</text>
<text>月色江聲暑氣微。老魚時復近苔磯。收絲捲棹人無事。穩放輕舠緩緩歸。</text>
<text>黃鶴樓前鸚鵡洲。煙波渺渺望中流。却憐二叟同遊處。兩岸靑山一葉舟。</text>
<text>道情生處世情微。活句由來不可磯。肯惜芒鞋霑草露。偶乘明月夜深歸。</text>
<text>故人家住碧江濱。門外漁舠隱白蘋。鱠縷蓴絲應厭飫。有時分我莫辭頻。</text>
<text>結屋應須近水濱。門前苔徑接靑蘋。蘭舟桂棹同游慣。蓴菜鱸魚共食頻。</text>
<text>山下村居枕水濱。堆盤野菜雜江蘋。晚來更飽銀絲膾。快倒深杯不厭頻。</text>
<text>年年歲歲一回歸。天上神仙會有期。人世何爲離別足。西風又動碧梧枝。</text>
<text>一別三秋客未歸。神仙還有每年期。與君須向江邊住。門外漁舟繫柳枝。</text>
<text>人生聚散幾時休。落日將歸更上樓。棹進帆張解携去。江天漠漠使人愁。</text>
<text>邇來世故可嗚呼。愛惡君看屋上烏。肥遯江湖眞有味。不須辛苦著潛夫。</text>
<text>東走西馳未肯休。可憐王粲賦登樓。迢迢江水流人恨。嫋嫋秋風動客愁。</text>
<text>醉中往往仰天呼。驚動園林起宿烏。幸有江山容我輩。相從漁叟與樵夫。</text>
<text>柳陰深處有高樓。樓上佳人後杜秋。快馬郞君情不薄。出京一日到江頭。</text>
<text>喜事誰誇乞巧樓。神仙行雨送新秋。人間此夜足堪惜。努力爲歡到曉頭。</text>
<text>他鄕已賦仲宣樓。況奈哀蟬碧樹秋。不有同年能見訪。窮村何處話心頭。</text>
<text>避賊山中作逸民。干戈滿地足風塵。蒼苔古寺殘僧少。獨對庭梅憶主人。</text>
<text>風流千載說歐蘇。同宴西湖樂以娛。安得從公一觴詠。驪江風月勝西湖。</text>
<text>遠樹依依夕照明。涼蟬咽咽報新晴。酒闌客去山堂靜。欹枕唯聞澗水聲。</text>
<text>山扉闃寂少人過。邂逅逢君喜有加。留得高軒永今夕。猶嫌冷淡一杯茶。</text>
<text>挑燈話舊到天明。夜雨連簷久未晴。興罷出門還握手。日沈煙寺暮鍾聲。</text>
<text>投閑能有幾相過。末路交情老更加。江月乘舟須載酒。山秋遊寺卽煎茶。</text>
<text>煙樹濛濛一雨過。曉來涼氣十分加。夜深江漲舟難渡。隣寺相尋更煮茶。</text>
<text>心爲感恩長慘慼。鬢緣多病早蒼浪。古人此句知何意。三復時時涕自滂。</text>
<text>登臨絶巘意超然。無限山川共眼前。箇裡分明堪畫處。黃驪最占好江天。</text>
<text>鮮鮮霜菊慰幽懷。一日東籬繞幾回。旣與老夫俱隱逸。天寒古寺亦能開。</text>
<text>病來已絶久相交。況是雲林遠市朝。唯有玉仙存古意。枉傳書札慰無聊。</text>
<text>人世風波沒復浮。已看五十二春秋。雁聲落日江村晚。閑詠新詩獨倚樓。</text>
<text>何須騎鶴上楊州。大隱王城百不憂。因病杜門雖屛跡。傾都冠蓋盡公侯。</text>
<text>林亭去夏日陪遊。扶杖過從小徑幽。病起江濱誰與語。慨然西望艤扁舟。</text>
<text>世間富貴等雲浮。寄傲閑居穩送秋。午睡覺來聞剝喙。滿山黃葉下書樓。</text>
<text>十年旅食帝王州。桂玉艱難賦百憂。莫道海山無去路。從今辟穀學留侯。</text>
<text>淵明歸去絶交遊。生事蕭條地轉幽。紅葉蒼苔尋古寺。淸風明月弄漁舟。</text>
<text>暴雨行雲拂曙流。據鞍歸路晚山稠。世間蕭散誰如子。江北江南任去留。</text>
<text>草蟲聲裏客心驚。坐倚松牕到五更。聞說上游魚稻美。有誰起我作閑行。</text>
<text>病中加病臥牛衣。問疾無人扣板扉。寂寞歌魚誰解聽。江頭空見釣船歸。</text>
<text>稚子撑舟泝碧流。夜深移泊柳陰稠。草間蟋蟀啼無數。露冷衣寒未久留。</text>
<text>解衣欹枕夢初驚。時有沙禽忽報更。意在汀洲佳處住。岸移山轉覺舟行。</text>
<text>籬下維舟露濕衣。閑吟剝喙扣柴扉。主人聞語還酣睡。應是嗔予久不歸。</text>
<text>凶荒師旅可憂傷。補敗今誰有藥方。昨夜夢廻茅屋下。柴荊牢落石田荒。</text>
<text>僑居寂寂對朱門。扶杖過從費幾番。輿疾南來頭更白。此間懷抱得重論。</text>
<text>夢裏依俙氷雪容。幾回相對月庭中。他年江海如尋我。寶德灣頭問釣翁。</text>
<text>強顏於世豈天然。還笏求閑也自賢。何必五湖從范蠡。城南已有好林泉。</text>
<text>遠隨征雁下南州。天地凄涼玉露秋。手酌一杯相別處。黃驪江北寺東樓。</text>
<text>天氣淸和晝景長。茅簷淨掃屢移床。遙知此日君侯宅。白粲盈車酒滿觴。</text>
<text>人日何人憶草堂。可憐高適在南荒。只今遁老相思處。西望松山隔漢陽。</text>
<text>別來江外送殘年。念昔回頭已惘然。觀物齋中春日暖。從容退食枕書眠。</text>
<text>陰極陽生歲律新。故知君子可行辰。從今我欲彈冠去。白髮周行有幾人。</text>
<text>村深積雪擁籬根。忽見春風入小園。昨夜牕前梅蕊白。東君先已報寒暄。</text>
<text>當日同年在勝山。追尋幾度過前灣。如今江北無相識。回首京華詎可攀。</text>
<text>茅屋蕭條倚碧山。秋波渺渺菊花灣。客中感瘧慵無力。遙憶風流恨未攀。</text>
<text>秋風吹起染千山。江水澄淸九十灣。曲渚崇丘渾不俗。若爲携手共躋攀。</text>
<text>地震山崩已可憂。秋來水溢亦何由。書生憤悱終安用。獨酌村醪自獻酬。</text>
<text>漢水容舠可釣魚。三峯如畫合騎驢。若爲隔岸成茅宇。敎子耕田且讀書。</text>
<text>滿池荷藕正時哉。獨繞池邊日幾回。忽値白衣來送酒。開尊徑醉臥蒼苔。</text>
<text>出城四日到淸溪。不是泥塗惜馬蹄。並轡笑談殊未足。更尋彰聖路多迷。</text>
<text>宿雨初晴日在西。獨行尋寺路高低。僧牕不作同年會。自酌村醪醉似泥。</text>
<text>憶昔少年爲客日。當時此院正新修。堂前鴨脚依然在。自愧書生白了頭。</text>
<text>病客唯知守一丘。世間榮辱等雲浮。晚來江海風波惡。何處深灣繫釣舟。</text>
<text>憶昔從軍鐵嶺東。蕭蕭萬馬好秋風。當時主將今安在。我獨無功白髮翁。</text>
<text>否往泰來慶事多。又應桃李發春華。病餘能赴同年會。甲第瓊筵舞袖斜。</text>
<text>獻納司中雨露香。光榮誰似紫薇郞。醉吟紅藥詩無數。莫惜因風寄一童。</text>
<text>老去交遊莫往來。人生無處好懷開。勝山南畔知音在。白首相尋得幾回。</text>
<text>先生豈肯久沈淪。今我衰遲獨老身。經卷藥爐甘寂寞。春風又到漢江濱。</text>
<text>旅牕同食夢依然。南北分離已十年。多難如今各衰謝。此生能得再攀緣。</text>
<text>同年崔子儘風流。人道于今尙黑頭。不寄梅花千里信。暮雲春樹路悠悠。</text>
<text>南來新事不堪聞。西望松山欲斷魂。白髮遁翁無可議。求田問舍漢陰村。</text>
<text>天涯流落兩書生。身世還如水上萍。且飮離亭一杯酒。勸君莫學屈原醒。</text>
<text>遁村多病愛山林。何事淸河久陸沈。應向中原重會面。丁寧說與老夫心。</text>
<text>七點奇峯傍海斜。箇中人戶似仙家。遙知夜夜南飛夢。每繞山茶滿樹花。</text>
<text>縹渺朱樓柳外斜。琵琶嗚咽是兒家。重來聽此相思調。一曲新詞蝶戀花。</text>
<text>公道由來正不斜。廟堂豈是誤邦家。公今察訪兼廉使。也似佳人更揷花。</text>
<text>老來步步漸欹斜。行止還如狗喪家。床上文書將底用。如今抱病眼昏花。</text>
<text>家僮來報判書來。顚倒開門掃綠苔。極目江天終不至。從今便覺棄非材。</text>
<text>今年元日有餘歡。笑對妻兒是故山。閉戶非嗔車馬客。見人羞愧鬢毛斑。</text>
<text>讀書可以悅親心。勉爾孜孜惜寸陰。老矣無能徒自悔。頭邊歲月苦駸駸。</text>
<text>兄弟三兒未克家。讀書南北閱年華。遙知將母川寧曲。握手怡怡笑語譁。</text>
<text>志學區區但可哀。豈無文擧薦英材。黃驪江北秋風起。念爾無端首重回。</text>
<text>將母歸來見歲華。歸京此日路非賖。閱書堂上春無事。好讀詩書莫念家。</text>
<text>黃花漠漠照深秋。爲愛繁英徙倚樓。日暮遊人各歸去。天寒古寺獨遲留。</text>
<text>松下苔扉白晝關。居僧何處只靑山。書生狂宕君休怪。畢卓當年醉瓮間。</text>
<text>江上閑居絶點塵。一區風月屬高人。誰知我亦求田者。儻把衰慵賦北隣。</text>
<text>高亭蕭洒自無塵。一榻淸風似故人。來往何須勞僕馬。移居直欲作比隣。</text>
<text>一曲江村隔世塵。柴荊寂寂少行人。莫言老病無朋援。已與漁樵共卜隣。</text>
<text>陶隱先生獨愛僧。天台長老好詩朋。南池三笑還如夢。夜雨何時共一燈。</text>
<text>高達西峯近遁村。山前一徑接柴門。若爲禪老下缾錫。日日相過奉笑言。</text>
<text>禊飮風流憶少年。流觴曲水好林泉。如今衰謝煙村裡。縱飮爲歡欠一錢。</text>
<text>林亭深處日相過。扶杖看山至日斜。別後鬢絲添幾許。江頭二見菊開花。</text>
<text>投老江村孰與偕。吟風詠月是生涯。只應牧老知蕭索。數寄新詩慰病懷。</text>
<text>世事那堪病耳聞。雲翻雨覆日紛紜。眼前白鳥蒼波闊。欲理扁舟更憶君。</text>
<text>常山西日帽簷斜。投宿煙村百姓家。耿耿旅懷欹枕臥。五更風雨落燈花。</text>
<text>瘦馬凌兢日欲斜。竹城西畔問君家。卸鞍兀坐橋邊寺。天氣蒼茫作雪花。</text>
<text>邂逅談空到月斜。年來吾亦已忘家。雖言結習消磨盡。猶恐染他天女花。</text>
<text>一帶長江繞郭斜。樓臺如畫是人家。如何載酒春風裡。看盡船頭兩岸花。</text>
<text>狂豎焉知大義斜。宰臣憂國便如家。江頭游女猶多事。緩緩行歌陌上花。</text>
<text>年去年來西復東。如今亦在柳營中。賦詩橫槊吾何敢。回首廬山憶遠公。</text>
<text>流離數歲足憂傷。況復連年見二喪。堪羡君今兄弟具。春風綵服覲高堂。</text>
<text>鵠峯高出雨新晴。便覺斯辰古有名。誰向東流濡首飮。老夫獨坐短歌行。</text>
<text>睡餘扶杖訪隣翁。剝喙敲門日過中。對榻何須傾榼酒。淸談已與阿戎同。</text>
<text>遁村深處一衰翁。也忝諸公氣槩中。雪鬢愧非前日見。風情尙與少年同。</text>
<text>谷口前頭老圃翁。沈潛醉著六經中。旣修天爵從人爵。看似尋常調不同。</text>
<text>暮年京國識陶翁。文彩風流翰墨中。却臥遁村心有愧。詩壇酒席每相同。</text>
<text>驪江昔日釣魚翁。詠月吟風樂在中。雷雨一聲龍欻起。可憐樵客與誰同。</text>
<text>瀟洒行裝似野翁。新詩如錦滿囊中。漢江可以濯吾足。何日言歸與子同。</text>
<text>昨日童丱成兩翁。相從扶策憶山中。卜隣咫尺眞天賦。來往何辭嘯詠同。</text>
<text>獨擅文章繼牧翁。粲然星斗列胸中。更將六籍牕前讀。手自硏朱考異同。</text>
<text>狂歌數載伴田翁。珥筆重遊諫院中。傾蓋相逢還一笑。風流眞態往時同。</text>
<text>衣冠縳束二毛翁。觸熱行香佛寺中。安得斯文二三子。松風一榻晤言同。</text>
<text>秋風病客已華巓。令見歸僧一慨然。萍梗孤蹤猶不定。先生高臥達川邊。</text>
<text>睡起簷前點滴宜。旱中甘澍到來時。勸公飮我一壺酒。莫惜新題喜雨詩。</text>
<text>賃屋京華鬢欲絲。凄風羈思入支頤。先生若許東家住。扶杖過從病不辭。</text>
<text>松都秋夜月如波。幾把淸尊放浩歌。已失江樓登眺約。更堪風雨妬姮娥。</text>
<text>邇來郡縣病瘡痍。按部風流異昔時。亭樹固知隨處好。後車且莫載蛾眉。</text>
<text>題柱何人晝錦行。鄕閭爭看是光榮。江城八十應無恙。鏡浦松亭管送迎。</text>
<text>攬轡之東玉露秋。海山渺渺思悠悠。風塵不見同年面。料得如今各白頭。</text>
<text>張樂毬庭尙早朝。委蛇紫陌曉鷄呼。欲知陶隱誇豪氣。兵部門前喝道高。</text>
<text>期子匡時到白頭。應知費盡大官羞。老夫但願身無事。不覺尊前歲月流。</text>
<text>儀鳳樓前萬壽山。千官環列古衣冠。君臣此樂何窮已。白首他年對御看。</text>
<text>數年流落始歸朝。妻子山中尙怒號。三復詩書眠不得。主人牕外日空高。</text>
<text>聖恩曾許老江山。神武門前早掛冠。何事復遊京輦下。二毛羞殺衆人看。</text>
<text>隣家生子喜聲多。天上騏驎稟太和。老醜敢爲先賀客。裁詩聊復爲君歌。</text>
<text>吾家豚犬謾云多。翰墨今無繼永和。誰似九峯生子日。鳳雛驥子入謳歌。</text>
<text>非霧非煙瑞氣多。中興聖德見元和。自慙老病無詩力。未和霓裳一曲歌。</text>
<text>見說寒梅發一枝。陶齋詩興與誰期。丁寧急辦看花會。冷艶幽香苦暫時。</text>
<text>雪厭園林歲暮天。梅花粲粲故依然。君家知有藏春塢。一樹能開臘日前。</text>
<text>見得來詩開萬枝。賞心應與故人期。勸君秉燭醉花下。莫待落梅歌唱時。</text>
<text>宛如臨水看橫枝。忽此相逢本不期。旣與主人同皎潔。肯隨桃李艶陽時。</text>
<text>占斷風情向臘天。尋詩和靖倍忻然。暗香疏影儂家興。我愛孤芳席更前。</text>
<text>陶翁觀物別藏天。一朶初開更淡然。誰向江南看萬樹。未如安坐對尊前。</text>
<text>桑海風雲入壯懷。一麾還向釣龍臺。指揮軍將張帆日。盡掃倭奴奏凱廻。</text>
<text>盡掃倭奴奏凱廻。鳳城春暖正花開。應看白日雲臺峻。老子不須歸去來。</text>
<text>夜直銀臺月半斜。朝廻日午下公車。當年鶴髮侍中宅。今是龍喉學士家。</text>
<text>淸香荏苒影橫斜。多少看花馬與車。自恨老夫尋不得。一枝能折寄山家。</text>
<text>漢江春暖柳僛斜。或棹孤舟或命車。共道帝鄕無限好。不如携幼早還家。</text>
<text>遁老感懷非昨日。中庵無病似當時。應知不作家山夢。今伴鄕音有炙師。</text>
<text>牢落幽居孰與娛。時時相訪老浮屠。龍眠畫筆年來妙。畫我尋僧踏雪圖。</text>
<text>春光已著柳梢頭。罇酒盤蔬亦易求。南畝吾知將有事。但無歸去駕車牛。</text>
<text>世事看來白了頭。故將眠食更無求。悲歌甯戚眞堪歎。短布單衣起飯牛。</text>
<text>頭上駸駸歲月奔。老來唯解睡昏昏。吾衰不合人間世。要與龐公入鹿門。</text>
<text>日涉中園獨詠詩。寂寥門巷鎖蛛絲。鼔琴莫謂知音少。千載那無一子期。</text>
<text>遊宦神州心已灰。茅簷曾向碧江開。旅牕風雨重陽過。三復一篇歸去來。</text>
<text>永興幾許去京城。却羡先生晦姓名。安得卜隣成一老。杏花春雨耦而耕。</text>
<text>漢江西畔有田廬。來往閑餘必問予。因與相交十年久。傷心此日送靈車。</text>
<text>聞說鷄林異昔時。可憐遺俗賴城池。倚風樓上鳴琴坐。玉笛應敎日下吹。</text>
<text>金海鷄林水一方。此間來往不相妨。春風載酒堪行樂。況是慈親在北堂。</text>
<text>羅峴東南是月城。幾回回首獨含情。淸明拜掃應須及。裴相公爲府尹行。</text>
<text>不見髥全已十秋。邇來多難雪渾頭。遙知喜迓熊軒至。豈許澹臺謁子游。</text>
<text>昨日高軒枉遠方。門前草樹摠生光。但無喝道驚村巷。此是都堂舊政堂。</text>
<text>家在蒹葭水一方。客遊京國費年光。淹留不是貪恩寵。只愛龍巒搆草堂。</text>
<text>秋來客鬢白蕭疏。尙戀龍巒更結廬。堪恨主人長閉戶。江湖日夜逐禽魚。</text>
<text>五湖誰繼鴟夷子。東海吾從管幼安。世事不堪聞病耳。小窓欹枕涕汍瀾。</text>
<text>詔使南來國有光。吾君承位坐明堂。從今政事收耆舊。知子更隨鴛鷺行。</text>
<text>肥遯年來老病催。杜門伏枕襪生埃。城門日日多公事。肯爲衰翁問疾來。</text>
<text>龍巒當戶媚秋容。吹帽何人興正濃。黃菊晚香應有待。病餘共上最高峯。</text>
<text>去年重九鵠峯東。佩酒登高從我公。臥病如今龍首下。無人喚起一衰翁。</text>
<text>牧翁醉裡愛逃禪。因說楞嚴是妙蓮。我亦年來忘世事。願承明敎斷諸緣。</text>
<text>龍首山前東院西。已將生計結安居。香山居士眞堪笑。晚歲區區學佛書。</text>
<text>高會雖云吾道東。肯將衰朽間諸公。頹然木枕茅簷下。枉寄新詩謝牧翁。</text>
<text>誰向曹溪學坐禪。曾從相附看紅蓮。我今未赴楞嚴會。隨喜他時有勝緣。</text>
<text>萬事吾今已謝除。投閑便合愛山居。相公豈肯逃禪去。猶恐君王有簡書。</text>
<text>上瀨扁舟一葉浮。梵王宮在碧江頭。黃驪西北吾歸處。準擬春風共勝遊。</text>
<text>老去沈痾未易醫。更因灸炷出門遲。堂前甘菊開無數。倍憶先生泛酒時。</text>
<text>新居未暇種黃花。況是重陽病裡過。安得軒前金蕊嫩。吹香細嚼瘠沈痾。</text>
<text>秋深門巷鎖苔花。除却葵軒孰肯過。枉寄寒叢情更重。小牕相對滌煩痾。</text>
<text>遠頒天詔海東頭。馹騎悤悤去不留。誰謂小邦居僻陋。使華來往亦風流。</text>
<text>天眷偏深雨露渾。歌聲亦是感皇恩。明朝宣室應前席。須記三韓父老言。</text>
<text>朱朱白白與黃黃。共一盆中滿院香。宛對玉人茅屋裡。不知身臥一藜床。</text>
<text>故人誠信病中知。此是前賢一句詩。不獨有時頻問訊。每將嘉惠慰衰羸。</text>
<text>雪滿松都獨倚闌。鵠峯如畫眼前看。柴扉半掩明斜照。乘興無人訪戴安。</text>
<text>挑盡寒燈坐夜闌。牕前雪月共誰看。新詩美酒非吾有。苦憶曾吾與子安。</text>
<text>邇來車馬滿門闌。氣色應非舊日看。誰向世途求伴侶。不如歸去臥淮安。</text>
<text>乞得魚符奉老親。光州風俗可還淳。遙知永日甘棠下。靜坐平反一笑春。</text>
<text>光州南國最雄藩。耆舊風流今尙存。請念坡翁詩一句。訟庭無事數開尊。</text>
<text>在公夙夜意無他。天地神祠賚與多。一馬二僮衝雨雪。何如高臥眄庭柯。</text>
<text>睡覺西牕正落暉。龍巒晴雪更離離。柴門茅屋亦佳景。自愧老夫無好詩。</text>
<text>九日登高孰與期。龍山如畫入牕扉。但嫌病久難扶杖。陶隱將誰上翠微。</text>
<text>自識吾師已十年。幾回相訪躡雲煙。從今獨往安和路。却望兄巖正渺然。</text>
<text>伽倻南畔伯巖山。中有兄巖紫翠間。淨几明牕塵事少。筆端蘭竹發天慳。</text>
<text>菊花開遍酒盈巵。願與諸公話別離。堪恨老夫衰病甚。雙淸亭上負佳期。</text>
<text>淺山松末有僧家。過了淸川一徑斜。此是吾兒讀書處。夜深情話落燈花。</text>
<text>思與高人對榻眠。悠悠跨馬夕陽邊。吾生萬事每如此。安用相違苦悵然。</text>
<text>陶隱文章有所須。還從左掖得鳧趨。君看衮衮龍喉相。摠是年前諫大夫。</text>
<text>一馬二僮風雪惡。千山萬水道途賖。只應夜夜江湖夢。還訪靑門陶隱家。</text>
<text>孤墳遠在永州外。匹馬年來拜掃稀。衣錦晝行何敢擬。白頭南望淚沾衣。</text>
<text>雪後尋詩訪埜堂。相携入室酒盈觴。平生每笑山陰客。霽景銜杯興㝡長。</text>
<text>飮酒論文復幾多。百年光景半消磨。黃花已老何𪚥及。雪月無辭一再過。</text>
<text>遷居幸近里仁居。準擬過從興有餘。只恨老夫多病久。未能扶杖到階除。</text>
<text>春深無客訪僑居。林鳥相呼午睡餘。老去詩隨情漫興。病來愁托酒消除。</text>
<text>臥病蓬蒿滿索居。固窮原憲食無餘。強扶衰憊將安往。世事吾今已掃除。</text>
<text>秋來病骨稍寧康。也忝華筵共詠觴。座主少年腸作錦。家尊垂老頰浮光。</text>
<text>自從丁亥旣同盟。到處偏承委曲情。更覺吾兒緣分厚。狀元門下作門生。</text>
<text>甲第華筵舞袖斜。遁夫此句豈虛誇。醉歌玉筍爲誰舞。三峴前頭學士家。</text>
<text>功名十載竟何成。病起江濱白髮生。佇立東皐更回首。三峯如畫是王京。</text>
<text>自恨求田問舍遲。蕭條逕路草離離。故人休道無情興。臥疾年來懶作詩。</text>
<text>燈前暫讀子安詩。目視昏花未易知。更向明牕閑點檢。殷勤借示慰衰遲。</text>
<text>記後題詩不可遲。遁村深處有歸期。蟻床長日無人問。聊復高聲讀記詩。</text>
<text>嶺海三年謾賦詩。遣懷寧復冀人知。若加斤削猶堪讀。只恐先生下手遲。</text>
<text>求田問舍愧吾遲。富貴從來不可期。好向遁村消日月。李先生記子虛詩。</text>
<text>中原東望萬重雲。別後秋光已向分。惠愛皆稱今太守。疏狂應說舊參軍</text>
<text>遁村多病關門日。相國新除喝道秋。老子賀情非止此。黑頭過了鳳池頭。</text>
<text>山南山北路縈回。扶杖衰翁幾往來。半夜敲門殊不惡。月庭相對共銜杯。</text>
<text>同年兩榜幾公卿。獨有原功問死生。一軸新詩常在目。病中聊復讀高聲。</text>
<text>吾生幾度過楊根。每見柴荊掩縣門。始識使君敷政化。相望煙火起山村</text>
<text>幻菴長老早忘機。豈意如今作住持。寄語先生敬相待。退之曾許太顚師。</text>
<text>咄嗟熱飯豈華筵。謂語陶翁不計錢。明日堂前仙桂發。更將新酒醉陶然。</text>
<text>家訓傳來轉逼眞。世間兒子謾勞神。卽今十五能詩賦。誰是當年第五人。</text>
<text>甲第深深酒滿尊。琵琶一曲日將曛。歸來茅屋寒燈下。只是孤懷在令君。</text>
<text>淸河本自愛衰翁。五馬嘗求急難中。尺地如今還往寘。只緣出處不相同。</text>
<text>厭貧求富是人情。何怪交游棄老生。獨掩柴關欹枕臥。龍巒依舊入簷楹。</text>
<text>晚晴溪水振風涼。屋上峯陰半入墻。滿眼新詩收未得。一枝花月送淸香。</text>
<text>倭寇焉能犯海村。元戎重臥不開門。幕中參佐雖云衆。未似先生藥石論。</text>
<text>換甲年來百病攻。臥經三伏及秋風。香山居士應無恙。我欲先歸兜率宮。</text>
<text>遺子滿籯金。不如敎一經。此言雖淡薄。爲爾告丁寧。</text>
<text>種菊南墻下。開花十月初。鉤簾可怡悅。難致貴人車。</text>
<text>老去貧兼病。憂來悲且歌。秋風又蕭瑟。世事易蹉跎。</text>
<text>輦下車塵鬧。關東蓴菜多。憐君爲斗粟。西日帽簷斜。</text>
<text>漢陰九月雪如席。亂飄密灑山川白。階平庭滿尺有餘。掩關獨臥無來客。此是無乃豐年祥。玉樹參差明屋脊。爲向隣家問老農。老農罪歲語剌剌。雖云履霜至堅氷。秋天大雪異疇昔。今年霜雪何太早。至今未畢種麰麥。菽粟盈疇何暇收。縣官租稅方急索。三年不熟民艱食。又至於此眞可惜。病夫所慮塡溝壑。更聞此語心煎迫。經霜萬木已凋零。耐寒靑靑見松柏。歲暮相期共婆娑。水雲深處聊自適。</text>
<text>去年山寺庚申夜。團欒共惜歲月流。四更山月照炯炯。萬壑松風鳴颼颼。高僧入定默不語。沙彌煮茗香煙浮。同遊賓客盡儒雅。一觴一詠爲歡謳。當時二公今兩府。餘子登樓聊消憂。歸來相顧頭尙黑。白首吾今守一丘。聚散悲歡幾時極。更期秉燭山中遊。</text>
<text>同年田知州。不見數十年。枉道不辭遠。悠悠催着鞭。天寒日云暮。茅屋依山前。適値採藥去。不得共被眠。淵明早歸去。應有招隱篇。可憐蘇季子。那無負郭田。卜隣素有約。歲晚相攀緣。</text>
<text>聞君挈家室。避賊寓忠州。忠州問幾里。東望心悠悠。賢郞告歸覲。忽忽增離憂。忠州連太白。盜賊尙未休。郞歸丁寧語。愼勿苟淹留。我亦患寇至。都下已經秋。都城人如海。衣食猶可謀。</text>
<text>夫子在全羅。相思獨寤歌。如今京城裡。不謂路逶迤。我病不往見。反愧再來過。交遊已渙散。子獨心靡他。我有一斗酒。龍首秋光多。歲月不相貸。世事易蹉跎。子如不憚遠。扶病上山阿。白髮對靑眼。痛飮人無何。</text>
<text>病枕凄涼雨送秋。殘燈明滅照深幽。家書別後煩黃耳。世事看來已白頭。尼父何妨遲去魯。張侯早識足封留。幅巾藜杖川寧曲。自愧如今訪舊遊。</text>
<text>高梧一葉下庭柯。病客先驚鬢髮華。流轉江鄕非舊隱。却來野寺是誰家。悠悠身世依簷雀。冉冉光陰赴壑蛇。自夏及秋征不止。官軍驕敵謾雄誇。</text>
<text>百年春夢付南柯。一陣新涼感世華。風月有期長作伴。乾坤乘興卽爲家。李侯不悟倉中鼠。杜簿猶疑盞底蛇。從此共成眞隱遁。莫將虛譽向人誇。</text>
<text>涼風吹樹歲云徂。坐覺年華入鬢鬚。病後逢人羞老醜。夢中尋友說艱虞。流離浪迹還同雁。慷慨悲歌不爲鱸。何日樓船淸海寇。賦詩飮酒與君俱。</text>
<text>同年任氏本衣冠。平日同盟意禾闌。屢送白醪時復醉。軟炊香稻可加餐。江魚潑剌纔罹網。野雉鮮肥亦置盤。病客得無靈輒感。每將嘉惠慰酸寒。</text>
<text>欲訪三峯隱者居。亂山深處跨征驢。數年遠別容顏改。一笑相逢意態餘。榮辱有時何慘戚。行藏信命且躊躇。邇來吾亦忘人世。須向城南問草廬。</text>
<text>男兒出處豈徒然。軒冕山林只在天。共喜先生無病日。更爲宰相太平年。偶因梵采遊江寺。還向君門望漢川。自愧遁夫疏懶甚。春來未得信書傳。</text>
<text>年來自覺已衰遲。滿眼新愁滿鬢絲。肉食何人憂歲歉。藜羹有客苦村飢。春寒雨雪那堪喜。世亂江山不可期。睡起南牕無興思。呼童索筆強題詩。</text>
<text>宦路崢嶸幾太行。眼看車轂易摧傷。靑山白水柴門迥。明月淸風野服涼。彌勒坪頭念尊佛。觀音浦上問漁郞。無人共說村中事。獨把閑愁倚夕陽。</text>
<text>強扶衰憊入京華。謁見交遊亦可誇。餘子從他皆已背。唯君顧我更無加。挑燈話舊圓公榻。把酒論情圃隱家。却到江湖誰與友。白鷗煙月是生涯。</text>
<text>舊日重陽養浩堂。三人同把菊花觴。諸公謇諤登華秩。唯我支離守病床。已對園林恨搖落。更堪風雨送凄涼。無端念昔悲秋甚。白髮如今減酒狂。</text>
<text>乘興時時訪埜堂。淹留永夕費壺觴。忻然握手登東閣。醉著忘形共一床。厚祿不曾遺故舊。高軒復此問荒涼。誰能世路終靑眼。試得文休喜欲狂。</text>
<text>臨溪何日構茅堂。日對佳賓進酒觴。秋盡菊花餘古道。天寒木葉滿空床。九遷今寓勉齋冷。三伏曾經蕭寺涼。世上少年休笑我。原功終不棄疏狂。</text>
<text>遁翁衰甚欲疇依。旅泊已看秋又歸。一歲三遷生計薄。中宵獨立素心違。隔林古寺居僧少。繞郭荒蹊過客稀。更喜往還間道在。莫敎僮僕掩朱扉。</text>
<text>凄風羈思正依依。胡乃因循尙未歸。京邑縱榮難可住。江山有約莫相違。自知老病心情減。更覺蕭疏鬢髮稀。只喜隣僧來問字。荒村日午疑柴扉。</text>
<text>作隣多謝許相依。偃仰還如古里歸。奔走東西身已老。過從日夕興無違。江鄕縹渺魚書斷。城闕深沈蝶夢稀。誰謂閑居連市井。坐來山翠入牕扉。</text>
<text>九日歡娛接勝流。東頭上客我西頭。登高便覺靑冥近。飮儁從敎太白浮。短日易曛須待月。淸霜初落又徂秋。菊花不得吹杯酒。采采金英一再遊。</text>
<text>秋聲摵摵可驚嗟。病裡偏諳日易斜。坐看楓林憐錦葉。去尋菊徑折金葩。悲蟲喞喞鳴幽室。斷雁嗷嗷下晚沙。客久胡爲歸不得。故山西望路非賖。</text>
<text>交州地僻民居少。薄賦輕徭異四方。海寇邇來冞入阻。土人從此各離鄕。喜聞禾黍今秋熟。燕寢樓臺八月涼。幸是同年作太守。鐵原亭上共銜觴。</text>
<text>熊軒出自上東門。撫字心忙孰肯援。分政西都歌美化。濟民南國詠遺恩。三峯已奉君王見。百里應聞父老言。匹馬往來何敢憚。吾廬正在漢陰村。</text>
<text>遁翁樗散已華巓。種菊看花只自憐。晚歲也宜偕隱逸。殘秋最愛獨芳姸。繁英粲粲嚴霜後。嫩蕊煌煌落照前。世上少年誰見賞。姚黃魏紫照瓊筵。</text>
<text>倦客悠悠行路難。弊裘羸馬宦情闌。遷居闃寂市聲遠。歸計蹉跎天氣寒。鴻鵠便能千里擧。鷦鷯本自一枝安。數椽茅屋吾生足。在澗何人樂考槃。</text>
<text>亭亭秀色蔭庭墀。似與高人素有期。中立不隨時世態。後凋方見歲寒姿。風來蕭瑟頻驚夢。月上分明自入詩。知爾宏材扶大廈。丁寧莫恨獨於斯。</text>
<text>世間名利有無中。車馬紛紛我屢空。嚥日牕前須藥物。瞻星臺畔聽松風。秋來短髮詩添白。病裡衰顏酒借紅。昨夜夢歸江上宅。夕陽閑卷釣魚筒。</text>
<text>去年漢上拜行塵。七月炎風惱殺人。一別西來空有淚。幾回南望暗傷神。定知更爲蒼生起。久滯無敎白髮新。高邑砥村俱是客。龍門猿鶴素相親。</text>
<text>元戎東狩復西征。冞入荒涼古鐵城。樸島煙氛雲外起。竹林烽火夜深明。此行始識山河固。是處唯聞鼓角聲。艱極泰來非妄語。遺民耐久待昇平。</text>
<text>西風吹送雁南征。木葉蕭蕭下古城。客裡有詩驚歲暮。憂來不睡到天明。已從防戍還成病。尙喜親交數寄聲。我輩豈宜戎馬地。殘年儻得見昇平。</text>
<text>畫堂風景有餘淸。尊酒相逢笑語聲。旣已把杯看日落。直須秉燭到天明。鍾情共喜君西笑。寄信誰憑雁北征。爲報尋春年少客。衰遲莫訝一書生。</text>
<text>留守南都治具張。上尊應是爲忠良。金杯瀲灎歌雲遏。銀燭爃煌舞袖長。邂逅盛筵今夜永。風流高會少年狂。當今功在諸元帥。須識恩光及漢陽。</text>
<text>老來非昔日。夢覺是他鄕。地僻雲煙古。院深松菊荒。吾衰穩枕簟。客至懶衣裳。聊喜庭前樹。吟風送晚涼。</text>
<text>秋風滿天地。久客不勝悲。迷路何多日。還家復幾時。病閑甘寂寞。年去見衰遲。信美非吾室。沈吟有所思。</text>
<text>怠念忘機事。安心卽故鄕。兵戈猶未戢。田野儘多荒。山好常扶杖。風寒欲綻裳。誰歟偕遁老。隨分送炎涼。</text>
<text>否傾仍遇泰。興盡却來悲。國步方艱際。天心未定時。已驚梅綻早。又見菊開遲。遁老今何似。悠悠勞我思。</text>
<text>江海無家客。山林有髮僧。焚香蘄道泰。對食願年登。睡起微涼入。吟餘老病增。玉人何處所。咫尺是驪興。</text>
<text>何日重携手。回頭水一方。安危書易達。來往病相妨。勝境三淸洞。閑居四友堂。吾將就君住。終不老江鄕。</text>
<text>江山成樂土。風物異他方。得句天機熟。營生野興妨。愛樓尋客舍。遊寺坐僧堂。老境眞忘世。同年幸在鄕。</text>
<text>江海三年別。招提一夜同。對床言不盡。握手意無窮。掩亂愁千緖。飄蕭兩鬢蓬。干戈何日解。旅泊又秋風。</text>
<text>奔走雖相遠。艱難亦自同。仲宣悲世亂。阮籍哭途窮。江海孤飛雁。乾坤𪚥轉蓬。悤悤又離別。回首碧溪風。</text>
<text>聞說開新屋。前臨白鷺洲。柳陰深釣瀨。江色映書樓。傲世成高臥。懷親不遠遊。相期卜隣去。爲我理輕舟。</text>
<text>聞道金山寺。全羅大道場。峯巒橫疊翠。樓殿入穹蒼。迎候旌麾盛。奔馳父老忙。甄城見吾友。且莫說悲涼。</text>
<text>病餘身已老。客裡歲將窮。瘦馬鳴西日。羸僮背朔風。臨津氷合渡。華嶽雪連空。回首松山下。君門縹渺中。</text>
<text>拜掃孤墳後。來尋指李家。天寒歲云暮。村遠日初斜。久闊成衰病。相逢足歎嗟。可忘晶谷裡。觴詠醉山花。</text>
<text>遁夫衰甚矣。歲晚愛田家。把酒情多感。題詩字半斜。新年聊足樂。往事不須嗟。因憶草堂句。椒盤已頌花。</text>
<text>舊業漢陰洲。新居卽上流。避人常抱病。携幼日消憂。已老風塵際。還驚草木秋。相思二三子。西望路悠悠。</text>
<text>風雨南川路。煙花三月時。逢人問前徑。信馬度荒陂。土沃春先暖。村閑日漸遲。余將萬事畢。歲晚此追隨。</text>
<text>功業關中相。歸來漢上居。高懸徐孺榻。只愛孔明廬。風月三千首。春秋七十餘。枕書是舊習。燈下註蟲魚。</text>
<text>洞府稱箕谷。江山共霽亭。樂天眞得道。遯世已忘形。顧我頭將白。唯公眼尙靑。卜隣曾有約。偕老送餘齡。</text>
<text>田家豈云樂。來往爲營生。茅屋山前白。松燈雨外明。漁樵相解笑。僮僕亦歡迎。老婢勸饘粥。可憐丘壑情。</text>
<text>病裡逢佳節。將誰上翠微。秋醪新氣味。霜菊晚光輝。解印陶明府。携壺杜紫薇。古人惜此日。不醉欲何歸。</text>
<text>貧居非舊隱。送老此江邊。謀食求田遠。爲家度地偏。納涼依樹坐。避雨擁蓑眠。但喜農談好。禾麻勝去年。</text>
<text>流轉川寧地。山川尙砥平。病中三伏盡。雨後一涼生。節物驚羈旅。風流憶老成。何時孤柳下。握手更論情。</text>
<text>蹇步今猶甚。沈痾未盡平。江山空一望。風月是三生。世亂心逾苦。秋涼物自成。菜羹調玉粒。深荷故人情。</text>
<text>子安年甚少。還似老成翁。高義追前輩。新詩繼國風。三年江海謫。一日道途通。努力扶王室。從今愼厥終。</text>
<text>秋風已強半。積雨未全晴。泥濘人難越。丘坑馬不征。孤城隔岸立。返照漏雲眀。世事何須慮。詩情得細評。</text>
<text>流離驚節物。衰病愛煙霞。自喜龍門近。猶嫌鵠嶺賖。陪遊擬江月。爲樂及山花。每日溪亭上。徘徊至暮鴉。</text>
<text>花山客半月。今日向他州。縱有重來約。那堪惜別愁。船開芳草渡。酒盡夕陽樓。行後何時了。風塵滿馬頭。</text>
<text>鍾動靑山曉。錫飛紅樹秋。竹林是新住。金洞已前遊。路遠月相照。心閑雲共浮。襄陽趙太守。應問李寧州。</text>
<text>送客東郊路。時秋積雨晴。繫官如醉夢。挽袖更離情。山下稻梁熟。亭前沙水淸。料應人事少。高興臥前楹。</text>
<text>神州積雨霽。客舍早涼生。情話思親戚。恩覃愧聖明。五更孤鶴唳。四壁百蟲聲。抱病欲安往。東南尙甲兵。</text>
<text>已去復來此。生涯漸覺難。病妻愛床褥。老婢苦盤餐。日月蟻旋磨。功名魚上竿。可憐豚大輩。碌碌戀微官。</text>
<text>潦倒一狂夫。星星白鬢鬚。交遊已渙散。身世再嗚呼。舊業荒三徑。僑居近九衢。却慙無寸廩。歲晚客京都。</text>
<text>簡拔前朝得。飛揚一代奇。枕戈看古史。橫槊賊新詩。奏凱廻舟日。論功賜第時。可誇垂老眼。獲覩太平期。</text>
<text>首藤航一葦。桑海遠浮空。畫絶蘭牕雨。心傳柏樹風。種花依砌下。買竹養盆中。自愧汚淸淨。題詩面發紅。</text>
<text>再過安和寺。閑徵往事空。仙郞非俗類。長老有禪風。花木淸明後。樓臺縹渺中。高吟子眞句。躑躅滿山紅。</text>
<text>老去還城市。僑居更遠林。關門無俗客。鼓瑟有遺音。蒼翠憐松嶺。茅茨憶漢陰。新詩起予興。三復發高吟。</text>
<text>耽書窮聖域。射策振儒林。奉使能專對。還家亦好音。世塗相得喪。天日伴晴陰。爲圃有眞趣。憂來快活吟。</text>
<text>明朝端午是。擬約訪禪林。風景引吾輩。松聲非世音。遠公爲社主。埜老在山陰。數子多佳句。相將盡日吟。</text>
<text>閉門聊坐睡。微雨灑園林。欲作靑春夢。忽聞黃鳥音。蕪菁花結子。桃李葉成陰。時有西隣客。相尋伴我吟。</text>
<text>遁村能避色。不必在山林。道直忤時俗。詩成逼正音。京華聊送老。節序又生陰。欲把菖蒲酒。從君一醉吟。</text>
<text>人而不如鳥。何日去投林。幻學妨吾道。新聲亂雅音。丹心歸社稷。白髮閱光陰。壁上靑蛇劍。猶能夜夜吟。</text>
<text>鄭生應似我。無屋屢遷移。只賴同年愛。今爲相國知。借書勤夜讀。乞米續農炊。莫向三峯隱。君王亦爾思。</text>
<text>昔守天安日。高風見兩生。讀書知力學。營業事躬耕。嗟我頭將白。聞君道益明。何時再會面。南北未休兵。</text>
<text>朔日是冬至。喜逢生一陽。寒威徒凜冽。暖律漸舒張。常厭藜羹苦。還嘗豆粥香。幽閑誰肯問。鴛鷺在周行。</text>
<text>直道見三黜。嘉言師六經。厥聲隨老圃。玉色近明庭。冒險心逾赤。還家鬢尙靑。遁夫空白髮。深愧守柴扃。</text>
<text>曆數千齡啓。車書四海同。詞臣持使節。國俗慕華風。經術諸生服。才名一世雄。他年幸相憶。書札寄飛鴻。</text>
<text>天使傳新命。邦君荷聖恩。忠誠懸日月。喜氣塞乾坤。竹帛書難盡。山河誓不諼。至尊如有問。敢請獻吾言。</text>
<text>堪恨茅堂叟。人來今已亡。琴床秋寂寞。棋榻月荒涼。百歲足悲惋。五旬何天殤。家聲知不墜。幹蠱有賢郞。</text>
<text>同年九十九。之子最情親。出處榮枯異。興居問訊頻。裭官是誰使。感疾亦何因。病枕聞哀訃。無從涕滿巾。</text>
<text>病臥無情思。僑居轉寂寥。敢希霑爵祿。自喜老漁樵。鳳闕凌霄漢。龍舟趁海潮。紅裙不解事。爭唱太平謠。</text>
<text>嶺南金按部。知我暗回腸。羅峴孤墳在。源村一曲荒。飛飛魂夢苦。望望道塗長。拜掃及秋晚。黃花映酒觴。</text>
<text>僑居依北郭。甲第對南門。遙望非無路。相尋却似村。交情通表裡。晤語竟朝昏。安得比隣住。餘懷好細論。</text>
<text>地僻山圍屋。天寒雪擁門。訪人愁輦路。屛迹遁荒村。索酒腸難潤。看書眼易昏。老懷空鬱鬱。欲去向誰論。</text>
<text>策蹇京華路。眞爲後浩然。雖云明主棄。猶得故人憐。旅舍含杯醉。直廬共被眠。無端交道熟。不覺到忘年。</text>
<text>結髮四方志。何曾守一丘。遠遊憐季子。博望問張侯。渺渺扶桑曉。蕭蕭析木秋。江山雖信美。愼勿久淹留。</text>
<text>吾子方持節。秋風落木初。雲皇開國地。漢使泛槎墟。名振登科後。功高報國餘。水程知幾許。杳杳正愁予。</text>
<text>庭柯黃葉落。天地九秋風。多病嗟爲客。寬懷賴有公。世情知毀譽。交態見窮通。且飮同年酒。功名兩鬢蓬。</text>
<text>新詩再三讀。令我愈頭風。題詠見餘事。委蛇退自公。抗章君德美。折獄俗情通。踽踽騎驢漢。生涯尙斷蓬。</text>
<text>賤子無高論。先生有古風。壺天問老子。窓日夢周公。已使靈臺峻。還能聖域通。詩成頻見寄。只是慰飄蓬。</text>
<text>多違時世態。丕仰古淳風。歸去偕陶令。安閑訪遠公。望鄕千里遠。問路九衢通。煙月漢江上。弊廬蒿與蓬。</text>
<text>少年書記處。臨老每懷歸。風月娛遊足。江山景物奇。瀾亭今似夢。錫杖去如飛。住老舊相識。悠悠勞我思。</text>
<text>栽培尺寸地。歲久美能長。常沐蘭坡露。曾經柏府霜。性非宜糞壤。容不改炎涼。爾節本高直。肯隨桃李傍。</text>
<text>竹君非俗物。勁節有廉隅。揷棘遠童稚。澆盆煩僕夫。題詩錦里杜。作記雪堂蘇。獨愛娟娟淨。朝昏信杖扶。</text>
<text>和靖有梅癖。書窓向水開。肯同塵俗尙。自擬玉仙來。酷愛氷容瘦。還愁雪骨摧。黃昏倚杖立。素月共徘徊。</text>
<text>叢蘭誰是種。李氏德馨香。九畹已爲盛。三閭何所傷。浴薰身旣潔。握直袖應長。白露下庭草。猗猗尤有光。</text>
<text>殿上傳臚日色新。賜花香動滿街春。君心未必知吾恨。恨不前頭更有人。</text>
<text>遁村長歎世情新。病樹前頭幾度春。今日好懷開盡未。一郞猶是可憐人。</text>
<text>種種年來白髮新。夢中猶記曲江春。文章未必能經國。厚祿深慙荷主人。</text>
<text>遁村三子鳳毛新。伯氏先攀桂苑春。莫道飛揚只如此。君王仄席讀書人。</text>
<text>問學吾門藻思新。題名榜眼少年春。不村幸遇文明代。愧殺當時第一人。</text>
<text>錦衣南去彩衣新。堂上雙親鬢尙春。生子當如李家子。丁寧題語廣陵人。</text>
<text>黃金榜上姓名新。指李家中雨露春。更使兩郞登甲第。夫人應得大夫人。</text>
<text>麻衣換得錦衣新。斷織高堂一笑春。爲報廣陵須洗眼。丙科人後乙科人。</text>
<text>與君交契免如新。共步蟾宮廿六春。衣錦兩郞隨杖屨。一時歆艶屬吾人。</text>
<text>狄門桃李幾番新。不似乾坤萬物春。自古文章憎命達。喜君天合不違人。</text>
<text>積德之門慶事新。亞元名動禮闈春。二郞眊𥊀應天意。來榜榮親要有人。</text>
<text>浩然豪氣蓋儒林。蹭蹬風塵直至今。只有斯文恩義在。每談迎日淚沾襟。論交我又非他比。得句誰能與子吟。牛酒特過情更重。携來況復是千金。</text>
<text>淡交今復幾人存。里巷蕭條晝掩門。只爲數公頻倒屣。每於佳節共傾樽。文章正印誰相援。道德餘光世所尊。自幸病翁蒙齒錄。負暄墻下對高軒。</text>
<text>夏遇驪江上。秋逢鵠嶺前。君狂猶钁鑠。我弱更沈綿。陋巷煙浮地。高樓岫際天。何如兩無事。到處共飄然。</text>
<text>中庵出日本。道氣絶纖塵。二李慰獨夜。三韓知幾春。氷崖紆犖确。雲嶺聳嶙峋。偃臥想高會。如聞佳句新。</text>
<text>牧翁衰也甚。久已忘行藏。雪興因安道。花神憶趙昌。扶衰唯有酒。作戲每逢場。贈策荷深意。知君猶崛強。</text>
<text>黑豆遍中原。何從出遁村。煎湯解酒毒。政可倒金樽。芳草欲侵轍。落花方掩門。小畦秋必熟。儻或枉高軒。</text>
<text>漢江江上又秋風。高臥黃雲靄靄中。玉粒分來問何意。秪應惱殺未歸翁。</text>
<text>強揩病目讀韓文。擬向殘年敎子孫。最是一篇原道在。且從格物更燖溫。</text>
<text>浩然志雄才又雄。老矣始知時不容。携持婦兒長固窮。高談睥睨諸鉅公。春風吹來土脈融 。又欲歸田尋老農。自幸虛職籍不通。笑彼棧豆縻追風。靑山丹丹雲淡濃。驪江之水何溶溶。江邊野僧詩語工。示有諸過心則空。芒鞋竹杖日相從。逃禪引滿琉璃鍾。老牧邇來廢前功。黑白中間探舊蹤。甚矣衰也病在躬。自有豪傑扶儒宗。風從虎兮雲從龍。魚躍鳶飛開辟雝。斯文萬世耀天東。我身去就鴻毛同。毛輶有倫我在有無中。殘生哀哉如蠛蠓。浩然往矣修釣筒。我行亦趁桃花紅。</text>
<text>箕子以明夷。萬世訓皇極。重耳嘗險阻。諸侯宗晉國。乃知古之人。處困斯有益。先生昔避仇。崎嶇竄荊棘。觀者爲酸辛。惟子若自得。愈挫氣愈厲。烈火知良玉。天敎群邪輩。一朝斂蹤迹。却來尋遁村。盤桓撫松菊。</text>
<text>皇天降生民。厥氣大且剛。夫人自不察。乃寓於尋常。養之固有道。浩然誰敢當。恭承孟氏訓。勿助與勿忘。千古同此心。鳶魚妙洋洋。斯言知者少。爲子著此章。</text>
<text>想得遁村叟。秋來興味賖。淸江多白鳥。幽墅滿黃花。引客向蓬戶。尋僧鳴筍車。何時卜隣去。一笑達生涯。</text>
<text>杜門五六日。鞍轡已生埃。餘子亦何怪。故人猶不來。山光入簷隙。苔色上墻隈。寂寞誰能問。遺篇手自開。</text>
<text>漢山南望路逶迤。有底花時久別離。二月已過三月盡。苦吟多是憶君詩。</text>
<text>令子傳書慰所思。仍携數帙盛唐詩。杜門終日高聲讀。人道陶齋一段奇。</text>
<text>一年兩過漢山邊。復憶吟詩李浩然。宦路向來翻覆甚。好將身世付漁船。</text>
<text>途也來傳一封書。知君又向江村居。江村十里樹木疏。回汀曲渚相縈紆。應從野叟共叉魚。或伴山僧同跨驢。淸游豈啻圖畫如。逸興直到鴻濛初。乾坤此生卽棲苴。且問誰毀仍誰譽。淵明晚歲愛吾廬。不羡於我乎渠渠。君不見陶齋學士讎校萬卷儲。翺翔祕閣紅雲衢。又不見圃隱先生金章映華裾。醉詠芍藥翻階除。功名自古憂患餘。却被遁翁長噓噓。</text>
<text>途也游學芹館中。咀嚼經史要奇功。有時叩腹聲隆隆。文章應律鳴商宮。耆生拱立頭冬烘。豈敢抗衡仍趁風。遜也今又來相從。不問便覺眉目同。雖然年弱心不童。解念四書義頗通。自言餘力師文公。原道諸篇硏且窮。氣焰欻翕蟠長虹。鸞鵠停峙棲梧桐。人間富貴石火紅。甲第往往生蒿蓬。誰如廣陵李遁翁。眼前雙璧新磨礱。我觀漢山撑蒼空。磅礴所鍾多英雄。此兒終當食千鍾。場屋伎倆俱已工。君不見星山李氏起於農。爲子必孝爲臣忠。一門冠蓋光顯融。</text>
<text>衡門茅屋可棲遲。秋色山光共陸離。終日無人來剝啄。倚牕閑和浩然詩。</text>
<text>觸熱常嫌畏日遲。秋來病骨尙支離。睡餘懶向南牕下。讀破韓文與杜詩。</text>
<text>隔江秋日憶心知。朝夕無端爲賦詩。短棹何時窮兩岸。翠巖無處不幽奇。</text>
<text>庭前碧梧秋露棲。草底喞喞寒蟲啼。怊悵何須效兒女。只爲年來無與語。閉門欹枕一燈靑。夜半蕭蕭萬山雨。</text>
<text>慷慨當年淚滿襟。流離孝懇達幽陰。漢山迢遞岡巒阻。羅峴盤回草樹深。天占後先雙馬鬣。誰知君我兩人心。願言世世長如此。須使交情利斷金。</text>
<text>高才見忌古如斯。當日憐君兩鬢絲。賴有蘭孫慰人意。誰言天道是無知。</text>
<text>屈指論交三十年。淸談幾度共燈前。白頭失此知心友。誰謂無從涕泫然。</text>
<text>華山西畔雪漫天。驢背高吟興渺然。留得詩名配郊島。當時句句盡堪傳。</text>
<text>屈指誰知我。傷心欲問天。若齋曾萬里。遁老又重泉。慷慨驚人語。淸新絶俗篇。卽今俱已矣。烏得不潸然。</text>
<text>鼎重山難轉。時危勢自分。淚添東海水。夢繞北廷雲。老馬常思主。哀鴻久失群。送君歌此曲。悽斷不堪聞。</text>
<text>千古襄陽景物新。使君年少有佳聲。已令民戶知慈愛。生子當年李作名。</text>
<text>都門楊柳正依依。行到天涯識者稀。得被使君靑眼顧。蕭然病榻亦生輝。</text>
<text>且喜吾民奠厥居。暮朝煙火食羸餘。不堪奔走爲形役。又見光陰逼歲除。城裡笙歌循吏化。壁間珠玉故人書。從今我欲投簪紱。閒向東深趁漉魚。</text>
<text>郡樓依疊嶂。鳥道幾沿廻。嗚咽緣階澗。爛班滿岸苔。漁燈渡水去。樵唱出雲來。詩興迷多景。提毫不敢裁。</text>
<text>樓上風微日正長。薔薇花謝樹陰涼。怪來爽氣淸人骨。新竹千竿已過墻。</text>
<text>花木成陰更有樓。桑麻翳翳一區幽。朱輪當日無遺愛。羞向居民話舊遊。</text>
<text>山中三尺歲寒姿。移托盆心亦一奇。風送濤聲來枕細。月牽疏影上窓遲。枝盤更得栽培力。葉密曾沾雨露私。他日棟樑雖未必。草堂相對好㯲期。</text>
<text>缺</text>
<text>慷慨絶倫田御史。疏慵無比李新郞。欲追騏驥眞難及。却愧蚍蜉不自量。君政曳裾期補衮。吾方振履學歌商。世間出處渾如夢。更詠來詩立晚涼。</text>
<text>毀非關己譽何喜。才莫如人德更涼。月獨有情從我蔡。山多不俗起予商。備嘗出處知爲計。縱欲飛騰已可量。賴有虛名足驚座。益齋門下狀元郞。</text>
<text>缺</text>
<text>車旆重過海上城。逢人爲說鄙夫名。秋來不耐鱸魚興。搔首風塵大瘦生。</text>
<text>缺</text>
<text>束髮宦遊今白髮。上章乞退已知時。如何剩着紅顏語。惹得諸公數首詩。</text>
<text>終日昏昏簿領間。偶因迎客出郊關。俯看逝水歎流景。坐對靑山多厚顏。半月城空江月白。孤雲仙去野雲閑。更尋陶令歸來賦。千載高風未易攀。</text>
<text>海上仙山七點靑。琴中素月一輪明。世間不有纖纖手。誰肯能彈太古情。</text>
<text>此生何日眼還靑。太古遺音意自明。十載玉人滄海月。重遊胡得獨無情。</text>
<text>玉手纖纖二八春。舞衫羅襪動香塵。文章壄隱琴中趣。能繼高風有幾人。</text>
<text>廨宇崇岡底。危樓壓上頭。半空有平地。炎夏似涼秋。民力元無借。樓名果不浮。何須論四景。淸德說崔侯。</text>
<text>北望京華疊嶂多。樓高客恨轉來加。仲宣作賦非吾土。江令思歸未到家。楊柳自搖愁裏線。辛夷初發亂餘花。若爲江水變春酒。一洗胸中滓與槎。</text>
<text>駐蹕蒙塵歲月多。映湖樓上歎咨加。前朝遺跡懸金額。後世傳言在史家。逝水俯觀形道體。高山仰止想濂花。碧紗籠面雖無力。只讀先詩謹賦槎。</text>
<text>一人登眺日。萬物喜瞻初。美景誰能賦。荒詞不用書。面南顏甚邇。拱北意無虛。寓目山河秀。雲煙亦媚予。</text>
<text>君看種樹橐駝傳。移之官理可養人。解道安民在無事。牧隱詩語醇且眞。古人今人意不遠。蓋傷世法多立新。況今時勢如理絲。欲速還自成紛繽。願言爲事務從簡。勿使一毫加諸民。鄭君共稱慷慨士。世微鄭君吾誰親。傷心豈獨惜離別。南望不覺沾衣巾。</text>
<text>此地前遊僅十春。豈圖來鎭有今晨。壁間拙字知予否。曾是當年下筆人。</text>
<text>玉漏丁東夜未央。推枕欲起先歎息。同舍人人鼾如雷。奈何耿耿眼不得。傷時憂國淚盈升。感慨閑愁復幾尺。嗟余不才久尸素。獨臥愧衾那安席。君恩如海報無門。暖日香芹徒謾說。荏苒光陰催老大。昨日少年今白髮。出門剩見鬼捓揄。萬事腐心空仰屋。通宵強綴一篇詩。呼燈自寫還自讀。</text>
<text>田郞作倅吾雞林。父老至今懷德音。拜囊懇惻叫閽辭。枕戈慷慨從軍詩。晏嬰高節凌首陽。誰貴食粟曹交長。登車攬轡志澄淸。南方草木亦知名。南方近者頻年荒。捐瘠往往僵路傍。守令識字百二三。坐視弄法猶盲喑。旋驅農夫防海倭。賊刃未接先奔波。大將坐幕擁笙歌。小將汗馬輸弓戈。豪奴聯騎攘公田。官徵逋租不計年。嗚呼民生至此極。誰與吾君寬旰食。益齋也曾玷廊廟。受侮老姦幷惡少。乞身自退僅免禍。此日尋思顏可赭。田郞夙慕君子儒。豈比老我空囁嚅。往哉問瘼公無私。馳奏得令明主知。</text>
<text>如何不寄一行書。遠別無端半歲餘。夢裏見君頻款款。定應君夢亦逢予。</text>
<text>新羅王氣千年滅。作國東藩奉符節。自古幕賓才出群。況今邑子紛如髮。知君參佐鳥雲飛。畫諾坐嘯相倚依。待見野蠶春作繭。始稱深副舜垂衣。</text>
<text>吾詩安小成。而不如惠夷。緬愧古作者。聊抒心所之。君詩淡如水。微風生淪漪。公餘佳山水。有句皆淸奇。如何不一寄。益愧吾蕪辭。</text>
<text>哀哉白髮田舍人。靑衫飄泊京華塵。劬勞屛障三十年。功不見酬今已遷。當時儕輩皆飛騰。疇肯推挽且轢凌。舍人有子早知名。家敎熏陶學業成。慨然憫父不得志。欲謁銓曺恨無地。匍匐闕下三上書。同列聞之爲欷歔。天高鶴唳更淸遠。白日不向墻陰轉。諸公老手作陶冶。汪度詎容忘孝者。華顚郞署上所嗟。況此陸沈將奈何。此詩雖爲孟畊作。却爲士流悲命薄。</text>
<text>月出四山靜。虫鳴一院空。人間猶夏夜。天上已秋風。蘭葉露華白。花畦煙彩紅。迢迢湖海夢。今夕與君同。</text>
<text>李君作新亭。半隱良可比。名字孰肯評。早已經平子。巍然四蒼官。偃蓋相依倚。於焉坐嘯傲。主人亦佳士。我來纔入門。溽暑驚秋意。高節貫四時。信哉君子義。可憐棲湫隘。無以暢心志。豈知軹道傍。爽塏有兹地。滿懷玉雪淨。繞床笙籟起。俄令沈痾空。頓覺淸虛至。言念古之人。子美有故事。不知杜拾遺。若此日劇醉。凌雲氣蕭瑟。蔽日形骫骳。安得起韋偃。放筆使爲戲。</text>
<text>元帥坐吟詩。無心強攻敵。感化執奠來。何必煩羽檄。</text>
<text>相國經綸器。朝鮮禮義邦。參謀今俊逸。遺俗更醇厖。樓閣臨平野。風煙接大江。君歸如記我。莫惜鯉魚雙。</text>
<text>十萬貔貅氣勢獰。從容談笑一書生。遙知檄罷高臺臥。蒼海無風月正明。</text>
<text>元戎大旆鎭南陲。入幕嘉賓亦偉奇。自笑少年多慷慨。尊前謾賦送君詩。</text>
<text>年去年來西復東。如今亦在柳營中。賦詩橫槊吾何敢。回首廬山憶遠公。</text>
<text>元戎東狩復西征。深入荒涼古鐵城。樸島煙氛雲外起。竹林烽火夜深明。此行始識山河固。是處唯聞鼓角聲。艱極泰來非妄語。遺民耐久待昇平。</text>
<text>制敵何須勞遠征。折衝樽俎是長城。耕連海嶠黃雲合。瘴盡倭山白日明。</text>
<text>山之幽兮深深。鬱蕭森兮潭潭。黃鵠尙不得過其顚兮。截然屹立乎嶄巖。邃莫覰兮山之陰。曖霜露兮濡霑。文豹玄猿兮。迭出以嘷。飛禽回翔兮。毛羽之毿毿。殷其雷奔于無底之竇兮。振蕩林莽。翼之以飛廉。石出角以鉤衣兮。橫枝截路以相攙。立寂寞以無隣兮。怳祁招之愔愔。敻不可討兮山之中。東西冥迷兮氣奄奄。淙飛泉以瀉于崖兮。淸肺腑而味甘。掬之手中兮氷寒。照衰顏以是監。爰流憩以聽其聲兮。鏘玉佩之相參。將敲火而煎茶兮。鄙陸羽之口饞。羨盤谷之可沿兮。矧其文爲我之指南。續道緖於千載兮。乃命其溪曰濂。惟山中之無偶兮。尙摳衣於丈函。聞一言以悟道兮。洗利欲之貪婪。開心源之瑩淨兮。惟太極之泳涵。若有遇於介然之頃兮。諒天地其可三。胡唐虞之遺墟。蔓草寒煙兮。吾道被于南炎。胡泓渟之而不霈兮。朔雪越嶺之交粘。信餘緖可以理天下兮。魯齊獨騁其征驂。然波及者靡不周兮。夫何恨於商參。惟後生之可畏兮。靑乃出乎其藍。幸其道之揭日月兮。吾依光兮心焉甘。將忘勢而內樂兮。日嘯倚於南櫩。苦相招而不止。忽軒眉而載瞻。欸初心之弗竟兮。終歲月以聊淹。</text>
<text>閔予志之溫蠖兮。非厥初之有常。慨因物以興懷兮。惟是非之失當。滃雲霧以晝晦兮。將宴息以在床。月皎皎而天淨兮。將顚倒其衣裳。夫晨夜之截然有限兮。折柳樊圃而瞿瞿之狂。胡老大而入于幽谷兮。赧一揖於陳良。爾雅蟲魚之消耗兮。匪有損其何傷。胡詩書之膏腴兮。亦憔悴而無光。悲參商兮孔孟。想髣髴兮虞唐。若可續兮卒莫可續。頹乎將戢而復掦。竟不聞兮謦欬。杳不見兮美墻。爰舒徐以視履兮。罔其旋於考祥。好色惡臭紛乎其不決兮。宜鬼域之彷徨。惟人天之大道顯而不隱兮。胡求之於渺茫。歲月荏苒以相代兮。衰老侵尋而欲僵。甘草木之同腐兮。忽驚嘆而內傷。貽好音兮春禽。送悲聲兮寒螿。諒須臾之鬧耳兮。付一哂於亡羊。哀吾辭之匪足傳兮。聊澆之以羽觴。忘形骸以放浪兮。泝馮翼之玄黃。天何言兮物之形。文在玆兮聖道以明。我辭蕪兮翳天庭。誓删繁兮立良。</text>
<text>興言蹙口以出聲兮。人謂我其宣驕。辯之好以明道兮。人謂我其譊譊。追明良之歌以矢厥躬兮。人謂我其長謠。思鳳凰之飛于千仞兮。人謂我其難要。惟鴟鴞之壞我室兮。人謂我其相嘲。鄙塵寰之局促兮。人謂我其飄搖。隘名敎之準繩兮。人謂我其逍遙。入我室以宴息兮。婦姑㛘磎以膠膠。對聖賢於黃卷兮。若蠛蠓於泬寥。杳莫尋其聲影兮。靦面目之奚邀。矧微辭之及於耳兮。昧絶響於姒姚。欲出戶庭以長騁兮。先騄駬與驃駣。悵荊棘之翳脩道兮。回予轡以無聊。人謂我其無用兮。斯其學之殽也。人謂我其無體兮。斯其行之澆也。人謂我其素飧兮。我實甘其招也。惟立言之㝡末兮。兀流涕以頤交。夫脩功必因人兮。非厥幸之可徼。夫何德之不知修兮。人謂我其難料。彼昏不知兮。舍是正直。宜其冥趨而陷于淫慆也。爾旣悔兮猶豫之如斯。宜乎人謂我其難料。千載而有人兮。想永慨於中宵。</text>
<text>水之趨兮惟下。日百折兮不舍。不入于海兮。何科之停。盈必進兮。誰稅其駕。彼行潦之靡有源兮。尙逞威於大雨之炎夏也。勢暫似兮旋踵。猶足夸於鄙者也。吾寧不食於井之渫兮。大虛日星之倒寫也。矧雜穢之不幷兮。夫何滌而何瀉也。毋航斷港兮。恐其窒也。毋踵弱水兮。恐其溺也。迺從而亂之曰。性一兮淑慝之胡形。才一兮取舍之是嬰。澗泉之幽幽。江海之冥冥。我歌其中兮。鬢毛之星星。千載有人兮。有耳其聆。</text>
<text>詹東方之有君兮。肇大始以自尊也。其人佩義而服仁兮。厥氣勁而詞溫也。越世道之升降兮。尙剛烈而專門也。其輕生而敢死兮。何北宮黝之足言也。倣周季之戰國兮。凜凜乎使人毛豎而驚魂也。嗟來不食兮。睚眦必報。上忘父兄兮。下忘後昆也。矧妻孥與輿臺兮。視之不啻犬豚也。蓋此身兮澌盡。羌名譽兮永存也。士可殺不可辱兮。辱衣冠痛在國也。劘于民而陶俗兮。亦其宜而何責也。極而罔有不變兮。揖讓或在於旦夕也。中華衣冠之幾更制兮。我迺猶夫古昔也。舟車所至之必通兮。我迺足不踰閾也。日出處之天子兮。奄宅扶桑之域也。惟萬物之生育兮。迺谷風之習習也。惟下土之照臨兮。迺陽烏之赫赫也。之二者之所出兮。信天下之無敵也。胡群兇之竊發兮。至于今其猖獗也。播惡名於天下而旣稔兮。志士仁人莫不爲東方惜也。是將動天下之兵端兮。不疑又何卜也。輔車相依兮。虞虢是監。楚國亡猿兮。禍林木也。旣交聘兮。或不以情。上有神明兮。司正直也。今其權兮有所在。子其愼兮飮食也。少思慮兮興居。保厥躬兮供厥職也。蹇予詞兮筆力衰。言有盡兮意無極也。</text>
<text>汝之軀矮而陋兮。人視之若將仆也。視旣短而聽又瑩兮。中人聲而左右顧也。驚麇駭鹿之入于市兮。孰肯從而相友。雖幸聚而乍成懽兮。倏背焉而旋詬。出肺腑肉以求可兮。藐異馳而莫之遇。柔爾顏兮甘爾言。瀉眞情之繼吐。猶北轅而適楚兮。夫誰鏃而誰羽。舒憂娛悲之何所兮。豁茫茫其天宇。惟情親之乖離兮。杳暮雲而春樹。觀吾身於霄壤兮。吹毛一於牛九。疇其置齒牙間兮。抑難知其所否。豈予德之回譎兮。予則懷其純一也。豈予行之奇邪兮。予則視其正直也。豈予言之訐詐兮。予則師其悃愊也。豈予學之鹵莽兮。予則至于其極也。豈予政之多疵兮。予則蹈夫繩墨也。惟吾之顚頓狼狽兮。莫知主善之克一也。夫惟一之罔知協兮。禽獸之歸而何擇。宜仁人之不齒兮。罔之生也是敵。胡反觀之不蚤兮。上帝臨之而赫赫也。其循循而蹈禮兮。則不違於咫尺也。引罪辜以謝過兮。孰旣往之追責。貸予褒兮何欣。附予毀兮何怵。雍容袍笏之班兮。不識不知而順帝之則也。</text>
<text>扶桑翁發深省。道根固心灰冷。蕭灑出塵之標。幽閑絶俗之境。炯玉壺之永出。森瑤臺之月映。爾乃謝語奪胎。宋句換骨。二賦流傳。千載超忽。風人噤以不譁。騷客寂而彌鬱。韓山子霜鬢蕭蕭。麻衣飄飄。思偶然之談笑。嫌丁寧之喚招。叩剡溪之蘭槳。馳庾嶺之星軺。忽中道而坎止。乃息牧之相邀。開竹房俯風櫺。展蒲團而加趺。烹露芽而解酲。吟載塗於周雅。想調羹於殷室。是惟無用之用。蓋有則於有物。予於是知西域之有敎。或於斯而甲乙。雨露均是澤也。農桑焉重。桃李均是花也。富貴焉宜。夫孰知雪也梅也吾師也。情境交徹。針芥相隨。罔或須臾之離也耶。若夫一枝璨璨。千山皚皚。飛鳥自絶。游蜂不偕。消塵滓於氣化。浩大極於心齊。實有助於所學。宜其扁於高齋。今歲月之幾何。阻情境之俱佳。異日沈痾去。蹇步平。鳴藍輿於石徑。當一賞以忘情。</text>
<text>丹陽東岸。日本西涯。洪濤淼淼。莫知其他。其動也如山之頹。其靜也如鏡之磨。風伯之所橐鑰。海若之所室家。長鯨群戲而勢搖大空。鷙鳥孤飛而影接落霞。有臺俯焉。目中無地。上有一天。下有一水。茫茫其間。千里萬里。惟臺之下。波伏不起。俯見群魚。有同有異。圉圉洋洋。各得其志。任公之餌夸矣。非吾之所敢擬。太公之釣直矣。非吾之所敢冀。嗟夫我人。萬物之靈。忘吾形以樂其樂。樂其樂以歿吾寧。物我一心。古今一理。孰口腹之營營。而甘君子之所棄。慨文王之旣歿。想於牣難跂。使夫子而乘桴。亦必有樂于此。惟魚躍之斷章。迺中庸之大旨。庶沈潛以終身。幸摳衣於子思子。</text>
<text>天昭昭兮冥冥。我道曠兮吾心寧。風泠然兮澹忘歸。彼奚爲兮營營。</text>
<text>我心兮秋波之如。我迹兮匪步玄虛。謳歌有歸兮歸歟歸歟。聊永保兮吾初。</text>
<text>五就桀兮我心孔悲。五就湯兮舍我其誰。世之靡兮予之辜。玄牡告兮維其時。</text>
<text>渭水流兮微風興。魚就深兮寒欲氷。天下歸兮我將安歸。歸于周兮日之昇。</text>
<text>維父維兄兮維命之明。金縢以藏兮流言行。風雷作兮鴟鴞詠。赤舃几几兮周之禎。</text>
<text>巢父隱兮伯益避。伊尹興殷兮太公興周。周公禮樂兮傷于讒。吾衰甚兮修春秋。</text>
<text>崧高維嶽。表于海邦。太祖甸之。時維鴻痝。時維鴻痝。搏鴨操鷄。三韓攸同。無敢勃谿。無敢勃谿。保我東原。維時中夏。五季迄于元。五季迄于元。天命靡常。式修方物。邦永于昌。邦永于昌。天子壽而康。建康長發祥。我國斯無疆。以近耿光。</text>
<text>彼美老萊。白髮彩衣。而舞而戲。以樂庭闈。孰嗣其音。而順母心。不寧配古。可以化今。惟我西原。允虎允文。圓齋承之。大播其芬。其芬播而近而察之。維是孝思。迺爲之基。惟義惟忠。用之不窮。孝惟其本。積之于中。惟中伊何。誠也匪他。天錫眉壽。母壽之多。人亦有言。有流有源。源之長矣。美哉春軒。</text>
<text>衆陽之長。惟天之明。赫赫至今。無欠無嬴。朔望朓朒。乃陰之精。照之所及。以缺以盈。天地之大。靡不包幷。人物之繁。靡不生成。惟陽之明。君子之生。惟陽之舒。君子之行。有軒翼翼。有覺其甍。君子居之。考義惟名。有山斯秀。有流斯泠。君子樂之。吟哦性靈。邪之旣閑。妙理自呈。在天曰陽。在人曰誠。誰其主之。有美龜城。</text>
<text>大闢明堂曉色寒。旌旗高拂玉闌干。雲開寶座聞天語。春滿金巵奉聖歡。六合一家堯日月。三呼萬歲漢衣冠。不知身世今安在。恐是靑冥控紫鸞。</text>
<text>遠游萬里爲思親。親却東還鼻自辛。天地一身渾似夢。風塵四面暗傷神。書林底處猶迷路。宦海無涯試問津。努力分陰當自惜。好將功業樹昌辰。</text>
<text>千車萬馬九街頭。咫尺祗林境自幽。枸杞映階紅欲滴。蒲萄滿架翠如流。僧窓寄食前生事。客枕思親半夜愁。屈指歸軒今到未。鎭江煙雨滿漁舟。</text>
<text>玉樹風標照世新。獨懸徐榻播淸塵。文超兩漢仍談理。筆繼先秦更入神。名重狀元工射策。秩崇宗伯儼垂紳。朋來自遠從今始。門立扶桑海外人。</text>
<text>西風昨夜入庭柯。回首思鄕可若何。藍浦蓴絲飛醉席。鎭江秋色滿漁蓑。弟兄無故歡情足。父老相從樂事多。獨恨遠游心況惡。黃塵眯目語音訛。</text>
<text>仲剛頭戴山人冠。秋風鼓枻游西山。漁翁樵父共談笑。坎止流浮隨所安。況復中秋月如晝。浻然獨立超人間。韓山拙子想遐躅。欲往從之憂路難。夜深露冷耿無寐。悵然西望憑欄干。雖然萬里一明月。恨不握手同盤桓。由來世事自矛盾。新詩賦罷空長嘆。</text>
<text>涼風吹暑去。紅樹尙交加。入夢唯鄕曲。嬰心是國家。草深蘭更馥。霜重菊猶花。世味初嘗鼎。悠哉且飮茶。</text>
<text>集賢學士人中龍。神采自是春風容。衣冠綿綿食舊德。門閥奕奕臨箕封。流慶所鍾生異人。金枝玉葉無邊春。遨遊金馬赤墀下。去天尺五承殊恩。思親不忍一日忘。白雲飛處遙相望。堂前萱草浮春光。人生富貴可熏天。只貴立身忠孝全。彤庭還笏便歸去。從車絡繹如雲煙。郊西迓騎定無數。老弱空巷爭先睹。蒼顏照耀黃金帶。想見翩翩綵衣舞。三韓盛事傳千秋。嗟我欲往空搔頭。擧觴獻壽幸母緩。天子召還難久留。</text>
<text>壯志知誰最。窮愁不我加。天寒頻飮酒。歲暮倍思家。獨對燕山雪。遙懷庾嶺花。幽居尤有味。石鼎好煎茶。</text>
<text>年年除夜喜驅儺。雜坐兒童笑語譁。始覺遠遊無興味。寂寥僧榻落燈花。</text>
<text>遠遊孤影自零丁。挾冊橋門氣尙獰。毛羽不凡君鸑鷟。神形欲變我螟蛉。年年春草傷心碧。夜夜雲山入夢靑。未識他年榮養否。只今深恨阻趨庭。</text>
<text>斐然吾黨欲歸歟。趨向須明發軔初。衣綻尙餘慈母線。帙多難盡古人書。春來客榻氈猶蝨。風送鄕船食有魚。不向馬蹄塵作拜。高情幸喜勝閑居。</text>
<text>聖學茫茫可得歟。欲行千里出門初。黎床風雨燈前夢。槐市光陰按上書。始擬橫秋如鷙鳥。漸知緣竹有鮎魚。時時罷却紛華戰。河洛新春願卜居。</text>
<text>郊原明霽色。之子卜西游。巴峽猿聲月。燕山雁影秋。覲親君底恨。作客我偏愁。朋舊應相憶。歸期莫滯留。</text>
<text>風塵漠漠暗消魂。獨立乾坤日欲昏。一望便知山下路。好携黎杖過雲門。</text>
<text>秋雨蕭蕭送薄涼。小窓危坐味深長。宦情羈思都忘了。一椀新茶一炷香。</text>
<text>數年俱作客。千里共思鄕。綠樹頻經雨。黃花又帶霜。詩成已公屋。酒過杜家墻。何日松巒路。相尋到夕陽。</text>
<text>海外同年子。門前此日身。童心猶未化。漢語摠非眞。學業頻相礪。盤飧每賜珍。稼亭書一幅。賞玩自凝神。</text>
<text>悃愊無華甚。玲瓏徹骨淸。杏山曾掌選。桂榜首題名。生菜盤中美。晴波榻下明。龍門慙忝跡。東閤幸同盟。</text>
<text>淸標眞玉樹。早歲秀瓊林。臺閣文章妙。江山興味深。選詩參古體。誥苑寫天心。小雨遮城句。回頭東海潯。</text>
<text>川原花樹染紅藍。橋外遊人酒半酣。家在綠楊深處住。偶隨黃鳥過溪南。</text>
<text>新荷如拭綠浮煙。池館薰風五月天。自喜小窓微雨足。藥畦鋤了又來眠。</text>
<text>雲物凄淸暑氣收。芙蓉露冷滿江秋。便思載酒扁舟去。紫蟹黃柑不外求。</text>
<text>風吹小雪忽崇朝。深坐幽齋酒力消。爲問梅花將動未。水淸淺處想高標。</text>
<text>寒風西北來。客子思故鄕。悄然共長夜。燈光搖我床。古道已云遠。但見浮雲翔。悲哉庭下松。歲晩逾蒼蒼。願言篤交誼。善保金玉相。</text>
<text>寒風西北來。日夜吹不休。雲飛碧空闊。樹木聲颼颼。早衙有公事。策馬披重裘。武夫喝官道。心中焦百憂。何如日三丈。徐起猶蓬頭。</text>
<text>寒風西北來。漸見層陰結。坐知風勢闌。又是天欲雪。須臾舞萬鶴。變化眞一瞥。閉戶獨微吟。途中車軸折。時聞楚石琴。焚香更淸絶。</text>
<text>楚石一高僧。琴中古意深。每當明月榻。更整淸風襟。悠然操古調。怳若忘機心。文王去已遠。髣髴聞遺音。</text>
<text>皇帝龍飛十八春。赫然萬目俱更新。夔皐稷契效寅亮。躋世唐虞堯舜民。磨光刮垢無不錄。黃鍾瓦缶相成倫。滋泉莘野迹如掃。蒯鉄牛角流芳塵。天敎小臣生東坰。變化氣質希螟蛉。負笈來游壁水下。數年聽瑩絃誦聲。今朝垂橐故山去。騎馬悠悠出鳳城。</text>
<text>燕山之陽雲如堆。龍飛鳳舞源源來。長城中斷居庸關。春風秋月軒轅臺。昭王一去亦已矣。黃金千載空塵埃。天旋地轉光嶽合。土圭日影明堂開。四方漕廥蓄山海。萬國玉帛馳風雷。吾聞在德不在險。傳世百萬何疑哉。秦皇唐明共一轍。不是驪山爲禍胎。臨風獨立意蒼莽。日暮車馬爭喧豗。</text>
<text>客懷仍與客裝輕。颯尒薰風滿袖生。一片黑雲携雨去。馬頭山色轉分明。</text>
<text>鍾動樓門曉色明。獨鞭羸馬問前程。半空白塔見雲影。一曲碧江聞棹聲。東北山含王氣壯。西南地拱帝都平。檣烏接翅桃花漲。穩送番商入鳳城。</text>
<text>春歸百花掃無迹。柳向客程垂暗綠。鶯啼一聲天欲曉。千樹空濛霧如縠。長亭短亭馬蹄塵。疏枝引風來遠谷。巾車不映彭澤門。錦纜不繫隋江曲。如何不惜黃金絲。年年被折隨人歸。天敎客眼不蕭索。依然映我來時衣。佗年富貴歸故鄕。更向馬頭如雪飛。</text>
<text>兩岸微風柳影移。單衫更好午涼吹。舞雩高興悠然起。誰識征夫恰得詩。</text>
<text>凌晨問前路。曉色未全分。帶月馬頭夢。隔林人語聞。樹平連野霧。風細起溪雲。已過三河縣。丹心祗在君。</text>
<text>微風陌上不驚塵。客路飄然一葛巾。柳外酒帘頻喚客。日中村市闃無人。廢丘翁仲春光老。平野牛羊草色新。燕薊山川光景好。錦囊收拾筆如神。</text>
<text>寂寂漁陽縣。吾今一破顏。俗知嘗膽苦。地接不毛寒。鼓角開元後。江山至正間。廢興流水在。立馬聽潺湲。</text>
<text>天寶盛時何昌豐。天寶亂時何矇矓。沈香亭中春色濃。漁陽鼙鼓聲鼕鼕。馬嵬山下飛塵紅。天子劍佩鳴瑽瑽。三風十愆在省躬。宴安鴆毒須愼終。明皇一念常篤恭。此胡安敢行狂凶。乃知人事非天窮。不見吳王宮西施半酣歌吹濛。越兵自渡江無風。</text>
<text>古人何苦念行藏。城市林泉總渺茫。瘦馬倦童仍遠道。亂山遙野又斜陽。孤征欲借仙人杖。三宿猶懷帝子鄕。異域立功雖信美。何如願補舜衣裳。</text>
<text>燕塞吹塵半天黑。荒村客舍多荊棘。行人日暮卸鞍馬。風塵滿面長太息。少年志氣本磊落。縱橫不就肝膽激。時斟白酒更高吟。未必將身老岩壑。</text>
<text>一雨蕭蕭客興多。吟鞭高豎去程賖。雲濃雲淡疏還密。風去風來整復斜。溪隔靑驢是何處。隴分黃犢似吾家。晴光忽上長林表。回首神京望日華。</text>
<text>平州之西百餘里。日暮黃塵際天起。征夫忽見高句麗。故人乃是王氏子。平生遠慕王右軍。筆鋒欲掃蘭亭記。胡爲萬里跨征鞍。不憚道途危且艱。功名有數信天定。我已三載嘗羈寒。飛花片片風中擧。糞壤錦茵何足慮。相逢又在天之涯。馬上一笑東西去。</text>
<text>夙駕盧龍縣。遙看道者山。淺叢禽自語。芳草馬宜班。片月蒼松外。孤雲翠壁間。倘容吾卜築。採藥駐年顏。</text>
<text>蕭條雞犬數家村。落日涼風客倚軒。山色滿窓庭草綠。居人猶說薛將軍。</text>
<text>晉陽公子結豪客。風雲壯懷滿八極。赫然一起揮天戈。隋堤楊柳無顏色。已踵殷周成武功。宜追虞夏敷文德。持盈守成貴安靖。好大喜功多反側。三韓箕子不臣地。置之度外疑亦得。胡爲至動金玉武。銜枚自將臨東土。貔貅夜擁鶴野月。旌旗曉濕雞林雨。謂是囊中一物耳。那知玄花落白羽。鄭公已死言路澁。可笑豐碑蹶復立。回頭三叫貞觀年。天末悲風吹颯颯。</text>
<text>鹽竈傍海上。鹽戶依山前。波濤卷白雪。旦夕生靑煙。沽名倍官額。漁利輸商船。聖朝重更法。玆弊久相傳。昨日詔書下。普與生民便。恭惟天子聖。況得丞相賢。乾坤無纖翳。風日涵淸姸。遙知老與稚。醉舞唐虞天。</text>
<text>文章可是立功名。自咲儒冠大瘦生。楊子著書空自負。馬卿題柱竟何成。人情不似春山色。客夢偏驚夜雨聲。過了長城風日好。何人畫我海邊行。</text>
<text>十里雲煙圖畫中。日光野色雨溟濛。午天小雨風吹去。無數靑山與我東。</text>
<text>偶逢佳處客懷開。班馬溪邊坐綠苔。海雨半邊飛白去。雲山萬疊送靑來。崎嶇世路身應徧。零落儒冠志不回。龍化禹門三汲浪。他年須趁一聲雷。</text>
<text>雨中飛雹大如李。瞥然適從何處至。先鋒霹靂動天地。風伯忽爾從中起。蒼黃走到村南家。一縷夕照明庭柯。須臾江山淨如洗。景星慶雲昭森羅。憂來一夕不能寐。何況世路多風波。</text>
<text>殘霞飛丹落江水。宿霧卷碧生洲嶼。回頭魯叟乘桴浮。若煙非煙不知處。</text>
<text>山溪流入海。馬臥欲化龍。拄杖茫然忽落手。袈裟盡濕春雲濃。折蘆老胡亦戲劇。飛錫羅漢稱神通。借問隻履在何地。定應不在蔥嶺東。不須更踏石頭路。自有一吸西江風。</text>
<text>一夜風吹積雨聲。朝來海氣十分淸。半環落月山頭耿。數點殘星野外明。蜃閣初收紅日曉。鮫燈已滅碧天晴。神仙縹渺知何處。東望樓舡萬古情。</text>
<text>歲月又芳草。江湖多白雲。人生蓬不定。客路日將曛。</text>
<text>板橋江畔草如煙。落盡寒潮近午天。隔岸小舟呼不應。漁人分去賣魚錢。</text>
<text>漠漠平川欲盡。迢迢芳草相隨。回首廣陵何處。他年點檢吾詩。</text>
<text>白水靑林地淨。孤雲倦鳥天長。客裏悠悠心事。哦詩立馬斜陽。</text>
<text>眼底林巒活畫開。試登高嶺興悠哉。濃陰滿地日三丈。細路盤空雲幾堆。山帶煙光靑點點。溪涵天影碧洄洄。人間到處多佳境。卜築吾將歸去來。</text>
<text>細路縈千曲。聊爲詰屈行。高岡紅日上。深谷白雲生。石壁含煙古。溪流得雨鳴。村家知不遠。林外有人耕。</text>
<text>崎嶇登峻嶺。亦復窮深林。子規不盡淚。靑山無限心。相將踞白石。忽爾移綠陰。樂哉何所去。自足淸塵襟。</text>
<text>村家雖索寞。見客便欣然。夜酒三杯穩。晨餐一味便。小泉生石底。芳草到階前。門巷經過少。農夫政力田。</text>
<text>一邊飛雨過山椒。忽覺沙灘漲半篙。日落丘墟無處宿。舟人艤岸索錢高。</text>
<text>日落平沙遠。拏舟鴨綠頭。月殘胡地夢。天盡漢關愁。野草偏多露。溪風欲借秋。夜闌雲錦動。突兀見高樓。</text>
<text>熏風吹客路。落日照鄕關。小雨波聲急。平波草色寒。北征通萬里。東去接三韓。駟馬今安在。吾生愧滿顏。</text>
<text>小館荒涼人馬稀。亂山深處欲斜暉。怪來郵吏如相識。白飯靑芻慰遠歸。</text>
<text>平莎綿綿乍收霧。村童牽牛向溪樹。牛行芳草坡。牛飮垂楊渡。村童亦睡牛亦飽。吹笛歸來日將暮。年𪚥新菑趁春扈。牛蹄欲脫汗如雨。辛勤耕穫不滿甔。猶向春風醉歌舞。吾生慣作行路難。長羡爾背如車安。何時林下讀周易。蓑笠不知風雨寒。</text>
<text>有蟲有蟲小如蠶。養出軀幹天地深。不與玄蟬蛻汚濁。淸風湛露爲腹心。形形色色萬不齊。父乾母坤同一忱。所以聖人贊化育。匹夫匹婦皆自足。</text>
<text>靑山日未斜。綠樹風正多。欹枕新安驛。不知身在何。黃粱忽已熟。客夢飛南柯。郵吏亦不惡。白酒進叵羅。微吟興無極。月色政婆娑。</text>
<text>小憩長林驛。開襟納午涼。束芻扶馬壯。杯酒照人光。屋古山仍近。庭空日自長。人言曾駐蹕。茇舍在高岡。</text>
<text>日轉簷牙風滿樓。錄陰門外已先秋。人間自是淸涼地。却愧征衫白汗流。</text>
<text>昨過永明寺。暫登浮碧樓。城空月一片。石老雲千秋。麟馬去不返。天孫何處遊。長嘯倚風磴。山靑江水流。</text>
<text>馬上靑山近。僧邊白雨來。過江風景好。情興亦悠哉。</text>
<text>飄風何發發。白雲亦茫茫。之子有遐想。超忽歸故鄕。新王方重士。臺閤集鸞凰。如何尙其事。白駒不食場。丹陽我鄕曲。雲物冠東方。功名苟云可。卜築及康彊。共上觀魚臺。一吸扶桑光。</text>
<text>先生官罷去神州。高嘯林泉又一秋。尙有風雲長入夢。肯敎霜雪便渾頭。偶乘白雨多遊寺。每愛靑山獨倚樓。逸態已敎流俗駭。詩篇應爲後人留。</text>
<text>平生久願識荊州。傾蓋何期漢水秋。拄笏山光滿簾額。彈琴日影轉床頭。淸心自對一盂水。豪氣如登百尺樓。記取朝天歸去後。溪聲獨與政聲留。</text>
<text>遷喬出幽谷。宦學遠辭親。風雪三千里。橋門五百人。新春入游藝。和氣溢明倫。刮目徒相待。燈窓暗素塵。灤京分學去。瀚海省親回。久別心應苦。初逢意自開。杏壇春欲動。槐市雪猶來。肯使飢腸凍。晨鐘動月臺。舊識今無幾。相逢喜自多。論懷却羞澁。吐語摠差訛。積雪明朱戶。芳樽灎綠波。南方兵未洗。有志挽天河。</text>
<text>縱使宮中瘦。還令宇內肥。忠言如藥石。盛會似衣裳。闕下仆碑立。遼東撚箭歸。朝來讀唐史。忠諫至今稀。</text>
<text>偃月凝心曲。滔天可手障。松風吹輦路。沙月照朝堂。藩鎭從封殖。天戈繼發掦。遙憐太阿柄。誰倒與中瑭。</text>
<text>欲陶堙鬱強微吟。江水春愁誰淺深。止酒已爲流俗笑。援琴方見聖賢心。每觀李表憂如結。嘗讀莪詩淚滿襟。祗此情懷何日已。丹砂畢竟亦成金。</text>
<text>吾生跌宕謾長吟。更喜紅塵脚未深。造化戲人眞薄相。功名自古負初心。春風吹散雨雲夢。江月洗空塵土襟。獨有文章餘習在。永懷振玉與聲金。</text>
<text>靜裏乾坤付我吟。年來漸覺道根深。行藏一事最關意。風雨五更空苦心。倚杖雲山明似畫。捲簾江水抱如襟。超然欲出洪爐外。曾記南華冶躍金。</text>
<text>分閫憂深海上城。令嚴軍吏寂無聲。鴻樞望重三台近。鰈域威行萬里平。露濕旌旗官柳細。天低烽火陣雲明。凱旋應趁春風去。繼取周家召虎名。</text>
<text>凍燕飛來不耐風。雪華吹冷草堂空。裁成白紵還羞澁。誤認淸明歲歲同。</text>
<text>憶昔溪橋立晩風。梅花無數映寒空。春深却作楊花看。物態隨時自異同。</text>
<text>雪色肌膚萬玉妃。瑤臺宴罷欲斜暉。應知人世春光好。趁取淸明駕鶴歸。</text>
<text>草堂燈火絶煩囂。入夜都忘涉獵勞。忽得唐詩參李杜。更將秦史斬斯高。</text>
<text>天下紛紛衆口囂。何人能息我民勞。臥看滄海風濤壯。擬掛雲帆萬丈高。</text>
<text>丈夫志氣本囂囂。再造乾坤豈是勞。擊柱已萌烹狗禍。始知圯下素書高。</text>
<text>車馬紛紛日夜囂。縱成功業亦云勞。世間萬事眞棋局。妙手無如不著高。</text>
<text>森森綠樹鳥猿囂。欲試昌黎陟降勞。上了㝡尖還大笑。不如平地望嵩高。</text>
<text>盪盡風騷更不囂。雕龍畫虎是徒勞。文非西漢未爲古。詩到建安方是高。</text>
<text>却掃柴門誰敢囂。閑中尤覺昔年勞。夜來小雨風吹去。更喜春畦芽漸高。</text>
<text>客裏風吹滿袖塵。黃鸝聲遠故園春。從今漸近人間路。却恐靑山不我親。</text>
<text>好夢先歸輦路塵。滿城桃李正誇春。懸知伯父詩多讖。趁取花時慶老親。</text>
<text>靑山淡無色。綠水冷無光。君子方有志。欲登天子堂。眼前事浩浩。頭上天蒼蒼。所以不敢必。一夕九回腸。勉哉自策礪。主司登畯良。</text>
<text>鳥飛驚我目。鳥啼驚我魂。平生群魚鳥。寂然歸本元。奈何守不定。忽此迷存存。明知利欲動。拔本將塞源。未能免夫俗。浩歌對山樽。</text>
<text>山深松浮煙。海近魚滿盤。村犢隴頭臥。野人頂無冠。小婢新汲水。漉酒勸加飧。加飧豈不好。我心方未寬。明當自求售。鄙哉於汝安。</text>
<text>單騎初辭獨七房。崇文館下集諸郞。路逢丁亥三場首。默賀皇天表吉祥。</text>
<text>黃河天上落中原。勢似奔雷誰敢捫。忽有鯉魚飛得過。龍門蕩蕩是天門。</text>
<text>東方世敎儘悠悠。箕子封來又幾秋。禹範九疇明似日。蒼生萬古倚洪休。</text>
<text>落筆生風句法新。妙齡才過十三春。棘園前日如相遇。知我難爲第一人。</text>
<text>晩入招提發興新。野花啼鳥對殘春。吾生只有尋山癖。莫厭頻來問主人。</text>
<text>未出城時雨瀉盆。出城涇渭已難分。昔年興逸僧窓看。今日愁深旅館聞。隔壁疾雷泉落石。滿簷寒氣樹生雲。征鞍不憚頻南北。半爲吾親半爲君。</text>
<text>沙平渡頭水半山。沙平屋角沈波間。驪江上流泛大木。如飄蓬兮未及矚。行人數日愁斷渡。心如火焚淚盈目。天晴拜謝向風伯。雨止波停出深谷。行人牽舡政欲行。我行適至非徒然。利涉大川著易象。神所扶矣終關天。天生我輩必有用。拯屯濟否須英賢。臨流三嘆敢自幸。沙平渡歌題一篇。</text>
<text>樓壓溪山已絶奇。半邊白雨更催詩。一杯又與先生共。政是狂生發興時。</text>
<text>慷慨絶倫田御史。疏慵無比李新郞。欲追騏驥眞難及。却媿蚍蜉不自量。君政曳裾期補衮。吾方振履學歌商。世間出處渾如夢。更詠來詩立晩涼。</text>
<text>毀非關已譽何喜。才莫如人德更涼。月獨有情從我蔡。山多不俗起予商。備嘗出處知爲計。縱欲飛騰已可量。賴有虛名足驚座。益齋門下壯元郞。</text>
<text>長江沄沄入滄海。海上靑山色不改。江村豈夢軒冕榮。有書可讀田可耕。邇來倭舶日入寇。烽火直照扶桑明。居民蹙頞戍役苦。風波倒山魚尾赬。鵠山之屯尤戲劇。老兵弱卒慘無色。吾知爾輩無能爲。拒轍螗蜋非匹敵。憂君自古在布衣。肉食何曾懶謀國。漁人得雋叫江天。斫膾風生縷如雪。且呼白酒共沈酣。拍手長歌鵠山月。</text>
<text>釋褐游三館參官。側百寮功夫終躐。等風彩欲掦翹妄。意承先業將身立。大朝雖然有天命。只恐衆相嘲。</text>
<text>年光奄云暮。蟋蟀入床下。幽人採芳蘭。將以贈遠者。悠悠對南山。時復洗破斝。世路方多岐。秋禾滿田野。</text>
<text>臨流發長嘆。亦復嗟蹭蹬。逝者如斯夫。往來由感應。而吾眇然身。乘此不淺興。讀書皆陳迹。何用三十乘。爲理豈多言。妙處誰見贈。仲尼亟稱水。此理乃吾證。</text>
<text>問余何所適。匹馬亂山中。樹密多棲鳥。天長見去鴻。頗慙干祿學。且試讀書功。得失吾何患。衡平有至公。</text>
<text>獲麟當日涕霑襟。借魯明王筆力深。三傳異同吾已廢。伊川心是聖人心。</text>
<text>非才儌倖魁春闈。汗流赤面遭人譏。由來得隴又望蜀。豈念弱馬難任鞿。滿朝前輩森如林。讀書習文皆精金。汝之沙石斷不取。妄進時復長嘔吟。慈顏已老我一身。榮孝及時何讓人。氷魚冬筍尙感格。肯靳一枝丹桂新。天昭昭兮在頭上。迪我啓我游文茵。雖然有命可自勵。筆力有時驚鬼神。</text>
<text>萬年垂拱御楓宸。鴻澤無邊鳳曆新。渙號又端天下本。賀情偏重海東人。風沙遼海吹飛雪。干羽堯階過小春。自笑梁王兔園客。無才堪作漢庭臣。</text>
<text>高麗擧子縱眞才。只與雲南作對來。況我不文人共鄙。雖天有命衆應猜。欲從明月重攀桂。已見黃花又著槐。況此冬寒襲貂帽。風霜養出棟樑材。</text>
<text>西京風色歲華移。一道山川好賦詩。天子建儲端本日。國王拜表叩頭時。江氷欲合魚爭聚。泥路初乾馬政馳。贊善東宮如有命。醴泉遺則或相師。</text>
<text>安北雄藩勢最強。大東江水並流長。海連西壁通南國。山聳東隣入北方。綠樹驛樓曾避暑。黃茅吏舍暫焚香。少時幾度吟詩過。八句今朝又斷章。</text>
<text>君子居官守爲大。多少風波生宦海。我今一箇書狀官。只識齎擎豈知外。館人失火或延燒。不獨使者時相嘲。回車改表非易事。姍笑醜詆傾王朝。平生讀書習禮貌。發軔便摧甘自招。夢驚神志尙未定。發念及此由誠正。嗚呼危哉復危哉。誰知書狀爲禍胎。搶關擊柝誰日易。王來半夜猶不開。何當無事進都省。買羊快倒黃金杯。</text>
<text>長身瘦鶴聳秋空。忠宣吐蕃知至忠。壺氷讓淸蘖讓苦。位至冢宰稱陰功。</text>
<text>天子曰我奇中宮。世顯東方多鉅公。可來京師一會晤。兄弟之情難不通。公雖外氏甚和睦。如風從虎雲從龍。二公聯騎馳中原。執鞭我欲游橋門。辛勤數年得釋褐。二公嘉惠同乾坤。書狀班高次使輔。譯語三品難自尊。坐吾坐下有定禮。時時辭讓如弟昆。因思今日能致此。二公炯炯宜心存。寫之琬琰垂將來。人而可以忘本元。</text>
<text>人言丁令威。化鶴歸遼村。我如東海魚。化龍登禹門。念玆未可必。氣縮仍心煩。平生忘得喪。湛然存本元。今夕是何夕。觸事聊狂言。</text>
<text>駿馬之多此第一。遼西遼東無敢匹。風鬃霧鬣滿庭中。門外來者蹄相齧。穩步狂馳各有態。何人具眼能分別。我從子厚讀晉問。其時一章此焉列。雜彩雲披五色明。流光電邁四蹄決。如今恍惚移於斯。敢曰心存徒目閱。卒之騎者不如意。有似我儒迷義利。臨機取舍失其眞。謾負心希古君子。嗚呼君子莫恃眼。眼力高低由學耳。</text>
<text>雪滿山川照眼明。朝王心急更宵行。誰憐書狀衣裘薄。凍合玉樓方粟生。</text>
<text>春和霜凜聳聲名。按部曾經海上城。臺省共推登故老。閭閻久已服神明。起家東國景星出。攬轡中原妖霧晴。賓閤定容牛馬走。先人早歲辱同盟。</text>
<text>鄕里雞林肅政司。特邀行李勸深巵。陽春和氣從中出。朔雪寒風向外吹。擧子有懷天在上。世人多欲海無涯。醉來浩歎難傾寫。夜半抽毫紀此詩。</text>
<text>山路緣崖滑。溪風撲帽寒。微茫連塞外。縹渺入雲端。得喪知誰管。安危每自寬。他年讀行錄。只恐鼻生酸。</text>
<text>一水沄沄向海流。不知何日到吾州。鎭江有箇圓山在。好逐春潮動我舟。</text>
<text>南國珠犀入帝都。畫舡無數照通衢。宮中近日軍機少。壁上新粧山海圖。</text>
<text>我本高麗一鄙材。苦寒偕計豈徒哉。早知中國曾靑用。故把文章起釣臺。</text>
<text>奔喪天外去。偕計雪中回。客路連雲遠。僧窓向日開。數年如一夢。萬里又重來。坐讀春秋傳。何時到定哀。昔不推吾去。今無喚我來。幽居將子托。奇抱向誰開。玩易時三絶。觀書日百廻。只緣來往少。樂極却生哀。滿座無譁語。開懷盡故鄕。淸香燒柏子。醇味啜桑郞。兔窟方淸朗。鯷岑政渺茫。微吟天欲曉。有命付蒼蒼。</text>
<text>山南游宦已經秋。齒髮如今似舊不。鄕黨一時稱木強。干戈十載困沈憂。老璫屈膝風生座。破鏡埋光月滿樓。回首密城東海畔。兩親思戀豈曾休。</text>
<text>醉中歌。客氣耶天和耶。我自不知奚問他。靑天蕩蕩映四海。月中桂影方婆娑。我欲乘鸞凌汗漫。廣寒千里追纖阿。不索玉兔杵中藥。萬古不死唯姮娥。直從郤侁繼芳躅。丹桂一枝雙手摩。翩然歸來香滿衣。玉堂高處稱鑾坡。殷勤種向牧丹地。壓倒不使爭春葩。敷詞演誥潤天章。光被天下齊羲媧。</text>
<text>鹿鳴歌罷向燕山。驕馬蹄翻塞日寒。只有寸心如古井。湛然無處動波瀾。</text>
<text>天地與雞卵。我今何所擇。山河如內黃。虛空如外白。羽化於其間。匪獨蓬萊客。浩然一氣中。有魂斯有魄。形質豈長存。聲名出仁宅。我且安我居。無勞耳生額。</text>
<text>春風何處來。日夕催韶光。樹林自浮動。微綠生池塘。鳥聲起人意。游眺喜欲狂。時哉不可失。往結少年場。</text>
<text>寶劍埋九泉。光芒上屬天。千年遇老眼。遂爲世所傳。碔砆或求售。倚市爭春姸。龍臥待三顧。南陽雲黯然。</text>
<text>平生憂道不憂貧。出處應須似古人。文翰立身依日月。煙花滿眼掃風塵。新知四海同年面。舊學三冬獨夜身。奏罷丹墀親試策。已判泥醉曲江濱。</text>
<text>素衣飄泊染緇塵。客裏京華幾見春。忽訝蛟龍得雲雨。眞同麋鹿強衣巾。將身許國緣明主。有夢還家爲老親。出處古來難自斷。敢言高義動簪紳。</text>
<text>不幸登科早。晨興每永省。淸明氣猶存。澹若深淵靚。俄而物來攻。逐外肆馳騁。取映逼明鑑。汲古嗟短綆。聖賢敎多術。未易挈裘領。已往不可追。愼勿事僥倖。不幸登科早。晝坐心如裂。煌煌黃金榜。豈爲𦶑茸設。念此每自愧。背汗面發熱。知無封侯相。亦非識時傑。且去讀詩書。行年立不惑。始可秣吾駒。往取千鍾祿。不幸登科早。夜半推枕起。有實宜若虛。過情胡不恥。窮通休問天。用舍何與已。俯仰無愧怍。平生愼終始。道學不可畫。竟成在有志。盈科必放海。仲尼稱水亟。</text>
<text>楊柳依依送我歸。此行還勝昔歸時。雖然物色無干涉。自是人心有喜悲。走馬看花猶到我。落驢在野未知誰。松都醴酒今應熟。狂興先判醉賦詩。</text>
<text>迢迢官道燕山遙。馹騎飛塵朝復朝。眯目何曾賞風景。如暗夜中行路永。山容水態瞥眼過。無人停驂發高詠。郵亭困臥鼻如雷。羊肉白麪腸中堆。王事靡盬星火急。中書下檄仍相催。誰知外國謹守禮。使者往來無吏事。遇興高吟或久立。長短詩成書側理。況此靑山似東國。啼鳥野僧雲滿谷。人間何處不堪隱。他日吾詩當再讀。</text>
<text>去冬風雪謁鷄林。客興無端一動吟。珥筆有人曾嘆賞。不知何處更相尋。</text>
<text>白雨隨風忽逐人。馬蹄飛電疾如神。須臾便覺千山過。平野牛羊草色新。</text>
<text>省官通問候。驛吏謹趨承。金相重如岳。元公淸似氷。地高風自急。野闊日初昇。尙恨奇觀少。張槎儻可乘。</text>
<text>山遙連絶塞。野闊俯長天。崖驛臨渾水。閭山隔斷煙。聚居人語雜。遞送馬蹄聯。誰識新供奉。行吟獨惘然。</text>
<text>天地自爐鞴。山川誰陶冶。忽然闊無涯。日月出于野。</text>
<text>風微雲影移。雨過川光活。小立觀吾心。未知誰讓闊。</text>
<text>天下日多故。桃源猶避秦。誰知白帽客。已作遼東民。</text>
<text>北瞻混同江。南對醫無閭。索莫犬羊窟。那知君子居。</text>
<text>草色接遙天。川光浮輕霧。欲求君子居。回首瞻佳樹。</text>
<text>纔看朝出日。又望昏起煙。渺渺醴泉路。山連東海天。</text>
<text>物性鵬將鷃。人材鶴與雞。醴泉豪氣甚。餘子盡頭低。</text>
<text>身初起海隅。名已滿天下。鴻鵠商嶺來。庭趨有洗馬。</text>
<text>海闊隔齊魯。天遙拱遼霫。臨川筆有光。梁上飛塵入。</text>
<text>胸次芥夢澤。中華播淸芬。牧童十絶句。永示公來雲。</text>
<text>我初入中原。道此遼陽路。便覺天地寬。民風自隨土。故家洪氏存。文章如鳳吐。京師四方極。人物集雲雨。東望皆歆風。翊儲一毛羽。幸我識其孫。講習乃良友。寂寞何處尋。征驂難久駐。</text>
<text>遼孼窮投海上山。時時鼠竊犯津關。百年四海淸如鏡。石堡連雲聳翠寒。</text>
<text>我今長吟過遼野。山路縈紆知幾舍。忽此數家鷄犬聲。當道誰何皆老兵。鴨江東岸是吾土。靑嶂白波相媚嫵。東韓仁壽君子國。唐堯戊辰稱始祖。綿歷夏商不純臣。箕子受封師道新。九疇森列照天下。當時親炙知何人。婆娑居民語音別。咫尺風氣如胡越。嗚呼世變日趨末。楊花隨風亂飛雪。</text>
<text>山深何處是眞源。白帝秋風欲斷魂。一帶綠波淸到底。釣魚人語月黃昏。</text>
<text>驎去白雲窟。龍歸芳草洲。江山如昨日。有客獨登樓。</text>
<text>水淸石出兩山間。行數游魚照見顏。今日東歸非昨日。中朝內翰跨飛鸞。</text>
<text>名幸題金榜。官仍拜玉堂。有心應戛戛。賦命只蒼蒼。冠蓋方盈溢。庭闈尙渺茫。不因餘慶在。何得再流芳。</text>
<text>早出都門向馬山。快哉風色滿征鞍。晴雲半卷山光滴。曉日初昇水氣寒。有興長吟窮浩瀚。無心飛步上巑岏。從今屈指寧親日。舞綵庭中奉一歡。</text>
<text>衣錦還鄕世所榮。榮親盛事在科名。蕭條匹馬如前日。寂寞高僧對短檠。雲影半遮華蓋影。溪聲交雜佩環聲。由來漢水蒲萄綠。一棹淸吟快我情。</text>
<text>君不見凌煙功臣冠一世。如今屈指誰得祀。桐江波上一絲風。超出日月搖靑空。所以古人重名敎。肯將汗馬論狗功。腐儒呻吟竟何事。一藝區區報天子。宣公興元代帝言。感泣狂夫與兇豎。中興大唐重九鼎。筆墨有時佐匡定。韓山文章用不大。遺恨重泉秋草蓋。哀哉豚犬繼芳䠱。玉堂天高珠出海。同知制誥故例耳。供奉何曾望旨。便從東海寄生涯。且莫更游千萬里。</text>
<text>大野微茫如掌平。群山四面遙攢靑。中途碧瓦照大道。豐碑突立高亭亭。啼禽迎風自上下。近馬又見飛蜻蜓。平生遠遊眼界闊。雲夢胸中甚軒豁。適從鶴野飛征驂。東山小魯師上達。歸去來兮有餘地。携被何曾語剌剌。飛雲忽來雨滴微。平澤一點明斜暉。我馬正馳王字城。淸風習習吹征衣。興來吟哦強排比。不愁異日遭人譏。</text>
<text>峯巒回抱澗溪長。一路縈紆又夕陽。得出此山天更闊。一江煙月是吾鄕。</text>
<text>馬上悠悠野趣長。酒徒當日數高陽。老親無恙江山靜。有夢何曾到帝鄕。</text>
<text>飮中有味最深長。三斗朝傾似汝陽。卯酒自然醒不得。人間到處醉爲鄕。</text>
<text>箕裘只願守家傳。桂苑鑾坡是偶然。拜表謝恩雙闕下。擧觴獻壽一樽前。村翁但訝連登第。里友皆驚早著鞭。滿眼江山增秀氣。北堂萱草媚晴天。</text>
<text>白衣送酒來。云自廣州牧。開緘閱手敎。怳然如面覿。贈之千里春。侑以一束玉。漢山在何處。迢迢漢江曲。山川脩且阻。杳若胡越隔。豈意漢江水。添我壽觴瀝。感嘆良不已。江月照夜寂。</text>
<text>吾生樂幽獨。屛跡在空谷。跫然已可喜。況此一雙玉。碧眼炯照座。方袍帶山綠。談鋒淸且軟。往往祛吾惑。俗物敗佳意。詩書亦陳迹。今夕定何夕。曠然生悅懌。江山秋未深。梨棗不堪剝。方丈非維摩。飯化無香積。題詩當淸供。梗澁難咀嚼。</text>
<text>獨秀瓊林迥莫攀。白袍爭覩華君顏。風儀崷崒高山嶽。汪度涵泓隘世寰。政事已居諸子右。文章可置古人間。丁寧休攪參軍夢。醉倒丹陽定未還。</text>
<text>翰林供奉喜追攀。況與同年此會顏。記室毅然傾幕府。典籤老矣走塵寰。布衣交契形骸外。錦瑟風流伯仲間。剛厭一歡如掣電。傍人且莫怪遲還。</text>
<text>甄城雲物勸躋攀。撫古悠然一破顏。欲訪衣冠悲往事。謾將圖記說遺寰。酒闌黃菊淸霜後。簾捲靑山落照間。今古英雄如過鳥。不須待倦始知還。</text>
<text>同年蜚英華爲最。錦之爲州衆山會。靑衫得攝五馬行。裁決霈然聲聞外。古人有語爲州樂。難可得者客之惡。惡客云何匪心惡。談笑如雷供戲謔。醉中往往吐眞情。山中有木膚理精。稼亭文集恐湮沒。願借君力將刊行。驪珠滄海誰能尋。石髓往往名山深。無緣耀目得服食。縹渺極目仍沾襟。何時墨本走四方。世美皇元李翰林。</text>
<text>仲舒三策最精醇。西漢文章有幾人。百世爲師工獨對。餘芳䞉馥洒靑春。</text>
<text>劉蕡當日眼應枯。廟祀如今諫大夫。熏腐何知傾漢室。諸公得意總含糊。</text>
<text>劇邑難休駕。同年政作官。題門初欲去。對酒偶成懽。山曙雲移樹。江寒月照灘。早行高興發。佳句滿征鞍。</text>
<text>古寺臨官道。黃昏不費尋。破窓多月影。虛榻半松陰。被冷知霜重。燈殘坐夜深。朝飧還過望。同榜意殊深。</text>
<text>吾生已擬老田園。怪底衝寒更北轅。富貴浮雲金盞地。寂寥斜日玉琴村。人間毀譽知誰免。客裏情懷與子論。立馬江頭成一笑。朝宗萬古不停奔。</text>
<text>亦知無所期。歲晚勤我行。駐馬三峯下。悠然生遠情。天高松偃蹇。雪積山崢嶸。僧舍香煙散。跏趺送晦明。</text>
<text>梧桐生朝陽。所願聞鳳鳴。誰知伐琴瑟。宮商自然成。閟宮陳嘉玉。登歌重人聲。衆音不可發。獨也通神明。所以古君子。不去存吾誠。</text>
<text>非才求仕眞如狂。入仕欲隱還如詐。非狂非詐一良心。榮親養親難上下。桂林濟美是文章。萱草忘憂是風化。幸勤三遷孟母心。回首靑燈照茅舍。所以盱江揭文安。迎養一語驚衣冠。當時太平勢可致。奈此四海方多艱。掛冠徑向天東走。自斷此生誰掣肘。歸來歸來好歸來。下有妻孥上有母。</text>
<text>冬深雪方作。驅馬凍生襪。落日野橋危。寒雲山路滑。非關有召徵。亦豈事干謁。政可返爾居。明窓燒榾柮。</text>
<text>逢人聞賀語。驚我亦爲官。寵異何曾望。超升自古難。掌銓郞署重。演誥禁林寒。欲詣中門謝。親朋爲整冠。</text>
<text>眼孔渾如總兩髫。虛名驚座恐生驕。自知世路難游刃。誰向詞林許並鑣。慣作日高三丈睡。預愁霜重五更朝。丁寧未上官時節。端坐淸香滿意燒。</text>
<text>昔君方齔我方髫。竹馬嬉游意甚驕。秋月明時同按轡。春花好處共揚鑣。縱然龍化稱神變。却恨鷄鳴趁早朝。掃盡閑忙圖一醉。芳醪初壓肉初燒。</text>
<text>昔年踏雪走燕山。破帽弊裘氷滿顏。今年踏雪游王京。新知舊識爭相迎。亦知冷蕊無少異。觸境自憐移我意。誰家有酒主人賢。鼓吹蘭麝熏靑天。酣歌擊碎珊瑚樹。豪氣壓人揮醉袖。樵夫跣足復誰憂。甲士聯鞍方赴戍。由來爲樂自有宜。分別黑白非吾誰。嗚呼天地卽太素。努力直探開闔時。</text>
<text>餘子紛紛鬢尙髫。渾然剛毅似天驕。初心自沐詩書澤。餘力猶揚翰墨鑣。身世閑中無俗氣。江山醉裏謝淸朝。平生立志須堅實。莫向靑空把火燒。</text>
<text>天寒臘雪作。風定晚陰濃。朗詠牽詩思。高談逞酒容。飛烏聯走兔。困虎雜疲龍。少壯無英氣。歸歟問老農。歲律頻移換。人情雜淡濃。風輕驕雪意。雲密慘天容。壓冷酒浮蟻。鬪晴梅臥龍。豐穰端可冀。南畝欲明農。</text>
<text>峯頭蒼石聳。松頂白雲連。羅漢堂寥闃。居僧雜敎禪。</text>
<text>崔嵬揷平野。縹緲俯長天。翠壁僧窓小。佛燈空半懸。</text>
<text>平野行將盡。回峯望更高。一區幽僻處。梵刹本來孤。</text>
<text>後嶺如三角。前峯入半空。行舟垂鐵碇。遮莫有狂風。</text>
<text>海嶠傳烽火。閭閻壓浪波。百年無事地。戍鼓夕陽多。</text>
<text>細雨桃花浪。淸霜蘆葉秋。歸帆何處落。渺渺一扁舟。</text>
<text>川原平似砥。禾稼浩如雲。太守催星駕。巡田欲夕曛。</text>
<text>馬邑山橫障。熊津水染苔。釣絲風裏䙚。恰得月明回。</text>
<text>達人輕爵祿。君子重衣冠。自恨起家早。已知行路難。詞鋒森劍戟。學海浩波瀾。努力休中廢。芳名垂不刊。</text>
<text>兩崖峭立黃河奔。天傾一派從崑崙。地勢忽下倒建瓴。高似半空深入坤。鯉魚成群仰天躍。霹靂飛火尾不存。哀哉點額還舊穴。七十又二朝天元。峻莫峻兮窮上玄。引臂何人能得捫。韓山有客亦偶耳。熟讀父書探天原。積善餘慶溢史冊。回首雁塔歌龍門。</text>
<text>誰道分離際。自知淳朴餘。結繩希栗陸。奠枕愛桑墟。渺渺牛金晉。悠悠伯翳徐。燈前尋往事。更讀數行書。</text>
<text>早春天氣冷。氷雪海山深。城市人聲鬧。樓臺雁影侵。落梅風動水。芳草日穿林。紅紫迷光景。高吟更盍簪。</text>
<text>省親給暇荷深恩。達旦無眠望路塵。半夜九天新雨露。中書四品聳簪紳。天官望重連靑鎖。粉省班高近紫宸。驚喜非徒身致貴。北堂將奉粲然春。</text>
<text>幾向東門信馬行。行行盡是慰親情。雲山邐迤天低野。樓閣參差日照城。母子有懷天不遠。詩書致用道難明。他年只管心無愧。南北東西豈爲名。</text>
<text>江上風微舟自橫。紛紛無日斷人行。偶然記得春潮句。林外鳥啼三兩聲。</text>
<text>君子當遠游。遠游見眞情。仲尼欲行道。春風吹物生。誰知棲棲際。過化功乃成。至今如日月。帝王爲法程。</text>
<text>君子當立志。立志學始通。君看斷港水。何由朝海東。盈科必不止。道明如日中。奈何自畫者。揚揚誇寸功。</text>
<text>君子當愼術。矢人非不仁。習在洞人胸。念之良苦辛。所以入學初。明道仍明倫。李斯豈本性。責在高談荀。</text>
<text>天朝新內翰。王國又中書。海嶠三韓外。蓬萊萬里餘。筆鋒描野興。山障繞幽居。豪氣全消未。披雲望帝居。</text>
<text>寒雲屯江皐。衆鳥依林幽。團圝語深夜。知我將遠游。母子情在中。功名信悠悠。欲悔勢難止。明發當鳴騶。</text>
<text>誰敎豪氣蓋神州。壓倒元龍百尺樓。斷不一丘狐嘯夜。直從萬里鶚橫秋。東周禮樂諸侯盛。西漢文章數子優。畢竟此身天所賦。七言四句思悠悠。</text>
<text>無衣何不想南州。十里珠簾映碧樓。梅白雪飛初近臘。橘黃霜落欲窮秋。金張肯羡馮公偉。滕薛須知趙老優。世道人情竟何恃。客窓風雨夜悠悠。</text>
<text>少年挾冊寄僧窓。靜聽飛泉洒石矼。遙望西崖明歷歷。數聲鐘向夕陽撞。</text>
<text>高揷中天萬仞靑。松風颯颯欲搖星。當年飛上崔嵬頂。俯視山腰擊迅霆。</text>
<text>欲將馬迹遍中原。半道歸來日未昏。聞有華山仙掌側。巨靈擘處立高根。</text>
<text>長松影裏讀東坡。定水高談似決河。更把松明燒作炬。煙煤滿面夜如何。</text>
<text>僥倖非初意。追攀愧後生。不眠燈有影。更聽雨來聲。帷薄涼如水。階空滴到明。種瓜幽興動。小圃在江城。</text>
<text>談笑從容儘可觀。每將詩酒壓儒冠。已符物議親承鉞。爲訪民痌暫出關。地近扶桑天易曉。山連長白夏猶寒。海邊處處多奇絶。他日高吟幸借看。</text>
<text>一曲沙堤傍碧溪。毬庭東畔紫門西。陳言不切譏應甚。見事殊遲意轉迷。窓近綠槐風細細。階飜紅藥雨凄凄。重游未必年顏少。更草諫書鷄欲棲。</text>
<text>咫尺眼前安樂窩。游山涉海欲如何。仙風道骨由來少。俗狀塵容已自多。樓閣影中天似水。笙簫聲裏月如波。只今情境誰知得。豪氣悠然決大河。</text>
<text>鵠峯蒼翠屢回頭。去魯遲遲又一秋。縱得錦還將底用。白雲深處寄菟裘。</text>
<text>屺嶺崔嵬直上天。行人流汗似噴泉。又從羅漢堂前過。飛錫神通直幾錢。</text>
<text>方舟容與水如空。驛騎飛塵一瞬中。辦得兩湯雖甚易。哦成七字却難工。城頭老樹猶遮日。山頂高樓遠引風。聞說朝天曾有石。檀君英爽冠群雄。</text>
<text>渡水登山似舊游。汗流走馬欲何求。途中冷笑無人識。麟閣蝸廬摠一丘。</text>
<text>一帶淸江滑更凝。小舟恰受數人乘。雖然不日朝東海。且灌平田綠滿塍。</text>
<text>儒衣幾見關城吏。使節重爲書狀官。百尺江樓高突兀。落霞孤鶩凭闌干。</text>
<text>馳馹中原第一程。滿天雲薄耿明星。長吟豈獨華夷辨。誠意關中夢已醒。</text>
<text>官路高低指鶴城。峯頭木末細相縈。山川信美非吾土。歲月如流觀我生。曉過密林聞露滴。夜臨深谷看雲橫。忽然踏得遼陽路。大野天低萬里平。</text>
<text>遼天高高遼海深。鶴語華表誰知音。當時人民化黃壤。城郭雖是難爲心。彭殤紛紛妄作耳。只有一物天地參。不依形體不恃力。明爲白日精黃金。由來詭怪所不道。方冊訛誤難推尋。疾邪憤世多異材。侶魚友鹿言托禽。舒悲宣鬱弄日月。餘響往往驚儒林。我今強筆鶴野吟。聲氣要妙仍沈沈。</text>
<text>野闊民居樹。天低馬入雲。醴泉遺傑句。遼野又斜曛。華表仙一去。崖頭江半分。懿州高出地。羊馬自成群。</text>
<text>昔年崔憲使。風雪勸深杯。拙句初翻墨。高談似轉雷。荒涼心更苦。寂寞首頻回。千載文昌後。鷄林信美哉。</text>
<text>谷密雲籠岫。溪淸石激湍。地如東國秀。天似北方寒。帶癭人供驛。懷香麝入巒。始知霄壤大。南越出丹矸。</text>
<text>灤河天上注東南。揷木成橋水似藍。上有馬蹄飜碧玉。觀光請祝聖人三。</text>
<text>風塵薊門起。古句傳至今。江淮又階亂。今我多沈吟。在德不在險。一句如精金。百煉益剛烈。鄙哉彼孔壬。善柔敗大業。良由蝕君心。得志必難制。爝火方可熸。</text>
<text>翰林供奉出高麗。祗有虛名世所知。自念斸窓時已近。汗流洽背向京師。</text>
<text>祕殿沈沈自一天。殊形異狀盡神仙。門前車馬何時絶。丐福營生摠可憐。</text>
<text>車馬飛塵陣陣來。通州米斛似山堆。誰知使者求花石。帆影隨風海上回。</text>
<text>入城驚老眼。觸物動高吟。輦轂乾坤大。庭闈海嶠深。謾期心匪石。難得賦鏘金。畢竟將安用。黃塵易滿襟。</text>
<text>熊津水白山如畫。馬邑山靑水似襟。瘦竹一林無恙否。遠遊塵土滿簪巾。</text>
<text>四月淸和好風日。孤根拔出靑如玉。縫紗相映雪膚肌。一一承以霓裳綠。燕山僑居頗淸華。柳幄翠搖流水碧。不思王母蟠桃花。不賦沈香木芍藥。此花雖品賤。我獨多感激。君看繁麗誇春風。錦筵雲髻爭攀折。誰知一笑足嫣然。更在深園寄幽絶。我今歌此豈狂哉。願衛吾生如衛足。雖然虛老小墻陰。自是傾心向暘谷。</text>
<text>今年端午好天時。老母天涯費遠思。艾葉扶翁上瓊戶。菖花和蟻入金巵。眼驚佳節非吾土。身與浮名繫綵絲。想得家山游戲處。鞦韆斜影半空垂。</text>
<text>崇文岡下小茅齋。記取閑中事事佳。小雨半山涼滿榻。高吟只有野僧偕。</text>
<text>身閑猶役志。學淺已忘書。俗物敗人意。野情生客居。納涼過岸柳。乘雨檢園蔬。預恐朝天日。東家借蹇驢。斷蓬飄客路。弊帚重家書。奉養違天只。衰遲惜日居。無心求鼎肉。有意種畦蔬。待上陳情表。歸裝不滿驢。</text>
<text>狂風吹塵半天黑。金蛇逬走光熠熠。雷聲霹霹復靂靂。海爲瀾飜雲爲泣。初看屋瓦亂跳珠。已是滿空銀竹立。回頭天地如孤城。百萬雄兵忽來襲。悍夫躑躅亦破膽。癡兒塞聰那可及。可憐吾家雙燕子。傍簾無語翠衣濕。園中無數蜀葵花。傾倒紅房正愁絶。天公愛物本於仁。風不驚條肯吹折。吹折我花尙可言。王省一缺何可說。狂夫赤心誰得知。叫徹蒼旻頭欲雪。</text>
<text>晝永人來少。風涼客夢醒。鳴蜩煙襲柳。乳燕雨收庭。愁裏三杯酒。閑中一卷經。井泉知不遠。氷雪滿銀甁。歲月吾多病。江湖誰獨醒。遣愁鳴綠綺。愛靜讀黃庭。樹近微涼逗。花殘驟雨經。爭名政欲沸。守口獨如甁。</text>
<text>宿雲散平楚。晨光何陸離。扶桑一動色。天地皆光輝。開窓納淑氣。呼吸如蛇龜。心神久凋瘁。膏肓諒難醫。反觀平旦氣。淸明存一絲。苟能保以直。浩然充兩儀。載讀孟子書。灼灼示綱維。異端如斷港。終不通咸池。晨興發永嘆。從此知吾師。</text>
<text>種下田疇狼莠生。風吹雨潤共靑靑。分明有箇農家眼。天道由來祗窈冥。</text>
<text>喬木當軒送薄涼。却思逃暑在池塘。箇中只欠纖纖手。調送花瓷白雪漿。</text>
<text>朔風長年吹作雪。莎草茸茸散新綠。胡人牧馬如雲屯。霧鬣風鬃萬部曲。秋風鷹犬幕南天。豪氣稜稜憑逸足。邇來中國事馳擊。胡人來換雙白璧。雙白璧不足惜。蹄邁流星耳批竹。眼驚華廏立不定。豈憶平原恣馳逐。雖然天性難遽移。且向階前爲君屈。請看天廏群飛龍。盡是當年來月窟。</text>
<text>東海出明月。萬里隨曺山。曺山與東海。本是咫尺間。碧空炯如洗。明珠墮玉盤。上人方寸心。猶如月團團。吾生愛禪寂。欲掛紅塵冠。借師坐具地。庶以求心安。</text>
<text>輕陰迷曉色。初日弄寒光。夜氣微如縷。天機括似囊。整冠將讀易。掃地更焚香。只此無人處。悠然興味長。</text>
<text>綠槐陰裏讀題名。髣髴年前挾冊行。誰識翰林新應奉。欲隨諸子趁鐘聲。</text>
<text>心居性情間。出入還無鄕。生民孰非聖。由罔念作狂。奔流禽獸域。哀哉日遑遑。讀書要修道。豈在媒金章。胡爲惰四肢。偃臥如頹墻。書冊風亂秩。鼻息雷殷床。夫子有聖訓。炳如天日光。宰予病根消。乃廁顏閔行。易貴不遠復。萬世聖道昌。馴養浩然志。君子在自強。心中一正字。皎皎徹上蒼。書之置坐右。朝夕戒無忘。</text>
<text>小橋分路入靑林。瓊島誰敎月色侵。水氣滿樓涼雨過。鐘聲出寺暮雲深。不緣佳境留人住。只覓新詩盡日吟。乘興欲尋沽酒者。虎溪遺事照來今。</text>
<text>市利朝名共一途。獨騎羸馬訪浮屠。紙窓肯借終年坐。蒲薦猶難盡日趺。乞飯行時隨柳岸。戴經歸處傍蓮湖。知師本自心淸淨。雖遇登伽不足虞。</text>
<text>燕雲佳氣鬱蔥蔥。虎踞龍盤面勢雄。宮殿倚空輝日月。旌旗到處振雷風。干戈倒載三軍凱。玉帛來趨萬國同。編取中和樂職頌。小臣當使播無窮。</text>
<text>曉來風雨灑微寒。簷溜聲中客夢殘。似聽吾家春酒熟。槽床一夜滴金盤。</text>
<text>步屧隨長堤。尋涼日將夕。新荷映淪漪。幽芳吐叢薄。隔岸好樓臺。波間倒紅壁。主人游不歸。庭草凝寒碧。徘徊久瞻望。使我多感激。</text>
<text>江河水之大。滔滔連海天。君子貴立言。不朽當遠傳。焉能與流俗。競麗誇春姸。子雲身寂寞。後世知有玄。淮西斷碑在。文昌徒爾賢。</text>
<text>北寺道人樂自足。南家儒者閑有餘。出門相見不相語。肝膽方知楚越如。</text>
<text>輕陰翳白日。暑氣收蓬壺。悠然動佳興。乃向城南隅。招提可人意。況有賢浮屠。入門讀新碣。琱戈雜驪珠。禪房絶俗物。花木爲友于。珍重鄕曲意。夕飯羅盤盂。三門涼可愛。侑以成佛圖。吾生昧梵學。聊用當摴蒱。龍泉老尊宿。鶴骨淸而癯。自道示吾病。直欲來文殊。扶人有上座。更約游葫蘆。晚雲作小雨。城頭鴉畢逋。諒哉不可久。命駕催登途。</text>
<text>壽安方丈無纖塵。下馬登堂怡我神。丹丘先生筆法妙。竹磵老禪詩語新。茶瓜留客自離俗。圖畫照人殊逼眞。只恨斜陽出門去。宦途嶮巇迷路津。</text>
<text>藿食鄙肉食。至性終不違。江湖渺萬里。白鷗自忘機。何如一飯頃。亦復憂社稷。洪鑪鑄周孔。千載立民極。俯視尋常人。腐朽同草木。所以君子心。深期不碌碌。西山有餘輝。奄忽誰能回。坐待朝日升。輪囷肝膽摧。</text>
<text>淸涼山高天北極。六月陰崖猶雪色。俯視萬井埋煙霧。紅塵蒸人汗如雨。山中避暑豈無心。紅塵汨沒難抽簪。上人甁錫何飄忽。踏遍江淮山水窟。浮河北渡游燕雲。說法神州名出群。如今更參曼殊會。神光髣髴浮雲外。萬千獅子屯空濛。宛然欲弔維摩翁。不二門中演眞訣。扇起淸風剔煩熱。門前乞婦莫嫚罵。會控靑猊去明滅。</text>
<text>彤雲鬱岩嶢。赤日蒸炎溽。衆鳥忘飛翔。幸此樹陰綠。南瞻江漢流。戰壘黃雲沒。殘民席長河。令我心兀兀。零丁鋒鏑餘。襁褓兒子赤。官司勞慰多。父老牛酒逆。爾耕我有田。爾居我有宅。朝廷霈洪恩。可見聖心惻。先生持節去。皇華彼原隰。大旱垂虹霓。祈祈雨初洽。靄靄鳳山雲。娟娟鳳山月。星軺山下馳。幽事可怡悅。潭深龍眠酣。山暝鶴歸獨。丈夫志事業。何由久空谷。</text>
<text>高臺俯林壑。衆山如几筵。又如百鳥集。孤鳳來翩翩。彩羽敻難見。佳名千載傳。桐花久零落。古木昏蒼煙。游人託深意。朗詠卷阿篇。</text>
<text>翠巖峭千仞。隱隱含煙霏。長風欻然起。白鶴乘之飛。回翔得其所。終歲莫我違。夜月夢靑田。秋霜飄素衣。恨無千載人。飄然與同歸。</text>
<text>吾聞寶陁山。邈居南海中。游人恃菅蒯。駭浪排長空。不勞遠涉險。有此靑蓮宮。摳衣想水月。怳若游圓通。甁中一枝柳。處處皆春風。</text>
<text>西乾幾萬里。白馬眞飛雲。繙成萬千軸。老盡中書君。紛紛示衆妙。辯哉釋迦文。何人爲起閣。疏櫺通紫氛。流觀會有日。曠劫曾聞熏。</text>
<text>羅漢人不識。有時騎虎游。白雲石上起。淸泉花下流。誰能廬此洞。學空逃衆咻。功名眞薄相。天地同浮漚。愧我溺五欲。悵望空搔頭。</text>
<text>我愛山中人。白駒芻一束。仙去何寥寥。高風誰繼躅。石室書已殘。芝田雨猶綠。至今鳴夜鶴。山月照幽獨。撫古一長吁。紛紛幾榮辱。</text>
<text>雙峯如將騫。兩翼欲超忽。天公恐飛去。乃以石作骨。淸風綠蘿中。細泉流碎月。吾聞仁者靜。厚重理可閱。胡爲欲飛動。矯首想天闕。</text>
<text>有潭何沈沈。萬古貯天澤。神龍所蟠處。夜夜氣生白。飛潛自有時。不日飛霹靂。一雨遍四海。仁者自無敵。不見山前人。鋤禾汗珠滴。</text>
<text>百尺老楸樹。突兀臨山龕。磊落撼風雨。天晴浮翠嵐。相傳閱晉魏。在木爲彭聃。材大古難用。棄捐心所甘。櫟杜自可保。信哉南華談。</text>
<text>彼美蒼髥翁。山中古君子。相從隱淪徒。知是非俗士。許史與金張。由來跡如水。野鶴時飛來。淸風枝上起。歲晚霜雪多。庶與保殘齒。</text>
<text>鶴喙淸泉出。冷然照肺腑。飮之骨欲仙。令人想玄圃。豈惟洗詩脾。可以却二豎。平生愛淸事。有意續茶譜。當携石鼎去。松梢看飛雨。</text>
<text>雅樂久矣殘。師襄入海去。宮商互相奪。節奏茫無據。忽驚洞中水。鏗鏘中律呂。物理固自然。天機妙難覰。秪恐金石藏。澒洞不知處。</text>
<text>紫霞洞裏携壺去。競趁松陰最深處。淸泉如雪爽塵懷。白石爲床作箕踞。銀盤瓜果琅玕碧。玉杯瀲灎蒲萄綠。淸歌高放飛嶺雲。長笛橫吹振巖谷。醉中往往喜吟詩。一唱一和聯珠璣。誰知天涯遠遊客。東望雲山恨未歸。旅窓獨坐少歡趣。出訪鄕人皆不遇。晚來更想醉歸時。王輪橋上斜陽路。</text>
<text>太平天子厭群機。淸燕怡神御紫微。舟入地中龍自動。錦鋪池底蝶將飛。廟堂肅肅方承化。節鉞翩翩並耀威。誰挽天河洗兵馬。玉堂須次淚頻揮。</text>
<text>今日何日雲物變。玉管灰飛商律轉。朱羲烜赫猶爭光。西陸蓐收威未展。井梧一葉驚秋聲。玄蟬嘒嘒涼意生。桃笙紈扇寵已極。狐貉之用方將萌。丈夫悲秋固有志。何況甲兵猶未已。銀漢迢迢豈容挽。撫劍哀歌中夜起。年光如流人事違。白露不禁芝蘭萎。采之欲以贈美人。只隔秋水長相思。如何不使吾心悲。</text>
<text>少年誰家子。眉目何皎皎。手持靑琅璫。換取金騕褭。錭鞍眩流星。綉幪團鳳小。挾彈驚鴛鴦。穿花過芳沼。白日招名姝。貂裘沽淸醥。一曲梁飛塵。滿座各悽悄。還家猶未醒。中使持節召。</text>
<text>幸予少壯日。値此太平朝。樽酒蒲萄凸。盤飧芍藥調。歌聲回迅晷。詞氣薄層霄。秉燭遊何害。吟餘但祝堯。</text>
<text>早向滄洲起。時從綺陌遊。心懷雲表鶴。才似棘端猴。雁影霜先至。蛩聲夜肯休。登樓情更苦。題柱志難酬。事業終身患。行藏盡日愁。讀書粗記姓。射策幸穿侯。衒玉徒能售。吹竽政效尤。新除殊過望。異渥本非求。前輩多鳴世。脩途此命輈。文章輝日月。筆墨溢春秋。黼黻皇猷煥。丹靑國體遒。題名新有記。尙德忽忘憂。杕杜譏猶在。葫蘆畫可羞。反觀深自責。砥礪望良疇。</text>
<text>孤桐生嶧陽。傾崖路詰屈。風霜摧折餘。堅瘦立突兀。樵夫採之去。火後一枯骨。千年知者誰。至寶多埋沒。古意儘悠悠。微音自超忽。</text>
<text>澤畔行吟者。哀哀多苦辭。江流有所底。此心寧復移。靈脩無好音。焉得驂雲騎。洞庭波鱗鱗。欲涉浩無涯。白日隔層丘。路遠空相思。</text>
<text>我初讀易地勢坤。山自北來趨海門。黃河遠自崑崙頭。屈折奔逸何沄沄。中原南北幾千里。興雨潤物承乾元。古來避地有君子。燕雀安知鴻鵠志。一朝出仕澤天下。功與造化無少異。今之畫圖誰隱居。絶磵長松圍草廬。山童兩兩吹短笛。採藥溟濛向深谷。山光悅鳥日照林。雲氣隨龍風亞木。晦明變化自朝暮。高人超然立於獨。相望斷崖無路緣。皎皎白駒芻一束。</text>
<text>安得壯士挽天河。淨洗甲兵長不用。杜陵老翁兩眼暗。天地冥冥塵霧擁。當時張膽吐此句。白日赫然明宇宙。至今識者爲欷歔。夜夜素波橫碧虛。北門學士亦高才。語意纖巧胡爲哉。江漢水多濯可潔。舊染風俗何曾回。高者自高卑自卑。參三爲一知爲誰。</text>
<text>賦詩今有屋。挽袖盡吾鄕。蒼蘚古碑上。白雲禪榻傍。森嚴列松檜。淸泠髣池塘。欲摘蒲萄顆。更來天未霜。</text>
<text>丹髹輝御道。蒼翠擁虛堂。絶似煙霞裏。還依日月傍。禪窓一樂國。世路萬瞿唐。靜坐澹忘返。客中今幾霜。</text>
<text>西望函谷關。遠送之子還。淸晨驄馬發。從此辭燕山。燕山有明月。照君西去顏。峨峨大華峯。杳杳煙中鬟。褰衣欲從之。路遠難追攀。愛君光前脩。豸冠稱瑤環。雲和登淸廟。騊駼踏天閑。佇看棲鸞翼。飛上蓬萊班。</text>
<text>何人作此神龍圖。對之怳然驚倒吾。波濤洶湧雲霧結。疾雷一聲崖石裂。端知人巧奪天工。眞假欲辨毫釐中。降龍禪去已千年。鐵鉢生苔飛上天。上人手中有江海。神龍變化常自在。夜來風雨過前村。曉起覽圖雲尙昏。</text>
<text>敢後題橋入。應先負弩驅。傾城無倚市。按劍在投珠。虎穴誰探子。鵬程我尙雛。看君勢飛動。駿馬躍平途。干戈今幾日。營壘遍南州。泥濺胡天馬。雲連楚澤舟。題詩強排悶。進酒却添愁。樂處知何在。應須問髑髏。代謝難中止。平生慕後凋。黃知一葉落。靑望故山遙。作客心偏苦。憂時骨欲銷。洗兵河漢在。何日借天瓢。雪窓拋舊業。翰苑赴佳期。京輦秋初至。家山月再虧。傳臚開榜日。拜表謝恩時。豈意群英裏。容吾一白癡。</text>
<text>少年負奇志。悲歌擊唾壺。慨我少良友。躑躅燕山隅。焉知豪傑士。隱淪沽與屠。外雖披短褐。內或懷明珠。遠慕燕昭王。賢士來于于。徘徊金臺側。隆基如覆盂。奈何荊軻子。賈禍督亢圖。流俗豈知此。游俠競摴蒱。最喜得吾子。知非山澤癯。當路莫予識。哦詩伴密殊。秋風起西陸。白露萎菰蘆。江南有寒梅。絶句傳林逋。桃李豈不好。與子愼趨途。</text>
<text>山游登崑崙。水涉經方壺。身行天下半。跡起東海隅。神心馬繫皁。歲月羊趨屠。誰謂臭皮袋。自藏如意珠。淸談極要妙。戲語還於于。高標山千仞。淡慮水一盂。靜室香火冷。左右書與圖。時時出詩句。易易如摴蒱。源深流不竭。道腴身甚癯。善幻是僧業。妙用隨時殊。久參庭前柏。欲跨江上蘆。河孺今苦戰。軍令嚴稽逋。遲公飛錫去。感彼歸正途。</text>
<text>今夕是何夕。白酒傾金壺。蒲萄結層陰。淸風生座隅。東菴三韓秀。巉巉玉蘇屠。游戲於斯文。疊璧聯雙珠。愧我辱酬唱。芝蘭雜軒于。張羅獵佳句。儼開左右盂。疇昔先人在。契深三笑圖。春風與秋月。詩酒爲摴蒱。超然名敎外。肯復論肥癯。鶴去雲獨留。傷心人世殊。豚犬亦何幸。藤蔓纏葫蘆。巵酒不敢辭。詩令不敢逋。醉吟視萬古。擾擾同一途。</text>
<text>梵雄在叔世。中流干金壺。道大無津涯。二氏不滿隅。鐵舡窮其源。外緣俱翦屠。居山和鬼句。過海逢蛟珠。南游盡於越。北走窮單于。白雲逐筇杖。甘露盈鐵盂。日用豈云淺。奉福歸蘿圖。已將五欲樂。一掃空摴蒱。綺語尙未免。強作哦詩癯。篇篇帶豪逸。迥與郊島殊。奇字問楊雄。祕書傳瓠蘆。狂生乏詩料。競病安敢逋。高談發佳興。往往忘歸途。</text>
<text>賣藥有異人。市上常懸壺。指我蓬萊山。迢迢天一隅。汝當戒有欲。神龍猶被屠。授之靑玉訣。贈以明月珠。自茲斤繁麗。高歌于蔿于。晨登泰山頂。東海如杯盂。俯視昔人跡。流觀輿地圖。興亡一軌轍。勝負眞摴蒱。日月如車輪。益悲儒者癯。歸來守玄牝。一源分萬殊。靑靑寒磵松。漠漠春汀蘆。天公囿萬物。達者或能逋。刀圭得仙藥。駕鶴靑雲途。</text>
<text>頌德有高人。縱意常提壺。日月掛戶牖。天地羅庭隅。紛紛利名場。旦夕相呑屠。所以托麴蘖。自分沈淵珠。我亦好酣飮。滅燭留淳于。城南芍藥好。花開玉盤盂。恨不飮花下。畫我醉歸圖。春光如可賭。豈曰無摴蒱。但當勤懽樂。秋思令人癯。形骸旣自放。貴賤何曾殊。醉臥日將夕。狼藉蒸葫蘆。努力更秉燭。衰老誰能逋。阮籍豈放達。鄙哉哭窮途。</text>
<text>春風吹罘罳。觚稜麗陽暉。昭光泛宮苑。已見黃蜂飛。雕梁帶香泥。燕子今又歸。臨軒動宸興。游眺敞金扉。模寫何其精。妙處眞天機。宛然勢飛動。乃知天下稀。恭惟皇王氏。玄默垂裳衣。飛潛自生育。聖化渾無圻。不聞御萬機。刻畫蟲魚微。祕閣豈無鑰。散落隨煙霏。往者不可作。千載徒歔欷。</text>
<text>天涯孤月幾盈虛。萬里相隨在大都。心得禪詮常寂照。道將王化有隆汚。半甁白酒難辭醉。一榻靑風不待呼。還似廬山尋惠老。蓮花千載未曾枯。</text>
<text>三門天開秋氣豁。士女聯翩來四達。鈿車綉幄光陸離。琱鞍白馬何委蛇。金銀佳氣欲相襲。珠翠生香壓腰衱。撞鐘擊鼓散天花。獅子一吼如懸河。西瞻金仙竭心曲。況此飛錫來身毒。狂言戲語儘幽深。自是天下無知音。我心利欲正火熱。欲立當年少林雪。</text>
<text>赤白初乖度。重黎預跽陳。衣冠盈夜署。鐘鼓振秋旻。列宿光芒倍。浮雲掩映頻。蟆精翳金鏡。兔影隱氷輪。博望牛女客。盧仝蟻蝨臣。靈槎借豈易。寸鐵用無因。鄭草難圖蔓。坤氷在致馴。維常詩有謂。克謹訓堪遵。太白成三友。庭堅作四隣。獨憐無興味。雙淚忽沾巾</text>
<text>蕭蕭秋風聲。杳杳河漢高。明月滿我座。對之傾芳醪。豈惟離垢坌。亦足發詩豪。沈思遡雅頌。高情軼風騷。軒冕世所重。於我如秋毫。古人倘可作。三叫追姒姚。</text>
<text>風滿江淮起怒濤。濤聲若鬪戰聲鏖。論兵已到詩書將。甚欲關門讀六韜。</text>
<text>炎雲卷西陸。白露生微寒。年光逐流水。紈扇含悲嘆。幽人賦無褐。撫心獨汍瀾。江淮照劍戟。鼓聲紅日殘。古人亦已遠。追之誠恐難。</text>
<text>建德門前一騎塵。百官袍笏禮容新。明明神化如天日。照向陰山萬世春。</text>
<text>天高玄又玄。粲粲列星纏。萬物蒙昭光。生成皆自然。秋夜嚴祀事。苾芬陳豆籩。巍巍當殿中。左右翼群賢。豈徒文具耳。精禋心孔堅。肅肅屛氣立。三獻禮不愆。晨光尙未動。庭燎浮香煙。恭惟我盛代。承奉尤光前。王化與聖德。同流彌億年。</text>
<text>君子有眞樂。妙處誠難言。鳶飛與魚躍。萬像同一元。眇然稊米身。道化所淵源。禮樂被天下。周孔至今存。</text>
<text>君子有肥遯。無悶亦無慍。城市何所營。山林何所隱。久矣混常流。川上觀氣運。悠然撫四達。無心望華問。</text>
<text>宜春郡南山色明。樓殿巖崖俱化城。唐僧問漚猛獸伏。宋帝賜衲神龍驚。具葉千函塔百尺。璽書燁燁光如滴。最憐氛祲滿江湖。三十六盤天外碧。</text>
<text>寄跡紅塵已十年。山中風格尙依然。憶曾踏雪尋幽寺。坐愛干霄賦短篇。落日最宜猿影外。白雲長在鶴聲邊。世人未必能知此。一軸新詩莫浪傳。</text>
<text>浮世從來有險夷。曠然身世覺支離。祗因聞道能毋我。且問忘機果是誰。長笛月明人獨夜。弊裘霜重客多時。分明禮樂文章地。悔殺當年不學詩。</text>
<text>難水天高已早霜。龍門南畔又新涼。鸞輿順動時巡狩。自是都人北望長。</text>
<text>仙果堆盤照日光。翰林供奉苧衫涼。飛龍小駐天顏動。細細風傳鷄舌香。</text>
<text>公餘尋野逕。夢裏到田家。罷亞風吹稻。婆娑月滿沙。薄衣侵曉露。古寺映朝霞。小酌忘身世。陶然落眼花。</text>
<text>萬騎飛塵滿鳳城。迎門笑語見眞情。街頭爭唱天山曲。可見人人樂大平。</text>
<text>玉堂高處絶塵埃。白日淸風動綠槐。一揖長官終日坐。數聲啼鳥滿庭苔。</text>
<text>潼關自古咽喉地。述律將軍七十翁。韜略傳家眞將種。圖書滿座有儒風。周秦城郭秋雲白。淮楚旌旗晚照紅。應使苗頑似車里。赫然靑史繼前功。</text>
<text>故園迢遞隔關河。堂上雙親鬢已皤。萬事祗知歸去好。十年空費短長歌。秋深鷺渚白雲冷。雨過螺山紅樹多。爲問香城胡子宅。筆鋒爭奈劍鋒何。</text>
<text>伯氏梵學餐道腴。升堂說法傾皇都。叔氏總角敦詩書。登科作郡才有餘。方知孔釋親抱送。禪林獅子儒林鳳。所嗟道不同。出處難追踪。西風橫吹雁行斷。萬里碧雲何處逢。荊花結愁紫煙夕。夜夢空牀風雨隔。相逢自是足嗚咽。欲別無端氣如結。關河迢迢遼野空。寒襲貂裘天欲雪。焉得畫者王與吳。畫此兄弟相別圖。持歸掛向君家壁。對畫哦詩慰愁寂。君如比數作歌人。他日相尋滄海濱。</text>
<text>馬頭鴨水綠。客背燕山靑。風雪三千里。夕陽長短亭。因君今又去。憶我昔曾經。別酒莫辭醉。天寒吹易醒。</text>
<text>東國藩籬固。中朝卵翼偏。功臣十二字。聖壽萬千年。絶域仁風動。孤芳戚畹聯。宣忠仍靖遠。天訓永相傳。</text>
<text>觚稜曉色正蒼然。袍笏彤庭共拜年。黼黻纔臨光動日。笙鏞競沸氣浮天。列嶽趨風扶帝室。多方奉幣入賓筵。玉堂有客頻回首。馬上迢迢路四千。</text>
<text>岳瀆埋雲氣。煙塵暗日華。天寒歸野鶴。林暝集昏鴉。山送霏微雪。風摧爛熳花。可憐東海客。匹馬獨還家。</text>
<text>吾生豈可便浮沈。一段功夫自滿襟。芳草晴川崔顥句。高山流水伯牙琴。路人豈識新鄕貢。邦友應呼老翰林。三宿猶懷戀君意。終南翠色入微吟。</text>
<text>橫跨征鞍望碧岑。春寒料峭釀春陰。千林已見浮和氣。百鳥無非遺好音。事過尙留知是跡。名成不退問何心。擊鮮數數吾鄕事。橐底何須使越金。</text>
<text>孤竹之君人不識。我今作歌心惻惻。彼柯斯遠彼流淸。木水本源端可測。子朝家敎不躬行。有子何能樹大名。兄元弟致各盡心。避紂歸文天下淸。三千虎賁一寸舌。欲柅周興柱殷側。炳然大義爭日月。白旄黃鉞無顏色。高風萬古消黠奸。老瞞終身藩魏國。乾坤茫茫今幾周。河水日夜流不休。忠魂義氣尙崢嶸。河可枯兮山可平。扁舟日暮渡河頭。訪問遺蹤傷我情。燈前坐詠孤竹吟。天理人心無古今。</text>
<text>寒風吹雪滿楡關。氷結疏髥馬不前。賴有吾師三昧手。破囊擎出醉鄕天。</text>
<text>連山入滄海。崖上路高低。得贈誰何緩。陳兵左右齊。周人歌碩鼠。齊客解鳴雞。爲問千夫長。吾轅幾度西。</text>
<text>萬竅呼號風怒起。毳帽狐裘如潑水。須臾雪勢欲包空。海岳奔走歸溟濛。糢糊車轂垂長氷。玉杯馬蹄珠綴騣。丘陵坑坎平如削。咫尺倒顚何數數。平生最愛僧窓眠。松竹蕭蕭雲滿天。煎茶爐火照面紅。淺斟低唱飛蚊同。已知此樂天下獨。便合逍遙老巖谷。誰敎遠走學爲官。要識世間行路難。</text>
<text>大河西畔小河東。立馬橫川思不窮。鄕井有名宗族別。衣冠異制語音同。數年天地斜陽路。四面塵沙盡日風。晚宿丹家如舊識。始知胡越一家中。</text>
<text>嘗讀十洲記。永懷三島風。流年驚閏月。神女賸奇峯。雲雨迷仙夢。星霜感歲功。何當携錦瑟。丘壑寄吾蹤。</text>
<text>渤海遺風儘渺茫。孤城跋馬看斜陽。村翁自托繁華地。京客初驚寂寞鄕。寒入酒杯山色近。氣侵樓堞水聲長。游觀從此尤奇絶。靑嶂白雲天一方。</text>
<text>寒風刮面刀劍利。欺我衣單吹不止。緣崖絶磵路如線。蛇行詰曲千山裏。方冬積雪驅車入。左傾右側如欹器。轅傷軸折不移步。盡日崎嶇行寸地。尙緣吾轂不丹朱。萬跌猶無赤族恥。瞿塘大行豈不惡。穩於名利爭朝市。</text>
<text>赧面逢沮溺。吾生數問津。謾言思土俗。漸不喜鄕人。夜宿窓無紙。朝飧飯少珍。狂僧新長髮。黠性自難馴。</text>
<text>征鞍風雪月將闌。回首燕都似夢間。壯志昔年頻北上。倦游今日始東還。一鞭紅日投孤店。數點靑山認故關。遙想鎭江煙水闊。眼中髣髴對慈顏。</text>
<text>物色茫無際。天敎屬翰林。還鄕春作伴。對酒月知音。獨抱多年影。初回萬里心。親朋爭迓勞。厚意重南金。</text>
<text>投紱歸來萬事空。人間至樂有誰同。堂前綵服翻朝旭。架上陳篇曝晝風。稚子牽衣如敍舊。老妻裁紵又催功。回頭四海煙塵暗。雲表高飛一箇鴻。</text>
<text>匹馬還家興有餘。南江春浪上豚魚。先生自厭入官府。太守何曾來里閭。隣叟叩門頻挈榼。山僧問字遠投書。只今可作終身計。一段淸閑萬事除。</text>
<text>遠游曾有賦。小隱又題詩。吾道不材木。世情無底巵。淸吟明月夕。爛醉落花時。只恨曾狂甚。虛名謬見知。</text>
<text>拜掃松楸地。星霜亦已多。宿根春吐葉。新樹雨添柯。鼇禁自無夢。鹿門誰見過。尙嫌天上客。書札問如何。</text>
<text>謁母韓山下。朝王魏闕前。握蘭知有地。泣竹豈無天。忠孝當如是。行藏非偶然。時看堂上燕。補壘汚華筵。</text>
<text>光陰眞瞥眼。倚伏本無形。玉韞沽因價。蘭焚禍在馨海深龍自躍。谷密虎彌獰。紅紫春風裏。繁開旋見零。</text>
<text>世事那容算。無端感我情。紙鳶風借勢。土偶雨亡形。得隴休思蜀。興劉定在嬴。悠然成一笑。天道甚分明。</text>
<text>鳳舞盤安地。龍興鼎定都。已無投器鼠。何患假威狐。雷雨洗舊染。山河扶壯圖。中興誰有頌。愧我僅操觚。</text>
<text>事變蒼黃要察情。至公隨物付權衡。君王自有臨時智。天子方回視遠明。豺虎穴空妖霧捲。鯨鯢海闊怒濤平。詔書讀罷雙垂淚。又向乾坤謝再生。</text>
<text>僑居仍病久。謁告得閑多。榻冷風生樹。庭空雀踏莎。精神聊自養。和劑乃吾何。數日尤多幸。親朋數見過。</text>
<text>天官淸絶冠諸郞。今日重游感嘆長。選法自精宜縮手。聖恩難報輒摧腸。簷虛松樹生寒籟。山近秋雲入畫墻。夜直偶題詩一首。宦情羈思兩茫茫。</text>
<text>黔驢永鼠生瓮天。長鳴恣走如自然。不知牛角抵孔雀。況彼猛虎垂饞涎。媻姍赤猴弄如意。驚倒天上諸神仙。上帝不怒反謂是。誰信小技猶通玄。金雞一聲扶桑暾。乾淸坤夷風景姸。帝傍我昔分天章。翳以鳳凰將高騫。干戈蔽日雲氣腥。歸與老龍蟠九淵。山中魍魎自遠避。斗間白氣常纏綿。</text>
<text>我心懸丹崖。我跡埋紅塵。俯仰天地間。一粟在千囷。神形與世作膠漆。萬事百憂俱日新。林泉道遙豈不好。巢許亦是唐虞臣。伽耶之山最奇絶。千載孤雲罕疇匹。我欲從之竟未能。空讀遺編桂苑筆。請君細訪孤雲蹤。歸來洗我塵泥胸。孤雲孤雲千載鶴。目送君歸倚高閣。</text>
<text>聞說流頭好。靑爲幕府隣。但令公事少。豈善出游頻。怪語如聞晉。遺氓尙避秦。君能蹤跡否。四海正風塵。</text>
<text>記室忘年友。名聲天下稀。江樓涼滿座。竹閤翠沾衣。紅杮霜初重。白魚秋正肥。淸游應未艾。南望送人歸。</text>
<text>嚴霜悴百草。粲粲數枝菊。微物感予懷。秋來日相逐。</text>
<text>人人種菊看。未必能知菊。把酒對南山。悠然失所逐。</text>
<text>頗怪周子言。陶後鮮愛菊。同時見古人。往躅不須逐。</text>
<text>有田可種秫。有屋可種菊。何當師淵明。歸去謝馳逐。</text>
<text>不爲五斗米。不爲三徑菊。志在歸去來。飛電誰能逐。</text>
<text>馬蹄踏雪大於杯。馳向天涯亦快哉。八十親年今又七。豈容他事上心來。</text>
<text>嗚呼天工人代之。庶官布列陳高卑。端如列宿拱北辰。守職奉公俱得宜。卿月民星王省歲。休咎有徵知者誰。嘆老嗟卑競馳逐。排擠直欲令人危。吹毛求疵或相詬。匿影射人尤可嗤。由來天爵貴無比。帝命一加天下知。膏梁文繡足一世。子孫蒙祉光于時。嗚呼踵此豈艱甚。只是不逞纖毫私。纖毫私無曰何害哉。上帝赫怒難爲辭。</text>
<text>見獐負網有古語。我自脫頤奚問他。膽大於身吐群策。偶尒屢中應被訶。人情紛紛信難整。天命赫赫終無頗。奏罷選目當高歌。</text>
<text>沸似蜩螗雜是非。摠嗔驄馬疾如飛。停鞭細聽雖堪喜。按狀詳看敢或違。蠟燭燒殘過永夜。貼黃尋遍掛斜暉。益齋藻鑑誰能遁。坐見鷹揚聽指揮。</text>
<text>回首燕都拱八埏。當時赫赫走群賢。東門祖道車幾兩。內醞盈尊斗十千。寂寞獨歸誰見慰。蒼茫孤詠自相煎。如今最喜成眞樂。鶴髮慈顏政老年。</text>
<text>富貴何人嫌苦逼。賢愚自昔愛標題。尊親抹却他名字。大膽由來似滑稽。</text>
<text>柳作門庭竹作林。茅茨相映傍江潯。拏舟釣鯉回明月。躡蹻尋僧上遠岑。馬枊牛欄春草軟。鶖梁鷺渚暮雲深。飄然忽起滄洲興。幾度思家謾若吟。</text>
<text>朝廷立政貴無私。銓席深嚴請謁稀。魚貫迭遷誰久滯。鶚書交薦或高飛。寒風颯颯雪猶在。小雨霏霏春又歸。奏選何時下門下。閉門高臥忘是非。</text>
<text>書生無寸效。高步上華聯。祭酒秩三品。登科今五年。易窮千歲日。難述四時天。屛氣增深惕。英靈正凜然。</text>
<text>借屋隣工部。兼官玷閤門。高軒頻見過。淸坐輒忘言。古井泉生雪。長松月掛銀。自知無俗累。絶似臥山村。</text>
<text>欻尒飛騰豈我心。今朝不覺淚沾襟。題名桂苑榮無比。祭酒芹宮感更深。寢席風寒依竹展。壽觴波暖對花斟。可憐鏡裡孤鸞影。舞彩堂前月滿琴。</text>
<text>省親南去似飛鴻。佳士聯鞍野趣同。軒冕自當忘蚤暮。詩書元不管窮通。靑山綠水吟哦裏。野草閑花眊矂中。記取昔人磨鐵硯。愼無投筆去從戎。</text>
<text>登高縱雙眺。白雲生遠岑。吾親在其下。奈此頭上簪。老妻視甘旨。騃稚嬌語音。亦足慰朝夕。所以寬我心。去冬婦兒行。相挈還松京。侍側一小妹。夢寐常若驚。今夕是何夕。樂哉適我情。堂前萱草長。堂上酒瓮香。知我拜三品。酌我連十觴。慈顏溢喜氣。內顧猶悚惶。功名有定分。願及親強康。</text>
<text>草長新過雨。江動欲回潮。野聽浮屠磬。郊聯刺史鑣。山多靑冉冉。雲遠白迢迢。情興無人會。春風馬足驕。</text>
<text>堂上光陰白髮生。征駒曉秣又孤征。身違溫凊思萱舍。心戀繁華夢玉京。野闊帽簷雲過影。山深靴底水流聲。遲遲去魯心猶苦。旬日新詩謾不成。</text>
<text>危樓霄漢低。徙倚岸吾幘。席底蟠鏡龍。閭閻萬里隔。高僧對蓮花。幽鳥破晝寂。愧我耽詩書。寥寥仲尼跡。討論恨孟浪。杯盤謝狼藉。西崖忽生陰。斜日半高壁。題詩記茲游。更掃溪邊石。</text>
<text>已愛金鍾樓。更愛金鍾樹。簾櫳懸虛空。朝夕生煙霧。仰看赤日避。俯見飛雲度。況聞幽澗泉。悠然發奇趣。眞堪追冥㮴。直欲到玄圃。笑彼山下人。紅塵吹白羽。摩挲頭上簪。亦復內自顧。</text>
<text>坐禪君已髮容間。力學吾猶魚上竿。每辱春初詩軸疊。却慙夏仲硯池乾。秋風錫杖邀頻過。冬夜燈龕擬共看。莫學諸方把雷電。時時問道幸相寬。</text>
<text>此身如粒兩儀間。四壁圖書犢鼻竿。文擬西京成緩散。詩非東野恨枯乾。南州橘柚秋深憶。北極星辰夜半看。有興欲從鑽老去。檜山賓館本來寬。</text>
<text>檢身深恨走塵間。撫手曾知把釣竿。我昔北游秋色老。雁今南去葉聲乾。東封禮樂誰能議。西掖巾簪謾好看。縱愧素飧猶未去。此心難得暫時寬。</text>
<text>朝鮮李禮賓。倜儻我所賢。携持按部什。叩門來相傳。諷之忘我食。亦復減我眠。鐵原古泰封。平蕪鎖寒煙。屈指賢刺史。榮陽秩初筵。君王召入用。豸冠當陛前。德政在人口。贅哉書諸篇。</text>
<text>君家鎭江南。我家鎭江北。兩家屋上山。相望一點墨。往來久已廢。扁舟帶愁色。君有父遠游。我有母離側。所以寤寐間。怳然長嘆息。君今偶裭職。誰謂天無識。愧我無至誠。十年歸不得。高吟伐檀篇。上章欲自劾。當尋子歸路。不待生荊棘。</text>
<text>曾聞諫院有題名。今日茫然感愧生。千古陽城高義在。令人還憶魏玄成。</text>
<text>兩榜聯翩綴美名。先君年尙少先生。如今更媿磨肩句。足見兒童項領成。</text>
<text>高秋河漢澄。金波政如此。始知天壤間。浩然一氣爾。此身一虛舟。泛泛適萬里。高游太素中。淨洗物欲累。微吟興不淺。達者或同軌。</text>
<text>最愛月未滿。旣滿缺必至。勿卜來夜歡。浮雲易爲祟。今夕何澄肅。山川得光被。群動寂不聞。高人獨無睡。淸景自難久。茫然注吾意。</text>
<text>夙昔靑衿子。聯翩錦帳郞。得時俱展力。近日共瞻光。禮樂開周室。文章躡孔堂。國容何濯濯。王業正煌煌。具是經綸器。誰論上下牀。勝游叨省署。狂興狎杯觴。幸際風雲代。聊嬉翰墨場。揆才宜草野。無策獻巖廊。歲月今云暮。乾坤氣稍涼。諫書難草草。官紙白於霜。</text>
<text>乘田夫子吏。執戟子雲郞。寂寞言何用。溫良道益光。曾參同避席。子路導升堂。墜緖雖茫渺。斯文尙煒煌。風雲開宦路。歲月繞書牀。素志唯登第。虛名幸濫觴。數年頻改秩。西掖再逢場。痛飮風吹酒。高吟日轉廊。古人誠跌宕。我輩豈荒涼。醉興豪無敵。眞堪傲雪霜。</text>
<text>商山茹芝老。羽翼劉家郞。江湖動星像。天下知嚴光。自古隱淪士。或登天子堂。但令出處高。史筆何煌煌。陶劉玩世客。身世寄槽牀。宇宙旣縱意。琴書仍引觴。寥寥百代下。醉鄕誰擅場。我生亦晚矣。飄纓步周廊。猿吟蘿月白。茅宇今凄涼。名遂誓將去。莫待霑衣霜。</text>
<text>機鋒不借中人上。道韻難磨北斗南。欲識吾師眞活計。江風松月一茅菴。</text>
<text>屐留夏雪長吹北。錫卓秋鴻不到南。何用更過蔥嶺去。算來天下小於菴。</text>
<text>昔也非來今豈去。偶然從北却還南。諸公不用勤相送。且擧吾言問拙菴。</text>
<text>車旆重過海上城。逢人爲說鄙夫名。秋來不耐鱸魚興。搔首風塵大瘦生。</text>
<text>中秋亦已過。重九今又至。幽人洗破斝。大恨窮作祟。忍令黃花枝。空見露華被。平生貴任情。君醉我亦睡。莫負龍山遊。深期古人意。</text>
<text>宦成學逾怠。位崇驕自至。僞心旣作主。直道反如祟。朝停奉藥盌。夜擁直廬被。尋常思厥愆。芒刺飮與睡。誰知禁省遊。尙抱桑樞意。</text>
<text>昏夜或霧朝。倭寇輒潛至。安知魔王軍。乃與浮屠祟。哀哀我蒼生。此毒亦久被。今霄犯興天。吏報驚我睡。艱虞上所念。何以紓聖意。</text>
<text>宣醞如波夜正長。注書相對共燈光。省中故事今猶昔。不覺頹然醉一場。</text>
<text>官況仍將野趣長。詩壇酒席幾重陽。無心更落牛山淚。且問將軍戰馬場。</text>
<text>雨過秋山葉落多。最憐錦上更添華。至今膾炙楓林句。始驗紅於二月花。</text>
<text>此心之外更無天。禍福皆由妄者傳。盛德若能陶一世。太平何必問孤煙。山河自足扶元氣。星月何曾失舊躔。最是淸心堪養壽。且憑琳館祝堯年。</text>
<text>儒冠十載走神州。匹馬從戎亦壯游。爲問尹碑今在否。送君拈起古人愁。</text>
<text>白藏欲去玄冥來。夜半禪代何嚴哉。雲旗霧帳中天臺。雨師亦復淸塵埃。天公爲之一笑開。群神授職各有司。不曠不侵生物孶。我今作詩嘲雨師。滕六將至君何爲。</text>
<text>四海能詩南巽翁。仙風道骨壓喬松。士林不可無冠冕。我欲追公借一封。</text>
<text>自責李諫議。爲人多厚顏。翰林直學士。史館編修官。況復知制誥。職任俱淸閑。旣不愧尸祿。又不思掛冠。君子所鄙笑。小人所榮觀。只有方寸地。久已忘悲歡。</text>
<text>晉陽山水久知名。競秀爭流氣像淸。幕府日長宜坐嘯。何人爲我好謀成。</text>
<text>彼天何渺茫。壽跖而夭顏。此心何反復。夢尸乃得官。冥然昧所以。不放吾心閑。寸木高岑樓。鮮屨登弊冠。大樸久已破。雕龍竟爭觀。淡泊衆之棄。庶與同心歡。</text>
<text>招招舟子涉。俁俁碩人顏。風俗隨王化。歌謠列樂官。美哉雅頌作。及此國家閑。怪字删蟲篆。奇書黜鶡冠。多才非所貴。妙理最宜觀。欲繼豳詩後。聊同億兆歡。</text>
<text>束髮宦游今白髮。上章乞退已知時。如何剩著紅顏語。惹得諸公數首詩。</text>
<text>某也忠某也詐。某也直某也回。於戲數語大明白。振盪天地呼風雷。有眼可見耳可聞。如盲如聵何心哉。我初入院汗流背。恐招物議深摧排。獻陵之對非所謀。畫眉之劾非所咍。橫身直欲當衆口。是是非非言路開。竟無一事補時政。宰相赫赫明三台。利源巽翁導之流。諸子欲塞黃河來。嗚呼我病豈天意。當養和氣登春臺。</text>
<text>頭上冠巾異衆流。街童巷婦望歸周。何時倒落無人見。細履樊川雨後秋。</text>
<text>堂堂丈夫立朝著。立政立言須有序。正義不謀利。聞諸古君子。奈何財賦便爲策。不究關雎有美意。請看我鄒國。一箇戰國士。得君行政是眞心。不敢開口談此事。利源一開勢如水。奔流萬里終難止。卒老于行亦天命。豈可廢道違我志。以諫爲名列大夫。嗚呼立志追唐虞。一吁一咈仍都兪。奈何攘臂吐異議。祗恐他年穢靑史。欲蓋彌彰吾益恥。滌愆須挽銀河水。不是本心初偶爾。</text>
<text>錦省郞官盡玉人。自慙樗散忝芳茵。深杯快倒黃封酒。落筆時時似有神。十月微寒乍著人。黃封屢倒坐重茵。無端惹得忠肝動。頭上明明有鬼神。</text>
<text>松山蒼翠暮雲黃。飛雪初來已夕陽。入夜不知晴了未。曉來銀海冷搖光。</text>
<text>郡國歲時須禮物。朝廷臺省執權綱。分司宰相猶均惠。作郡郞官敢獨嘗。紫蟹紅蝦幷海雁。班鳩錦雉又林獐。朱門不過書祗受。可惜飛塵驛路長。</text>
<text>頭上冠巾迥出群。省中衙罷已斜曛。黃封酒氣猶熏骨。諫草成來控大君。</text>
<text>大臣當日寄安危。善後良圖未盡施。飧玉藍田雖有法。掛帆滄海豈無時。菊花露冷金錢濕。松樹風微翠蓋欹。強筆偶吟吟自若。古人出處欲從誰。</text>
<text>我病久在告。非病也權也。巽翁父之執。平生實儒者。吟詩奪天巧。欲言必傾寫。精對古所少。選詩逼陶謝。城西數畝地。種田繞其榭。早興赴錦省。冠上星光射。高吟豎長鞭。妙語懸河瀉。持義一違人。勃然退田舍。主恩天地深。留之不肯捨。高遷祕書府。華問播朝野。</text>
<text>東風入城郭。滿眼生春愁。萬物逐時變。情與光景流。陶寫以詩句。竟日吟不休。雖然費心力。稍覺寬我憂。婦言又可喜。新酒已入篘。獨酌有深趣。百疾今其瘳。</text>
<text>初聞疑是夢。欲去鼻辛酸。家信夜來至。陛辭今始還。宦游親望久。歸省聖恩寬。出處在天命。徒勞方寸間。</text>
<text>蒼黃出城闕。僕從亦蕭條。草際浮煙淡。天邊去路遙。心忙難縮地。足疾屢逢橋。鳧舄或可借。遙遙王子喬。</text>
<text>京輦非親意。江湖負主恩。問安頻入夢。聞難更銷魂。官大少朋從。身孤無弟昆。慈堂定無恙。天地淚雙痕。</text>
<text>三峯削出太初時。仙掌指天天下稀。松影扶疏橫日月。巖姿濃淡雜煙霏。聳肩有客騎驢去。換骨何人駕鶴歸。自少已知眞面目。人言背後玉環肥。</text>
<text>靑天有飛鳥。欻去影已滅。我馬方驅馳。長江難可越。呼舟立少時。心火政烈烈。平生得坎止。行藏未嘗決。遇變驗天眞。韋篇曾三絶。世道甚於斯。歸來保明哲。</text>
<text>渡水黃昏入小村。樹林陰翳掩柴門。五更蓐食登前路。回首遙岑上曉暾。</text>
<text>駸駸惟我馬。搖搖惟我心。茫茫大地遠。渺渺韓山岑。吾生涉此路。歲月何侵尋。屈指可歷數。艱苦叢在今。舊時所見物。遠近森成林。胡爲淡無色。爲爾長哀吟。</text>
<text>蓐食登前途。我馬方駸駸。謂言陟此嶺。一望韓山岑。魚軒出谷來。避之面深林。長鬚忽下拜。驚喜兩難任。蒼黃伏地謁。背汗嗄喉音。徐徐笑且語。實恐傷母心。禍福自無門。聚散在黃金。此意匪幽昧。此理須追尋。我欲慰母意。我病母先箴。欣欣若有得。不覺患難侵。有母聖如是。愧予牛馬襟。迎養有主饋。順矣如鼓琴。</text>
<text>母子分離情可見。光陰代謝數難逃。隨親更向松京去。天地洪恩此一遭。</text>
<text>癡兒在母後。老母在子前。行行入京邑。引逸有蒼天。母生子當養。彝倫遵聖賢。撫躬感無已。從茲洗往愆。巍巍八仙宮。鎭國惟永年。母子得相保。庶將神貺傳。</text>
<text>天光日色共舒長。十萬家中喜氣揚。肅拜歸來心更快。白頭老母在高堂。</text>
<text>六龍捧日扶桑東。夜半浴海波濤紅。靈臺太史政寅賓。華夏蠻貊同王春。徐生樓船托仙藥。不有異域逃枉秦。似聞椎髻知讀書。竹簡不是坑灰餘。三墳五典日月揭。豈有民俗狂如猘。連年我邊被腥膻。破鐺握粟垂饞涎。吾家住在鎭江口。竹窓蒲席含江煙。邏人馳報南村破。擧室北行如一笴。愚氓嗷嗷誠可憐。老幼赤立哀呼天。長鯨嵯峨海怪多。東溟自昔長風波。雞林突兀利見臺。千秋往躅空莓苔。人如不知走上策。椎髻安敢猖狂哉。</text>
<text>詩成白也無敵。花落虞兮奈何。不管閑中歲月。誰爭夢裡風波。</text>
<text>山色在人爲傑。溪流似聖之淸。古來仁者無敵。我喜生於太平。</text>
<text>煙暖草茵浮翠。日烘花錦凝丹。不是流連光景。胡然嘔出心肝。</text>
<text>日落三商路欲迷。一痕斜月在溪西。不嫌草露霑衣濕。有興携琴欲訪嵇。</text>
<text>憶年八九學堂游。似鏡如鉤誦不休。中歲始知眞樂處。躍金沈璧岳陽樓。</text>
<text>坐久池臺唯月明。箇中身世十分淸。無從惹起塵間意。更把何心念事生。</text>
<text>中官不出口宣稀。長日深宮漏刻遲。閑殺銀臺新學士。午眠纔罷更題詩。</text>
<text>駕彼白鶴翎。飄然朝玉京。靑冥足風露。徹骨不勝淸。</text>
<text>欲少心常靜。身閑趣自長。一家天地小。隨分送炎涼。</text>
<text>溽暑經過少。靜居長短吟。偶然觀物化。亦復明我心。蟻陣跳白雨。鶯梭懸綠陰。吾廬信可愛。卽是晉陶潛。</text>
<text>一卷新書誤賈生。玉韜金甲漢公卿。南游賴是知音在。舟過湘流弔屈平。</text>
<text>秋水無波心本虛。粲然奎璧映天書。文章流出無窮盡。裁詔時時五色舒。</text>
<text>欲降詩敵壁先開。四海神交麴秀才。一詠一觴應數數。秋風吹動菊花杯。</text>
<text>詩書元帥柳營開。更得參軍倚馬才。長白山前水泉好。遙知降虜款關來。</text>
<text>壁山柵水欲偸生。不識堯天有太平。好說吾王非好事。爲渠來築受降城。</text>
<text>長白山穹窿。鐵嶺關峍屼。橫亘幾千里。天險不可越。奚丹雜種鳥獸居。弓矢翩獧事馳突。流觀輿地發浩嘆。秋草蕭蕭埋尹碣。集賢學士上將軍。分閫此方親授鉞。我朝愛人豈好大。可忍一方狂似猲。兵端自古愼機牙。民瘼宜先察毫髮。秋霜春日營中天。塞下無令有冤骨。直須倒捲東溟波。變作綠醅終不竭。沈酣億萬爲一心。世奉我王如日月。不防自製江漢詩。走馬來獻黃金闕。</text>
<text>南巽亭翁世共奇。老松孤立百花時。浮雲冕紱身如寄。早歲琅玕腹已披。玉帶榮華千里道。錦囊光景幾篇詩。聖恩浩浩東溟水。洗盡民愁不上眉。</text>
<text>士也平生自負奇。幸哉逢此太平時。星分列座元相應。雲卷重霄不用披。杞國憂天牧隱策。杜陵敍事巽亭詩。江陵絶景牢籠盡。快意長吟肯皺眉。</text>
<text>去年踏月鳳凰池。今年望月各天涯。去年今年一瞬息。此月在天來有期。人非喬與松。況復多別離。攬衣庭際步淸夜。悠然起我長相思。怪汝蟾兔老相守。不受金風吹桂枝。混沌旣破今幾時。世道安得無醇醨。此心有出入。彼月有盈虧。盈虧薄蝕日月尙不免。聚散悲歡奚復疑。</text>
<text>帶方古郡人事稠。司諫先生才力遒。鳳鳥將鳴穎川霸。牛刀且試武城游。遙知月色滿虛室。獨撫瑤琴淸興溢。錦悵高游如夢中。引杯劇談誰甲乙。</text>
<text>沔州使君一縫掖。不識軍門紅抹額。忠肝義膽薄層雲。欲博虎兕雙手赤。況今分竹海邊城。萬口安危皆我責。賊船忽至疾如飛。風帆截斷江天碧。電光閃閃揮劍鋒。下岸叫呼仍突擊。倉黃兒女走且僵。不辨鳧鷖藏藪澤。使君方食推案起。髮上衝冠呼伍佰。身佩櫜鞬躍上馬。橫槊直前如霹靂。軍中勇氣一當百。折得賊鋒先截隘。將軍錯愕驚異才。太史牽聯書史冊。勸君努力繼前績。聖主垂衣致苗格。</text>
<text>如何不寄一行書。遠別無端半歲餘。夢裏見君頻款款。定應君夢亦逢予。</text>
<text>蓮花長老牧南田。坐破西來達磨禪。一笑相逢眞偶爾。多慙此別却悽然。法身浩劫龜毛地。行色斜陽雁背天。摠說玉音親賜語。異時京輦更留連。</text>
<text>我愛李髥襟宇曠。見謫今爲密城長。政當畫策謀救荒。豈肯吟詩圖避謗。橋下白魚白似銀。纖綸鉤上登錦茵。一樽對客多閑雅。更待秋風玉粒新。</text>
<text>錦省相從一夢中。人生聚散落花風。崎嶇我獨能隨俗。眞率人皆不及公。屢佩銅魚頭欲白。祗憑尊蟻面猶紅。晚成大器非虛語。記取滋泉八十翁。</text>
<text>侍御先生似秋水。淸光欲洗衆人迷。何當更作聯裾客。我有胸中萬斛泥。</text>
<text>三安繼起振斯文。伯仲俱亡季氏存。壽夭在天休更問。安心奉母送寒溫。</text>
<text>新羅王氣千年滅。作國東藩奉符節。自古幕賓才出群。況今邑子紛如髮。知君參佐鳥雲飛。畫諾坐嘯相倚依。待見野蠶春作繭。始稱深副舜垂衣。</text>
<text>客來南天遙。遺我梁州謠。去年夏雨苦。四野無春苗。農夫色甚哀。入室空寒灰。官倉昔紅腐。今也生塵埃。老翁膝下孫。愛重如千金。一朝作貨視。旣送長悲吟。靑山繞郭倍鮮明。門巷蕭條無哭聲。數家群吏念世職。強刮龜毛辦供億。空庭羅拜朝使君。告訴艱難那可聞。使君不忍食梁粟。書與山僧得數解。高吟老坡杞菊篇。遠過北海寒餐氈。使君曾作天官屬。眸子照人光可燭。風霜口吻非其狂。奸夫望之驚走藏。招得營營意難寫。翩然南游跨五馬。南游又逢歲札瘥。造物戲人知奈何。梁州曲令我心惻惻。誰與汝衣誰汝食。使君撫字深復深。後世梁民多姓任。</text>
<text>禍福元相倚。悲歡亦倘來。一心如有定。萬事豈難裁。最愛黃花約。偏知九日開。東籬今寂寞。緬想獨徘徊。</text>
<text>窮年宿火懶殘芋。盡日淸香智者書。寄語密城髥太守。不妨携酒到精廬。</text>
<text>流觀寶塔品。朗詠金仙歌。浮空本無蔕。辭漢淚如波。兩途俱幻誕。令人發深嗟。恭惟文廟意。燕翼垂不劘。忠臣固愛主。祕術多差訛。悲雲擁曉色。鬱然興山阿。有客屢回首。驅馬登前坡。</text>
<text>焚香淸坐側吟頭。一室虛明小似舟。最愛秋光開戶入。更邀山影滿庭留。身輕無垢思騎鳳。心靜忘機欲近鷗。不用鍊丹求羽化。掃除六鑿便天遊。</text>
<text>茂陵何事若求仙。祗是蓬萊亦或然。山與雲浮自無際。風吹船去莫能前。金人一滴盤中露。靑鳥孤飛海上天。何似槧城修望秩。坐令人享大平年。</text>
<text>數日仰山亭。下步直欲扶。筇穩送斜陽。暮自是愛山。成野趣吾生。敢擬山前住。興與孤雲飛。鳥去只恨江。山如此無人。語拈起詩愁。千萬緖天低。鬼泣沈吟處。</text>
<text>朝來徙倚仰山亭。萬壑煙昏雨意成。忽被海風吹半捲。箇中眞態自難名。</text>
<text>西風木落水揚波。偶向江都管物華。乘仲尼桴雲共遠。著康樂屐路非賖。蒼溟萬里天浮影。紫洞三秋桂隕花。上界由來足官府。鍊丹何日此爲家。</text>
<text>山河險如此。壯哉吾有國。絶頂雲氣流。傾崖俯喬木。臨風發長嘯。餘響振巖谷。欲繼薊門遊。石髓今正綠。日月兩轂輪。宇宙一間屋。此壇非天成。不知定誰築。香升星爲低。章入氣初肅。秪以答神貺。何曾自求福。</text>
<text>長風吹我上瑤臺。海闊天遙萬里開。不用振衣仍濯足。似聞笙鶴駕雲來。</text>
<text>懸崖路如線。月黑難夤緣。殷勤山下人。候我登危巓。伍伍與什什。手把松明燃。風輕珠落顆。雲密星散躔。我前已入地。我後猶在天。此身如跨鸞。飄迅凌紫煙。心忻若有得。惜哉非言傳。</text>
<text>萬丈玄壇夜氣淸。綠章才奏澹忘情。歸鞍滿載長生福。拜獻吾君作大平。</text>
<text>蠟屐游山興自淸。傳燈老釋道吾行。窓間遠岫際天列。樓下長風吹浪生。星歷蒼茫伍太史。雲煙慘淡三郞城。貞和願幢誰更植。壁記塵昏傷客情。</text>
<text>岧嶢金碧鎖嵐光。八部龍天信渺茫。獨有小窓堪靜坐。杏村居士海雲堂。</text>
<text>下船騎馬傍山崖。落日遠尋林外家。自擬昂昂如野鶴。奈何行色趁昏鴉。</text>
<text>平生不識釋迦文。只愛高僧遠世紛。更說淸涼山水好。葛巾何日訪孤雲。</text>
<text>知師飛錫過靑龍。爲報平安宴晦翁。世故溺人須省取。扶蘇山下又秋風。</text>
<text>直指人心不用文。藏經題目儘紛紛。小窓出定無餘事。坐對長空萬里雲。</text>
<text>宴晦山人今若何。身心已付爍迦羅。淸風太守渾閑事。學唱曹溪一曲歌。</text>
<text>行藏誤矣謂何哉。禍福紛然是倘來。君夢尙驚遊錦帳。吾生豈意入銀臺。將身已恨輕相許。有口還須噤不開。木雁兩間吾欲老。區區當日杞爲杯。</text>
<text>草色靑靑柳色黃。尋春日日祗顚狂。丁寧莫遣花開盡。花欲開時興最長。</text>
<text>退食多幽興。披囊閱舊詩。蟻行當檻樹。鶯語近窓枝。簷日天低處。墻雲雨過時。非開傲斯世。自是厭仳離。</text>
<text>出直銀臺信馬回。幽居獨坐絶人來。雨深病葉時時落。春去餘花續續開。閉戶讀書殊適意。渾家食祿愧非才。南方旱甚方行禱。天意蒼茫信大哉。</text>
<text>公餘甘獨居。幽事可怡悅。山雨分不來。遙看更奇絶。巖姿雜濃淡。雲樹森成列。朝馬汗珠流。城中方酷熱。</text>
<text>通津山下聚文星。賓主高談萬事輕。豈料時人能具眼。已將地勢指東傾。</text>
<text>登科一去臥雲邊。槿作藩籬竹作椽。不是題詩留壁上。誰知廊廟有同年。</text>
<text>國師誰道笛家師。見客朝來始一吹。爲報沙彌莫驚怪。此中消息不開伊。</text>
<text>齷齪誰如此老奇。傷心暮雪與朝絲。一生豪氣難藏得。逢着高僧爲作嬉。</text>
<text>游山如啖蔗。最愛入佳境。雲望共無心。溪行獨携影。鍾魚林壑空。殿宇松杉冷。甚欲辦靑纏。臨風更三省。</text>
<text>山暗欲來雨。江明初捲煙。野莊猶昨日。人意自茫然。</text>
<text>明月愁聞笛。靑山懶上樓。草深江路永。誰繼昔人游。</text>
<text>西湖鏡淨倒靑山。和靖梅花照水寒。應對鵠峯峯上月。想看疏影問平安。</text>
<text>憐公齟齬摧我腸。愛公倜儻令我狂。才高萬古擅詩場。況復乃我丈人行。以文爲戲醉爲鄕。不肯附熱寧蹶張。毀譽過耳眞如螗。孤雲度海船如牀。草檄傑語鳴於唐。昌黎崛奇籍湜僵。騎龍一去今千霜。雲孫繼踵出東方。對策一登天子堂。高才驚倒壯元郞。歸來農隱猊山陽。元龍豪氣誰能量。長嘯不知人在傍。至味不思傾蔗漿。至音不願尋空桑。但欲起公共聊浪。醉倒月榭吟風廊。公如有知聞我歌聲長。俛仰宇宙何洪荒。</text>
<text>萬仞危峯杳靄間。洞中風露鬢毛寒。一丘一壑平生趣。坐對靑山興未闌。</text>
<text>四面靑山屋數間。松聲更雜水聲寒。老僧不識何心者。高臥林泉歲月闌。</text>
<text>喜怒紛然用舍間。賢愚役役費炎寒。高人處世忘情久。軒冕山林一夢闌。</text>
<text>滿眼靑紫貴。意氣不相降。心欲如影形。恒隻莫或雙。相望亦云久。複嶺與重江。我身非日月。何以照子窓。嗣音豈敢愛。魚飛難過瀧。歲晚庶自珍。無爲世故撞。夜坐心耿耿。冷焰凝殘缸。</text>
<text>宦遊志氣自堂堂。歲晚龍鐘滯遠方。樂道早能忘勢利。窮經不復玩詞章。驚心萬事雙危涕。回首中原一戰場。最是西湖頻入夢。梅花憔悴慘無光。</text>
<text>囂囂莊嶽闢鱣堂。善誘靑衿納義方。策世只應深得體。鑄人能使斐成章。敏公經學無餘蘊。和靖詩名獨擅場。知有君家潛德在。他年誰爲發幽光。</text>
<text>藩籬尙遠敢升堂。自揣無才見大方。論世深驚孔文擧。賞賓謬被賀知章。靜携孤影衣冠地。閑惹虛名翰墨場。唯有坐忘爲樂事。時時心鏡更磨光。</text>
<text>自幸生逢高舜君。皇天未欲喪斯文。知君蘊玉將求價。何事歸田便學耘。舊夢每思同夜雨。新詩屢喜寄春雲。更須努力三冬學。事業終期遠播芬。</text>
<text>憶昔相從處。詩壇與醉鄕。暝雲山寺古。秋露草堂涼。聯句猶能記。傾杯可得忘。何時一燈話。風雨更同床。樹立脩功少壯年。却將華鬢好歸田。問君何故先歸去。南望時時一悵然。</text>
<text>梅花自早菊花遲。一種淸香各得時。宇宙有君天所命。行藏且莫苦尋思。</text>
<text>風騷蕩盡寂無聲。沈宋浮華鮑謝淸。今古詩家誰健步。且敎李杜獨齊名。</text>
<text>吾詩安小成。而不如惠夷。緬愧古作者。聊抒心所之。君詩淡如水。微風生淪漪。公餘佳山水。有句皆淸奇。如何不一寄。益愧吾蕪辭。</text>
<text>高吟夜雪詞林倒。痛飮春風酒瓮空。却被禪心作魔障。數年跌坐亂山中。</text>
<text>待月月未出。久立天星繁。河漢淨如洗。萬家寂無喧。須臾寫銀浪。岩谷收餘昏。淸賞愜幽意。快哉誰與言。</text>
<text>置身夷惠間。誰能辨心迹。涉獵書五車。偃息家四壁。焚香聞細雨。松竹有餘滴。亦足淸我心。微吟竟日夕。</text>
<text>哀哉白髮田舍人。靑衫飄泊京華塵。劬勞屛障三十年。功不見酬今已遷。當時儕輩皆飛騰。疇肯推挽且轢凌。舍人有子早知名。家敎熏陶學業成。慨然憫父不得志。欲謁銓曹恨無地。匍匐闕下三上書。同列聞之爲欷歔。天高鶴唳更淸遠。白日不向墻陰轉。諸公老手作陶冶。汪度詎容忘孝者。華顚郞署上所嗟。況此陸沈將奈何。此詩雖爲孟畊作。却爲士流悲命薄。</text>
<text>都君是我舊知音。久闊相逢喜不禁。已去復來應有意。無媒自進豈其心。塵生范甑支頤坐。雪擁袁門抱膝吟。升斗終非飽妻子。却勝枯槁老山林。</text>
<text>客子秋饒興。將軍晚學吟。一樽思共醉。萬事恨違心。漏遠風傳晝。簾虛日轉陰。緬懷陶與阮。跌宕謝巾簪。</text>
<text>竹吾愛之甚。竹林是我屋。風露筍應長。京華我今獨。每尙夢中尋。琅琅聞佩玉。山僧他心通。帶雨分一束。倒屐置座右。依然舊時綠。墻陰土脈密。濯濯如新浴。長風吹雲飛。秋熱亦云酷。謂言如衛公。猗猗詠淇澳。胡爲病消渴。却繼相如躅。天意杳茫茫。誰能辨吾惑。</text>
<text>秋興方浩然。年光忽蹉跎。靑空行白雲。倚樓明月多。芳樽對佳客。擊節揚淸歌。羽人飛海山。鶴背天如波。遙遙顧我笑。飄迅陵紫霞。呼之恐不來。欲去知奈何。</text>
<text>平郊天幕迥。射垜敞華筵。鳴鏑風生䎂。張弓月上弦。穿楊初甚駭。沒石更難傳。君子仍觀德。操心世所賢。</text>
<text>秋光撩我苦吟詩。萬事當前摠不知。杖屨屢陪耆舊會。杯盤要及太平時。黃花意遠風霜冷。綠野身閑歲月遲。更欲巽翁携我去。淸香趁取未全衰。</text>
<text>高車駿馬騁長途。種德堂前日轉梧。臺府振綱初自負。詩書有力晚相扶。十年風雪天涯夢。萬古丹靑壁上圖。燕邸少時曾半面。欲成挽曲強操觚。</text>
<text>岧嶢金碧跨風煙。禮樂修明更侈前。殿上盤龍雲欲墜。庭中振鷺玉相聯。八方壤奠高於嶽。一炷爐香降自天。摠道今年多瑞氣。侍臣頭重錦華鮮。</text>
<text>君王夜自蓮房回。梨園弟子爭效才。霓裳羽衣振星月。雲鬢綠鬟成一堆。笙簫縹渺鸞鳳音。群帝酣宴中天臺。秦皇漢武多欲心。駕空直欲尋蓬萊。我皇憂民入骨髓。斡廻太和邪氣摧。但願三萬六千日。神仙來獻流霞杯。</text>
<text>近聞賊在婆娑府。却道今朝邊報來。中原十年尙戰鼓。東國一水纔浮杯。自古長城如削鐵。況今元帥有雄才。安危呼吸所深念。莫恃憑河更愼哉。</text>
<text>聞道長城堅似鐵。長氷滿江馬蹄折。連屯壁壘可交臂。畫角一聲忽成列。賊騎翩翩如蹈虛。不是邊防才略疏。束帛卽土米卽金。悔殺行商來化居。</text>
<text>劍戟交鋒處。朝廷破膽初。方思築城策。催下點軍書。騅馬心猶壯。靑蛇讖豈虛。腐儒文墨爾。他日定何如。</text>
<text>乘勝長驅際。橫戈突立看。風腥三躍後。天黑一呼間。賈勇逢強敵。褒忠進美官。勉哉當更愼。九鼎重如山。</text>
<text>淸江何以敗。敵誘我從之。深入鬪氣倍。且問知者誰。相傳走驍將。又道喪全師。天或驕狂虜。駸駸就滅時。時危心更壯。賊近膽初張。小敵驕成悔。先鋒勇莫當。戍旗翻落日。戰鼓殷高岡。莫說輿尸戒。中軍運算長。國運千年泰。兵機一日張。鼓見星河動。關須虎豹當。士心如鐵石。聖壽比陵岡。把筆歌彌壯。朝廷白日長。</text>
<text>黃猪躑躅走雨雪。紅巾弄兵雙手裂。中原菽粟如水火。越羅蜀錦無折閱。飽食煖衣保妻子。百年光景如川決。風飡雪宿日夜行。行向天東自招孼。天東仁壽君子國。不忍屈人人自屈。山川磐礴英靈多。風聲鶴唳何可忽。況今君臣如一身。百萬同心心似鐵。小臣高吟筆力短。他日賀章當補綴。</text>
<text>賊勢風吹火方熾。玉石俱焚難自止。獸犇鳥竄野堆煤。枕氷席雪藏崔嵬。官軍屯營隱長城。大將嫖姚籌策精。我聞隋皇唐帝勞玉趾。眼前一掃遼東平。中華人才於斯盛。半塗卷旆非人情。乃知墨守必得體。史不傳兮誰從知節制。高歌慘淡鬼神驚。忽有疾風雪號聲。</text>
<text>獨吟又高歌。心中血如河。皇天與后地。之死矢靡他。外患似氷雪。消之將奈何。春風方將興。白日如飛梭。哀哀君子心。有淚雙滂沱。</text>
<text>我游中原未三十。壯志功名當芥拾。四方甲兵徹廟堂。天子南面垂衣裳。諸郞馳驛走雷急。半夜征衫風雨濕。時時遇盜甚蒼皇。曠野骸骨秋草黃。深思朝廷無引汲。誰復卵翼朝端立。雖然頭上有蒼蒼。出處由人須自強。掛冠歸來學深蟄。頑雲癡霧圍如襲。國恩簉跡鵷鷺行。相期鳳鳥鳴朝陽。古道雖遠可企及。唐虞君臣時相揖。心中天地自玄黃。太平風月無何鄕。</text>
<text>近聞群盜滿中州。豈料餘波到此流。金甲有光諸將集。玉觴無味一人憂。自是天亡非勍敵。須知墨守是良籌。腐儒緩急眞無用。準擬春風共獻酬。</text>
<text>天挺人豪李翰林。當時工部是知音。共推樊澁難多作。又得郊寒可一吟。樓下長天雲浩浩。燈前細雨夜沈沈。此時不向詩關透。村學堂中敎子衿。</text>
<text>中興功自諸公來。雲臺麟閣何崔嵬。內間傳宣賜宴數。綺羅蘭麝登春臺。繁絃急管轟天長。肥肉大酒如山堆。風翻舞衫共飄逸。月照歌扇仍徘徊。忠肝激裂感知己。展布雄志兼雄才。保全東土活人命。中原白骨生靑苔。天子高拱深九重。將相睚眥朝綱頹。殷鑑不遠面相對。所以朝朝懽宴開。酒醒半夜月如晝。肯念樂極悲當來。肯念樂極悲當來。天上赫赫明三台。</text>
<text>豈謂便如此。茫然迷所爲。到頭須信命。閉口莫談時。戎器積年備。將材明主知。臨機竟何恃。寂寞涕交頤。</text>
<text>北風怒號天慘寒。賊騎突入松山關。逆風上陣我失利。賊到西京風勢闌。城中米多屋又密。遠來勢必甘小安。我今乘怠可急擊。貔貅十萬尙桓桓。</text>
<text>有國有國自太祖。英風凜凜映千古。典章文明開寶圖。山河險固竝天府。邊防網漏來遠鋒。腥穢屠殘毒豺虎。哀哀一哭兮心膽苦。聲出復呑氣如縷。</text>
<text>有母有母在高堂。領垂白髮幾何強。卜隣敎孟學俎豆。織屨隨翟媒軒裳。兵戈滿野閭巷空。竊負而逃忠義傷。哀哀再哭兮聲正長。安得逸驥穩如床。</text>
<text>有身有身霑厚祿。文恬武煕佐王國。無才草檄化狼心。有意橫戈包馬革。幄中借筯不到我。主憂臣辱當自力。哀哀三哭兮天地黑。廊廟有人同一德。</text>
<text>食君之食衣君衣。倉卒須敎後世希。社稷厄數百六會。干戈交鋒咫尺違。飢烏落日欲何食。斷雁寒雲無所歸。老母定應憂更重。寸心無脛走庭闈。</text>
<text>長城踢可倒。積險鋤可平。立瓴高屋竹迎刃。沮遏逆勢誰能兵。君心如煙上薰天。天色爲變天意憐。西京城小似犴狴。桎梏蛇豕屯腥膻。旌旗翩翩照原野。奮迅志氣眞無前。風聲振盪靡草木。日光慘惔愁雲煙。九重半夜批下目。將軍部領多高遷。游魂一吐可四散。我氣精明忠勇全。棘城柵壁立牙纛。軍令寂寂無喧闐。雙城鐵騎最輕捷。羽檄有期何敢愆。稽留政恐知我謀。雪縛元濟誰能先。君心洞照萬里外。明明白日天中懸。將軍將軍國司命。好謀善斷文武之通權。赤手搏虎非英賢。</text>
<text>我生常樂貧。身輕淡無累。孤鳥入雲飛。悠然寄予意。上有白髮親。下有老與稚。菽水諒足懽。俯仰無一事。山河兵燹中。朝四當避地。富家櫪上驃。追風揷雙翅。我家病駑駘。緩急安足倚。欲求檀溪蹄。千金亦不易。君看彼險途。跛牂非所履。寸地如靑天。三嘆貧作祟。</text>
<text>斫樹登城高作棚。下臨大同江上氷。稻粱羅網困鴻雁。風雲南北騰鵾鵬。一朝氣合天地小。萬里聲哀霜雪凝。我往彼亡何更卜。元戎慷慨勢方乘。</text>
<text>却敵多驍將。方興誰怨勞。風輕旗閃閃。天遠馬蕭蕭。落日忠心壯。黃雲殺氣高。成功夢卜吉。大將是嫖姚。</text>
<text>一騎西來疾似星。緣街大叫得西京。九重半夜天顏動。頃刻懽呼已滿城。</text>
<text>天意杳難忱。君心佇消患。禍福如兩輪。旋轉自無間。老賊無根株。吐火眩爲幻。烏合肆貪殘。飛書語驕慢。假威恣橫行。忍飢覓芻豢。蜂屯有餘螫。況是彪與虥。壯夫汝所敵。嗟嗟及童丱。罪盈天奪魄。甘寢忘日晏。嗷嗷群就烹。奇禍發奴雁。官軍氣稍振。主將多益辦。雪深馬齕枯。風急裳結綻。主恩重丘山。身輕如一瓣。疊嶂高崢嶸。直欲雙手鏟。大呼夜斫營。斬艾等葭薍。長江深無底。突兀倚雲棧。鴻鵠尙低回。何況彼斥鷃。氷長裂汝肌。石尖磨汝骭。唐皇回征車。三嘆鄭公諫。哀哉彼狂豎。鎖鎖何足算。</text>
<text>身帶櫜鞬馬帶鞍。推牛釃酒壓春寒。勢搖白日初麾鉞。髮指靑天欲裂冠。社稷有靈知鼎重。城池雖舊似盤安。大同江上氷將泮。洗盡餘腥已不難。</text>
<text>佩劍雙龍精。雕鞍五色毯。雪明金甲寒。日落角聲慘。坐沙少倚樹。兵權誰摠攬。手額謝神明。或曰我勇敢。城外野風腥。城中春意淡。人來不忍問。爲是多悲感。</text>
<text>縱負張飛勇。難師李廣奇。由來知節制。未見有傾危。自信連雞鬪。誰知暴虎辭。奈何呼吸頃。尙不戒輿尸。</text>
<text>獨立驚絃外。橫戈勢自分。紛然道濟策。屹爾慕容軍。峻路埋春雪。荒城覆晚雲。寂寥歸騎盡。賊壘日將曛。</text>
<text>至元天子罷兵機。朔雪炎天入舜衣。造物戲人堪一笑。春風處處落花飛。</text>
<text>我哭鬼神愁。我歌天地淸。前日哭今日歌。叩顙披肝呈寸誠。上帝照之以白日。方寸之地通幽明。旣非關愛賤累。又不是貪榮名。憂君憂國憂老親。團團一心貫蒼精。邊烽日夜照雙闕。賊騎長驅侵鎬京。千村萬落煙火空。悲風蕭蕭鳥獸鳴。羽書如雨下郡國。胥吏抹額持短兵。官旗蔽日棘城高。我士我馬何錚錚。昔收平壤城。今斫咸從營。無由飛出鼎中魚。不忍盡殲緣好生。南陽高議萬鈞鼎。鐵城奇策千丈坑。翩翩木刺抱忠節。去將虎鬚自請行。金侯精悍衆所服。馳出賊背令人驚。安公李公勇無敵。麾下騎士皆飛英。長槍電掣落雲鳥。快劍雪飛橫海鯨。韓弘輿疾秉節制。霜威尙照姑蘇城。我王英謀似大祖。濟濟多士文王寧。蒼生手額上萬歲。令聞隨風傳八紘。我願東溟作春酒。漁獵水陸堆崢嶸。綺羅圍春日舒色。鐘鼓轟天雷振聲。稱觴起舞壽諸公。何以副之瓊瑤瑛。下及皁隷霑羊羹。然後作頌紀元功列聖德。播之朝野歌太平。</text>
<text>春寒滿四郊。日色登城遲。餞席我不與。我懶君所知。豈無囊底錢。可辨酒一巵。但惡春過半。不見花開枝。相知世固少。況復當別離。勉保所居位。不爲君子欺。他時復相對。笑語無愧辭。贈處諒如此。君當讀吾詩。</text>
<text>上巳春光好。中都喜氣催。人從曲江醉。樂自太常來。盛事今難繼。高才豈易陪。踏靑隨處是。須挽李唐回。</text>
<text>攬轡三經按察行。山村海國摠知名。如今更比年前好。爲是鄕閭晝錦榮。</text>
<text>先生精意可通神。代祀頻年作使臣。鳳曆綿綿千萬載。願將餘福丐吾民。</text>
<text>一春知幾雨。岸幘從衣濕。自喜農有事。時哉要須及。花間新水生。柳外殘虹立。忽得晚晴詩。茅簷暝痕集。</text>
<text>風月三生磨不盡。乾坤萬事算來空。掛冠何日尋公去。一笑溪山活畫中。</text>
<text>暮雲春樹費懷思。岸幘江山獨立時。乞郡來秋吾欲去。淸香畫戟共論詩。</text>
<text>我生縶白駒。久已忘靑山。朝趨與夕直。苦乏一日閑。忽驚雙眼明。雨麓連晴灣。淡煙小村迥。落日飛雲還。深林意無極。老木勢若頑。平呑渺莽外。慘入鴻濛間。書生強模寫。兩鬢生詩班。幸哉絶俗累。對山無愧顏。他年譜此畫。莫把吾詩删。</text>
<text>亂時信局縮。亂後多傷悲。人情少懽樂。物意無姸媸。灼灼桃李樹。花開去年枝。依依照人面。春風時來吹。豈知花下人。停杯有所思。干戈自起滅。江河自推移。相看且痛飮。信命復奚疑。</text>
<text>學道須知命。看書要積功。軒裳非我達。蓬蓽豈吾窮。世事羊腸路。人心馬耳風。王良如詭遇。誰肯許良工。</text>
<text>伯亶愛山水。怳然知夙因。長携貝葉書。欲卜曹溪隣。端如古明鏡。刮剔千年塵。詩癖砭不去。吐句皆淸新。怪我膠世漆。不頂淵明巾。因君起遠興。盧岳知有人。</text>
<text>身世家四壁。光陰詩百篇。逕幽春草合。窓淺野雲連。扣門無俗客。行地定飛仙。借問年來興。如何孟浩然。</text>
<text>新搆茅齋事事淸。忽聞高詠愜幽情。尙驚輦下迷朝暮。獨向牕間閱晦明。曠野片雲風送影。小溪流水雨添聲。抽簪何日尋眞隱。四面空靑共目成。</text>
<text>波明海上城。雖然百里遠。自是十分淸。破屋少人語。空林多鳥聲。晚來情更適。不信是浮生。</text>
<text>子谷煙霞迷後嶺。烏村風雨暗前山。請君莫笑馳名者。盡日吟詩也不閑。</text>
<text>雪夜讀書燈似月。春風洒翰硯生波。明經作賦俱無益。聽取門前鳳德歌。</text>
<text>勢包天地浩難窮。吹去吹來有細風。散步高吟衣皺白。淺斟低唱帳圍紅。林疏豈護孤棲鳥。雲暗應迷萬里鴻。只合聽琴仍作記。九泉那得喚南豐。</text>
<text>客裏艱辛搔首吟。人間苦楚同心別。遙知相送鴻山村。垂柳千條愁百結。</text>
<text>跡托絲綸地。身無尺寸功。讀書將底用。貪祿爲嫌窮。可恃舟無楫。由來海有風。設官無大小。摠是代天工。</text>
<text>種菊添我淸。天工却媢嫉。罷雨動以風。收雲炙以日。搖搖不自持。七脈方未密。願借終夕陰。令渠生意溢。</text>
<text>種菊添我幽。軒戶俄淸姸。長莖削寒玉。嫩葉凝靑煙。旣晴又欲雨。不憂傷爾天。天工豈私我。物生各自然。</text>
<text>種菊添我逸。深期在歲暮。霜淸秀色明。白酒相媚嫵。落帽自風流。誰會悠然趣。淵明千載人。欲訪恐迷路。</text>
<text>吾聞瞿曇學。無妄亦無眞。當時華嚴會。千古猶如新。寶座高幾尺。雷鼓驚天人。神衆立四面。束手歆淸塵。色相雖各異。不減如來身。所以冠九席。外視如君臣。云何如是哉。同得一性醇。君看孟子言。舜予常對陳。此心不累物。聖賢非異倫。人惟自盡耳。禍福徒諄諄。情欲浩如海。擧世皆沈淪。我方靜一念。君亦宜自珍。</text>
<text>壯志寧容擇險夷。欲將文翰動當時。九泉今日應惆悵。角黍無人爲子炊。</text>
<text>最愛幽居僻。林泉興有餘。出門山擁馬。入室酒浮蛆。園靜宜扶策。窓明快讀書。陶然是眞隱。何必賦歸歟。</text>
<text>上嶺駐我馬。望遠神氣舒。兩儀判高下。悠然撫堪輿。超超天際山。起伏勢紆餘。舊游入雙睇。曆曆如當初。白雲豈欺我。欻去翔大虛。</text>
<text>下嶺意跼蹐。悄然低我顏。山束地始窄。路幽石且頑。松倒岩崖側。泉鳴叢薄間。微吟物色動。小立神心閑。幽懷愜獨往。興盡吾當還。</text>
<text>謾負平生志不凡。祗今塵土汚朝衫。古方未試丹砂術。長柄新携白木鑱。草色帶煙靑漠漠。稻苗針水綠纖纖。此間自足幽居興。快似長風直掛帆。</text>
<text>農夫方有事。更喜絶塵紛。畦塍靑將合。陂塘綠見分。近山頻得雨。多稼自如雲。卜築將歸老。相招意甚勤。</text>
<text>不恨幽人偶失期。獨遊心事更淸奇。世情渺渺無相涉。野興悠悠祗自知。碧柳幾行流水遠。靑山萬疊夕陽遲。此間好着王摩詰。半似丹靑半似詩。</text>
<text>淸遊不許世人知。白水靑林到處奇。小憩夕陽松下石。一壺傾盡獨題詩。</text>
<text>先生簪筆立丹墀。退食高吟與爾期。夜半擁衾風外響。雨餘扶杖澗邊姿。星霜荏苒誰能畫。天地蒼茫我有詩。踏雪憶尋山下路。晚雲千樹忽移斯。</text>
<text>門戶如今孰竝雄。家傳黃閤有淸風。郞君莫嘆回溪翅。鵬擊三千道路通。</text>
<text>事過誰知一代雄。寂寥黃卷古人風。行雲流水無窮意。獨立乾坤八面通。</text>
<text>午來多至夕。晨坐輒忘脯。山可靑君眼。詩應白我鬚。吟哦聊自快。登陟亦相扶。興味誰能識。傍人誚大愚。</text>
<text>相從無俗士。所適是詩家。山興行隨雨。溪吟坐畫沙。一閑天所賦。萬事我何嗟。芍藥引高興。春風凝露華。</text>
<text>騰踔癡兒黠。蹉跎壯士悲。紙鳶風得勢。石燕雨乘時。對酒君能賦。歸田我有辭。尙緣心磊落。更作遣懷詩。</text>
<text>㝡喜幽居樂。何曾負此翁。關門麾俗客。訓字敎頑童。雨浥空庭草。煙迷斷麓楓。詩成更高詠。頗覺有神功。</text>
<text>蛙夜鳴。動我憂世情。靑燈依依翳復明。輪囷肝膽何時平。四壁蛙聲連雨聲。高吟偶得鳴蛙行。虓虎風生鯨海橫。宮中聖人吾墻羹。白日照耀葵心傾。肯緣糊口筆爲耕。事業直欲令人驚。紿我陷我皆管城。彫龍文苑尋鍾嶸。妖氛岳瀆埋羶腥。神龍正睡誰鞭霆。劍倚靑天笑絶纓。笑我讀書記姓名。壯哉鐵騎夜斫營。快意決死何偸生。君不見夫征兒戍留孤惸。諼草不花枯紫荊。何時天地得再淸。兩耳不復聞談兵。</text>
<text>肯向昌黎學送窮。祗今天爵冠儒宮。蛙鳴芳草絲絲雨。燕蹴飛花細細風。寂寞沈吟多骯髒。紛紜割據幾英雄。勞身焦思皆黃壤。且與八仙游飮中。</text>
<text>古人猶不死。千載想風流。事過尤明白。心同豈謬悠。雨聲深巷夜。燈影小牕秋。耿耿無窮意。他年祗自求。</text>
<text>雨氣涼生骨。泉聲爽入肝。天公用意甚。萬事不相干。</text>
<text>天公眷我厚。遺之一段奇。淸風與明月。相逐何曾離。枯藜對月植。短褐臨風披。飄颻散酒席。晃朗來書帷。乾坤寂如水。我興方逶迤。山深龍蛇窟。海闊珊瑚枝。扶桑照烽火。忽復勞我思。未洗去年血。又見今年痍。蒼生亦何罪。人事非天時。撫劍發長嘆。亦復笑脫頤。樊中有老鶴。自是萬里姿。</text>
<text>中統至元聖天子。四海菽粟如火水。有耳不聞寒且呼。有腹皆愁飽欲死。邇來王省多咎徵。招得黃巾鬪新市。吾君一念上通天。年年好雨知時至。</text>
<text>遠游如夢寐。淸坐聽朝脯。已分棲蝸角。猶驚將虎鬚。雨床邀客坐。泥巷倩人扶。我拙寧他適。淸風屢見呼。</text>
<text>密林黃鳥語。微雨故人家。暗綠煙生樹。殘紅雪落沙。酒餘宜熟睡。兵後動深嗟。可笑門前客。馳名鬢欲華。</text>
<text>浪迹今何似。飄飄萬里鷗。江湖連夢寐。冠蓋謝交游。春去花猶在。風來雨乍收。軒窓堪避俗。相對輒忘憂。</text>
<text>大鵬摶扶搖。去以六月息。我生如鷦鷯。一枝布衣極。少年小東海。負笈遊中國。杏壇春成陰。槐市雨增色。門迷墻最高。車重路未熟。簪花曲江頭。被酒沈香北。抖擻早抽身。繁華恐塡臆。文章尙未聞。所患富貴逼。白日照箕潁。乾坤向昏黑。水泳魚縱鱗。林棲鳥接翼。明牕讀舊書。免使口生棘。且復觀我生。盡是稽古力。</text>
<text>月色波光上下連。先生自是水中仙。世間萬事無如靜。莫掛雲帆海外天。</text>
<text>水想精神月想容。乾坤高臥是人龍。興雲致雨眞閑事。也任時人說大慵。</text>
<text>栽種成陰在十年。婆娑已映酒樽前。結茅相傍如無地。我亦歸乘鎭浦船。</text>
<text>天下如今定幾家。孔明龍臥子陽蛙。月塘獨倚三梧樹。笑殺山河似剖瓜。</text>
<text>乾坤能幾太平時。學海迷涯宦路岐。縱是此心圓不定。到頭無過討便宜。</text>
<text>倜儻尙志氣。傴僂敦詩書。雖非天下士。鄕曲獧有餘。臨變見局促。緩步諒虛徐。舞陽入秦殿。褫氣如蘧蒢。金橫田中草。視之猶土苴。羊質蒙虎皮。自恃驚黔驢。壯哉荊軻子。千載徒欷歔。</text>
<text>四海茫茫共一天。群龍起伏勢蜿蜒。東趨亘古精神聚。奉我蘿圖億萬年。</text>
<text>中壘當年事校讎。高情肯與草玄如。翰林學士尤閑甚。奉勑來看地理書。</text>
<text>天敎雙鬢管詩愁。故遣年光迅似流。自倚長吟消永日。誰知勝事集高秋。寒蟬碧樹無涯興。紫蟹香秔不外求。咫尺阻江如弱水。一帆安得辦淸遊。</text>
<text>祕書初出鬼神驚。擧世皆疑誰辯明。獨斷與天符契合。群官奉日佩環鳴。雲連翠蓋山增秀。風透羅衣水更淸。共說龍顏新有喜。當年卜洛想周成。</text>
<text>卜洛武王志。成王未必知。周召所左右。天中拱四夷。綿綿三十代。黃屋東西移。聖人貴綱紀。天險非所依。稽古興王地。豈獨豐鎬爲。但願王化行。斯民知所歸。</text>
<text>黑金銷盡鏡生光。鵠嶺靑松正鬱蒼。北去提封連霫水。東漸聲敎入扶桑。雲龍風虎天何遠。閤鳳臺鸞日更長。處泰自當深着力。似聞兵馬滿河湟。</text>
<text>松京興景業。撫世半千年。理亂誰爲地。維持自有天。人才何代乏。天祿或家傳。太保曾從卜。盤庚亦決遷。雲移仙仗外。山列屬車邊。向晚鍾聲動。僧牕得穩眠。</text>
<text>觳觫堂前不忍心。一朝推去及飛潛。生逢堯舜誠難事。更聽漫漫扣角吟。</text>
<text>兩都來往思悠悠。滿眼奇觀洗百憂。馬上雲煙分萬疊。人間風日過中秋。肯思鍊藥來笙鶴。却似乘槎近斗牛。鳳鳥一鳴難再得。時看百鳥正啾啾。</text>
<text>禁直多通籍。宮墻競卜家。獨予甘寂寞。與子絶紛華。松影日中薄。山光秋後磨。那知繫簪紱。却似在煙霞。</text>
<text>日日回朝馬。時時董役夫。家童嗔巧避。邑子謝來趨。霜透茨初蓋。氷生壁始塗。漸知幽事足。野老亦提壺。</text>
<text>秋抄風初冷。雲端日欲昏。土功猶未斷。露宿更何論。水遠浮坤軸。山高壓海門。前峯一登眺。萬里盡平原。</text>
<text>鳥飛天有餘。魚行水無際。名利甚韁鎖。使我難自制。當時四老人。亦墜留侯計。幸無貪功心。萬事如說禘。</text>
<text>過溪憐淨淥。入谷怯微寒。宿霧連平野。朝陽在遠巒。肯嫌頻早起。只要縱奇觀。山頂更小立。天風吹倒冠。</text>
<text>晨行爽肝肺。不受塵累襲。夜旦鄙吝消。方寸沖虛集。水聲聞更細。山光望如濕。祗此淸甚時。夷齊難獨立。</text>
<text>舟運花山木。簷垂白岳雲。築階隨地勢。鑿井起波紋。牕淺雨頻洒。室虛香可焚。讀書淸我意。誰肯爲論文。</text>
<text>山寺暝鍾鳴出雲。山前僧影帶斜曛。依然當日讀書處。萬壑松風終夜聞。</text>
<text>一燈危坐五更闌。四句長吟一字難。莫道詩工無所用。却勝鍊藥欲乘鸞。</text>
<text>隨山卜絶境。榛莽紛相披。圓峯淨如洗。前後尤委蛇。中藏數畝地。雲氣含淸夷。顧瞻協予意。不疑何用龜。坡陁可數畝。蔭以靑松枝。跬步易登陟。一挹諸峯奇。相將結茅屋。日夕哦新詩。</text>
<text>披草卜隣幽事多。髥郞倜儻儘無他。星臨姜被風露冷。天近菟裘霜月磨。松陰最好我盤磚。山意似欲君吟哦。茅茨土階翠微裏。乘興往來鳴玉珂。</text>
<text>愛靜深成癖。移居始愜心。只愁違定省。自喜絶追尋。山淺橫微徑。溪淸遶翠林。君恩今更重。遇興卽高吟。</text>
<text>世人求福不求心。眩眼爭誇布地金。達磨特來曾理病。老蕭誰道是知音。九年面壁天應老。五葉含春雪已深。畢竟討便人盡是。拂雲隨處起叢林。</text>
<text>新宮翌翌揖朝陽。控引三韓面勢強。天作地藏知有數。筮從龜叶兆無疆。氣呑岳瀆王風外。影動星辰帝座傍。世有傒斯當拜訟。願令聲敎邁虞唐。</text>
<text>野泉光可鑑。雲谷錦爲棚。卜築雖堪喜。施工愧不能。牕扉氈作帳。墻壁紙垂氷。樽蟻催酣夢。床龜慰懶興。只因求死馬。豈是效飢鷹。人世今如此。孤吟耿曉燈。</text>
<text>東都放榜似前聞。學士榮華更絶倫。玉帶虎符輝白日。羅花翠蓋動香塵。龍駒摠說無留影。魚目何從得混珍。此去儒風應大振。一門桃李幾番春。</text>
<text>寒氣侵人徹骨淸。擁衾終夜紙牕鳴。玉堂高處渾忘却。恰似山齋聽雪聲。</text>
<text>壁尙未泥寒十分。四圍紙帳凍如雲。玉堂學士淸無夢。牕外風聲徹夜聞。</text>
<text>暮鼓聲中集夕郞。司閽下鑰燭搖光。周廬寂寂寒無火。勑賜上尊聞酒香。</text>
<text>凌雲新闕雙嶙峋。鳳舞龍飛嚴帝宸。百千熊羆翼兩廂。爪牙堅利心甚臧。茅茨半雜天上星。被冷周廬燈焰靑。上尊前夜煖金波。寒極氷生無奈何。月華如雪更漏遲。忠肝激裂天應知。墻陰雲凍屯卒徒。龜拆手足氷糢糊。仰頭應羨執戟郞。周旋天仗聞天香。顧予珥筆百無爲。帳暖爐紅酣夢時。敢將窮達委天數。吾與爾曹俱等夷。</text>
<text>姊妹皆親側。情懷敢自寬。擬供氷上鯉。誰弔鏡中鸞。瑞谷風聲急。童城海氣寒。太平何日是。笑語得團圝。</text>
<text>鵠嶺仍端小。共言天錄眞。新居勞費等。禁衛往來均。冷飯氷消口。輕裘雪滿身。精誠有日照。安敢鼻酸辛。</text>
<text>羽林騎士集群豪。中使傳宣獻獸牢。氈幕平郊催蓐食。櫝瓦高嶺倒芳醪。風聲忽起靑絲鞚。雲影遙翻白錦毛。每詠騶虞思一發。射狼無復詫遭峱。</text>
<text>望秩山川迥。持盈社稷安。齋房淸坐易。祝冊淨書難。倒斝來宣醞。堆盤盡賜餐。夜深吟更好。耿耿一燈殘。</text>
<text>南窓日上照衰顏。病骨晨興最怯寒。豈有白癡分菽麥。共譏赤立不衣冠。庸材自是支離易。高識由來檢束難。牧隱從前無道力。只今疏懶却成頑。</text>
<text>春入溪山畫不如。輕雷一夜動潛虛。花瓷雪色朝飡後。石銚松聲午睡餘。弄月宛然親面見。乘風欲問到頭蘇。鬢絲誰是忘機者。淨洗胸中書五車。</text>
<text>曾向空門問四如。茶香滿座小窓虛。身心衆苦知無盡。齒頰微甘喜尙餘。放曠却須尋二仲。文章何必擬三蘇。欲師西伯今安在。卜得非熊載後車。</text>
<text>派出曹溪振祖風。飄然甁錫任西東。生從二帝三王後。死向千山萬水中。雲影迢迢終變滅。鐘聲隱隱在空濛。白蓮結社慙無分。欲製哀詩却不工。</text>
<text>小窓淸坐思綿綿。雪意方酣欲暮天。頰上雙紅非壯歲。臘前三白是豐年。洒來竹屋聲猶凍。點入茶鐺味更姸。抱膝高吟正牢落。孤舟蓑笠轉危然。</text>
<text>上黨三豪氣味醇。半酣乘興見天眞。貧居寂寂無燈火。賴是柴門月色新。</text>
<text>風味由來似飮醇。世情那得更趨眞。區區祗有丹心在。種種難禁白髮新。</text>
<text>道情時或暫還醇。畫品非關太逼眞。一幅江山相對處。野梅詩興更淸新。</text>
<text>自古知音在道存。紛紛勢利更何論。庖丁善解餘游刃。廷尉交情大署門。遠岫浮雲橫積翠。短簷初日放微溫。雖然晚食猶求飽。淸白何曾遺子孫。</text>
<text>少年狂走太平時。豈意危途更老衰。激烈中腸徒似鐵。蕭疏雙鬢已成絲。孔明事業三分國。子美平生再拜詩。甚欲發狂開尺喙。却成緘默謾沈思。</text>
<text>登高一望思悠悠。物像生涯感百憂。我自寡徒山並秀。世應多偶水分流。千年不返唯黃鶴。萬里難馴有白鷗。且向南窓讀周易。洗心端坐更何求。</text>
<text>可憐哉此身。矮陋無容儀。自觀尙可厭。所以人共譏。興俯不中式。語言每多違。尙企晏子短。高風千載希。</text>
<text>可憐哉此身。疾病常繞纏。呻吟劇刀刮。腸胃如膏煎。艱辛冬夜永。寸刻無安眠。萬戶睡正熟。鼻息方綿綿。</text>
<text>可憐哉此身。所以載道者。而爲物欲役。廝養不如也。且觀方寸地。明明洞夷夏。豐蔀不見日。漫漫度長夜。</text>
<text>立朝非貪榮。去國非潔己。三宿乃出晝。浩然有歸志。回首終南山。蒼茫杜陵意。悠悠千載下。氣合無少異。一飯不忘君。誰憐吾老矣。</text>
<text>幼學非文身。壯行非圖己。枉尺直乃尋。君子豈降志。發達雖人情。低回或天意。酣歌矢我音。歲今云暮矣。</text>
<text>理也無物我。生而有人己。明命方赫然。疇能越厥志。由來得造道。端的在誠意。努力過此關。天下可平矣。</text>
<text>指法須師授。心源在自尋。五更生夜氣。一點見天心。要妙雖成曲。和平詎在琴。古音今已矣。流水恨沈沈。</text>
<text>櫂夫櫂夫爾且聽。我有苦辭雙淚零。江河性順似無患。刳木泛泛如浮萍。天晴恬波鏡面淨。樂哉利涉顏誰頳。人生擧足蹈禍福。平地咫尺焦心靈。由來造物本仁恕。狂風逆浪誰來呈。山頹火飛勢莫比。忽然一靜安且寧。徐吟我辭且勿下。下岸塵土䨪前程。山林豺虎方生獰。</text>
<text>岧嶢十二樓。上有雙鳳翎。時吹紫鸞笙。聲影凌靑冥。欲問祕眞訣。超忽如飛星。三生習氣濁。自信難合幷。頹然就酣夢。髣髴游天庭。</text>
<text>上帝信高居。下人空佇瞻。天關阻雲霧。閶闔來東南。乘之欲上征。通籍時朝參。塵事共塡積。自嘆方再三。夢中遇羽客。戒以去爾貪。爾貪匪珍寶。名敎是所耽。</text>
<text>人心如水淸。太虛倒其中。雲煙變朝夕。日月生西東。風來波浪作。視之何其雄。寂然忽一定。毫釐無異同。明窓讀周易。香穟搖晴空。</text>
<text>羲軒世云遠。周孔今安歸。二帝日正午。昭王始衰微。</text>
<text>秦天極昏黑。失路迷所歸。濂溪導伊洛。源遠勢益微。</text>
<text>考亭夫子出。理學通精微。魯齋幸同嗜。北庭時發揮。</text>
<text>程朱載道器。大斥二氏非。尙作句解讀。誰復知三希。</text>
<text>有目別其色。勿爲朱紫移。有舌別其味。勿爲易牙嗤。義利若畫一。其初在毫釐。差之卽千里。君子其念玆。</text>
<text>雪盡江南生早春。一麾行色離風塵。淸香畫戟應多暇。莫惜題詩寄故人。</text>
<text>一壽巍巍冠九疇。行年五十樂忘憂。焚香讀易思無盡。大過從今得免不。</text>
<text>生死彭殤海一漚。況今知命更何虞。靜中大極生天地。不必瀾飜辨有無。</text>
<text>龍巒之北鵠峯前。萬戶千門共接連。函丈曾無屋廬子。時從孟母學三遷。</text>
<text>病骨酸辛又過冬。道根猶淺世情濃。硏朱點易晴窓下。變化分明六位重。</text>
<text>春來病骨轉辛酸。尙劫東風料峭寒。淸興自知餘少許。吟成一絶借梅看。</text>
<text>時哉井底蛙。晚矣雲間鶴。丹穴有鳳雛。何曾巢阿閣。</text>
<text>麟出作春秋。文成致麟至。聖人自爲麟。紛紛竟誰是。</text>
<text>雪灑石矼上。氷懸巖竇中。謾誇雙脚在。誰解踏空濛。</text>
<text>初秋氣乍涼。餘熱勢難敵。畝金煉以純。洪爐造化力。膚汗滴如珠。農家喜無極。相聚共談歲。人情豈知足。使我給租稅。兒女嬉鼓腹。帝力歟帝力。歌之歧路曲。</text>
<text>少之時好游。靑山白雲處。遇勝淡忘歸。冥心寂無語。懷哉千載人。飱菊啜桂醑。高風自罕徒。芳躅乃如許。巖戶本無鐍。坦途誰云阻。</text>
<text>鬪鷄走馬動成群。染翰操觚喜弄文。等是亡羊堪冷笑。寂寥顏巷日將曛。</text>
<text>唐詩氣頗短。稍平唯蘇州。初看似淸絶。熟讀方優游。山齋卽官府。野興雜民憂。自戒居處崇。操心良罕儔。老我竊國廩。抱病歲再周。能無頳且泚。默坐深自尤。</text>
<text>山林非僻處。朝市亦閑居。雙膝如容得。隨時樂有餘。</text>
<text>種在乾坤第一春。蟠桃海上接芳隣。可憐能白能紅者。幾向東風洒錦茵。</text>
<text>萬樹長松翠影重。月華初上更無風。禪窓寂寂涼如水。掛在秋光一片中。</text>
<text>領袖曹溪大福田。錦袍錯落照人天。從容折却華嚴講。半夜君王席更前。</text>
<text>群山南走勢聯綿。突起唯應蔽瘴煙。欲上雁回峯頂望。何人借我草鞋錢。</text>
<text>泉水松聲萬壑邊。秋蟲落葉一燈前。上人自有安心處。下却禪床穩穩眠。</text>
<text>南嶽無聞四字聯。日光星彩絢遙天。晴櫩展閱應多感。一望蒼梧一悵然。</text>
<text>竹谷舊相識。華山深處歸。世情黃葉下。野興白雲飛。絶澗琴無譜。聯峯鐵作圍。何當五松下。相對暫忘機。</text>
<text>少年今夜喜相過。長笛高樓月似波。自愧病餘猶健在。呼兒扶策上山坡。</text>
<text>鬢毛那得似當年。月向中秋五十圓。白兔至今猶擣藥。肯分圭撮救纏綿。</text>
<text>兒童燒栗逬金丸。細嚼微甘發齒間。雋永始知尤有味。任他羊酪笑酸寒。</text>
<text>寂寂山扉絶往還。月明如畫欲眠難。相携幸有同年在。陟巚不知風露寒。</text>
<text>客至何所求。詩書淡泊耳。充然得者稀。庶以慰其志。市遠盤盂空。白飯光翻匙。深嫌無杯酒。可以祓詩祟。黃花時滿枝。寂寂霜風起。</text>
<text>與客携壺杜紫微。風流文彩照當時。誰知牧隱登高處。只有黃花一兩枝。</text>
<text>鷄鳴朝日生。秋氣方最淸。開牕硯池碧。高詠怡我情。老妻染藍服。女奴砧杵聲。裁縫御冬衣。翦刀深夜鳴。行當聚奧室。共保君子貞。</text>
<text>萬緣俱落爍迦羅。一片可知乾栗馱。想得伽藍趺坐處。須彌月色照婆娑。</text>
<text>萬丈懸崖松倒生。托根高峻世人驚。淸風明月共蕭洒。老鶴一聲天地淸。</text>
<text>萬里孤帆背夕暉。碧天無際片雲飛。知君欲補垂衣化。須取扶桑大繭歸。</text>
<text>纍纍千萬峯。歷歷天地中。何處是第一。笑問扶桑翁。會當振衣凌絶頂。俯視浴日波搖紅。</text>
<text>上人木食草爲衣。身似秋空一葉飛。賴是胸中兵十萬。坐降魔衆破重圍。</text>
<text>淸淨摩尼珠。隨方現五色。回頭望八荒。但一聲霹靂。</text>
<text>太狹必難容。太剛必致折。且向山林中。悠悠度歲月。</text>
<text>年來欲草子雲玄。日向南牕檢類篇。豈意上人先下手。標題玉部已流傳。</text>
<text>蠟代薪楢錦步障。珊瑚樹高影尋丈。主人夜歸不就枕。雙手牙籌朝日上。客來上謁胡躑躅。不見傾身時障簏。誰知牧隱家最貧。時咬菜根長啜粥。蓬頭赤脚耐寒冷。掃葉凌霜走山麓。</text>
<text>易菴老人求我歌。歌不易兮奈吾何。一年吟。仰見靑天高。星斗歷歷不可雙手摩。二年吟。俯見東海深。精衛影底無窮波。三年吟。聖人之道大無外。向來所見却是蜂房與水渦。瞠乎莫知下手處。心煩力竭其蹉跎。收聲屛氣又數載。一旦快馬馳平坡。怳然若有得。把玩以自多。靈臺方寸耳。天地萬物昭森羅。尊之使我配上帝。褻之使我同驢騾。分明萬化所根底。一有主宰無偏頗。應用不竭如懸河。精神調暢不知老。強而名之安樂窩。嗚呼乾道易而已。老人以居知無他。應憐牧隱眼孔小。撲撲有似投燈蛾。長年燥吻論中和。</text>
<text>少年里巷喜過從。山北山南路欲窮。夜飮不知香篆盡。閨門寂寂月明中。</text>
<text>平日分離只謫行。相扶到老是眞情。歸來歲月今無幾。忍聽秋風落葉聲。</text>
<text>月在靑天來幾時。姮娥風露杳難追。應憐蹤跡尋無處。留得人間桂一枝。</text>
<text>久矣吾多病。惠然誰一來。金蘭將再講。玉樹忽先摧。雲薄秋容淡。山遙曉色開。分離竟如此。天地亦悠哉。</text>
<text>老年田舍幽情熟。當日班行物望歸。上國早知通桂籍。高堂晚獨舞菜衣。</text>
<text>竹溪月是庭中月。華嶽雲連屋上雲。共說我公眞傲世。似聞稚子摠能文。</text>
<text>溪頭野徑僧頻過。松頂雲巢鶴獨歸。恰似輞川風景好。何人解畫拂塵衣。</text>
<text>識破身心如逬穴。由來富貴是浮雲。丹崖愼勿嗔重滓。誰向山庭更勤文。</text>
<text>短髮漸知飄暮雪。新詩漫擬靄春雲。平生自信無他望。餘力猶能學古文。</text>
<text>曲學敢辭君子責。詭隨甘與小人歸。三熏三浴誰相引。佩却秋蘭製芰衣。</text>
<text>李斯出荀況。豈非儒雅士。相秦顯其君。道固在於此。竟起焚坑謀。高談之弊耳。其心非禽獸。異好豈本志。侁侁函丈間。搖唇勿容易。一字訓之非。流禍明在史。</text>
<text>繡斧威方凜。甘棠訟解紛。仁風吹赤子。遺愛說嚴君。松井連紅樹。楊村隔白雲。似聞淸海寇。報喜定云云。</text>
<text>自分山中衲子嘗。甘如崖蜜冷如霜。夜深嗚咽非無意。政是人間沸火湯。</text>
<text>竹軒今絶響。金海舊流芳。回首情無極。思亭掛夕陽。</text>
<text>道人今絶學。茅屋對靑山。拾葉晨供爨。看經晝破閑。心游萬劫外。身老一窓間。雲鶴多情思。時時共往還。</text>
<text>手中一枝竹。脚底九州山。流水情相得。浮雲影對閑。猿吟岑寂裏。隼度渺冥間。且問草鞋債。他年還不還。</text>
<text>石路縈回到上頭。八仙宮觀俯神州。一來只塞妻孥願。再拜翻興社稷憂。絶頂雲煙初日曙。長松風雨半空秋。僕夫流汗肩輿穩。飮福微酣興未收。</text>
<text>僻近城南樂有餘。祗嫌難枉故人車。三山渺渺曾遊處。孤柳依依亞相廬。稚子最狂筋骨緊。老妻多病齒牙疏。欹傾步履終何患。滿地濃陰臥讀書。</text>
<text>軀幹堂堂九尺餘。齊驅駟馬駕高車。墻低莫瞰他人室。道枉須過舊友廬。心學更從憂裏熟。世緣還向病中疏。男兒事業都消盡。白首徒能讀父書。</text>
<text>光陰眞過客。仁義是恒流。用足三冬史。詩輕萬戶侯。呂金懸重購。虞璧照窮愁。只有簞瓢樂。區區老不休。</text>
<text>衰遲吾已甚。𪚥爍子如前。佳句世皆誦。沈痾誰復憐。凄涼翦燭話。寂寞對牀眠。想得鷄鳴客。今宵定惘然。</text>
<text>師少我妻子枷瑣。我少師金襴袈裟。欲識乘除同調處。春風燕舞與鶯歌。</text>
<text>佛界初增日。魔天欲裂時。春風隨步起。萬物已先知。</text>
<text>上春回吉日。殘雪扢嘉壇。禮重傾千古。心同集百官。御香來紫闥。法服壓玄冠。與祭應多福。居歆信永觀。</text>
<text>人心與道心。只從動處求。性發乃本源。欲生卽派流。分明只一水。吾今復何憂。養成浩然氣。天地莫能周。脈絡却細密。愼旃無謬悠。</text>
<text>文章出肺腑。矯詐徒自欺。孔門諸子中。賜也稱多辭。終日如愚者。胡爲竟省私。春風和氣中。發榮得其時。雖然曾氏魯。千載我所師。安心且無躁。忠恕一貫之。</text>
<text>回首燕都更渺茫。黃金臺上又斜陽。橋門五百靑衿子。誰頌中興比大唐。</text>
<text>斲來山石白於霜。截作新橋海子傍。引得龍鱗趨太液。牙檣錦纜照紅粧。</text>
<text>年光衮衮水東流。世道人情兩謬悠。好句每於三上得。玄機試向一中求。焚香讀易閑相驗。弄月吟風老不休。涑水考亭書法在。未知天意定誰優。</text>
<text>王郞少淸瘦。泮水早題名。久闊疏髥出。相看病眼驚。隨親供子職。奉表賀王正。歸及新春好。家家溢喜情。</text>
<text>往事細如毛。明明夢中記。操戈欲逐儒。此言殊有理。徙室或忘妻。非徒偶語爾。一病今幾年。息機勝藥餌。</text>
<text>狀元牛公氷玉淸。璧水半面詩有聲。子白白髮已無餘。江西文章獨擅譽。馬郞長身氣頗豪。醉掃松樹干靑霄。順童短小最精悍。欲振臺綱立崖岸。當時座上八九人。風采俊逸詞淸新。文鍾邦傑中興將。事業直跨浯溪上。邇來存歿杳難知。時時臥讀題名碑。可憐老牧今已衰。陵谷易處何其悲。回看我輩飛蚊耳。畢竟河南成底事。眼枯欲漲東溟水。六龍飛出扶桑涘。</text>
<text>白袍鵠立棘圍深。禮罷將題字字吟。席屋細斟光祿酒。興來傾寫十年心。</text>
<text>天日垂光玉署深。仰承題目俯微吟。一聲雷動終篇獻。誰識丹墀獨對心。</text>
<text>夜闌淸露濕朝衣。禁宇沈沈暑氣微。向闕謝恩香未盡。獨騎瘦馬月中歸。</text>
<text>鼎重山難轉。時危勢自分。淚添東海水。夢繞北庭雲。老馬常思主。哀鴻久失群。朝廷音問絶。爲我謝諸君。</text>
<text>涑水中原禮義家。感恩簪得一枝花。小臣頭上渾無物。坐想瓊林到日斜。</text>
<text>避世如逃影。忘情似解酲。病軀關藥物。野意在山亭。小雨僧邊白。遙岑鳥外靑。祗今淸興味。欲詠却難形。</text>
<text>宣光洪武二龍飛。外國孤臣雙淚揮。塞北雪深朝覲數。海南天闊往來稀。靑山是處僧多占。明月無枝鵲可依。臥病老生心獨苦。願從靑史得羈縻。</text>
<text>從來頭上杳冥冥。附耳微言却細聽。一句便流千載臭。令人重憶夕陽亭。</text>
<text>拙成元在巧之餘。太密由來却太疏。海上鮑魚天下臭。一封書去送扶蘇。</text>
<text>寸寸強弓不易彎。行年半百轉辛酸。南窓坐擁紬衾煖。今夜寒於昨夜寒。</text>
<text>翦來黃葉似金錢。止得兒啼最得權。誰道阿婆多狡獪。吾觀此策却天然。聖人立政皆因下。稚子無知必有先。看取巖巖新氣像。只因當日解三遷。</text>
<text>盡說身心共一天。判然今日不相聯。煖衣飽食初相誘。冷炙殘杯又可憐。回首唐虞時自叫。追蹤孔孟欲誰傳。只因嗜甚翻成病。却恨蘭膏祗自煎。</text>
<text>九合諸侯到一匡。當時風采盛衣裳。晚年狼狽非關仲。祗是驕心作不祥。</text>
<text>仲也才奇志又忠。贊成齊霸美哉功。九泉感愧應難措。聖筆無心似化工。</text>
<text>憂病相仍已七年。自憐殘喘尙綿綿。端知不蓄終身艾。爲讀鄒書講浩然。</text>
<text>我道直如矢。君子終歲馳。萬民所共視。步履諒委蛇。不比九曲坂。車摧馬鳴悲。鳴悲汗如雨。君當永言思。</text>
<text>我道亦云遠。千里又萬里。長年不出門。出門一步是。一步更無餘。不止而已矣。乃何今之人。却作遠游意。遠游難爲心。閨中有妻子。</text>
<text>多少僧房縹渺中。讀書今古出英雄。莫言鴻洞能容物。漏網三韓一牧翁。</text>
<text>病裏長謠復短謠。祗將舒憤豈宣驕。胸中一點塵埃絶。頭上雙丸日月跳。山似披藍靑渺渺。雪應曳素白蕭蕭。江南二十四橋夜。何處一聲吹洞蕭。</text>
<text>虎生三日見頭顱。天意分明積慶餘。索飯啼門情爛熳。敲針作釣計迂疏。但知梨栗陶潛室。必學箕裘戴勝書。天運悠悠一杯酒。頹然酣夢送居諸。</text>
<text>礪山帶黃河。漢誓功臣辭。綿綿及苗裔。國家永無虧。丹心貫白日。森列嚴神祗。禍萌生易忽。事勢工推移。當朝赫赫者。問彼何人斯。自古諒如此。天心誰復知。</text>
<text>靑天何淡淡。明月何娟娟。淸風何習習。君子何平平。平平竟安用。道在貴自然。以人理人耳。唐虞之所傳。此意久蕭索。崛強時所賢。我歌且試聽。雋永思烹鮮。</text>
<text>南里富熏天。北里貧到骨。時物一以姸。人情析毫忽。君子無私親。動靜罔不吉。不忮亦不求。悠悠送長日。天爵被靈臺。上帝時引逸。稽首承天明。席暖黔我突。</text>
<text>大芚之山淨水樓。夢中明明記舊游。白面久矣玉樹悲。朱髥年來音信稀。當時放浪蓋今古。末路分離多是非。眞情劫火燒不灰。只今鏡面無塵埃。明知九原不可作。會得萬里能相陪。子期亦厭聽流水。生前子美宜銜杯。大芚淨水咫尺耳。而此夢想何爲哉。安得一跨垂天翼。飄然瞬息游八極。俯視當年讀書處。拍手長謠慰深憶。君不見滄海頭。烽火甲刃無時休。空使老翁思舊游。石田茅屋蓬蒿秋。</text>
<text>天地洪爐大無外。鑄此一錯何足怪。尙緣咎徵罰必恕。垂頭無心訴眞宰。由來毛群欺臥駝。擾擾不足煩撝訶。巍然不動如泰山。時出膚寸仍霶沲。一日天下歸其仁。荷簣誰和門前歌。人生修短自有數。胸中有氣如懸河。欲吐未吐。頭上日月如飛梭。少壯幾時奈老何。天有耳乎聞我歌。歌聲激烈。山哮虎兮水吼鼉。但得天成地又平。鼓腹不知帝力加。君臣稽首祝堯年。暘谷昧谷分羲和。樂哉琴書送殘生。有田幸不求桑麻。只欠上書乞骸骨。此外世味皆消磨。</text>
<text>久別頻回首。相思每愴神。骨淸三島客。業白五臺賓。石壁煙光古。珠宮曉色新。從游更何日。滿目軟紅塵。</text>
<text>誰云北牗風。我愛南牕日。天道自循環。人情亦因物。</text>
<text>小溪淸淺是江南。月上黃昏欲往參。老牧病餘多伎倆。暗香疏影入淸談。</text>
<text>梅在溪陰月在南。月華梅影淡相參。幽人自是如氷玉。欲較毫釐却費談。</text>
<text>淸香獨占斗牛南。俗子元來不放參。曾向燕山叨半面。銅駝荊棘豈容談。</text>
<text>年來世道苦難前。靜裏焚香檢易篇。太極始分心歷歷。幽居長臥病綿綿。虞卿書向窮愁著。司馬史從熏腐傳。月窟天根徒夢想。祗今全未忘蹄筌。</text>
<text>靑山靑靑白雲外。白雲白白靑山中。霽亭此語久流播。超越古今諸英雄。我初快意讀不輟。飄如萬里乘長風。老病如今坐想像。往往髣髴游空濛。空濛不辨是眞境。長松半天朝日紅。僧房歷歷跨巖谷。老鶴一聲林壑空。扶筇欲上崔嵬巓。雙手歷井凌蒼穹。𠹥然久坐忽成夢。夢裏却訪談天翁。</text>
<text>思入虛無太極前。焚香細讀白雲篇。茶餘小鼎卷飛雨。歲久破衫多斷綿。世上無才宜手縮。書中有味只心傳。何時更下浯溪筆。欲註武經師李筌。</text>
<text>小甁汲泉水。破鐺烹露芽。耳根頓淸淨。鼻觀通紫霞。俄然眼翳消。外境無纖瑕。舌辨喉下之。肌骨正不頗。靈臺方寸地。皎皎思無邪。何暇及天下。君子當正家。</text>
<text>君子愛人非徇私。少偏端的受他欺。渭涇水合分淸濁。梅菊花開有早遲。旅進廣庭當自愼。獨居暗室畏天知。閑邪未必眞閑得。悔殺當年不學詩。</text>
<text>比來嗟潦倒。已矣效劬勞。地僻市朝遠。天寒星斗高。初疑觸麟角。漸似刮龜毛。左右逢原處。何人爲我招。</text>
<text>海中華蓋揷靑天。上有荒祠不記年。奠罷一杯時北望。扶蘇山色轉蒼然。</text>
<text>客游山下寄僧房。野菓漸肥泉水香。地主有恩須一報。臨風灌地再傾觴。</text>
<text>海門無際碧天低。帆影飛來日在西。山下家家篘白酒。斷蔥斫膾欲雞棲。</text>
<text>山色蒼然望已奇。山中精舍稱高卑。居僧出自廬山派。沽酒相邀醉索詩。</text>
<text>長松陰下石爲臺。西望群山大野開。指點首陽孤竹處。有誰能辨所由來。</text>
<text>細嚼僧窓飯一盂。盍簪談笑送朝晡。乘間誦過全篇語。問却諸公箇箇無。</text>
<text>覆盆爛熳映山紅。細嚼甘酸齒舌中。忽有黑雲携雨過。十分淸快荷天工。</text>
<text>急澗如傾渡甚艱。身輕無力脚難安。相扶賴有金夫子。過了千山膽尙寒。</text>
<text>山崖金碧鎖煙霞。落日江邊坐畫沙。短棹鳥飛明鏡裏。一龕燈火穩於家。</text>
<text>少年氣豪膽如斗。笑看翻雲與覆雨。人言置氷露是壺。自信臨風玉爲樹。五侯屛氣趨下風。垂鞭直入承明宮。天顏喜怒在片語。士林榮悴關微衷。朝來雷霆擊宇內。夜半雨露霑區中。彌縫有時補天缺。退讓不復稱臣功。狂言謬算吐不已。物議宸衷那復同。愆尤雖豐名亦重。史氏秉筆應書忠。嗚呼忠矣歌未終。歌聲直上干蒼穹。</text>
<text>萬里雲初卷。中天日獨懸。此心無物欲。誰肯更希賢。</text>
<text>截然三嶺揷靑天。峻路長氷馬不前。落日孤村煙火絶。箇中情興有誰傳。</text>
<text>靑龍山下古招提。氷雪斷崖臨野谿。端坐南窓讀周易。鍾聲一動欲雞棲。</text>
<text>當日剛強盡冷灰。祗今柔弱却雄哉。天工未必無私意。解惜金莖露一杯。</text>
<text>先生有手探月窟。先生有足趨天闕。先生自是天帝子。意態乃與塵凡絶。遠尋妙道出羲皇。瞠乎灝灝幷噩噩。旁求精義並思軻。中庸一篇眞足樂。有時覂駕獨超群。莊騷班馬如飛蚊。先生獨笑齒久冷。孔門諸子屯如雲。雖然陋巷有眞樂。擧世誰復希淸芬。吾今老矣尙钁鑠。高山仰止奚云云。先生且歌醉中歌。天地浩蕩無偏坡。頭上日月如飛梭。</text>
<text>獨詠乾坤裏。群居品彙中。天機涵動靜。物理具纖洪。頗信心無主。焉知道在躬。擊蒙元有術。作聖要成功。周召今誰匹。玄黃昔降衷。江山愁處麗。風月醉來同。節得夷齊峻。功從旦奭豐。氷霜松自秀。書劍歲猶窮。四海無多子。三台憶上公。調羹殷鼎在。入室孔墻空。抱恨憐衰白。追慙踏軟紅。筆尖微帶凍。牕日轉曈曨。</text>
<text>代謝何曾一刻停。昇沈枉費百年情。高堂自昔悲明鏡。華屋如今棄短檠。天上故交音信絶。樽前美景嘯歌淸。老妻稚子閨門冷。賦罷閑居愧不平。</text>
<text>夜臥骨酸辛。展轉苦愁絶。深悲肝腎焦。大恐皮肉裂。鷄聲忽一叫。照壁燈明滅。攬衣更危坐。旦氣考遺訣。至道尙渺茫。前途判然決。</text>
<text>鷄鳴心已豁。日出窓更明。焚香澹無累。皎皎止水平。天地共一室。上下俱澄淸。樂哉保永貞。事帝順吾生。揖讓唐虞際。誰與予目成。</text>
<text>撫病與湯藥。哀寒促火炭。樵童去近午。爨婦出汲澗。尙喜賓客稀。主人亦起晏。蒙頭面南窓。伏櫪如款段。從玆更何憂。吐握有周旦。</text>
<text>國贐里老嫗。每引山僧來。手持一尺紙。請公書此哉。曰此老比丘。曰居於五臺。金剛與諸山。歷歷皆崔嵬。曰側金於此。作善消禍胎。老夫爲秉筆。一日能千回。歡然致謝去。庶以震法雷。孟氏闢楊墨。其功配三才。而今反相助。默坐時冷咍。祗園焜金碧。闕里多莓苔。傷哉可流涕。造物應相猜。大廈非一枝。誰抱梁棟材。</text>
<text>火輪飛出上簷牙。錦帳門生載酒過。病裏狂懷無處瀉。肯辭引滿倒金荷。</text>
<text>何須晝錦立高牙。祗喜門生屢見過。對酒却忘浮世事。哦詩不讓古人歌。年來道味知誰最。醉後風情奈老何。政好殘生樂天命。更從月下舞婆娑。</text>
<text>聖道王風恐不揚。天時人事轉堪傷。太平無像從心出。滄海橫流可手障。謾向春秋許齊晉。由來水旱在堯湯。老妻斗酒能藏得。有客朝來飮一觴。</text>
<text>富谷神山境最幽。怪禽啼處樹林稠。僧窓又在蒼崖底。香火眞堪擧話頭。</text>
<text>灤河淸駃傍山隅。直欲尋源謁上都。不是靈槎銀漢去。順流猶可到方壺。</text>
<text>何人見月解相招。吟嘯臺邊草木凋。莫詑五朝長樂老。歐陽筆底怒雷號。</text>
<text>老境心無累。幽居味更長。溪山徵媚嫵。風雪愈疏狂。早識乾坤大。誰爭日月光。邇來親藥物。漸欲學仙方。氣火甘中伏。心旌恨外揚。浩然元自足。何必更茫茫。</text>
<text>貧居頗幽僻。客來亦云稀。欣然欲話舊。眞情將發揮。寒風吹虛廳。氷雪耀冠衣。忍凍非善策。欲去誠知幾。留之又無酒。送之出我畿。懷慙旋入室。俯首徒歔欷。</text>
<text>北鄙有狂童。比跡戾太子。春秋大義在。豈乏經術士。氷生大東江。其下有雙鯉。尺素時相通。訛言自中止。終當掃無迹。不復生疑貳。</text>
<text>同年同巷久忘形。釋褐當年拜稼亭。最恨近來無尺字。夜深危坐一燈靑。</text>
<text>流水自不息。滔滔向何之。東方有大海。其意乃在玆。周公師文王。豈欺公明儀。思三坐待旦。禮樂盛一時。如何千載下。尙詠鴟鴞詩。乃知君子心。遇險如遇夷。</text>
<text>長松參靑天。問渠生何年。山靈從旁對。恐是在我前。我生形旣具。結根在我肩。衆卉自榮悴。顏色無變遷。植物亦如此。君子當勉旃。</text>
<text>麟也不可知。出則天下平。聖人不在位。乃何輒自輕。振振周南詩。變矣迷性情。使麟或在藪。誰復繼聖經。當令方寸地。永絶物欲萌。是亦麟之徒。大德名曰生。</text>
<text>默默譊譊兩不平。投機失會要忘情。魏徵媚嫵言終直。裵度龍鍾事竟成。席煖風聲呼永夜。簷虛日影報新晴。高吟君子陽陽什。消盡窮愁樂自生。</text>
<text>吾衰何恨喜時平。病裏興居適野情。隔壁香來新酒熟。揮毫字濕小詩成。相思白也江東暮。細履牧之樊圃晴。只有寸懷吟不盡。人間隨處託吾生。</text>
<text>事機相激最難平。守道年來遣世情。外境悠悠心獨苦。中宵耿耿夢難成。月臨窓面明如晝。雨打簷牙曉已晴。荷簣昔曾聞擊磬。蒼天何日忘蒼生。</text>
<text>地軸句回一點春。明窓陡覺暗香新。風吹飛絮初行詐。雪壓長條竟亂眞。腸鐵誰知工作賦。眼花偏喜淨無塵。詩家摹寫應車載。和得西湖有幾人。</text>
<text>地寒相候擬明春。豈意深冬冷蕊新。熟視天工應費巧。初逢物色恐非眞。娟娟桂窟同千里。渺渺蓬山隔幾塵。只爲雪窓氷欲凍。自將和氣報騷人。</text>
<text>羅浮山下欲生春。啼盡幽禽夢境新。自昔神仙多詭怪。祗今詞賦甚淸眞。峯巒孕秀渾無滓。氷玉交輝不動塵。越使寄來香未歇。黃昏踏月定何人。</text>
<text>歲闌今夜是庚申。共說三尸事最神。瞪視莫敎過海眼。天庭咫尺玉皇宸。</text>
<text>兒女無知㝡可憐。猶知頭上有蒼天。明明不待三尸報。休把微勞欲蓋愆。</text>
<text>貧家寂寂樗蒱戲。甲第紛紛玳瑁筵。銷沮閉藏猶可恕。酣歌恒舞適增愆。</text>
<text>病夫心願得安眠。禍福都忘却自然。獨坐吟成詩數首。墨痕濃淡滿華牋。</text>
<text>生孔生犂鋤。蒼天定何心。生孟生臧倉。視古猶視今。當時意氣盛。君臣如鼓琴。寂寂千載下。誰復聞遺音。荒丘靄煙日。過者動哀吟。</text>
<text>閟宮寂寂隔塵寰。松翠溪聲特地寒。當日詞臣今臥病。秪將衰淚滴毫端。</text>
<text>盪胸決眥終安用。容膝打頭還有餘。奠罷朝昏無一事。陸呼棋默與琴書。</text>
<text>蒲薦最宜松下坐。籃輿恰好雨中乘。紫霞洞口乾川路。記得曾尋一兩僧。</text>
<text>天敎牧隱子。晚歲臥窮廬。位列三重後。年登五十餘。許身憂社稷。刻骨感詩書。自信無他望。秉心金石如。</text>
<text>光祿頒宮醞。承明敞直廬。異恩慙分外。舊興在吟餘。獨阻朝正列。慵修餽歲書。驅儺屛障禮。未識定何如。</text>
<text>春花秋月足高游。瓮牖前頭百尺樓。但問好懷開與未。人間何處不風流。</text>
<text>此君眞箇是虛中。冬筍淚斑隨意通。却被年年圖一醉。靑盆山裏嘯生風。</text>
<text>鐵城門閥盛。公獨擅朝儀。慷慨傾千古。風流蓋一時。尙書參省事。元帥判戎機。病客今衰甚。茫然自詠詩。</text>
<text>吾道多迷晦。儒冠摠冶容。子雲殊寂寞。伯始自中庸。六籍終安用。三童竟不從。悠悠千載下。重憶孔明龍。</text>
<text>五緯聯奎色更齊。天津橋上杜鵑啼。江南自有埋金地。王氣浮空紫塞低。</text>
<text>南北車書有老蒼。望鄕臺上又斜陽。無端白盡天涯鬢。斷雁黃雲轉渺茫。</text>
<text>強揩病目讀韓文。擬向殘年敎子孫。最是一篇原道在。且從格物更燖溫。</text>
<text>江山渺渺碧天低。長嘯悠然日又西。狂客謫仙曾邂逅。漫郞迂叟自標題。七賢放曠傾王室。三笑風流滿虎溪。欲向商山參四皓。紫芝深處露凄迷。</text>
<text>枕上哦成一二聯。呼燈欲筆却茫然。聰明自與年光逝。興味猶兼道力全。兩漢文章誰獨美。三韓人物最多賢。聊將耿耿燈前意。擁被高吟動遠天。</text>
<text>飛黃不逐小黃門。浮白須論太白文。十二樓臺藏暮雨。三千風月靄春雲。寸心自信難欺己。餘力猶堪更事君。擧世滔滔誰具眼。昂昂野鶴在雞群。</text>
<text>早達人多𡜱。微忠主獨知。病深難遽喜。安甚却成危。頃刻生他證。晨昏謁太醫。永思猶夢愕。豈意及今時。</text>
<text>病來忘世事。垂問有親知。氷榻暑將去。松簷秋可疑。起居憑倦僕。壽夭付良醫。憂患誠難處。他時更念玆。</text>
<text>與世將誰語。惟天肯我知。身謀難造次。病勢有危疑。斤兩分司宰。刀圭出典醫。主恩天地大。回首更沈思。</text>
<text>幽居足幽味。山近樹層層。日午簷氷落。更寒硯水凝。酒樓思達士。茶榻憶高僧。遣興憑詩句。揮毫滿剡藤。</text>
<text>益老文章迥出群。馳煙走海勢沄沄。松都八景牢籠盡。只是巫山一段雲。</text>
<text>晨興慵盥櫛。兀坐獨吟詩。窓日銅鉦掛。簷氷玉筯垂。精神依舊秀。久要賀年遲。尙喜扶衰病。長謠祝盛時。</text>
<text>淸晨濡翰欲裁詩。長嘯微吟改又爲。警句忽生非力致。幽懷自適有誰知。天晴白日閭閻喜。氣盎靑春物像移。須把新聲添樂府。海東千古太平時。</text>
<text>賀歲輪蹄鬧闠闤。幽居寂寂夢初殘。新春陡覺江山麗。老境偏知日月閑。象版朝衫塵數尺。藥爐書架屋三間。病餘狂興全消未。好句圓時喜滿顏。</text>
<text>窮冬吐冷蕊。淸絶唯梅花。梅花亦俗態。不肯來貧家。却恐主人惡。浼彼氷雪葩。主人頗知愧。勉矣思無邪。無邪定何處。香動影橫斜。</text>
<text>經卷香爐冷似僧。靑燈半壁欲生氷。誰知一點無塵處。授受分明有孔曾。</text>
<text>我是多生粥飯僧。苦心淸節蘗兼氷。吟風吸露應無累。炰鳳烹龍却未曾。</text>
<text>絶學無爲一箇僧。肯將餘力辨湯氷。功夫却在蒲團上。萬水千山記我曾。</text>
<text>鷄旣鳴矣東方明。將翺將翔弋鳧雁。云誰之思彼美人。或遄其歸氷未泮。</text>
<text>雝雝雁旭日始旦。湛湛露匪陽不晞。其虛其徐旣亟只。惠而好我携手歸。</text>
<text>關關雎鳩在河洲。駕言出游寫我憂。愷悌君子神勞矣。萬民所望歸于周。</text>
<text>讀書如游山。深淺皆自得。淸風來泬寥。飛雹動陰黑。玄虯蟠重淵。丹鳳翔八極。精微十六字。的的在胸憶。輔以五車書。博約見天則。王風久蕭索。大道翳荊棘。誰知蓬窓底。掩卷長太息。</text>
<text>古意沈沈獨撫琴。海山無事境彌深。雙鳧乘雁寧多少。別鶴孤鸞自古今。最喜白雲埋谷口。更邀明月到天心。三韓近日文章盛。誰數中朝老翰林。</text>
<text>嶧陽三尺五絃琴。舊曲新聲意自深。最是高山與流水。直從往古亘來今。沙塵漠漠吹雙鬢。天地茫茫共一心。獨愛杜陵詩語好。草堂纖月落風林。</text>
<text>改歲臨初七。半陰還半晴。三陽初發達。萬物向生成。閶闔休祥集。衣冠禮數精。太倉頒祿鬧。香案謝牋呈。內府金柱耀。天顏日角明。素飡臣自汗。祝壽倍常情。</text>
<text>峻級三重後。殘生五十餘。才微慙俊傑。渥異及迂疏。丹穴飛雛鳳。氷池躍鯉魚。緬懷興禮樂。永慨講詩書。曙日輝殘雪。寒煙動遠墟。蓬窓殊寂寞。矩步尙虛徐。山郡餘荒畝。江村倒弊廬。甘心歌已矣。絶意賦歸歟。最幸知天命。看來却自如。抽毫聊遣興。硯滴凍蟾蜍。</text>
<text>行年餘五十。鬢髮漸星星。屋角寒松碧。墻隈老薺靑。素塵棲竹簡。雪水紀茶經。淸興朝來甚。梅花照膽甁。</text>
<text>長腰堪咀嚼。雞口亦容與。咄咄無牛後。陳陳或鼠餘。平生徒哺啜。世事足欷歔。只怕心中悶。寧敎腹裏虛。</text>
<text>野衲眞虛蕩。參來一味禪。索詩頻叩戶。釋杖便登筵。勸善文千卷。旌功記數篇。筆端餘力在。分福滿人天。</text>
<text>雅懷何所寄。高逝鳳飄飄。堂背氷猶疊。山顏雪已消。年來嘲自解。老去隱誰招。欲草重興頌。朝廷政採謠。</text>
<text>演福鍾聲尙未鳴。擁衾危坐度寒更。一身衰病乾坤老。萬象森羅日月明。杵臼肯移存趙志。華封徒抱祝堯情。悠悠今古無窮事。惹起詩腸作不平。</text>
<text>老大殊非少壯時。樂天知命復奚疑。地偏東極春寒甚。家近南山晚景宜。病骨欲蘇思妙劑。衰顏有喜得新詩。懶修書札投黃閣。似我迂疏更是誰。</text>
<text>上黨還朝日。東隣臥病餘。芳樽傾綠蟻。鮮食炙靑魚。麪裹脂如截。盤堆味可書。頹然成卯困。有興愜幽居。</text>
<text>華刺紛相謁。柴扉靜不應。陰崖氷欲泮。暘谷日初昇。問歲呼田叟。求詩有野僧。傍村江路滑。踏雪記吾曾。</text>
<text>今古悠悠一笑同。龍疲虎困幾英雄。六朝文物埋金後。萬里旌旗破竹中。茅屋對山非異境。雲帆濟海有長風。由來出處關天意。抱膝高吟兩頰紅。</text>
<text>少年祛世惑。晚歲養心靈。東閣施行馬。西窓記聚螢。吟詩頭盡白。煉藥骨應靑。漸似棲霞客。焚香祝聖齡。</text>
<text>四月開金榜。歸期季夏初。門生聯冢宰。宅相冠中書。種善軒何豁。燒香谷自虛。摠憐花六出。鼎肉照盤蔬。</text>
<text>鎭江春水蒲萄綠。江上腴田枕江曲。茅簷影在江水中。屋上靑山削如玉。濛濛細雨暗前村。農叟披蓑舞獨速。開牕讀書意浩然。天外何曾望鴻鵠。偶然一起三十年。雙鬢塵埃深萬斛。大芚之山夢裏靑。五聖之雲望中白。憶曾醉携野隱翁。扣舷放歌崖石裂。人生古今一瞬爾。獨詠新詩慰愁絶。</text>
<text>牧隱衰老睡不着。呼燈哦詩側頭鶴。苦思直欲搜渺冥。又恐他年煩注脚。不忍便敎老嫗解。爲是譏評增白俗。從來詩道亦不易。却愧長篇動成軸。夫子删詩豈無謂。明明一言蓋三百。卽知言志不在多。舍矢期於中正鵠。平生鹵莽道根淺。懶逐東風逞紅綠。</text>
<text>吟哦雖遣興。譎諫却關詩。祗怕心肝絶。寧憂鬢髮衰。江山春欲動。門巷日初遲。擬賦中和頌。生逢樂職時。</text>
<text>放逐三年跡。呻吟六載軀。江山工賦詠。藥物漫枝梧。離合皆天定。行藏足自娛。悠悠方寸地。共是一唐虞。</text>
<text>挫敵時稱勇。興儒世有文。家門眞積善。風采獨離群。珍饌堆方丈。金鍾勸十分。逃禪因放浪。作傳記來雲。傑筆俄成陣。高談自却軍。端知享餘慶。共望樹華勛。桃李連門巷。葭莩接海濆。親交承厚睠。世德揖淸芬。拙語寧容讓。長才未足云。陶然成一醉。高臥日將曛。</text>
<text>夜如何又攬衣興。聲色紛紛似逐蠅。酒滴小槽疑有雨。月穿疏屋自爲燈。解韝天闊鷹將擊。伏櫪年深馬欲騰。自信靜中能得處。可憐虛老坐禪僧。</text>
<text>病軀多患不須論。麾客頻頻掩却門。瓦片熨餘腰又痛。茶芽洗後眼仍昏。興來得酒寧辭滿。老去觀書只自溫。畢竟乘除將底用。喜看新柳欲搖村。</text>
<text>少日唯知畏物論。懶投華刺向朱門。病諳歲月如川逝。吟對峯巒得雨昏。好句忽圓牋半濕。靈丹欲下酒微溫。從今擬續歸田錄。僻近城南却類村。</text>
<text>紛紛詠雪幾千篇。一句誰將萬古傳。蒻笠獨歸漁艇暮。楊花愁殺酒樓天。揚淸却訝還投濁。尙白寧敎更草玄。病骨怯寒深閉戶。觀梅野興墮茫然。謝氏曾題賦一篇。至今獨步世相傳。亂飄鬢上三千丈。低濕城南尺五天。煎茗欲澆心地赤。對山難刮眼花玄。詩腸冷極誰能識。重憶騎驢孟浩然。</text>
<text>鎭江一曲好煙波。留滯京華歲月賖。籬竹每思新逬筍。庭梨曾記老無花。但知藥物求堆案。豈有文章作滿家。病裏有懷吟不盡。靑山隱隱夕陽斜。</text>
<text>汗流奔走想當年。頤養須憑道力全。病裏機關渾欲盡。人間膏火苦相煎。翻雲覆雨無多日。弄月吟風自一天。畢竟閑忙都不管。絶勝雲水學參禪。</text>
<text>虛淨堂中老。心淸物自形。兒戲妙蓮社。客過寒松亭。乍見若神授。久藏應地靈。心涵水淡淡。口引風冷冷。笛向柯亭遇。劍從豐獄呈。古今同一轍。千載揖淸馨。</text>
<text>柳下惠之和。伯夷乃是淸。子莫却執中。然非權也明。聲利固酣夢。山林亦偏情。從容乃中道。然後集大成。異端豈足責。永慨時靡爭。何當坐樓上。啜茶腸胃平。哦成短長句。千載爲樓榮。</text>
<text>益齋功德動天心。餘事文章蓋古今。稗自不卑登說苑。櫟應從樂冠儒林。琱戈古鼎閑工篆。流水高山獨撫琴。從祀廟庭銘在隧。史才惟愧乏雄深。</text>
<text>病不吟詩恐亂心。數年長臥到于今。東皐舒嘯思彭澤。曲水流觴想茂林。吹壁白波長對畫。滿窓明月獨鳴琴。箇中樂處誰能識。短綆由來古井深。</text>
<text>萬化皆從方寸心。便知耀古更光今。森嚴武庫連工部。浩蕩詞源倒翰林。和氏不逢三獻玉。鍾期旣遇一彈琴。年來已罷紛華戰。弊席門前雪更深。</text>
<text>由來節物變人心。記得秋容宛在今。已遣狂風吹落葉。更敎斜日掛疏林。深嫌北鄙爲由瑟。緬想南薰入舜琴。近日喜聞梅意動。一枝春色十分深。</text>
<text>擊鼓齊班正五更。百官袍笏祭春丁。冕瑬的的明深殿。鍾磬洋洋振大庭。聖道九天懸日月。皇猷萬古耀丹靑。汗流曾記參師席。皓首何忘究一經。</text>
<text>年衰昏目視。病久減腰圍。有夢纏生死。無心管是非。講師來問字。禪客勸忘機。寂寂焚香坐。終朝獨掩扉。</text>
<text>牧隱先生病得閑。柴門雖設却常關。牢籠歲月淸樽裏。搬運江山素壁間。松坡晚雨披圖畫。石磵寒泉落佩環。造物乘除終不負。盡將淸事慰衰顏。</text>
<text>讀書餘隙好經過。山寺高遊一半多。便面風生僧語軟。孱顏春動鳥聲和。回頭陳跡渾如夢。極目新愁祗作歌。怪底滿腔無俗氣。逐儒當日欲操戈。</text>
<text>人物紛紛共一途。謾將門戶鬪崔盧。詩書未必皆君子。卿相由來起匹夫。松柏晚容當雪盛。梧桐秋色未霜枯。眼前物像森成列。養得中和自浹膚。</text>
<text>彭澤心爲形役。昌黎命與仇謀。顏子如愚終日。簞瓢陋巷淸幽。</text>
<text>誰愛靑山偃蹇。自憐幽草芳菲。長嘯聲中細雨。獨行影外斜暉。</text>
<text>保身當愼術。處世要知幾。至道多乖隔。浮言雜是非。感恩時或有。知己古來稀。禽鳥應相憶。江頭一釣磯。</text>
<text>少年多病客。晚歲一衰翁。聞道形無外。忘言味在中。江山圍赤縣。日月耀蒼穹。又喜門前柳。垂絲裊細風。</text>
<text>覓句將誰語。敲門有客臨。吟哦如有得。剝啄已難尋。雪意餘梅塢。春光動柳林。故山多筍蕨。歸興浩難禁。</text>
<text>久耐春寒甚。柴門掩落曛。狂風號夜半。飛雪入春分。水際生新菜。山陰宿凍雲。禪窓香一炷。日夜壽吾君。</text>
<text>臥榻容他鼾睡。憑河尙自包荒。獨立四方無外。洪鈞氣轉陶唐。</text>
<text>神氣胚胎萬古。天君軨轄四支。獨立春風浩蕩。是知非道可離。</text>
<text>山色閑中更好。溪聲夢裏猶淸。祗被塵緣汩沒。垂頭負我幽情。</text>
<text>明月時來時去。滄浪有濁有淸。慨我平生觀物。森然孔思周情。</text>
<text>酒興詩情跌宕。天容海色澄淸。斷送一生光景。功夫只在忘情。</text>
<text>造語騈儷逞巧。諧聲淸濁含和。老我如今怳惚。喜君自少婆娑。</text>
<text>平淡由來少味。淸新却是多姿。斧鑿了無痕跡。悠然採菊東籬。</text>
<text>陶寫情懷而已。鋪陳功德則那。老牧邇來無恙。靑山盡日高歌。</text>
<text>打破元無內外。看來何有中間。老牧從今豁達。敲門盡是淸閑。</text>
<text>一朝虛靈自足。多生障礙皆空。老牧從今豁達。會通明月淸風。</text>
<text>山色何勞排闥。柳陰自可充庭。老牧從今豁達。逍遙天地淸寧。</text>
<text>哦詩妙處自難言。批點譏評欲透源。數朶靑山溪一曲。竹籬茅屋柳當門。</text>
<text>詩書殘缺已多年。誰料秦灰死復然。福禍由來天所定。白頭詞客抱沈綿。</text>
<text>江水氷消數尺深。小舟撑去似穿林。驪興樓上看明月。償盡當年未足心。</text>
<text>駘蕩春光千萬里。龍鍾客興兩三杯。何須駕鶴揚州去。忽得新詩自奪胎。</text>
<text>放曠却須存禮法。變通未必合中庸。書生局促雖然鄙。倚市何曾學冶容。</text>
<text>千仞鳳九淵龍。自重不爲塵世容。遠逝深藏古所嘆。桐花落地雲千重。我生大平無苦辛。縱橫馳走京華春。君門深邃虎豹守。通籍赫赫皆要津。不將奇策披琅玕。虛名無計開天顏。歸來高臥東海頭。寅賓出日扶桑間。</text>
<text>淸晨策馬欲尋春。無賴詩情觸目新。只是柳絲黃可愛。萬花錦綉恐傷神。</text>
<text>地偏東極早逢春。花柳依依又日新。擬向殘生歌聖德。每憑樽酒暢精神。</text>
<text>夢裏悠悠又一春。世人空歎白頭新。牧翁病起能詩甚。下筆風生似有神。</text>
<text>病中天地荷生成。春入山村景倍明。花幄欲開如引蝶。柳絲初暗可藏鶯。銀臺學士時相訪。金谷佳人每自烹。莫笑牧翁無伎倆。剩裁詩句答昇平。</text>
<text>老去詩書有味。閑來天地無涯。又是靑天白日。何如素髮淸時。</text>
<text>春日乍晴又雨。花枝欲開未開。自是病夫狂甚。牢籠天地詩材。</text>
<text>英名早望慶于門。珥筆都堂斷國論。年俯八旬身愈健。位躋一品德彌尊。江陵水石圍喬木。山寺風煙壓近村。叔氏少公纔數歲。白頭相對樂何言。</text>
<text>白髮鴻樞躡峻聯。歷敭中外共推賢。靈臺寺遠雲埋谷。矗石樓高樹接天。急管繁絃消永日。幽蘭叢竹帶晴煙。頭流山下眞堪老。回首扶疏祝萬年。</text>
<text>淸心苦節老彌強。共道長身是鐵腸。物望巖廊宜柱石。威聲柏府尙風霜。靑精老去非無飯。綠野年來更作堂。倜儻兔郞吾契友。義城迢遞白雲鄕。</text>
<text>回視陽坡逐後行。當年聲價動公卿。風儀蓋世今猶壯。詩語穿星老益淸。館閤盛時皆讓步。樓臺好處盡題名。押班更望龍頭會。共說春來㝡太平。</text>
<text>少年游宦帝王州。投紱歸來尙黑頭。歲月崢嶸頻仰屋。江山迢遞獨登樓。亂餘事業閑爲味。靜裏功夫病是憂。擊磬有心吾已矣。可知當日欲東周。</text>
<text>夜闌危坐數鳴鍾。日上東山懶正容。天命十分知五十。大匡重拜到三重。黶然如見終何益。卓爾彌高謾欲從。自笑晚年餘力在。却尋文苑學錭龍。</text>
<text>敢言知我是蒼天。下學如今尙懵然。病骨酸辛徒自苦。愁顏憔悴有誰憐。靑山當戶光如滴。明月低簷色更娟。樓上白衣仙欲語。順風蓮葉穩於船。</text>
<text>由來人物是天慳。留得功名永不刊。韓子古文唐北斗。謝公雅量晉東山。圍棋折屐情雖矯。徙鰐開雲意自安。誰識悠悠千載下。慨然興想輒忘飡。</text>
<text>一帶長江砌下流。傍崖軒戶儘淸幽。散花午梵僧敲磬。啜茗春吟客倚樓。芳草淡煙連牧笛。斜風細雨滿漁舟。分明記得城西路。匹馬何時更獨遊。</text>
<text>索詩來野衲。送酒有隣翁。短髮吟餘白。衰顏醉裏紅。牛行芳草雨。鳥入落花風。野興知天賦。逍遙在病中。</text>
<text>養氣仍明道。交修自有時。知行雖並進。敬義必相持。尙志須先立。知天却始衰。暮春風詠處。童冠肯追隨。</text>
<text>唐書欽處讀。穆誓悔時尋。風雨秦灰冷。塵埃孔壁深。黑雲收地面。白日到天心。最愛仁山學。靑靑是子衿。</text>
<text>豳自風爲雅。王由雅列風。人心自今古。世道有汙隆。草木皆蒙化。鳶魚亦降衷。思無邪一句。誰識素王功。</text>
<text>羲文成畫彖。河洛出圖書。則象元無漏。因重豈有餘。六虛流動處。三絶覈硏初。洗盡心藏密。淸香滿屋廬。</text>
<text>齟齬春秋傳。精微筆削心。百王模範在。一字再三尋。麟也表吾道。鳳兮歌德音。悠悠千載下。有客淚霑襟。</text>
<text>火向狂秦滅。書從小戴成。雖然有瑕纇。動是得精英。博約無餘蘊。從容致太平。方期魯一變。翽翽鳳凰鳴。</text>
<text>婦兒游勝境。老病守窮廬。尙喜精神秀。從敎齒髮疏。平生聊爾耳。畢竟定何如。記得隨僧粥。煙霞動木魚。</text>
<text>老牧忘機久。年來室似氷。衆雛方爛睡。長夜欲殘燈。但未淸三業。何曾落二乘。遊山春漸好。幸有老烏藤。</text>
<text>鼎鼎吾將老。悠悠只此心。江山宜獨往。風月要淸吟。學豈友高鳳。和應師展禽。筆端春浩蕩。紅綠遍詞林。</text>
<text>昨夜白雲來。應從萬里歸。今朝紅日出。却向四山飛。有影誰能伴。無心世所稀。看渠卷舒處。祗是早忘機。</text>
<text>山堂寒夜永。漸覺道情濃。氷釋湯鳴鼎。雲移月在松。相形固同氣。同體却相容。獨詠思無盡。悲聲似砌蛩。</text>
<text>人生貴適意。吾亦愛吾廬。有興將誰語。忘懷却自如。氷消泉谷咽。雪盡樹林疏。自信幽懷熟。無從賦子虛。</text>
<text>九夢官有占。一死天所賦。子在回何敢。吾衰周不復。精魄通幽明。壽夭同仰俯。深知無所禱。惕若度朝暮。</text>
<text>陽崖春動盪。陰壑雪糢糊。車馬塵蹤絶。鍾魚梵刹孤。永懷尋水石。晏坐度朝晡。萬樹長松下。明窓着病軀。</text>
<text>病中吟天地深。頭上赫赫日月臨。精神自與草木秀。孤芳耿耿明叢林。鳳鳥一鳴啾啾群。舜文遠矣何沈沈。萬物有形卽有理。大極亦強令人尋。兩儀四象變無極。只一隻兔宜沈潛。調和暫乖輒生禍。沾濡牀蓐煩胸襟。靈芽遠求至萬里。祕方廣叩搜千金。嗚呼反觀亦易耳。汝自不力乃獸禽。且請安心度朝夕。夜氣自足消群陰。上帝高居兵衛森。</text>
<text>日沈霧重夜如漆。咫尺面墻行且跌。軍機早定須及時。欲止未能氣方結。褒衣白髮一衰翁。請釋老馬於其中。端如越裳指南車。銜枚從之疾如風。當時駿蹄摠逐電。萬里血汗眞珠紅。誰知伶俜瘦骨高於山。頃刻與人成大功。君不見太公八十時鷹揚。歸馬華山天下同。</text>
<text>御世無餘策。因民在奉天。節文奢儉禮。斟酌抑揚權。紙狹難容印。銜單却省牋。太平知有日。萬物入陶甄。</text>
<text>自憐多疾病。共道尙康強。老境懽情少。新春和氣長。玉雞方紀瑞。金鴨正燒香。須向梨花月。瓊筵倒羽觴。</text>
<text>朋友今餘幾。郊原春半強。新愁隨日出。豪氣與春長。月賞金波灧。花尋白雪香。從玆須秉燭。遇興且傾觴。</text>
<text>城南大畝俯窺時。墻外平途往返稀。兩箇野僧相問訊。一群山鳥自追隨。有時騎馬官人過。何處牽牛牧子歸。自是郊居好風景。岸巾高詠去來辭。</text>
<text>風聲細細水溶溶。帶月漁歌雜夜舂。獨向僧窓曾一宿。佛燈明滅滿山松。</text>
<text>白沙村路雨絲絲。蓴菜鱸魚正美時。當日同遊今有幾。感今懷古自生悲。</text>
<text>古往今來又此時。悠悠身世竟何爲。江山信馬春吟好。雨雪留僧夜話宜。假面弄餘童稚鬧。濡毫題罷鬼神知。一團和氣無餘物。釀作中和入小詩。</text>
<text>禁直岧嶢地最嚴。九天雨露濕朝衫。丁東漏刻傾頭聽。俗下文章信口占。作醴訓深思傅說。乂家功重憶巫咸。素飡今日臣無比。入夜孤吟月滿簾。</text>
<text>擧趾須扶杖。低頭似跼天。有懷何不蹶。遇興卽如顚。牀蓐工深坐。班行阻折旋。何當春氣盛。蹇步涉山川。</text>
<text>年來老牧厭羶腥。但把淸寒養性靈。已喜瓊膏團素月。却疑玉屑落靑冥。輕於柳絮風生座。冷似梅花水滿甁。最愛天成無手澤。飽餘和睡倚窓櫺。</text>
<text>創物功何遠。因時制異初。龍舟浮葉後。象輅轉蓬餘。世道今多變。人心本自虛。直須尋太素。元氣尙扶輿。</text>
<text>省院權何重。賓朋座不虛。委蛇方退食。絡驛更隨車。讓坐誰居右。承歡欲食餘。他年應念此。芳草滿庭除。</text>
<text>生艱方擬柏。材大却成樗。敎稚溫千字。爲文考六書。蟲魚聊爾耳。驥鳳定何如。天運由來杳。悠悠想古初。</text>
<text>新年來往少。臥讀古人書。利欲須先錮。浮華要再鋤。陰崖猶臘雪。小畹欲春蔬。桃李山村近。携家往結廬。</text>
<text>淸時誰欲隱。明主我曾逢。京市傳更鼓。江天照夕峯。聞鍾知梵唄。欹枕聽隣舂。曉起慵巾櫛。方知道意濃。</text>
<text>驕兒索紙欲何爲。再問濡毫我已知。不是眞情明誑我。自慙方寸不能窺。</text>
<text>境內多靈藥。營中少舊儲。何須七年艾。最喜一封書。甘苦嘗來遍。調和用有餘。春風如返旆。更望顧吾廬。</text>
<text>少年最狂妄。讀書眞涉獵。老境倍衰遲。秉筆但酬答。昏眼任生花。白髮慵不鑷。登山忘龍鍾。倚筇瞻雉堞。浮雲忽嵯峨。群峯仍重疊。悠然消百憂。樂哉好收拾。</text>
<text>正午潮廻散薄陰。扁舟一放碧江潯。慶源殿下風初順。華蓋山前日欲沈。已喜詩僧長作伴。況逢漁父似知音。祗今眼病頻追悔。夜讀殘書月滿林。</text>
<text>春寒惻惻歲華移。掩戶淸香有所思。尋壑經丘流憩處。吟風弄月太平時。一生自重千金諾。七字俄成八句詩。畢竟渾如雲水衲。肯將身世管安危。</text>
<text>時行時止有經權。自斷何煩更問天。憤世擬申風伯訟。安心恐墮野狐禪。波搖竹葉顏先纈。雪伴梅花骨欲仙。記取箇中消息好。了無一點是塵緣。</text>
<text>聖人端拱化當今。天地無爲德澤深。稽古四篇雖紀事。執中數語是傳心。命從暘谷分羲宅。歌與熏風入舜琴。比屋可封非力致。只垂衣處要推尋。</text>
<text>世態忙中見。天心靜裏知。消融無內外。寂寞但機宜。物化誰逃數。吾生自順時。病餘非意少。遇興卽題詩。</text>
<text>從今老眼更難靑。不把梅花照膽甁。紅紫迷人宜爛醉。却愁啼鳥喚人醒。</text>
<text>久病仍將老。情懷不復論。行藏存大節。語默動眞源。蠻觸曾聞戰。朱陳尙有村。浩歌天地遠。梅月政黃昏。</text>
<text>雀羅窮巷靜。疏柳已搖春。把筆題凡鳥。敲門辱可人。筠窓明對雪。棐几淨無塵。快意翻書卷。沈吟味更新。</text>
<text>三墳五典久無傳。删定功夫遠勝前。緬想唐虞舞干羽。更尋湯武事戈鋋。公羊淸映春秋傳。司馬豪留史記篇。筆削作經麟自出。考亭綱目日行天。</text>
<text>世事年來足是非。寸心傾寫有良知。後生可畏吾衰矣。至道難聞子愼之。雪盡江山天更淨。春來門巷日初遲。句廻安樂窩中地。牧隱如今只有詩。</text>
<text>憶昔經過處。爲今爭戰場。天低連廣野。樹老掛斜陽。朔雪年來少。熏風日漸揚。誰知華表鶴。千歲亦思鄕。</text>
<text>有嶽何嘗不降靈。却嗟吾道獨零丁。典章放失隨流水。人物稀疏似曉星。伯始中庸萬事理。子雲淸淨大玄經。毫釐一謬應千里。深謝齊公指日程。</text>
<text>古公走馬想來朝。風采如新水滸遙。卜得一家三十代。定知岐鳳不因韶。</text>
<text>年來心地似安禪。遇物悠悠應萬緣。酒後狂懷難自禁。琴中至趣有誰傳。陽春白雪應無譜。明月淸風不用錢。賴是病中參一貫。只慙氣味尙如前。</text>
<text>長氷登峻嶺。永夜宿虛廳。飯熟嗔兼礫。衾寒喜見星。小兒眠爛熳。瘦馬立伶俜。曉向丹陽路。雲開紫石屛。旌旗翻樹抄。酒饌列山亭。刺史郊迎禮。平生物望幷。輿情共怡悅。國步向安寧。老我驚衰白。如今領汗靑。緬懷修日記。筆弱竟難形。</text>
<text>壯歲狂懷慕立功。當時赫赫走群雄。詩書禮樂重興後。風月江山亂道中。老去情懷天在上。病餘身世日生東。茂陵未必求遺草。留與兒孫學乃翁。</text>
<text>渾家政酣夢。長夜獨沈吟。齒病連頭痛。腰酸入骨深。帖多丹復散。術妙艾仍針。枕上無窮意。明明上帝臨。</text>
<text>錦城春色早。江岸欲殘梅。一枝芳信到。病目絶纖埃。</text>
<text>無說山人釋翰林。相望海角歲年深。梅花欲落春寒甚。應向南窓盡日吟。</text>
<text>老來豪氣未全除。悔殺螢窓苦讀書。好作碧油幢下客。春風又是大平初。</text>
<text>當日才名動搢紳。至今詞苑播芳塵。年過知命休官去。獨向江山老此身。</text>
<text>松亭門下早題名。蓮寺橋邊更結盟。幸是父兄俱健在。莫敎鄕里便忘情。</text>
<text>數年相別後。一笑立談間。忽得梅花信。幽居雪滿山。</text>
<text>人物區分摠九流。古來題品儘悠悠。蓬頭蒿目非行怪。梔貌簧言却處休。須信朝廷今有道。祗憑書史老忘憂。人間突兀臨無地。賴是元龍百尺樓。</text>
<text>從來遇事有從違。老去無心管是非。擇里處仁須自重。樂天知命與誰歸。悠悠古意孤鸞操。渺渺長空一鳥飛。寄向琴中彈不盡。悄然危坐却忘機。</text>
<text>世間衆苦政叢身。動止全然付與人。病婦灼肌呼佛再。老奴流汗賽神頻。易占姜瞽能輕斷。祕術崔翁頗自珍。只有多生餘習在。梅花詩興尙淸新。</text>
<text>正好全篇玩。誠難逐句尋。須溪評點處。果得古人心。</text>
<text>偶得多眞趣。沈吟失本情。欲尋端的處。池草又春生。</text>
<text>一方分巨鎭。千里隱長城。準擬扶衰病。從容共大平。春風生海岸。臘雪照寒更。㝡喜高門慶。能文有後生。</text>
<text>霜露霑無外。雷霆示大阿。威聲搖雁塞。妖氣卷牂柯。殿上垂承露。庭中引伏波。東漸文化始。包虎倒干戈。</text>
<text>周原春蕩蕩。宣室夜沈沈。召賈明神道。師文想鳳音。風移三尺劍。財阜五絃琴。膚敏前朝士。牛裾與馬襟。</text>
<text>纖纖曲似鉤。皎皎明如鏡。君子惡求初。萬民所取正。</text>
<text>皎皎當天心。纖纖豈天命。小人難保終。千載發孤詠。</text>
<text>異端超世敎。盛饌慰寒生。野果談餘嚼。宮壺拜後傾。拙辭包不盡。妙道固難名。逸事誰能傳。須憑牧隱銘。</text>
<text>韭菜靑靑餠面黃。朝昏細嚼味何長。病中厚意難忘却。況是秋風玉粒香。</text>
<text>衰年又多病。白髮照蒼顏。禮絶朝廷上。名傳雲水間。綸音思潤色。彩服尙爛斑。已矣今無用。何當返翰山。</text>
<text>紫薇名姓動當時。自喜山僧不得知。牧隱病餘來往少。獨憐霞衲索題詩。</text>
<text>幸從老境得逍遙。爲是生逢舜與堯。爛煮菜根宜病齒。淨乾蔬葉裹長腰。金盤羊酪空求飽。錦帳鶯花苦見招。鼓腹何曾知帝力。似聞儀鳳舞韶簫。</text>
<text>年來病勢眞無敵。氣綫綿綿度朝夕。五十不稱夭五字。一日何曾忘一刻。從來海屋有添籌。千歲蟠桃安可得。直從蟪蛄疑春秋。圓象沈沈肯徐棘。逍遙齊物亦云強。大鵬圖南六月息。只今在殤卽爲彭。齒以彭兮如白黑。造物乘除不負人。人自背恩須引慝。歸來能順父母心。釀出天和成大極。一朝有歸返眞源。垂裕子孫千萬億。卽知方寸具大體。照向方來永輝赩。</text>
<text>餘生多苦澁。病齒劇殘傷。編貝雖堪羨。飛梭要自防。嚥津雷法好。漱石野情長。齲笑誰能學。攻堅我自藏。全呑謀最妙。細嚼策非良。出納咽喉地。論功却擅場。</text>
<text>君子秉素志。耿耿徒自知。氷霜方淅瀝。閉戶哦淸詩。火冷筆尖凍。袖手時沈思。追深慮却淺。聚遠勢逾卑。乃知亦喪志。學者當去之。悚然自痛責。況彼聲色移。</text>
<text>君子秉素志。豈曰榮其身。經綸贊王化。德澤霑生民。軒裳耀耳目。金玉迷精神。朝昏厭一味。方丈羅八珍。奈爲居所移。氣盈驕賤貧。妻子共溫飽。誰知此情眞。</text>
<text>君子秉素志。祗與天爲徒。文章與政事。豈止寧吾軀。出處諒非慮。永矢歌唐虞。翻然起畎畝。束帛馳天衢。道行固所願。樂哉方都兪。不合卽徑去。紫芝亦足娛。</text>
<text>寂寂門庭雀可羅。狹中廷尉奈渠何。樽前屢舞年來少。枕上新聯病後多。消渴長卿遺亂道。歸來靖節動悲歌。有時狂興難收拾。白鳥誰馴萬里波。</text>
<text>處幽日未暮。居蔽聞乃章。君看古來士。按劍投夜光。所以貴自重。白駒食我場。古風亦云遠。賡歌想虞唐。沈憂令人老。松柏在高岡。</text>
<text>人心如良田。土脈如截肪。禮耕義以種。勃然苗葉長。聖人豈芒芒。天時自有常。上下同一心。君子須自強。他年要食實。且當勿助忘。</text>
<text>牧隱病莫興。默坐呼彼蒼。身輕久無累。心淨自生香。引逸荷帝力。大哉日月光。坦途直如矢。步履玉聲鏘。莫向九曲坂。古來車馬僵。</text>
<text>百年半五旬。童子可數之。九十的是半。哀哉知者誰。秉志沮金石。吐言似蘭芝。功名與富貴。夜半潛相移。貞懷易詭計。方矩成圓規。</text>
<text>夜氣接平旦。淸虛無纖塵。唐虞方揖讓。四兇危竄身。皎皎日當午。垂衣臨搢紳。奈何動私念。回頭迹已陳。漢唐務智力。令人徒苦辛。</text>
<text>忽有新詩眼底生。悠然野興十分淸。風吹急雨雲翻墨。樹接遙天日掛鉦。大雅遺音空入夢。老年多病若爲情。人間俯仰無窮事。笑殺區區月旦評。</text>
<text>上窮列缺下崢嶸。超出無爲却至淸。擬賦大夫供帝笑。相如眞箇得虛名。</text>
<text>悟君無策向淵沈。索隱題篇與鬼吟。日月爭光丈夫志。可憐班竹綠成林。</text>
<text>聞說梅花已半開。有誰能送一枝來。焚香危坐南牕靜。記得相逢月下臺。</text>
<text>紅顏白髮始乖離。幾向天涯望早歸。咫尺却須論萬里。只憑幽夢對淸輝。</text>
<text>錦省相從似夢間。尙驚風采動朝端。如今又是烏臺長。麾客時時獨掩關。</text>
<text>益齋藻鑑絶嫌親。每詑吾孫似古人。超拜政堂雖已晚。行看玉筍照靑春。</text>
<text>有德有文仍有言。兒童皆誦益齋孫。勿憂海果遲生子。決獄陰功及後昆。</text>
<text>無論遞送與親臨。得見名銜喜不禁。此是賀年恒態爾。須將半日共閑吟。</text>
<text>少年耽睡莫如吾。燈火同窓記得無。衰病始知冬夜永。候鷄危坐似枯株。</text>
<text>數年臥病嘆窮廬。又見新春半月餘。官道砥平山路狹。由來難枉故人車。</text>
<text>園中老樹白錭鎪。啄木飛來得自由。爲問東風方浩蕩。肯敎紅綠上枝頭。</text>
<text>氷蘗心彌苦。詩書氣自華。長楊頻給札。奏罷夜還家。</text>
<text>秋水精神氷雪容。瑤臺月下始相逢。題詩欲壓西湖倒。滿紙蛟蛇墨淡濃。</text>
<text>臘盡江南景物新。水邊處處淨無塵。東來已抱流離恨。又是宣光塞外春。</text>
<text>勇士方嘗膽。忠臣欲碎胸。吳鉤明積雪。齊霣發深冬。史冊災何疊。軍營勢自重。鄭公當不死。鵠嶺鬱靑松。</text>
<text>靑山眞箇是招權。排闥時時立案前。萬事當頭須地忍。一心自足却天然。江樓月色思甘露。石竈松聲憶妙蓮。歷歷舊遊蒼蘚合。老坡曾羨挾飛仙。</text>
<text>淑景淸昏眼。孤芳入病肝。露叢凝郢碧。晴萼炫辰丹。放鶴知天闊。尋僧候路乾。幽懷自無累。非意豈相干。</text>
<text>出處宜孤立。身名要兩全。尙憂加爵級。敢望賜餐錢。進退誰爲地。行藏自有天。病中多日錄。不是續歸田。</text>
<text>夜擁禪衣坐。端如入定僧。貍奴同煖席。虎子共殘燈。松杪風聲細。梅花月色凝。只今淸興味。欲寫却難憑。</text>
<text>病餘身世絶塵緣。寓物興懷却惘然。北嶺沈沈松帶霧。南江渺渺水浮煙。蟲鷄得失誰爲地。鵬鷃逍遙自有天。何日洞簫吹一捻。紫霞深處去尋仙。</text>
<text>遠遊曾賦我狂時。末路悠悠甚矣衰。今日安知明日事。老年多改少年詩。靑衫濕盡思居易。紅粉回餘憶牧之。已喜消磨無一點。始知求處有餘師。</text>
<text>忽從醉裏入華胥。始覺從前計甚疏。政好一中徐邈聖。却慙三上退之書。黃扉永日施行馬。赤壁淸風幸有魚。老去乘除知落處。自來天地是籧篨。</text>
<text>物理相資是自然。希求不退要當前。巨靈重負憐甘草。兜率深期羨樂天。片片白雲心共遠。重重靑嶂勢相連。箇中自有眞消息。爲報兒童莫浪傳。</text>
<text>渺渺黃龍府。雙眸望更寒。可汗山最遠。區脫日初殘。健婦專氈帳。嬌兒跨肉鞍。天心定無主。畢竟自循環。</text>
<text>九街天日好。來往共婆娑。風動靑絲鞚。花飛紫玉珂。殷勤埋死馬。絡繹饋生鵝。何物騎驢客。孤吟自負多。</text>
<text>門前已絶足音跫。白髮鬅鬙一牧翁。富貴少年眞苦逼。文章多病恨難工。程朱道學窮天命。李杜才名騁國風。記得梅花今政好。花園春色窨中紅。</text>
<text>彭殤虛誕任傾培。江水東流不復回。素節丹心天地闊。白雲靑嶂畫圖開。田園政好悠然逝。門巷何曾顯者來。怪底眼昏春更甚。只緣不見一枝梅。</text>
<text>永懷勞玉趾。始病臥金經。庭樹含風碧。簷松蔽日靑。生涯三徙室。歲律五移星。幾度乘狂興。扶輿欲拜庭。</text>
<text>平生嗜好與人殊。病裏情懷足自娛。晝榻白雲生遠岫。曉窓寒露滴高梧。書童侍座身將墨。醫老過門姓是朱。最愛乾坤呈露處。相尋直欲到唐虞。</text>
<text>早知夫子歎回賢。鑽仰功深後忽前。政是行年餘五十。何曾蹈禮盡三千。醉來放蕩醒難記。戰退繁華守未堅。㝡恨讀書無得處。白頭身世儘茫然。</text>
<text>血不歸肝夜氣凝。小娥帶睡強挑燈。縱橫文字知誰最。定靜功夫豈我能。窓隙星光明一點。枕頭山色翠千層。閉門數載猶開口。却似當時老躄僧。</text>
<text>垂白年來氣自調。勢交如彼少心交。嬴劉顚蹶渾如夢。王謝風流政滿朝。摠信池中魚圉圉。會敎岡上鳳飄飄。祗今身世憑誰問。南望鄕山一點遙。</text>
<text>平生稱好古。風俗嘆移時。聖道書中覓。人情歲後知。靑山如有約。白日正無私。賴是詩家地。眞堪托老衰。</text>
<text>是非難自解。方寸只天知。病裏無餘事。閑中改舊詩。雲收天更遠。山靜日將移。落佩倒冠處。時時尋牧之。</text>
<text>崎嶇世味試沈升。淸瘦衣裳幸已勝。自負玄虛如晉衍。人言媚嫵似唐徵。海邦問俗松傾蓋。山郡哦詩月作燈。香火靑龍曾結社。曹溪一曲更師能。</text>
<text>黑甜鄕裏日初升。遠餉衰翁喜不勝。饑火饞涎成旣濟。慳風嗇雨是休徵。秋眠姜被聯雙枕。夜讀韓文共一燈。敎誨郞君魁桂榜。坐禪餘力却多能。</text>
<text>長呼救苦一身癯。樓上香煙水墨圖。風急長松號屋角。春寒積雪滿庭隅。新詩屢改行渾黑。古易初看句帶朱。自愧病餘猶健在。興來陶謝不枝梧。</text>
<text>峻秩非吾望。浮生難自休。病中悲歲月。分外領春秋。白髮時看鏡。靑山日滿樓。憂君心尙切。天命信悠悠。</text>
<text>牧隱詩情盡日凝。東風吹淥欲消氷。喚回春夢無心鳥。坐數山行有髮僧。紺嶽華峯雲尙合。丹崖桐島月初升。子長疏蕩文章氣。萬古須將自序憑。</text>
<text>月旦由來是抑揚。有時潛德吐幽光。衰遲在後同砂礫。少壯居前似粃糠。盡說老胡多臭氣。誰知好漢似剛腸。不夷不惠中和處。付與天君味最長。</text>
<text>詩味雖然苦且甘。野狐禪窟莫敎參。韻強排律或五百。調古擬詩才二三。太平風月藏壺底。餘事文章擅斗南。馳騁賡歌千載下。未知何日脫征驂。</text>
<text>數往明明驗術眞。世情難免白頭新。星官歷翁問八字。甲長年兄知幾人。放浪形骸欲齊物。衰遲齒髮又逢春。南山當戶自偃蹇。有酒對酙無俗塵。</text>
<text>山下少人行。山頭雪滿城。匿形將鷙擊。吹角已龍鳴。月冷驪駒曲。雲深驃騎營。何當直如矢。絡繹共升平。</text>
<text>幽禽且莫勸提壺。細聽還疑促返塗。溪水無塵淸自照。野梅對雪冷相扶。寒聲入榻風敲竹。翠影當窓日轉梧。情境兩忘誰領得。𠹥然危坐似枯株。</text>
<text>早朝雙闕下。午膳八珍餘。絳幘傳籌後。靑韝進食初。輕淸浮酒蟻。香辣雜羹魚。君賜頻充腹。如今啖野蔬。</text>
<text>鄕閭稱樂事。兒女數良時。的的剝松實。纍纍穿柏枝。天晴山翠近。風定日華移。漸見靑春好。牢籠有小詩。</text>
<text>二安俱黑笠。華刺扣門投。問字知來處。安名欲保軀。精求疑費慮。泛應恐如愚。願各勉初志。他年慰老夫。</text>
<text>新居多草屋。不蓋已多年。自喜星光入。仍敎月色穿。雨應持傘苦。風更爲燈憐。偃臥信無地。庇庥知有天。</text>
<text>京兆敲推便自降。至今翹企賈長江。郞君面赤辭樓去。入夜孤吟月滿窓。</text>
<text>帝王氣槩蓋人寰。只歎浮休是兩端。辭漢歌中秋月落。興唐觀裏曉風寒。</text>
<text>襤褸山僧踏軟紅。自知人法本皆空。筆端賴有眞三昧。縷析疑團一牧翁。</text>
<text>高拱中天運帝車。廣輪綿邈盡黃輿。雖然國步終無極。只惜人才尙有餘。平野斜陽立翁仲。淡煙衰草沒儲胥。白頭當日鑾坡客。春雁飛時欲寄書。</text>
<text>春盤苜蓿度朝晡。內實何由恨外枯。不向晚年謀口腹。已從當日見頭顱。悠悠池上空思鳳。渺渺江東却憶鱸。身世祗今誰得管。參苓白朮幸相扶。</text>
<text>蹉跎世事思悠悠。白髮蕭疏自滿頭。目斷東漸禹聲敎。身經南渡晉風流。芳草欲生春夢斷。小梅渾落野情幽。病夫自是無聊賴。一味吟詩老不休。</text>
<text>賡歌一去亦悠哉。世變風移今幾廻。捨命吟詩無好句。逢場作戲是通才。調高李杜奇仍法。材大曾蘇斐不裁。月露風花俱掃盡。思無邪處獨登臺。</text>
<text>祗今身世兩茫然。幽興相牽自少年。縹秩晝翻閑裏課。蒼松雪落醉中眠。登皐長嘯思元亮。蹈海高風想仲連。石鼎煎茶三絶最。小童新汲竹間泉。</text>
<text>松杉影裏滿衣風。徙倚溟濛積翠中。百轉回溪流碎月。千層疊嶂聳排空。紫鸞笙遠聲猶在。黃鶴樓高意莫窮。只恨多生無道骨。白雲深處築琳宮。</text>
<text>壟出嘉禾海不風。太平天子政升中。一心皎皎無餘物。萬古冥冥是大空。美惡直書何所禱。災祥巧歷竟難窮。垂衣自致時雍治。五岳分明拱法宮。</text>
<text>珠翠肩輿不動塵。雙娥引道最輕身。後來鞍馬逡巡甚。半路杯盤錯落陳。淨洗乾坤初見日。太平歌吹欲浮春。扶持自是神明力。將相交歡樂聖辰。</text>
<text>早春詩興滿幽齋。吟去吟來漸入佳。凍雀已飛枝上雪。寒魚猶聚水中柴。尋常自驗天機熟。矛楯從敎世事乖。比屋可封差可擬。茅茨影裏土爲階。</text>
<text>老去身猶健。由來事不諧。題門有凡鳥。飮酒愧無鮭。山色工排闥。苔痕欲上階。殷勤管城子。爲我寫幽懷。</text>
<text>回首山中一惘然。分明眼底記當年。風淸竹院逢僧話。草軟陽坡共鹿眠。吹徹紫簫秋景遠。讀殘黃卷午陰遷。如今眯目紅塵暗。方寸無端百慮煎。</text>
<text>痛飮無何有。幽憂自釋氷。須知金至斗。不換酒如澠。白雪從三疊。靑山定幾層。雀羅門巷靜。乞筆有閑僧。</text>
<text>午夜驚回夢裏遊。呼燈欲記却悠悠。小娃起報蘭膏盡。老婦長懷米玉憂。閉目暗中宜自愼。安身靜裏更何求。周官九夢誰占得。天地應同上下流。</text>
<text>扈駕遼天夢。承恩漢殿心。延春宮漏永。悲栗塞雲深。積雪埋氈帳。寒風透錦衾。此身何足惜。祝聖自長吟。</text>
<text>綠葉成陰子滿枝。湖洲水戲負前期。非關杜牧尋春晚。自是周墀拜相遲。一篋恩深平善日。三行顏破發狂時。却從餘暇論時事。今古麤才更有誰。</text>
<text>中樞堂後早知名。敭歷星郞遇事精。通歙山川留勝跡。全羅草木振威聲。火生疊石明雲杪。壁立聯峯聳鐵城。摠說大才今始展。慶尙從古冠諸營。</text>
<text>懶向三閭效獨醒。半酣長嘯倚風櫺。早年僥倖登黃甲。晚歲從游少白丁。墜緖渺茫誰復紹。哀歌激烈自難聽。春風政好看桃李。擬傍東山結草亭。</text>
<text>殘年宜自養。有味更誰知。窮巷無新事。明窓改舊詩。踏崖靑草出。倚杖白雲移。朗詠情懷遠。江山繞鬢絲。</text>
<text>跌宕仍憂病。殘生意轉迷。微風寒習習。小雨晚凄凄。陰壑泉聲急。陽崖草色齊。野懷殊自愜。朗詠欲鷄棲。</text>
<text>村塢經過少。幽情似此稀。周遭靑嶂合。片段白雲飛。筆禿新詩稿。門多破衲衣。有誰知朗詠。獨立又斜暉。</text>
<text>驕諂俱忘矢靡他。從敎賦命有偏頗。離蔬釋蹻今無幾。食肉乘車已自多。五百縫構淸綺陌。十千斗酒灎金波。莫令意氣揚揚甚。外物由來奈我何。</text>
<text>壯志曾輕死。衰年欲保莊。辟邪圖白澤。却老服靑精。水月參將透。煙蘿躡欲成。只緣曾養氣。夜半自淸明。</text>
<text>世道雖殊轍。吾邦自一宗。空濛山影裏。颯霅市聲中。巢許朝廷表。夔龍丘壑容。悠悠千載下。永想二南風。</text>
<text>直將方寸慕唐虞。靜坐深參大極圖。除却此心皆異境。算來無事或殊途。風霜雨露天何限。禮樂詩書日出隅。看取聖人神化大。只危坐處有功夫。</text>
<text>高僧當日離風塵。龍女相隨事最神。千仞岡頭同寄迹。一甁水底獨藏身。梵宮寂寂煙霞古。人世悠悠歲月新。最是巖前聞虎嘯。至今鳳歷照千春。</text>
<text>少年日日苦相邀。泥醉沈吟放短謠。閑裏草書風雨快。靜中柴立海山遙。酒樽何日添春暖。鬢髮如今帶雪飄。契友獨公猶健在。可憐老牧政心焦。</text>
<text>獨立沈吟政斷腸。新愁舊恨兩茫茫。暴旗露蓋胡沙闊。緯地經天漢室昌。草綠江南多好雨。雲黃塞外又斜陽。悠悠今古無窮事。興廢由來命靡常。</text>
<text>病久無他望。身閑獨苦心。落梅春水闊。悲栗暮雲深。昌運光前後。危途亘古今。有時腸內熱。白雪欲鳴琴。</text>
<text>寂寂幽居類遠村。庭前春雨長苔痕。不憂驚破周公夢。剝啄何曾有扣門。</text>
<text>病骨酸辛獨掩門。東風楊柳已搖村。最憐地僻幽棲迥。況復山含古木尊。天上故人頻問疾。眼中勝事忽忘言。三生習氣難消盡。耿耿心懷報主恩。</text>
<text>病裏情懷每自悲。蒼天肯復管安危。時時對鏡憐黃瘦。事事臨機恨白癡。頗信流光如電影。又驚芳信到花枝。牢籠物像知無力。驅使由來只小詩。</text>
<text>周庭禮儀盛。竹本耀魚班。指畫承君命。書思對帝顏。紫囊懸白筆。爽氣滿西山。緬想擊蛇處。威風摧老姦。</text>
<text>陟阻我馬瘏。石齧甐我車。操心非孔堅。誰使徒欷歔。陰雨群獸呼。前途但丘墟。逢人不辨色。各言早歸歟。努力出幽險。歲月忽將除。周道直如矢。矯首方趑趄。</text>
<text>人生百歲爾。身安心自安。隉杌度朝夕。無地充盤桓。膏火競相煎。又復遭氷寒。哀哀竟老斃。事業羞癡頑。所恃氣如虹。一雨洽塵寰。何知終坎軻。獨與玄猿嘆。玄猿亦難及。蘿月霾重關。</text>
<text>中原寒食好東風。人與鞦韆在半空。須記三韓端午日。紵衫輕擧語聲中。</text>
<text>綵絲飛颺自生風。直恐紅裙入碧空。人散晚來殊寂寞。依依掛在夕陽中。</text>
<text>堂堂楸樹迥臨風。紅線鞦韆欲蹴空。挽去推來少年在。鐵腸搖蕩眼波中。</text>
<text>靑天白日綺陌闊。平如掌中明如刮。牽來駿馬色相奪。金鞍玉勒爭挑撻。分曹年少始出擊。拜命大官才更傑。珠簾綉幕映左右。朱翠生香吹不絶。中央高幙管絃咽。兩府開筵親考閱。戎兵三代貴克詰。矧是近郊多鼠竊。江頭靑草尙帶血。義膽忠肝方欲裂。所以宮壺鴨頭綠。寵異武才異班列。飛星瑩瑩毬最疾。逐電翩翩蹄欲決。風生火逬未及矚。街溢巷塡皆踊躍。殘年宿疾束高閣。亦上市樓開小酌。半酣乘馬日將落。歸來氣豪忘窮約。</text>
<text>王郞一疋馬。寫出渥洼眞。齕盡天山草。牽來沙苑春。簇蹄閑日月。振鬣起風塵。老我賞新骨。欲騎朝紫宸。</text>
<text>東山高頂立移時。思入鴻濛自不知。飛鳥片雲俱縹渺。連岡斷壟自逶迤。秋風杜老破茅屋。落日山公倒接罹。畎畝忘君非我志。更將餘力念安危。</text>
<text>慘惔愁肝腎。紆餘散腰脚。千里又萬里。一丘復一壑。古亭松數株。床琴對庭鶴。何時托幽棲。人境共洒落。</text>
<text>我有長脛黑無肉。閣得瘦軀如病鶴。少年才名動九重。力士脫靴寧少却。直將布襪踏御筵。把筆題詩天子樂。誰知尙有靑行纏。雲崖石澗工夤緣。樹杪飛猱共超忽。柹栗漫山霜滿天。靑行纏扶我兩脚。自有日欲歸。未歸今幾年。</text>
<text>芣苡讀周南。其子治難產。先生旣如達。邰室永相纘。文王有深意。一唱可三歎。胎卵不殰殈。仁風吹無間。荇菜左右流。更詠關雎亂。臨難却蒼黃。令人多愧赧。</text>
<text>骨酸危坐從誰療。面皺長吟強自寬。小雨滿庭風捲去。數聲啼鳥翠林寒。</text>
<text>柳巷筆鋒如快劍。雲巖碑石臥長橋。他年墮淚苔痕綠。鍾鼓叢林自暮朝。</text>
<text>病後文章多苦澁。亂餘身世轉荒涼。譽天贊日終無術。回首喬山又夕陽。</text>
<text>滿庭山影綠苔痕。車馬無緣到遠村。汲井却成門外路。女奴朝夕頂銅盆。</text>
<text>雲卷靑天月一痕。早秋風露滿山村。曉來一夢俄頃起。急雨浪浪似瀉盆。</text>
<text>竹色靜逾碧。溪聲閑更淸。高人方獨立。風細月華明。</text>
<text>元朝進士二人存。臥病長年兩眼昏。扶杖省中同聽詔。望槎天上欲銷魂。那知數日仙遊去。最是多生客死冤。楊柳依依知我痛。低垂門巷截來轅。</text>
<text>本不可持何可失。有持有失却紛然。無人領得頭陀笑。一片江山滿眼前。</text>
<text>大澤深山自一天。森嚴沈邃勢相聯。他年虎逝龍亡去。魑魅紛紛弄得權。</text>
<text>昔向江南去。今從日本來。隨風信飄泊。造物自安排。地主恩何厚。邦人喜得廻。此行須復命。異日更浮杯。海山何渺渺。母子正哀哀。孃老果無恙。兒癡當避災。累輕身似鳥。年暮背如鮐。今夕定何夕。斑衣始舞萊。</text>
<text>雨聲颯颯滿虛堂。午夢初回索筆忙。心淨自無私意起。一涼恩厚謝蒼蒼。</text>
<text>回首炎天面發紅。氷峯紈扇已成空。看來又近中秋月。自覺年年成老翁。</text>
<text>天命眞人沙漠中。百年三尺潛移風。天命眞人江淮間。中華九鼎重如山。眞人之出日麗天。赫赫明明同八埏。五岳聯綿擁金闕。一朶長白氈廬月。腐儒臥病扃苔扉。時時仰見浮雲飛。長風一來自何處。東西南北相追歸。君不見三王迭興聖賢作。獨有伯夷心自樂。</text>
<text>丈夫氣豪鳳城裏。兒女身安蝸舍中。出處由來在天命。長歌短歌又秋風。</text>
<text>泥水馬弱不敢出。昌黎先生與人絶。牧隱老年廏生苔。東家蹇驢時借來。誰將貧富較銖錙。一竿犢鼻珊瑚枝。當時原道霈有餘。徙鰐開雲垂史書。至今仰之如北斗。低頭何心嘆貧窶。君不見仲尼絶糧顏子空。千秋萬古歆高風。</text>
<text>鍾山地控三分二。楓嶽峯攢萬又千。絡繹降香前日事。如今寂寞鎖雲煙。</text>
<text>郡守施威呼五百。山僧流汗走三千。報恩濟苦渠家事。斤斧生風散碧煙。</text>
<text>別離今已久。親愛老來深。東海秋將半。何時匹馬尋。</text>
<text>數年音信絶。千里往來稀。不是求田去。無由送札歸。境幽多老木。山密掛斜暉。何日尋高隱。相携過釣磯。</text>
<text>朝莫扣門求水火。人無不與至足耳。家家菽粟亦如此。天下何憂無禮義。巖巖雛國自天地。直將和氣摧邪異。拔本塞源立世敎。明堂不毀非無意。天心王化共周流。自古相承幾天子。炎天朔雪自南北。正統他年付良史。得人之心非偶爾。</text>
<text>江山萬古一丸泥。多少英雄路自迷。耿耿操心天在上。悠悠送老日初西。紅塵滿路回朝馬。碧柳垂門聽午鷄。想得年來瑤草長。丹崖縹渺倚雲梯。</text>
<text>苔兮苔兮何靑靑。昔聞上階今半廳。秋深苦雨少晴日。豈有車馬來空庭。朝朝倦僕掃穢耳。無從踏破吾心寧。閑門要路有芳草。古人歌詠誰能聽。獨愛靑苔性寡合。生在僻處連疏櫺。濯錦絲絲落微雨。帶星耿耿飛流螢。回首布襪山寺遊。老僧倚杖高伶俜。知予脚底有紅塵。時皺長眉顏亦頳。豈料傳衣適在我。日日犢走嗔添丁。</text>
<text>先生間世振斯文。奎壁騰輝大海濆。賸馥殘膏信霑丐。當時玉筍照靑雲。</text>
<text>祝壽當年徹夜喧。尊前戲語雜狂言。推擠堂長燒香去。佛殿誰曾更闖門。</text>
<text>病中歲月似飛梭。面見同年亦不多。今日定應團一會。滿窓秋色歎蹉跎。</text>
<text>伯玉我初識。泮水春風中。翩翩丹鳳雛。綠槐朝日紅。一鳴中書堂。首薦驚諸公。對策擢高科。筆力如長虹。雞林掌書記。遇事眞生風。抵觸部使者。棄去弊屣同。被選本天下。校讎時稱工。移居玉堂裏。演誥詞最雄。文牒事兩府。堂後歲月終。吏才又出等。學成用迺豐。老親倚閭久。久矣心忡忡。投閑可速去。舞綵神明通。子職在養志。養志當保躬。明哲第一義。調燮宜施功。況我同鄕里。咸昌與安東。敢不以情贈。君當恕老翁。</text>
<text>去冬雪擁門。酒困心稍煩。伯玉送梨來。快哉復何言。細嚼爽口頰。淨洗乾坤昏。吟詩如氷壺。冷骨仍淸魂。只因病尙在。節食調眞元。道義在涵養。文章當討論。神形旣凋瘁。難以探天原。後生尙可畏。德性宜自尊。</text>
<text>非詩能窮人。窮者詩乃工。我道異今世。苦意搜鴻濛。氷雪砭肌骨。歡然心自融。始信古人語。秀句在羈窮。和平麗白日。慘刻生悲風。觸目情自動。庶以求厥中。厥中難造次。君子當用功。</text>
<text>東福古精舍。上人橫氣機。坐禪初面壁。遇興卽題詩。雲影舟中落。秋容鏡裏歸。長門日將暮。白髮倚閭時。</text>
<text>大雨旣傷稼。民生誠可哀。滂沱又不止。咎徵安在哉。堯湯遇時數。苦心禦大災。滔天爍玉際。人自登春臺。世運日益降。流水何當回。君子庶努力。高山仰崔嵬。</text>
<text>雨細久自潤。風輕微有聲。物生遂暢茂。夭夭爭發榮。垂衣拱淵默。禮義陶人情。神化自無迹。海宇煙塵淸。風雨忽暴至。摐摐如甲兵。高木倒且折。奔流壞南城。嗚呼白髮叟。臥病蓬窓明。冥心每自禱。歲月今幾更。</text>
<text>避嫌是小節。賢者猶不爲。是以古聖人。明白無少疑。奈何比來士。悶默圖自私。擧讎與擧子。中世猶有之。風俗日偸薄。綱常日陵夷。挽回我無力。啓迪天有時。他年倜儻者。三復哀吾詩。</text>
<text>雨過長空敞碧羅。行雲濃淡尙嵯峨。秋容新沐山如畫。細履樊川放短歌。</text>
<text>天敎牧隱管長吟。頗覺年來興趣深。意舊語新詩格律。坐多行少病光陰。韓奇樊澁皆殊體。島瘦郊寒只苦心。直欲遡流探雅頌。自憐衰老力難任。</text>
<text>樵隱先生道德尊。文章聲價動中原。眼前淪逝是諸子。身後立揚唯一孫。萬世明禋從大室。幾家餘慶得高門。病餘老牧尤驚喜。當日陪筵斷國論。</text>
<text>共說年來國事多。五更待漏夜還家。獨憐秋草西門外。路指光巖依舊斜。</text>
<text>金星伴月碧天長。千古京山產吉祥。仲氏只今爲柱石。長公當日擅文章。共推諸弟皆梁棟。更喜先生入廟堂。自昔同風如骨肉。況予緣幸異班行。</text>
<text>天生人物擬匡時。曲藝長才各有施。日月光輝興雅頌。風雷震蕩掃華夷。老奸鬻爵心難足。方正居家樂自頤。却喜晚生還有味。朝廷無弊政煕煕。</text>
<text>流觀五季儘搶攘。外紀遠窮年代長。精一執中堯舜禹。兼幷無外漢隋唐。舊時帝宋輸金帛。今日皇元望土疆。霫海丹眞五胡耳。他年史冊亦生光。</text>
<text>魯連東海有高風。瓜種靑門露浥叢。四皓高歌芝嶺上。七賢沈醉竹林中。申屠抱病誰能迫。靖節歸田我獨窮。回首乾坤長太息。箕山穎水兩濛濛。</text>
<text>歸去來兮千載人。高風當日有誰親。中興詩道非他術。上合天心是此眞。臨水登皐時縱目。倚窓入室自怡神。直書處士仍書晉。綱目明明筆法新。</text>
<text>有飢有飽身所關。有毀有譽名所在。鍾鼎玉帛似山堆。膏粱文繡空車載。何人超出此兩端。黃鵠道之游四海。下有玉山禾可啄。上有廣寒宮可宿。因之手抉雲漢章。爲作人間大平曲。曲曲要妙感人心。鑿井耕田時鼓腹。</text>
<text>郞舍當年勢絶倫。魚腥銅臭却熏身。更呼小吏書榌字。六故無端續得新。</text>
<text>天運悠悠付酒杯。誰知造物有傾栽。莫將小善爲閑事。九仞山從一簣來。</text>
<text>晨起心猶靜。年來體自淸。吟詩聊遣興。處世要忘情。霧重珠聯忽。村沈柳失營。尋常未分色。坐待日輪明。</text>
<text>金陵日月照華夷。物物呈形正午時。豐蔀覆盆猶晃耀。平川廣野正逶迤。雷霆隱隱含餘怒。龜筮紛紛決大疑。貝錦一成難遽釋。由來士習有傾危。</text>
<text>疑生空對面。事過可知心。暴雨朝來洒。幽人獨自吟。</text>
<text>山高步至頂。崑崙猶可尋。靑石長梯上忉利。縹渺飛步天沈沈。歸來東海有智異。峯頭夏冷氷垂陰。下視鯨波遶山下。北顧萬里迷雲岑。山中委曲數百里。大郡據麓藏深林。相傳避秦有孤村。桃花流水啼幽禽。我歌山高何心哉。只爲素飧衰老侵。當時四皓紫芝曲。千載足配熏風琴。宇宙悠悠自今古。山高歌闋誰知音。</text>
<text>樂天自昔保天下。保國如今應畏天。皇矣上帝監在玆。一點靈明當保全。大之宇宙入掌握。小之茅土分山川。子孫相傳萬萬世。上下氣合彌億年。祖訓明明若畫一。土風皥皥無變遷。端如圓象運不息。日月黃道羅星躔。雷霆雨露物自生。氷霜雪霰時何愆。如今一變迥超古。樂哉知我唯靑天。掘土一尺又一尺。何況用功深及泉。鹵莽滅裂古所戒。保國根本由希賢。</text>
<text>雲盡靑天曉色淸。朝暉欲上遠山明。支持病骨仍梳洗。夜氣將闌物欲生。</text>
<text>天敎老牧十分淸。獨立江山刮眼明。恰到頓忘情境處。不知身世是浮生。</text>
<text>詩中蘗苦雜氷淸。老蚌吐珠秋月明。却學西施蒙不潔。令人掩鼻送殘生。</text>
<text>春丁未幾又秋丁。膰肉濃熏黍稷馨。當日講明猶汗背。如今俊秀尙盈庭。</text>
<text>道貫皇王致淵默。化行天地共淸寧。老來有箇存心處。飽食焚香讀聖經。</text>
<text>高堂四面虛無壁。兀坐長吟雙眼碧。天靑又靑靑未了。雲白又白白無敵。浩浩有氣自寂寥。超超有形工變易。天公示人人不知。只方寸地胡與貊。廣大精微德性尊。天命至今臨有赫。莫學子陽井底蛙。觀天還如管中隔。白雲弄影杳茫茫。神龍無從飛霹靂。年來旱魃多作威。一雨何時掃無跡。</text>
<text>老筆年來弄得多。百無精采奈吾何。汗流更與郞君說。艱澁無由似決河。</text>
<text>兩家大父送賢孫。靜坐讀書祗樹園。急雨隨風掃塵去。晚來淸興滿歸軒。</text>
<text>一段淸閑付此翁。滿山松翠雨聲中。只緣尙有兒孫計。到老不知人境空。</text>
<text>游學初非父子心。求師千里遠相尋。如何城底讀書處。日日往還松桂林。</text>
<text>身倦眠酣曉色新。吾孫疇昔鼻應辛。呼僮往省緣情愛。操縱如今付與人。</text>
<text>小桃初熟碧團團。細嚼氷肌齒頰寒。方朔小兒偸幾度。蓬萊縹渺紫雲端。</text>
<text>雲巖渺渺夕陽邊。秋草蕭蕭共遠天。匹馬往還非昔日。群仙歌吹想當年。人間俯仰成今古。地下從游但後先。直使此心無少愧。史官書法自牽聯。</text>
<text>錦里先生豈是貧。桑麻杜曲又回春。鉤簾丸藥身無病。畫紙敲針意更眞。偶値亂離增節義。肯因衰老損精神。古今絶唱誰能繼。賸馥殘膏丐後人。</text>
<text>身瘦那知道却肥。雀羅門巷往來稀。新詩賦罷長吟好。時有白雲生翠微。</text>
<text>不出戶庭天下肥。玄機神化古今稀。猶勝爾雅蟲魚註。每向天原更發微。</text>
<text>洪武龍飛國體肥。太平風月近來稀。誰知海外韓山子。稽首蒼旻拱紫微。</text>
<text>世道悠悠觀逝水。人情屬屬渡危橋。只今行止難由己。一疾相妨又此朝。</text>
<text>雲收碧落秋容靜。風動靑林曉色涼。金碧叢林眼中見。傍簷危坐負朝陽。</text>
<text>舞仙峯下酒池深。四面長松鬱作林。地獄天堂俱淨土。問誰傳得祖師心。</text>
<text>喬山回首歲年深。寂寂煙霞薝葍林。碧洞水流沙草合。春風曾記獨傷心。</text>
<text>總角荷衣七歲童。聯鑣束鬢得韓公。錦囊拾盡人間巧。二十餘年竊化工。</text>
<text>心肝吐血短長歌。怪怪看來巧更多。一曲金仙辭漢去。渭城迢遞月如波。</text>
<text>奇語文章病。常談腐爛餘。性情陶冶後。雅俗變移初。蒼海雷聲振。靑天日色舒。莫愁心緖亂。且讀古人書。</text>
<text>操心如孟子。紀事如馬遷。文章振厥聲。惻怛全爾天。法服坐廊廟。禮樂趨群賢。門墻高數仞。後來徒比肩。何曾望堂奧。矯首時茫然。</text>
<text>望江南調與聲淸。綽約肌膚氷雪明。歌罷出門無處覓。定應騎鵠上瑤京。</text>
<text>松廣山迢遞。名傳大吉祥。長身能幹蠱。大后爲頒香。籌室淸風榻。衲衣明月廊。三生習氣濁。回首更蒼茫。</text>
<text>八月十四雨滿庭。靑苔路滑柴扉扃。松廣侍者瘦軀長。來取答書何丁寧。強揩病目拈禿筆。高吟短韻風冷冷。簷間點滴儘可愛。郊外黃雲時半靑。政當吠蛤畏恒雨。恒陽亦自違天經。霑身塗足汙被面。年年作苦身丁零。田頭風來觸鼻觀。髣髴飯餌吹淸馨。柰何上霑下又浸。直使野老呼蒼冥。玉皇案前誰侍筆。請記農家流日程。惰者甘心向溝壑。他人苦語神其聽。</text>
<text>秋陽古稱曝皓皓。天地潔白精神蘇。夏間陰翳蔽日月。雲蒸霧滃沈蓬壺。玉堂金殿不避濕。瓮牖圭竇連泥塗。思沈體倦氣如綫。屈指秋風吹碧梧。蕭蕭可人未數日。雨師餘力仍躊躇。靑黃滿野足風露。政恐埋沒增憂虞。乾端坤倪忽呈露。快哉爽塏開通衢。年年農家得大熟。鼓腹不復愁妻孥。韓山老病亦何幸。作書乞米供朝晡。</text>
<text>鄕山南望碧天長。宰木秋來掛夕陽。老病幾年心自苦。鹿門何日奠椒漿。</text>
<text>列宿稀難見。行雲遠莫招。酒闌仍對坐。明月過中宵。</text>
<text>雨傘頻相過。風樓屢見招。那知柳陰下。有此月明宵。</text>
<text>玉𪚥自難近。羽人誰得招。海山千萬里。有客立淸宵。</text>
<text>有時乘興訪漁磯。又欲尋仙入翠微。煉紫金丹寧却老。虎烏皮几苦思歸。書床自整風前𥞵。門巷誰敲月下扉。更借南隣工部集。擬從騷雅透玄機。</text>
<text>人天圍繞仰慈嚴。圓裹虛空剖至纖。須識阿難方示迹。摩騰襖術豈容談。</text>
<text>浬槃居末始華嚴。藏敎源流盡鉅纖。當日梵音如在耳。忽然迷失却難談。</text>
<text>坐爇心香地轉嚴。綠陰庭院雨纖纖。病餘自覺塵緣少。絶磵松風雜笑談。</text>
<text>壯歲吟詩格律嚴。牢籠萬物盡洪纖。如今梗澁殊無味。具眼何人續筆談。</text>
<text>門巷無人盡日風。犬眠鷄唱翼廊中。誰知姑婦反次處。有此逍遙衰老翁。</text>
<text>地水相隨動火風。問誰爲主一軀中。偶然病勢來相擾。欲把生辰問歷翁。</text>
<text>小娃紅袖動微風。秀外知渠定惠中。送了靑蔥時蔟坐。一時回看白頭翁。</text>
<text>數年相別隔天涯。窮巷無人送肉來。咬得菜根方有味。忽驚鮮食滿盤堆。</text>
<text>一雨濛濛暗水涯。勃興禾稼見朝來。蒼天豈有忘民日。已分千倉玉粒堆。</text>
<text>山中結屋寄生涯。每見獮猴送菓來。老向紅塵勞夢想。松風蘿月白雲堆。</text>
<text>旱魃爲災浩莫涯。風吹微雨送晴來。蒼天用意誰能料。會見黃雲碧浪堆。</text>
<text>道味無涯生有涯。世情那得上心來。家徒四壁風吹座。只有文書作一堆。</text>
<text>身世悠悠獨自吟。昔人曾歎少知音。門庭寂寞貧如舊。歲月侵尋病到今。千里遠山頻岸幘。一簾疏雨獨鳴琴。時時擬作周公夢。骨冷魂淸謾苦心。</text>
<text>白髮蒼顏赤不衣。汗流如瀋掩柴扉。上人自是松風客。莫惜高吟到落暉。</text>
<text>少年流汗洽朝衣。老病幽居晝掩扉。禪話頓令塵慮淨。綠陰高樹掛斜暉。</text>
<text>細雨斜風滿綠蓑。夢中長在白鷗波。功名自古驅馳甚。衰病如今坐臥多。江上數峯靑偃蹇。風前萬竹綠婆娑。來秋決意咸昌去。藥餌扶吾奈老何。</text>
<text>雪翅翩然箇箇同。弄芳成隊舞東風。曾聞月下飛無數。肯入吾家紙裹中。</text>
<text>山家酒熟午生香。最喜游蜂鼻孔長。且向石崖勤作蜜。白頭騷客政枯腸。</text>
<text>綿蠻黃鳥兩三聲。滿目園林雨氣淸。最是曾門誰耳順。一章知止甚分明。</text>
<text>萬里歸來一羽微。主人庭院靜堪飛。今年却勝前年好。第二郞君拜紫微。</text>
<text>數年抱病臥淸朝。魚鳥依然苦見招。馬邑江山殊寂寞。翰林風月竟蕭條。花明柳暗聞黃鳥。天闊霜淸放皁鵰。回首渺然如夢裏。只今雙鬢雪飄飄。</text>
<text>尺蠖汝何屈。屈甚折汝骨。尺蠖汝何伸。伸甚辱汝身。乍伸又乍屈。一生無所拂。所以古之學。敎人先格物。奈之何今人。一向趨要津。講學貴不息。施功尤有則。況當列簪紳。自用人必嗔。因之得明德。上帝臨赫赫。周旋無貳心。不用賦尺蠖。</text>
<text>一婦輟織天下寒。秋夜漸長天所慳。何爲黃昏入燕寢。一臥不知星月殘。有蟲之聲耳不聞。哀哉霜落衣裳單。衣裳單猶可忍。主夫背薪燒突溫且安。布帛有數出田地。問汝何以輸縣官。我今作歌涕淚潸。</text>
<text>理象年來異大同。正音將絶俗誇雄。非絲非木還非指。只在人心方寸中。</text>
<text>野火春泉勢自同。強呑弱吐定誰雄。丁寧下手無容易。勝敗分明一著中。</text>
<text>浮雲字體竟難同。眞草紛紛儘逞雄。肥瘦短長俱媚嫵。只愁跳出六書中。</text>
<text>模寫何從較異同。瞻烏未可辨雌雄。白頭花鳥無心管。祗許江山入眼中。</text>
<text>東家寂寞絶廚煙。日夜嚥津危得仙。自喜滿腔蔬筍氣。嚼成氷雪入新聯。</text>
<text>六年長臥病。久矣不頒氷。寒氣制三伏。凌陰知幾層。心中如火烈。鬢上有霜凝。古井銀甁凍。浮瓜是我能。</text>
<text>殿閣靜無暑。蜜漿調碎氷。境深人寂寂。風動樹層層。照面冷相射。入喉流不凝。只今如夢裏。厚渥媿微能。</text>
<text>勢從寒露始。水結自爲氷。萬壑人擎段。交河馬踏層。氣通陰鑑迥。光貯玉壺凝。自信淸無比。趨炎素不能。</text>
<text>嘔出心肝死不休。年來更上仲宣樓。江山到處自招隱。風月與人能共游。車蓋過門靑我眼。詩書滿壁白吾頭。西隣幸有長松樹。每送寒聲探借秋。</text>
<text>天脫馽羈恣馳突。瞥歷肯復驚崷崒。平川如掌草如茵。群馬萬匹皆神骨。一鳴不敢近。何曾敢搪揬。鬃毛矯矯滄海龍。目睛閃閃霜天鶻。天子垂衣深九重。鹵薄高閣塵埃沒。法駕何時須六飛。老斃櫪間精氣鬱。</text>
<text>林下茅茨古。盤中瓜果涼。童童松挺色。翁翁酒生香。心靜靑山近。身閑白日長。祗今淸意味。髣髴想陶唐。</text>
<text>群花爛熳炫晴空。一箇釣舟明鏡中。不是綠蓑靑篛客。誰知細雨與斜風。</text>
<text>兩岸微茫水拍空。山沈樹暗雨聲中。擣香碧椀銀絲凍。百尺高樓盡日風。</text>
<text>渚淸沙白水如空。人在秋光活畫中。詩眼祗今高四海。一竿明月釣絲風。</text>
<text>孤舟蓑笠碧江空。獨釣蕭蕭暮雪中。肯怕水寒魚不食。更敎詩格播高風。</text>
<text>吾生自放浪。行止付蒼天。細雨防朝出。淸風穩晝眠。儘敎幽興足。肯怕俗緣牽。機事渾忘却。如參一味禪。</text>
<text>高僧非俗士。道貌自西天。靜坐仍閑話。飢飡與困眠。鳥飛工自習。牛老費人牽。浮世眞如幻。他年學坐禪。</text>
<text>處世不由我。忘懷休問天。秋風少新食。夏夜乍安眠。柳爲垂門種。蘿仍補屋牽。何須上絶頂。趺坐始參禪。</text>
<text>欲雨骨彌痛。已晴心尙煩。賓朋病後少。鳥雀夢中喧。遠岫連平野。孤煙矗近村。林亭倚藜杖。高興滿乾坤。</text>
<text>紛紛勢利競相侵。寂寞誰知君子心。蘭谷秋香風露冷。松坡晚翠雪霜深。獨參古易將三絶。偶得新聯更一吟。事業直追賢宰相。白頭何苦傳儒林。</text>
<text>兩旗張處集休祥。甲觀天開氣乍涼。擬進千秋金鏡錄。却慙老筆不成章。</text>
<text>橋成烏鵲是何祥。牛女佳期趁夕涼。乞得巧來稱抱拙。儀曹表表擅文章。</text>
<text>將興自昔有禎祥。栽種成陰院宇涼。竹簟氷峯度秋熱。何須水石問奇章。</text>
<text>來牟率育稻如京。每詠詩章發嘆長。自是在陳猶最樂。況今璀璨可撑腸。</text>
<text>稻田連野擁松京。共說秋來穟已長。卷盡黃雲舂白玉。剩敎香滑補衰腸。</text>
<text>麥經四時元氣足。稻在五種專水德。茫茫地勢陳高卑。九品出賦知禹績。恭惟帝命無彼此。陳常時夏立人極。朝朝煙火遍區宇。何人閉口能謀夕。金玉之音資以聲。金玉之相資以色。吐出文章被天下。彝倫粲然照中域。孼生其間須草薙。飛輓由來少不得。尋常緩急不可離。策功赫赫鍾鼎勒。誰知義理重於此。呼爾乞人猶不食。君不見何曾一箸費萬錢。西山採薇天地黑。</text>
<text>自古重興族屬疏。東京西蜀漢方輿。混同江上龍飛出。雷雨須臾遍大虛。</text>
<text>百官袍笏寂無聲。天語隨風落廣庭。誰識一時扶杖聽。白頭朝列淚雙零。</text>
<text>盡日高樓楊柳風。一簾微雨又濛濛。曲城豪氣鵬程逼。上黨淸標玉樹同。細嚼碧桃牙齒冷。穩斟綠蟻肺肝通。忠心共說鈴平後。衰鬢誰如牧隱翁。豈意繼亭來押座。早辭亞相進封公。從傍細聽南州樂。钁鑠張僧頰尙紅。</text>
<text>秋雨過七夕。簷間有餘滴。濡毫吟長律。高興窘常格。</text>
<text>乍得又乍忘。有志却無力。嘯歌古風雅。情懷滿八極。</text>
<text>天氣向澄淸。登樓玩明月。笛聲已在耳。更待一圓缺。</text>
<text>華藏山中梵宇高。淸風淨掃苦相邀。無端疾作空回首。咫尺還同萬里遙。</text>
<text>因過異境九龍山。欲扣僧扉縹渺間。須信淸遊非偶爾。耳邊無分聽潺湲。</text>
<text>高尋白帝在秋風。千載詩名獨擅雄。自恨病餘無賴甚。振衣岡上欲凌空。</text>
<text>白苧斜封漆合圓。中藏玉粒細香傳。東亭應記先嘗處。紫蟹堆盤秋滿天。</text>
<text>鎭江江上有山圓。西面腴田世所傳。歲歲長腰如玉潔。只今歸興滿南天。</text>
<text>淸晨過雨一二點。深樹鳴鳩三兩聲。夢覺長吟吟不盡。筆端無力寫眞情。</text>
<text>回頭丁亥歲。三十二回春。宗伯無多子。門生有幾人。功名須信命。禮義要修身。浪走終何益。秋來又食新。</text>
<text>少日登高第。台司壓廣庭。當時稱老大。中歲盡凋零。奔逸馳河水。稀疏耿曉星。至今遺恨在。中國用曾靑。</text>
<text>上黨出君子。一家生二韓。政堂琪樹迥。簽院玉壺寒。共掌文衡重。俱經編管難。可憐成內史。壯志竟汍瀾。</text>
<text>瓦雀飛飛自近人。庭除得食久相馴。老翁擊板頻驚起。不覺朝來一笑新。</text>
<text>野果閑花細細香。麥苗抽出玉絲長。樓高幸有圓通境。兒女喧嘩是道場。</text>
<text>倚樓身世儘悠悠。鏡裏光陰兩鬢秋。回首少年如一夢。幾人辛苦覓封侯。</text>
<text>今年米貴近來稀。食粥顏公老不歸。只喜西風吹漸急。黃雲靄靄弄斜暉。</text>
<text>奉恩庭下草爲茵。老幼環觀不動塵。角立長身氷玉潔。重如難拔疾如神。</text>
<text>草鞋無襪足如霜。童冠相携至夕陽。回首舊遊如夢耳。一爐香火坐空牀。</text>
<text>山寺繁華日。煙區寂寞時。今朝還似舊。世道儘推移。</text>
<text>一夜睡不成。曉來猶骨酸。衣巾纔掩體。盥櫛亦強顏。危坐甚無味。長歌豈成歡。誰知可樂處。頭上無朝冠。</text>
<text>淸晨課童奴。洒掃庭內空。苔痕綠可踏。草芽纖可容。去穢旣痛迫。眼淨心自融。㝡愛嘉樹林。挺出臨高墉。翠影滿床榻。搖搖生細風。政好就甘夢。閶闔追飛龍。大雨掃餘熱。一涼天下同。却恐勢必至。霜雪成嚴冬。</text>
<text>重陰漠漠嫩涼生。時有錦鳩深樹鳴。送詔西郊車騎滿。白頭病臥獨含情。</text>
<text>扶桑大繭如甕盎。我少快讀東坡詩。織女七襄河漢間。衣被天下光陸離。越羅蜀錦炫人目。豪富相傾逞紅綠。爭如雪色絶纖垢。題品定爲天下獨。太素已遠染亦深。不與物化惟人心。奈何逐外日趨末。非禽獸兮爲獸禽。我作素絲歌一終。悲聲墨子將無同。鼻端有白通蒼穹。</text>
<text>千步場中馬並馳。飛毬一點欲從誰。分明是箇無心物。逢著高才若有知。</text>
<text>刻物區區代化工。何顏地下見文公。海東亦有雌黃手。獨向猊山弔拙翁。</text>
<text>三生托契幸同門。親厚深情不復論。綠髮早年諸子盛。白頭今日幾人存。病餘無力題詩句。亂後何心對酒樽。甚欲聯床聽夜雨。貧居無計駐歸軒。</text>
<text>病餘情興愜幽居。醉裏吟哦儘有餘。門柳綠搖風細細。砌花紅濕雨疏疏。沈思直欲探騷雅。久病何曾畏簡書。誰道世情今更薄。時時遠枉故人車。</text>
<text>蓋象包輿地。寸心藏尺軀。靜時觀復姤。妙處想唐虞。曉霧收靑嶂。秋風入碧梧。悠悠自乘化。鯨海接天隅。</text>
<text>持身固無術。送日秪吟詩。鼎鼎光陰速。觥觥節操移。秋風摧勁草。夕照掛高枝。長嘯自舒憤。安危將恃誰。</text>
<text>絶意右軍筆。留心工部詩。字形從古變。句法逐時移。直欲反源本。何曾尋派枝。一身雙美少。知止捨吾誰。</text>
<text>人間有異境。天際起層城。石出孤帆落。林深小逕明。溪禽散棋響。山客立鍾聲。何日尋眞隱。悠然生遠情。</text>
<text>女媧煉石補天缺。連金泥中應拾掇。誰歟有眼竊巧思。絃絶更續何其奇。但恐鳳逝麟不遊。鳳喙麟角無由求。孔子不復作春秋。文王遠矣思東周。煎膠有術自悠悠。道緖已墜誰旁搜。</text>
<text>靈隱煙霞鎖一區。天磨岩壑接扶蘇。半輪明月千峯頂。肯向紅塵憶老夫。</text>
<text>田薄取禾少。鄕遙送米稀。夏初猶故絮。秋末尙輕衣。客至工淸坐。兒啼耐久飢。胡椒三百斛。適足被人譏。</text>
<text>病後吟詩數。年來命駕稀。對山思蠟屐。聽雨憶蓑衣。有竹何嫌俗。無芝可療飢。時時改新作。把筆自評譏。</text>
<text>鼎鼎光陰迅。蕭蕭鬢髮稀。囊中飧玉法。架上製荷衣。共詫侏儒飽。誰憐曼倩飢。命耶何可逭。撫己任他譏。</text>
<text>少年樂。病中思之心作惡。嬉游閭巷罔晝夜。褒博之間容總角。遙隨長影踏月歸。竊負蹲鴟身七尺。夜闌相携扣其戶。更請治具供朝夕。長鬚赤脚忽來報。昨夜園中有狂賊。卷去長莖帶圓葉。不是膏粱與游俠。極口醜詆及日中。少年佯聾面發赤。亟飮醇醪不肯辭。紅暈俄而亂顏色。歸來自咲齒却冷。悲哉此樂難再得。</text>
<text>少年樂。老矣已矣徒歔欷。雨收山光濕如滴。草枯平野淸霜飛。溪水無塵流日夜。渺渺東海何時歸。晚來秋色滿天地。淨洗田廬幷釣磯。夜深蹣跚逐水下。內黃賜紫今正肥。童冠提携出門去。僕夫佩壺頭髮稀。褰衣水中走不止。有時得雋忘天機。風高始喜淸透骨。夜深又覺寒侵肌。病中思之空苦心。獨有秋月臨苔扉。</text>
<text>東郊籍田有圓峯。峯下有池蟠老龍。少年相招駕出游。百壺淸酒皆黃封。蒼頭赤立擧長網。錦鱗跳躑吹腥風。盤中香辣衆味集。鑾刀截玉飛絲紅。當時引滿肯少讓。醉吟詞氣凌蒼穹。病中流光如轉燭。秪有雙鬢飄秋蓬。廟堂無事欺蔽絶。時復游豫歌時雍。君不見長江北岸屯萬兵。圍棋賭墅有謝公。東晉武烈垂無窮。不是高情雅量鎭浮俗。風聲鶴唳誰形容。</text>
<text>一端緇布白如霜。萬里回來自建康。弊又改爲吾豈恨。得從君子在桑鄕。</text>
<text>物理人心誰得詳。由來頭上但蒼蒼。可憐數尺毛施布。偶爾令人感嘆長。</text>
<text>細細含風勢自涼。況今炎熱盛南方。雖然見售應無幾。惹得爐煙坐廟堂。</text>
<text>八月高秋物自成。松林寂寂白沙平。胚胎縱是黃祗力。只得風聲露氣淸。</text>
<text>自從松樹影中生。味滑香寒氣自平。深謝乾坤成萬物。獨憐浮脆十分淸。</text>
<text>吾生如寄又殘生。獨立江山眼底平。已與浮雲絶根蔕。看來獨得物中淸。</text>
<text>初游璧水備諸生。聞說河南失大平。偕計獨無湖廣士。淛江錢氏筆端淸。</text>
<text>江西子白老書生。筆勢縱橫晚始平。孔道當年從魯得。指南車轄路塵淸。</text>
<text>文鍾邦傑是書生。義膽忠肝鬱不平。羽翼河南成底事。混同江水自澄淸。</text>
<text>新羅僧向扶桑去。又道中原訪趙州。畢竟只從心上覓。少林飛雪謾蒙頭。</text>
<text>靑山迢遞水悠悠。多少樓臺煙雨秋。獨倚船窓看落日。直從東畔到西頭。</text>
<text>上林熏風吹鬢綠。邊庭冷月凝心曲。琵琶掩面獨傷情。指端有心絃有聲。妾身命薄一浮脆。直欲決死何偸生。深嗔延壽非忠臣。淸夢至今飛紫宸。帳前平波如雪色。雁影斷處南雲黑。摩挲肌膚氷玉淸。盡是當日宮中食。他年枯骨亦君恩。敢向九原忘故國。</text>
<text>炊煙遶簷碧如紗。日色照窓窓影斜。主人晏起搔蓬頭。有客敲門驚雀羅。衣巾不整步又蹇。時復垢面頻摩挲。目擊還如吐肺肉。深嫌辯舌懸長河。舊醅杜老不全貧。淸心七椀盧仝茶。有時病作但長揖。爲恐辭謝聲音訛。雲煙終日自媚嫵。水木幽境仍淸華。風塵漠漠是何處。揮汗如雨爭鳴珂。丈尺出處豈偶爾。天下只今爲兩家。書生迂闊被人笑。悠悠歲月如流波。</text>
<text>玉肌掩映中單紗。對鏡欲粧雲髻斜。深閨曉色射初日。秋氣乍涼裁越羅。焚香靜坐讀內則。傍架書秩仍摩挲。夜來長空淨如水。疏星耿耿明銀河。心肝冏徹對明月。松風小鼎烹新茶。家傳氷蘗自淸苦。歲暮松柏無遷訛。齊眉擧案老彌謹。夢裏不復思繁華。主夫少時事馳騁。朝天五更飛玉珂。晚年臥病不出戶。參苓白朮香滿家。豈無膏沐誰適容。惆悵流光如逝波。</text>
<text>虎入京城古所稀。況今雉堞似長圍。將軍一箭風生䎂。上有神明聳國威。</text>
<text>天生猛獸亦云稀。夾鏡雙瞳腰十圍。城底有狐應落膽。只緣當日假渠威。</text>
<text>昨晚黑雲垂四方。小雨點滴生秋涼。有客走馬叩門急。乃是陶隱流汗漿。德高毀來古所嘆。今我良友心悲傷。先生一言素見信。尺字莫靳披肝腸。徑呼蠻童具紙筆。強揩病目書數行。上言公論絶曖昧。下言吾道須發揚。儒林際天撼風月。直幹挺出摩蒼蒼。古來亦少今豈多。林間小草爭流芳。採掇旣云易。把玩又甚香。莫笑大材空磊落。他日樑棟扶明堂。夜坐慷慨不能寐。風聲怒呼雨浪浪。但願天公洗穢惡。醴泉朱草增輝光。</text>
<text>早起望雲雲向北。日光不漏天沈黑。中秋明月亦已過。重九黃花開不得。落帽高吟莫預憂。倚樓長笛今懸隔。眼前禾稼半黃雲。忍見欹斜仍反側。纖莖長穟自相扶。耐風耐雨猶有力。圓丘大室臭亶時。膳夫兩宮供玉食。民間米少誠可哀。汝不力耶神不福。我今作歌心惻惻。</text>
<text>志氣從來肯自降。微吟盡日倚南窓。死生五濁膠投漆。心透雙淸月印江。志在唐虞嗟道遠。學窮鄒魯絶言痝。衰年興味猶豪甚。遇事題詩筆似杠。</text>
<text>病床知夜靜。老境半生閑。窓白吟餘月。燈靑夢裏山。國風趨下劣。世路轉間關。異日觀民俗。吾詩或不删。</text>
<text>大節誰曾奪。扶持六尺孤。魯基板隱重。漢業擁昭蘇。肯待張良計。當如甯武愚。獨傷西望處。煙日靄蒼梧。</text>
<text>早歲寧知萬國翻。晚年方見二天存。草枯羊馬屯沙塞。風急鵾鵬擊海門。自北自南同日月。資生資始有乾坤。老來嘔出心中血。洒向秋空兩目昏。</text>
<text>團團璧月滿瑤臺。又缺淮南一面灰。人世相逢非偶爾。明年何處共傾杯。</text>
<text>幽棲地僻占天慳。盡日吟詩興末闌。花塢柳塘深巷靜。月墻風砌小亭寒。淨琴衣露仍看劍。細履園晴又倒冠。東海魯連餘響絶。肯敎中國用丹矸。</text>
<text>甫州一宿記吾曾。扈駕情懷夢裏凝。已喜居民頗淳朴。近聞賢守有威稜。春風寵召趨朝列。秋月巡行耀郡乘。海上丹陽須駐馬。觀魚臺下日初昇。</text>
<text>二老過從數。孤生病起初。幸容陪杖屨。更喜接門閭。豆腐蹲鴟雜。香粳吠蛤餘。乾羊斟美酒。秋色滿庭除。</text>
<text>登眺三峯近。逍遙數載餘。雖然在人境。不是愛吾廬。糴米頭將鶴。催租背有蛆。此生俱幸免。稽首謝詩書。</text>
<text>力行由四勿。博學在三餘。白首空憂國。靑山對結廬。稻畦應沒鶴。酒瓮已浮蛆。斷句無心得。長篇信手書。</text>
<text>少年璧水忝簪紳。翰苑秋高發興新。歲月悠悠親藥物。乾坤漠漠阻風塵。扇搖氷榻一輪月。酒滴銀床千里春。感舊題詩時咀嚼。病中聊復暢精神。</text>
<text>壯歲客游金馬門。歸來白髮臥荒村。飢鷹戢翼碧天遠。老驥驤首黃塵昏。異域大平當自幸。他時正統與誰論。秋風擊楫苦回首。泝流直欲上崑崙。</text>
<text>達士應知命。吾生但苦心。利隨名汲汲。愁與醉沈沈。永日吟難盡。衰年病又侵。文章似淵海。何處得陶金。</text>
<text>小雨仍村笛。斜陽又寺鍾。山遙多醞藉。水闊自舂容。爽氣生明月。寒聲起碧松。至今心尙悸。雷電逐飛龍。</text>
<text>三韓萬里國。一札十行書。航海傾心後。尋橦縱目初。乾坤通絶域。雨露洽方輿。獨恨騎鯨客。何時返故居。</text>
<text>深院經聲過短墻。東隣病客立虛堂。氣淸心淨秋來甚。始信靈臺卽道場。</text>
<text>玄墀鉛砌月如波。對影焚香露已多。怪底夜深猶獨坐。欲看牛女渡銀河。</text>
<text>靑布銅魚映竹池。坡坨流水感前時。石羊石馬秋風裏。莫掃莓苔強讀碑。</text>
<text>靄靄黃雲地上浮。利川田舍欲深秋。半篙淸漲三更月。嘯倚驪江百尺樓。</text>
<text>有監無蟹是何州。乞郡人人摠預憂。謾說利川風景好。從來難枉內黃侯。</text>
<text>鄭氏田莊記昔游。松團野色小村幽。卜居更向長江曲。或命巾車或棹舟。</text>
<text>渺渺天涯雲自浮。眼隨風入故園秋。日光絶頂僧牕靜。千里江山共小樓。</text>
<text>水隔全羅第一州。海天烽火是吾憂。獨將風月三千首。蔑視人間萬戶侯。</text>
<text>老年嘗憶少年游。一曲江村事事幽。臥病如今歸不得。謾吟天際識歸舟。</text>
<text>當年黃犢走千回。鶴髮如今背又鮐。馬送浪聲喧午枕。蛇從弓影落深杯。守株待兔聞前語。緣木求魚絶後災。鵷鷺行中曾簉跡。欲尋麋鹿入崔嵬。</text>
<text>鵾鵬變化何其妙。蜂蟻君臣誰曰小。大廈春風燕相賀。殘生秋夜蟲自弔。高吟黃鳥止丘隅。遠慕關雎求窈窕。七葉蟬貂空苦心。龍蟠勿用吾將傚。</text>
<text>與龜藏六要安心。繭紙新題尺蠖吟。騏驥千里道途闊。鷦鷯一枝天地深。霜淸雲斷鶻將擊。月明山空猿自吟。獸爐煙碧螭階上。曾記鳧趨聽玉音。</text>
<text>鳥革翬飛繚畫墻。俯臨沙道白如霜。當年下馬徐行處。今日鳴鑣有底忙。</text>
<text>破礎頹垣草樹荒。西峯寂寂掛斜陽。人間俯仰成今古。亭下行人暗斷腸。</text>
<text>春日微溫秋日涼。群花開遍菊吹香。年年風景何曾改。歲歲人情轉可傷。</text>
<text>獨坐筠牕意浩然。直從西蜀返遼天。山川邐迤無高下。文物繁華有後先。魍魎煙氛蛟十丈。人民城郭鶴千年。三韓賴與扶桑近。捧日咸池照八埏。</text>
<text>對酒開懷非俗流。醉鄕天地儘悠悠。携來盡日鸕鶿杓。典却當年驌驦裘。彭澤沈酣應達士。湘江憔悴卽孤囚。步兵校尉從誰請。預恐黃花笑不休。</text>
<text>云自尙書井。來投學士家。長莖玉自削。圓頂傘初斜。氣稟葉間露。形成根底沙。氷肌有仙女。採去入煙霞。</text>
<text>苔生空庭中。適增門巷幽。尙恐或踏破。愛護仍爲憂。寒莎團露晞。初日當高秋。無端翳我目。鋤去煩蒼頭。汝今勿願我。自宜生阻脩。靑松偃翠葆。白石飛瓊樓。棲遲得其所。無復招愆尤。觀物亦觀我。歲晚聊優游。</text>
<text>驢背吟詩望鵠峯。欲追飛猱入雲松。忽聞胡塞霜前雁。更想祗園月下蛩。雀噪豈容知鵠志。象行難更覓狐蹤。鯉庭久已忘書禮。且向鴦廬聽鼓鐘。</text>
<text>下有妻孥妄自尊。尋常危坐輒忘言。秋容新沐江山淨。道力猶微志氣昏。操筆立書吟好句。杖藜強起謝高軒。欲從安樂窩中老。細訪鴻濛大地根。</text>
<text>松下白沙如氍毹。飯鍾振林面色腴。相携地坐略少長。討論直到鴉畢逋。山川英氣滿天下。眉之父子稱三蘇。長公詩豪蓋今古。長篇絶句含精麤。詞雄勢逸馬覂駕。變移風雅時長謳。淫哇尖巧掃淨盡。縱橫自與忠義俱。爇薪照字讀不輟。落月滿山風又呼。悄然大息天地深。高才陵替空長吁。曉來山僧拍手笑。煙煤滿面如枯株。如今老矣謝知己。讀書豈可無功夫。讀書豈可無功夫。牧隱至今誰所扶。</text>
<text>甘心乘下澤。絶意夢南柯。道熟吟哦少。年侵坐臥多。屋山橫似障。樓月淨如波。任是無高興。曾嫌抱久痾。</text>
<text>山耶雲耶遠。春風搖江天。隱見喬木杪。百道飛來泉。君從何處得。去路無由緣。故人應有招。雲散山依然。</text>
<text>性僻居恒獨。家貧味罕兼。光陰悲鼎鼎。氣像慕巖巖。門靜來幽鳥。簷虛掛冷蟾。秋風吹碧柳。千載憶陶潛。</text>
<text>野詩今寂寂。院體亦悠悠。天地無窮意。江山欲盡頭。新篇半塗抹。絶句或風流。他日中州集。誰歟幸見收。</text>
<text>萬物蒙光自焜煌。璧奎河漢耀文章。班香宋艶花藏霧。島瘦郊淸月照霜。摠道元和傳絶域。須知大曆坐明堂。昌黎夫子尤豪甚。直播長風卷大洋。</text>
<text>婉婉平康配醴泉。侍中開府又高年。子孫內外今方盛。儉素遺風問孰傳。</text>
<text>遏雲歌裏酒如泉。記得松亭獻壽筵。誰道當時年十四。醴泉衣鉢得相傳。</text>
<text>靑山捫蝨坐。黃鳥枕書眠。膾炙荊公句。規模杜老聯。肇明編不及。天啓誦來傳。白髮吟長苦。鸞膠續斷絃。</text>
<text>省事忘形勢。題詩養性靈。紙牕吟更白。氈席坐來靑。井冷凝瓊液。山晴列錦屛。病餘無興味。竟日倚空亭。</text>
<text>海菜年年送。山齋日日嘗。始知淸病目。漸喜潤詩腸。絶島春光遠。狂風浪勢揚。採來非易得。細嚼意蒼茫。</text>
<text>早忝天官席。俄驚海國秋。何當關外路。共倚月中樓。楓嶽徒心想。松亭只夢游。論懷天所賦。世事日悠悠。</text>
<text>浮生餘半百。末路更蒼黃。籠鳥秋天豁。轅駒暮道長。</text>
<text>誓心師孔孟。回首叫伊周。川上無窮意。悠悠祗自求。</text>
<text>觀物悠悠撫九圍。日月晃朗揚光輝。棷麟岡鳳色斯擧。城狐社鼠群相依。乾坤涵育勢自大。氣有淸濁皆乘機。用十六相去四凶。物生物化無從違。繼天立極聖人事。三代末流斯道乖。秦灰未冷習綿蕞。後世紛紛爭是非。禮書痝雜純粹多。考亭往往通精微。關雎麟趾是根本。世無林放誰與歸。</text>
<text>忌滿似知機。持盈却無策。白頭猶未歸。對月聊自責。</text>
<text>人生如寄儘悠悠。久矣當年夢見周。骨髓不靑多濁氣。鬢毛自白又高秋。由來後進輕先進。只見新愁替舊愁。江上有田宜速去。園收芋栗稻盈疇。</text>
<text>老境身猶健。幽居客不來。閑中工短句。病後怯深杯。巷靜煙浮柳。庭空雨長苔。功名今晚矣。無夢上雲臺。</text>
<text>雲容翻墨去。山色送靑來。任是塵生甑。須敎酒滿杯。汀沙白於雪。江水綠如苔。尙有扁舟在。歸歟上釣臺。</text>
<text>北塞天高暑氣微。雁飛時逐白雲飛。不知何處堪棲托。歲歲南歸又北歸。</text>
<text>萬里胡沙一羽微。今年又見向南飛。誰知病客心空折。白盡髭鬚尙未歸。</text>
<text>對月我方獨。洒然肝肺淸。幸無群動鬧。況此十分明。忽見有孤影。相將論寸情。平生共淡泊。風露過三更。</text>
<text>江上有靑山。草廬三四間。秋風共蕭洒。村叟亦幽閑。悵望幾回首。遲留眞強顏。飛雲忽南去。何日乞身還。</text>
<text>小雨忽飛至。滿庭苔更靑。誰曾訪煙巷。我獨俯風欞。涼快愜所望。淸閑欣以寧。微吟興不淺。秋水可揚舲。</text>
<text>李杜文章繼者稀。鳳凰何日更雙飛。功名滿世今難致。道德離倫古亦希。陶寫性情堪自養。敷陳政化有誰非。病餘咀嚼詩中味。遇興時時筆一揮。</text>
<text>病餘目力減尤多。鏡裏頻看鬢髮皤。遙望光岩掛紅日。可憐浮世似黃河。滿朝豪傑爭名利。閉戶衰遲獨嘯歌。政喜秋風稍涼冷。月明僧榻夜相過。</text>
<text>菊花避地在東籬。白白朱朱各一時。天地亦憐心獨苦。滿天風露降霜遲。</text>
<text>薄雲斜日漏疏籬。白髮衰翁獨立時。情境自融誰領得。古來抗志在衰遲。</text>
<text>彭澤歸來採向籬。南山秀色更佳時。樂天不是延年者。可笑評論早與遲。</text>
<text>松心落落抱幽貞。綿折金流一樣靑。應怪主人差可者。不禁雙鬢已星星。</text>
<text>栗在楚丘曾詠詩。用充賓祭世皆知。獨憐老牧貧無物。未得肥時已啖兒。</text>
<text>梨園醉裏賞花吟。見說諸公正始音。老牧閑居惟食實。酸甘相雜度光陰。</text>
<text>杏花村裏雨新晴。曾見香風洒耦耕。老向紅塵苦回首。幾看墻角數枝明。</text>
<text>一自桃源得避秦。至今誰不羨其人。採花食實眞細事。只喜山川隔戰塵。</text>
<text>楸樹高高倚半空。春敷冬竦壓前峯。根蟠地下泉源在。蔭得龍鱗入海中。</text>
<text>敬叔讀破書五車。搜羅剔抉忘居諸。風牕雪榻三十載。自道一生如蠹魚。老師宿儒共嘆賞。幸哉得此行祕書。漢庭諸公翼吾道。眞才傑出唯仲舒。中壘校書天祿夜。太乙老人來投初。子雲識字不識事。學力所到非荒虛。三國文章出師表。千年寂寂南陽廬。泰山北斗韓吏部。力排異端仍補苴。歐王曾蘇冠趙宋。中間作者皆丘墟。程朱道學配天地。直揭日月行徐徐。文選文粹宋又鑑。通典通考精英儲。微辭奧義盡呈露。精鑑博採相乘除。誰知東方有一士。中年不曳王門裾。文章典故兩考索。上窮玄象下黃輿。竅於山川神氣流。倬彼雲漢星躔疏。朝陽一鳴聞鳳凰。天廏萬匹稱騊駼。風花月露束高閣。菽粟布帛充里閭。君不見快軒文正公文章道德時爭譽。又不見猊山農隱崔拙翁倜儻高才霈有餘。兩家類粹亦勤苦。如今流傳安在歟。蒼天蒼天知奈何。白頭老牧徒欷歔。</text>
<text>冬初寒乍至。夜半冷無眠。風露三更月。江山萬里天。欲歸心自苦。相對影堪憐。誰復共牢落。獨吟危得仙。</text>
<text>我昔觀光在帝都。每從縫掖謁鴻儒。家家文集堆如岳。處處詩聯走似珠。盱矣莫窺愁滿眼。掬之不得汗流膚。祕書異日如相示。天幸方知在老夫。</text>
<text>馬蹄牛尾又麇身。上下同流一箇仁。不是鋤商當日獲。定知王上必書春。</text>
<text>斯文傳至仲尼身。國脈胡然似不仁。相魯攝行三月耳。已回童冠浴沂春。</text>
<text>遠岫長江外。疏松翠石傍。招提開福地。普濟敞眞堂。縣令頻腰笏。山僧獨面墻。何當尋野艇。淸嘯倚蒼茫。</text>
<text>一點君山夕照紅。闊呑吳楚勢無窮。長風吹上黃昏月。銀燭紗籠暗淡中。</text>
<text>萬壑千林秋氣高。蔥蘢空翠望中遙。白雲飛處是仙境。髣髴羽人吹洞簫。</text>
<text>漠漠平田欲盡頭。黃雲半捲已深秋。忽聞新雁逐風落。長笛一聲人倚樓。</text>
<text>兩岸茫茫鳥去遲。輕舟斜日欲歸時。長風一陣帆初飽。蓬底高人恰得詩。</text>
<text>天低山遠樹浮雲。政是江天日欲曛。虎嘯猿啼愁不盡。逐臣騷客苦思君。</text>
<text>千山鳥絶冷搖光。白玉芙蓉照夕陽。忽有鍾聲落風外。不知何處是僧房。</text>
<text>柏生艱苦費風霆。泉畔岩間托地靈。萬古不知誰所植。獨憐禹廟一株靑。</text>
<text>石崩岸側揷崔嵬。煙日溟濛乍合開。萬歲不長根自固。尋枝摘葉有誰來。</text>
<text>回首茫茫萬丈塵。一區林壑足安身。野僧每向求詩熟。山鳥應緣得食馴。彭澤琴書曾寄傲。少陵芋栗豈全貧。他年甚欲焚遺草。肯向平時賦大人。</text>
<text>夜深妻子坐成團。白首獨吟行路難。亂後代耕如代食。病中求退似求官。雲橫龍岫卽千疊。水落驪江今幾竿。出處由來難草草。寸心安得暫時寬。</text>
<text>病裏無端壯志消。滿頭衰白近來凋。江山何處尋眞隱。袍笏當年記嬾朝。自鄙蚷蛩成對偶。誰知鵬鷃共逍遙。吟詩未必皆忌却。寫出幽懷欲解嘲。</text>
<text>北崖深處老平章。歲月崢嶸綠野堂。匹馬往來身似畫。兩翁談笑鬢如霜。吟詩榻上山橫翠。對酒簷前菊散黃。東府奮遊如一夢。蒼梧渺渺又斜陽。</text>
<text>卜宅當年最見親。廟堂仍忝接芳茵。孤楊洞壑成南里。大畝雲煙拱北隣。拖杖携兒同野老。揚鞭騎馬卽官人。頹然就枕忘塵事。夢裏鷄聲已達晨。</text>
<text>甫城古木山深處。寧海蒼波日出時。拾盡風光錦囊底。倘容病弟共傾巵。</text>
<text>牧翁詩語不成章。野衲來求直上堂。眼與靑山交境界。身如翠柏戰風霜。每從酒客同浮白。尙記天曺檢貼黃。老去方知啖甘蔗。茅簷日日負朝陽。</text>
<text>病中來往是情親。冷坐無由醉吐茵。月艇鑑湖頻入夢。菊蘺彭澤獨無隣。由來大腹容諸子。豈有妖情近正人。占得百年幽僻地。滿窓初日照淸晨。</text>
<text>銀河織女抉天章。衣被群仙耀玉堂。重錦輕羅誰歲月。麤繒大布我氷霜。愁臨曉鏡頭衰白。望絶朝衫面瘦黃。曾向江東逢賈客。臥吹簫管到斜陽。</text>
<text>葉縣孔昭情㝡親。食同几案坐同茵。鏡湖鎭浦非他水。月艇風檣似近隣。丐我苧根煩海賈。送君綿實托鄕人。分明此語猶能記。三十餘年似隔晨。</text>
<text>明窓淨几絶纖塵。徹骨淸閑病後身。乞賜土田煩冢宰。欲令苗裔識功臣。文章縮手抱吾拙。爵祿無心安我貧。乞巧送窮俱寂寞。何須作計更隨人。</text>
<text>巍巍喬嶽與微塵。有質由來是一身。已向關雎識夫婦。却從行蟻體君臣。布衾自鄙平津詐。冠玉初憐曲逆貧。點檢浴沂風詠處。鏗然舍瑟是何人。</text>
<text>淸苦家風遠。疏通典則存。名聲少已重。詞氣老來溫。樞府纔還笏。桑鄕已杜門。回頭天地闊。日落萬山昏。</text>
<text>上黨嵐光滴。完山海氣侵。有生雖信命。當死要安心。七十伊過七。尋常詎可尋。達尊三自具。風采冠儒林。</text>
<text>騎馬山中去。尋人海上回。蒼波臨浩瀚。翠壁陟崔嵬。握手浮生樂。摧肝求訣哀。遙遙關外路。陳迹巳莓苔。</text>
<text>中使傳宣檢祕書。金巵賜酒勝醞醐。群英座上精神聚。六錄篇中氣勢鋪。自有老龍知幾變。欲招祥鳳在三蘇。無端感激前朝事。一箇書生白盡鬚。。</text>
<text>夢中赴召向書雲。坐閱祕書將夕曛。乍奉天顏知有喜。再傾御酒覺微醺。實封的是神仙字。奏狀容多附會文。更命省臣來押座。猊師關子政云云。</text>
<text>分外蒙宣召。病餘觀祕文。歸來渾似夢。喜躍更何云。早起慵冠櫛。沈思討典墳。豈知凋瘵後。一起遇明君。</text>
<text>奮游金馬地。泛覽玉龍文。弓劍俄成哭。圖書不復云。椒闈垂畫像。石室峙生墳。寂寞千年後。東方儘有君。</text>
<text>金榜聯登第。春闈再主文。回觀今碌碌。摠忘向云云。每歲塵生甑。他年酒到墳。明窓讀書處。精白奉天君。</text>
<text>陰陽官滿座。圖畫院開基。地壓蓬萊境。天低喉舌司。半庭寒雨過。西嶺夕陽遲。歸臥忘身世。鷄聲夢破時。</text>
<text>蘿圖曾闢國。天錄可延基。周召猶從卜。重黎有所司。三蘇迷所在。百世竟難知。可惜先朝意。江山木落時。</text>
<text>松山千古地。石砌太平基。殿角回千嶂。墻邊列百司。宅中臣庶拱。裕後祖宗知。前輩誰名世。今人自應時。</text>
<text>白露團團幾度悲。老臣多病自知衰。何時萬樹長松下。強刮昏花讀臥碑。</text>
<text>群書滿眼顯仍微。三色點心甘且肥。癸巳乙科如一夢。兩翁聯騎月中歸。</text>
<text>路指東門梨嶺高。山橫南里柳坊遙。選竿橋畔黃昏月。更約相逢隔一朝。</text>
<text>穿峴南崖草尙靑。柳林行盡到門庭。夜深稚子猶相候。靜坐更參山海經。</text>
<text>休沐寬恩體衆臣。弛張文武保千春。明窓淨几沈吟處。洒落難容一點塵。</text>
<text>前朝憔悴老詞臣。病樹前頭萬木春。未識夢耶非是夢。整冠時踏軟紅塵。</text>
<text>未信丘明是素臣。須參王上更書春。獲獜一反宣尼袂。方冊山堆網素塵。</text>
<text>乾坤產人物。具眼古來稀。周季已伐樹。漢初猶茹芝。一身同馬繫。雙目送鴻飛。何日山中去。松風吹鬢絲。</text>
<text>啼飢兒女鬧晨興。香篆筠窓日已昇。衰鬢誰分金匕藥。淸標自擬玉壺氷。詩書道缺風塵暗。社稷憂深歲月增。欲向醉鄕忘世事。何人爲辦酒如澠。</text>
<text>佳兒佳婦翕如琴。奉養晨昏惜寸陰。美酒乞來從寶庫。嘉肴求得向雲林。氷魚冬筍天機好。岡鳳嘉禾帝德深。感應分明無大小。半酣時復檢吾心。</text>
<text>午夜窓明夢忽回。月華如晝冷瑤臺。攪衣欲向庭中步。駕鶴曾從海上來。更被眠魔相伴坐。欲編詩史遣誰裁。早興呼筆還難記。淸景茫然愧不才。</text>
<text>三蘇四室勢連綿。陟巘胥原到日邊。智異山王初授術。高麗國祖誕膺天。水流入海龍應吐。嶺峻盤空鳳欲騫。產得吉祥扶社稷。蘿圖億載又千年。</text>
<text>扶病觀書兩眼花。歸來上謁侍中家。靑松鵠嶺春長暗。紅樹蜈山日欲斜。東國英材峙鸞鳳。中原血海鬪龍蛇。夜深獨坐思無盡。問舍求田路自賖。</text>
<text>五運相承古已言。帝王曆數等乾坤。易冠易服由來事。純黑純紅所未聞。風俗鴻荒因禮變。朝廷燕翼有謀存。讀書孟浪老將至。獨喜更游金馬門。</text>
<text>強刮昏花訓小兒。七言警句採唐詩。自知古學規模別。未免鄕風志氣衰。爵位崇卑元有命。文章興替更關時。且傾彭澤杯中物。稟賦由來不可移。</text>
<text>晚散相期聚似前。夜闡將起却茫然。老衰日月愁看鏡。行止朝朝問執鞭。無數衆山皆就海。大平佳氣欲浮天。玉龍渺渺雲低處。香火如今敞法筵。</text>
<text>庖犧察地理。宣聖繫易辭。艮山滿坤地。東走成高麗。磅礴二千里。宗社無窮基。上天生大祖。密封書出時。萬代必不絶。明徵乃在茲。司天衆君子。博考仍覃思。精微可到底。幸有猊禪師。</text>
<text>孟童回自書窓下。祖父歸從禁苑中。暗誦七言長句律。遠承兩代狀元風。夜聞言語猶多雜。曉看顏容已向豐。且願汝曺勤守禮。韓山餘慶儘無窮。</text>
<text>韓山突兀長江上。鎭浦朝宗大海中。鄕里誰家積玄德。文章我李有華風。閭閻櫛比地逾僻。禾稼雲屯年屢豐。却被東倭今蕩盡。摠言艱厄數將窮。</text>
<text>延慶峯西日未斜。致齋先出獨還家。卽知嶺對三升嶺。行路那知鬢已華。</text>
<text>煙熏故紙字橫斜。盡是三韓地理家。頗恨少年曾不學。欲携書秩入中華。</text>
<text>白鷗波上小舟斜。數朶靑山是我家。夢裏尙驚雙闕下。軟紅塵土滿東華。</text>
<text>曉窓頭未櫛。兀坐愛吾廬。傳語自參政。刻期觀祕書。文章猶介胄。筆硯似儲胥。默坐有餘味。氣豪猶未除。</text>
<text>已矣屈原廟。塵埃諸葛廬。心傳出師表。學邃問天書。雅量推時宰。英材困里胥。至今誰痛哭。天運自乘除。</text>
<text>弊衣廁狐貉。華屋對茅廬。杳杳難論命。明明在讀書。自從游闕里。不復夢華胥。老我忘身世。心閑萬事除。</text>
<text>病中情興似浮雲。渺渺無心迥出群。難向詩聯安一字。懶從筆陣掃千軍。壺中日月行天際。枕上江山入夜分。白髮蕭蕭扶杖出。獨歸南陌欲斜曛。</text>
<text>久擬無心一片雲。奈何猶未離鷄群。操存儻可祗承帝。談笑何妨自却軍。人鬼關從螢榻出。華夷地向鴨江分。白頭已信東周意。回望中州日欲曛。</text>
<text>十五入大學。明德新吾民。格物達體用。天地充一身。所以佐天子。造化同彌綸。孔氏所汲汲。誰復書諸紳。中爲科目資。立登要路津。長檠照華屋。牙籤棲素塵。咨我諸子孫。勿競桃李春。</text>
<text>聖恩休沐得安眠。日上東窓坐聳肩。萬卷開堂期晚歲。五更待漏憶當年。玉龍書祕憑諸子。金馬門高集衆賢。欲乞僧房分半榻。白雲堆裏聽飛泉。</text>
<text>月明夜半冷無眠。坐數英雄立比肩。萬軸貝書包曠劫。一丸仙藥駐流年。看來不費區區力。學了方知箇箇賢。最是樂天眞有味。川流不息在淵泉。</text>
<text>國脈初無病。天心故自平。陰陽隨節候。形政出鈞衡。含垢川原淨。揚淸殿宇明。誰知深坐客。稽首謝生成。</text>
<text>四海雲猶暗。千林路已平。賦才推謝眺。詩故慕匡衡。醉後玉山倒。望中銀海明。宰臣當拜賀。郞舍表文成。</text>
<text>人心猶震疊。世路且升平。萬葉傳丹扆。三光察玉衡。普天無垢穢。小室更虛明。牧老方危坐。新詩忽爾成。</text>
<text>勢合心疑不復晴。忽然雲散夕陽明。携筇欲上崔嵬頂。萬里江山更目成。</text>
<text>千山萬壑雪初晴。把筆忽驚雙眼明。却似龍蛇難捕得。放他活畫自天成。</text>
<text>年來病客識陰晴。最喜江山日月明。況是聖君調玉燭。老夫詩律忽然成。</text>
<text>尙州久別忽來京。湯藥當年荷至情。却恨家貧猶似奮。濁醪相對話生平。</text>
<text>欲騎黃鵠上瑤京。月冷風淸不世情。只爲多生餘濁氣。古今悲感鬱難平。</text>
<text>和氣朝來已滿京。除書欲下愜群情。如今嗔笑中情見。批目誰曾號不平。</text>
<text>憐臣衰白尙貧寒。勅賜土田山水間。自古君臣存大義。如今妻子免愁顏。乘舟水曲招明月。結屋雲根斲碧山。只欠殘生乞骸骨。感恩雙淚不禁潸。</text>
<text>鎭浦鷗盟久已寒。蓑風笠雨渺茫間。宗祧萬世天扶漢。人物三韓帝鑄顏。天日照臨金盞地。雲煙映帶錦屛山。與君更保桑楡晚。未忍臨歧涕淚潸。</text>
<text>文星錯落照黃扉。最喜先生老不衰。三子登科今最盛。七旬入省古來稀。威餘烏府提綱日。夢斷燕山負紲時。記得鎭江旌旆過。稼亭白髮舞萊衣。</text>
<text>悠悠養生術。歲晚臥窮廬。肺病自耽酒。眼昏猶讀書。遙山拱畿甸。寒日下村墟。寂寞鴉翻外。浮雲時卷舒。</text>
<text>張公神彩秀。久闊每相思。鳳字題門日。鴻樞當軸時。早年交契密。多病賀書遲。更約天台路。重尋芋火師。</text>
<text>群官拜表送金陵。出自宮門驛騎騰。袍笏綴班儀甚盛。閭閻空巷睇方凝。鍾山美景燈前錄。遼海扁舟月下乘。當日燕京來往數。塵沙眯目記吾曾。</text>
<text>年年聖壽祝岡陵。頌禱和聲內外騰。縹緲金陵天地闊。寂寥沙塞雪霜凝。枕戈今日艱將泰。覆餗當年負且乘。用我東周天子耳。白頭勤苦學顏曾。</text>
<text>二朴留華刺。光岩擁翠微。相邀觀刻字。自愧濫陳辭。屈曲淸溪咽。崢嶸疊嶂圍。聯鞍有佳客。唱和幾篇詩。</text>
<text>日月先王德。增輝螢燭微。史臣編汗簡。衲子打豐碑。雲影橫簷際。鍾聲震鐵圍。靜中生感念。把筆卽成詩。</text>
<text>年衰仍病重。識短又才微。拜命猥當筆。覃思強述碑。弱材支大廈。猛獸潰長圍。他日雌黃手。應須錄此詩。</text>
<text>有意光岩洞裏游。目中山翠欲侵裘。不如意事十八九。掩却柴扉搔白頭。</text>
<text>歲歲西門駕出游。草枯霜冷正重裘。當時學士今衰甚。鼎鼎光陰似轉頭。</text>
<text>圖畫歸來似夢中。山重水複墮空濛。古公走馬見風采。大保卜龜圖始終。自笑後生迷遠略。早逢先主效微忠。算來不過明農耳。元老如今作上公。</text>
<text>向曉風狂瓦欲飛。夢回危坐擁深衣。天涯斷雁霜飄翅。石竇孤僧雪入扉。靜裏悄然生古意。閑中久矣息群機。遙知北海黃沙外。繫鼓傳觴欲打圍。</text>
<text>我有一段錦。重之異尋常。雖然美在中。什襲不欲彰。一爲衆所知。乃登天子堂。裁成被天下。六合親耿光。日月竝晃耀。皥皥歸陶唐。陶唐一段錦。祗向欽中藏。</text>
<text>我昔好飮酒。匪以逃昏冥。養老古有禮。三代著之經。矧値疾病作。調藥通性靈。南窓淨如洗。自生明德馨。百邪影已滅。上帝方視聽。</text>
<text>錦以賁我身。酒以熏我心。優游聖賢域。偃息詩書林。探幽入邃古。咀華垂來今。鳳凰鳴高岡。歌之絃我琴。文王去已遠。如聞金玉音。</text>
<text>左倉洞裏尹公家。山擁松風水走沙。乳毋來携仲孫去。柳村深處路橫斜。</text>
<text>祭星川上梵王家。滿地黃金布細沙。曾共省郞深夜拜。汗流衫袖幞頭斜。</text>
<text>席下浮煙十萬家。洞門松影滿平沙。病中尙記金鍾寺。快讀殘書日欲斜。</text>
<text>欲向光岩去。先將祕錄呈。開窓霜滿瓦。點筆水凝甁。酩酊須浮白。譏評付汗靑。至今江上竹。蒼雪落空庭。</text>
<text>先生方早食。上相勸深杯。老境不一醉。好懷能幾開。黃橋流水遠。松岳白雲堆。誰識顧瞻處。忠肝摧復摧。</text>
<text>坐當頭上臥當心。一點靑熒照夜深。怪底尙遺方寸地。祗緣難破五重陰。已增慧日明沙界。肯怕禪風振道林。想得吾師曾對影。白雲流水境沈沈。</text>
<text>寂寂雲岩寺。蒼苔地轉幽。華筵方欲設。小雨更相留。二朴孤忠日。三韓再造秋。獨憐衰病客。滿酌強澆愁。</text>
<text>山下旌旗指鎬京。光岩洞壑寂無聲。前朝老臣欲痛哭。今日聖君方仰成。節鉞威名消桀黠。藩維重寄屬升平。醉歸却似少年日。細馬紅粧夜入城。</text>
<text>人言馬瘦是官淸。夜齕枯箕風浪生。誰識借乘尤佼儈。揚揚案轡逐群英。</text>
<text>小雨蕭疏入夜深。夢餘危坐動微吟。句回禮樂唐虞世。照管詩書孔孟心。望氣遙遙雷煥劍。知音杳杳伯牙琴。年來前輩凋零盡。一箇元朝老翰林</text>
<text>重陰歲云暮。悲風興未已。山川何寂寥。屛居有君子。潛心大素前。削迹繁華裏。操存亦孔艱。行遠必自邇。荊棘滿前途。哀哀非所履。微軀諒有命。庶以保終始。</text>
<text>小雨止還作。寒日明又昏。幽人閉深戶。淸香透蓬門。燕坐有所思。大哉易乾坤。大極一動靜。自生天地根。反觀吾身中。成性當存存。奈何役於物。日夕迷本原。</text>
<text>古人重然諾。捐軀赴人急。妻子滿室中。哀哀啼且泣。顧之色不變。何曾憂禍及。常人縮頭頸。猶恐忽來襲。一旦屯難平。揚揚躡峻級。反擠曲堗者。自與爛額立。</text>
<text>漏雲殘日照窓明。一炷香煙碧縷生。病客忘情且深坐。忽驚剝啄叩門聲。</text>
<text>病裏衰容鏡裏明。劫前麤念眼前生。碧雲深鎖光岩洞。靜坐獨聞鍾磬聲。</text>
<text>山藏碧洞儘虛明。病客重游大瘦生。他日困眠禪榻畔。出門時聽打碑聲。</text>
<text>仲冬頻看雨疏疏。籬下黃花憔悴餘。賓客淸談無盞斝。兒童狂走鬧庭除。鳥還彭澤思松逕。龍臥南陽憶草廬。賴有一篇周易在。靜觀時復擬潛虛。</text>
<text>虛廳對良友。出語隨所思。精義自爲休。直言無復枝。旁探莊老學。遠繫周孔辭。晚景足頤養。何陋居九夷。</text>
<text>寂然應來物。無爲復無思。一心具天地。萬事分幹杖。可就復何去。當受復何辭。義在不苟耳。淸哉彼伯夷。</text>
<text>搖唇自亂道。閉目仍沈思。或難似超海。或易如折枝。明明服大訓。默默探微辭。至道苟在我。豈恨生東夷。</text>
<text>君子重受命。趨時非眞情。大義有所在。隱隱如長城。奈何或改轍。荒塗自縱橫。山長日且暮。風急狐貍鳴。逆旅且酣夢。燈花終夜明。賦命信可樂。詰旦將孤征。</text>
<text>獨坐南牕又欲晡。故鄕千里渺江湖。同游尙記無心鳥。起廢還如病顙駒。秋草寒煙籠白嶽。暮雲斜日靄蒼梧。悠悠俯仰成今古。皺盡雙眉撚斷鬚。</text>
<text>獨坐悠悠思入玄。鳳雛丹穴欲孤騫。梧桐曉露翻紅日。枳棘秋霜滿碧天。不奈高堂照明鏡。誰敎別曲寄哀絃。平生自負難輕易。視履時時更惘然。</text>
<text>八關朝會盛威儀。曾記先王賜橘時。當日慈顏今底處。洞庭香裏淚雙垂。</text>
<text>陋巷蕭條絶往來。忽驚飛雪落蒼苔。遙遙南海紅蓮幕。對面華緘得再開。</text>
<text>我自低眉隨處行。人猶指點抗高情。醉狂每憶花前月。歸夢偏尋海上城。芻狗詩書餘味薄。木魚金碧奮游淸。老年擬欲逃名網。却羨當時魯兩生。</text>
<text>我自追尋古道行。人猶指點餙淫情。觀天縱不坐於井。防意却須如彼城。敢道蘭馨似松盛。空聞玉潤比氷淸。悠悠唯唯今衰老。且把新詩告友生。</text>
<text>燭暗西窓月落時。故人何處政相思。雪消簷溜終雪滴。却似巴山夜雨詩。</text>
<text>記得山中讀史時。褒疑貶似苦尋思。如今獨立亡羊處。笑殺胡曾數首詩。</text>
<text>黔州之北陽川東。漢水折北流無窮。朝宗于海著禹貢。回抱京邑趨魚龍。南方漕轉所都會。千艘飛櫓聲搖空。我初往返韓山村。高臥柂樓帆長風。瞬息一踔百餘里。燈火錯落杯盤重。碧波釣出錦鱗魚。蔥白細和飛縷紅。乃何海盜或登岸。老弱逃遁深山中。幸今長氷塞江口。鼻息窓日方曈曈。</text>
<text>龍山半枕漢江水。蒼松滿山桑柘里。里中鷄犬數十家。茅屋欹傾午煙起。下舟跨馬涉寒灘。入憩空廳落花裏。吏來上食雜野蔬。繼進異味江中魚。我時赴京不得住。夕陽鴉外投村墟。回看翠色浮雲低。恨不一宿松間廬。況今臥病轉荒落。默數奇觀明歷歷。開牕橫翠有龍巒。時復高吟慰愁寂。</text>
<text>我年未冠逐諸子。讀書酷愛山中寺。名山到處人迹多。應接無由得專志。浮舟再入喬桐山。海門月色侵肌寒。又聞國東最幽僻。一髮紺岳橫雲端。恰到長湍日初落。隔岸小舟沙上閣。欲渡無人知奈何。露宿草間蛩一夕。曉來人至棹浮空。波面生風如鳥革。快哉一涉有如此。前日之屯今日利。宦途險易莫關心。老矣閉門忘泰否。</text>
<text>海岸莓苔路。山村罨畫家。苦寒危坐處。日影半窓斜。</text>
<text>內浦屯營處。西原奮故家。鞍籠眩人目。更覺帽簷斜。</text>
<text>謁聖成均館。停驂獻納家。病餘游甲第。我步尙欹斜。</text>
<text>兔郞山後去。田舍壁初乾。釣月刳木小。耕雲通路難。長川應像輞。深谷可名盤。箕達新京近。幅巾時往還。</text>
<text>夜雨簷猶滴。朝晴路未乾。有身元是患。處世漸知難。或送蒲萄酒。誰憐苜蓿盤。仲冬今過半。何日乞身還。</text>
<text>初期鳳鳥至。却似蠹魚乾。快意觀書易。昏眸讀字難。胼胝思禹貢。詰曲想殷盤。皓首終無用。年來學八還。</text>
<text>露萼曾紅濕。煙山欲翠乾。雨暘休咎見。邦國守持難。道熟丹盈鼎。詩成珠走盤。古來名利路。倦鳥自知還。</text>
<text>窓影移東日又西。老年身世寄幽棲。興來拾得詩材料。祗恨安排却不齊。</text>
<text>當年奔走鴨江西。落日歸來鳥擇棲。生死太平耆奮盡。由來賦命自難齊。</text>
<text>隨風雲影自東西。偶向山中伴鶴棲。忽被漢書如綺皓。却辭周粟似夷齊。</text>
<text>我愛先生繼祖風。壯年還笏動朝中。龍喉任重升樞相。蟬翼名輕伴塞翁。山路崢嶸雲更白。驛樓迢遞日初紅。沈吟馬上頻回首。仲氏如今作上公。</text>
<text>鴻樞學士掛冠初。馬邑先生伏枕餘。出處但敎存大義。毀譽安得奐平居。比年白髮愁看鏡。何處靑山可結廬。汝自不歸歸便得。漢江無地不堪漁。</text>
<text>可歸不歸韓山翁。可留不留提學公。提學年強又無病。仲氏赫赫臨朝中。古來行道重乘勢。掛帆濟海須長風。公言我家京山府。宗族內外多英雄。爪牙腹心列將相。氣焰欻翕摩蒼穹。滿而不溢古所戒。乞身勇退如飄蓬。搢紳歎服手加額。知止知足誰能同。君不見君王彈雀在東岡。文烈進諫披心腸。落日孤煙迷岳陽。又不見樵隱先生臥病日。罕有中官來問疾。文墨功勞誰第一。先生高義動群臣。或去不去俱稱仁。韓山寂寞今無人。鎭江煙月波鱗鱗。</text>
<text>汝髮白汝面黑。內有靈臺方寸赤。頂戴蒼蒼足蹈黃。手中五色線甚長。上補舜殿垂衣裳。六合一縫無綻傷。安燠萬姓歸虞唐。人生謬算竟寥落。雪擁空庭對琴鶴。有時明月滿中庭。門前流水歸奮壑。</text>
<text>琳宮寂寂非塵寰。羽客肅肅丹霞冠。適騎胎仙游海山。歸來碧空風露寒。人間歲月如跳丸。長頸瘦驅意態頑。精神曠蕩誰能攀。長生不老朝帝壇。至今鷄犬棲雲間。雖然示病非甚艱。振翮一鳴天地寬。蓬萊月白波漫漫。俯視蠛蠓生死關。</text>
<text>掃雪庭除祗隔晨。雨聲終夜惱幽人。年來天意眞難料。鏡裏無端白髮新。</text>
<text>數年高臥謝淸晨。未必行藏似古人。祗喜門庭寂如水。無心更嘆白頭新。</text>
<text>午夜高吟動達晨。江山風月屬何人。病餘喜躍眞天幸。勅賜鏡湖恩澤新。</text>
<text>物像隨時自變移。悠悠獨立政沈思。雲飛碧落如招我。月上黃昏欲趨誰。洒向前朝數行淚。流傳後世幾篇詩。江山到處堪棲托。病莫能興甚矣衰。</text>
<text>存趙一心終不移。廟堂黑髮忝論思。文章陋體無多子。山野孤蹤更有誰。張膽曾陳洛陽策。苦心方學杜陵詩。蒼梧煙日溟濛處。欲寫哀情筆力衰。</text>
<text>山下長松影又移。百年光景謾深思。迷津當日問奚自。卜築老年知是誰。默究兩儀方注易。閑尋六義欲箋詩。看來贅語終無用。只得中年齒髮衰。</text>
<text>長歌行短歌行。金聲玉振宮商鳴。幽沈入海魚龍愁。晃朗薄日神鬼驚。疾雷暴雨瞥眼過。浮雲飛絮隨風輕。大娘劍舞却宛轉。右軍筆陣徒縱橫。時當天子巡海西。帝眷南土開文明。東方一區山海深。風人雜沓絃歌聲。他年採詩及外國。當憐老牧難爲情。</text>
<text>拖杖西隣謁繼亭。偶逢狂客語丁寧。歸來入室還深坐。默數雲山點點靑。</text>
<text>欲過上黨共焚香。曲逕泥深已夕陽。世事由來不如意。始知前輩嘆參商。</text>
<text>雨滴茅簷夜坐淸。寂寥身世獨詩情。老來已少從游客。只有當年一管城。</text>
<text>四六文章我最疏。胡蘆依樣白頭餘。病中潤色吾何敢。兩壯元公狂下車。</text>
<text>共賀朝廷得後蘇。勅催攻位按成圖。山中氷雪糢糊甚。車馬星馳已坦途。</text>
<text>白髮蕭蕭不滿簪。閉關靜坐契天心。病牀藥物堆生熟。老境詩篇雜古今。泥上車輪難重載。霧中山岳盡平沈。今年比似前年好。豆粥如酥翠鉢深。</text>
<text>向曉燈花綴玉簪。閉關方見聖人心。三韓禮樂自如昔。四海兵戈非獨今。赫赫靈臺通闢闔。茫茫氣海載浮沈。明知善養非難事。祗是工夫有淺深。</text>
<text>櫪馬聲中屢盍簪。病餘頻起奮游心。文章體製殊非古。冠蓋交游盡在今。綵鷁碧江天漠漠。浮蛆錦席夜沈沈。回頭屈指眞如夢。更喜小春和氣深。</text>
<text>豆粥淸晨體自平。須知集義氣方生。立朝恰似軒墀鶴。望道還如氷雪鶯。孔聖文章容得見。周公禮樂竟難行。肯從七日方來復。天地有心元自明。</text>
<text>筆退尖來詠大平。可憐多病一書生。少年不跨換妾馬。老境喜聞求友鶯。翠巘擬尋幽寺宿。碧江難放小舟行。吾衰自信心無力。謾向南陽憶孔明。</text>
<text>稊米吾生天壤間。須敎大德不喩閑。終身更蓄三年艾。一蕢無虧九仞山。豈信由求能改德。由來滕薛好爭班。舞雩自有詠歸處。寂寂門庭苔蘚斑。</text>
<text>游宦天都眞夢間。玉堂深處最淸閑。影侵海底中心閣。勢入雲中萬壽山。翰墨依俙鳥迹篆。牙緋照耀蛾眉班。當時諸子在何處。東海孤臣雙鬢斑。</text>
<text>是日天晴萬里碧。茅簷曝背晝寂寂。斜暉掛向屋角西。忽聞剝啄復剝啄。臨風玉樹廉東亭。携酒與雁臨門庭。一杯一杯倒又倒。不知雪落埋寒廳。開窓片片入座上。白鶴弄影凌靑冥。我時骨酸心不樂。欲寫肺肝無所托。得此可人俱忘形。共把幽懷寄丘壑。半酣走入無何鄕。標枝野鹿天微茫。三尸五窮盡奔竄。精神血脈俱洋洋。那知門戶有甲乙。但覺俯仰從玄黃。東亭豪氣振朝行。一蹶逐電庸何傷。君不見謝公圍棋賭別墅。雅量足使危時康。況在風流綠野堂。何不日日傾金觴。</text>
<text>少年志氣爲誰降。自視雄豪鼎可扛。身惹爐香靑鎖闥。夢迷燈火碧紗窓。退朝丹鳳天臨闕。卜築黃驪月滿江。未必汾陽獨終始。他年太史筆如杠。</text>
<text>江山到處可樵漁。只是無人欲退居。共詫蛟龍得雲雨。獨憐鳥雀食庭除。半竿江水纔浮艇。萬疊雲峯對結廬。他日金沙莊八詠。應從勝覽入方輿。</text>
<text>早興雙鬢白絲垂。寄與東亭一首詩。朝日滿窓香縷細。少年行樂更何時。</text>
<text>聖統方期萬古垂。樂官應採四方詩。豳風魯頌猶居末。政是洋洋盈耳時。</text>
<text>雪花飄灑翠帷垂。細酌鵝黃共賦詩。更向明朝吟不盡。狂懷猶似政酣時。</text>
<text>枕上風聲急。牕間日色溫。幽居甘自適。靜坐澹忘言。萬戶煙生棟。孤村雪滿門。人情重時歲。老境謝乾坤。</text>
<text>韓山新太守。年少更淸脩。都目當高擢。遨頭却遠游。空衙寒草地。戍鼓夕陽樓。夜臥難成夢。燈前集百憂。</text>
<text>卽署兼淸要。人材獨老成。誰言離乳臭。便得察輿情。冠玉明朝旭。庭槐峙晚晴。造山溪畔路。步步佩環聲。</text>
<text>學須明內外。理必察毫釐。縱是多聞見。尤當闕殆疑。奉天終赫赫。行己定孜孜。歲暮風聲急。誰知靜坐時。</text>
<text>室靜塵難染。牕虛日又高。靜應生夜氣。明可析秋毫。取火懸陰燧。臨風捻洞簫。從容聊自適。君子政陶陶。</text>
<text>揚鑣幸免困泥塗。悻悻仍憐小丈夫。好道中年守玄牝。安身上策寄靑奴。高山流水琴三尺。美景良辰酒百壺。最好偸閑學年少。肯從他處覓唐虞。</text>
<text>寂寞古今天地深。人材挺出鬱成林。風雲一旦入左腹。山海幾重藏中心。謾有奮書供涉獵。祗將新句當謳吟。無人領得忘情處。頭上明明上帝臨。</text>
<text>晨飧淡自足。麤糲羹一盂。婦言有新酒。請進情區區。冬寒今日甚。庶以調病軀。却邪補正氣。事理誠非迂。白粲瑩無累。綠波如流酥。醉飽信兼味。豪富傾皇都。那知陋巷樂。足發顏淵愚。精神旋流通。天地爲脽尻。斟酌合妙道。方寸回唐虞。</text>
<text>江上月如晝。扁舟垂釣絲。銀盤墮空明。形影方逶迤。對之自可樂。夜寒魚上遲。皎皎出塵世。婆娑丹桂枝。</text>
<text>江上小雨過。晴波動漁磯。長絲垂芳餌。樂哉魚正肥。得之適我願。不得非我違。妻子自度日。石田掩苔扉。</text>
<text>江上奮時樂。渺然墮空虛。我老猶絶糧。當時豈求魚。一涉爭名路。驅馳歲又除。海嶠照烽火。何日歸吾廬。</text>
<text>家在水原東。親居草溪畔。榮名下大夫。歸興南飛雁。翠柏倚雲岡。寒梅拆江岸。生涯自有涯。且須忘早晚。</text>
<text>事君當謹愼。逐世漸彌文。披懇精微著。提頭上下分。風狂催短景。山密鎖寒雲。筆凍難圈點。高才自出群。</text>
<text>久病誰期更盍簪。夢中相對酒杯深。諸公雅量推工部。仲子高才拜翰林。詩句迭聯雲藹藹。絃歌交奏夜沈沈。扶筇赴召扶輿返。牧老風流蓋古今。</text>
<text>少年狂興未全消。裊裊歌聲到半霄。身似遷鶯出幽谷。心如瞎馬度危橋。浮雲流水看人世。白髮蒼顏謝聖朝。更向綺羅叢裏醉。重華一曲願聞韶。</text>
<text>曉榻寒方甚。晴欄雪正堆。絃歌怳如夢。筆札愧非才。大廈從誰庇。狂瀾首自回。江湖何日去。人在望鄕臺。</text>
<text>張彥輔劉道權。至正以來名最傳。兩家妙處得天趣。筆力所到氣勢全。精神入玄又入玄。風流公子。山澤癯仙。法服端嚴坐廊廟。洞天縹渺迷雲煙。耳聞目睹且爛熳。神交氣合仍淸妍。邇來臥病唾壺側。敢把屛障圍几筵。沈思丘壑盡寒灰。遠想雨雪吟新聯。何期北崖平章公。送我八疊之林泉。靑鞋布襪便欲往。不用更置二頃田。人生幻境祗如此。飛鳥滅沒投長天。</text>
<text>病餘高興寄吟哦。歲月如流兩鬢華。心地工夫難到底。尾閭情欲自無涯。石田茅屋江流遠。箬笠蓑衣雨點斜。最是龍門往來處。僧窓隱見雜煙霞。</text>
<text>欲寫情懷盡日哦。幾年迢遞望京華。乾坤浩蕩應無外。人物生成自有涯。山麓斷雲微逕遠。石灘明月小舟斜。驪江百尺高樓在。須倚欄干詠落霞。</text>
<text>擬向驪興醉裏哦。老年酣戰却繁華。淸江隱見歸東海。斷麓參差夾兩涯。燈影侵雲梵宮靜。笛聲和雨樵徑斜。已向殘年甘寂寞。忘形直指問丹霞。</text>
<text>少年行樂更何言。白髮蒼顏空掩門。日飮蓮花博士酒。時游錦里先生園。西溪紫蟹秋夜冷。南沼錦鱗春晝溫。寂寞奮游如一夢。焚香危坐謝乾坤。</text>
<text>辛巳蛟龍得雨年。醴泉君府第三筵。文風漸似昇平日。老病如今更惘然。</text>
<text>介石不終日。君子尙知幾。神龍可制由有欲。鳳飄千仞覽德輝。古來蹭蹬多知名。鼓刀飯牛身自肥。一朝會合澤天下。拂袖一去浮雲飛。杳然無心碧落遠。滅沒倒影誰與歸。流連耽樂惜日短。不見黃雀徒歔欷。自古功名全者稀。</text>
<text>漢家龍飛泗水闊。秦宮三月紅焰烈。當時運籌身被創。諸公一旦高閥閱。礪山帶河字未乾。韓彭菹醢冤誰雪。當時子房美婦人。素書一篇三寸舌。封留便與赤松游。羽翼儲皇眞一瞥。乃知鴟夷子用心與人別。成功不退多禍機。先獲黃石公秘訣。五湖煙月天無邊。千古遺風吹不絶。</text>
<text>上舍少年豪氣逸。桃達城闕頑且頡。高吟狂歌動天地。下筆百篇風雨疾。君門射策三千字。劉蕡不第從誰詰。天耶命耶老益困。歸來田舍圖安穩。太守高堂座更深。庭中作禮進吐心。峭容不肯接詞氣。內愧發汗霑衣襟。歌謠禮狀有時須。呼來堂上賜酒巵。微酣却作大醉樣。歸向柴門驕婦兒。太守醉我以旨酒。汝且汲井涼我肌。端如倖臣恃恩寵。奴視搢紳時作威。太守出畋過其門。何曾一入問寒暄。妻兒變色久無語。上舍至死羞前言。</text>
<text>放懷放懷勿自苦。自苦從來損腸腑。窮愁著書終安用。刻志謀道還難遇。且看孔聖亦遑遑。縱有晏嬰亦參商。所以古之人。放懷終此身。有山可登水可臨。胡不長嘯舒精神。神游八極亦無賴。約束方寸長生春。欣欣草木自中出。駘蕩光風無畔津。鳶飛魚躍一浩氣。老安少懷天下歸于仁。放懷一曲唐虞人。</text>
<text>數年臥窮巷。城市亦山林。終羨閑中地。木天風露深。</text>
<text>雲山靑未了。鬢髮白無餘。何日飄然逝。相尋到草廬。</text>
<text>老冶方鼓鑄。忽躍不祥金。人情或踰矩。可畏上帝心。獨居貴自守。衆語玉爾音。春風方浩蕩。紅綠生郊林。鳥聲悅我情。花意催我吟。明知物吾與。豈念衰老侵。但當勤歡樂。君子惜寸陰。</text>
<text>淸晨小雨洒茅簷。客與悠然白柄鑱。江上平田煙漠漠。山崖細逕草纖纖。栽花侯館初開塢。沽酒詩家欲典衫。最是病夫謀口腹。海天歸思滿歸帆。</text>
<text>鵝黃映日柳垂庭。小雨朝來又送靑。唯有詩人雙鬢髮。年年依舊更星星。</text>
<text>小桃枝上綻微紅。雨過啼禽又喚風。屈指未旬應爛熳。只愁詩興惱衰翁。</text>
<text>牧隱生來自寡儔。只知天命信悠悠。醉狂自喜春浮頰。衰病難禁雪滿頭。市遠少陵殊草率。地偏彭澤却優游。賴因門下多佳士。携酒時時洗我愁。</text>
<text>天陰病骨倍酸辛。客至衣冠似偶人。強笑自知無興味。欲言時復舊精神。山色雨餘生野意。春光醉裏起衰身。坐中賴是多詩友。王翰唯應願卜隣。</text>
<text>酒力扶人似壯年。狂言屢發却天然。春風無限花成海。曉雨初晴樹接煙。素髮紅顏同順境。靑天白日照華筵。汾陽終始由來少。只有丹心庶可傳。</text>
<text>郞舍淸要幷。士林瞻望重。封駁補黜陟。謨猷贊垂拱。冠巾異衆流。雨露承殊寵。拒轍爭是非。螗蜋豈爲勇。湎酒圖昏迷。風波忽焉湧。中天日正明。一旦雲爲擁。老巽效平津。如馬駕而覂。諸公皆左秩。剖符走方駷。廟堂公道行。班行物議洶。獨參喉舌司。汗流極惶竦。回思拜舍人。頃刻若旋踵。往作鑾坡游。飧羶幷飮湩。政堂又悤遽。丁憂俄擗踊。起復廢吟哦。秋草滿丘壟。操心尙耿耿。輟行非詾詾。臥病今八年。時惟平斗桶。鳥聲方和悅。春氣政鴻溶。舊游入新吟。如喜足音跫。縷析告後賢。低頭頗自恐。槐陰應滿庭。予髮已種種。</text>
<text>聖主方新政。愚臣久抱痾。歸田心自昔。上表意非他。春動崖生草。時淸海不波。浯溪將獻頌。有石可鐫磨。</text>
<text>氣轉春分後。雲興日午餘。飛花自回薄。輕態故虛徐。茶鼎才添水。山村欲沒畬。小詩材料足。淸興滿幽居。</text>
<text>夢入天門裏。恩承寶座傍。乾坤通肺腑。雨露洽衣裳。今代身初健。前朝感更長。行藏天所賦。春色滿金觴。</text>
<text>夜來飛雨洒闌干。春夢初殘曉色寒。開戶不知身在處。滿城桃李錦成團。</text>
<text>門生玉筍照詞林。座主微酣興最深。急管繁絃徒聒耳。斷章聯句足傳心。功名有數誰能強。義理無涯自可尋。病起始諳人我境。半山春雨動高吟。</text>
<text>走上南山頂上看。春風浩蕩曉猶寒。天如翠幕花如錦。一介書生眼界寬。</text>
<text>良辰易蹉跎。可人難邂逅。造物自安排。同盟幸先後。高吟薔薇亭。痛飮葡萄酒。樓中多淸風。天末浮遠樹。北顧出鵠峯。南瞻峙龍岫。藉草綠如茵。對花紅映袖庫官半面知。座客斯文舊。傾倒忘形骸。沈酣入肺腑。上祝聖壽長。下願民財阜。年年作此游。豈恨身衰朽。</text>
<text>白頭病客步欹斜。徧謁公候將相家。來往風流堪盡處。滿城桃李正開花。</text>
<text>山北山南一路斜。日長無客到村家。朝來甚恨蒼頭惡。已向庭除掃落花。</text>
<text>小詩哦出字橫斜。深謝春風滿一家。試問綠陰黃鳥語。何如微雨獨看花。</text>
<text>春風匹馬帽簷斜。看盡長安千萬家。拍手兒童笑山蕑。醉來迷路滿衣花。</text>
<text>吟哦有味足淸娛。此樂人間更有無。舊句閑餘加潤色。新詩淡處著工夫。衣裳會溢春秋傳。丘壑情深水墨圖。欲去欲留心最苦。夜闌危坐似枯株。</text>
<text>輕風細細不驚塵。小雨霏霏欲濕巾。啼鳥數聲殘夢裏。滿庭花落寂無人。</text>
<text>鶴背仙游隔幾塵。可憐靑鳥更銜巾。焚香靜坐參無極。安樂窩中自有人。</text>
<text>素琴黃卷室無塵。頭上淵明漉酒巾。淡泊老來還有味。羲皇上世是何人。</text>
<text>幽居傍山麓。終日掩柴扉。嫩綠風吹動。殘紅雨打稀。微吟看遠岫。獨立到斜暉。只是悠悠處。不知誰與歸。</text>
<text>支持骸骨苦多酸。抖擻精神強自寬。故奮情深重托契。朝廷禮絶少承歡。風翻錦綉紅房倒。雨打珠璣翠幄寒。却似年前花下醉。忽驚狂興滿衰顏。</text>
<text>幽情欲寫自無邪。門巷人稀碧樹斜。口詠一雲工部句。身居四壁長卿家。閑中興味挑新菜。靜裏功夫數落花。稽首君恩深到骨。香煙矗矗散餘霞。</text>
<text>病寓孤楊洞。新開一草堂。雨深難避濕。日午解遮陽。松樹臨華屋。梨花照粉墻。芳隣幸相接。陋室亦生光。</text>
<text>藏名已無術。講學要傳心。鹵莽從前悔。精微向後尋。水流源最遠。山密境彌深。白鹿洞中夢。黃驪江上吟。衣巾花露濕。庭戶嶺雲侵。自有育材樂。餘風驚上林。</text>
<text>燕子歸來似奮時。簷間致語有誰知。前年引得吾雛去。爲謝主恩深莫涯。</text>
<text>主人臥病似當時。窓下呻吟我悉知。今日歸來能上馬。喃喃欲說喜無涯。</text>
<text>微微羽族順天時。萬里歸來路自知。只恨主人癡是白。不將餘力辦生涯。</text>
<text>三月三十日。雨聲如別春。溟濛連碧樹。點滴浥紅塵。殘花猶萬片。嘉種巳千囷。牧隱操觚處。東風似駐輪。</text>
<text>濛濛春雨細。啼鳥掩柴扉。高柳和來暗。殘花濕不飛。人老琴書靜。地偏車馬稀。淸吟興不淺。自覺世情微。</text>
<text>悠悠殘夢小軒明。病客光陰似迅霆。胡蝶落花春已暮。鵓鳩深樹雨初晴。致君政可師三代。有子何妨敎一經。四月淸和明日是。更從墻下賞葵傾。</text>
<text>草儆風雨濕衣裳。擉詠新詩興最長。暗淡雲將山遁甲。縱橫文與字撑腸。樽中美酒盈如滴。門外高軒爛有光。牧隱平生無伎倆。袛知垂老頌虞唐。</text>
<text>少年步上八仙宮。微汗何曾發面紅。今日據鞍能策馬。絶勝扶病筍輿中。</text>
<text>出盡松林上上頭。風吹小雨半空秋。城中白日明如刮。恰得新詩紀勝游。</text>
<text>千尺長松倚半天。白沙如雪爲鋪筵。殷勤携酒來相迓。便覺微酣興浩然。</text>
<text>酒醒窓白已天明。記得登山夢裏行。靑嶂周遭京邑壯。白雲迢遞海門平。文章有數傷吾道。天地無私寫我情。勝事從今須屈指。年過知命半浮生。</text>
<text>孤煙起處是人家。只隔高峯一逕斜。自喜向來能一陟。老翁開戶掃殘花。</text>
<text>身閑無復夢貂蟬。須信風流在老年。酒禁政嚴眠甕底。詩情苦逼立庭前。落花飄雨春光盡。深樹生煙夏景鮮。只恨故人來往少。村居勝事有誰傳。</text>
<text>聯鞍強陟最高峯。俯視城中夜色濃。忽訝此身天上立。衆星錯落共朝宗。</text>
<text>少日觀燈我所稀。況今衰病不勝衣。歸來鼾睡東方白。試問同游夢也非。</text>
<text>萬古蒼茫鳥入空。四方天地獨吾窮。正聲不在鏗鏘外。至味當求淡泊中。孔孟區區明大道。唐虞渺渺有遺風。焚香靜坐心如水。好向南牕著此翁。</text>
<text>憶入鴻樞似夢中。德興行色逼江東。何曾少靳文章價。淚洒喬山落日紅。</text>
<text>金經寺裏辱相尋。南北分符歲月深。病骨支持筋力少。尙能扶杖謝榮臨。</text>
<text>碧玉長仍嫩。山崖翠葉寒。乍看眉巳蹙。欲嚼齒先酸。醉客偏多嗜。眠魔詎敢干。詩篇容不載。一詠一長歎。</text>
<text>啼鳥簷間靜。無人庭下寬。虛心元似鏡。散髮不曾冠。身世道情熟。功名春夢殘。遙看陌塵起。白馬耀金鞍。</text>
<text>山巑岏白雲間。高掛飛湍鏘然鳴佩環。鶴鳴玄猿又歎。神仙縹渺難追攀。蘿幃松蓋草茵石盤。逍遙乎其中白髮蒼顏。歸來兮鎭浦。久矣鷗盟寒。</text>
<text>臥病淸晨已五年。太平歌詠儘流傳。況傾宮醞今凡再。故祝仙桃壽倍千。黃鳥綠陰樓閣裏。白雲靑嶂盡圖邊。詞臣擬進中和頌。硯水翻波筆似椽。</text>
<text>細雨如膏兆有年。田間好語遞相傳。一廛築圃禾三百。萬壽稱觴酒十千。幾丈風塵收陌上。半篙江漲沒山邊。弊廬前日曾移竹。摠道如今可作椽。</text>
<text>病餘身世少塵緣。黃卷時時對聖賢。樂在心中誰復識。言超象外偶然傳。山林長往非無地。禮樂重興自有天。擊磬豈知逢荷蕢。東周志願老彌堅。</text>
<text>上天旣生我。果哉末之難。栖栖竟至老。天下何時安。公山與南子。豈足爲盤桓。尙不唾之去。操心良苦艱。淸風吹平林。月落夜將闌。洚水正浩浩。曷日回狂瀾。</text>
<text>蔓草蔽平野。孤芳翳其中。無由見君子。信矣命之窮。大空墮甘露。日夕敷靑紅。隨時愛光景。自保天降衷。所愧折之去。樵夫與牧童。天子廢巡狩。何由獻行宮。</text>
<text>老馬行平郊。瘦骨春草長。行人爲歎息。謂是來戰場。戰場走乏力。將軍金印章。名駒滿軒下。汗血爭騰驤。錦幪食石粟。淸道朝明堂。無因更肥健。長嘶仰彼蒼。</text>
<text>區區隨世態。洞洞見天心。夢斷風生榻。思沈月滿琴。書詩兼介胄。城市雜山林。老病饒淸興。詩成一再吟。</text>
<text>海寇初登岸。郊居摠入城。廟堂收衆策。釰戟耀群營。運蹇生民病。神羞主將盟。誰憐出無馬。老拙一書生。</text>
<text>江上船深避。城中室竝空。婦兒愁跋涉。丁壯逞英雄。赫奕三韓國。崔嵬八位宮。冥扶至今日。血淚仰蒼穹。</text>
<text>庚寅今幾歲。日本隔重溟。鼠竊初侵界。鴟張漸逼京。削城堅似鐵。列炬粲如星。天意終難測。衰年見太平。</text>
<text>山林城市自殊塗。無處從容著病軀。自古鵷鸞羞隱遁。至今麋鹿避憂虞。道情耿耿頻鋤藥。世事悠悠獨倚梧。江上角聲吹不徹。狼煙何日卷江湖。</text>
<text>乾坤雨露長桑麻。一箇書生管物華。身世太平逢酒聖。功名跌宕著詩魔。讀書半夜參佳處。好道南山悔晚家。只有固窮餘力在。時時乞米字橫斜。</text>
<text>遙聞四海亂如麻。跧伏靑丘鬢已華。橫槊賦詩思俊傑。引杯看劍走邪魔。春秋自昔尊三統。南北如今作兩家。牧隱邇來長臥病。綠陰庭院日初斜。</text>
<text>入覲明堂似夢中。當時盛化配蒼穹。天分地坼從誰問。雨散雲離獨我窮。長白山前多水草。混同江上足雷風。小臣老矣心彌苦。緬想朝儀淚灑空。</text>
<text>洗身行氣固非難。補血生津要自安。摠說淵源皆有驗。却成矛楯不相干痛從何出誰能受。理不他求我且寬。一息尙存容少懈。只求仁處獨盤桓。</text>
<text>庚寅始狗盜。逐歲漸鴟張。海邑蒿萊長。山村鳥獸藏。那期犯畿甸。不啻掠餱糧。呼吸安危頃。功高大將揚。</text>
<text>戒嚴京邑肅班行。閭巷蕭然氣不揚。四面火城星錯落。一心風陣虎騰驤。山川磅礴英靈壯。宗社扶持燕翼長。病躄老生心最喜。閉門安坐謝蒼蒼。</text>
<text>東海西涯山最高。北連沙幕產天驕。驅馳鐵馬天南去。只限長江萬里橋。</text>
<text>廣輪綿邈拱崧高。粉宇雕墻勢漸驕。夜半羊車回別院。笑看牛女鵲成橋。</text>
<text>江流千尺兩崖高。欲渡何人敢弄驕。踏得平坡心尙掉。此身猶似在危橋。</text>
<text>世事多乖剌。吾生信謬悠。愁看工部鏡。夢倚仲宣樓。夜月工當面。秋霜自上頭。鳥啼煙樹遠。人少石泉流。山翠朝來濕。花紅露欲收。淸閑須信命。煥赫或招尤。矧是兵方起。終知勢未休。深崖緣有路。滄海去無舟。失計應難悔。安心且勿憂。好風時自至。寂寂動簾鉤。</text>
<text>鯨波萬里振威風。雪鬢霜髭兩頰紅。更喜一朝安社稷。大山功上大山功。</text>
<text>欲訪應無路。雲山萬疊深。香銷僧對影。夢斷鳥驚心。流水風生穴。淸霜月滿林。紅塵吹白髮。悵望一長吟。</text>
<text>文殊金碧照崔嵬。龍象雲屯振法雷。柢恨病軀關世事。謾將丹懇首頻回。</text>
<text>每憑靑史再三思。悃愊無華是我師。梔貌蠟言徒見售。梗喉芒背却成疑。水花晚色人稀處。風絮春光雀噪時。誰識坐忘眞可樂。興來題出一篇詩。</text>
<text>顏公食粥謝乾坤。甲第紛紛日欲昏。明月淸風應潤屋。秋花錦石獨關門。</text>
<text>天生人物似營營。方寸心中萬變生。製芰紉蘭有魚媵。誘松欺壑使猿驚。鍾山月白是仙境。楚澤風淸非世情。眞僞由來終自露。讀書功業在明誠。</text>
<text>甕牖蛛絲遍。雲山鰈域長。熊經知秘術。鯨吸倒連觴。桂影蟾蜍窟。秋聲蟋蟀牀。跳梁井蛙耳。騄駬遇王良。</text>
<text>久學龍蛇蟄。危情哭杜鵑。茶聲蚯蚓竅。詞格鷓鴣天。萬里鯷岑靜。千年鳳曆傳。增輝有螢燭。烏彩遍山川。</text>
<text>當年恨不向林泉。歲晚窮途內自煎。海迹危時知有命。致身福地却無緣。半山塔影日中立。搖月磬聲風外傳。布襪靑鞋如可辦。庭前柏樹問參禪。</text>
<text>千山橫疊翠。一路入空靑。水穴應通海。風巖可作亭。薪楢來處險。廚䆴㸑時馨。事少遨頭醉。日中方始醒。</text>
<text>峯高餘臘白。樹密半冬靑。傍水居民屋。隈巖送客亭。訟稀庭草長。坐靜砌花馨。黍酒軟無力。山風吹自醒。</text>
<text>病久頭仍白。交疏眼少靑。回思名利路。幾過短長亭。木麥饘何滑。松花蜜自馨。何當供晚食。醉夢暫時醒。</text>
<text>亂山尋客舍。小館似書齋。盤饌酸寒雜。詩聯功拙偕。浮生鱣潑潑。大雅鳳喈喈。回首奮游處。極談還似諧。</text>
<text>外戶誰曾閉。行譙寄食眠。直從鷗鷺岸。遠向犬羊天。一臥今多病。高吟又幾聯。江南好風景。未必似年前。</text>
<text>身處賓師位。心存父子間。筆端明道統。門下耀儒冠。濂洛初承泒。荀楊豈是班。可憐東海客。皓首欲言難。</text>
<text>粲粲毫釐內。洋洋天地間。遠途從咫尺。暗室盛衣冠。宗廟焄蒿際。朝廷肅穆班。此心終不改。始驗獨居難。</text>
<text>墻上非平地。渠生與物同。一天均雨露。垂穎媚秋風。</text>
<text>物微還自遂。地瘠絶無同。柢怕漫天雪。那知惡木風。</text>
<text>池魚誰昔愛。墻草宛相同。大極元無外。毫端有雨風。</text>
<text>長松從澗底。直欲拂雲霄。造物復何意。却生山上苗。</text>
<text>直幹臨無地。寒聲迥薄霄。應從白駒客。不願食場苗。</text>
<text>山深斤斧絶。突兀倚靑霄。自惜今多病。時時檢藥苗。</text>
<text>直道自難屈。異端誰復擠。種花師粲可。採蕨友夷齊。淸節普天少。話頭終日提。他年名實在。愧我獨栖栖。</text>
<text>前輩才名日月垂。百般淸景自隨時。海東風雅三千首。新數韓山病後時。</text>
<text>江水自千里。雲山知幾重。心淸泉落石。影靜月臨松。早透禪關密。猶餘語業濃。何時更相對。半夜一聞鍾。</text>
<text>聖人垂明訓。人材有高下。所以前後乖。無有不當者。吾儕一開口。何曾高舜捨。引之高於天。軒豁神明舍。人猶趨窮途。象輅何由駕。</text>
<text>小人逞小才。眼下應無前。所以作氣勢。鼓行輕往賢。往賢有事業。微者嘉言傳。上乃三王佐。赫赫日行天。當順理舟楫。往哉涉大川。</text>
<text>扶疏樹木繞吾廬。一段淸閑百事除。只直往寧消永日。無心更學上三書。</text>
<text>寂寂無人顧草廬。元龍豪氣未曾除。商山風露迷人迹。莫請留侯更作書。</text>
<text>江上從他倒弊廬。此中蒼蘚遍庭除。日長啼鳥悠悠夢。秋滿晴空咄咄書。</text>
<text>回首天台欲斷腸。石橋人影掛夕陽。如今却似寒山寺。半夜鍾聲到病牀。</text>
<text>流光飄忽自嶊腸。駐日戈頭憶魯陽。手擲須彌大千界。却盤雙脚坐禪牀。</text>
<text>少日爭披錦綉腸。酒徒往往慕高陽。老狂有客應嗔我。口尙吟詩偃在床。</text>
<text>奮游寂寂九回腸。燕去烏衣但夕陽。蟋蟀却憐騷客冷。夜深風露入空床。</text>
<text>感古傷今熱肺腸。茅簷獨坐負朝陽。元龍百尺高樓在。瑣瑣何論上下床。</text>
<text>天東碧海茫無涯。金烏玉免相追飛。大樹對立誰所植。盤古己遠草木腓。屹爾相磨至今日。長數十丈三千圍。東風初吹聳羽葆。百川共會浮苔磯。氷蠶吐絲大如甕。黼黻天地生光輝。直從結繩政已革。絺章繡句聯珠璣。當時有素自爲地。本末相稱無少違。如今狙詐遍天地。麻縷往往紛相譏。遂使玄冠蟻裳棄不用。誰從混沌求夷希。大樸己破不可完。令人萬古徒歔欷。</text>
<text>弊廏年來沒碧蕪。尙驚門外致生蒭。縱然騕褭吾能得。久矣王良世已無。北極天高懸日月。南邦風急動江湖。病餘躄甚工深坐。時復高吟獨倚梧。</text>
<text>幽居自寂寞。病骨尙崢嶸。紫蟹盤中味。玄蟬枕上聲。天高山色秀。露冷菊香淸。拙句時吟出。陶成上世情。</text>
<text>古寺潭潭靜。流年冉冉移。一聲鍾動處。萬壑日沈時。病客頻回首。高僧有所思。秋風吹正急。幾首菊花詩。</text>
<text>辛苦紛華戰。歸來安樂窩。高吟揮俗子。靜坐伴眠魔。野色霜餘淨。松陰雨後斜。金陵天杳杳。矯首望京華。</text>
<text>老矣眞無用。歸歟自不能。薄田連絶島。小屋鎖寒藤。處處難棲托。時時實戰兢。至今妻子飽。向闕祝岡陵。</text>
<text>誰知笑臉有愁腸。桃李春光滿上陽。獨愛蓮花淸不俗。香風細細入繩床。</text>
<text>車聲轆轆遶羊腸。似向成都訪子陽。老牧病來深閉戶。獨敎秋月照琴床。</text>
<text>謾負平生是鐵腸。尙驚桃李滿昭陽。十年臥病摧頹甚。衰蕙流螢又近床。</text>
<text>自求崖蜜潤枯腸。却學葵花向大陽。一息尙存容少解。夢携書秩向龍床。</text>
<text>自知無計補衰腸。欲把參同問伯陽。千歲有龜能嚥日。却怜藏六解支床。</text>
<text>詩惡年來欲洗腸。直探玄牝判陰陽。日光玉潔爭輝處。肯賦淸平近御床。</text>
<text>不嫌蔬筍尙充腸。坐到鍾聲出景陽。詩法自深應刻骨。肯敎雙脅更霑床。</text>
<text>登高何處惱詩腸。政是秋光滿洛陽。芋火當年曾入室。菊觴明日更同床。</text>
<text>誰挽天河洗我腸。心焦吻燥似愆陽。菜園或是羊來踏。況有隣春夜殷床。</text>
<text>豹胎那用雜猪腸。露浥紫芝應匪陽。待向山中飧玉去。靑松倚蓋石爲床。</text>
<text>欲敎沆瀣滿中腸。一線須知井底陽。恰到浩然充塞日。始知天地繞書床。</text>
<text>請勿將氷炭置腹。欲從君子賦陽陽。那將白髮愁臨鏡。且把烏皮穩作床。</text>
<text>一生塵念自堆腸。夢裏尋仙到紫陽。二豎三尸如掃去。不須危坐穴黎床。</text>
<text>辛丑山城癸卯京。奉恩開泰仰威明。喧傳太祖英靈在。垂裕千秋永太平。</text>
<text>占三從一八稽疑。洪範明明永世垂。最是人心尤可畏。盤庚口舌鎭時危。</text>
<text>市虎從來易惑人。況今城堞聳嶙峋。苗頑歸我今玆兆。惡獸先降似已馴。</text>
<text>耳目攀緣擾腎腸。柔陰自伏亢剛陽。誰能示疾元無疾。獨羨維摩臥一床。</text>
<text>瓊液年來浸病腸。閉門時復養微陽。野花啼鳥行扶杖。明月淸風嘯倚床。</text>
<text>南游風味記黃腸。皓月長煙是岳陽。晚食老來聊當肉。白頭對客坐匡床。</text>
<text>斷盡湖州刺史腸。錄陰枝外欲殘陽。如今不似香山老。素去空閨月照床。</text>
<text>剛厭隨人弄肚腸。還如律呂已調陽。可怜惹事東坡老。欲借金山四大床。</text>
<text>高歌鬼神森在上。雲飛碧天秋氣爽。聲悲不是悲我身。我身老矣何由壯。但看古來水東去。夷齊盜跖俱黃壤。黃鸝梁苑啼春風。明月影八金尊中。如今索莫向誰問。牧笛煙草相溟濛。老夫胸中久磊落。白髮蕭蕭雙頰紅。英雄已矣但陳迹。秋色滿空空寂寂。一聲塞雁雲外飛。回首遼天正凝碧。</text>
<text>物像隨時動客心。賴將詩句獨微吟。沈酣熏骨春風暖。坎壈纏身夜雨深。時復中之似徐邈。歸來已矣卽陶潛。晴軒把筆聊言志。豈望流傳到士林。</text>
<text>咫尺無餘地。氷湯有少間。分明只一水。擬議更千山。最愛禪僧靜。能同病客閑。何須更趺坐。深谷聽潺潺。</text>
<text>老境身爲累。新詩味自眞。徘徊有明月。荏苒是靑春。迹似授籠鳥。心如縱壑鱗。山亭或乘興。芳草卽重茵。</text>
<text>先朝懇懇薄迦婆。樹敎扶宗事已多。一夜憂民敎條下。閭閻到處曼多羅。</text>
<text>曾訪雲巖崒堵婆。傍墻隨砌此花多。誰敎黃鵠飛含子。却向閑門映雀羅。</text>
<text>有竹夫人與脚婆。相扶木上座尤多。欲游花下忘朱紫。只恐不容金叵羅。</text>
<text>中秋月下聽鼙婆。不覺寒莎露已多。欲向重陽看黃菊。雞頭花艶却森羅。</text>
<text>靈丹當日謝耆婆。秋晚看花脚力多。柢恐流光曾不貸。忽如鷂子過新羅。</text>
<text>銛刀安得取闍婆。翦却風光一半多。露冷風淸晚色淨。春愁無處更爬羅。</text>
<text>心切看花似老婆。菊前寒態此何多。葩長直恐盈周尺。葉嫩還疑翦越羅。</text>
<text>巍巍修禪社。遠在松廣山。額曰大吉祥。龍拏梁棟間。臨川秉老筆。琱戈光芒寒。燕京眼中在。石刻應未刓。豐功絶無比。美名垂不刊。魔外漸增熾。有此倭民頑。淸淨煙斷滅。寂寥月盤桓。我師業白久。拈花曾破顏。多生托交契。憐我病骨酸。扇以涼我肌。茶以淸我肝。初逢滅毒火。漸覺通玄關。欲令乘淸風。颯爾超塵寰。身心水安穩。不復憂恫瘝。稽首致深謝。相望天地寬。</text>
<text>少年携手酒澆腸。三月楊花似漂陽。老去病深多肺氣。祗從書冊共堆床。</text>
<text>阿難口裡世尊腸。照破昏迷長衆陽。伹願吾師亦如昔。己昇刀利不離床。</text>
<text>諸方龍象淨肝腸。松岳明堂更面陽。一喝已敎金藏轉。牙籤聲裏拂塵床。</text>
<text>記得奮游頻損腸。賞春臺上照初陽。釋迦醉倒眼前事。錯落錦袍頻吐床。</text>
<text>棧道松風冷徹腸。回頭兵火起漁陽。歸來南內凄凉甚。賴是乾坤繞寶床。</text>
<text>人言好漢少剛腸。秦殿如今笑舞陽。只管惺惺中有主。自無膚受剝吾床。</text>
<text>蒼凉朝日上。宿霧捲郊墟。健句全篇少。貧家半菽餘。浮生多疾病。秋色滿庭除。海內同年友。何從問起居。</text>
<text>紅雲籠殿閣。黃草羃丘墟。陳迹夢魂外。回頭衰老餘。丹墀傾素蘊。玉署忝新除。寂寞如流水。遼天杳帝居。</text>
<text>身閑猶廩祿。地僻似村墟。奮隱蒼江上。浮生白髮餘。存心忘得喪。賦命自乘除。高興秋風裏。須尋靜者居。</text>
<text>長年臥病數名山。萬壑飛泉柁上寒。對鏡素絲雙鬢亂。誰家碧玉四蹄閑。揷天楓嶽僧多隱。傍海松亭鶴可安。最好平沙鳴細雨。想看行色畫圖間。</text>
<text>坐想關東海上行。閉門病客暗傷情。丹楓黃菊秋將老。白石靑松境自淸。客舍荒涼民屋少。僧房縹渺佛燈明。大和樓上都監在。駕鶴楊州足抗衡。</text>
<text>子長當日遠游多。疏蕩文章水不磨。甕裏醢雞徒自足。天邊鴻鵠奈渠何。雪峯巧蔽扶桑日。碧瓦遙連大海波。共說泰山天下小。老夫安得上嵯峨。</text>
<text>高吟動卽向秋天。雲去鳥飛何渺然。博望槎頭容可上。昌黎井底亦堪憐。冥冥萬古竟無語。耿耿一心徒自煎。狂走知無可逃處。室中元與大空連。</text>
<text>客過難再拜。生拙尙多機。頗恨園丁弱。由來菜甲稀。莓苔隨雨長。梨栗未霜肥。枕上韓山夢。江頭白鳥飛。</text>
<text>風雲千載武鄕秋。江水常縈八陣流。先主吐心卿可取。將軍死節自難休。草廬蒼蘚埋遺迹。羽扇淸風播壯猷。魏晉丘墟狐𪚥耳。臥龍噓氣滿中州。</text>
<text>黃花白酒思悠哉。明日重陽將又回。移晚猶堪摘靑蕊。貧居不妨傾舊醅。浮生可得愁顏破。佳節須敎笑口開。獨把一壺游底處。龍山當戶翠如堆。</text>
<text>儒庠叨掌敎。省幕忝分司。命自天王錫。恩緣國主知。土官皆雜職。朝列異前時。他日三韓史。巍然出等夷。</text>
<text>中朝游翰苑。東國列台司。事業吾猶恥。文章誰見知白醪初熟日。黃菊正開時。醉倒忘人世。區區彼伯夷。</text>
<text>苦樂自難限。窮通誰所司。忘形多勝事。會面少良知。四海揚波日。千山落木時。悄然心境靜。大道慕希夷。</text>
<text>九齋佳句至今傳。老去高吟健似前。日日典衣謀痛飮。朝朝染翰記新聯。商山洛水閑中地。鵠嶺龍巒夢裏天。應恨同年漸零落。幾人能赴柏亭筵。</text>
<text>一片江山淨。三司氣像新。秋風吹寂寂。應憶病中人。</text>
<text>野菊生秋澗。寒香意自淸。幽人方獨往。勝友有同盟。共討登仙術。俄生不世情。重陽明日是。無路上崢嶸。</text>
<text>孝思宮觀接僧房。歲歲精禋法酒香。餘瀝數年分不到。病中獨坐又重陽。</text>
<text>吾兒前日忝重房。再拜曾燒秘殿香。獨向山莊謀口腹。定應回首立斜陽。</text>
<text>菊花開柳巷。竹葉出天台。泛泛香初散。依依蕊半開。抱痾甘寂寞。絶意上崔嵬。更得曺溪老。高吟興慕裁。</text>
<text>白髮身多病。黃花酒再斟。扶衰如有效。遣興自成吟。寒露滴幽澗。斜陽明遠林。悠悠千載上。彭澤是知音。</text>
<text>門巷秋深處。江山日落時。那堪更一別。相對鬢如絲。</text>
<text>夢餘雲錦動天東。頭腦冬烘亂鬢蓬。黃菊秋香吹席上。赤城霞氣滿壺中。百年盛事身誰健。十日遺芳興自濃。更欲綴英潭水碧。滌淸心地送吾窮。</text>
<text>舞仙峯下酒池深。擬向重陽共一吟。却被頭風苦相惱。遲公佳句似鏘金。</text>
<text>自嘆衰年病又深。叢林渺渺強微吟。靑松夾道猶傾蓋。黃菊盈庭似側金。</text>
<text>回首田園秋草深。夢中游又夢中吟。殘生欲寄僧窓粥。不用當年使越金。</text>
<text>光巖杳在白雲邊。秋草蕭蕭藹暮煙。文學篆從蒼頡出。簽書字與右軍傳。自慙拙澁仍多纇。更喜端嚴有兩賢。他日高堂開素壁。橫披一幅倍茫然。</text>
<text>石羊石馬夕陽邊。山紫樹紅凝碧煙。國相幾年澆酒哭。山僧他日打碑傳。托孤重任傾前輩。弔古哀情在後賢。摠說法筵淸淨甚。肯敎爭奪却紛然。</text>
<text>久矣無心醮酒來。秋風寂寂菊花開。今年又過十六刻。再拜獨傾三兩杯。白髮蕭蕭渾似雪。丹心耿耿未成灰。漸知風俗還淳朴。烈烈鷹揚記不才。</text>
<text>雲遵滴疏雨。雷輕低遠天。孛星方示儆。秋令恐招愆。陳迹卽蒼蘚。淸心如白蓮。晚來巢上鳥。知止問誰傳。</text>
<text>回頭屈吾指。九月初一始。至此覆翻盡。聊看又餘二。</text>
<text>三更來急雨。九月欲窮秋。雷電施餘怒。江山替奮愁。晨飧兼味少。夜坐百年憂。張翰江東去。吾今獨滯留。</text>
<text>草溪深處可幽居。斷與斯文鄭判書。芸閣劇談恒靜處。柏臺獨坐駁新除。雍容禮峻班行裏。淸苦名存氷蘗餘。自愧病成猶未去。白頭方欲賦歸歟。</text>
<text>曾驚倭難逼。却向俗離尋。苦節扶吾道。餘風振士林。商山芝露重。彭澤菊秋深。牧隱今衰甚。何當共一吟。</text>
<text>咸陽亞相美鬚髯。白髮中書久滯淹。禮讓稼亭辭祭酒。遭逢桂榜唱垂簾。諸孫有幾能傳業。病客無端獨傍櫩。芳草滿庭微有逕。柳絲和雨媚陶潛。</text>
<text>宿雲鮮礮漏晨光。滿眼秋容點筆忙。山淨自移松樹影。霜淸更送菊花香。寧敎俗物敗佳意。政合老年歸故鄕。集句訓童消日力。紙窓明甚鬢絲長。</text>
<text>攴子聯翩輦轂塵。玉堂深處接芳茵。三韓人物中朝識。西漢文章下筆親。歲月白頭衰且病。衣冠靑眼奮猶新。秋風漸覺江山淨。布襪靑鞋興自眞。</text>
<text>軒冕山林共謬悠。病餘高倚仲宣樓。書來咄咄卽怪事。撚斷星星思奮游。細雨靑驢尋野寺。淡煙白鳥立沙洲。回頭今日渾如夢。未賦歸歟又一秋。</text>
<text>身閑況復此心閑。老境渾如春夢闌。淸簟疏簾消永晝。溫房密室避嚴寒。花明席上香生袖。月入樓中影在冠。誰識吟哦殊有味。流光苒苒足盤桓。</text>
<text>病餘身世自淸閑。遇物題詩興未闌。夏葛冬裘自輕煖。暮鹽朝韰足酸寒。平生借屋稀黔突。衰老還鄕欲掛冠。只有孔墻高數仞。擬尋門戶尙桓桓。</text>
<text>古人貴從道。今人重趨時。庖義畫大易。文王初系辭。周孔迭有術。君子當念玆。變動如流水。天理分毫釐。差之信千里。守經無自危。</text>
<text>古人學有法。今人學無師。自得信天挺。爲善當孜孜。自我志吾道。外患何曾移。朝夕惕以守。庶不磷而緇。霜露日側側。甚矣吾之衰。</text>
<text>古人重知命。順受天地心。天地我所出。父母恩愛深。禮以定制度。智以酌古今。隨時蹈大道。敬豁仍沈潛。今人反自小。鄙哉牛馬襟。</text>
<text>老妻議酒食。晚歲送朝晡。有案齊眉擧。無筒滿眼酤。化家須攴攴。知禮是夫夫。陋巷終身樂。浩然東海隅。</text>
<text>午雞聲裏日方中。窓几香消靜不風。敗筆一揮長句作。海山深處白頭翁。</text>
<text>天地絪縕化一中。興來步步是春風。流連光景非吾事。且學當年擊壤翁。</text>
<text>病中回首想南州。欲賦無衣尙滯留。誰向僧房對山坐。寒蟬落葉滿窓秋。</text>
<text>避世誰從鳥獸居。不妨眠食寄精廬。心中無地更容俗。手裏有竿還可漁。</text>
<text>怠念忘機事。安心卽故鄕。兵戈猶未戢。田野儘多荒。山好常扶杖。風寒欲綻裳。誰歟偕遯老。隨分送炎涼。</text>
<text>否傾仍遇泰。興盡却來悲。國步方艱際。天心未定時。已驚梅綻早。又見菊開遲。遯老今何似。悠悠勞我思。</text>
<text>靑山綠水白沙洲。野艇順流仍逆流。晚步有人携影去。半輪江月欲沈樓。</text>
<text>四友堂中君子居。滿天淸興更無餘。滂江處處多奇絶。欲乞殘生對結廬。</text>
<text>朝天曾借馬。避世却投僧。田舍同年在。江樓踏月登。高梧一葉落。白髮數莖增。秀句頻吟出。聊堪託怨興。</text>
<text>黃鶴樓前鸚鵡洲。煙波渺渺望中流。却憐二叟同游處。兩岸靑山一葉舟。</text>
<text>道情生處世情微。活句由來不可磯。肯惜芒鞋霑草露。偶乘明月夜深歸。</text>
<text>山下村居枕水濱。堆盤野菜雜江蘋。晚來更飽銀絲膾。快倒深杯不厭頻。</text>
<text>江山成樂土。風物異他方。得句天機熟。營生野興妨。愛樓尋客舍。游寺坐僧堂。老境眞忘世。同年幸在鄕。</text>
<text>亂後山居勝水居。鎭江烽火照田廬。病除只覓安心處。經史燈前獵復漁。</text>
<text>肯畏愁如結。聊從醉作鄕。相忘共駘蕩。直欲遡鴻荒。赴月思吳質。無波記越裳。祗今懸榻處。滿面曉風涼。</text>
<text>自信中無定。胡爲內自悲。眼靑猶牾俗。面赤欲趨時。敢道知機早。無端去國遲。古人今已矣。千載果誰思。</text>
<text>鎭江吾有白鷗洲。自負人間第一流。却被功名成老醜。何時更上日光樓。</text>
<text>白鳥蒼波是故居。回頭渺渺十年餘。天涯不見鴟夷舸。山下已頹諸葛廬。</text>
<text>江村無隱者。野寺少高僧。詩稿閑中改。山椒醉後登。獨游今似夢。多病老彌增。遙記蓬窓底。微吟日懶興。</text>
<text>海門迢遰帶長洲。萬里靑天映碧流。一陣淸風帆影直。醉中高詠坐輕舟。</text>
<text>兩岸雲山矗翠微。一絲風裡坐苔磯。晚來小雨斜陽路。箬笠蓑衣記獨歸。</text>
<text>欲尋陶舍傍河濱。宗祀由來可薦蘋。世道日澆情僞雜。心肝嘔出自頻頻。</text>
<text>山光將入戶。雲影自徂方。處世身如寄。隨心事豈妨。烏衣曾有巷。綠野久開堂。牧隱亦何幸。誓將歸故鄕。</text>
<text>少年狂妄走中州。東國文章誤見留。未報主恩今白髮。鎭江江上又深秋。</text>
<text>外家寂寞海邊村。風景由來入物論。欲向東溟看出日。却嗟雙眼己先昏。</text>
<text>團圝一夜宿荒村。少壯情懷未細論。回首幾年耆故盡。簷前鵲噪又黃昏。</text>
<text>雨點疏疏欲濕衣。日光穿漏宿雲歸。山頭再拜無他望。穩涉班行絶是非。</text>
<text>點頭場屋謝朱衣。袍笏班心物望歸。莫把詩書作芻狗。明明鬼責與人非。</text>
<text>黃香扇枕老萊衣。不有此人誰與歸。忠孝家中須努力。一毫未盡事皆非。</text>
<text>細沙滿槃鋪紙面。麥秸盈尺鳴筆鋒。朝來小兒習作字。他日對策光明宮。</text>
<text>畫沙作字整仍斜。祗恐風吹鳥迹磨。蒼頡渺茫誰得法。元章跌宕自名家。臨池歲月功夫熟。絶筆春秋賞罰加。老父敎兒難造次。眼昏多翳鬢毛華。</text>
<text>有田不歸甚亡謂。無田欲歸安人耳。嗚呼丈夫鬢髮白。尙爾馳名近於利。當時非笑已赤面。他日譏評付靑史。義利分明自白黑。金科玉條皎如畫。回觀我身一塊肉。肥澤至今由上德。病衰無力繼前功。老馬又困嘶悲風。無由汗出眞珠紅。平郊秋草蔽瘦骨。渴飮流川斜日中。求田求田可歸去。山野古來多老農。</text>
<text>誰向長星勸一杯。回頭宮殿己塵埃。聞雷變色前朝事。豈有深居可避災。</text>
<text>水精精舍淨無塵。起廢功夫似創新。翠壁紫藤緣細逕。蒼松白石擁芳茵。聯翩宅相入兩府。寂寞門生無一人。贊善東宮中國史。醴泉風采照靑春。</text>
<text>山寺歸來入泮宮。庭除樹影日初中。低頭再拜神如在。屈指初游夢己空。十數年將爲茂草。二三子或有儒風。奉恩西嶺長松盡。回首蜈山落照紅。</text>
<text>吾道天臨萬古同。尙資神化保初終。堂堂國體規模內。瑣瑣家聲指畫中。鹿失龍興時自變。鳶飛魚躍聖成功。病餘老矣摧頹甚。再拜無端面發紅。</text>
<text>金剛山中楡樹長。鍾浮西海天茫茫。金人五十又三軀。直指樹下開天堂。考時按籍信難信。事出詭怪仍荒唐。竺乾神變自絶世。海路況可通舟航。東人口乳已梵唄。白頭誰不求四方。三登此山免三塗。此語堅確齊金剛。金剛不壞有我性。世界毀滅山向空中藏。</text>
<text>山僧火色面。問訊若情親。異日天磨路。扶持已得人。</text>
<text>安心無語默。利物等冤親。奔走是功德。恐輸閑道人。</text>
<text>露骨山何處。天磨境自親。菩提可種地。只是在吾人。</text>
<text>吾友南陽宋日章。脩長潔白冠諸郞。蜚英自負東方秀。航海曾觀上國光。爲問函香持祝冊。何如衣錦得還鄕。一身雙美年來少。公論從今在廟堂。</text>
<text>遙遙阿每氏。大業樹桑墟。霜露堪輿外。春秋戰國初。輕生多伏劍。尙武少通書。藩將時來貢。周僖聲敎餘。</text>
<text>西國天開統。東邦日出墟。奔波守禦後。行李往來初。禮貢多儀幣。情通一札書。最憐能自恥。嚮化已無餘。</text>
<text>晴天藏海嶼。曉霧入村墟。鬼蜮不知處。蚍蜉相援初。儒冠臨劍戟。學舍廢詩書。流禍至於此。哀哉奚問餘。</text>
<text>解紛將代舌。有感幾回腸。邪正久彌白。監觀有彼蒼。停囚應長智。嫁禍恐讎良。世事關時數。令人感嘆長。</text>
<text>瘦骨如前日。卑官似少年。錄功頒茂渥。判事冠文聯。鵠嶺閑中地。燕山夢裏天。光巖今寂寞。有幾赴齋筵。</text>
<text>五星聯珠光的的。六合無縫色交黑。初疑天地始分離。五味自足人得食。老牧病中出無馬。苜蓿堆盤度朝夕。何緣更登玳瑁筵。庇却還丹應有力。</text>
<text>白雁西風急。紅蝦南海遙。病餘承厚惠。老去謝淸朝。</text>
<text>江山自絶境。雷雨欲窮秋。老日少靑眼。同年多白頭。寸懷徒耿耿。天道儘悠悠。曾忝書雲觀。深知廊廟憂。</text>
<text>黑雲收碧落。白日照淸秋。沙淨小溪足。葉明高樹頭。流年閑裏急。往事夢中悠。天意定安在。寸心煎百憂。</text>
<text>靑泥盆底潤。黃菊室中幽。只愛開當面。何須插滿頭。孤松彭澤晚。衰蕙楚江秋。耿耿配君子。芳心誰復求。</text>
<text>老去悠然意自眞。𪚥𪚥𪚥𪚥𪚥𪚥𪚥。閑雲觸石生膚寸。急雨傾盆遍廣輪。多少樓臺藏釋子。寂寥燈幕惱詩人。𪚥𪚥𪚥𪚥𪚥𪚥𪚥。兀坐沈思摠入神。</text>
<text>屛居寂寂暮秋時。兀坐幽人有所思。萬里靑天雲陣陣。半山白日雨絲絲。枕頭新雁霜前過。墻角寒蟬午始嘶。漸覺老生蘇病骨。乾坤俯仰荷洪私。</text>
<text>室淨窓明境界新。琉璃甁裏貯氷輪。由來得此非從外。且復時時更拂塵。</text>
<text>爲是人間有故新。區區上下似車輪。若知淨穢元無二。坐見三千只一塵。</text>
<text>幾度門生玉筍新。尙驚呵謁鬧蹄輪。病中相候年來少。誰掃陳蕃榻上塵。</text>
<text>碧空如水日輪紅。山色自佳秋氣濃。頗喜幽居無俗客。盡將淸事付衰翁。國恩未報思先主。家學須明訓小童。點檢此身眞可笑。居家食祿有何功。</text>
<text>五品皀衫誰帶紅。沈香亭北露華濃。詞章豈足事明主。齒髮自驚成老翁。木鐸二三何患子。風雩六七詠歸童。誰敎胸次似天地。屋漏當年曾著功。</text>
<text>上國恩無比。前朝澤未雱。回思猶苦楚。入秦儘荒唐。天地臨宗社。經綸在廟堂。獨憐多病客。對鏡鬢如霜。</text>
<text>化育流行有彼蒼。浮漚身世轉堪傷。亂餘自驗晴時少。病後始知冬夜長。欲向昌黎尋墜緖。更從工部丐遺芳。壯心未許消磨盡。會見摳衣躡孔堂。</text>
<text>老夫望絶與斯文。少日何曾討典墳。天命彝倫終粲粲。人情世道却紛紛。黃鍾損益中和氣。蒼拘須臾富貴雲。畢竟是非良史在。閉門高臥謝諸君。</text>
<text>受質非鱗介。憐渠出海隅。銀朱如帶血。雪白自凝膚。匣薄祗一扎。鬚長知幾扶。曲躬交有禮。深味道爲腴。</text>
<text>地厚三萬里。輕如一葉舟。虛空大無岸。上下古來浮。海氣從金出。山頭有水流。吾今知闢闔。理數不須求。</text>
<text>吾生信天命。泛泛駕虛舟。浩瀚將安適。輕淸祗自浮。迷塗趨斷港。利涉過洪流。尙恐盲風作。珊瑚不復求。</text>
<text>顏公食粥敢言炊。牧老絶糧敢言粥。明窓擬作送窮文。閣筆長吟空仰屋。少年讀書山寺中。鉢民分明對眉目。菜根有味齒頰香。自謂立致千鍾粟。誰知爵位已封君。白髮粥中時更覿。老妻悶我病軀瘦。特丐錭胡白如玉。凝脂流滑入喉去。曝背茅簷叩吾腹。蒼頭赤脚色憔悴。愧我生疏不能育。讀書一生不識事。尙昩持家況當國。政合提携山中歸。山中瑤草今正綠。</text>
<text>賦命由天敢自傷。幸逢昭代寄吾狂。縱橫禮樂陳丹陛。瑣碎文章忝玉堂。皮虎質羊生本怯。襟牛裾馬老將僵。勸君更進一步地。淇竹吟來歲月忙。</text>
<text>老大傷時不自傷。醉狂那得似醒狂。少年僥倖黃金榜。中歲風流錄野堂。宿客坐談秋晚興。侍童立寐夜深僵。竹爐己恐毫端凍。須信閑中亦甚忙。</text>
<text>柳巷城隅近。茅簷朝暮煙。病深來往少。意適起居便。籬菊黃金嫩。庭苔綠錦鮮。秋風今日盡。矯首望晴天。</text>
<text>樹紅初過雨。山紫政凝煙。有筆能排悶。無錢可附權。觀身如棄鼠。養性似烹鮮。誰識操心處。蒼蒼頭上天。</text>
<text>上人東海客。日沒處來游。飛錫千山暮。回舟一葉秋。聞名如見面。送別却搔頭。漫與詩篇在。他年倘再求。</text>
<text>東海茫茫天一涯。病軀無復管安危。年衰豈有驚人句。秋盡頻題送客詩。末路悲歡如夢寐。中原奮故絶追隨。扶桑出日西飛疾。慧老歸來定幾時。</text>
<text>悠悠唯唯足求全。挑達由來世所賢。對鏡自難拋白髮。歸田却似上靑天。軟紅車馬陪諸彥。積翠鍾魚記少年。欲泝漢江尋太古。海中無路覓神仙。</text>
<text>夜半送秋氣。冬初迎曉寒。簡篇猶滿架。苜蓿正堆盤。已矣文貞笏。塵埃神武冠。陽無可盡理。不用更遐觀。</text>
<text>國東山水冠朝鮮。有意高尋己數年。欲問瑜珈向玄化。因求水墨入黃延。義相絶頂長舒嘯。靈隱深崖暫坐禪。直借朴淵千尺瀑。滌淸塵劫死生緣。</text>
<text>病後忘情齒髮凋。渾家食祿謝淸朝。有時塵暗閉蓬戶。何處月明吹洞簫。潭底老龍寧可鈞。岡頭瑞鳳本非招。只今卓爾從誰問。陋巷由來飮一瓢。</text>
<text>偃蹇非關世。呻吟久杜門。竹亭棋送響。苔逕屐留痕。歲月江山暮。風塵天地昏。寂寥千載下。遺臭更何論。</text>
<text>晚歲幽居享太平。更無餘事可經營。淸風明月是聲色。流水浮雲爲性情。周孔文章頻夢想。唐虞德業或思成。南窓蒙被焚香坐。天地悠悠古意生。</text>
<text>圓象蒼蒼晝夜旋。山河大地海中船。日輪萬古無停處。可笑姮娥或後先。</text>
<text>觸石漫空勢迥殊。藏形海市與天衢。雖然舒卷迷人眼。興雨祈祈萬物蘇。</text>
<text>浴沂當日洒酒煩襟。便識長流亘古今。一領仲尼川上嘆。不容觀海始知深。</text>
<text>五嶽聯綿壓衆山。只將沙土肉成團。誰知有石中爲骨。水齧雷搖兀自安。</text>
<text>北崖有箇一株松。老我移居再見冬。況是龍巒朝鵠嶺。拂雲蒼翠自重重。</text>
<text>曾記幽居種竹看。月墻風砌送微寒。行年九十瞻猉澳。坐詠猗猗更整冠。</text>
<text>醴泉朱草是嘉祥。史冊聯書葤有光。何似老人曾鵠去。療飢扶得漢明堂。</text>
<text>緬想龍圖躍在河。洛龜天錫瑞王家。自從表出神仙後。却入山中嚥日華。</text>
<text>三山渺渺是何方。欲駕胎仙叩玉堂。却恨平生無道骨。謾敎塵世慕昂藏。</text>
<text>代馬秦宮事已非。吳臺游處又斜暉。踰墻故入山中寺。天下紛紛足禍機。</text>
<text>心似葵花向日傾。高吟又賦十長生。乾坤倘許爲人瑞願把淸忠荅聖明。</text>
<text>病中悲蹇運。閑裏謝淸朝。歲歲栽花看。時時抱甕勞。形容儘憔悴。詞氣尙雄豪。何日乞骸骨。鄕山千里遙。</text>
<text>久病諳人事。衰年又歲寒。藥材求不易。瓦片熨猶難。彭澤堪容膝。樊川更倒冠。微吟殊寂寞。靜坐到巑岏。</text>
<text>抱病吾何恨。資生物不齊。居貧出無馬。睡減候鳴雞。作賦題亡是。爲文傳滑稽。自知非實用。白首尙栖栖。</text>
<text>無病是吾願。欲安難自求。乘除有造物。出處在登樓。天闊雲何往。山空水正流。悠然寄幽意。泛泛似虛舟。</text>
<text>示病元無病。蕭然臥一床。淨名身自淨。香積飯何香。老拙文章陋。膏肓歲月長。毗離耶底處。西望杳蒼蒼。</text>
<text>古意悠悠祗自知。南窓虛靜坐仍危。況逢曉日明心鏡。肯怕秋霜入鬢絲。厭俗尋常愛看竹。療飢朝夕學歌芝。卽今擁被高吟處。政是當年待漏時。</text>
<text>焚香居更靜。玩易理何微。復姤循環處。乾坤入用時。鼻端觀白氣。心上透玄機。寂感初無二。悠然自得師。</text>
<text>自得風騷格。誰分大小山。才豪師怪怪。筆妙友閑閑。道在玄黃內。心游紫翠間。浪仙吟自苦。樓下帝方還。</text>
<text>蓬門臨大畝。野服隱芳山。縱意無拘束。怡神自適閑。寫經齋戒畔。得句笑談間。字字聯珠樣。應從合浦還。</text>
<text>幾尺菩提樹。千層我慢山。不知天子貴。自負道人閑。放浪形骸外。分明眉目間。他年向上去。肯墮一來還。</text>
<text>少日曾忘世。衰年始入山。重重靑嶂合。片片白雲閑。靜裏識天際。夢中談世間。柏亭方一顧。肯使乞身還。</text>
<text>風送窓前月。天低枕上山。興來方自托。邪絶不須閑。渺渺三淸表。紛紛五濁間。乾坡在何處。我笏亦將還。</text>
<text>初日出寧海。淸江抱翰山。幾年思獨往。無路得長閑。寂寞干戈後。荒凉水石間。乾坡最深處。矯首羨君還。</text>
<text>記得薪如桂。曾求木假山。燕京氷雪冷。馬邑歲年閑。抖擻班行裡。歸來圖畫間。平生丘壑趣。又送妥夫還。</text>
<text>妻子圍爐火。跏趺几蜀山。一乘元自急。萬念不如閑。臨濟兒孫外。長江伯仲間。坐看沙界闊。却向俗中還。</text>
<text>茅屋賦詩處。當門數朶山。雲煙終萬變。心迹自雙閑。高臥羲皇上。淸談魏晉間。樵童橫短笛。又向夕陽還。</text>
<text>八代文章弊。昌黎仰泰山。去陳仍體古。養浩覺神閑。且莫忘三上。須敎塞兩間。錭龍方逞巧。醇朴幾時還。</text>
<text>每觀聯句序。石鼎出何山。侯喜鳴聲苦。彌明意氣閑。遁翁相上下。牧老且中間。祗恨却荒怪。出門終不還。</text>
<text>火八明夷地。天藏大畜山。知幾須愼密。講學尙寬閑。保燮身心內。經綸宇宙間。一生應利涉。有往必須還。</text>
<text>我初游璧水。子亦謁金山。學豈三冬足。居難一日閑。送蹄燐果下。聒耳鄙桑間。功匠旁觀處。回慙衣錦還。</text>
<text>自信心如水。誰求力拔山。小才要聞道。大德戒踰閑。鶴語留華表。蟲生蝕白間。古今眞俯仰。空外鳥飛還。</text>
<text>劍舞驚雷電。琴工化海山。鬼神應自泣。日月豈容閑。入妙語無極。搜奇行反間。詩人苦心處。直見古風還。</text>
<text>園開大畝洞。門對德巖山。宗伯班初顯。經生迹尙閑。素絲垂鬢上。黃色起眉間。更羨乾坡路。却從麋鹿還。</text>
<text>高風蹈東海。絶響入西山。不是求名急。仍非愛己閑。遭逢由夢裏。拔擢或行間。出處信天賦。他年應丹還。</text>
<text>鉅量能杯海。脩功可礪山。雖然爲世重。未必似吾閑。大極毫釐內。流光瞬息間。從容樂循理。不用餌舟還。</text>
<text>沈潛心大極。篤實象兼山。效驗終明白。功夫要熟閑。氣充天地內。身老簡篇間。古道竟難及。唐虞何日還。</text>
<text>把筆明窓妄自尊。幸今朋友少過門。盡言亂國徵齊史。不入危邦驗魯論。馳驛遼西沙月白。觀魚臺下海天昏。白頭始悔勞成病。日日煎茶灌菜園。</text>
<text>反觀行止自知非。越次恩榮世所稀。劍佩朝回花底散。絲綸夜草月中歸。陰陰夏木黃鸝語。渺渺煙波白鳥飛。恨不當時乞身早。風塵四面欲斜暉。</text>
<text>舅氏恩情重。吾今老病深。蒼松連密洞。錦葉落疏林。月照歸田夢。天知報國心。無從庇宗族。更把葛藟吟。</text>
<text>連空盡鷁似鷹揚。蔽日旌旗海氣凉。已遣風霜當肅殺。更敎波浪助騰驤。五更自動星河影。萬里同浮日月光。島嶼抽靑煙霧卷。斬鯨餘響振扶桑。</text>
<text>令嚴軍士氣揚揚。齊發都門曉日涼。闢國幾年思虎躍。凌空萬斛駕龍驤。旌旗高拂迷天色。劍戟相磨閃電光。從此海濱千萬里。春風處處盡農桑。</text>
<text>携兒扶策過西隣。坐愛明窓絶點塵。新酒可人陶一醉。夜闌微覺尙熏身。</text>
<text>最喜先生許卜隣。柳林深處靜無塵。幅巾來往風流甚。禽鳥相隨病裏身。</text>
<text>不把雲煙作四隣。老年無地避風塵。東籬種菊淵明爾。誰道韓山是後身。</text>
<text>身到純陰處。心探太極根。靜專元氣翕。燮理大和存。地拱詩書圃。天開道義門。從容有餘樂。煙柳暗前村。</text>
<text>鳥巢喬木頂。蟻穴老梨根。知止心應正。閑邪禮所存。遙山遶黎杖。落葉滿蓬門。豈必獨游處。晚來江上村。</text>
<text>耕田鑿山翠。架屋斲雲根。谷鳥日親近。隣僧時問存。花階頻得食。月壑或敲門。白髮未歸去。夢中空遶村。</text>
<text>老屋年來蓋。虛門夜不扃。病身秋草緣。歸夢暮山靑。得靜參心易。臨危檢脈經。流光又陽月。默默仰皇靈。</text>
<text>我王方繼志。太祖有遺書。巡駐三京後。貽謀億載餘。司天運神算。馳馹相方輿。白首前朝老。沈吟臥草廬。</text>
<text>謾負三冬學。難通六錄書。精神應鬱積。形勢自迂餘。日月浮天蓋。山河繞地輿。其基作明辟。有意直周廬。</text>
<text>少年志吾道。何暇讀他書。自恨難窮底。人將不食餘。名山思蠟屐。細雨想藍輿。三嘆出師表。塵埃諸葛廬。</text>
<text>同甲多衰鬢。陽川獨壯顏。相逢宜痛飮。久病少淸歡。三逕苔痕古。千山雪色寒。主人深意在。欲去更盤桓。</text>
<text>司天承命共胥原。老牧吟詩獨閉門。山勢北來尋正脈。水聲西去問眞源。氷崖滑側難登降。銀漢昭回可討論。回首前朝曾銳意。自憐消渴老文園。</text>
<text>料色今朝至。公緘一札來。歡情洽家室。饑色免輿臺。養得渥洼種。培成梁棟材。他年爲國用。赫赫照三台。</text>
<text>踏驗新田歲欲除。輸租計已到舟車。人生知足可無辱。儕輩欲親還自疏。草草杯盤將准備。朝朝饘粥自贏餘。不須林下躬耕去。大隱由來史所書。</text>
<text>饑歲知艱食。殘生欲退居。峯巒夾江岸。畦壟擁田廬。灘石寒聲遠。松坡翠影疏。此生須自斷。曷日定歸歟。</text>
<text>功名赬我面。喪亂白吾頭。如醉又如夢。欲歸還欲留。淡煙埋野寺。明月上江樓。托興入佳境。長風吹小舟。</text>
<text>筵會都監面柏臺。毬庭南畔雪成堆。兼官判事皆先至。奉命承宣獨後來。禮數高低明可式。倡優雜踏巧呈才。可憐都事親刀筆。一箇靑衫廁紫緋。</text>
<text>眞觀古寺煥重新。松樹蒼蒼擁法茵。已喜小童初入學。更聯長句動如神。簾櫳日轉頻揮筆。院落天晴或脫巾。莫把寸陰輕自擲。古來勤苦可成人。</text>
<text>我生飄蕩斷蓬飛。遼海燕山幾落暉。投紱晚知甘退縮。讀書深恨闕精微。雲林迢遞連樵徑。煙水蒼茫接釣磯。臥病只今空悵望。雁聲嘹唳向南歸。</text>
<text>縱有長繩百尺飛。碧空無路絆西暉。由來道緖難歸正。誰向天原更發微。馬邑松聲滿禪院。驪江山月照漁磯。吾生自是無剛斷。欲去何人止汝歸。</text>
<text>病臥窮年欲奮飛。夜闌危坐待朝暉。自憐耿耿心腸苦。誰識綿綿氣息微。病裏抽毫題藥物。夢中垂釣坐苔磯。江山雪月風花子。應掃溪堂望我歸。</text>
<text>鷄鳴東方白。顚倒朝旣盈。群賢政得志。君后方守成。謨猷可且否。德澤霑生民。誰知臥病者。祝堯有深情。食刻不敢忘。稽首承天明。江山擁雪色。樹木號風聲。</text>
<text>夢斷燈前數去程。故鄕千里海邊城。松團崇井雲中影。潮打長巖月下聲。三笑風流已陳迹。四明寂寞但狂名。鹿門上家知何日。靜坐悠悠感慨生。</text>
<text>日斜窓影又移東。兀坐高齋寂寞中。南里擣衣砧杵急。西隣展席酒杯濃。鬢邊歲月天將老。心上江山路欲窮。遺稿後來誰復索。操觚染翰盡英雄。</text>
<text>束髮出游今白頭。只知唯唯雜悠悠。吟中短句仍長句。夢裏新愁替奮愁。數莖白髮生明鏡。萬疊靑山入小樓。他日譏評都不管。更無大筆繼春秋。</text>
<text>年年閱樂日將頹。今歲毬庭習禮回。嘗酒一筵山海具。獻琛八牧畫圖開。閣門大喝千官拜。兵衛長驅萬騎來。扈駕當時幾人在。白頭門巷但蒼苔。</text>
<text>重陰天欲雪。子月歲方寒。習禮那辭酒。隨行恐倒冠。綠衫郞協律。烏府吏齊班。婦女猶知慕。氷崖自往觀。</text>
<text>小子隨班久。先王坐殿頻。樂音呈兩部。和氣奉千春。紺宇移天仗。輪臺絶點塵。入門心自淨。月色滿庭新。</text>
<text>兩會儀何縟。先王意甚眞。世尊堂再拜。神衆殿三巡。燭影難分色。爐香欲染身。至今如一夢。兀坐淚霑巾。</text>
<text>登高望遠古所樂。況是平生志丘壑。春花秋水鳥啼林。錦繡爛熳琉璃碧。馬陟崔嵬。輿鳴幽寂。有風披襟。有雨岸幘。神怡氣悅動血脈。上下同流無間斷。或是仲冬宜深藏。香火明窓懸絶壁。俯視崢嶸萬玉峯。銀色界中天漠漠。不聞登降頗崎嶇。流汗洽背面發赤。他年定鼎紀元庸。勒向豐碑知幾尺。</text>
<text>八關行禮立子月。先王周年停閱樂。省院臺閤誥苑官。暫輟鳧趨臥伸脚。醉醲飽鮮競繁華。孤吟冷嘯還寂寞。年年百司豈知此。但自毬庭習禮始。司天奏言月有蝕。進而無退稽諸史。松山峨峨開闢來。蘿圖綿綿千萬祀。八關大禮與無窮。保有東方事天子。天子聖明方一視。</text>
<text>子翔稍安靜。從來厚我者。濟濟靑衿中。與之相上下。初登甲午科。文廟菜方舍。携手更踟躕。僥倖顏甚赭。却出不遜言。至今坐中夜。中原無人乎。首擢君豈可。文章出道德。性情均夷夏。子翔當更思。夫何屋宋社。天命苟悠悠。何須起草野。</text>
<text>中原何茫茫。聖人所經營。詳內乃略外。治道自有程。四海大無畔。黔首蒼蒼生。仁心本徧覆。有物皆包幷。遠近體固異。勢似分重輕。浩浩天在上。四時鱗次行。災祥在人事。影響由形聲。仁愛肯少輟。日月恒代明。奉天在聖主。歌頌登至平。</text>
<text>塵世悠悠寄此生。一琴一鶴儘營營。閉門高枕心逾淨。掃地焚香夢亦淸。他日史官煩上送。少年詩稿錄西征。雪花如席簷前落。穩坐高吟謝聖明。</text>
<text>歲晚江山白髮生。功名不復費經營。王風玉燭無涯遠。詩格氷壺徹底淸。金石頌功傳北伐。斧斨紀德詠東征。閑中文學非無用。删定專憑孔氏明。</text>
<text>流光衮衮半吾生。鼓角頻聞細柳營。射策早知三級峻。賜田方見十分淸。獲麟魯史無西狩。駕鶴蓬山欲上征。句句吟來心緖亂。朔風吹雪小窓明。</text>
<text>鳳至圖出文明祥。氣運聖化俱洋洋。水流入海去不返。世道何日回虞唐。白頭書生九回腸。人心無古亦無今。方寸赫然天地臨。一萌私欲蔓難圖。蕪翳百年荊棘深。醴泉朱草久矣藏。豈望翽翽鳴朝陽。嗚呼復禮在一日。天下歸仁能事畢。</text>
<text>相地初憑六錄篇。獻圖今日敞書筵。山河勝地無多子。殿宇遺基尙宛然。國欲中興生聖主。天敎後進似前賢。石田茅屋雲深處。匹馬時時入市壥。</text>
<text>世道紛紛自古今。靑丘一境海山深。經邦典則藏天府。華國文章聳翰林。寂寞半生工縮手。流離幾處暗傷心。須知氷雪溫溫煦。曾是炎蒸欲爍金。</text>
<text>先王射準登高墉。再見鵠嶺浮靑松。憐臣抱病戒盈滿。大匡特賜韓山封。安心朝夕仰湯藥。鏡裏往往悲衰容。上恩游至浹肌骨。進領史事加三重。沈思報答百無計。請效華祝銘心胸。明明日月九霄迥。蓬萊雲氣隨飛龍。爪牙布列麾白予。文章損益鳴黃鍾。梧桐捋棲覽德鳳。霜風直掃辛螫蜂。老臣閉戶誦功德。何幸堯舜躬親逢。</text>
<text>春秋魯史繼東遷。吳越黃池已絶篇。商嶺鳳來延四百。秦宮狗盜蓋三千。壁間塵暗詩書日。綿蕝煙埋禮樂天。舜殿五絃終寂寞。村歌野笛政紛然。</text>
<text>勤苦當年久倚閭。欲終夏制墓傍廬。綸言天陛難移判。血懇都堂謾上書。秋月春風顏色悴。暮鹽朝韰齒牙疏。只緣積善流餘慶。仲子今年有美除。</text>
<text>東海無涯洩尾閭。病餘多欲嘆窮廬。情懷磊落頻呼酒。目視昏花懶讀書。樓下白雲山隱映。庭中蒼蘚樹扶疏。南游到處堪棲托。未賦歸歟歲又除。</text>
<text>相對忘言到落暉。每憐稚子候柴扉。山中路暗仍多露。借得高人不借歸。</text>
<text>茅簷獨坐負朝暉。忽憶江村水半扉。得儁漁師頻大叫。夕陽披却綠蓑歸。</text>
<text>江山渺渺又斜暉。白髮年來獨掩扉。豈意軟紅塵撲面。却騎瘦馬赴朝歸。</text>
<text>露濕山中扉。風吹江上舲。飄然來又往。偶爾醉還醒。月出波濤白。雲牧松桂靑。安排失眞趣。招喚莫丁寧。</text>
<text>逢僧多問字。送客或揚舲。耳憒恒多笑。心淸故獨醒。長江一條碧。疊巘幾層靑。野興難收拾。何時直往寧。</text>
<text>著屐游山寺。垂絲坐野舲。吟如東野瘦。狂似次公醒。樹色雲中綠。天容水底靑。何人煩意匠。畫我在川寧。</text>
<text>黃狗年來守蓽門。寥寥白晝到黃昏。不曾搖尾隨賓客。祗欲傳書報弟昆。一旦禍機非自蹈。多生宿債與誰論。闔家嘆惜仁心在。把筆無端爲洗冤。</text>
<text>禁軍從古盛。巡馬乃今多。鐵槊自磨戛。毛衣無等差。廣庭包欲盡。大禮備無頗。矯首浮階上。吾衰可柰何。</text>
<text>田廬馬邑小幽。鼓角聲傳近戍樓。機上燈明宜夜作。床頭酒熟好秋收。南村叟共垂絲釣。北寺僧邀秉燭游。更向川寧開別墅。江山到處可歸休。</text>
<text>百年鼎鼎夢魂間。樽酒相逢且自寬。地僻病深來往少。家貧官大去留難。山中僧話依然在。江上鷗盟久矣寒。賴賜土田歸正好。薜蘿明月白雲端。</text>
<text>三逕荒涼屋數間。病軀帶眼日來寬。半生不免尋常債。獨立曾無大小難。豈有文章如玉潔。祗知冠佩忌金寒。中和洋溢元無欠。只把明誠驗兩端。</text>
<text>淸香亭記僅成篇。病後文章豈可傳。愧我苦心明後學。羨君淸德繼前賢。風翻翠蓋傾珠露。日照紅粧曳素煙。漫說濂溪曾獨愛。咸昌別有洞中天。</text>
<text>八關氷雪太平時。酒力扶人拜紫墀。入仗齊班風細細。傳宣下傘雨絲絲。周正紀曆天開統。漢蕝修儀帝創基。更有燃燈名妓會。病臣他日幸追隨。</text>
<text>木氷連日倍傷時。獨坐南窓想玉墀。夢裏一心猶是境。病中雙鬢已成絲。抽毫欲草陳情表。格物將營積德基。履薄至今兢戰處。春風和氣自相隨。</text>
<text>亹亹玄機轉。茫茫白業迷。心狂授水火。迹蕩等雲泥。輔國責愚子。持家燐老妻。誰知高隱者。終不似夷齊。</text>
<text>朝市塵猶暗。山林路欲迷。星霜甘伏櫪。雷電惜蟠泥。勢去門無客。心安室有妻。焚香效三祝。聖壽與天齊。</text>
<text>正心初潔淨。遇事却昏迷。影見知懸鏡。形存似印泥。守株應待𪚥。徙室或忘妻。此病皆消盡。衡平物自齊。</text>
<text>煙火萬里蒼蒼生。中國四夷日月明。朝饔夕飧不可廢。奉養口腹調元精。眞才實學非畫餠。食禮之起由大羹。帝服后餙充閭閻。致欲剖斗仍折衡。淸談流弊倍於奮。毀冠裂冕災害萌。流傳千載日益甚。鍾鼓金碧何崢嶸。十年用度一日竭。他生得福誰能評。但愛靑山白雲處。靜坐不知趨利名。人間利名烈如火。爍盡萬古諸豪英。</text>
<text>海岸莓苔路。山村罨畫家。苦寒危坐處。日影半窓斜。</text>
<text>酒不可一日無。詩不可一日輟。仁人義士心膽苦。欲寫未寫絶未絶。湘魂沈沈水無波。蜀魄磔磔山有月。手引深杯蒼海翻。口吟長句飛電決。盡將磊落付雲虛。不向須臾辨生滅。人間詩酒功第一。多少危時保明哲。酒有狂詩有魔。禮法不敢煩麾呵。身逃名網卽樂土。江山風月俱婆娑。</text>
<text>自昔舟心在。如今白髮餘。周公制禮樂。孟子述詩書。已矣丁衰世。歸歟臥弊廬。錫田非望及。頌德恨才疏。</text>
<text>處世眞多故。安身更少謀。早知貧是病。漸信樂忘憂。詩酒誰爲地。雲山自入樓。悠悠送日月。蒼雪已蒙頭。</text>
<text>東海西涯一點山。太平煙火畫圖間。欲敎長句全篇好。未辦浮生半日閑。夢裏銀河連赤岸。病中華髮照蒼顏。恭桑敬梓眞無賴。空望遙天鳥自還。</text>
<text>天地無所逃。視己如肺肝。豈容一毫地。可以藏老姦。我家有寶劍。光如秋水寒。百邪不敢近。虎豹嚴重關。小心事上帝。去殺天下安。</text>
<text>西風久避庾公塵。臥聽中原事事新。魏闕彩雲方靄靄。大倉紅粟更陳陳。圖難國步應從易。背僞人情已向眞。多病白頭東海客。小窓深處欲藏春。</text>
<text>夜半肌膚酸。心腎交不得。起坐肩背痛。臥又多友側。呼燈照寒更。小娃睡方極。束帶踏我身。閉目心尙黑。極知渠不樂。但欲紓痛劇。城中十萬家。鼻息方織織。辛苦獨在我。無從快胸臆。何當掃群邪。赫赫順帝則</text>
<text>欲將淸白播芳塵。眼見先朝制度新。壯歲如游伯禽魯。晚年方在仲尼陳。樽前日月不知老。壁上江山空逼眞。斷送此生須底物。小詩驅使鳳城春。</text>
<text>雨暗藏堂峽。霞明倚戟山。斷崖臨浩渺。微逕上巑岏。谷隱幽棲占。郊行健步閑。晚來呼月出。岸幘白雲端。</text>
<text>大癡頻觸物。小黠乍知機。摠是天然處。還如聖者時。短簷逃急雨。虛閣冒斜暉。愧我迷眞性。栖栖已老衰。</text>
<text>老衰無脚力。扶杖起行徐。日日登山冢。時時檢架書。病成應有自。痛急更無餘。三折知誰在。呻吟臥弊廬。</text>
<text>人生具形體。天地陰陽精。三才一理耳。復初在明誠。胡爲不知養。元氣失於平。操存旣茫昧。疾病隨以生。端如百萬師。日夜圍孤城。城中守者墨。卷去俄淸明。所懼內自亂。自亂誰能兵。</text>
<text>天地何寥闊。幽人內自悲。時危誰可仗。事久或難欺。亂世烏瞻屋。浮生鵲寄枝。一吟雙淚落。語澁不成詩。</text>
<text>猊公禪者傑。蹭蹬白頭餘。六錄天王訓。三蘇聖祖書。眞機非淺易。秘術却迂疏。擧世知音少。深慙顧草廬。</text>
<text>我病終夜呻。室人眠不得。燈下起臥頻。煩懣塡胸臆。遂感邪沴氣。呼吸壅鼻息。日午始體舒。風淸掃陰黑。我病妻又病。蹇運豈終極。勿藥荷造化。題詩慰心曲。安知此艱辛。所以趨壽域。湛然守至靜。上帝臨有赫。</text>
<text>疇音又痛劇。渾身酸入骨。月色滿南窓。獨坐恒兀兀。觀空入沈寂。得句忘格律。灑落一靈臺。至今迷怳惚。流光安可追。白頭猶鶻突。努力立誠意。惺惺庶無忽。</text>
<text>國老相過國老家。喈喈菶菶詠卷阿。後生不耐秋蓬感。獨掩柴扉望玉珂。</text>
<text>人瑞由來表太平。四靈從古但虛名。須知閑雅風流處。國脈均和病不生。</text>
<text>中原全盛百年來。慶老華筵處處開。誰識東方君子國。巍然五福照三台。</text>
<text>眞觀講主馬如龍。太后頒香佛者宮。雪路崢嶸山聳白。海天迢遞日浮紅。從來俗諦皆眞諦。最是僧風有士風。蔓草荒丘人不到。獨憐拜掃向關東。</text>
<text>多病身浮脆。忘言意靜專。中年親藥物。末路夢林泉。敢駐揮戈日。從觀坐井天。明窓可深坐。情興自超然。</text>
<text>林泉自迢遞。軒冕我龍鍾。獨鶴秋空外。群鴉夕照中。欲歸心未決。多病歲將窮。聞道驪江曲。山花浸水紅。</text>
<text>永夜身難穩。衰年骨更酸。燈華照寂寞。藥味雜甘寒。壯志曾看劍。殘生欲掛冠。悠然得眞趣。兀坐對龍巒。</text>
<text>鬢毛衰白病難醫。志氣殊非少壯時。耿耿一燈終夜坐。悠悠千里故鄕思。落花風裡尋禪榻。明月江頭卷釣絲。烽火十年歸不得。興來呼筆獨題詩。</text>
<text>今年臘半近三朝。水不成氷雪旋消。氣化由來有南北。天津月白杜鵑橋。</text>
<text>天生人物擬匡時。畢竟興亡自有期。不待三蘇基已遠。明明六祖有謀貽。</text>
<text>被冷霜如雪。燈殘夜似年。雲煙千萬疊。古律兩三篇。興引山行屐。神交紙裹錢。猶如馬戀主。矯首海西天。</text>
<text>丹陽音耗近來稀。忽得乾魚意不微。何日乞身東海去。月中垂釣坐苔磯。</text>
<text>流沙亭上酒杯深。記得淸歌月滿琴。前輩風流誰復繼。邇來烽火照雲林。</text>
<text>伊良谷口夜深天。燈火團欒酒似泉。耆奮年來盡淍喪。幾回東望一茫然。</text>
<text>人爲動物體天行。坐臥多時百病生。看取水流終不腐。鳶飛魚躍道明明。</text>
<text>蹇步徒憑拄杖行。東山日日看雲生。畏寒縮坐無聊甚。却向窓間閱晦明。</text>
<text>念念無窮寄此珠。珠應有定念應殊。口中手裏無干涉。直向心頭覓坦途。</text>
<text>橫來豎去棄如遺。遇事生風似有知。打得野狐窠窟破。山河大地太平時。</text>
<text>悶悶心如漆。紛紛事似毛。生涯從跌宕。辭氣尙淸豪。自愛庭前草。誰偸海上桃。南窓冬日煖。君子正陶陶。</text>
<text>三子登科古所榮。竹溪安氏冠群英。祖宗奕世能專美。父子傳家更戒盈。頓覺人懽春滿座。便回天氣雪飄城。前身日用吾何恨。容散朝來體又平。</text>
<text>雪消薝溜雨來聲。臥聽無端動客情。江上有田歸不得。池塘春草夢中生。</text>
<text>夜聽巖前析竹聲。至今頻起奮游情。如今病骨多酸痛。點滴空階百感生。</text>
<text>吟詩自作短長聲。一片淸閑物外情。窓日欲西雞唱午。不知身世是浮生。</text>
<text>天地無窮處。身心不動時。豈容邪氣作。只有道情知。對越忘驕謟。操存恨老衰。謳吟自言志。檃括却成詩。</text>
<text>四海一家日。三韓東戶扃。那知嘆衰白。更不用曾靑。望道猶千里。爲文豈六經。丹崖忍重滓。移勒有山靈。</text>
<text>牧隱詩盈卷。吟來字字疏。有時淸到骨。秋露洒晴虛。</text>
<text>歲抄庚申徹夜喧。管絃燈火醉昏昏。圍爐兒子樗蒱戲。白髮衰翁妄自尊。</text>
<text>甲寅遏密寂無喧。淚灑喬山眼欲昏。曾記南窓深夜坐。一燈相對衆中尊。</text>
<text>妙覺庭空鳥雀喧。山頹銀字壁間昏。時聞鍾磬鳴朝暮。肯使塵埃到世尊。</text>
<text>天生衆味益吾人。浹骨淪肌養粹眞。製造巧來尤有力。吟哦飽後動如神。春風下種形初茁。秋露收根體自津。工部一聯時三復。回頭錦里不全貧。</text>
<text>楮生玉潔麴生醇。摠是西原門下人。霑灑時時筆端雨。沈酣日日甕中春。相逢靑眼怳如奮。頗喜白頭能免新。誰道近來多世變。漸敎風俗更趨眞。</text>
<text>結搆隨形勢。盤桓養性靈。閭閻接煙棟。塔廟語風鈴。井水階前碧。雲山几上靑。千秋彥明父。落落一文星。</text>
<text>別墅山深處。相尋踏月明。醉眠天已白。雞黍甕頭淸。</text>
<text>山曲樹林暗。野橋溪水明。不嫌衣盡濕。露氣十分淸。</text>
<text>輕衫凌積翠。短棹擊空明。人境自難辨。靈臺方寸淸。</text>
<text>作室成纔落。分符去未回。雨風雖可庇。氷雪却成堆。洒掃俄淸眼。新奇旋奪胎。始知方寸地。物欲要先摧。</text>
<text>外面團圓雪色凝。流膏內結曉重蒸。不須更酌如澠酒。我飮生來僅數升。</text>
<text>君子守爲大。身非守不全。一毫或未盡。邈然違彼天。循循蹈規矩。戰戰如氷淵。當朝秉鈞衡。一傾災禍延。智者善其後。國步終不愆。君子少自汙。史筆仍牽聯。勉哉守爲大。樂以終天年。</text>
<text>君子事爲大。非親何以生。本天品類遂。本祖彝倫明。無源水易涸。無根樹何榮。所以慄厥懷。事親當盡情。舜帝化瞽瞍。懇惻交精誠。誰知父子間。至性如天行。一毫莫敢怠。事親天下平。</text>
<text>屛障房東妙覺西。一區風月足幽棲。重來自幸身猶健。再宿誰憐夢欲迷。樓下雪消喧櫪馬。燈前夜永叫隣雞。多生習氣難磨盡。吐出新詩似滑稽。</text>
<text>崔翁老彌健。自誇牙齒牢。一嚼破梗物。有如春氷消。年年懸桑弧。大兒啼甚嬌。飛步疾如鳥。挺身走危橋。平生不服藥。氣與神仙交。檜山當時傑。門下趨群豪。崔翁一屈膝。夜坐雞膠膠。嗔我睡未醒。梵唄時大號。徑起出門去。擧國誰見招。歸來飽喫飯。與我同逍遙。</text>
<text>三主春闈鬢二毛。強顏當日逐群豪。爲儒自揣文章陋。見道何曾地位高。城市紛紛鬧雲雨。田廬寂寂長蓬蒿。病餘滿酌門生酒。淚灑玄陵謝聖朝。</text>
<text>池上由來有鳳毛。森森玉筍一時豪。未躋峻級名皆重。共敞華筵勢最高。弄翰詞林眼如月。揚鑣宦路目應蒿。春風準擬重開宴。白髮年年病不朝。</text>
<text>華谷雲林遠。天台道路通。坡詩多藏敎。蕭寺半儒風。熟讀燈花落。高吟瓦雪融。斯文尋已遍。更訪白頭翁。</text>
<text>解酲呼正急。醉夢覺來空。開戶晴天碧。抽毫夕照紅。飯香堪咀嚼。羹熱旋消融。慙覺身彌健。全憑爛煮功。</text>
<text>留侯跪進履。翼漢招老人。絳侯畏牘背。安劉播芳塵。遭時有緩急。從容吐經綸。揚揚後來者。立登要路津。一朝遇錯節。鈍器徒逡巡。嗟哉有志士。敢請書諸紳。</text>
<text>病裡掩形唯弊衫。冬天頻見雨纖纖。詩無僧字語皆俗。貌有仙風心不凡。政好看山對尊酒。何須濟海掛雲帆。移居自是超塵世。樓下諸峯盡入簾。</text>
<text>山城五月栗花香。秋實離離乍著霜。應是老人親拾得。剩敎病客快新嘗。剝來的的肌猶白。燒罷團團色更黃。他日東遊如邂逅。爲君細嚼補衰腸。</text>
<text>大閱兵車盛。春秋兵甲初。里閭當自靜。天網本來疏。宗社安榮除。詩書潦倒餘。何當更耕鑿。長嘯臥田廬。</text>
<text>寧海臨東海。扶桑對碧岑。謾傳波浪惡。却向薜蘿深。屛障傳家業。氷霜動客心。何當携子去。望遠一高吟。</text>
<text>侍中方握髮。賓客政盈門。屢饋情何厚。相逢語甚溫。淸風吹鳳閣。落日照鴒原。回首曾游處。承宣幾箇存。</text>
<text>鈞爲五權重。和則王道行。叔世邪說興。剖斗仍折衡。聖道皎如日。萬象無遁情。浮雲蔽不久。天地皆光明。童子適市中。物價當自平。鈞通無折閱。是日王道成。鈞乎無自棄。中節由明誠。</text>
<text>夜深腰痛睡難安。瓦片熨來心稍寬。月上東窓雞又叫。爽然如脫死生關。</text>
<text>病裏醬瓜如蜜稀。老年堂姊小相依。凌晨赤脚擎來送。旅舍荒涼日照扉。</text>
<text>圓齋豪氣却淸癯。牧李衰容更闊迂。桂苑藥階曾邂逅。風燈月榻幾招呼。太山四面誰丘垤。美玉前頭我碔玞。臘雪光巖應路滑。春風同訪幻翁無。</text>
<text>謾對門生酒。難回榜長車。閑居殊寂寂。獨飮亦遽遽。道近非身外。風寒政歲餘。相從宜更數。我已買田廬。</text>
<text>鄭公甲第對南山。坐閱雲煙興未闌。更約花時携我去。馬蹄如鐵上巑岏。</text>
<text>翰林君鸞鷟。泮水我螟蛉。共抱忠心赤。終慙道骨靑。</text>
<text>蕭疏夜雨近新春。閭巷泥深曉濺人。萬事由來紛似髮。多年況復病纏身。斯文興喪聞夫子。當世安危倚大臣。暫托管城傾磊落。小窓明處整冠巾。</text>
<text>情欲當防初。天命常在中。制禮謹大婚。人倫所始終。載讀周南篇。緬想文王風。琴瑟友淑女。麟趾收成功。鳴雁氷未泮。季女方在宮。我國出秦贅。夷風被大東。男才女又潔。子孝臣皆忠。咸恒示卦象。家道尤所隆。君看陰陽和。物生自無窮。</text>
<text>今冬多雨似春暄。欲候路乾行柳村。忽見玉霙飄戶牖。已敎銀海漲川原。茶鳴石鼎淸詩律。梅發江郊掩蓽門。回望北庭風正急。寂寥區脫日將昏。</text>
<text>仲孫二雛在南里。祖母七日思不已。淸晨特遣蒼頭去。却道移居有宜忌。歲云暮矣靑春近。涓吉歸來不害事。祖母渴愛無奈何。眉目皎皎如對視。雞林宅主是母家。護惜由來盡恩義。雖然拘忌意則厚。且止且止復且止。祖母惘然又深感。願保我兒永如此。祖翁衰病聞益喜。筆之他日傳諸史。</text>
<text>雲薄斜暉已近西。淸香燕寢鎭帷犀。可憐郡縣多逃戶。氷雪深崖鳥擇棲。</text>
<text>屛障房前翠幕長。紛紛笑語鬪豪狂。九重除日供儺禮。侲子傳呼辟不祥。</text>
<text>中原豪傑定遼官。沙漠宣威萬里寒。趁取正朝來獻壽。我王方重漢衣冠。</text>
<text>意匠鴻濛外。神游縹渺間。多生應避地。一見欲歸山。絶澗泉聲急。深崖石勢頑。野人林表去。氣像自淸閑。</text>
<text>天運循環出彗星。金陵王氣暢皇靈。右文不用黃間弩。向化皆歸白下亭。已矣難回是流水。偶然相値似浮萍。前朝內翰摧頹甚。悵望西山涕泗零。</text>
<text>博古何曾拾得多。令人屈指數名家。最憐近體楷如鐵。更覺寒芒篆有戈。鷹峙馬震何突兀。鸞漂鳳泊儘橫斜。右軍不惜黃庭字。獨向山陰慱白鵝。</text>
<text>學分大小各因時。積德須知必有基。立敎明倫彌宇宙。嘉言善行析毫釐。韓山牧老方爲父。齊國文公是所師。告爾子孫宜務本。從容中道莫趨岐。</text>
<text>春種秋收自有時。老農精力在鎡基。文章再世眞僥幸。禮樂三韓政保釐。父老當年欣戴聖。朝廷今日重興師。耕田鑿井躋仁壽。會見南風麥兩歧。</text>
<text>世上何人日日閑。白頭門巷絶追攀。乾坤自有雨雲手。松柏終非桃李顏。吟裏碧空山偃蹇。夢中明月水潺湲。幽居有味自難數。時見一雙飛鳥還。</text>
<text>讀易當年要識時。摧頹那復壯根基。每於一日謝無事。且向百工嘉允釐。儒吏固應非是敵。巫醫終不恥相師。詠歸自有春風在。可笑楊朱泣路歧。</text>
<text>謫仙風彩照堪輿。醉賦沈香興有餘。獨步盛朝靑瑣闥。重營祕術紫河車。艶詞吐鳳紆新寵。豪氣騎鯨入大虛。莫道婦人幷酒耳。知仁觀過一欷歔。</text>
<text>富春花鳥政依依。身與浮雲却拂衣。天上客星臨法座。水邊卿月照漁磯。淸風萬古微陰盡。白雪千秋絶唱稀。汨沒利名今已老。悠悠宇宙與誰歸。</text>
<text>凄涼王粲宅。寂寞子雲亭。蟲網文書架。螢流風露庭。江山燈下數。歲月枕邊經。白髮思無盡。何時直往寧。</text>
<text>白髮蹉跎歲又除。老年學力轉空疏。澤民未副平生志。望道唯憑性理書。松岳五雲天氣合。桃符萬戶日光舒。路乾慙見沙堤淨。準擬東家借蹇驢。</text>
<text>記得年年有美除。汗流洽背嘆才疏。避賢直欲逃名網。畏事何曾拜諫書。早恨齒搖韓氏愈。前知身貴魏公舒。明春乞退田廬去。潘浪三峯倒跨驢。</text>
<text>人間憂樂巧乘除。遇變蒼黃見識疏。敢向周公師禮樂。但從孟子述詩書。谷中流水誰疏導。天除浮雲自卷舒。不是殘生傲塵世。白頭多病出無驢。</text>
<text>柳洞天光淨。茅簷日色舒。登樓山隱約。步屧樹扶疏。浮世身爲累。幽居興有餘。飛雲時出岫。矯首望田廬。</text>
<text>屛障群英進九重。五更鉦鼓振晴空。黃門侲子聲相應。十有二神追惡凶。</text>
<text>騰簡由來食不祥。諸凶急去後爲糧。明朝鳳獻三山壽。坐見仁風動四方。</text>
<text>風月樓前景。奔馳大小難。幾年分野物。多病倒儒冠。天地春初動。江山雪欲殘。太平無一事。蹺足待公還。</text>
<text>白日無由絆。黃河不復回。浮生一飛鳥。自去更誰催。</text>
<text>絃斷猶能續。波頹亦可回。無由駐光景。衮衮苦相催。</text>
<text>窮陰方欲盛。淑景又將回。燈影共牢落。鼕鼕更鼓催。</text>
<text>昨入金門似夢間。曉窓情興寄毫端。謙恭不受群臣拜。惻怛能敎百姓懽。五色日華臨殿閤。九重春色集衣冠。中官傳旨傾宮醞。半醉歸來天地寬。</text>
<text>道情私欲髮容間。每爲兒曺叩兩端。吾道關天有興廢。人生到處雜悲歡。蕭疏鬢髮頻看鏡。縹渺江山欲掛冠。誰識詩書有餘力。慙敎情興老來寬。</text>
<text>萬疊靑山屋數間。循環歲月杳無端。中年幸値升平運。末路難尋故舊歡。廊廟招賢方握髮。鄕隣救鬪肯纓冠。誰敎出處關心曲。病裏新詩強自寬。</text>
<text>頓頓飽喫飯。時時閑望雲。衰遲占絶境。寂寞對斜曛。腹裏容諸子。毫端掃萬軍。無心啖松柏。畦壟眼中分。</text>
<text>病軀誰比數。新歲少經過。拖杖參隣近。哦詩當嘯歌。山陵沈暮靄。田舍灧晴波。欲去遲回甚。其如自斷何。</text>
<text>朝冠久已阻。野衲或相過。泛覽無生戒。高吟大古歌。白雲生雉巘。明月照驪波。何日扁舟去。自知無奈何。</text>
<text>囊底錢頻盡。墻頭酒或過。境幽無市語。日落聽樵歌。新事似芳草。舊交如逝波。卷懷方自適。塵世奈吾何。</text>
<text>東海大無岸。乾魚細似針。寄來千里遠。開了一封深。佐飯能生味。題詩不礙吟。病餘謀口腹。風月滿詞林。</text>
<text>傍門投剌不逢人。陌上東風滿眼塵。誰似北崖尊有酒。錦屛圍坐又重茵。</text>
<text>身無所繫是高人。自古山林雜市塵。屈指風光共流轉。群花如錦草如茵。</text>
<text>平生自負不羈人。處事何曾似析塵。醉裏忽然分馬去。歸來斜日照文茵。</text>
<text>潑眼南窓日色紅。參軍喫飯匙生風。老翁無事政耽睡。稚子讀書宜著功。貴賤自分貽哲後。賢愚元在養蒙中。汝曺當把分陰惜。莫負起家文孝公。</text>
<text>璿璣玉衡儀制新。堯舜中星應失眞。朞三百六已改歲。氣二十四未回春。乾坤日月無餘地。岳瀆山河絶點塵。擊壤老人添得齒。樂夫天命保吾身。</text>
<text>擬向湯盤記日新。直探無極強名眞。誰知氷雪崢嶸地。自是煙花爛熳春。恨不藏名蝸角地。何曾屈膝馬蹄塵。他年史筆譏應甚。白髮蕭蕭始乞身。</text>
<text>人間物色近來新。觸目紛紛贗與眞。一味忘機衰老日。四方無事太平春。欲趨聖域應千里。爲問仙風更幾塵。進退自知同草木。龍蛇蟄處學存身。</text>
<text>一身多病尙貪榮。稽首乾坤謝此生。江上有田臨洶湧。山中無路躡崢嶸。鷹瞵鶚視霜天迥。虎困龍疲海宇淸。又見東風吹浩蕩。老年詞氣更縱橫。</text>
<text>曾向天朝謝世榮。海山深處寄餘生。少年躍鳳曾師愈。中歲錭龍肯友嶸。世事煙空更雲散。詞華月白又風淸。強辭正義相凌奪。有舌張儀竟主橫。</text>
<text>欣欣草木幾回榮。敗葉焦芽不再生。刻骨詩書殊跌宕。壓頭歲月謾崢嶸。誰知有蘖能爭苦。自擅無氷却獨淸。三疊一篇成韻語。炊煙矗矗映山橫。</text>
<text>安州千里遠。信字一封深。野鹿分嘉惠。霜鴻落好音。悠悠隔山水。衮衮送光陰。自有長城在。新詩病裏吟。</text>
<text>淸旭登疏櫺。虛室淨生光。宿火灰底溫。爐煙滿壁香。沈痾未去體。藥物猶在床。似聞邊報來。甲兵煩廟堂。寸心諒有定。生涯轉堪傷。悠悠樂天命。君子當自強。</text>
<text>百鳥喧春陽。群花敷露華。聲色自無私。天下方一家。高人有所樂。游豫至日斜。耳以聞好音。目以悅奇葩。內以守衆正。外以攘群邪。禮樂信充塞。君子當婆娑。</text>
<text>氷雪前頭錦作堆。暗香濃艶巧相陪。幾人能得一時看。三達尊翁獨竝栽。</text>
<text>臈盡溪山氷雪堆。芳心絶俗自無陪。肯嫌躑躅爭春色。已被高人縱意栽。</text>
<text>耆英會上綺羅堆。後進無由得暫陪。共羡黃花耐搖落。自憐靑蕊晚移栽。</text>
<text>新詩梗澁費吟哦。寫向華牋字又斜。不待他年漫醬瓿。只今諸子盡名家。</text>
<text>歸來篇。欲歸未歸今幾年。功成名遂身不退。自古未見能圖全。汾陽突兀掩千古。直與白日懸中天。當時靜坐待盧杞。至今可想心中煎。范蠡五湖掛明月。陶潛三逕迷寒煙。何曾一毫累靈臺。應爲世人消禍胎。歸來兮歸來。長江鏡淨自澄澈。高山壁立仍崔嵔。珍禽叫呼樹陰合。錦鱗游泳天光開。野僧携手入寺去。溪友踵跡披蓑回。飮酒何嘗患無偶。有客何嘗期不來。逍遙卒歲復何望。文墨自足登雲臺。君看汗馬諸子孫。盛滿自古難栽培。人生乘化有脩短。白頭何不歸去來。歸來歸來莫留滯。驪江春水葡萄醅。</text>
<text>梅花照眼十分淸。欲把新詩上曲城。改罷又爲心謾苦。訛來更正字難平。濯除煩熱氷姿秀。醞釀幽閑雪意成。敢道廣平腸是鐵。餘香滿袖夢中驚。</text>
<text>造化自多術。將偸造化權。物生各異品。何關人與天。</text>
<text>五更殘夢一燈前。臥聽蕭蕭雪滿天。望道尙迷歸宿地。有田空詠去來篇。松棲獨鶴應無語。巖竇孤僧自坐禪。唯有紅綃低唱處。不知樵逕入危巓。</text>
<text>春風吹雪打柴扉。獨坐高聲詠式微。自信格卑無好句。誰知路滑足危機。簷間片片梅花落。門外茫茫柳絮飛。摠是陳言宜務去。却嫌他語每相違。</text>
<text>雪裏數家臨水村。炊煙漠漠又黃昏。歸休欲繼古人跡。敕賜更蒙明主恩。巧入簾櫳如細作。闊包天地似強呑。春風應漲驪江水。穩坐扁舟直到門。</text>
<text>省宰押班閶闔深。左文右武簇如林。時當人日頒王命。食是民天簡帝心。最喜六花如舞蹈。誰知萬石足浮沈。行年五十仍餘二。屈指君恩淚滿襟。</text>
<text>近歲冬猶暖。新春雪又來。玉樓從座聳。縞帶逐車回。高閣難遙望。虛簷好獨陪。可憐驢背興。穩坐倒深杯。</text>
<text>幽人閉戶坐。密雪滿空來。淨掃冬溫去。應催春暖回。落梅知俗好。折竹有誰陪。謾擬因風絮。還如就海杯。</text>
<text>陋巷春將至。新年客早來。素娥游汗漫。白鶴弄低回。入夜偏宜聽。賞晴誰與陪。平生苦吟處。肯復數銀杯。</text>
<text>牧翁居索寞。圓相禮頻煩。王子雷驚座。袁生雪擁門。江山鳥飛絶。閭巷馬來喧。屈指花如海。華堂更置尊。</text>
<text>雪窓淸到骨。心地滌餘煩。況有公携酒。寧容我閉門。繁華從糞掃。寂寞避塵喧。更約邀明月。相看影入尊。</text>
<text>歲日紛授剌。餘生敢憚煩。同年久還笏。踏雪特敲門。公似龍蛇蟄。吾如鳥雀喧。渺然乘化處。相對倒芳尊。</text>
<text>笑語寧嫌冷。襟懷已去煩。殘年頻徙室。獨夜不關門。但見燈蛾擈。難聞櫪馬喧。圓齋惜吾老。冒雪更携尊。</text>
<text>吟詩知氣短。遇事便心煩。亂世頻看鏡。殘生獨掩門。柳絲應欲動。澗水慙成喧。回首朝正日。香凝白獸尊。</text>
<text>紀綱國血脈。俸祿民膏脂。東方立法有所受。正七七七頒恩私。泰山可搖判不移。群臣仰給無愆期。倉官按藉考次第。八列庭下堆如抵。大家豪奴競攘臂。負出倉門星火馳。車攻牛健共叫噪。助以鉦鼓聲相隨。家家酒食又相勞。一時氣象眞恬煕。班心五品帶待制。歲在乙未維其時。迄今封君又臥病。報國自知無寸絲。若敎粒粒可枚數。巧曆亦憚窮尋推。只有一心赤如血。吐辭擧足扶君危。君危何在在賞罰。大柄一失終倒持。臣身肥腯是君祿。可忍退食徒委蛇。一粒重似一事重。敢請鼓腹時沈思。沈思自有汗洽背。妻子飽煖方游嬉。</text>
<text>捏合纔成五首詩。曉窓危坐謾沈思。玉盤的的明珠走。洒落圓齋是我師。</text>
<text>自恨當年不學詩。風花月露肯尋思。雪翁獨繼猊山泒。最喜圓齋家有師。</text>
<text>老年言志自成詩。信手何曾更三思。莫笑元輕幷白俗。苦嫌艱澁似宗師。</text>
<text>古人稱畏老。今我喜之深。道路如連袂。朝廷共盍簪。迭來方繼踵。相對政論心。有幾能頭白。吾今試一吟。</text>
<text>所畏老之至。今吾喜也深。少年難跪履。中歲肯抽簪。遇患頻消骨。持盈苦用心。幸哉躋壽域。手額又長吟。</text>
<text>畏老人情耳。根源有淺深。一枝斥鷃舍。三島臣鼇簪。蠢動含元氣。虛靈載道心。箇中無壽夭。牧隱再三吟。</text>
<text>高風慕彭澤。多病似文園。草草生何苦。梅梅視欲昏。心形自相後。富貴復何論。倘得乞骸骨。歸來江上村。</text>
<text>臈雪猶堆岸。春風已入園。柳村將綠暗。梅月又黃昏。禮樂難輕議。文章要細論。腐儒徒自苦。白首臥荒村。</text>
<text>寂寞時聞笛。遨遊日涉園。已嫌憂耿耿。豈害醉昏昏。有志傳家訓。無心斷國論。一犂春雨後。去入杏花村。</text>
<text>至敬無文是格言。緣情逐世禮頻繁。春來不踏光巖路。未必韓山敢背恩。</text>
<text>近世人情不忍言。輕浮却似露華繁。可憐牧老生涯拙。菜把難忘地主恩。</text>
<text>鬢絲禪榻暫忘言。居簡方能御得繁。甚欲乞身長面壁。却慙猶未報君恩。</text>
<text>幽居又新歲。獨坐淨焚香。最幸松當檻。寧嗔蘚入房。崖氷時自落。窓日爲誰長。頗信忘機事。還能賦短章。</text>
<text>境絶屛群動。心淸聞妙香。多生餘業障。六事具文房。苒苒形容變。悠悠氣味長。春風吹慙暖。更讀詠歸章。</text>
<text>東界臨東海。名山聳衆香。危峯臨鳥道。絶壁掛僧房。苦厭風塵暗。非關道路長。去留心謾苦。寫出自成章。</text>
<text>病榻吟哦苦。詩筒往復煩。凌晨斜點筆。入夜懶關門。几淨珠璣落。風傳鼓吹喧。高軒應再枉。綠蟻尙盈尊。</text>
<text>病裏言懷豈效詩。斷章取義慕曾思。臨機制變多多辦。老將元來善用師。</text>
<text>三人相次拜承宣。蹇步如今尙在前。少壯自甘曾去位。老衰胡不便歸田。重重珠網含三界。寂寂山陵閉九泉。碑上數行猶未刻。流傳石本定何年。</text>
<text>寂寞徒能守。高堅敢輒煩。雲深楊子宅。天豁仲尼門。只把身心契。寧容口吻喧。春風浴沂處。握手對芳尊。</text>
<text>出處難前定。令人內自煩。玉慙終韞櫝。蘭忌偶當門。獨鶴寧嫌靜。群蟲已息喧。圓齋幸同嗜。春色灧金尊。</text>
<text>異好終難合。孤忠祗自煩。齧氈持漢節。工瑟向齊門。久信艱爲泰。明知靜勝喧。老年忘苦樂。日夕對衢尊。</text>
<text>刻骨酸寒是野詩。須知偶得雜深思。敲推馬上眞如畫。淨洒天街有雨師。</text>
<text>海東風雅近來詩。獨向雞林憶仲思。賴是圓齋出門下。摠言有若可爲師。</text>
<text>今人盡說學唐詩。妙處誰曾更苦思。風月無涯天地闊。歸求落落有餘師。</text>
<text>鄙拙文章屢奉喧。幾回親秦獸爐前。歲時車馬朝明殿。昏旦鍾魚集福田。向壁加趺心似水。讀碑凝睇淚如泉。春風秋月無窮恨。付與千年又萬年。</text>
<text>驕態我今何敢宣。人情世道摠非前。十年未就三都賦。六卽何如二頃田。馬踏斜陽靄芳草。猿啼絶壁掛飛泉。坦途深谷曾遊遍。未遂歸心又幾年。</text>
<text>老大須敎壹鬱宣。鏡中心語曉窓前。畫樓明月低珠箔。茅屋蒼苔擁石田。報德眞同鳥塡海。洗心何必虎跑泉。平生出處皆無用。白髮蕭蕭政老年。</text>
<text>欲赴東亭約。仍招上黨行。國恩終爛熳。吾道自伶仃。山月僧窓冷。松風客室淸。不容塵念起。禪語更丁寧。</text>
<text>幻翁淸者也。自少便忘機。詩酒相從日。江山獨往時。回頭餘習斷。屈指舊交稀。不待晨鍾動。悠悠只自悲。</text>
<text>世界難爲闊。身心本自寬。處塵無可染。出世亦何難。風急天容淨。松深月色寒。細看師面目。異我但衣冠。</text>
<text>制度兼王霸。輿圖亙古今。掌中雷起滅。胯外日升沈。皓首終安用。靑燈獨自吟。春風時浩蕩。氷雪滿山林。</text>
<text>縮手非唯我。傷心豈獨今。南天靑漠漠。北極黑沈沈。免角披心諫。牛毛抱膝吟。江山春欲動。紅綠屬詞林。</text>
<text>讀書參往昔。濟世照來今。孤月天中掛。群山霧裏沈。商羊乘雨舞。蟋蟀候秋吟。獨立含聲處。誰知鴉滿林。</text>
<text>因重勢難止。非簡亦非煩。復姤句萌地。乾坤道義門。秦灰雖獨免。老道却群喧。請讀養賢語。知幾在酒尊。</text>
<text>斷自唐虞際。芟夷亂與煩。共王開孔壁。蔡氏授朱門。噦噦方來舞。啾啾已絶喧。獨嫌儀制略。酒器不書尊。</text>
<text>感發眞情外。何曾入耳煩。聲音皆中律。經緯自分門。要妙從誰講。哇淫逐世喧。思無邪一句。絶勝對犧尊。</text>
<text>魯史眞朝報。看來似甚煩。獲麟方絶筆。進狄却麾門。尙欠一辭贊。徒敎諸傳喧。玉川曾束閤。竟致退之尊。</text>
<text>吾詩豈似志和詩。遇興吟來不復思。獨愛斜風幷細雨。綠蓑靑箬欲相師。</text>
<text>驪興樓上好吟詩。南望年來費我思。敕賜鑑湖歸計決。月中垂釣伴漁師。</text>
<text>淸風當日紀行詩。每過驪興發妙思。決定無心從我去。光巖今有幻菴師。</text>
<text>尙論猶誦古人詩。咫尺相望日日思。安得少年游秉燭。從來夜話勝尋師。</text>
<text>日落群鴉已滿林。天涯獨鶴暮雲深。平生酷愛靑燈話。老病無從更盍簪。</text>
<text>殘雪斜陽水遶林。危峯削立斷崖深。春風更約聯鞍去。折得野花頭上簪。</text>
<text>情執都忘入道林。誰分洞達與幽深。自嫌苦澁如前日。君賜花枝亦不簪。</text>
<text>不次恩榮迥出群。近來悲感復何云。風輕細柳含春雨。雪盡遙山隔暮雲。我自顚隮焉彼相。天方廻遹裘斯文。焚香澆酒雙雙拜。馬上歸來日又曛。</text>
<text>日炙霜磨剝綠苔。醴泉大筆照天台。門前車騎紛如織。只有兒孫首重回。</text>
<text>亂山深處路橫斜。日暮牛羊自識家。此是老翁眞境界。淡煙芳草接天涯。</text>
<text>牧老眞同六日蟾。扶衰力疾向光巖。丁寧招喚風吹帽。邂逅歡娛月滿衫。自是吾生甘淡泊。誰敎世味足酸鹹。不妨共繼無功泒。泥醉忘言口似緘。</text>
<text>回首光巖轉渺茫。黃橋歸騎帶斜陽。浮生一醉眞難得。垂老孤吟祗自傷。山色落塵春雪盡。月華如水曉天長。身疲睡足多淸味。摠是君恩敢或忘。</text>
<text>寂寂光巖又一春。歸來盡日少逢人。洞中流水趨東海。陵下回峯拱北辰。靑紫滿朝知幻叟。銀朱獻佛有遼賓。鬢絲禪榻多生事。豈問前身與後身。</text>
<text>世上紛紛疾走多。獨行緩步儘婆娑。誰知風月謳歌處。自是乾坤安樂窩。體道年來嘆川水。怡顏老去寄庭柯。譏評不過蚍蜉耳。堅白異同如我何。</text>
<text>欲把殘生寄白雲。浮漚世界又斜曛。牧翁尙作東西走。幻老寧敎內外分。靜坐心香滿天地。高吟句格出塵氛。兩途寂寂如流水。相對悠然自離群。</text>
<text>硬質元相礙。淸心故自靈。氣侵如有跡。物過肯留形。祗喜吾頭白。難逢俗眼靑。可憐時背面。皎皎却冥冥。</text>
<text>衣鉢誰知海外傳。圭齊一語尙琅然。邇來物價皆翔貴。獨我文章不直錢。</text>
<text>中原豪傑古來多。命也時哉不奈何。獨有冥鴻飛自遠。肯從一面入湯羅。</text>
<text>半山節義與文章。高視乾坤獨擅場。只是水淸泥在底。偶因一擾濁無光。</text>
<text>粘米如膠結作團。調來崖蜜色爛斑。更敎棗栗幷松子。助發甜甘齒舌間。</text>
<text>三韓今夜月團團。最怕微雲作錦斑。只爲農家占歲稔。豈無銀燭照雲鬟。</text>
<text>再拜焚香眼欲昏。四山松翠擁祗園。幻翁若問公何晚。報道吾曺讓壯元。</text>
<text>烹龍炰鳳醉昏昏。獨挹寒泉灌菜園。畢竟亡羊堪冷笑。帝明今日代皇元。</text>
<text>餘生吟嘯送朝昏。肯慕高才向兔園。只是先王恩刻骨。有時閑念到黎元。</text>
<text>半扃柴戶月黃昏。彭澤歸來日涉園。悵望驪山空洒淚。倚天高閤聳朝元。</text>
<text>氣有淸明與濁昏。天包萬物一名園。春來秋去爭榮悴。須信精英返本元。</text>
<text>丁亥科中有幾人。鴻樞學士兩名臣。稼亭牛馬走衰甚。更約聯鞍尋早春。</text>
<text>川流向東海。雲密蔽中霄。毛雨曾聞洒。蓬星已喜消。諸公方衮衮。華胄信遙遙。樂職中和頌。誰能獻盛朝。</text>
<text>氈幕臨蒼海。鍾山接絳霄。慙敎和氣合。應使禍胎消。楚漢紛爭苦。唐虞揖讓遙。何時天下一。踵跡越裳朝。</text>
<text>靈芝出黃壤。甘露墜玄霄。北極氷難釋。南天雪旋消。感通機自密。疆理勢何遙。天意非人力。舟車政會朝。</text>
<text>國恩深到骨。道學細如毛。子困心猶樂。吾衰位已高。山崖爭尺寸。海岸盡蓬蒿。但喜過從易。無緣免驛騷。</text>
<text>由來造物自無情。昨日濃陰今日晴。風伯祇應遲見事。夜深吹送月華明。</text>
<text>春寒惻惻鬢毛疏。靜坐南窓興有餘。閉戶自無新歲謁。抽毫或答故人書。百年地僻春光動。五嶽雲開日色舒。只合殘生歌聖德。九天雨露臥田廬。</text>
<text>年來舊故慙相疏。瘦骨支持臥病餘。身後敢期千字誄。腹中空載五車書。德璋北嶽移頻勤。靖節東皐嘯獨舒。回首南陽今寂寂。何人繼起孔明廬。</text>
<text>吾生久矣愛吾疏。一變人將不食餘。小日發明從大學。老年考索有群書。心如止水自澄澈。身與浮雲時卷舒。多病乞歸常例耳。龍門山下有精廬。</text>
<text>山色不如歸意濃。沈吟兀坐日高舂。秋風曾詠墻頭草。晚歲常懷澗底松。蔡澤呻吟唐擧笑。屈原放逐楚詞宗。簞瓢自有春和氣。只恨精微尙一重。</text>
<text>衆雛爛熳睡方濃。直自朝耕到夜舂。籬落何曾知種菊。山林元不學栽松。繁華物欲非渠敵。朴實家風是我宗。早晚尋盟共談笑。歸途雲樹遠重重。</text>
<text>神氣和平興味濃。淸風玉樹自相舂。文章信手仍焚草。爵祿無心更夢松。泥醉何妨晉山簡。高名欲繼漢林宗。黃驪春水葡萄綠。石壁緣江知幾重。</text>
<text>國淸西畔路縈迂。疊嶂平林畫不如。雪盡川原何淨麗。風吹鬢髮更蕭疏。興來獨往沖天鳥。老去同游緣木魚。坐見春光慙駘蕩。傍花隨柳共扶輿。</text>
<text>吾生自信本來迂。老向空門問四如。已負讀書須志篤。臾慙當筆嘆才疏。焚香靜坐看金鴨。隨粥徐行趁木魚。老牧風流誰畫得。黃橋新月照藍輿。</text>
<text>少年狂簡老年迂。譽毀都忘却自如。每念五旬眞足瞥。始知三日以爲疏。雲深巖寺夜聞鶴。雨卷甑池春捕魚。更欲從今游秉燭。直敎豪氣滿堪輿。</text>
<text>功名憂病功相侵。白髮年來不滿簪。懶與桔橰同俯仰。誓從鄕里便浮沈。寒聲送雨來泉石。淸影隨風散月林。不待滌除心地熱。已知氣味十分深。</text>
<text>山從西來倚華蓋。勢壓華夷一都會。眞人崛起沙漠中。北風吹動征南旆。天山飛雪落瘴海。暍死少蘇無有害。是山巍巍居其中。秀出雲霄大無外。梧桐萋萋滿朝陽。鳳鳥飛來鳴翽翽。衣毛慙稀重蜀織。飮湩雖尙兼吳膾。冬寒時有雨兼雷。龍門以南激湍瀨。誰知天意眷南方。鍾山山上呼天籟。掃去燕山山下塵。中原一淸無纖壒。依然翠濕濯芙蓉。山下行人徒一慨。直從東海望燕山。我鼻不酸河似帶。</text>
<text>仲子讀書江上峯。高僧飯後不鳴鍾。省垣今日欹冠玉。場屋當年戰筆鋒。摠是擊蒙初有得。如將報德竟無從。有人若問師歸處。水繞巖前雪壓松。</text>
<text>古人今已矣。吾道更何傷。雨露藏春塢。塵埃偃月堂。鳳凰將覽德。蜂蠆絶垂芒。獨有光巖路。蕭條野趣長。</text>
<text>舍利分身散四方。寂寥庭院月荒凉。門人各踞千山頂。誰爇浮屠一瓣香。</text>
<text>春陰漠漠柳低簷。半醉歸來興自添。借問何人知此味。寂寥千載一陶潛。</text>
<text>東風浩蕩入茅簷。老牧春詩日日添。元氣周流曾不歇。已知和暢及飛潛。</text>
<text>半酣窓下倚晴簷。天地悠悠雪鬢添。始信抑揚皇立極。高明元不異沈潛。</text>
<text>傳家亞相壓侯門。摠說長身禮貌溫。膽落鷲城如一鬢。只宜終日醉昏昏。</text>
<text>病餘扶杖特敲門。酒肉相邀色甚溫。獨有飛蚊鳴遶鬢。山亭寂寂欲黃昏。</text>
<text>廟堂高處接芳塵。同甲同盟更幾人。不向病中曾一顧。檜山眞箇蔑彝倫。</text>
<text>檜山氷鑑自無塵。肯爲圖財枉了人。祗是蒼頭深狹恨。平反誰復釋毛倫。</text>
<text>庭中凍裂半苔痕。架上塵編不復溫。苦被早春詩興惱。獨携黎杖出柴門。</text>
<text>江頭新水漲新痕。雪盡東風已向溫。何日落帆山下路。幅巾乘興過龍門。</text>
<text>黃塵萬丈淚雙痕。天氣乍涼還乍溫。山水屛風日相對。靑鞋布襪向雲門。</text>
<text>掖抱一端疏布來。頂戴斗餘粗糲回。上有父母下兒女。民間風日似春臺。</text>
<text>督促千官請俸來。曾聞此語幾時回。百工庶績仍無廢。獨坐寥寥御史臺。</text>
<text>艱難未見似年來。老境豐穰問幾回。杼軸家家照燈火。笙簧處處咽樓臺。</text>
<text>君子愼所趨。歧而卒難正。紛紛物欲中。耿耿有天命。毫釐謬千里。條理當自整。狂風卷洪濤。微瀾生古井。動處審其機。施功先自靜。威儀有三千。只在毋不敬。且看物之變。冥冥一虛淨。</text>
<text>去冬乞米頻作書。今春糶米還有餘。老翁九年憂患中。宰相䘏乏哀窮廬。病馬曾從象輅後。錦幪照耀黃金輿。論功稱德賜粟米。一食一石眞非虛。如今氣衰瘦骨聳。無由竝駕群騊駼。尙蒙異恩在天廏。臨風一嘶畫不如。會須振鬣快餘憤。春風芳草滿郊墟。</text>
<text>犀牛有角能通天。火燃下燭窮深淵。刻魚入水劈三尺。磨石作象橫秦川。垂紳金銀魚鬣動。朝儀煥赫分萃聯。中朝白玉最弟一。東國班列無居先。是知犀也是異物。質黑文黃輕且堅。僧家授受有衣鉢。儒林盛事初誰傳。文風所重在主擧。座主門生恩義全。所以座主幸無恙。門生掌試非偶然。天而不與敢竊取。如我豈望連三年。益齋眼見落雙淚。松亭久已登神仙。益齋作書曰此物。悅軒得之忠烈經筵前。曰汝是我天場元。我今賜汝惟汝賢。松亭子孫親抱送。帶之所出權醴泉。兩家玉筍照東國。文章政事相磨肩。獨荷榮華非我能。稼亭流慶方綿綿。</text>
<text>病廢身如退。憂居眼已枯。天時元不定。吾道本來迂。雨雪春猶冷。江山日欲晡。梅花開又落。回首憶林逋。</text>
<text>地僻棲身穩。墻暄炙背頻。詩書宜老境。門卷絶行塵。末路蹉跎甚。中原制度新。他年如起廢。稽首謝明神。</text>
<text>食野呦呦春草深。賓興當日共謳吟。姑蘇臺下曾游處。誰料飛龍向此潛。</text>
<text>森森兵衛望夷深。天下蒼生政苦吟。熏腐公然指爲馬。鮑魚那得海中潛。</text>
<text>朝歌不入意彌深。細考輿圖一一吟。誰向鹿門曾上蒙。自來高致在幽潛。</text>
<text>卜居難似卜遷都。鸞鵠由來峙碧梧。已見平原春動盪。尙憐陰壑雪糢糊。荒涼松菊開三徑。縹渺煙波泛五湖。莫笑牧翁終縮坐。驪興江水浴雙鳧。</text>
<text>絶壁飛湍雪灑矼。氷消春水漲驪江。高人獨坐扁舟去。無數靑山自滿窓。</text>
<text>歸夢天台踏石矼。又乘明月過長江。西隣一箇長松樹。風送寒聲到病窓。</text>
<text>松舟向晚繫苔矼。落日微風滿一江。詩興浩然收不得。更呼明月倚蓬窓。</text>
<text>苦恨當年早起家。老來衰病步欹斜。江流溶溶連天際。田野每每竝水涯。肯與蚍蜉搖大樹。喜從鷗鷺占平沙。如今却訝夢中事。雪盡野梅開遍花。</text>
<text>馬邑文章獨我家。題名碑上樹陰斜。庚寅分學灤川上。丙戌頒春滄海涯。不向沈香添樂府。何曾宣室召長沙。由來草木欣欣耳。只被東風翦作花。</text>
<text>文章軌範幾名家。淨几焚香點筆斜。赫赫神明如在上。茫茫物欲自無涯。淡煙牧笛橫春野。落日漁竿下晚沙。此是殘生歸宿處。不須庭院更栽花。</text>
<text>連州連山擁平野。田多自古稱多稼。春風綠浪漲瀰漫。秋日黃雲屯罷亞。桑陰漠漠夏風凉。蠶箔層層滿堂舍。夫勤婦苦營生理。促織又吟明月夜。小兒牽牛將出欄。大兒牧馬能縱靶。里中父老迭相邀。醉飽何曾更辭謝。自知風俗尙純厖。不恨容儀無醞藉。桃花流水安在哉。直與朱陳相上下。白頭牧隱思一游。擊壤謳歌美風化。</text>
<text>雪盡城中物色新。扶疏山翠淨無塵。安心敢忘君恩重。六十年來對主人。</text>
<text>妙用無窮逐日新。張皇佛事遍微塵。誰知幻老元無念。有念無非祝一人。</text>
<text>少日驅馳迹尙新。老年多病避風塵。光巖來往成疏闊。且問如吾有幾人。</text>
<text>優鉢華開竟蔓延。尼丘山聳却蕭條。茫茫天地無窮盡。未必重逢舜與堯。</text>
<text>白頭東海一陪臣。對面誰知意甚眞。入侍東宮廣寒殿。忠肝義膽動簪紳。</text>
<text>同志同門半死生。一樽相對若爲情。九年憂病如雲散。萬里長空月獨明。</text>
<text>獨行携影歎吾生。五十餘年只此情。不是稼亭門下客。一尊誰復慰幽明。</text>
<text>半醉新詩眼底生。恍然忘勢復忘情。他年點檢吾年譜。兩箇先生照座明。</text>
<text>濟濟稼亭門下生。何人曾改細時情。正朝忌席無由赴。尊酒相過意自明。</text>
<text>吾生已過半浮生。一曲驪江適我情。話別祗憂春夜短。高燒銀燭到天明。</text>
<text>同年自古喜參商。一日何曾座主忘。臥病九年頭盡白。幾回西望立斜陽。</text>
<text>朝天石下結層氷。氷底纖鱗雪自凝。何日滿盤飛縷細。引杯頻倒酒如澠。</text>
<text>獨七同游已渺然。松亭碧草鎖寒煙。人間俯仰成今古。浩蕩春風又一年。</text>
<text>桃李春風滿九街。先生晚景儘開懷。今年三十三年耳。更數他年祝壽齋。</text>
<text>坐數斯文半九原。先開試席獨公存。玄陵一代幾人在。我病年來長掩門。</text>
<text>近世無雙只益翁。滿門桃李幾春風。先生似是傳衣鉢。主饋無人更在中。</text>
<text>少日從游不待招。老年親舊亦難邀。東風定是無情物。又向門前吹柳條。</text>
<text>秉燭當年肯解携。朝吟直至欲鷄棲。如今寂寂南窓下。獨坐更聞春雁嘶。</text>
<text>少年綴文我最工。落筆往往驚諸公。存心養氣力未徹。光焰不復摩蒼穹。黃河之水天上來。震蕩宇宙雷喧豗。行潦無根涸可竢。華敷實碩須栽培。窮鄕僻地歲云徂。崢嶸洞壑氷糢糊。白頭苦吟對黃卷。欲令陶謝愁枝梧。晚年所得無一物。枵然腹空徒矻矻。有時感激吐心肝。欲吐未吐還閣筆。回思少年不再來。短檠墻角生莓苔。縱欲讀書那可得。兩眼昏黑年光頹。</text>
<text>春氣方生物。天心儘愛君。四方均雨露。千載會風雲。撥亂將垂統。持盈重守文。猶餘犬馬齒。或是贊華勛。</text>
<text>天命開新主。人心屬舊君。金陵輝白日。氈幕鎖黃雲。塞北今趨質。江南舊尙文。他年修信史。誰立蓋時勛。</text>
<text>老妻早起親湯藥。小婢長嚬擁帚箕。斜倚屛風蓬鬢白。牧翁題出一篇詩。</text>
<text>晅物無餘地。垂光自配天。南牕明潑眼。視蔭祝堯年。</text>
<text>藏形晝避日。流影夜行天。祗欲君王見。中秋蓋一年。</text>
<text>秋氣淸無際。嚴霜滿一天。豐山鐘自動。感應是年年。</text>
<text>銀河淨如洗。一滴墜玄天。賴有金仙掌。君王億萬年。</text>
<text>籠山收太半。土國及三單。處泰詎爲易。守成方甚難。松京春氣早。柏岳曙光寒。吾道自迀闊。經營有百官。</text>
<text>官爵如今賤似泥。不分牛卷與鷄栖。戌樓風雨難成夢。白髮長腰欲帶犀。</text>
<text>廟堂列位盡元戎。竝海屯營視掌中。尺寸功勞無不錄。箇中難得白頭翁。</text>
<text>年年種得稻苗希。甔石輸來欲落暉。歲歉左倉科不足。可憐妻子幾時肥。</text>
<text>伯仲隨行側百官。一雙白玉照東班。朝衙夕直非難事。君子由來恥素飧。</text>
<text>雪盡溪聲隔壁喧。雲收日色照牕溫。春風已足驚人眼。牧隱先生獨掩門。</text>
<text>人間無地不風塵。寂寂門庭又一春。驅使小詩籠物像。絶勝廊廟儼垂紳。</text>
<text>開天渺渺在天涯。南望年來兩鬢華。自訝夢耶非是夢。數行書札一封茶。</text>
<text>遊遍湖湘到海涯。歸來詩句滿京華。如今臥病無他事。問道人來只喫茶。</text>
<text>憂病侵尋歲月闌。東風浩蕩怯春寒。雪消門外莓苔路。日照床頭苜蓿盤。頭痛不禁仍齒痛。身安未必便心安。燒來白木香熏壁。坐數當年行路難。</text>
<text>辛巳進士翹群英。松亭提衡無私平。當時李氏秀班列。老年蹭蹬心如裂。李氏有兄大浮圖。往往游戲詩書途。大家爭送子與姪。學成不日躋華秩。或來謝恩師卽辭。自有哲命初生貽。我今敢竊造化力。傲然自處爲己德。李氏從之游其中。講習掖誘多陰功。雲泥勢絶自疏闊。氣熖橫行頗挑撻。自甘屛縮不往參。白頭尙爾無官御。不仕致仕古無格。下批歲月今懸隔。鼎沈泗水取之難。又況郞舍呈琅玕。舊時批判束高閤。無由出謝心不樂。君其無躁幸少留。說選不待今年秋。</text>
<text>持斧觀風屬正郞。庭趨牧伯汗如漿。承流宣化非難事。周召如今坐廟堂。</text>
<text>世事年來逐日生。自憐無地可忘情。惟其風月爲人用。是以江山招我行。絶句長篇何草草。浮雲流水亦營營。尙嫌餘習全消未。時向南陽憶孔明。</text>
<text>東海西涯寄此生。呑聲哭罷更含情。唐虞渺渺時逾降。孔孟區區道不行。一代斯文殊寂寞。四方今日政經營。春風浩蕩催花柳。無數靑山照眼明。</text>
<text>白髮蕭蕭一老生。眼看興廢幾傷情。似聞海內風塵靜。政喜天中日月行。制古寧容叔孫禮。令嚴方重亞夫營。他年束帶觀光去。爲謝年來視遠明。</text>
<text>性命鴻毛誰重輕。幾回苦極欲捐生。曉來牙齒猶微痛。坐聽家童掃地聲。</text>
<text>柳條和雨弄柔輕。水北山南草自生。春夢欲回朝日上。耳邊時有鳥啼聲。</text>
<text>寂寥庭院曉風輕。獨坐沈吟謝此生。當日耐寒趨合坐。黃裾引道寂無聲。</text>
<text>紙裹分開雪一堆。傍門云自定遼來。老妻多病忘膏沐。蛛網橫遮明鏡臺。</text>
<text>浮漚世界去來今。萬丈黃埃一寸心。他日獨游江上路。白波靑嶂暮雲深。</text>
<text>近來淪喪半斯文。放逐尤憐楚屈原。獨向病中驚歲月。韓山牧老掩柴門。</text>
<text>半月東風料峭寒。十分春意動毫端。菜園肯使羊來踏。父子傳家一味酸。</text>
<text>一詠螽斯羽。百年君子心。正家先正己。惕若惜分陰。</text>
<text>有象應千變。無鄕只一心。養成從寡欲。白日破重陰。</text>
<text>我學無他術。平生檢此心。一毫何敢肆。衮衮是光陰。</text>
<text>欬嗽夜深發不止。臥而復起起又倚。肝腎翻動痰上逆。肺受橫侵胸膈否。有否有通氣之勢。終夜相激疲吾體。中間靈臺方寸赤。神明赫赫是天子。平時擧動儘從容。亦復受制聊爾耳。眠魔與我爲敵讎。使我腹中少文字。磔而去之肆我怒。嘗欲放流去千里。今夜忽念眠魔功。招之使來慰其志。肌膚豐潤精神壯。盡是公功功出類。使我少年似今夜。身不自持欲何恃。我今更謝眠魔功。天下非渠絶人紀。至日閉關晦宴息。大易垂訓深有旨。</text>
<text>京山樵隱登仙去。獨鶴渺渺空中擧。光巖雲煙慘無色。遼野何人更聞語。當年隨後一童子。多病多憂今老矣。強拈敗筆銘幽堂。祗爲他年有良史。斯翁直欲追古風。遠跨千載文章宗。當時碑誌一二篇。字古義邃摹鼎鐘。祗是愛惜自祕多。深嗔兩手徒摩挲。人間到處有具眼。應須吐出如懸河。或是才高氣力短。心煩往往膚流汗。或是避却讒夫口。恐有譏評出狂豎。平生眼前無一人。李杜韓柳爲比隣。誰知牧隱幸又幸。參掌國典陪文茵。如今前輩盡凋落。白首孤吟向寂寞。知公九原應大笑。久矣吾曺束高閣。</text>
<text>斗米靑魚二十餘。烹來雪盌照盤蔬。人間雋求應多物。白浪如山擊大虛。</text>
<text>窖藏霜栗托黃祗。玉質彌堅色不移。漸見芽生眞味減。圍爐細嚼自知時。</text>
<text>夜深欬嗽又如前。坐臥欹傾摠不便。崖蜜啖來初肺潤。燈花落盡只心煎。漸覺聲音失淸濁。却驚支體更拘攣。何當復似見童日。唱罷群鷄爛熳眠。</text>
<text>夜深颯颯灑柴扃。夢罷仍疑是雪聲。急喚小娃開戶視。最宜病客隔窓聽。年年冬煖心猶熱。夜夜春寒骨自淸。何日驪興江上去。孤舟蓑笠歿吾寧。</text>
<text>朝來湯藥淨心腸。開戶飛花勢似狂。鬱鬱長松頭欲白。茫茫平野面猶黃。殘生幾度驚銀海。奮夢頻回入玉堂。只恨西湖游不到。尙疑疏影暗浮香。</text>
<text>東方三達尊中傑。菊齋侍中獨前列。道德在躬信淵深。文章照世仍玉潔。振振諸子盡高官。吉昌府院臨三韓。白眉豪氣少無敵。鵬程不見纖塵隔。少年宰相尹鷄林。蒲鞭不用人自格。至今遺愛淪心肝。風流盛事傳衣冠。流光荏苒飛電滅。頭上空添數莖雪。詩談每喚淡庵翁。白日琴尊無暫輟。人間歲月如跳丸。獨詠往往交悲歡。韓山牧子學末徹。虛名敢望陪先哲。或蒙折簡侍淸娛。吐出詩章忘巧拙。邇來臥病倍辛酸。跛牉無路登巑岏。春花如錦我所折。秋月如波我所悅。氷峯竹簟我所坐。雪水茶甌我所啜。甚願從公共盤桓。奈此鵬鷃難同觀。公乎期頤作人瑞。我今知命忘酸寒。</text>
<text>孟畇一夜宿吾家。親愛情深喜莫涯。宅相必成眞可竢。文風復振幸無訛。左倉洞遠雲松暗。三峴門高夕照斜。老境兒孫宜數見。歸來須及未開花。</text>
<text>花心是春色。春色是花心。造物自無語。令人空若吟。</text>
<text>東方雲錦卷。紅日射窓櫺。痛後身猶困。吟餘志自寧。簡篇堆几案。洞壑擁門庭。漸覺忘機事。光陰似迅霆。</text>
<text>憂讒初避地。愛靜遂忘機。郞署無司直。天原獨發微。世情依舊薄。吾道至今非。他日相從處。禪窓與釣磯。</text>
<text>牡元文集壯元序。東國文章儘可傳。最喜兩孫謀不朽。驪珠粲粲照雲天。</text>
<text>文章未必盡榮身。華國由來勢絶倫。最恨靑春虛老句。當年默默暗傷神。</text>
<text>浮雲動滿盈。寒日翳復吐。門巷寂無喧。幽人自深阻。慕道或趨歧。爲儒孰非腐。乾坤日寂寥。箕穎埋煙雨。老衰尙自寬。沈憂摧肺腑。</text>
<text>淵明千載人。達道諒無匹。奈何苦心思。醜拙寄於筆。所以杜陵翁。一語敢相詰。詩人恨枯槁。今古用一律。樂天是眞情。我膝當爲屈。</text>
<text>粘米如脂石蜜和。更敎松栗棗交加。千門萬戶擎相送。曙色蒼涼欲起鴉。</text>
<text>東風淡蕩動陽和。已信陰邪不復加。却向筆端分造化。春雲靄靄字如鴉。</text>
<text>醉掃蘭亭想求和。一時情景有誰加。舞雩風詠吾家事。回首茂林應滿鴉。</text>
<text>東風日夜動孤吟。吟去吟來淺復深。畢竟只留泥上迹。鴻飛杳杳更誰尋。</text>
<text>窓外風聲似怒號。窓間客病政無聊。不知群動何時已。恰向殘生守寂寥。</text>
<text>便覺欣欣已向榮。朝來庭樹得風聲。不待十分紅綠遍。祗今情景自難評。</text>
<text>身從浮世寄。病向老年成。苦痛忘妻子。安寧有友生。山深廻俗駕。水淨濯塵纓。坐對無情物。還慙見未明。</text>
<text>老去病爲敵。興來詩自成。江山少眞隱。藥物半浮生。班子曾投筆。終童亦請纓。有懷徒耿耿。夜坐到天明。</text>
<text>蕭然文事廢。久矣武功成。自幸用三傑。無從致兩生。寥寥舞干羽。汲汲惜繁纓。好古終安用。蒼顏鏡裏明。</text>
<text>靜坐自生千古愁。翻雲覆雨未曾休。誰知浩蕩春風裏。獨倚元龍百尺樓。</text>
<text>風光流轉使人愁。點檢吾生走不休。屈指胸中傾磊落。黃驪江上有高樓。</text>
<text>鎭浦雲煙萬疊愁。海天烽火幾時休。日光控引全羅境。絶頂懸崖一小樓。</text>
<text>花原仙去幾回春。子壻如今只數人。病不出門仍縮坐。曉風吹急漲街塵。</text>
<text>花原雨露自長春。內外諸孫數十人。楊柳天街映桃李。鳳城風日淨無塵。</text>
<text>天地無私萬物春。彝倫秩秩是名人。莫爭生產忘恩義。縱使山堆竟作塵。</text>
<text>東風吹倒人。草木方甲拆。造物本冥冥。鼓盪微有迹。往來從爾思。可憐百代客。衮衮催韶光。俯仰卽今昔。悠然觀我生。頭髮已半白。</text>
<text>東風何習習。君子將有行。氷雪鶯難至。山崖尙崢嶸。逆旅冷無火。夜長難爲情。朝暾照林壑。久矣天已明。蓐食甚草草。四方當經營。</text>
<text>東風兮東風。爲我驅春陰。君子遠行邁。道途泥濘深。江山白日照。禽鳥貽好音。遇險亦易涉。探奇宜沈吟。聊以寫情性。樂哉君子心。</text>
<text>小婢雖頑却太癡。無由是是與非非。祗緣一片良心在。試問所歸知所歸。</text>
<text>我老還如小婢癡。回看平日夢耶非。苦嫌猶未忘天下。目送天涯鴻鵠歸。</text>
<text>雖然稟性本來癡。小黠時時巧飾非。人見肺肝逃不得。却如姸醜鏡中歸。</text>
<text>日日東風吹滿天。小窓香篆欲銷煙。前身或是山中衲。四面松聲獨坐禪。</text>
<text>峯頭屋角迥摩天。雪滿門庭不見煙。爲問老僧盤兩膝。何時坐斷祖師禪。</text>
<text>帆大如雲欲蔽天。海波無際望如煙。柂樓有箇長年在。兀坐眞同一味禪。</text>
<text>有意尋人梨峴東。春寒料峭更顚風。閤門同列應無幾。當日少年成老翁。</text>
<text>漢江北岸華山東。茅舍高低大野風。匹馬往年曾過此。不知中有柏臺翁。</text>
<text>還笏中朝老海東。白頭門巷又春風。人生難得桑楡景。晚歲功名憶恥翁。</text>
<text>寫我春愁欲出門。東風浩蕩柳搖村。自憐病勢方持久。誰識詩腸已省煩。兀坐席溫身頗適。高吟筆落眼猶昏。老年有味無人會。漸似淵明日涉園。</text>
<text>掛榜通衢錄姓名。流離瑣尾可傷情。遼東未必無羊祜。桑塢煙沈麥壟靑。</text>
<text>豪傑由來重爵名。小人懷土亦常情。眞如欲雨方耕者。所願還乖刈欲晴。</text>
<text>藥爐書榻久藏名。漸喜白頭忘世情。只是國恩猶未報。年年歲後數陰晴。</text>
<text>別墅優游野趣長。忽聞行色過康莊。只緣上馬有疏數。不是待人多抑揚。鐵洞流芳驚歲月。松亭積翠傲氷霜。閉門固拒門生謁。座主威靈轉渺茫。</text>
<text>平康蔡氏配安東。內外諸孫滿國中。最喜瑜珈數相見。病床勞苦守衰翁。</text>
<text>兀坐書床歲月長。春秋開卷讀桓莊。道根索寞心猶苦。病骨摧頹氣不揚。虛室獨吟淸似水。小牕危坐冷如霜。悠悠情興捋誰托。一箇冥鴻入杳茫。</text>
<text>我欲鍊石補天缺。圓象沈沈星宿列。我欲直道扶君危。師尹赫赫朝廷煕。天無缺兮君無危。幸哉我生當此時。我當與淸風明月共婆娑。我當與靑山白雲同吟哦。春風桃李政爛熳。馳我紫騮鳴玉珂。看花遊遍鳳城中。兒童拍手笑老翁。倒著接籬日欲落。歸來半酣雙頰紅。形容太平好氣像。童冠暮春沂水上。當時曾點老而狂。舍瑟起居今可仰。</text>
<text>畏寒不出聳雙肩。日照南牕興杳然。魏晉淸談雖自絶。程朱道學竟誰傳。茫茫韓土望寧海。膴膴漆原歸醴泉。敢道一家天地位。本支百世儘綿綿。</text>
<text>敲氷金谷善烹煎綺席春風轉浩然已見黃雲收紫塞行看白日照靑天名臣翰苑翹鸞彩壯士軍門割彘肩唯有病餘東海客夢中時復歎高堅</text>
<text>面無慙色對簪紳。理學空疏未見眞。流水潺湲思妙道。浮雲變滅寄彝倫。反聽自厭生三耳。贖死誰能願百身。掃去悲歡惟有酒。誰知一味最爲醇。</text>
<text>人間貧富摠相煎。今古亡羊一齗然。肥馬公西仍益粟。蹇驢子美敢朝天。積讒自是能銷骨。謟笑由來更䝱肩。點檢此身終腐爛。心如金石要當堅。</text>
<text>爛醉眠初熟。高吟興未收。山南難邂逅。水北儘優悠。地僻宜拖杖。風寒懶上樓。誰知病中客。有夢向炎州。</text>
<text>畏寒困病骨。述古憫孤蹤。生意庭前草。貞心澗底松。春風吹大野。曉月掛危峯。夢破行藏決。時聞唐寺鐘。</text>
<text>人生須自重。吾道本來乖。何處托深契。有時開好懷。高風思五柳。舊德慕三槐。漸見幽棲僻。苔痕欲上階。</text>
<text>歸夢驪江數疊山。仙家縹渺白雲間。多生濁氣自難盡。一片苦心猶未閑。浮世最艱飄素髮。流光無計駐朱顏。何時三角峯前路。匹馬孤舟獨往還。</text>
<text>剗却君山湘水平。斫却桂枝月更明。放翁此語儘豪放。只恐千載傳狂名。狂者進取聖所許。鏗爾舍瑟其眞情。風雩詠歸維暮春。氣象自是唐虞人。三子區區守禮樂。有如朝菌與靈椿。簞瓢陋巷春草生。時雨一來隨發榮。語之不惰退省私。夫子日月天中行。七十速肖侁侁中。誰謂魯者傳其宗。沈吟必也狂者乎。夫子之志與天同。爲山九仞一簣始。君子功夫先立志。嗚呼立志無自小。堯舜塗人無少異。</text>
<text>鷄林參天金海闊。英氣所儲出豪傑。益齋先生集大成。川蜀吳越皆題名。文章頡頏姚牧菴。泰山自可齊巖巖。仲子少年擢高第。華藻敷陳內外制。又探筆法寶晉齋。妙處直與曺娥偕。眞觀重新道樹院。高文大筆煙塵埋。怪底集中不收入。一讀眞知不可及。不可及。雙目滂沱悲感集。他年拾遺編秩多。豈有寶物逃搜羅。浮雲滿谷古院靜。龜趺何日輝山阿。</text>
<text>鷄聲柳巷日將斜。寂寂門庭雀可羅。睡起南窓風更急。數篇詩句擬東坡。</text>
<text>城南一逕遶村斜。山鳥高飛避罻羅。雪盡柳林春欲動。松齋西畔是陽坡。</text>
<text>送客靑郊官柳斜。春衫猶未翦輕羅。鳳城日夜東風急。草色遙連雨後坡。</text>
<text>松堂寂寂碧山隅。當日風流絶世無。門下諸公能有幾。牡丹花落鳥相呼。</text>
<text>少年學未反三隅。中歲全然所得無。白髮獨居心更苦。樽前問舊幾驚呼。</text>
<text>夢破骨酸天欲明。鐘聲才罷又鷄鳴。身如木朽名難朽。心似衡平物自平。孔孟著書誠汲汲。伊周行事苦營營。寂寥千載知音少。愧殺當時魯兩生。</text>
<text>山中野老掩柴扉。地拆天分摠不知。甚欲相從聊卒歲。却慙無計可忘機。猿偸園菓雲連樹。鶴宿庭松月滿枝。記得當年聞此熟。何時老牧掛冠歸。</text>
<text>文王翼翼歌于詩。敬止敬止於緝煕。高欽舜恭是根祗。二老歸矣惟其時。羑里忠心貫日月。天王聖明終不疑。三分有二守臣節。方寸赤肉堅如鐵。上帝臨汝敢或貳。疾風豈怕高岡裂。平生幾度渡孟津。敬上聘儀無暫輟。明窓靜几無塵埃。獨歌淸廟賡靈臺。靑天白日亙萬古。一毫纖翳無從來。昌黎琴操不可繼。泰山表海何崔嵬。</text>
<text>浩歎乾坤窄。孤生銖兩多。時時發狂興。事事觸悲歌。物慾如鋤草。年光似決河。悠然樂天命。終日眄庭柯。</text>
<text>孤征欲何往。直道少人行。渺渺山川闊。凄凄霜露淸。忠肝空自苦。病骨有誰驚。孔席無由煖。文王不復生。</text>
<text>負暄簷下手携兒。相語嬌音尙自癡。最是一團和氣在。依然揖讓作歌時。</text>
<text>四海分崩問幾年。舊游情興墜茫然。中原近日無消息。一箇書生出日邊。</text>
<text>詩道由來寫性情。誰敎口吻却爭鳴。靑山隱隱滿樓下。白髮老翁雙眼明。</text>
<text>春風浩蕩日初長。寂寞幽居似野莊。忽聽跫音垂顧問。便敎喜氣欲飛揚。公年方壯腸如鐵。我病猶深髮似霜。但願從今勤秉燭。邇來人世更茫茫。</text>
<text>鷄未鳴時坐擁衾。悠悠身世付微吟。靜觀夜氣生虛室。忽見朝暉上遠岑。視己固應如見肺。忘形何必更論心。白頭莫恨過從少。六馬猶知善鼓琴。</text>
<text>寫出名銜尺許長。他年政案亦生光。了無一事干公錯。白首歸來魚稻鄕。</text>
<text>太倉紅腐散千官。夕直朝衙不暫閑。況値四郊多壘日。不如躬稼老田間。</text>
<text>封君受祿儘優游。十萬腰錢又鶴州。病裏國恩深莫報。華封三祝不能休。</text>
<text>深巷砧聲急。空庭山氣侵。高吟已遺世。獨立更冥心。翻影鴉投暮。揚翎鶴在陰。無因奏流水。絃斷伯牙琴。</text>
<text>日午陰初散。春寒地轉幽。野橋宜著屐。江岸欲行舟。信命仍深坐。無心更遠遊。高幹時或枉。便覺散千憂。</text>
<text>朝陽上東壁。病客向南牕。身與頑童比。心如老將降。春雲低鵠嶺。雪水漲驪江。渺渺思無極。孤蹤自絶雙。</text>
<text>病軀無處著。坐臥摠非便。食息皆關命。呻吟敢怨天。巖崖餘臘雪。墟落鎖寒煙。他日焚遺草。浮游似蛻蟬。</text>
<text>君子無他術。唯知守道眞。幾年曾養氣。萬物自含春。愼勿虧家法。還如秉國鈞。到頭天在上。禍福莫艱辛。</text>
<text>強項近自大。折腰近自卑。縣令不易爲。何況居台司。丞相辱近臣。中使持節馳。誰知呼吸頃。漢鼎山不移。奈何群進退。媕婀圖自私。浮雲鬱嵯峨。流水何逶迤。君子守素志。樂哉方順時。</text>
<text>同姓古所敦。矧叔伯弟兄。有子是子行。可知親愛情。移居旣曠遠。勢疏難合幷。貴賤各有命。非力可經營。服田苟自給。亦足終吾生。往來愼無闊。彝倫從古明。</text>
<text>山月入潭底。老龍抱之眠。雷霆久不作。林谷圍重淵。寂寂向千載。神化終不愆。一朝澤天下。潤物功配天。玄機不可測。自然非自然。</text>
<text>麟也出不時。其靈何足云。聖人在下位。天未喪斯文。栖栖適侯國。行止如浮雲。删定有餘力。筆削方集勳。哀公幸西狩。千載流淸芬。</text>
<text>髯姜少相善。久別白無餘。乍見欲敍舊。眉目照窮廬。怪我亦頭白。色變爲欷歔。人生幾會合。歲月方云徂。老病吾已矣。壯哉方上書。意在靖海寇。帖然安里閭。請子自策勵。鼎也非柱車。</text>
<text>少年詩酒但狂馳。頭上跳丸摠不知。老去良辰頻屈指。依然又近踏靑時。</text>
<text>中歲詩書驗此心。眞如履薄與臨深。病餘自識工夫減。氣力摧頹物欲侵。</text>
<text>老去悠然得喪齊。五更端坐聽隣鷄。今朝又是東風急。吹盡飛雲日欲西。</text>
<text>靑山有約長當戶。坐背居庸撫廬阜。三條縱橫勢莫一。未知何處眞天府。東溟西岸長白山。有如泰伯逃荊蠻。從敎五岳尊中州。獨跨遼海聯靑丘。散在三韓占形勝。峯峯聳起神仙樓。樓下流川走東海。蓬萊雲氣如天蓋。有眼不見纖塵生。駕鶴歸來亦何害。低頭且作靑山吟。恰似枯楊便馬疥。</text>
<text>老翁偃袵席。小娃踏肌肉。肌肉自酸辛。血氣無斷續。湯藥補正脈。針石攻邪毒。神聖立妙術。專心能致曲。誰知有踏法。快慰我慘酷。神志旋淸明。身輕如初浴。攝生豈難事。汝且先寡欲。</text>
<text>文殊野衲道情濃。平壤諸城老一冬。家斗戶升成重負。歸來盤脚日高舂。</text>
<text>病餘幾度欲遊山。情興悠然水石間。却被多生塵念重。一身難逐白雲閑。</text>
<text>入雲無路上崔嵬。絶壁削戌垂紫苔。仰面十年空跂立。遙聞笙鶴下天來。</text>
<text>君子有所懷。大可朝諸侯。苟或一不義。棄去如毛輶。所以身與國。一體無他求。淸風吹浮雲。白日照中州。粲粲彝倫敍。三德行六疇。何當申禹範。帝訓無疆休。</text>
<text>胡不歸胡不歸。汝旣老矣胡不歸。汝所天兮賓于天。汝獨留兮鼎湖波遠明斜暉。斜暉欲墜不可駐。風聲悲號天地亦爲之依依。獨榮華兮衣蓋膚而不露。獨醲鮮兮食充腸而不饑。有子一雙逐群彥。紅鞓金魚垂紫衣。胡不歸胡不歸。無不足兮奚所希。靑山隱隱水鏡淨。我膝所屈唯漁磯。</text>
<text>仲春十日又逢丁。助祭千官集大庭。夜氣尙寒餘積雪。天光如濕耿殘星。蒼生共荷乾坤惠。明德何如黍稷馨。病裏忽驚膰肉至。白頭無力更窮經。</text>
<text>夜眠不著曉方濃。不覺朝暉上遠峯。弱水渺茫三萬里。故山迢遞幾千重。燒來又長原頭草。蔭了猶高澗底松。始信坐忘深有味。一瓢顏巷綠苔封。</text>
<text>粥面不如歸意濃。宦情赫日爍氷峯。長風破浪自千里。疊巘入雲知幾重。嗜酒病餘方種秫。待陰老去始栽松。悠悠身事今何似。道引留侯亦受封。</text>
<text>忘恩大不祥。棄舊尤不良。自不保家室。常軒九原下。未必徒茫茫。假手於海賦。威靈我曾受東坡。至今銘心腸。況渠數學。綴文捷科場。寅緣鄭班主。華要登省郞。盡出婦翁力。忍哉其可忘。禍福信自取。頭上天蒼蒼。</text>
<text>普濟王師潤筆菴。名山到處鎖煙嵐。先生老境無他望。鑿翠何妨置一龕。</text>
<text>病深無復望成功。萬卷書亡腹自空。已恨當年徒倚席。更憐衰骨似飄蓬。文風振世諸儒盛。聖道如天萬古同。莫誤老生重鑄錯。乞身方欲學爲農。</text>
<text>驪興江上雪消初。欲坐扁舟向草廬。病骨酸辛春又半。奈何猶未賦歸歟。</text>
<text>春風澹蕩曉陰垂。白髮衰翁坐詠詩。江上綠波連竹嶺。泝流何日望南陲。</text>
<text>天地無涯生有涯。浩然歸志欲何之。驪江一曲山如畫。半似丹靑半似詩。</text>
<text>說食飢夫口帶涎。腹中無物只心煎。牧翁歸興難兄弟。謾與詩家作好聯。</text>
<text>大塊分形塞兩間。生風死氣共相博。火燒鳥嘴吾何敢。氷脫龍髯我豈寒。方寸靈臺包宇宙。陶㼼聖世集衣冠。只今獨坐忘懷處。靜定功夫却甚難。</text>
<text>弄月三生尙宛然。葛洪川畔鎖雲煙。我家自有閑天地靜裏功夫似坐禪。</text>
<text>好怪當初記十洲。歸來筆法檢春秋。斯文萬古有歸宿。雜說衆家眞謬悠。稚子候門陶靖節。淸詩近道阮陳留。老年情興猶狂甚。爛醉時時散百憂。</text>
<text>春雁噰噰又北飛。雲低沙塞雪霏微。誰知當日鑾坡客。欲與汝歸猶未歸。</text>
<text>江南處處落梅飛。多少北人歌式微。又向春風聞斷雁。不知何日得同歸。</text>
<text>枕上一聲春雁飛。晨光欲動正熹微。江南塞北何迢遞。天命人心自有歸。</text>
<text>萬里成行不亂飛。天機衮衮羽毛微。一聲似警窓間客。白盡髭鬚尙未歸。</text>
<text>記得燕山紅葉飛。客牕聞雁宦情微。幾回惹起還家計。爲謝當年催我歸。</text>
<text>黠謀規避後。活計重移居。米廩身耕後。桑畦手種餘。州官存䘏數。海盜入侵疏。百年兒子長。肯復念鄕閭。</text>
<text>烏皮床上烏角巾。一箇書生衰老身。多憂多病今幾春。面瘦體羸消液津。當年渥丹骨肉均。高步廊廟隨簪紳。誰知今日發興新。手叩烏皮飛素塵。人間出處皆相因。牧隱獨立應無隣。老境燕居信申申。造物引逸如諄諄。春風秋月多良辰。我坐我臥頤精神。沈思鴻濛入道眞。快意寂寞無蹄輪。烏皮與我最相親。載我六尺明彝倫。能令天下入陶鈞。高舜君兮高舜民。</text>
<text>嘻嘻雄哉誰使鳴。大風動地終夜聲。漢祖政欲謀持盈。安得壯士守四方。吐出肺腑扶明堂。病翁瘦骨強支持。興來把筆題歌詩。春寒日日多大風。震蕩草木驚昆蟲。山田雪消土脈融。草廬欹側蓬蒿中。上章乞退非不能。回首渭濱思杜陵。明明我王日初昇。聞風作歌將飛騰。</text>
<text>黃鶯入花喜捎蝶。翠鳥擘波工得魚。雁有稻謀鵠不息。有誰奔月騎蟾蜍。</text>
<text>南山絶頂架巖房。八部龍天拱上方。幾向淸齋連夜宿。風聲月色壓蒼茫。</text>
<text>止酒絶葷淸我心。肯敎塵滓敢相侵。直書天地無窮恨。漸似胡蘆不費吟。</text>
<text>病深無事更相關。性命全憑藥餌間。只喜京山樵隱叟。却尋吾迹上南山。</text>
<text>牧翁非才位又亢。陶隱逢辰氣方壯。福過災生我方嘆。艱極泰來君所望。同居城中相見稀。屛跡祗應深避謗。邇來歲月何崢嶸。漸見春風和氣暢。如君又病不出門。誰聽予言和予唱。雲煙變化迷咫尺。巖壑周遭列屛障。淸風明月作聲色。傾倒化工無盡藏。直探騷雅未分前。豳詩乃我丈人行。後來作者滿天下。聊與翺翔愼趨向。君其安心善自保。藥餌無如自頤養。天晴不風可以出。幅巾敲門問無恙。</text>
<text>終夜肌骨酸。操心良甚艱。月色入牕戶。東風吹尙寒。兀坐發浩歎。流光如跳丸。君子有樂處。豈伊在瓢簞。爲善如有餘。一家天地寬。靑春已強半。勉哉銘湯盤。</text>
<text>魯國賓天後。光巖卜地初。小臣曾受勅。太史共扶輿。山水峨洋內。星霜荏苒餘。宗祧綿鳳曆。金碧耀鴦廬。寂寞禪僧榻。稀疏宰相車。刻碑猶未竟。改額定何如。海氣連雲氣。園蔬雜野蔬。栽松將出洞。引水亦流渠。草茂應迷路。峯攢欲入閭。無情共圍繞。有像儘容與。冥福微而顯。眞機實若虛。幾回巖畔路。泣血更躊躇。</text>
<text>永夜冷似水。夢斷又反側。坐念老已至。髮白面却黑。馬邑在縹渺。欲去不可得。敕賜數畝地。聖澤實罔極。廣受古所慕。老我幸繼蹟。直述有信史。䘏病是大德。保此犬馬齒。祝壽向日夕。頌德欲寫意。淚落自惻惻。</text>
<text>吾生乾坤中。飄蓬無東西。游燕攻詩書。名儒常思齊。追隨文章宗。冥心之而兮。雖然迷門墻。於玆爲階梯。超遷陞台司。衰遲安幽棲。良朋頻來過。芳醪仍携提。酣歌忘形骸。誰雲而誰泥。悠悠終天年。寒風興回溪。</text>
<text>光風霽月鄭烏川。獨究遺編續不傳。曾與病軀游泮水。故承交契已多年。浮舟出使東看日。赴闕生還上有天。肯羡子長疏蕩氣。直將興喪望文宣。</text>
<text>晝夜奔流是百川。眞機妙處在心傳。已敎多事爲無事。漸覺今年勝去年。鸚鵡洲邊杳芳草。鳳凰池上豁晴天。人間禍福嘗應遍。莫賦登樓學仲宣。</text>
<text>老來學易慕伊川。羲畫仍將繼邵傳。馬錫康侯三見接。女眞不字十經年。有睽有合誰爲地。示吉示凶皆是天。只恨病深難卒業。敢將餘力贊蕃宣。</text>
<text>五更點滴雨來聲。驚起江南夢裏行。歸興浩然收不得。一燈終夜翳還明。</text>
<text>氷崖春曉落泉聲。山路無塵正好行。老境心誠愛兒子。保全嘉惠望神明。</text>
<text>病後扶輿再上山。松風吹動鬢毛斑。春深桃李花如海。跨馬須登縹緲間。</text>
<text>海外神仙第一山。丹崖翠壁蘚花斑。中州五嶽尊無對。方丈蓬萊伯仲間。</text>
<text>大雅何寥闊。王風政漫瀾。浮雲興塞隅。古月仍團團。哀哉鸞鳳翔。枳棘連榛菅。周孔不世出。雜然多異端。大義日以晦。霜雪沾衣冠。我骨又多病。天陰彌辛酸。</text>
<text>天陰神氣沈。悶悶窮淵潛。至道杳難望。上下通古今。舒遲君子陽。慘迫小人陰。治亂出以原。軌轍皆可尋。誅姦切我齒。尙德傾我心。視履考祥旋。否則能言禽。</text>
<text>能言文身耳。外也非所崇。靜默坐一室。心與天地通。古人重目擊。世道升大同。今人口瀾翻。山海方寸中。是以牧隱子。抆視仍塞聰。有興吐以筆。敢擬窮詩工。</text>
<text>簷牙鵲噪是何祥。老婦揚揚喜得糧。試數往前皆有驗。不愁飢火爍枯腸。</text>
<text>春陰漠漠柳絲黃。漸見江山白日長。只有老翁捫蝨坐。騎龍夢斷白雲鄕。</text>
<text>松山松露滴衣裳。車蓋如雲夏課堂。飮福還家眞得計。草堂虛淨可飛觴。</text>
<text>八仙宮在㝡高岡。俯視閭閻降百祥。乞福歸來仍上壽。兩親無恙更康強。</text>
<text>新年寂寂掩柴扉。當日親交亦漸稀。不是老來忘物我。飄然久已向漁磯。</text>
<text>國恩未報尙遲留。辜負江山問幾秋。滿面黃塵身瘦盡。何時歸臥日光樓。</text>
<text>酒動人舌鈴。有聲徹冥冥。發狂如蹈火。傾懷如建瓴。夫婦象在卦。弟兄恩著經。愚氓所共蹈。除非禽獸獰。酒力所致耳。何如終日酲。酲狂古罕有。誰歟呼解酲。</text>
<text>烈烈丈夫志。寥寥君子交。發言似蘭臭。同心如竹笣。平生麋鹿性。豈願登君庖。所以樂山水。高蹤追許巢。天命固可畏。麒麟當在郊。爲理在尙德。何用言譊譊。</text>
<text>人心天命奈吾何。回首燕都涕淚沲。蒿里風沙吹石馬。天街荊棘沒銅駝。誰敎靈囿通滄海。共說狂瀾起大河。自古有興須有廢。祗憐歲月疾如梭。</text>
<text>先王初設科。我輩同射策。祝壽齋筵張。興敎院宇窄。逃酒欲偃息。飛章效彈劾。喧嘩星芒搖。蹴踏地脈拆。手中不空觴。頭上無岸幘。忘形爾汝聲。發軔雲泥迹。欲送九霄音。將揚萬里翮。璀璨含天英。聯珠耀疊璧。同心誓金蘭。不朽指山石。風雨忽飄零。江山更懸隔。誰知狀元衰。却類浮屠璧。念奮自生哀。空齎土花碧。</text>
<text>步上東山游。東風天地寬。群峯起天際。綠抺靑仍攢。巖壑可獨往。松蔭石作盤。只恐山中鳥。驚飛入巑岏。浮雲焂西去。落日正三竿。一家自天地。老來長掩關。</text>
<text>携壺不遇舊同僚。文學先生適退朝。半醉却敎心耿耿。獨游堪歎鬢蕭蕭。新春紫陌行無幾。落日玄陵望更遙。滿酌欲澆腸內熱。此生安得再逢堯。</text>
<text>有命何憂公伯僚。閑居食祿謝淸朝。看山處處長思禹。游寺時時偶念蕭。京邑春深幽巷靜。海天雲暗故鄕遙。老來酷與封人似。富壽多男請祝堯。</text>
<text>壯歲常嗔數改官。老年方識乞歸難。此生自斷從前少。何日三山跨紫鸞。</text>
<text>誰敎紈扇似朝官。朱夏高堂欲退難。一見秋風塵滿面。釵橫鬢亂女乘鸞。</text>
<text>白頭朝列忝王官。東國三重世所難。賦列吉凶還問鵩。詞成長短有扶鸞。</text>
<text>君子有所思。三思又兼三。明明方寸間。自與天地參。中庸述天命。行路之指南。沈潛勿鹵莽。氣象方巖巖。怠惰中枵然。他年當自慙。主一守敬字。水淨天光涵。</text>
<text>姆抱敬僮至。蘭芽色映春。異居那免俗。乍見不相親。索果似知味。看山如識眞。知渠異毛骨。矯矯一騏驎。</text>
<text>詩書窮性理。德澤洽生靈。會遇日三接。治平天一寧。縱迷燈是火。頗信黍非馨。老矣空搔首。鄕山鳥外靑。</text>
<text>潦倒知天命。棲遲托地靈。非才領國史。歸計在川寧。闊野山彌碧。幽蘭谷自馨。似聞南海畔。樹木雜冬靑。</text>
<text>乾坤一開闢。河岳幾英靈。魯道自有蕩。文王方以寧。殘年身對影。陋室德流馨。寂寞尤多味。何憂骨不靑。</text>
<text>柳巷高樓壓里閭。龍巒橫翠畫難如。登臨直欲舒長嘯。身世悠悠是病餘。</text>
<text>獨醒千載笑三閭。老牧沈酣亦自如。日日東風吹浩蕩。有何虧欠與羸餘。</text>
<text>情欲無涯洩尾閭。老年消渴似相如。家徒四壁山當戶。遺臭如今尙有餘。</text>
<text>微雨隨風不滿庭。苔痕隨分亦靑靑。文章價不一錢直。只喜往來無白丁。</text>
<text>移文驛路向山庭。千古令人眼不靑。老日傾懷少同甲。他年遺業有添丁。</text>
<text>春風楊柳欲搖村。廷尉年來大署門。異味忽驚俄滿座。芳醪深喜更盈樽。除書夜下吾何幸。同榜星稀世共論。老境最難今日會。乙科相次桂花繁。</text>
<text>半夜月明凝雪霜。南牕紙白通玄黃。夢回悄然坐歎息。古意渺渺追虞唐。平生服膺十六字。顚頓狼狽庸何傷。只今志耗氣又濁。苔花澁釰無寒芒。毛群擾擾欺臥駝。老矣命也知奈何。春風肯鋤茂叔草。樽酒獨眄淵明柯。只恨當年不學琴。手中難作南風歌。誰敎胸次久磊落。有時涕淚雙滂沱。雲巖蒼蒼松聲淸。獨遊獨吟無恨情。岧嶢金碧照沙界。臥碑筆勢銀鉤明。堂頭幻翁入道妙。政作道商游化城。何當靜坐聽禪話。閉眼歷歷觀三生。只恐異端或娛我。閑邪直欲存吾誠。</text>
<text>白雲萬重山之深。有時上頂聞猿吟。碧波萬丈海之深。有時入底窺龍潛。城南一區柳洞深。終歲寂寂無人尋。人間蓬萊有眞境。春風秋月何駸駸。老牧平生愛幽僻。卜築到處如山林。開徑荒凉種松菊。登樓縹渺臨雲岑。高歌長嘯自傲睨。絶句短律徒謳吟。不羡二十四考中書令。不羡高齊北斗堆黃金。只願舞雩詠歸處。五六六七皆同心。姦聲亂色淨掃去。柳洞深將天地深。</text>
<text>君子有三樂。自家及天下。俯仰旣無歉。保此神明舍。愧怍無從生。聲名遍夷夏。悅親兄弟和。英才盡陶冶。致用竟成功。優游在朝野。謳歌終吾生。誰歟列風雅。</text>
<text>我本孤舟客。江天雪滿蓑。上人那會此。甁錫寄嵯峨。</text>
<text>老翁身似晏嬰長。舍瑟還同點也狂。縱得乞歸何處去。桃花流水渺茫茫。</text>
<text>把筆當年學作文。巧偸豪奪競云云。如今流出胸中耳。早識艱深獨子雲。</text>
<text>子思當日述中庸。極口稱楊乃祖風。世美韓山文字耳。只今詩句尙難工。</text>
<text>典客郎君向山後。茅屋石田知幾畝。崖傾飛泉懸半空。路入危巓磨北斗。石壁雲埋有字苔。玉井月照如船藕。往來處處逢野僧。談笑時時値林叟。居民淳朴供鷄黍。縣令蕭條具牛酒。雖然風俗近鄙野。幸是人情尙淳厚。我今病臥欲還鄕。每遇酣歌聊擊缶。門前誰復致生芻。筆下自知無薤臼。眼花落井賀秘書。齒搖益脫韓吏部。欲從濂洛泝眞源。直恐乾坤似豐蔀。只向殘年更料理。道德文章垂不朽。</text>
<text>兔郞入山去。風雨正颯颯。谷長村落稀。傾崖滑難踏。耳邊澗泉來。頭上峯巒合。祗喜脫塵紛。何如在臥榻。</text>
<text>辛巳同年自遠來。素衣飄泊梁黃埃。病中相見尤驚喜。回首松堂但綠苔。</text>
<text>狀元郞是易菴翁。退自鴻樞樂在中。病不往參春過半。何時座上筆生風。</text>
<text>隔溪一朶斷山前。步屧猶堪直赴筵。怪底至今空悵望。病軀行止付蒼天。</text>
<text>當年一等五先生。文翰楊鑣摠有名。永慕亭前春草綠。兔山深處草堂淸。</text>
<text>東風浩蕩春陰濃。春雨滿庭來濛濛。幽人病餘深閉戶。淸香盡日圖書中。登樓起興發長嘯。時哉南畝宜明農。況今勅賜驪江田。春已過半胡遷延。吾師工部一語好。自斷此生休問天。煎熬中夜坐待旦。跂予南望心茫然。致君堯舜竟迂闊。詩書道缺紛相聒。當春發生時好節。豈獨有妨吾計活。畦聯羅紈壟飯餌。酣歌成功對秋月。匹夫匹婦亦辦此。況我乞身退田里。華封三祝終吾身。地下感銘當不已。回頭雲巖煙霧昏。髣髴松聲入吾耳。</text>
<text>山齋寂寂春睡濃。起來零雨吟其濛。周公已矣禮樂廢。有如西日難再中。仲尼栖栖志天下。人情之田爲老農。人情本是聖人田。禮耕義鍾方綿延。堯湯盛德立人極。水旱軫念終關天。至今彝倫照區域。慨念明德猶昭然。山川悠悠天地闊。後賢每苦群邪聒。祗緣法制不墜地。蒼生性命由斯活。潤我肌膚似雨露。明我心腸如日月。我生立志無彼此。澤物功夫先擇里。事賢友仁霈吾惠。不潤生民烏可已。我今老矣知奈何。筆以寫之聊爾耳。</text>
<text>東風知我欲尋春。小雨濛濛灑路塵。匹馬昌華溪路滑。誰敎病骨尙酸辛。</text>
<text>年來罕出少來人。坐臥南窓意自眞。孔孟下風吹墜緖。羲皇上世接芳隣。</text>
<text>群英傑出仍群居。鵾鵬變化非荒虛。平生意氣重交義。吳縞鄭紵相投初。翊贊大勳被天下。歸來渺然還有餘。何曾或損我一毛。依舊樹木圍田廬。江流沄沄截大野。今年所網前年魚。冥飛有鴻胡見離。仰天獨立徒欷歔。雲臺釣臺誰高低。風塵漠漠埋郊墟。</text>
<text>安心是藥更無方。漸似維摩臥一床。春雨濛濛歸興動。驪興山水尙微茫。</text>
<text>苦恨當年走四方。歸來歲月繞書床。天分地拆吾衰老。塞北江南摠渺茫。</text>
<text>少年志學且知方。百尺樓前上下床。老去蠹魚無處用。有時舒嘯立蒼茫。</text>
<text>國老尊無對。文孫裕有餘。盤飧具山海。樽酒照庭除。公昔頻投轄。吾今獨愛廬。何當陪杖屨。花雨看疏疏。</text>
<text>雞龍山月照熊川。歲歲函香祀地仙。森里曉行如逐電。錦城夜上似凌煙。高才自是無居右。疾走何曾不及前。聞說驛程連列炬。依依喝道夢中傳。</text>
<text>全羅一道好山川。旌旆巡行望似仙。智異穹窿倚霄漢。耽羅縹渺隔雲煙。閭閻掃地蓬蒿裏。烽火連天鼓角前。月夜溪聲宿僧榻。病夫消息好相傳。</text>
<text>游遍江南與四川。人言飛錫卽飛仙。舊題粉蘖多藏雨。陳迹蒼苔又帶煙。禪話屢陪淸夢裏。詩聯何似少年前。中原舊故應相憶。信字難憑鴻雁傳。</text>
<text>春風甲第春心濃。蘭麝熏天歌吹濛。誰知氷檗一老拙。偃臥藥爐經卷中。時時在陳病莫興。頗似秋收之惰農。所以欲去更力田。桑楡晚景庶其延。不然讀書欲安用。只在知命仍知天。餓兮何須師伯夷。富兮何須師計然。但令身安心地闊。耳邊只許兒童聒。里中父老共酣歌。是我平生大快活。軒然胡馬如依風。肯使吳牛重喘月。病少間來長念此。矧我同心在西里。謳吟往往吐眞情。有唱有和何日已。偶因風雨發狅歌。政如額癢生三耳。</text>
<text>謾擬吾心井不波。天光日影共森羅。多生三業那能免。宛似周妻與肉何。</text>
<text>少時學字無所稽。老來臨紙令人迷。魚魯亥豕方雜然。虎狗鶩鵠知誰賢。有時乘興得長篇。鳥入雲飛魚泳川。明牕淨几鋪華牋。作字拙惡如拘攣。今朝把筆齒自冷。盲人瞎馬夜臨井。拙斲汗顏方血指。醜婦闊領徒蓋癭。雖然大與筆法乖。屈折何害如生柴。顚張醉素盡寥落。黃庭白鵝難與偕。我今老矣眼花多。時時磨墨長聲嗟。縱欲臨池致餘力。歲月豈肯停飛梭。</text>
<text>少年英邁鄙迂儒。勇折倭鋒向海隅。縱是多多𪚥益辦。武才何止長千夫。</text>
<text>金剛山上有天風。吹動洪濤𪚥大空。泊得孤舟眠得穩。</text>
<text>斲却雲根作大鐘。深藏舍利示無窮。未知劫火隨風起。更有何人拜懶翁。</text>
<text>簽院先生接屋檐。狀元游騎入閭閻。酒香忽自墻頭至。春氣俄從座上添。亂後山光濃又淡。病餘詩味若仍甜。牧翁半醉翻多感。進退俱憂范仲淹。</text>
<text>去年今日始朝天。入對龍顏近御筵。只是當時眞一夢。況今衰病尙如前。</text>
<text>雀羅門巷踏蒼苔。貧甚無從覓舊醅。賴有西隣韓相國。每携牛酒待賓來。</text>
<text>雞林出三傑。東國文章宗。勉勉守家業。他年當襲封。</text>
<text>平生袖間醫國手。欲出却嫌多掣肘。雖然病勢如指掌。誰識祕方猶在後。白頭臥病自醫身。目不反睹如豐蔀。當今扁鵲似晨星。汗流日夜國中走。招之不來非少我。爭邀競致如林藪。有時特過快我心。豪氣滿天磨北斗。卵翼之義海之深。刀圭之恩地之厚。無可奈何禱上下。何所不爲用針灸。當痛安知愛妻子。旣寧儘有良朋友。俄驚七年如一日。又見東風吹五柳。登樓獨對南郭山。有客細酌西隣酒。題詩筆鋒似風生。倒床鼻息如雷吼。君方善用點鐵金。我當往取如船藕。且將此藥散窮廬。殘喘須敎添得壽。</text>
<text>雁影相聯又北飛。數行書札落柴扉。琵琶莫弄投壺處。月白江州淚滿衣。</text>
<text>幾見落花枝上飛。春風旌旆擁黃扉。遲公一辦龍頭會。白髮更聞金縷衣。</text>
<text>扶病尋人遍。踰年報禮稀。言詞初少味。容止更無儀。野日明樵徑。江煙暗鈞磯。白頭胡不去。忍恥是耶非。</text>
<text>傴僂身逾短。鬅鬙髮已稀。吟詩成野史。望闕想朝儀。馬邑雲埋路。驪江月滿磯。白頭胡不去。五十二年非。</text>
<text>混同江上黃沙堆。金盤羊酪駝峯頹。中原乘麻三萬里。靑門瓜地今蒼苔。江山到處入吾夢。蔬果幾時能自種。不有旱乾有水溢。將用桔橰將抱甕。種瓜幽興尙依依。夜直中書聞雨時。白髮如今尙未去。高吟又賦烏川詩。</text>
<text>步屧欲登山。風𪚥行草廠。仲孫叩其頭。向我傾肺腸。雖然未吐出。皎若聲琅琅。脫帽頂其頂。色和氣且揚。又復索我杖。便釋與𪚥將。曲躬折旋走。如我行庭堂。目熟故身𪚥。習爲君子方。里仁自成美。鮑臭蘭化香。凡爲人父兄。威儀當有常。天性不可漐。上帝赫有光。千載想孟母。三遷終允臧。</text>
<text>雪盡陽崖草欲靑。畏風猶未上山亭。眼中髣髴花如海。痛飮狂歌屢臥甁。</text>
<text>習習東風近踏靑。山僧具食集虛廳。何時神勒茶煙榻。擔得長江滿瓦甁。</text>
<text>榜喝雙眸白又靑。紛紛過客似郵亭。自憐我脚多年躄。恨不當時踼淨甁。</text>
<text>墮淚修文已數年。光巖碑臥照雲煙。廟堂尊重誰來謝。却怪山僧每事筵。</text>
<text>小雨霏霏濕綠苔。日高薘戶未曾開。梨花又近淸明節。謾擬韓山拜掃回。</text>
<text>入簾草色上階苔。地僻茅堂盡日開。自負仙風如太白。人言陋巷有顏回。</text>
<text>驪江春水碧如苔。茅屋參差傍岸開。何日乞身隨野老。斜風細雨剌船回。</text>
<text>君子終身憂。念念在高舜。祗欲歆高風。何曾傳心印。悠悠方寸間。不墜必有進。自昔善反者。唯憑一字信。行年才知命。問辨思必愼。𢥠然如履氷。仡爾如破陣。聖道望難及。哀哉初發軔。</text>
<text>病裏都忘疏與親。豈知吾子久居春。官銜縱帶中郞將。政案應書及第身。桃李盛時游輦轂。薜蘿深處倒冠巾。霽亭豪氣君知否。肉袒應須謝自新。</text>
<text>仲春忽已盡。上己將又回。風光流轉日駘蕩。已近踏靑靑欲來。雨師亦受上帝敕。當春發生頻相催。白頭病客筆已閤。獨把太玄甘寂寞。會有子雲知子雲。漫却醬瓿眞一噱。可憐準易空苦心。我脚所踏應先尋。隨時變易豈謂是。天命去就非難諶。大節一虧復何責。幸矣極口談聖域。至今巍巍配文廟。始信論功及經籍。經籍道息奈吾何。老矣立德今蹉跎。</text>
<text>曉寒牕戶欲開遲。日已高舂坐更危。幸是無人敗吾興。舊詩改了又新詩。</text>
<text>自念當年見事遲。白頭無意管安危。時時惹起前朝恨。灑向毫端卽是詩。</text>
<text>問津子路御樊遲。歷騁侯邦不入危。誰識聖心天在上。病夫今日謾吟詩。</text>
<text>靜坐沈思下筆遲。只憑精一辨微危。執中祕訣誰傳授。月到天心恰得詩。</text>
<text>眞觀釋子問唐詩。乍雨乍晴山日移。風入草堂淸到骨。差夫深坐下書帷。</text>
<text>小雨隨風如散絲。老年情興浩無涯。只愁病骨難將息。閉却蓬牕題小詩。</text>
<text>薄雲滿天風尙寒。斜陽欲下塞西山。老翁送客門前立。萬樹靑松暗淡間。</text>
<text>風林雨岸與煙灣。一片江山萬古閑。何日歸休洗雙耳。月明溪上聽潺潺。</text>
<text>祭酒堂上羅尊彝。三月初吉維其時。琴彈文王仲尼操。一時氣象眞雍煕。我年甫冠游璧水。足蹈杏壇心闕里。奈何利物所牽聯。自薦文科事天子。孀親老矣東海濱。無兄無弟吾一身。吾今遠游値兵亂。道或一梗空酸辛。便從長官告歸計。許我掛冠荷嘉惠。長風破浪高入天。我舟一葉無從濟。歸來萱草何靑靑。彩衣舞影飄中庭。當時至樂天下少。歲月超忽如飛星。祗今臥病又幾日。每遇良辰雙淚零。</text>
<text>驪江歸興政悠然。坐嘯舟中望似仙。縱是石田收有日。還須稻種丐同年。</text>
<text>平生心迹兩超然。欲向危時作地仙。詩酒不妨謀送日。還丹何必學延年。</text>
<text>蓬萊一境墮茫然。洒落何人骨欲仙。兪丈放懷聞昔日。牧翁繼跡是今年。</text>
<text>山僧頻潤筆。國主特分田。雨露驪江上。風雲鵠嶺前。無材草封禪。有策辨人天。自笑終迂闊。時時一惘然。</text>
<text>父封母命仍多壽。伯省仲樞今幾春。不獨海東能致客。定應天下亦無人。</text>
<text>讚美高門將徧國。流傳陋巷欲深春。幸公半日閑吟處。記我多年臥病人。</text>
<text>牧翁老氣無由降。窮年弄筆吟南牕。平生有懷便吐出。橫說豎說皆驪江。如我自讀亦齒冷。他時詆姗誰得雙。所以東坡詩有名。苦說歸田似不情。人之視己如見肺。頭上蒼蒼天道明。朝饔夕飧固所重。何況身退由功成。讀書萬卷不達理。是亦所謂妄人耳。歸歟歸歟吾黨子。芳草和煙滿槐市。河汾講學雖區區。光範上書終近利。</text>
<text>曉色蒼涼日欲生。磬聲中有誦經聲。鱗鱗萬戶煙浮棟。有幾人忘境與情。</text>
<text>有身何處不營生。髣髴隔林機杼聲。却訝高僧還見斥。大城乞食是眞情。</text>
<text>工部桑麻斷此生。我今田舍傍灘聲。遲留不去殊亡謂。野興悠悠雜世情。</text>
<text>萬樹長松雲滿天。蒼崖深處掛飛泉。平生自厭生三耳。何日相從學坐禪。</text>
<text>病中又見今年春。三月三日天氣新。長安樂事久牢落。賴是少陵初寫眞。當時豪麗宛如昨。至今可想椒房親。東韓岧嶢扶疏山。山下碧澗聲潺潺。宣仁一帶沙川碧。可濯可沿淸且閑。芊綿芳草城東南。急管長甁春夢間。君門九重天地隔。墳墓蒼茫鎭江曲。寒食淸明幾虛負。梨花寂寞莓苔綠。重房雲集奉恩庭。對越聖祖歆威靈。醮餘飮福尙逮下。肯念老牧方伶仃。肯念老牧方伶仃。韓山山下雲冥冥。宣尼當日不稅冕。東周一語誰其聆。</text>
<text>禮食有輕重。尋常猶謹嚴。醮餘神所惠。法外我何堪。開府儒林表。封君國史兼。病深方竢命。一滴敢心甘。</text>
<text>細字書詞謹。束脩儀物兼。韓山深自幸。合浦近如瞻。柳巷苔生轍。蓮營月滿簾。相望儘迢遞。春色入茅簷。</text>
<text>白髮將衰老。丹心在聖明。支離非傲世。洒削敢藏名。座滿求詩客。朝無結襪生。只今吟嘯處。誰識有餘淸。</text>
<text>獨居窮巷靜。兀坐小窓明。淡泊非無味。膏盲在立名。栽松憶隣老。種楷望門生。只爲心如水。新詩字字淸。</text>
<text>筆硯今垂白。乾坤又大明。殘齡憑藥力。美景助詩名。几案靑山入。門庭碧蘚生。區區苦心處。豈下伯夷淸。</text>
<text>病勢摧湯藥。生涯寄食眠。移居那免俗。當痛但呼天。否運何連歲。安心倘有年。今朝更長歎。身世苦沈綿。</text>
<text>眼昏妨夜讀。身困覺春眠。庭洒松間露。墻連樹外天。賜田當老境。握粟卜歸年。又見東風急。轉頭飛柳綿。</text>
<text>每向墻頭過。時從甕底眠。昏昏陋巷日。蕩蕩醉鄕天。放曠非吾道。威儀戒老年。踏靑今又負。芳草謾芊綿。</text>
<text>秋風日日吹君門。踊躍控鶴鷹揚軍。大駕徐動百官扈。作新煕武幷恬文。平原廣野設幄殿。大田多稼收黃雲。重瞳屢回有喜色。哿矣吾民何更云。殿前才人百戲張。鼓吹轟天和氣揚。日行山翠滴輦路。夜宿星光臨帳房。臣時戎服跨瘦馬。亦復往參干掫者。最愛安國前峯頭。臨水一宿今悠悠。薄雲美月月入水。呑吐光景天如流。至今心存更目想。何日江頭成獨往。</text>
<text>簷下雀影影在牕。牕間老筆長如杠。翩翩乍來又乍去。知渠得意眞難降。有時噪聲破我寂。因物時時更參易。觀梅有術奪天機。安樂窩中忘是非。天津橋上啼杜鵑。不有斯人誰與歸。寫之剡藤成短篇。他年再讀心茫然。</text>
<text>唐城岸海如華蓋。浦潊環之分內外。英靈所聚產人物。直幹雄材皆絶代。德山村主生江南。遼東白帽初往參。猶嫌鶴野近羊犬。欲訪海外仙山三。舟浮鯨浪得異境。雙目不動停飛颿。下岸卜年又卜世。日佐東方千萬祀。新羅以來至我國。禮樂詩書出君子。壽齋獨步江都未。掃去妖氛開紫闥。紀綱復振朝委裘。鼠輩無從更挑撻。克生太姒配王室。聖子神孫至今日。於戲德山非常人。天作之合襲于吉。靑松浮雲翠如濕。我曾立馬遙相揖。陽坡先生安在哉。高風千載無人及。郤超反鑑似無孫。門下有人空血泣。</text>
<text>東風吹急日行遲。草色遙看正好時。牧老病餘多絶句。不期奇語或成奇。</text>
<text>樽酒相逢似夢中。乾坤浩蕩又東風。老衰更驗忘年厚。貧病方知賦命窮。已矣兩髦俄變白。醉來雙頰尙浮紅。丁寧有約休辜負。鐵洞眞堂拜益翁。</text>
<text>回首蒼梧杳靄中。五絃曾記聽南風。初科偶爾先豪傑。末路哀哉多阨窮。春巷獨行苔更碧。曉牕高詠日初紅。從今欲訪同年友。三十三人幾老翁。</text>
<text>自嘆吾生天地中。胡然却似病狂風。雖慙入道迷三省。祗喜無文送五窮。墻角峯巒遙滴翠。樹頭䔒蕾乍含紅。傍花隨柳應無日。欲學當年擊壤翁。</text>
<text>遠慕八仙游飮中。醉鄕天地有遺風。書當快意如爬癢。詩自長吟政坐窮。憶在廟堂頭尙黑。忍聞河洛血流紅。邇來臥病眞難得。造物應憐牧隱翁。</text>
<text>成象成形自一中。靜觀山岳動觀風。人文豈向三千止。天數應從六十窮。自古書生譏面白。當時院長詆顏紅。洗心直欲騎牛去。得失悠然付塞翁。</text>
<text>一家天地自春風。沴氣消來樂最融。物物含和成太極。時時致異有頑童。唐虞禮樂敷文德。伊呂干戈立武功。始信脩齊由格物。靈臺方寸配蒼穹。</text>
<text>扶疏以東山不盡。衆峯插天森石筍。九龍穹窿勢自尊。後如從者前如引。聖僧遺跡尙宛然。石勢傾危將欲隕。招提林壑雜煙霞。甁錫歲月堆倉囷。何時長嘯上絶頂。萬里靑天見秋隼。焚香再拜虎景祠。尸素區區謝不敏。仰乞威靈靜東海。不見廟堂方勢窘。連營諸將向全羅。南畝擧趾誰見愍。農功一虧民失天。命墜顚崖其可忍。冥扶籌策戰必勝。更發狂風激齊霣。賊船掃向扶桑去。蒼生不復愁肝腎。便將禮樂問爲邦。舍瑟何知夫子哂。</text>
<text>茫茫堪輿相附依。蠢蠢自足乘神機。聖人脗合天地德。君子照耀朝廷儀。夫家婦室粲有則。堯禪湯伐同其歸。故知赤子純一處。宛與智者無少違。抱負時時索乳啼。直與神化爭高低。直從知誘始逐外。欲動情勝方難齊。狼貪羊狠各有態。淫竇滔滔天下溪。冶容飾貌竟狙詐。赤子之心誰復稽。赤子之心誰復稽。仲尼當日宜栖栖。</text>
<text>桑海團團日。松山蕩蕩春。歸來書甲子。憔悴降庚寅。雲壑泉如筑。陽崖草欲茵。境幽心自寂。何處伴高人。</text>
<text>晨光動天地。夜氣襲精神。鼻息尙隱壁。目瞳如眯塵。家童解麾客。山鳥不驚人。只喜魔猶在。白頭應免新。</text>
<text>從來百姓眼。爛熳可頤神。和氣徧四體。冥心忘六塵。出游知有士。無夢定何人。少杜平生足。南州句法新。</text>
<text>廟堂兼將相。社稷寄神人。鼓角聲連海。旌旗影拂塵。鷹揚方啓道。鳥散走迷津。奏凱還朝日。歌謠撲地春。</text>
<text>龍鳴在匣鏡藏匳。肯向竹竿緣似鮎。欲辨幾微都是錯。不論鹹淡本無鹽。春深準擬花藏塢。夜靜追隨月入簾。自信生來難一笑。歸來三逕覓陶潛。</text>
<text>主上如天育萬物。臣穡衰遲猶秉筆。前朝詞臣森如林。父子傳家罕疇匹。稼亭先生不言功。又不作文名送窮。大平風月詩篇裏。到處江山尊酒中。臣今臥病領史事。乞米年年拙生理。粥薄鬚眉宛相對。啼飢僮奴難忍視。鶴鳴九皐聲聞天。聖恩周急令保全。敕賜鏡湖溢簡策。長江兩岸多良田。從今一家飽喫飯。日日頌禱終臣年。子孫世守佐王國。誓將忠孝酬恩憐。</text>
<text>午牕日影已稀微。向晚蕭蕭雨灑扉。漸見麥田增翠色。胚胎餠餌助甘肥。</text>
<text>天際群山橫翠微。春深門巷掩柴扉。扁舟直遡驪江去。風滿蒲帆水面肥。</text>
<text>謾向遺書欲發微。老年多病獨扃扉。何曾大旱作霖雨。正笏坐看天下肥。</text>
<text>簷前舟雀近人鳴。後院錦鳩呼雨聲。白髮病翁忘盥櫛。獨携毛穎寫平生。</text>
<text>瑣碎文章蟋蜶鳴。鈞天髣髴夢中聲。老來欲塞從前耳。虛室時時白自生。</text>
<text>自有至音多善鳴。爭如玉振與金聲。寥寥天地至今日。百鳥春風觀我生。</text>
<text>人間膏火自相煎。故種蓮花照碧天。劈取若心常有日。肯將雙手救頭然。</text>
<text>從獸平原馬似飛。喧傳輕捷近來稀。功高百代年猶壯。攝養千金莫或違。</text>
<text>紛紛禍福摠關天。一點忠心豈偶然。大義滅親非古語。我公高識冠群賢。</text>
<text>玄陵初科鎖益翁。白袍滿庭多英雄。穡以非才最徼幸。天耶命耶公至公。三重大匡領史翰。白首閑居樂在中。有時感恩淚如水。仰面但見靑無窮。有季最少最鍾愛。有孫承重傳家風。門生往往佩酒來。狂歌忘形和氣融。老牧臥病今幾年。坐想구游心悄然。當時種松高尺餘。今已蔽日將參天。人言栽松十年耳。十年石火誰爭先。病餘上馬亦甚少。再至不獲登華筵。乃知聚散有主者。長嘯松間思往賢。栗亭勉齋侍座主。驕兒恃愛求恩憐。風流閑雅蓋一世。回首悠悠如夢耳。誰知天下注意將。高閤如今束諸子。會當更訪商山翁。蒼蒼雲松聊徏倚。</text>
<text>白衣仙人躡蓮葉。宛在風波衣不濕。人間生死海無涯。雨洒大空多哭泣。聞聲救苦皆現身。一刹那頃赴人焉。微塵國土明鏡中。樓下居人如芥拾。願將淨願現威神。數箇霑床起而立。走向城中辦生理。主人白鬚容可鑷。</text>
<text>川之源兮竹嶺下。舟山蕊坡驪興野。奔流數百有餘里。舟入松京無晝夜。川寧一邑好風煙。東岸楊根西利川。公卿別墅遙相望。春風秋月開華筵。我生鎭江近大海。鯨波蹴空浩無外。風帆扣枻游紫汀。當時樂事眞一快。白頭軟紅塵底行。狂歌往往難爲情。聖恩如天領史翰。官閑祿厚榮吾生。吾生儘榮奈無用。所以江山入淸夢。何當明農向川寧。聽取岡頭有鳴鳳。</text>
<text>白頭多病韓山翁。強顏當日陪群雄。恩榮不次背流汗。跡逐臺省登諸公。春花秋月嘯詠裏。雷霆雨露經論中。如今蟻床守寂寞。藥餌不給知吾窮。夜坐月明轉眼月。春游風急愁頭風。那知老衰腰脚頑。漸喜天地精神融。今年樂事勝前年。會面擧酒欣欣然。艱極泰來理固爾。安排頭上唯蒼天。偉哉開城是久要。一生豪氣誰居先。松間有客井投轄。對酒秦川公子筵。當時置驛久牢落。風流卓爾傾群賢。遨遊別墅寄雅量。幽草澗邊時獨憐。我欲從公便忘世。年來頗厭生三耳。紛紛今古重交游。況我恩門唯一子。携酒頻過雖不惡。幸借松亭容醉倚。</text>
<text>狂興年來托管城。長篇短律儘縱橫。益齋南畔松千尺。鵠嶺龍巒與目成。</text>
<text>我生雖不戒甁城。却厭主從幷主橫。獨有國風藏不得。一篇成了一篇成。</text>
<text>曾聽高僧說化城。由來鼻息眼仍橫。誰知自有閑天地。絶勝無窮訪廣成。</text>
<text>細雨濛濛暗草堂。桃花欲綻柳絲黃。披蓑欲上扁舟去。一曲驪江置野莊。</text>
<text>一犂春雨可耕田。南望年來思渺然。病裏關門更深坐。未知行色陸邪船。</text>
<text>昔年游宦走京師。天下一家隨所之。老去出門迷所適。山南水北漫吟詩。</text>
<text>天邑趨群彥。鑾坡似夢中。行雲猶向北。老境在征東。弱柳將搖碧。夭桃欲綻紅。少年眞可學。物欲旋消融。</text>
<text>海內同年友。存亡杳莫傳。亂離誰避地。衰病我歸田。壁水沈明月。鑾坡鎖冷煙。題名曾有石。未必亦南遷。</text>
<text>天向君門近。風傳禁漏來。淸標思玉樹。異境似瑤臺。永夜對燈聽。淸晨持傘回。黃封頻快倒。把筆恨微才。</text>
<text>午陰正濃春風焉。夕照欲斜寒氣集。梨花枝頭蓓蕾肥。松樹林間聲韻襲。主人對客垂鬢絲。婢子行杯動腰衱。坐談生死信有命。未免恩情猶欲泣。我在病中息如線。誰云分外增一級。故知吉凶初生貽。截然無過無不及。會當携手歸去來。驪興江頭有蓑笠。忘形談笑終天年。驗得從心自而立。</text>
<text>風日淸明應曆書。宣流和氣謝堪輿。暮春成服携童冠。自比時雍尙有餘。</text>
<text>放曠何曾畏簡書。時時扶醉在藍輿。踏靑未識誰招喚。酒禁傳言數日餘。</text>
<text>幾年春雁欲投書。長白山光照乘輿。夢裏鑾坡芳草綠。上林花石劫灰餘。</text>
<text>歲幣如山塞上堆。中原人力政摧頹。却將羊馬天南牧。三百年間亦迅哉。</text>
<text>隋唐渺渺幾經春。五季三韓出異人。只賴貽謀能保國。運籌今日有良臣。</text>
<text>誰道秦坑尙未塡。儒風欲絶幸相傳。支持病骨吟詩句。頭上蒼蒼自有天。</text>
<text>軟炊爛煮補衰腸。怪底齒牙猶被傷。當日抑強餘禍在。謾言晁錯智爲囊。</text>
<text>齒舌中間至味生。全呑大棗若爲情。撑腸文字從霑濕。飮酒無妨似吸鯨。</text>
<text>挫硬攻堅欲勝人。老年甘滑自生津。看來却似山西將。白髮閑居病在身。</text>
<text>少年群飮墮空虛。多病獨吟甘闊疏。花月小庭宜秉燭。柳煙平野可扶輿。朝饘夕粥寧求外。坎止流浮信有餘。他日驪江容我釣。老來光景自蘧蘧。</text>
<text>牧翁扶病髮鬅鬙。徧謁閑忙見未曾。共惜鴒原摧玉樹。新持鳳詔返金陵。芋師談笑眞如舊。楊相威名政有稜。獨恨開城頻上馬。萬松深處又難登。</text>
<text>大參忠孝冠群雄。車騎經過陋巷中。㝡恨病軀方殉世。故陪華剌便趨風。春光蕩蕩仍催暖。花意欣欣欲向融。更候退朝深坐日。慶親詩什賞諸公。</text>
<text>病餘身世夢華胥。遇事沈吟儘有餘。當日雄豪今寂寞。老年交契亦稀疏。芝蘭露浥香凝室。楊柳春深影滿閭。命駕出游從此始。曉牕啼鳥亦蘧蘧。</text>
<text>氷淸玉潤照衣冠。更有賢孫壓九韓。已喜春風滿蓬蓽。況逢朝日映杯盤。病餘得醉誠非易。亂後相逢亦甚難。老境情懷無處寫。麴生天地本來寬。</text>
<text>春來事事樂中和。老牧生涯鬢已華。榜掛通衢催飮酒。風吹小雨勒開花。稼亭餘慶川方至。柳巷淸談日未斜。自喜病中牛馬走。強題新律字如鴉。</text>
<text>柏亭豪邁介仍和。少已離倫氣自華。詩句共喧池上草旌旗曾看嶺南花。門生獻壽春方好。巷老題詩字半斜。嗔笑餘閑深閉戶。不妨酬唱到昏鴉。</text>
<text>春深送酒亦風流。蓓蕾依然滿樹頭。造物乘除當有意。順時消遣復何憂。獨醒正則還多侶。群醉淵明却寡儔。只有如錐管城子。每邀飛雨倚高樓。</text>
<text>自負當時第一流。山林情興寄壺頭。事謀白面無從濟。望係蒼生祗自憂。太史傳家唯父子。老年多病少朋儔。人間到處舒長嘯。何必元龍百尺樓。</text>
<text>天地眞同上下流。悠悠漸見白吾頭。自慙淪骨 主人惠。誰識終身君子憂。濟世經邦當盡己。傍花隨柳豈無儔。暮春風詠驪江上。更倚波間客舍樓。</text>
<text>聞聲救苦應昭然。急難何人不乞憐。樓外空華方起滅。燈前水墨宛飄翩。舟行生死無涯海。鏡掛妍媸有象天。且願盡除天下病。小窓安坐免心煎。</text>
<text>我飮不盡器。半酣味尤長。落落東坡翁。光焰萬丈強。春風蕩蕩吹亭臺。白日政可飛金觴。韓山牧翁老多病。不耐錦繡堆中腸。飮中八仙每拍手。自笑毫端走風雨。況今紅錄爭扶春。啼鳥數聲情興新。古來飮者達生死。擾擾區區那解事。夷齊盜跖俱亡羊。金杯且倒花香裏。花開有時莫辭醉。燕舞鶯歌非偶耳。東亭豪氣亦人傑。高臥東山弄風月。圍棋雖不更賭墅。對客肯憚頻投轄。莫將微恙示春慵。我己自分傾千鍾。君不見醉鄕天地今無人。牧老獨坐誰爲隣。</text>
<text>起家大父望如天。當日銘詩儘可傳。有子一人猶置散。肯將伯仲感重泉。</text>
<text>門庭高峻壓塵寰。龍岫山連進奉山。再見香爐在中闑。牧翁乘醉尙紅顏。</text>
<text>少年廊廟忝論思。或値危疑駭一時。耆老每邀俄滿座。從容一定共傾危。運籌自有神機在。成算寧爲巧辯移。病後白頭參末議。宛如曾見儘委蛇。</text>
<text>丁亥門生韓政堂。適因微恙坐書床。諸君入謁方交禮。冢宰來過爛有光。案上珍羞自多品。樽中香辣異初嘗。春風邂逅眞多幸。兩樹梅花詩興長。</text>
<text>記得看花似夢中。少年行樂幾春風。靑州從事相徵逐。錦繡浮空兩臉紅。</text>
<text>非意相干一掃空。靑州從事獨稱雄。天敎我輩焦肝腎。推入秦家逐客中。</text>
<text>有花有酒此身閑。造物洪恩滿世間。四美難幷吾輩事。上樓獨坐對南山。</text>
<text>龍喉傳旨撰書詞。白髮深慙筆力衰。命意已從當國出。文言更向把毫思。雷霆隱隱威應褻。日月昭昭照不遺。祗恐浮雲猶故態。寸心難徹九重知。</text>
<text>縱借宰予端木詞。三軍三鼓氣猶衰。陳情只恐煩重聽。敍事誠宜更致思。自信畏途車或敗。誰敎妙算策還遺。老年文字多乖剌。却恨當時誤見知。</text>
<text>病骨酸辛寢不安。雖知踏法只人難。滿窓明月天將曙。隔壁長松夜更寒。漸見孤生似磨墨。誰敎兩耀競跳丸。早興欲向藏春塢。柳巷蠻童趣往觀。</text>
<text>主人淸秀早知名。一樹梅花照眼明。富貴家風藏不得。綉簾深處管絃聲。</text>
<text>坡平敭歷有威名。政用疏通處事明。記向幽堂叨秉筆。牧翁文字但虛聲。</text>
<text>尹氏林園舊擅名。惠風和暢四山明。猩紅杏對鵝黃柳。誰道梅花墜世聲。</text>
<text>老妻嗔我酒膏肓。甘草加煎黑豆湯。夜永困眠身自穩。曉寒徐起齒猶香。杏花柳線園池靜。牕日簷風几席涼。坐對野梅詩興激。欲從何遜更遊揚。</text>
<text>老年吾已坐詩窮。一詠悠悠萬事空。賴是益齋憐季子。好懷開向酒杯中。</text>
<text>多生習氣結良緣。釋褐如今三十年。敢負文章衣鉢在。蒼蒼頭上有蒼天。</text>
<text>微臣老病如敗葉。墜在草間誰復拾。聖心春風吹物生。數尺枯條春雨濕。欣欣向榮亦渠性。群卉爭敷如不及。洪惟前朝卵翼恩。一家飽煖方高門。初驚崇光泛桃李。漸喜秀色紛蘭蓀。病餘謳吟贊日月。發揚和氣彌乾坤。當塗自有大手筆。却愧酷似春禽喧。平生志氣本跼蹜。高飛畢竟難踰藩。臣當醉歌上天載。無聲無臭終難言。</text>
<text>春雨隨風細。春山到處深。何人能採蕨。惹起伯夷心。</text>
<text>早聞鮮味儁。摠說細鱗肥。不待秋風起。願從張翰歸。</text>
<text>地靈多藥物。山密少塵埃。更問如爪棗。安期安在哉。</text>
<text>平野牢籠盡。荒畬片段餘。躬耕度朝夕。還似孔明廬。</text>
<text>日落沙逾白。雲移水更淸。高人弄明月。只欠紫鸞笙。</text>
<text>天意應生物。農功在及時。碧潭龍臥久。一起竟何遲。</text>
<text>秋風初瑟瑟。栗樹漸纍纍。獨往吾曾記。金丸落地時。</text>
<text>賦詠逼眞少。栽培離俗多。最憐荒僻處。寂寞伴姮娥。</text>
<text>聖恩醺骨醉來寬。德性如毛擧甚難。曾荷玄陵親點筆。自憐白髮懶纓冠。春風漸暖催觀射。午日曚曨散講官。可見太平無一事。唐虞聲敎洽三韓。</text>
<text>春來上謁比前遲。遙遞詩筒禮又非。溪水纔添初雨霽。樹林相映欲花時。公應示病元無病。我政思歸尙未歸。最愛松山翠如濕。茶甌傾了更幹眉。</text>
<text>吾生見事自來遲。敢向殘生管是非。謾與詩篇酬美景。相逢樽酒謝淸時。自知老日偏多病。人笑今年又不歸。坐聽雨聲長太息。驪興山色入愁眉。</text>
<text>燒餘田壟草靑靑。一雨漫山水欲生。獨速老翁携鍤去。好防渠決灎新晴。</text>
<text>春雨頻來野色靑。菜畦煙暗綠芽生。少年干祿今頭白。病骨自知陰與晴。</text>
<text>每恨功名汚汗靑。只憑吟嘯送殘生。滿庭煙雨情無極。更擬樊川賦晚晴。</text>
<text>病後東風日日狂。馬蹄隨處從崇光。花心欲寫天心巧。酒力能扶筆力長。達士忘形如魏晉。可人携手喜參商。自憐春服猶成未。禊飮熊川趁夏涼。</text>
<text>春遊方未艾。詩興亦云濃。楊柳村逾靜。莓苔巷已窮。閉門山色裏。欹枕雨聲中。但得心無累。何慙擊壤翁。</text>
<text>鳩鳴林外已天明。雨後春寒盡意淸。病客懶興殊有味。老年閑臥欲忘情。群花浥露方扶弱。細柳含風自弄輕。到得平心和氣處。浩然眞可順吾生。</text>
<text>柳巷今年又暮春。午鷄聲裏寂無人。伯恭字說寧容肆。老牧文言恐失眞。雨過門庭生碧草。風來街陌漲紅塵。羹墻歲月今知命。一味淵氷日日新。</text>
<text>海東山水絶纖塵。在在雲煙境界眞。却向屛風寄幽興。牧翁還是可憐人。</text>
<text>山中隱者播淸塵。自恃誰能辨僞眞。畢竟白雲藏不得。乾坤具眼豈無人。</text>
<text>詩句淸新不惹塵。因形賦物奪天眞。白雲千嶂重重處。寫出猿聲有幾人。</text>
<text>總角相親到白頭。中間乖隔幾經秋。家貧只恨無樽酒。細嚼茶芽話舊游。</text>
<text>借馬知今亦甚艱。誰敎病發欲醫難。主人自是多屯蹇。觸事無端鼻孔酸。</text>
<text>我本疏慵不入時。況今衰病欲何之。閉門自合安心坐。連袂誰曾汗背馳。賀歲里閭將欲遍。謝恩閶闔敢云遲。如今又起看花興。準擬南山醉賦詩。</text>
<text>春風又是太平時。却笑出門無所之。我輩還如雲聚散。年光自趁水奔馳。柳絲已染應繰畢。花錦猶封欲拆遲。待得半酣高閤望。更將樂處寓新詩。</text>
<text>三絶韋篇只識時。老年胡不望安之。飽鷹自在寧思附。繫馬由來每念馳。久矣思文歌穆穆。哀哉去魯學遲遲。中書君亦知吾意。信手從容寫出詩。</text>
<text>春山深處記曾游。觸耳難禁盡日愁。豈意萬家煙火裏。數聲驚破夢悠悠。</text>
<text>病骨酸辛自懶興。誰敎詩思更相凝。忽聞啼鳥翻多感。欲學觀空樂道僧。</text>
<text>春來有句贈同游。喚起催歸摠是愁。聲入心通吾自樂。可悠悠處卽悠悠。</text>
<text>夜寐仍須更夙興。心中道德幾時凝。一聲啼鳥心還動。宛似如今雀鼠僧。</text>
<text>南門淸曉一聲鑼。坐想蕭蕭聞馬檛。不是獸牢催進獻。定應江上有風波。</text>
<text>江上風波幾日休。庚寅以後使人愁。龍驤萬斛眞無力。怕向掀天雪浪頭。</text>
<text>雪浪長年欲蹴天。江陵一道海西邊。雖然被毒終疏闊。露骨山中穩坐禪。</text>
<text>沈醉都忘膏火煎。醒來樂處却依然。烏衣巷口明斜日。綠野橋邊鎖冷煙。富貴風流應掃地。古今悲嘅更滔天。丁寧趁取花時節。秉燭相從學少年。</text>
<text>汲井新茶活火煎。晴牕一啜意翛然。飄飄難得抱明月。蕩蕩却如凌紫煙。閑裏吟哦由觸境。病餘行止摠關天。抽毫只管紓情興。春色方濃又一年。</text>
<text>獨游情更適。多病骨猶酸。不耐風塵暗。向來天地寬。才疏吟詠苦。計拙去留難。浩蕩春將老。時時醉據鞍。</text>
<text>狌枝紅染又東風。每見朱髯向夢中。春雁北飛無一字。少年行樂轉頭空。</text>
<text>人生聚散如風花。勢出偶爾終無他。春城桃李半吐艶。晴天暖日蒸紅霞。水南聯鞍有舊約。酒困不耐朱顏酡。日行過午雨又滴。眼界豁達無塵沙。將翺將翔興方動。春光掩映庭中柯。東亭游騎入北里。問疾適在平章家。平章招我策蹇馬。欲跌不跌頭皤皤。參差碧瓦傍橫嶺。當門一逕緣溪斜。淺斟軟飽雜異味。高談雄辯如懸河。半酣激裂發浩歎。同游廊廟扶重華。當時諸公半鬼錄。有酒不飮將如何。會須秉燭勤行樂。帝力不知於我加。千重山海盡剗去。頭上日月如飛梭。南安北李本不擇。天自安排非命耶。</text>
<text>病後吟詩氣自平。滿天春色鳥啼聲。北隣酒熟初成禮。南里花開又喚行。雨卷江山催暖景。日斜庭院感浮生。此身自幸逢堯舜。每向毫端謝聖明。</text>
<text>病餘深謝値升平。當日宮中識履聲。流水谷深靑嶂合。碧天風細白雲行。詩書道缺年將老。門巷人稀草自生。永日坐吟如有課。免冠毛穎視猶明。</text>
<text>貞肅諸孫幾箇存。當時風彩照中原。白頭又挽城南路。曉色蒼涼兩眼昏。</text>
<text>哀哉我外甥。有女尤失憑。崎嶇易居處。幸隔山幾層。徑欲往撫背。苦此病勢陵。且遣蠻童去。達我心炭氷。草生滿道周。藍輿可以乘。我當往省汝。汝其出門噟。</text>
<text>汝父性尙直。罹凶亦天命。有弟又有妹。家風頗脩整。哀汝出天眞。往來如道梗。由汝養於人。保汝能順性。汝長可適人。桃夭春日靜。肯使汝愆期。人倫當自正。</text>
<text>雁回峯頂雪初飛。一點芳心欲透機。漏洩春光應偶爾。獨憐詩眼巧評譏。</text>
<text>雞林門外月如波。欲別更留傾叵羅。自喜醉狂如少日。病餘身世奈吾何。</text>
<text>東風吹水綠搖波。雲盡長天似碧羅。獨上松亭一舒嘯。老來行止末如何。</text>
<text>我生逐物工推移。與世俯仰如韋脂。人猶指點負介特。自信齟齬將衰遲。閉門不出動旬月。有時會合皆迂闊。平章李公偶墜馬。國之司命民賴活。敲門投剌適醉眠。上堂據座題詩聯。明朝馳騎來相邀。我策我馬登華筵。中官李相適來訪。東亭大醉談稍放。李相情懽吐肺腑。蔡氏於吾是妻黨。仍邀明日特設酌。酌我甚多耽且樂。徑取大杯仰靑天。病入豈知方救藥。倒床嘔吐連數朝。心中膏火相煎熬。妻煎湯劑解酒毒。自訝氣息無由調。今晨起坐意自定。關牕風日淸且靜。向來艱辛墮夢中。欲訪陶劉仍取正。人間萬事儘悠悠。借問獨醒何所求。朝廷有道靑春深。政可飮酒夫何憂。</text>
<text>文章歐九世爭譽。劉老猶譏不讀書。剽竊豈能成鉅萬。海中衆寶自嬴餘。</text>
<text>衆寶橫陳爛有光。縱非倫序亦何傷。一經具眼分高下。萬古無人更抑揚。</text>
<text>抑揚中有至音生。師曠元來集大成。燕樂嘉賓雖旨酒。鏗鏘始得洽懽情。</text>
<text>平地巍然插妙峯。白雲封了白雲封。會當絶頂舒長嘯。俯視衆山千萬重。</text>
<text>燕子歸來喜可知。簾前致語日將移。主人多病還依舊。多少華堂蛛掛絲。</text>
<text>病餘身世絶經營。新夏幽居事事淸。翳葉殘花風裏墜。上階蒼蘚雨餘生。諸孫異處皆無恙。二子隨朝摠有名。賴是代言毛穎在。老夫深戒慕甁城。</text>
<text>持傘觀燈恐取譏。落花深巷掩柴扉。初看小雨將侵幕。漸聽狂風欲透幃。今歲不如前歲好。老年方識少年非。古人秉燭誰能學。樂事賞心頻見違。</text>
<text>一犂微雨暗田家。桃杏成林路自斜。歸跨老牛算半濕。陂塘處處泛殘花。</text>
<text>白髮吾猶不食家。時時奉敕字橫斜。乞身甚欲還鄕去。又是江村落杏花。</text>
<text>少年眞欲佐官家。學作文章點筆斜。臥病燕山空入夢。玉堂野草雜閑花。</text>
<text>月飯團團白似霜。疊成群玉冷生光。黃蜂爲作崖頭蜜。最好枯腸病後嘗。</text>
<text>兩姨相對隔星霜。已老朱顏尙有光。莫把存亡時掛念。世間辛苦已親嘗。</text>
<text>老大相看五十霜。百般無計駐流光。七人存歿今將半。豈害頻過索酒嘗。</text>
<text>病中三日廢長吟。便覺胸中俗氣深。明月淸風無盡藏。高山流水有餘音。翩翩去鳥投紅日。恰恰流鶯囀綠陰。身世間關寸過半。不知何策可灰心。</text>
<text>此君眞不俗。蕭洒更堂堂。祗欲題詩滿。何須解帶量。秋風吹嶰谷。夜雨暗瀟湘。世上無窮意。隨時自抑揚。</text>
<text>讀易當年要達時。却憐行止尙支離。骨酸自痛無人識。身老猶貧借馬騎。共喜爛盈天作合。方期燕翼國延基。歸來更作兒孫念。聖主賢臣永世垂。</text>
<text>四月淸和正好時。奈何人事尙乖離。每從鄕愿門前過。恐値盧同屋上騎。天地久長關鳳曆。江山壯麗擁鴻基。自知老境無他念。一片丹心白髮垂。</text>
<text>白頭詞客思依依。幸是朝廷不失機。庭院綠陰鶯語滑。門閭碧草馬來稀。時時獨坐看疏雨。日日高吟對落暉。且喜病餘猶把筆。只慙無力辨幾微。</text>
<text>殘喘猶存臥病餘。還如靖節愛吾廬。蓬頭垢面非輕世。棘口茅心久廢書。綠草迢迢鄕里遠。靑山隱隱樹林疏。人間俯仰成今古。時見片雲行大虛。</text>
<text>摧頹敢望聽鈞天。夢裏稱觴近御筵。日月齊明承列聖。風雲感化立群賢。誰敎白髮如前輩。自信丹心似昔年。最喜重興功烈盛。定知王業永相傳。</text>
<text>仲夏山居事事幽。百年情境淡忘憂。黑雲遮日商量雨。碧樹含風探借秋。僕倦拾薪遲煮飯。兒驕拖杖數登樓。閑中只費吟詩力。自信吾生枉白頭。</text>
<text>乾坤蕩蕩順吾生。遇物忘機氣自平。微雨好風蘇病骨。綠陰芳草快詩情。日高三丈臥不起。年過五旬功未成。餘力尙堪歌抑戒。更將歲月寄甁城。</text>
<text>物欲眞如粥面濃。白圭當更學南容。閑乘細雨初鋤藥。老向殘陽欲種松。衰德誰歌仲尼鳳。勞心只擬孔明龍。有時欲寫輪囷膽。却似黃鍾應仲冬。</text>
<text>僻近城南山更幽。誰歟千載獨忘憂。天人對策治安日。前後出師危急秋。深樹流鶯欹晝枕。片雲飛鳥倚晴樓。無從陶寫心中興。欲向禪窓擧話頭。</text>
<text>鏡裏難禁白髮生。只憑涵養氣猶平。天機衮衮無塵慮。老境悠悠適野情。自鄙中庸師伯始人。言媚嫵似玄成。如今更信爲名誤。騎馬時時入鳳城。</text>
<text>浮世人情雜淡濃。牧翁當日抗塵容。飄飄政似風中絮。鬱鬱寧悲澗底松。精義入神如屈蠖。大人利見有飛龍。欲知甲拆春生遂。且看崢嶸雪壓冬。</text>
<text>夏日似冬夜。永矣凝不流。浮雲成峯巒。迢遞十二樓。田家望虹霓。瀝血時叩頭。天高鬼神惡。又況非力求。金烏政飛翥。風伯何時休。</text>
<text>人也天地心。心平元氣和。匹夫不得所。大海揚其波。古人守一敬。耿耿無偏頗。放勳被四表。重華庸作歌。世道日以降。且求安樂窩。</text>
<text>梧桐今不生。鳳凰今不鳴。卷阿不復作。渺渺思周成。周成爲今主。公旦披忠誠。鴟鴞人疑釋。風雨天心明。至今千載下。托孤有法程。</text>
<text>大哉觀物處。因勢自相形。白水深成黑。黃山遠遂靑。位高威自重。室陋德彌馨。老牧忘言久。苔痕滿小庭。</text>
<text>老牧吟哦不自休。誰知潦倒亦風流。年年病枕聞黃鳥。夜夜漁舟夢白鷗。敢望中和位天地。每將褒貶擬春秋。人間萬事終難必。盡日悠悠獨倚樓。</text>
<text>柳巷大書神勒碑。聖心方重父王師。映波明月僧前轉。傍路靑山馬上移。對酒吟詩應樂甚。恭桑敬梓欲歸遲。誰知牧隱偏多病。漫向禪窓有所思。</text>
<text>向晚浮雲忽蔽天。風吹微雨洒庭前。田家有語千金畝。斗米年來亦直錢。</text>
<text>今年春旱黃埃漲。南畝老農空悵惘。上徹九重軫淵衷。廟堂不樂心忡忡。成湯爲牲責六事。天意爲回俄頃裏。碧雲神術疾如雷。綠章夜奏玄關關。晚來滴點乍霑洒。入夜簷溜燈前掛。病夫起坐喜欲狂。食祿閑居叨寵光。祈天永命奉我后。庶調玉燭民財阜。麥壟黃雲帀地遙。稻田翠浪連天搖。誰知天公有深意。竟使蒼生保終始。微吟排比喜雨行。當憐老牧難忘情。</text>
<text>驪興兩岸麥秋深。田舍生涯已稱心。自恨白頭猶不去。軟紅塵底送光陰。</text>
<text>對面重重山海深。流芳遺臭亦從心。誰敎獨立翻多感。易道由來只抑陰。</text>
<text>流鶯啼處綠林深。夏景鮮明快我心。芳草和煙靄平野。好風吹雨弄輕陰。</text>
<text>眼疾年年發。狂心日日新。詩書養豪氣。藥餌益衰身。接物還同俗。爲文漸喪眞。他年携直筆。末減是何人。</text>
<text>王心一哉同天心。碧雲表奏天沈沈。天心仁愛亙萬代。自是傷和多孔壬。匹夫匹婦不可下。何況奸升賢者沈。閭閻煙火寂如水。今乃多故多呻吟。非君神術可回天。何得大旱來甘霖。民生國用已無患。蕉芽爛葉皆成林。欣欣向榮似有知。可見南畝農夫心。天心王心民物心。本一也故非難諶。相依相感相表裏。洋洋左右上帝臨。碧雲莫詫抱神術。一講雲漢書筵深。舌聲未盡雨聲至。勝事籍籍傳至今。牧翁憂民出天性。感極涕淚霑衣襟。有祈有報古今典。碧雲當更敷丹忱。</text>
<text>二氏以來吾道衰。滔滔天下欲何之。身心有累終難正。生死無涯竟致疑。靜定功夫泉始達。治平事業日初遲。誰知寂滅虛無處。政似浮雲舒卷時。</text>
<text>白髮窮居志氣衰。明知老者在安之。唐虞聲敎眞堪樂。佛老機關儘可疑。沙水至淸泥水濁。梅花偏早菊花遲。化工付物無私意。祗得悠悠且順時。</text>
<text>自愧老來精力衰。少年蕭洒羡宗之。抑揚毛什邪兼正。深切麟經信與疑。高屋長林鶯語滑。半庭微雨燕飛遲。仲尼和氣如天地。諸子才名各一時。</text>
<text>甑池浮碧灎晴波。兩府游觀簇玉珂。溪日欲移風淡蕩。野雲纔合雨滂沱。連岡斷處臨平野。飛電明時快大河。看取太平眞樂事。絃歌直欲頌中和。</text>
<text>少年詩句學樊川。襟袖好風吹颯然。老境身閑心自快。長篇氣弱語難全。晴雲弄日明還晦。芳草和煙斷復連。未必麤才似工部。倒冠落佩有誰憐。</text>
<text>憶在鎭江行樂時。船牕斫膾凍銀絲。眼靑鄕里相徵逐。頭白風塵慣別離。海岸揚帆長入夢。山崖著屐好吟詩。病床安得奮飛去。悵望浮雲何所之。</text>
<text>楊相年來勇絶倫。喧傳義膽大於身。橫馳賊背擒梟將。大慰民心作重臣。宿露飧風勞亦至。負山控海命惟新。歸途聞變還南下。國爾忠勤動搢紳。</text>
<text>鳩鳴雀噪雜鷄聲。曉夢初回小室明。群動天機千變妙。獨居夜氣十分淸。爲之不厭師宣聖。去入無窮憶廣成。畢竟誰知眞樂處。蕭蕭白髮鏡中生。</text>
<text>驟雨狂風逐筆聲。鏘鳴金石感神明。波瀾萬頃難爲闊。氷雪三條却讓淸。敢道包幷如地負。由來習慣似天成。曉牕獨坐思無盡。忽憶池塘春草生。</text>
<text>雲間飛雁落絃聲。萬里秋毫眼底明。善射由基心自巧。屢空顏子迹仍淸。初生一是承明命。所願期於集大成。發矢他年中正鵠。更從天地謝吾生。</text>
<text>醉裏光陰疾似梭。病軀沈困眼生花。肯嫌陋巷生芳草。每向高樓詠落霞。商確異端天莫測。笑談淸坐日將斜。悠然忘却人間世。入海何勞更算沙。</text>
<text>中外蜚英展大才。已離平地近三台。轉籌幕府謀猶壯。製錦閭閻笑語開。四面雲山擁官舍。一條江樹遶漁臺。淸風亭上思無盡。對酒何時望月來。</text>
<text>病軀何幸遇昌辰。每荷宣招入紫宸。況値書筵當講義。自慙學術尙迷眞。氷峯永日應無暑。玉宇淸風自絶塵。設醴針氈皆已矣。願天啓迪代諄諄。</text>
<text>洗鱗今罕有。病齒最相宜。漫擬瓊瑤報。聊憑一首詩。</text>
<text>明德新民體用俱。欽之一字冠唐虞。篤親䘏舊良心發。歸厚興仁美化敷。精義難陳心更怯。衰年已過貌仍癯。乞歸何日如疏廣。東海黃金得自娛。</text>
<text>雪鬢霜髭兩頰紅。忽然來坐草廠中。甲光有爛風雷動。目焰屢回天地空。自笑拔山徒恃力。人言貫日獨能忠。明明頭上跳丸處。求世威靈照海東。</text>
<text>尙州東畔是龍宮。罷任留居有古風。送至一張涼席好。欲於炎暑慰衰翁。</text>
<text>力疾趨丹陛。吾生幸白頭。書房坐未穩。玉食賜來稠。回望松山路。歸登柳巷樓。招呼有姻婭。預怕汗如流。</text>
<text>驪江秀氣發揚餘。馬邑孤生病起初。欲赴華筵畏炎熱。須憐瘦骨愼興居。杯盤錯落香風動。絲竹輕淸化日舒。醉裏自然齊得喪。兩親無恙求終譽。</text>
<text>井田遺意未全隳。可惜諸賢更不思。溝淺洫深行水利。旱瀦潦泄應天時。籠山絡野收租急。釣月耕雲去國遲。未死敢忘糊口計。自來仁政近營私。</text>
<text>乾坤淸氣十分全。寄向靈芽伴老禪。多病同庚昏耗甚。他心通處示哀憐。</text>
<text>遇災深懼似氷淵。數日君王輟講筵。自是五行頻失序。須知一念旋通天。慈悲濟物終難驗。惻隱存心要在堅。頭白老臣無所禱。只憂人欲苦相煎。</text>
<text>元龍豪氣浩無前。自信虛名或可傳。少日鶚書曾一薦。老年蠶箔已三眠。道非堯舜難開口。學與顏曾敢比肩。把筆有時心自露。更無纖靄隔靑天。</text>
<text>大難氣焰照中原。身際休明位又尊。厭飫膏梁忘歲月。優游廊廟謝乾坤。樽前逸興雨雲散。輦下奮游天地昏。克復京城功最盛。山河帶礪誓辭存。</text>
<text>敵愾中肝壯。班師喜氣浮。朝廷方倚重。宗社政敷休。飮至禮儀備。策功恩澤優。史官誰秉筆。赫赫照千秋。</text>
<text>病軀偏畏熱。蹇步祗求安。力弱僅支骨。汗流方滿顏。好詩生眼底。幽興寄毫端。不暇躬迎送。非關酷愛閑。</text>
<text>騃稚爭毬兩不降。誰敎私欲已盈腔。呼僮製作足渠意。便見中和開六窓。</text>
<text>謾向兒曹志不降。腹中無物似羊腔。只因啼笑良心見。老牧欣然倚病窓。</text>
<text>北海飧氈竟不降。丹心一點鐵爲腔。可憐江摠今衰甚。月到天中影入牕。</text>
<text>寥寥長晝懶衣冠。獨坐吟詩一字難。樹影滿簾搖眼底。山光排闥入毫端。扶桑日出思徐福。遼海天低望幼安。今古悠悠如轉燭。鏡中衰白漸頻看。</text>
<text>布算窮千歲。居門應四時。炎涼知氣順。昏旦見星移。曆象初分命。經權各適宜。欽明幷敬授。釀出一雍煕。</text>
<text>東亭頻置酒。上黨每聯鞍。坐客皆豪傑。吾生獨懶殘。樽罍今古雜。菰菓齒牙寒。微雨晚來好。爽然淸肺肝。</text>
<text>數年罕相置。一見喜難勝。瘦貌今猶甚。高談舊所能。山居淸不俗。蒼飮冷如僧。相對忘懷久。徒慙白髮增。總角游鄕校。嚴顏學漢音。會間談不置。病後醉相尋。我病乾坤大。公亡歲月深。司成今不惑。家敎幸溫燖。暫與司成話。因思國學游。堂高披細葛。室密擁重裘。講習精神暢。藏修德業優。回頭眞一夢。身世儘悠悠。</text>
<text>靜坐身彌適。多言氣自傷。生涯戰蠻觸。世道傲羲皇。夏木生涼吹。煙村下夕陽。澹然忘老境。渺渺想虞唐。</text>
<text>一陣淸風忽颯然。精神爽快起居便。浮雲自卷半天外。返照忽明高樹顚。古律全篇誰獨步。丹靑妙處自單傳。牧翁遇興眞狂甚。露頂披襟骨欲仙。</text>
<text>新繭如黃金。不愁露肌膚。採桑走朝夕。艱哉小女奴。懸知霜雪中。爾獨無袴襦。當朝赫赫者。車馬溢通衢。國恩豈不厚。密室敷氍毹。加之以重裘。乘醉仍歌呼。輕羅翦春服。肯復流汗珠。人生有定分。敢怨充官租。</text>
<text>豳風興雅頌。桑蠶半農功。載績朱孔陽。願被公子躬。靄然有和氣。足見於君忠。於戲篤公劉。推心與民同。子孫得天下。擧世臻時雍。君子但務本。一家無困窮。奇技淫巧作。天祿其求終。蠶詩雖鄙俚。或可告臣工。</text>
<text>病餘畏熱莫如吾。仲夏猶嗔汗洽膚。草廠松簷今始畢。朝暉夕照更何虞。雨餘爽氣侵衣袂。月上淸陰散座隅。他日賜氷如及我。好調崖蜜滿深甌。</text>
<text>新種葡萄數尺長。嫩芽疏葉已蒼蒼。洒簷飛雨難侵座。動架淸風自滿堂。秋實聯珠垂湛露。午陰凝碧產微涼。更敎花木森成列。政好朝吟到夕陽。</text>
<text>道體周流自露呈。身心器數盡包幷。辭嚴義正春秋法。氣順顏和日月行。致格齊平終有序。操存省察要須精。簞瓢陋巷生芳草。一貫傳來聖道明。</text>
<text>國老交懽用意深。靄然和氣感天心。浮雲浩浩纔低野。微雨疏疏已映林。樽酒幾年馳鄭驛。廟堂當日霈殷霖。淸晨勝事斯爲盛。兩箇公孫更盍簪。</text>
<text>義理終無盡。賢愚本自同。林林滿區宇。浩浩際虛空。軀殼雖紛糅。毫釐亦會通。誰歟眞踐得。陋巷有遺風。</text>
<text>微雨遮靑嶂。空庭濕綠苔。天公方降澤。旱魃敢爲災。朝市沾衣袂。林亭引酒杯。晚來晴更好。南畝欲歸來。</text>
<text>聖主寬仁㦖老臣。雨中安坐正凝神。誰知耿耿丹心在。自笑蕭蕭白髮新。今日希顏非獨我。當時存趙豈無人。斯文興喪關天命。且盡吾忠敢愛身。</text>
<text>節義文章位侍中。家門赫赫照天東。眼前歲月迷遺跡。皮裏陽秋秉至公。北極風雲忠懇激。南江煙雨道情濃。丙申避禍尤難得。未必汾陽獨始終。</text>
<text>詩書前輩少。閥閱幾人存。道直名逾重。年高位始尊。雲林連疊嶂。煙草靄平原。丹旐風吹動。依依出國門。</text>
<text>濃陰如壓黑沈沈。瓦雀群飛向茂林。病裏每疑誰換骨。閑中或謂我存心。胚胎正學規模密。卵翼殘生德澤深。何日乞歸煩祖道。酣歌田里送光陰。</text>
<text>午雞聲裏坐題詩。筆墜深嗔汙我衣。豈暇汲泉謀洗滌。政當鍊句入精徵。暮雲樽酒論應細。春草池塘夢亦稀。妙處由來難授受。思無邪後要忘機。</text>
<text>稚子群成隊。嬉游有定方。語言猶未正。喜怒自無常。雨滴工承霤。天昏喜入房。只憐迷利害。執刃不知傷。</text>
<text>夙駕松山祀八仙。至誠祈禱豈徒然。扶持太后膺千福。啓迪明君享萬年。朝著肅淸垂日月。封疆靜謐奠山川。一家老弱仍無害。敢憚橫經近御筵。</text>
<text>夜雨連明滴不休。欲登松岳頗懷憂。初沿溪足水方急。漸上山腰雲半收。彥輔丹靑高畫格。文安蒼白駭詩流。誰知老牧雙眸冷。收拾天慳聳玉樓。</text>
<text>渠渠夏屋是吾家。客走他鄕兩鬢華。妻子凄涼無所主。門庭寂寞日將斜。</text>
<text>辛苦歸來有室家。焚香牕戶儘淸華。無心更作他鄕客。遇興時時點筆斜。</text>
<text>茫茫天地共爲家。只恨居夷却慕華。一片心田包宇宙。年來蹇步任欹斜。</text>
<text>半晴半陰山色佳。聯峯斷麓擁高齋。白頭病客立於獨。靑眼故人難與偕。楚舞吳歌殊寂寞。堯年舜日自安排。登樓有興誰能會。坐見淸風動綠槐。</text>
<text>親姻和睦婦兒佳。東海春風牧隱齋。少日已嗟生太晚。衰年始信老方偕。花如筍令香初炷。山似樊侯闥可排。自古躬行能責報。晉公堂下植三槐。</text>
<text>老去忘懷境自佳。海山深處一書齋。長篇短韻由來雜。明月淸風本自偕。遣興無過托毛穎。却邪還似用彭排。到頭世事關天意。何必區區強觸槐。</text>
<text>漏雲殘照雨絲絲。膾炙猊山四句詩。更憶風流玉堂老。紅粧白髮兩相宜。</text>
<text>虛靈一點配乾坤。立極由來在至尊。日就月將當復禮。春生夏長要覃恩。霑濡及物繁枝葉。惻隱存心壯本根。二帝三王是龜鑑。小臣才短敢輕論。</text>
<text>講罷經筵日未中。還家細雨又濛濛。病妻慶幸蒙恩賜。明主包容愍老窮。赫赫漢庭稽古力。寥寥周易養蒙功。史臣秉筆由來直。成效終當付昊穹。</text>
<text>結社當年屈侍中。淡菴棋局又爭雄。詩家天地無高下。更請無勞讓牧童。</text>
<text>風雨連旬止又來。萬松禪院寄崔嵔。九京英氣知相感。數日淸談恨莫陪。泉洞舊家多碧草。江村別墅半蒼苔。夫人賢行何煩問。鐫石幽堂寓永哀。</text>
<text>君師建極化生民。照耀來今覺後人。大學初中終有得。先王詩禮樂相循。性情動盪無邪日。査滓消融順道春。三百三千通上下。端居雜處對明神。</text>
<text>姻親厚意儘勤渠。佩酒相携顧草廬。幸値庸夫臨陋巷。堪誇老牧致高車。天低遠樹煙光暗。雲薄長空雨點疏。半醉獨吟殊有味。百年身世夢華胥。</text>
<text>薄雲含雨欲斜陽。深樹黃鸝客滿堂。老境開懷知有數。一樽相對謝蒼蒼。</text>
<text>魚躍鳶飛道體流。民生日用儘優游。白頭存養猶難至。黔首由行却自周。鑿井耕田恒產足。持家奉國沒身憂。作興祗在明明德。比屋可封今幾秋。</text>
<text>對客茶甌徹底淸。忽驚飛雨午涼生。高興餘慶應無盡。三子他年摠有名。</text>
<text>英密西來一騎塵。君王在鎬政凝神。金符照耀衣安燠。上謁君門喜氣新。</text>
<text>侍中功業近無雙。竝世英雄盡乞降。一旦鷲翁成鴆毒。洗冤應是挹長江。</text>
<text>茅簷連日滴。柳洞幾年窮。落照低高樹。輕雷殷遠空。鳥啼如得意。蟻戰已成功。朝退閑無悶。毫端代化工。</text>
<text>中壽今無幾。安東世有賢。諸孫皆壯歲。長子已希年。詩酒桑楡景。衣冠雨露天。遙憐堂北竹。寂寞帶蒼煙。</text>
<text>金陵迢遞隔山川。日月垂光共一天。馬在北方肥可愛。人遷南土病堪憐。君臣有義須明白。將相交懽始保全。往哭秦庭誰更繼。自悲衰甚抱沈綿。</text>
<text>幽居生理拙。菜甲出沙田。門外泥連陌。庭中蘚入筵。鳥馴緣得食。驢蹇怕朝天。誰識悠悠處。身名可兩全。</text>
<text>詩書君子宅。禮樂聖人田。風月歸篇翰。乾坤擁几筵。流觀鳴道集。獨步醉鄕天。老境無餘望。誰歟號樂全。</text>
<text>牧翁愛菊今成癖。移自花園數枝碧。栽培未竟念生成。便見庭中雨來滴。土潤黃祇用意深。秋風金錢似山積。淵明千載一高士。醉裏抽毫書甲子。誰歟歸來慕遺風。東海怒濤猶未已。寄謝寶源郭橐駝。風霜晚景當如何。由來百里半九十。對菊慷慨成詩歌。</text>
<text>誰敎形勢自相因。狐假虎威如有神。只爲逃形翻嫁害。小人情態日來新。</text>
<text>議罪緣淸有重輕。漢庭老吏尙留名。臺評今日無冤屈。寧失不經堯舜明。</text>
<text>位高無謗古來希。君子持身要愼幾。作室安居常事爾。始知隨處有危機。</text>
<text>淸晨騎馬上穿峯。松岳雲開翠色濃。多病白頭猶殉世。天津當日笑龍鍾。</text>
<text>晚食先生佼儈無。菜羹如蜜飯如酥。八珍羅列同歸飽。枉費千金養至愚。</text>
<text>陋巷簞瓢樂在中。周公富貴尙居東。人生到處安心耳。且看年來牧隱翁。</text>
<text>堯禪湯征只識時。區區孔孟要扶衰。寂寥秦漢儒風陋。會有濂溪萬世師。</text>
<text>寥寥接無極。天地初分形。正氣偶妙合。人爲萬物靈。秀出於其中。聖賢爲法程。文章被天下。粲然如日星。奈何今之人。覂駕趨冥冥。反觀居室內。是亦天之經。</text>
<text>庖犧畫奇耦。象以明理源。文王與周公。觸事宣諸言。仲尼演十翼。大哉道義門。韋篇旣三絶。千載如乾坤。使我知養蒙。德性何其尊。獨居愼勿褻。焚香思本元。</text>
<text>孔門大如天。從游有三千。速肖七十子。獨稱回也賢。曾子得其宗。大學明後先。聖孫幸摳衣。中庸乃成篇。嗟嗟我縫掖。用力求心傳。讀書身心判。非醉應爲顚。</text>
<text>談天不願學鄒翁。實理粲然名敎中。病骨尙酸雲向北。欲心將動日生東。登樓自厭題黃鶴。鍊藥何須駕白鴻。祗恨一生徒費力。簞瓢樂處與誰同。</text>
<text>海山深處一衰翁。斷送光陰嘯詠中。豈獨詩魔多洛下。每思秋興滿江東。交游本擬蛩將蚷。會合還如燕與鴻。時見晴雲天際去。低頭細細讀參同。</text>
<text>重憶雞林崔拙翁。生涯風月酒尊中。出身進士聞天下。極口罵人驚海東。不耐一心如繫馬。獨將雙目送飛鴻。猊山寂寞空遺跡。江水西流今古同。</text>
<text>北牖淸風生碧樹。南牕細雨映靑山。白頭病客悠悠甚。巢許夔龍伯仲間。</text>
<text>自訝塵中無樂土。人言海外有仙山。誰知踐得忘形處。志氣浩然盈兩間。</text>
<text>病裏生涯忘日月。閑中興味寄江山。他時點檢吾詩譜。三十餘年一夢間。</text>
<text>矜誇鄙嗇豈無尤。根葉相因勢自周。縱使多材似公旦。此人端的是恒流。</text>
<text>赤舃周公几几餘。風雷歲熟感梟書。當時一點心平正。日月明明照大虛。</text>
<text>禮樂文章盛一時。美哉制作在蒼姫。卜年卜世終明白。祗在初生哲命貽。</text>
<text>散步伸腰脚。沈吟陶性靈。飛雲晴更白。疊巘遠彌靑。海外留徐福。遼東老管寧。悠悠境自順。柳洞一茅亭。</text>
<text>諸孫步甚健。走則恐顚跌。老翁導之行。虛堂共軒輊。淸風吹兩髦。意氣自超逸。願汝守家敎。詩書庶逢吉。天運儘悠悠。可必未可必。悲哉老翁心。筆端詞彩溢。</text>
<text>身長七尺美鬚髯。知印都堂地最嚴。我病七年仍句老。君躋四品已離潛。更名請字應心悅。考義諧聲但口占。上有神明司正直。焚香探取決疑嫌。</text>
<text>蒙養無非作聖功。終身所得一中庸。奈何挑得繁華戰。只爲飽鮮仍醉醲。</text>
<text>聖學由來一執中。潛龍忽躍是飛龍。誰知從道先明道。穆穆他年德可宗。</text>
<text>小臣當日走中原。鼓篋璧雍窺聖門。忽起子張干祿問。白髮心地尙昏昏。</text>
<text>希顏兄弟奉慈堂。不墜家風總立揚。名述先君傳後世。自憐老牧少文章。</text>
<text>把筆銘人亦已多。時時動念涕滂沱。韓山寂寞松楸老。何日龜趺照碧蘿。</text>
<text>祖母年終八十三。幽堂有石蔭梗枏。益齋老筆嚴仍簡。他日流傳作美談。</text>
<text>牛郞家送杏團團。細嚼衰翁齒自酸。劈核得仁調石蜜。暑天羊酪滿金盤。</text>
<text>色奪黃金露作團。天敎異味雜甘酸。華筵日日葡萄酒。陋室年年苜蓿盤。</text>
<text>紈扇風生碧月團。精神交暢洗辛酸。不愁消渴爲人患。絶勝漢庭承露盤。</text>
<text>君王視聽在臺評。能使班行自肅淸。敢把豪釐欺耳目。由來影響出形聲。包容共荷乾坤大。照耀仍瞻日月明。寧失不經堯舜德。須知入議有權衡。</text>
<text>病餘深恐被譏評。兩眼昏花未見淸。每向書筵陳實理。自慙文苑張虛聲。陽奇陰耦變且化。人百已千愚必明。但恨悠悠經歲月。居桐自艾望阿衡。</text>
<text>人才今日有誰評。屋潤寧須門地淸。蓬蓽光陰蔬筍氣。樓臺風月管絃聲。文章未信稱三服。尊酒何曾繼四明。他日說詩陳配匹。白頭應似漢匡衡。</text>
<text>聖學規模具。人倫終始全。貫穿兼體用。開合有經權。不息江朝海。無遺日照天。平居須愼獨。吾道是誰傳。</text>
<text>上林蒼翠雨疏疏。殿閤沈沈夏景舒。講罷經筵扶杖出。借來駿馬穩如輿。</text>
<text>被體翻漿汗自流。柳絲風裏好登樓。病軀無力將將息。馳向蓬門不少休。</text>
<text>老臣學力本來迂。僥倖功名位宰樞。承乏書筵羞滿面。寥寥千載幾眞儒。</text>
<text>獨與崔髯坐草堂。苦妨霑濕屢移床。兔郞山寺歸來處。直入承宣上直房。</text>
<text>聞說西方極樂堂。不如無念坐繩床。一超九品眞懸隔。遮莫年年蘚入房。</text>
<text>雨中涼氣滿虛堂。病骨酸辛臥一床。安得忘形眞放浪。茫茫世界似蜂房。</text>
<text>八字聯珠絶助辭。循環義理甚精微。由來初學不知味。況是幼年難識時。自信偸生爲己累。誰知徒死被人譏。請從好學中修進。堯禪湯征各有宜。</text>
<text>兒啼聲裏雨來聲。白髮老翁無限情。千載淵明一杯酒。悠悠天運竟難明。</text>
<text>少年誰不立名聲。晚境應須養性情。簷溜四垂人迹絶。淡忘移念自虛明。</text>
<text>松聲絶壁掛泉聲。觸耳爽然生道情。漫向山中寄幽興。時時蓐食候天明。</text>
<text>虛堂寂寂鳥啼聲。兀坐悠然忘世情。淫雨彌旬止還作。小窓終日晦仍明。</text>
<text>心通入耳有餘聲。遇事無端自適情。六鑿掃除査滓盡。始知游豫昊天明。</text>
<text>暑雨連旬水土離。閭閻到處病生脾。固知神聖關天命。縱使虛羸有國醫。日夜庶幾無疾病。神明愷悌是扶持。從今頤養無乖氣。敢憚朝朝瞽誦詩。</text>
<text>終日驅馳綺陌間。無人不道愛靑山。牧翁自有詩中地。風月無涯到處閑。</text>
<text>時時喜色起眉間。得句精微似半山。麥壟半黃香飯熟。野桑重綠懿筐閑。</text>
<text>浮世功名一夢間。終身興味萬重山。算來何處眞無事。只是先生半日閑。</text>
<text>的的圓珠滿漆盤。赤光相射走難安。天公賦物眞奇巧。旣帶微甘又帶酸。</text>
<text>強支瘦骨踏紅塵。偶向殘生近紫宸。自分行人頻指點。誰憐病客獨艱辛。敢於索闕恐非禮。偶爾與官應是嗔。待得除書下門下。寂無來謝始安身。</text>
<text>熨瓦朝來焉。開牕日已高。病深乖動息。慮靜祈毫。雖則生三耳。俄而歎二毛。燕山今寂寞。回首憶群豪。</text>
<text>崔翁令老矣。途遠日將沈。直欲拜三品。自言無二心。妻飢猶互妬。子壯懶相尋。蔭後仍求飽。知渠用意深。</text>
<text>病榻吟詩處。書筵輟講晨。告君當盡己。謀道要全身。解竹在迎刃。讀書如斲輪。遣誰知冷煖。飮水見吾眞。</text>
<text>霪雨肌膚潤。虛堂耳目涼。懶興緣病久。高詠發詩狂。苔蘚將浮碧。林巒更鬱蒼。誰知安坐處。自是一羲皇。</text>
<text>慷慨經邦策。凄涼詠史詩。人材天所降。聖學我何知。霧露沈松徑。溪山擁菊籬。遙憐鎭江水。渺渺去無涯。</text>
<text>濃陰酸病骨。溽暑困衰身。淸曉亦沈鬱。短宵猶欠伸。預憂三伏近。應待九秋新。把筆思無盡。炎涼自有神。</text>
<text>人情須自盡。公論亦當思。踰禮頻干謁。市恩眞點癡。功微不辭鬱。學淺敢爲師。自責銘諸坐。時時要省私。</text>
<text>江山渺渺入吾樓。白髮鏡中非一秋。自古焉流難勇退。汝今多病可歸休。</text>
<text>豳風斷壺我少讀。民事由來致其曲。同年先生慕周初。服田南畝桑柘綠。秋來籬落掛新匏。小如杯棬大如櫝。知我家貧懶學圃。年年持來照窮谷。平生案上味不重。嚼蠟光陰如轉燭。三月一瓢樂在中。五石大瓠言何雄。爛蒸鵝鴨恐招譏。高歌往往驚諸公。況今病餘繫不食。濟盈若葉歌國風。明窓揮筆謝同年。器用陶瓦無朱紅。感君知我不之淺。吐出短歌聲摩空。且學許由掛樹枝。耳聵不欲聞塤㙈。</text>
<text>益齋門墻壓東海。斗柄揷天天倚蓋。文章元氣酌四時。吐出華風吹海外。我家父子鑛中金。一被鑄出宣洪音。炳然相輝動人目。恩義所以天地深。敢把諛辭進吾子。我出肺腑肉相示。讀書萬卷亦安用。明體達之忠孝耳。且心大學一部書。靜定然後求其餘。致格齊平盡在此。他日吾言其忽諸。</text>
<text>進退曾期范仲淹。歸來却似晉陶潛。江山風月平生足。樽酒篇章興味兼。爲愛行雲頻植杖。恐驚宿鳥罕鉤簾。閑中自有存心處。最幸星星鬢上添。</text>
<text>記我東歸政少年。北堂萱草媚靑天。主恩不次超遷數。子職何曾奉養全。白髮始衰方種種。丹心到老尙懸懸。韓山山下多蒿艾。茅屋終當墾石田。</text>
<text>玄黃一開闢。風氣生太虛。朕兆尙混芒。磅礴仍扶輿。誰知周之文。粲然還有餘。星河自耿耿。草木何與與。陳常立民極。緬想皇王初。</text>
<text>世道日趨末。斲朴競奢華。組綉耀宇宙。珠金出淵沙。誰知殷之質。宛然無少訛。美玉當不琢。玄酒誠可嘉。繪事必後素。吾今復何嗟。</text>
<text>文章一小技。亦從時尙趨。綺麗似文錦。質檏如枯株。誰知各適用。奮迅仍喣婾。庖犧畫卦足。仲尼文言敷。遼哉千載下。我輩誠區區。</text>
<text>已矣乎。天子北狩來東隅。長白山前多綠蕪。駝峯羊酪羅氍毹。孤城堅壁尙爲虞。敢向中原爭版圖。已矣乎。當時世家盡零落。倘有臥龍堪付託。省庭聽詔淚流臆。賀表塵棲束高閤。海西路梗山崢嶸。不是父老無精誠。咫尺違顏天子明。已矣乎。白頭老牧腸九回。北風日日吹南臺。他年史筆如奔雷。考亭夫子眞豪才。</text>
<text>火雲終日照衰顏。八面虛堂坐不冠。桃葉冷淘淸入骨。橘皮新劑暖凝肝。炎蒸每感伐氷貴。泥濘方知行路難。只得一閑眞可樂。樹林風動自生寒。</text>
<text>黃河到海謝朱顏。鬢髮蕭蕭懶整冠。九轉丹成心在臍。十年燈暗血歸肝。功名恰似夢中夢。道德自知難上難。無地不生豪傑士。九夷唯我獨酸寒。</text>
<text>浮雲富貴早希顏。況復年來已掛冠。獨向古文誰放膽。每逢新事我摧肝。鑿氷載畝豳風遠。歷井捫參蜀道難。身世悠悠忘險易。老翁眞箇是淸寒。</text>
<text>騷雅相承遠。江山獨往難。看雲弔形影。琢句嘔心肝。梅雨千林暗。松風六月寒。漸知多野趣。客至懶衣冠。</text>
<text>昭然千載鑑。萬事欲平難。愛直如蟬翼。誅奸託馬肝。賈生宣室夜。范叔綈袍寒。誰識韓山子。方憂倒履冠。</text>
<text>蚤晚雖然異。榮枯亦不同。願天均雨露。表出養花功。</text>
<text>幽居有味少人知。記得當年退食時。敎子吹蔥騎竹馬。對賓沽酒送金龜。病中偃臥身心苦。亂後謳吟齒髮衰。俯仰此生如寄耳。數聲啼鳥雨絲絲。</text>
<text>牧老空空未有知。病餘高臥謝明時。早年恰似沖天鶴。晚景還同嚥日龜。自信二三非是德。人言五十이稱衰。閑中今古須涵養。綠樹淸風吹鬢絲。</text>
<text>順帝功夫在不知。緬懷從古發祥時。郊麟在藪鳴岡鳳。河馬呈圖出洛龜。壹是聖人爲世則。獨憐夫子嘆吾衰。明知暴殄非仁恕。天物終當惜寸絲。</text>
<text>皺紙鱗鱗水起紋。近汀荷鷺遠山雲。知師幻出淸涼境。坐倚風櫺到夕曛。</text>
<text>榻上淸風忽滿襟。團團璧月照床琴。何時著我孤舟去。避暑僧窓坐夜深。</text>
<text>心中熱惱欲燒天。況是沈痾久不痊。且問珠師分我否。庭前柏樹祖師禪。</text>
<text>柳洞中心寂。松山左臂連。北崖多果木。南嶺半苽田。疏懶忘巾櫛。支持有几筵。卽今無味處。異日有誰傳。</text>
<text>吟詩將快氣。把筆却忘情。未信生涯苦。居然分外淸。雲山連暗淡。野逕遶縱橫。盡日經過少。幽居不用名。</text>
<text>日踏松齊路。時登柳巷樓。淸談消鄙吝。舊德想風流。氷雪詩中冷。山林座上幽。有時耆老會。隅坐興悠悠。</text>
<text>幾年吟嘯嘆吾衰。句法何曾怪與奇。皓首窮經還自鄙。赤心報國有誰知。圖書繞我靑山好。門巷無人白日遲。回首中原三萬里。炎風朔雪各生涯。</text>
<text>言路能扶氣數衰。須看百里與之奇。諫而不聽事或濟。默足以容時可知。何日問津從季路。有時學圃向樊遲。老來苦恨身多病。漸見生涯未有涯。</text>
<text>此心如舊此身衰。才不如人數又奇。日日閉門如有得。時時携酒是相知。或因驟雨登樓快。自改新詩下筆遲。流水浮雲情境淡。箇中淸興足生涯。</text>
<text>吾生吾自省。雙鬢鏡中秋。汲汲名兼利。區區樂且憂。東坡嘆如寄。彭澤感行休。風月無涯處。高吟獨倚樓。</text>
<text>韓山崇井松浮雲。喬桐小島無塵喧。三峯揷天聳巖壑。紺嶽高壓長湍村。靑龍氷崖小屋冷。西林大芚煙窓昏。牡丹俯視涿鹿野。孤雲落日迷川原。同游儕輩盡豪傑。學海浩澣窮淵源。相觀而善尙不足。高飛斥鷃才踰藩。中朝天子重學校。璧水縉紳方討論。東人鼓篋亦甚少。朝官子弟何其尊。先君簉跡奉訓列。援例得以游橋門。螟蛉變化不閱歲。綴文往往稱高騫。歸來東海居憂中。流光飄忽如電奔。玄陵初科服適闋。射策偶耳叨壯元。鹿鳴往會中書堂。賜緋玉署承殊恩。因之超擢至三重。閑居食祿榮子孫。回頭當日讀書處。蒼苔至今留屐痕。山靈有知我當謝。養出人物同乾坤。流芳遺臭且不問。歌之直欲貽後昆。</text>
<text>奉勅驪江暫出游。歸來山水興難收。依依碧柳長當戶。細細淸風忽滿樓。坐對門生何灑落。來招里友亦優游。幅巾往返尋常事。只恨腰酸是我仇。</text>
<text>仲孫弧矢日。丐福飯僧初。門戶淸爲最。詩書澤尙餘。源深流浩蕩。根固樹扶疏。乃祖情無極。微吟對碧虛。</text>
<text>花原初奠雁。年甫十仍三。家富驕心絶。門衰禮貌耽。世皆憐寡婦。天也幸多男。遺命歸同穴。幽明兩不慙。</text>
<text>揚揚虛職大夫聯。爭似中郞得俸錢。莫恨牧翁無氣力。由來稟命在蒼天。</text>
<text>一生無恙躡華聯。大欲還如鶴與錢。年近七旬歸計決。此心長向九重天。</text>
<text>門生圭組更蟬聯。座主文章不直錢。萍水相逢眞偶爾。謾言無處可逃天。</text>
<text>短聯賦罷又長聯。漸似油翁技在錢。自古詞人難閤筆。風花月露政漫天。</text>
<text>壓得新油擁鼻香。炎天背負入金剛。一燈照破恒沙暗。普濟王師坐影堂。</text>
<text>幽人甘屛跡。晚景獨忘心。坐樹風生袖。挹泉氷滿襟。池魚吹細沫。谷鳥擇深陰。與物同消遣。何妨玉爾音。</text>
<text>高標出塵表。古意在琴心。渺渺希淸範。沈沈抱素襟。王風千載遠。人日幾年陰。傲世吾何敢。幽禽遺好音。</text>
<text>山深誰識面。雲出自無心。已棄功名屐。徒霑筆削襟。忘形齊萬物。謀道惜分陰。假步有周子。他年休嗣音。</text>
<text>貓人畜也最相親。質稟輕柔性又馴。忽向夜中驚我夢。子生便䑛可知仁。</text>
<text>雖然豺虎苦難親。也有門庭犬馬馴。豈獨永州多鼠輩。驅除貪暴便爲仁。</text>
<text>至公無處避嫌親。去惡能敎善者馴。只就一貓天理白。放流元是帝王仁。</text>
<text>丞相河南是玉人。當時廷議去非秦。團團長白山頭月。獨照中原一將臣。</text>
<text>孔明當日獨提兵。一夜營中落大星。縱使中興功未竟。廟前柏樹至今靑。</text>
<text>脫相知人未十分。一時參贊謾云云。竟留瞎眼儲君側。蔽日天中似黑雲。</text>
<text>虎躍龍騰十六科。笙鏞黼黻亦云多。文鍾邦傑今何在。草沒儲胥月似波。</text>
<text>織布莫太密。太密如氍毹。織布莫太疏。太疏露肌膚。夏葛冬則裘。適用物固殊。細細含凉風。氷峯橫座隅。汗流或裸體。單衫寧用麤。女功積歲月。勿令祛袖烏。幸哉彼太布。獨爾資匹夫。匹夫不凍死。世道歸唐虞。</text>
<text>藝麻翳村巷。漚麻瀦川流。婦女政力作。候蟲機杼秋。白日漸漸短。淸夜方悠悠。燕坐閨門中。却懷終歲憂。主夫美服飾。顯奕身處休。兒孫森玉筍。冠蓋相追游。襤褸固可鄙。奢麗非所求。君子苟志道。縕袍師仲由。</text>
<text>季夏今將盡。西瓜已可嘗。龍喉游近甸。鶴髮在高堂。瓣白氷爲質。皮靑玉有光。甘泉流入肺。身世自淸凉。</text>
<text>泮水英材在作成。先王於此望昇平。斯文自是有興替。我輩焉能爲重輕。繞舍碧松浮瑞氣。滿庭蒼蘚絶書聲。人間俯仰眞今古。鬢上無端白髮生。</text>
<text>騃稚聲音澁。還能弄肚腸。雖然親筆墨。只是汚衣裳。颯颯驚衰白。冥冥仰老蒼。仲孫今若此。自足慰殘陽。</text>
<text>入仕無端自改名。只緣好惡逐情生。一身窮達關天數。莫道鈞溫有重輕。</text>
<text>欲扶輿去只長鬚。上馬還嗔撼病軀。冒雨賞蓮唯兩脚。白頭何忍踏泥塗。</text>
<text>白頭徒步拾遺公。賦物奇才奪化工。一句荷花淨如拭。依稀疏雨淡煙中。</text>
<text>池上精廬屬懶殘。蓮花妙語動三韓。吾家自有濂溪老。淨植淸香天地寬。</text>
<text>園中草木不知名。觸物悠然適野情。爾雅蟲魚誇博洽。毛詩鳥獸歎精明。眼看榮悴身如寄。思入生成意自誠。獨立緩尋聊度日。閑中賦詠漸輕輕。</text>
<text>老境悠悠甚。幽居一病翁。空庭絶賓客。細雨走兒童。酒至窓移日。詩成筆起風。從容樂天處。更不著深功。</text>
<text>處世眞如夢。幽居氣味全。雨微兼白日。雲薄漏靑天。谷鳥簷前過。溪風枕上傳。胸中査滓盡。浩浩對魚鳶。</text>
<text>自得幽居味。羲皇上世人。寂寥如異境。淳朴是比隣。門豁苔連砌。簾疏樹逼茵。淵明何所有。漉酒一頭巾。</text>
<text>問辯縱橫選佛堂。一時衲子少承當。心從柏樹傳初祖。貌與蓮花似六郞。紫陌風塵今獨步。白雲丘壑昔深藏。似聞入定談圓覺。如我當咨第幾章。</text>
<text>洛下衰遲甚。鄕中往返頻。一樽相對處。應說病餘人。</text>
<text>腰酸夜方劇。頭痛曉來輕。久已知吾命。何從愛此生。門庭依舊冷。枕席有餘淸。渺渺丹陽遠。臨書動客情。</text>
<text>夜窓涼月落。曉榻暑風輕。始擬漢三傑。終慙魯兩生。悠悠心更苦。寂寂味殊淸。盥櫛身初快。山林寄遠情。</text>
<text>老年眞似蹇浮屠。獨患趑趄肯囁嚅。咫尺門庭如示掌。猶敎木上座相扶。</text>
<text>健兒疾走古來多。石墜懸崖決大河。誰識老翁盤兩脚。想看羅襪政凌波。</text>
<text>肯憂神策無元翼。似向天津識晉公。欲上崢嶸平賊後。昌黎還有謝安風。</text>
<text>海山深處有田莊。投紱歸來興味長。欲雨欲晴酸病骨。無冬無夏惱衰腸。風高自擬歌茅屋。月冷誰知夢玉堂。牧隱一生誇大處。衣熏箕子廟中香。</text>
<text>風流張相野雲莊。綠灔池塘稻穟長。聯句應聲頻脫口。擧杯嘗味卽澆腸。舊游寂寞誰聞笛。遺業簫條我肯堂。千古華山山有月。龍淵舞袖尙生香。</text>
<text>肌骨酸辛忽遍身。小娃摩挫十分嗔。思量尙隔忘形處。嘯詠難逢發興晨。夏夜永如冬夜永。俗情新似道情新。一聲報曉隣雞唱。盥櫛依然昨日人。</text>
<text>順公承事指空公。普濟初參內外紅。故向檜巖營大殿。却盤雙脚見菴中。</text>
<text>東山日將午。移座趁深陰。行蟻枯根出。幽禽密葉吟。僧來求作記。客至喜知音。入室身偏困。他時肯重臨。</text>
<text>方爲午熱逼。豈意晚涼生。斜日林間隱。微風葉底淸。精神還稍健。造化自能平。頤養隨時去。無勞傷我情。</text>
<text>瓦雀粘蛛網。低飛入我床。驩然方欲捕。忽爾却能翔。咫尺危途苦。尋常順境長。知渠幸而免。三嗅望山梁。</text>
<text>傘屐登山欲賞蓮。綠波如鏡曳輕煙。老龍的是無情甚。不放花開只管眠。</text>
<text>放翁詩語想淸游。一馬二僮溪路秋。老牧病餘無脚力。扶輿細雨亦風流。</text>
<text>獨向殘年開好懷。小窓淸坐有何乖。扶輿又欲看花去。雲錦樓空水浸階。</text>
<text>龍岫西峯掛夕陽。永陵靈沼似文王。世間憂樂如流水。路上行人枉斷腸。</text>
<text>歸雲入谷鳥啼林。水落石崖生夕陰。忽有長風吹送月。爽然氷雪動高吟。</text>
<text>乾坤蒸熨是烘爐。水土浮虛卽病軀。遇興吟哦心欲吐。順時調燮策還迂。葵軒妙劑俄相惠。柳洞殘生便可扶。足見吾公醫國術。將身何日致亨衢。</text>
<text>苦熱西風自有時。平生喜讀老坡詩。有誰心地淸如水。爍玉流金摠不知。</text>
<text>年年六月對氷峯。枕簟無塵扇有風。病後忽驚頒賜少。只因冬暖凌陰空。</text>
<text>頒氷冢宰獨優游。兩府摩肩背汗流。五箇承宣偏得賜。聖朝從古重龍喉。</text>
<text>記得燕山酷熱蒸。街頭處處蜜調氷。東歸身世淸涼甚。澗水松風爽氣凝。</text>
<text>白頭病客自長吟。誰識悠悠物外心。雲合不開迷早晚。山明還晦弄晴陰。池蓮欲落思持傘。庭草方深惜潤琴。消暑更聞沙塞外。海西千里是松林。</text>
<text>娑婆華藏一區中。見識隨人各不同。謾向舌頭能棓析。早聞心力便融通。樓臺綠樹涼風起。閭巷紅塵午日烘。貧富異途渠所致。順時消遣樂無窮。</text>
<text>四蛇共一主人公。百計中傷成老翁。入口元丹徒有數。遍身針灸竟無功。迢迢綠草接遙野。片片白雲行大空。城市山林何所擇。興來無處不春風。</text>
<text>兩兩吹笙碧玉童。海山風露駕飛鴻。身居汚濁頭垂白。夢入靑冥面發紅。富貴功名那免俗。文章政事敢爭雄。誰知骨冷魂淸處。却似銀蟾照雪宮。</text>
<text>渺渺三山在海東。珠宮貝闕照蒼穹。誰敎半點仙風在。自信多生濁氣濃。齊客燕人殊怪詭。秦皇漢武豈消融。簞瓢陋巷吾家樂。壽夭窮通一降衷。</text>
<text>日午火雲頭上飛。溪禽爭浴羽毛微。白頭老牧忘人世。八面虛堂赤不衣。</text>
<text>病夫深有感。附子近來難。今日更驚喜。一封龍虎丹。暑天身自困。陰雨骨彌酸。苦待西風至。書筵召講官。</text>
<text>弟兄臺省控淸流。吏部儀曹且暫休。頗信古人名有義。欲敎諸子行歸周。連枝氣合海東日。務本道生天下秋。倜儻霽亭吾父執。精微字說更宜求。</text>
<text>蠛蠓何其繁。人生同一原。擾擾度朝夕。誰親復誰冤。彌弛幻出極樂國。廣成去入無窮門。所以此二氏。超然並自尊。我今白髮耽詩書。蠶絲牛毛探本原。淡然一味足自娛。道義成性聊存存。堯何豐兮桀何嗇。方寸赫赫同乾坤。</text>
<text>忙中隨俗態。靜裡見天心。歲月悠悠過。江山細細吟。將乘大禹載。且操仲尼琴。老境少思慮。連年多雨陰。</text>
<text>初生荷貽命。所欲喜從心。學習愼趨向。抑揚工詠吟。閑苔埋卷轍。久雨潤床琴。是亦樂天耳。何妨連日陰。</text>
<text>有生皆逐物。大要在安心。惻惻屈平賦。悠悠梁甫吟。君臣交似漆。妻子合如琴。吾道皎日月。何從生薄陰。</text>
<text>曉霧仍成雨。涼風欲借秋。碧松虛榻冷。蒼蘚小庭幽。立志大人學。終身君子憂。自慙眞碌碌。泥濘汗交流。</text>
<text>烽火天涯吹戰塵。薜蘿深處却藏身。秪應縛脫元無二。老我悠然味道眞。</text>
<text>風雨蕭蕭雞亂鳴。五更燈火照窓明。人人守節知時義。世道何曾失太平。</text>
<text>暑雨祁寒人怨咨。小民從古信嗤嗤。月從星處觀天象。休咎由來自有時。</text>
<text>金流玉爍欲燒天。孔雀飛飛渴飮泉。不是雨聲消暑氣。人間暍死浩無邊。</text>
<text>取薪如之何。勿斯有巢枝。鳳鳥或遠逝。只爲人不慈。仁心出仁政。天下成雍煕。梧桐生朝陽。白日行遲遲。誰與千載下。更賦卷阿詩。</text>
<text>美玉當不琢。至敬當無文。彝倫自有序。綱紀由明君。鳶飛與魚躍。作人何更云。推行迺及遠。庠序討典墳。千秋如一日。使我思放勳。</text>
<text>彌文固所厭。朴略寧可行。矯枉或太過。是爲廢權衡。務本在農畝。君臣將並耕。此義竟不可。聖賢謨甚明。雖然毛附皮。愼勿分重輕。</text>
<text>聖恩休沐賜群臣。雙鬢飄然病在身。天際晴雲飛片片。池中新水漾鱗鱗。書筵輟講優儒老。食頃關懷報主人。一榻淸風聊坐睡。澹然無處喪吾眞。</text>
<text>薄雲均布蔽靑天。深樹鳩鳴鎖碧煙。榻上幾年親藥物。宮中數日輟書筵。已從工部初移菊。欲向濂溪共愛蓮。淨植寒香吾懶拙。評論付與後來賢。</text>
<text>宿雲解駮日行天。萬屋朝炊滿地煙。消暑樓臺披細葛。納涼苽果展華筵。棲身陋巷看庭草。矯首晴空望岳蓮。祗是一生無學力。簞瓢不敢嘆回賢。</text>
<text>吾生坐井喜觀天。遮莫庖廚或斷煙。里友携壺頻叩戶。山僧釋杖便登筵。禪風秪在庭前柏。幼境自生池上蓮。誰識靜中方寸地。也無不肖也無賢。</text>
<text>東方磊落多英雄。文章氣焰摩蒼穹。遺芳賸馥霑後人。爪留泥上如飛鴻。名家全集不易得。良金美玉沙石中。孤雲以來多作者。筆戰有如龍鬪野。中原歆羨小中華。日星晃朗光相射。況有益齋集大成。千百五七皆精英。騈驪四六亦得體。陳情頌德和而平。拙翁豪氣自無敵。拾盡三韓高律格。同時諸賢不入選。似重耳聞輕目擊。晚年留與驪江翁。直與江水流無窮。老者仙去少者繼。我愛閣門追古風。閣門學力有餘地。身如蠹魚寄文字。旁求博采如雲屯。驚我老目迷同異。我今病餘心力衰。不分菽麥成白癡。敢從管中窺豹斑。氣息不絶如抽絲。且待秋風涼滿天。精神爽快興居便。便當執筆略批點。君家更肯謀流傳。</text>
<text>數日群陰塞兩間。雨中欹枕夢靑山。忽然萬里天如洗。獨鳥孤雲共往還。</text>
<text>覆盆爛熳映山明。記得燈巖路上行。暴雨忽來衣盡濕。十分淸興蓋平生。</text>
<text>甘露寺前江水明。鏡中時見小舟行。晚來更啜僧窓茗。豈料如今白髮生。</text>
<text>白頭朝列苦吟詩。身世悠悠甚矣衰。長白山前沙漠漠。大明殿上草離離。誰敎南渡開新主。欲頌中興無好辭。古往今來只如此。樂天彭澤復奚疑。</text>
<text>西隣好客是家風。眞率衣冠滿洛中。最喜高年今更盛。深知樂事自無窮。數株老柳當三徑。百尺長松倚半空。苦恨病餘身尙困。欲趨庭下汗珠融。</text>
<text>柳巷先生玉映氷。吉昌門戶世相承。半山雨點雲初薄。滿地苔痕日已升。詩似東坡還似谷。樽如北海又如澠。里仁爲美吾能擇。誰道殘年道不凝。</text>
<text>薄雲斜日雨凄凄。樹影參差水漲溪。一陣涼風蘇病骨。還如喝道向沙堤。</text>
<text>火雲蒸日熾如焚。瀋汗交流兩眼昏。直把豆湯消暑毒。不如松下水流門。</text>
<text>禁宇沈沈暑氣微。群臣侍立汗霑衣。豆湯翠鉢調崖蜜。便覺氷寒欲透肌。</text>
<text>借問僧窓似舊無。當時豆粥軟如酥。蓴羹羊酪嘗來遍。興味依然山澤癯。</text>
<text>夢餘肌骨倍酸辛。轉展無眠竟達晨。樓下數峯橫翠障。門前五柳接芳隣。由來燕雀安知鵠。謾道雎鳩可致麟。老境悠悠塵慮少。有時端坐更求仁。</text>
<text>天心仁愛牖斯民。賢聖遺風畫一新。晚景未瞻豐蔀日。朝衣猶帶屬車塵。雨聲颯颯如圍榻。山色蔥蔥欲滴茵。老我平生支病骨。欲尋墜緖尙迷津。</text>
<text>海山深處繫孤蹤。留滯周南太史公。變法甘心違大聖。褒疑信手進奸雄。翻雲覆雨歸來後。明月淸風嘯詠中。當日碧珍樵隱叟。可憐携筆竟無功。</text>
<text>多病中年成老翁。當時狂興墜虛空。衰容不但頭垂白。慙色長敎面發紅。苔蘚滿庭仍浥雨。樹林當檻自生風。天根月窟從誰問。安樂窩中有化工。</text>
<text>老翁危坐政灰心。鳥雀飛來似見侵。自是庭除頻得食。知渠本性愛山林。</text>
<text>山鳩啼處綠陰多。微雨隨風灑薜蘿。最是坐忘眞樂事。白頭無復講中和。</text>
<text>簷溜聲中搔白頭。苦吟詩思轉幽幽。七年湯藥誰爲地。萬里江山自入樓。敢擬孔明承付託。眞從元亮學歸休。門前楊柳無情甚。和雨和煙欲到秋。</text>
<text>折木山川欲盡頭。一丘一壑儘淸幽。琴書靜好風生座。水墨稀微月滿樓。自笑文章眞瑣碎。誰知身世是浮休。書筵輟講疏慵甚。偃息虛堂冷似秋。</text>
<text>少年游宦肯低頭。老蟄荒陬似被幽。歲月悠悠如轉燭。江山渺渺欲登樓。吟詩每向三年得。鍊句何曾一日休。塗抹多來淡無味。誰知華嶽隼橫秋。</text>
<text>群豪並駕政橫馳。綺陌無風白日遲。縮手平居應獨我。抗顏當世敢爲師。山林長往無巢父。禮樂重興在后夔。出處至今誰復念。鏡中時見鬢垂絲。</text>
<text>仁義途中不失馳。有時行速有時遲。積功只在三冬學。垂敎當爲百世師。群處雍容須蕩蕩。獨居齋慄要夔夔。本然權度分明甚。誰哭歧途泣染絲。</text>
<text>少年中國事驅馳。富貴功名苦恨遲。自値版圖多被盜。便從鄕校獨爲師。三苗已格舞干舜。庶尹方諧擊石夔。更欲遠游那可得。蕭蕭暮雪變朝絲。</text>
<text>淸曉焚香得小詩。半晴山色正濃時。數聲啼鳥庭苔綠。似我淸閑更有誰。</text>
<text>觸物年來興味新。風聲雨氣爽精神。炎蒸也有淸涼地。一箇白頭無事人。</text>
<text>江山萬里未歸來。白髮紅塵酒一杯。且問忘形眞箇未。人間到處是春臺。</text>
<text>雲黑雨脚白。雲白山容靑。人言雲無心。黑白誰所令。神龍矯矯善變化。上帝之居何渺冥。龍耶雲耶誰主張。陰陽聚散生風霆。唐堯十年湯七年。一乾一溢非徒然。聖人參贊天地功。豈使匹婦心中煎。襄陵爍玉毒甚盛。堯陽萬古稱神聖。乃知天數非關人。只得立政安吾民。吾民之安在循性。垂衣拱手登群臣。百神受職龍其馴。</text>
<text>雁塔蛾班早出群。吾方負笈走燕雲。先登宰府頗爲愧。同拜政堂何更云。五木逢秋稱有實。三韓自古重斯文。年來甲會雖疏闊。賀席金杯勸十分。</text>
<text>腐草將螢化。甜瓜似玉成。初嘗因座客。早熟駭園丁。崖蜜粘牙軟。巖氷澈骨淸。慈恩相應法。更爲我叮嚀。</text>
<text>王趙聯翩諫大夫。美談同日入鴻樞。寥寥四百餘年內。共拜龍喉亦所無。</text>
<text>脩長質美年兄子。精悍名高門下生。莫笑牧翁今寂寞。直遷樞相也光榮。</text>
<text>承宣房裡聚文星。臺省威風振大庭。獨有樵孫幷牧息。却携刀筆佐千齡。</text>
<text>君子有何樂。終身自油油。巍然氣像大。足以厭凡流。非如無源水。天晴忽焉收。盈科放四海。發自崑崙頭。嗟哉彼何心。斷港將行舟。</text>
<text>自嘖復自嘖。自嘖何日已。才薄釣虛名。功微躋膴仕。將言仍囁嚅。欲行難踐履。顚沛載踕狼。耿介三臭雉。君子豈其然。沈吟吾已矣。</text>
<text>烽火連江海。風塵暗市朝。何當共燈話。我鬢白蕭蕭。</text>
<text>白鬚紅頰照儒林。風采眞如玉樹臨。遇興題詩無俗氣。分憂到處慰民心。東門風雨衣巾濕。南谷琴書歲月深。一起莫嫌知讞部。須敎善斷更光今。</text>
<text>日斜別室燎松枝。香氣隨風滿座吹。恰似山中讀書處。奈何雙鬢素絲垂。</text>
<text>記得山中酷熱時。淸泉白石獨吟詩。九街塵土蒸如火。萬馬千車盡日馳。</text>
<text>車塵汗雨滿通衢。獨對江山暮雪圖。異日縱能眞致此。也應回首憶松都。</text>
<text>熱惱區區萬死生。白雲飛處紫鸞笙。何從更有纖塵在。超出無爲却至淸。</text>
<text>陋巷簞瓢樂最深。湯征舜受一仁心。雖然莊老忘天下。淸淨安民蓋古今。</text>
<text>衣縫眞如天地寬。平生得意足盤桓。安身只欠藏身術。玉手纖纖避却難。</text>
<text>早向衣衾寄此生。躍然跳躑一身輕。休誇捷疾能逃害。湯火時時沸有聲。</text>
<text>生不山林在里閭。知時守義送居諸。最憐風雨天沈黑。一刻何曾有欠餘。</text>
<text>馬健牛豪各有施。守門防盜犬爲宜。傳書救火知仁義。弊蓋遺謨萬古垂。</text>
<text>鳳之儀虞之樂成。鳳之鳴周之德明。舜文遠矣天沈沈。梟獍飛鳴多雨陰。多雨陰愁人心。有時爍玉仍流金。安得梧桐更萋萋。直敎鳳鳥飛來棲。</text>
<text>麟之趾惟公之子。麟之游惟周之治。周孔不再生。天下貿貿馳從橫。春秋破爛一朝報。周禮六國陰謀成。安得南風物自阜。直敎麟也游郊藪。</text>
<text>茶香吹病齒。海味補衰腸。南望靑天闊。營中歲月長。</text>
<text>溪聲僧立處。山色鳥啼時。野興悠悠甚。丹靑定是詩。</text>
<text>芳草榮枯日。浮雲起滅時。操心似金石。寄向數篇詩。</text>
<text>有意傾千古。無心蓋一時。抽毫書晉字。鍊句學唐詩。</text>
<text>曉向虛堂獨眄柯。綠陰風細鳥聲多。誰言三伏皆蒸溽。骨冷魂淸自絶邪。</text>
<text>君子陽陽每永嘆。可憐賢者隱伶官。負喧簷下甘心處。桂海氷生政苦寒。</text>
<text>一身天地自玄黃。養得中和氣味長。夏葛冬裘聊足用。肯將氷炭置吾腸。</text>
<text>君子居何陋。中原望九夷。戊辰垂統遠。箕子敎條遺。閥閱多居位。文章重詠詩。十年應過曆。聖祖有謀貽。</text>
<text>風雨西窓燭。江山數首詩。白頭多病客。千里苦相思</text>
<text>削跡班行裡。藏身筆墨間。聖門猶乳臭。宦路尙心寒。禮樂重興日。雲煙萬疊山。古來難自斷。老我更汍瀾。</text>
<text>小童逢毒螫。啼甚欲驚隣。痛處俄還止。驕音尙帶嗔。世情多苦楚。病骨足酸辛。未識誰輕重。悠然一笑新。</text>
<text>海西沙接塞。江左月明波。天地何寥闊。悲哉壯士歌。</text>
<text>玉署生芳草。玄陵掛落暉。九年憂病裡。情況苦依依。</text>
<text>具眼浮屠少。燒身舍利多。至今江有月。誰信海無波。</text>
<text>榮寵非他及。流離無處藏。年高顏更澤。語妙字生香。</text>
<text>習矣至成性。敎之從正身。愼無輕小學。最要在明倫。</text>
<text>寡語師樵叟。多聞祖櫟翁。文章與政事。中國可爭雄。</text>
<text>少狂殊孟浪。老病亦風流。牧隱空遺臭。蕭蕭白髮秋。</text>
<text>君師職任可形容。鼓舞人材帥必從。孔子鑄顏明聖道。漢皇封齒記功宗。乾坤闊遠如飛絮。氷雪糢糊似老松。方寸赤心當自省。祗嫌私欲十分濃。</text>
<text>芳草蒙茸自映階。濃陰滿地小書齋。誰敎更踏朝大路。日日風塵漲九街。</text>
<text>侍講書筵上玉階。竦然嚴肅得心齋。歸來更喜門庭靜。賓客何曾拒滿街。</text>
<text>酷熱宮中輟講筵。老臣隨分得詩聯。靑苔滿地山光滴。頭上安排自有天。</text>
<text>醉夢春風玳瑁筵。自慙山野綴華聯。如今老病身無事。祗把微誠欲動天。</text>
<text>獨吟情更適。高興老來深。歲月數莖髮。江山方寸心。屬文如織錦。揀句似淘金。枉費閑中力。天才愧翰林。</text>
<text>風月吟來苦。江山坐更深。飛塵遮外面。絶境入中心。自負無瑕玉。還如躍冶金。寄懷終不淺。天地繞書林。</text>
<text>體勢分工拙。情懷有淺深。不須多費力。祗是要論心。松老欲傾蓋。月明還碎金。丹靑所未到。幽興寄山林。</text>
<text>八十九蘭若。奔馳指顧中。若爲新潤筆。漏網似冥鴻。</text>
<text>興安兩眼是權衡。況對氷光與氷精。老牧冬烘今尙愧。幸君無累主司名。</text>
<text>耳聞猶可完韓誤。目覩宜將外內均。瞑坐拆開方審睇。可憐怳惚病中人。</text>
<text>閱禮敦詩名將風。古來元帥出儒中。獨憐泮水今蕭索。獻馘無人更奏功。</text>
<text>老牧詩書尙未精。何曾掉舌更談兵。歷揚所欠唯元帥。每見公緘眼倍明。</text>
<text>靜坐枯株兀。沈思白日長。蜘蛛時掛戶。鳥雀或登床。僻陋山橫翠。炎蒸雨送涼。老年眞事業。渺渺想虞唐。</text>
<text>臨風如立仗。浴水似浮舟。一匹尤稱妙。千金不易求。代身秦有鹿。繼跡晉之牛。沙苑平於掌。回頭霜露秋。</text>
<text>疊紙編詩作日程。忽聞黃鳥兩三聲。枕書丸藥應閑適。那似吟哦頌太平。</text>
<text>門外莓苔得意靑。雨中終日倚風櫺。心焦物燥吟詩苦。寫出欣然體自寧。</text>
<text>遇興吟詩筆自隨。聲音格律兩委蛇。一星雅俗高低處。稱物持平果是誰。</text>
<text>評詩自古舞文多。白俗元輕被大訶。欲學杜陵廊廟器。只愁身世老奔波。</text>
<text>淸苦浮華是兩家。風花氷檗似恒沙。欲趨平淡成枯槁。坐到晨鍾又暮鴉。</text>
<text>白麪香湯滑。衰腸冷氣纏。苽涼宜少嚼。韭軟且微煎。五味甘生稼。三時熱稟天。孟光憐老病。自覺午飧便。</text>
<text>千巖萬壑夢中行。窓下殘燈翳復明。玉扃自來無俗累。蘚書難以與人評。桃源寂寂回舟客。桑域遙遙採藥生。只向心中淸淨了。雲山未必寄吾情。</text>
<text>燕山客邸蒸紅塵。汗流洽背疲精神。吟詩東望扶蘇山。紫霞洞壑松風間。高歌緩舞在眼中。苧衫半濕杯盤重。致身其間固難得。使我兀坐焦心胸。投紱歸來亦久矣。檢束何曾償素志。中書携酒挹飛泉。邀客盡是當時賢。我獨非才忝座上。乘興欲拍洪崖肩。水聲入耳淸泠泠。滌去煩熱吾心寧。天分地坼忽不樂。老大光景如流星。邇來抱病坐臥多。身欲奮飛將奈何。雖然小隙亦無興。不見黃河萬古無回波。如有求我迨其謂。洞天風露同婆娑。</text>
<text>康濟時艱將相功。聖心珍重古難同。推恩白日朝廷上。錫宴紫霞巖洞中。地與蓬山非異境。松如杜閤有淸風。安危注意交懽處。祗恨無由著病翁。</text>
<text>公讌無由著病軀。奈何私會阻淸娛。紛紛甲第相招喚。兀兀書窓獨齶謳。石澗松蘿垂几席。氷峯苽果映盤盂。誰知夜半唯明月。寂寞繁華共一途。</text>
<text>水田多稻養吾民。東國由來歲取陳。早晚異宜當自別。收藏得法尙如新。松齋餘慶猶前日。柳洞幽居接後塵。未老已衰吾獨嘆。羡公爵齒過先人。</text>
<text>花木盆中各自春。汲泉膏土四時新。全憑人巧能如許。恨不移栽海上椿。</text>
<text>上黨烹煎味更眞。雪爲膚理雜甘辛。團團祗恐粘牙齒。細嚼淸寒自遍身。</text>
<text>水出眞源自不窮。雖然百折竟趨東。何人創立流頭飮。欲保初心直到終。</text>
<text>笛聲淸亮逐風來。何處華筵盡日開。恨不塞聰忘世事。少年狂興自難裁。</text>
<text>白髮蒼顏政退休。紅粧翠蓋儘風流。誰憐多病塵中客。渺渺鄕山不入樓。</text>
<text>閉却蓬門低我顏。年來興味儘淸閑。紛紛此日共徵逐。衮衮諸公方往還。太室門前石橋下。紫霞洞裡松風間。吾兒伯仲亦爛醉。竟夕對吟龍首山。</text>
<text>數年中道山如畫。今日南溪草似茵道。眼縱然通宿命。應嗔老牧不如人。</text>
<text>聞說當年土地神。也能分別住持身。慈恩領袖瑜伽法。肯把絲毫笑與嗔。</text>
<text>柳洞沈沈遠市塵。天場房釋自天眞。肯嫌酤酒頻相引。況是南溪又近隣。</text>
<text>雨過池塘靜不波。柳陰深處得人家。日移疏影葡萄蔓。風送淸香菡萏花。學飮象筒傾綠酒。寄懷台嶺映丹霞。歸途身世何蕭爽。小憩南溪欲暮鴉。</text>
<text>雲錦樓臺影倒波。風流玄福是名家。世臣望重詩書澤。君子名高水陸花。歷歷廢興螢化草。寥寥賦詠鶩兼霞。人間俯仰成陳跡。一首新詩字濕鴉。</text>
<text>蟬鳴高樹客搔頭。又是梧桐一葉秋。蓴菜鱸魚歸興動。鎭江江水抱村流。</text>
<text>浩然歸興幾回頭。萬里江山碧樹秋。處處蟬聲驚客耳。故鄕魚稻自風流。</text>
<text>伴貂深恨上人頭。獨向山林占斷秋。翳葉藏枝如隱士。飧風吸露似淸流。</text>
<text>燕都夢裡昔驅馳。滿面黃塵只自悲。辛苦歸來志從義。太平歌詠錄爲詩。朝中袍笏將三品。嶺外江山又一麾。偃臥病床來往少。不知敭歷已多時。</text>
<text>人心那得頓忘私。未到從容中道時。富貴功名誰定奪。謳吟舞蹈我行移。送來佳月長風遠。炷罷淸香白日遲。欲識蓮花眞面目。他年點檢牧翁詩。</text>
<text>日照紅粧水底明。翰林詩句使人驚。浮萍捲盡天光淨。不費丹靑自寫生。</text>
<text>樹影朝西暮向東。婆娑隨分入窓中。應憐午熱無逃處。細細吹來北牖風。</text>
<text>門外垂楊一樹長。也敎騶從得微涼。草廠歲歲松簷薄。不耐朝陽與夕陽。</text>
<text>松下淸風石上泉。山人不識有炎天。摩挲兩脚心中惡。踏得懸崖卽地仙。</text>
<text>古來豪傑共奔波。避世醉鄕知幾家。自分於人無竹葉。誰敎博士有蓮花。南池荷露瀉明月。北嶺松風吹紫霞。獨詠群游俱寂寂。夢回鐘動又啼鴉。</text>
<text>早知官海足風波。肯向南山晚始家。鏡裏光陰頭似雪。酒中天地眼生花。自憐持傘乘微雨。無復登樓詠落霞。誰把濂溪愛蓮說。曉窓相對到昏鴉。</text>
<text>氣沈方暑雨。身健欲新秋。渺渺全羅境。悠悠搔白頭。</text>
<text>同甲老彌親。靈芽味自眞。淸風生兩腋。直欲訪高人。</text>
<text>城中衆水此同奔。大雨年年漲入門。塔似桅竿高百尺。篙師宛在水精園。</text>
<text>隔岸苽田接稻田。扶疏老木帶蒼煙。依然三過門前路。薤露聲中獨坐禪。</text>
<text>夜識金銀是不貪。有錢還住大伽藍。南溪香火蕭然處。月請官糧亦美談。</text>
<text>舅氏今無幾。吾生跡轉孤。鄕山連上洛。海日出東隅。我病思還笏。君強且剖符。寧親往來處。犖确化平途。</text>
<text>長松峯下貯淸渠。翠蓋紅粧倒碧虛。過客紛紛方縱靶。居僧寂寂獨觀書。地藏寺裡吟哦後。天水門前邂逅初。老牧已知無量義。密雲甘澍更踟躇。</text>
<text>蓮花見我如素識。花不能言請代臆。東方二壽君子國。風移俗易迷聲色。我處汚泥亦不染。豈獨中通仍外直。吾家苦心天所賦。鄙哉橄欖多反側。先生霽月光風如。愛我始自濂溪書。雖然久病精力衰。有句卓犖還紆餘。丹靑巧手寫眞耳。何曾髣髴傳吾志。漏雲殘照雨絲絲。我愛猊山隱君子。公其少留慰吾心。荷公厚意頻相尋。今朝邂逅實萬幸。廣濟風味誰爲深。堂頭懶殘我判事。談我妙處皆驚異。靈山雖不參四花。却爲後來親授記。如今流入詩家中。奪胎換骨爭天工。白雨遠映東西山。婆娑老牧游其間。華藏世界更何處。一味淸淨身心閑。</text>
<text>夜臥骨酸甚。朝吟心快初。煩敲如什襲。辛苦在三餘。荊棘生松逕。莓苔滿草廬。殘齡苦無賴。衮衮送居諸。</text>
<text>孤生將避地。億政自無塵。奕奕衣冠胄。飄飄雲水身。驪江可行李。雉岳是比隣。何日歸田去。溪山一笑新。</text>
<text>蒼苔柳洞絶來轅。臥病數年長掩門。今日龍頭小童去。始知吾黨在中原。</text>
<text>中原山水最淸涼。烽火天涯轉渺茫。更喜臥治公事少。獨游何害到僧房。</text>
<text>僧房近世亦忙奔。新事如毛逐日繁。願使安心且安坐。香煙一穟滿乾坤。</text>
<text>龍頭冒暑遠飛錫。雨脚隨風亂洒壁。松岳之雲錦綉紅。金遷之水琉璃碧。曾爲僧錄最得體。欲報佛恩須拂邇。升堂說法振雷音。把筆寫經留墨蹟。黃埃紫陌夢初醒。碧洞丹崖心更適。只今泥濘行者愁。到處澗溪難可歷。秋風不久吹郊原。早稻可知充館驛。行廚得此亦不惡。歸計決矣那復易。驪江兩岸田甚多。馬邑孤生心所懌。扁舟便欲去尋師。會面誰云七年隔。</text>
<text>重游天水興彌新。佩酒相尋有玉人。日照荷香淸入鼻。風涵松影冷搖身。何曾夢裡能遺世。祗喜生涯已離塵。努力更須登絶頂。老來無處暢精神。</text>
<text>白書詩句字如新。樹下曾來避暑人。謾向平時游病目。偶從今日著衰身。千巖競秀雲連塞。二水同流雨洗塵。老去敢言憂社稷。名山四面有明神。</text>
<text>醫王隙地有西瓜。味似甘泉色雪華。齒決黑犀猶不易。何曾火裡種蓮花。</text>
<text>依依月夕與煙朝。不憚城南道路遙。自是吾生如白鷺。豈知公子有風標。</text>
<text>送子讀書山寺中。祖筵天水坐松風。雨過溪淵勢漸殺。秋近峯巒光更濃。木有連枝願封植。玉如成器在磨礱。夜來困臥思無盡。汝且專攻師乃翁。</text>
<text>落日靑郊信馬回。淸香彷彿逐人來。蓮池翠蓋欹千柄。稻壟黃雲作一堆。負郭良田誰得買。對花長句自難裁。始知君子居何陋。驛舍蕭條半綠苔。</text>
<text>亂山初日草萋萋。山路高低送馬蹄。兩箇少年相逐去。黑衣僧統政携提。</text>
<text>雨作邇來行潦多。參差官道傍江斜。計程今日楊州過。回首三山映落霞。</text>
<text>記我韓山幼讀書。父游中國母松都。當時一片思親地。與我終身作坦途。</text>
<text>祖母當時鞠育心。靑天難闊海難深。身登兩府年知命。尙爾區區惜寸陰。</text>
<text>龍猪變化學中存。吏部能言世所尊。今日汝當尤努力。此身文子又文孫。</text>
<text>昔携牧隱子。今伴益齋孫。跡削天台寺。功成李氏門。蓮風香滿院。松月影侵軒。坐數曾游處。瑜伽海上村。</text>
<text>一朶玉芙蓉。瑩徹何洒落。衲子所深藏。樵夫亦踏著。</text>
<text>淸香亭記墨痕濃。是夢中耶非夢中。何日翛然墮佳境。徘徊梁月與簷風。</text>
<text>王風何寥寥。士習何膠膠。戰國互呑吐。哀哉勢滔滔。趨利水就下。甘心兵刃交。仲連蹈東海。千載如聞韶。</text>
<text>漢祖信天授。三章得人心。雖然運中否。入骨恩何深。奈何衆君子。冒寵森如林。管寧在遼東。白帽傳至今。</text>
<text>晉臣麗不億。祼將宋廟中。家世與宗國。一體無異同。所以彭澤令。脫去如飛鴻。悠悠千載下。北牖來淸風。</text>
<text>病後看花興未闌。人間日月似跳丸。紅衣半落南池淨。更向天台訪懶殘。</text>
<text>當日菁川擁碧油。不知移向倚風樓。病中世事悠悠甚。南望江山又欲秋。</text>
<text>吹笛峯吹笛峯。耳聞足蹈韓山翁。此翁平生頗好事。馳山走海謳吟中。但將意氣與頡頑。豈學丹靑如畫工。松山絶頂少天下。上祝國運齊蒼穹。天摩以東最奇特。峨冠奉笏朝王宮。龍巒橫案獸爐前。蘿圖鳳曆垂無窮。誰知一點鎭風門。昔賢遺跡苔痕濃。一株老樹蓋其頂。炎天颯爾來淸風。古人今人若流水。文章道德知誰雄。新秋涼氣滿天地。煙水沙月相爲籠。身閑便是此心閑。胡不佩壺携冠童。諸公儘有山水癖。所處地位何昭融。五更待漏夜還家。豈有一隙紓忡忡。我今老矣胡不樂。吹我洞簫天地空。直駕三山一隻鶴。超出煙霧游鴻濛。</text>
<text>春秋聖筆紀無氷。我少猶驚沴氣騰。德政在綱寧有亂。陰陽順軌敢相凌。松枝雲薄靑仍秀。溪水風微綠更澄。不患病軀難攝養。共喧今歲儘豐登。</text>
<text>秋稼如雲接遠天。吾民舞蹈儘欣然。頒氷不及庸何害。畏熱尤深自可憐。曼膚多汗憂三伏。病骨偏酸臥幾年。只得西風涼一陣。牧翁無處更心煎。</text>
<text>相尋直恐或相疏。欲向池邊對結廬。風定聞香應洒落。月明看影更紆餘。元公茂叔明吾道。智者禪師演佛書。幸是此心曾不俗。肯敎聲色累吾初。</text>
<text>翠巖壁立千丈強。上有小淵如鑑光。中安磐石生孤松。松今不見苔痕蒼。天磨北崖衆壑水。奔流到此如津梁。溢而下墜懸銀河。濺沫四逬如霶沲。游人小立毛髮豎。觸石隱隱如鳴鼉。六月炎蒸不敢逼。汗膚生粟仍摩挲。我昔行香四王寺。午梵餘隙登山坡。臨流狂興自發越。直如太白歌短歌。下視徐凝不足數。誰知今日愁沈痾。偃臥時時想前躅。況此苦熱無奈何。誰能置我瀑布側。水聲入耳坐見月色來婆娑。</text>
<text>新政堂過舊政堂。改銜華剌細仍長。目昏重視難成字。身困初興懶下床。碧柳綠煙搖里巷。靑天白日照康莊。黃裾引道徐行處。餘慶楊川尙未央。</text>
<text>朝天石下琉璃水。錦鱗游泳天光裡。四時歌舞畫船中。辛辣滿盤飛縷膩。臘天凍成一片雪。當夏用鱐眞味別。全齋出自鳳州城。世仕西京皆烈烈。獨究遺編繼古風。節義不獨文章工。我少之時喜相從。情好不啻如蚷蛩。鐵洞山南唐寺北。入贅武家老婦翁。喜我子弟或夜宿。添酒挑燈日出東。其時朝飧始一嘗。今三十年如電光。病來口苦不能啖。坐想雋味焦心腸。因風請托竟難得。摧頹已矣吾何傷。渠能致此亦幸矣。養志養體終不異。雖然咀嚼不及前。自喜猶存舌與齒。</text>
<text>夜眠不著骨多酸。早起何傷氣稍寒。一首新詩才脫稿。數莖衰髮不盈冠。風窓對竹居何陋。雨沼看蓮興未闌。漸覺吟哦如繪事。紅粧翠蓋碧琅玕。</text>
<text>不耐腰酸欲暫眠。却扶黎杖望靑天。炎威尙熾猶乘勢。涼意方生未得權。碧柳引風吹瘦馬。綠林遮日護新蟬。獨憐久病餘淸興。須向天台更賞蓮。</text>
<text>暑氣洪爐蒸六合。行路汗流方雜沓。爽然一吸白雪漿。五內頓淸風颯颯。苽果浮沈碧玉涼。目視已似氷堆腸。繁絃急管又迭奏。過者傾耳方洋洋。蠻童走報日欲昃。孟光聞之喜形色。出米于廩擣以烹。買苽于市戒必得。除飢解熱仁者心。在困遇救感也深。所以我俗有此擧。仁壽不死傳至今。我病多年近藥物。攻邪補虛相甲乙。炎天氷漿立有效。備急方中當續筆。</text>
<text>夢覺方嗔病骨酸。颯然朝雨送微寒。誰知爍玉流金處。一段淸氷入肺肝。</text>
<text>伊山少年游璧水。直欲蜚英事天子。歸來東海學隱淪。剛厭碌碌隨簪履。低頭讀書發精微。希賢希聖同其歸。江郊雨聲襲蒲席。海門月色侵柴扉。朝中大官受王命。豺狼狐貍跡皆屛。伊山用律居幕中。爭權輕重咸以正。大官狹中或叱退。伊山色和無所怪。自言我道直如矢。安用低昻工應對。辭歸家居樂忘憂。遇賊顚沛妻孥愁。伊山曰我一家主。我不保汝將誰尤。挈家北來入京邑。桂玉熬煎在呼吸。兒時故舊雖曰多。何人授粲歌毛什。徑從西海寄生涯。薄田破屋埋塵沙。還如百步五十步。海賊往往驚隣家。人生禍福自有數。伊山一生安所遇。雖然天將降大任。垂老艱難吾代訴。</text>
<text>移居妙覺洞中家。病勢方深不奈何。首座影邊堆藥物。普門聲裡落燈花。如論厚意師爲最。每向殘生我自多。此去寧親尤美事。贈詩還愧字橫斜。</text>
<text>苦熱無從得一涼。瀋流膚汗鐵融腸。紫霞洞裏靑松下。石隙淸泉冷雪霜。</text>
<text>夏課堂中風露涼。苦吟強韻炭堆腸。先生唱榜諸生應。寂寂空庭月似霜。</text>
<text>蟬聲又欲報新涼。坐念浮生足斷腸。當日舊游皆不見。鏡中堪嘆鬢如霜。</text>
<text>國家崇文敎多術。大作泮宮高硉矹。仍開九齋各授徒。侁侁靑衿盈國都。夏天都會松山麓。讀書賦詩須刻燭。全篇警句世所知。討論講習仍孜孜。昔賢遺跡可對越。風移世變成挑撻。如今濂洛敎初行。謳吟直欲求性情。風花月露置度外。肯復馳山兼走海。煉句煉意知者誰。用事用語無所師。咎實在我內自愧。邯鄲學步今爲最。成均滿庭芳草生。白頭臥病難忘情。九齋賦詠又如此。何以償吾平昔志。幸哉松風吹面涼。白雨忽爾催詩狂。聯翩封君我最病。邂逅同風玉相映。沈吟數首宰相行。致君堯舜開太平。非吾恃老自誇大。敢請諸生更傾蓋。玆游奇絶冠平時。幸我同志觀吾詩。</text>
<text>秋陽燥烈欲燒身。夜氣凄涼可暢神。操縱化工元自在。支持老物儘艱辛。雖慙亂世無高士。却幸淸風是故人。漸見玄蟬嘶碧樹。書筵深處講彝倫。</text>
<text>閉門深坐出陽身。鍊藥多生在谷神。鶴去樓空心苦楚。蟲鳴燈暗鼻酸辛。霜凝火甑聞丘老。露滴竹枝思越人。祕術而今難更得。獨將吟嘯入無倫。</text>
<text>稟形眇末何區區。天地精氣猶昭蘇。沈潛池沼沐雨露。搖蕩水面如平途。人心自古鶴州錢。得壟望蜀雙眼穿。將身變化豈不偉。恐或理會今日尾。</text>
<text>君子何所疾。沒世名不稱。所以學松柏。傲被霜雪凌。吾心配天地。淡淡如淵澄。妍媸無遁形。況此能不能。百工各授職。允釐庶績凝。苟或一曠廢。乃爲人所憎。抱關擊拆者。亦當遵準繩。</text>
<text>我家豚犬拜丞宣。上舍同年設賀筵。雋味滿盤堆錯落。老生隔壁飽芳鮮。褰帷將出羞還止。擧酒初嘗喜欲顚。但願諸公敦孝友。移忠贊化格皇天。</text>
<text>拆見書中似不情。挈家秋仲欲還京。當時班列皆通憲。且問何顏見友生。</text>
<text>畏熱登樓夜。納涼欹枕秋。吟餘味猶在。夢斷興難收。煩惱俄消遣。圓通豈謬悠。一燈明到曉。情境淡如流。</text>
<text>山河非異境。風景又新秋。城市眞如隱。文章漸類優。光陰同衮衮。天地亦悠悠。萬古無停軌。何人肯退休。</text>
<text>自信長腰美。誰敎病眼明。霜威催早熟。水德與俱生。欻爾珠璣落。瑩然氷雪淸。秋風吹紫蟹。歸興滿江城。</text>
<text>端居忌日廢吟哦。但覺胸中鬱不和。一夜狂風甚無謂。四郊多稼末如何。致君學術猶迷路。本祖恩情似決河。幸是良心存半點。興來言志卽中和。</text>
<text>芋火禪翁住地藏。蓮花世界淨生香。韓山後學貪如病。柳巷先生老漸狂。蟋蟀堂前風細細。駱駝橋下水茫茫。何當共作池邊客。盡日高吟興味長。</text>
<text>由來聲臭苦難藏。且問蓮花幾斛香。揷水碧筒元正直。翻風翠蓋儘悠揚。濂溪地爽稱光霽。華嶽峯尖隔渺茫。原道何如傳太極。牧翁雙鬢素絲長。</text>
<text>自昔爭名處。何人肯避賢。臺評如譯語。國是在當權。陳跡憐芻狗。高翔慕紙鳶。醉鄕將卜築。枕麴送殘年。</text>
<text>赫赫衣冠地。盈庭國有賢。誰能蒙養正。自擬巽行權。擾擾蛇兼雀。區區蟻與鳶。立名垂不朽。死日是生年。</text>
<text>牧隱摧頹甚。功名付後賢。哦詩參古律。下字有經權。渺渺淸秋鶴。紛紛落日鳶。病餘猶好事。歌詠太平年。</text>
<text>蓮香細細夢中淸。欲向天台更目成。一雨盆傾驚客夢。衆川甁瀉斷人行。雖然玩物志不喪。祗是正心功未精。白盡我頭猶孟浪。未知君子肯同盟。</text>
<text>大雨通宵欲漏天。簷聲四壁一燈前。雄如萬馬磨刀槊。細似孤鸞入管絃。敢遏衆流成鉅海。祗憂多稼沒平田。化工用意眞難料。且守我窮當益堅。</text>
<text>紛紛寵辱幾時休。又況浮生少白頭。霜雪自然逢皎日。塵泥或者汚淸流。揚雄寂寞終投閤。杜甫行藏獨倚樓。畢竟祗論忠義耳。由來物議甚悠悠。</text>
<text>天地悠悠亘古今。劃然長嘯豁煩襟。四方雲氣似牢閉。數日雨聲如苦吟。楊柳垂絲藏洞口。莓苔濯錦滿庭心。他年未必鍾期在。流水高山獨撫琴。</text>
<text>翌廊後庭高。雨水流入中。床座如舟浮。偃臥衰病翁。當年航斷港。欲觀滄海東。老境益迂闊。識短迷異同。俯首自長嘆。上帝初降衷。</text>
<text>血戰歸來是夏初。海天烽火照儲胥。捷音蕊闥方來獻。殺氣菁川尙未除。馬汗欲乾彈狀上。狗功難少發蹤餘。如今料理眞蚪蚪。遺臭流芳付子虛。</text>
<text>公緘一道及門初。臺吏高聲喚里胥。退食委蛇自廊廟。答書倉卒在庭除。昇天府裡無居右。矗石樓前不數餘。江界安州功又最。幸敎彈劾語皆虛。</text>
<text>牛女佳期天氣涼。九重淸曉獸爐香。虹流華渚祥猶襲。鼇戴神山舞欲狂。瑞日曈曈臨海宇。慶雲靄靄繞宮墻。庶幾坐享千齡旦。好播仁風及四方。</text>
<text>稍欣燈火近新涼。靜坐心淸聞妙香。欲與菊花將隱逸。回思柳絮似顚狂。世途渺渺頻脂轄。聖道明明獨面墻。病廢數年吟更苦。時時警句卽良方。</text>
<text>徒聞天女不停梭。大布麤繒兩鬢皤。乞得巧時將底用。弄來成拙取譏多。</text>
<text>露滴銀河夜氣淸。盤堆苽菓到天明。閨中小女持針線。綉出天吳十倍精。</text>
<text>將相交驩氣自調。絶無欺蔽況人貓。吹毛共駭方求疵。刎頸堪憐競結交。雲擁炎威蒸趙日。雨拖涼意入韓郊。天地中和堪樂處。誰知老牧獨嘵嘵。</text>
<text>醴泉孫子幾人存。丹旐翩翩向九原。白髮病翁難執紼。獨吟危坐掩柴門。</text>
<text>興雨祁祁遂及私。秋風畦壟已離披。天時人事相參贊。國用民生共夾持。老病食新香齒舌。古今言利析毫釐。湯牲自責何寥闊。靜坐更觀雲漢詩。</text>
<text>元興朔雪中。艱苦立朝廷。將相一心力。普天仰皇靈。泰極運中否。相殘刑發腥。南風吹金微。樹木多冬靑。君子有浩歎。兩鬢今星星。</text>
<text>大舜明四聰。決然去四兇。仁心所浸淫。天下歌時雍。纖雲乍點綴。日月光大空。俄而愈澄霽。玉宇生淸風。君子有浩歎。淡然守吾中。</text>
<text>寂寞孤蹤避世紛。簞瓢樂處漫云云。一生濁氣雜淸氣。數片白雲聯黑雲。今世尙傳良鏡賦。何人能改拙翁文。老年直欲焚遺稿。漸見儒冠似聚蚊。</text>
<text>鏡中雙鬢白紛紛。坐不衣冠豈禮云。把筆有時驚驟雨。倚窓終日看行雲。翼儲自合來黃綺。勸善誰能後子文。世道如今非舊貫。時聞屋角有鳴蚊。</text>
<text>世有仲連能解紛。寂寥今日更何云。高深寧及心山海。翻覆端如手雨雲。三峽星河工部句。中州布粟子長文。劉窓已愧少年事。漸似負山將責蚊。</text>
<text>細說因明與釋名。瑜伽玄旨似雷鳴。何時萬法皆相應。踏得毗盧頂上平。</text>
<text>數朶離離綴水精。肌膚瑩徹子分明。誰藏萬斛酸甜味。齒舌中間瓊液淸。</text>
<text>林下葡萄黑水精。及庵老筆壁間明。依然山寺行香處。咀嚼詩聯徹骨淸。</text>
<text>一段淸氷與水精。結成微質似空明。高歌白雪初嘗處。月下金樽更至淸。</text>
<text>未辨驪珠與水精。綴旒環佩奉王明。誰知絶壑拖長蔓。掛得獼猴格甚淸。</text>
<text>是水精耶非水精。團圓箇箇更通明。最憐獨得中和味。氷檗徒誇苦與淸。</text>
<text>一百四十箇水精。掌中圓轉眼中明。牧翁心地今茅塞。對此俄生一點淸。</text>
<text>君子本不黨。鹽梅異鹹酸。調和迺成味。易牙可與飧使或一相反。豈徒傷肺肝。陰陽成精粹。養育無留殘。相乖亦相濟。非類罔或干。反觀一身內。心廣體仍胖。何以及天下。天子有六官。</text>
<text>向曉浪浪簷溜聲。病夫雙耳不勝淸。掃除酷熱酒初醒。探借嫩涼詩忽生。秋穫殊乖老農意。夜談偏動舊游情。何須壯士天河挽。自足霶沲洗甲兵。</text>
<text>簷聲四面雜雷聲。不獨心淸眼亦淸。狂欲詠歸鏗爾舍。氣從集養浩然生。十年燈火是陳跡。一片江山無俗情。待取西風吹去了。且須捫蝨坐談兵。</text>
<text>浮屠解夏錫如飛。萬水千山携影歸。只爲過冬糊口計。每敎塵土汚禪衣。</text>
<text>年年結夏得安居。乞米民間儘有餘。坐到西風吹雨去。又携甁錫向閻閭。</text>
<text>市中惡少自相誇。躑倒長身似折麻。曾向奉恩庭下見。白頭今日眼昏花。</text>
<text>芒芒玄鳥降生商。弧矢當年爛有光。百姓不知天作合。一人有慶國無疆。箕封遺業山河壯。松岳明堂曆數長。稽首梵雄三昧力。扶持聖壽配穹蒼。</text>
<text>寂寂虛堂白晝長。乾坤一片黑甜鄕。數聲啼鳥床風細。身世悠然墮渺茫。</text>
<text>淸淨虛空八面通。本無一物儘玲瓏。莫將形質還相礙。斬首由來似斬風。</text>
<text>瞪目看來一物無。片雲孤鳥在天衢。湓陽也有恢恢地。萬古乾坤大丈夫。</text>
<text>一葉扁舟著病軀。肯將雙脚踏泥塗。虛中三命茫無據。欲學飄然向五湖。</text>
<text>早興上謁判三司。移駕閑尋芋火師。雨似跳珠洒淸簟。荷如傾蓋滿平池。致身福地將忘世。失脚危途政駭時。酤酒引陶猶昔日。少年行處鬢垂絲。</text>
<text>錢神聚散豈徒然。忌滿由來善避權。黃兔以來雙眼在。白頭危坐一心煎。石崇蠟炬今安在。元載胡椒世所傳。誰識簞瓢有餘樂。病中三省嘆回賢。</text>
<text>蹇步今猶甚。沈痾未盡平。江山空一望。風月是三生。世亂心逾苦。秋涼物自成。菜羹調玉粒。深荷故人情。</text>
<text>二子文章皆秀發。獨吾學術本荒疏。誰知考索群書後。自値呻吟數載餘。少日斲牕殊窘迫。老年監館似容與。討論潤色恨無力。天命人心安在歟。</text>
<text>一片空中地。推移自趁時。東西分有限。南北至爲期。海鳥飛相及。舟人臥不知。大哉觀物處。商確欲從誰。</text>
<text>忽訝香吹遠。還憂齒決難。知君政閒暇。記我尙辛酸。雨罷山光秀。秋深月色寒。淸心空坐嘯。不肯整衣冠。</text>
<text>西峯深樹錦鳩鳴。雨氣朝來又乍晴。多病比年催我老。太平盛世荷王明。叨居翰院陪群彥。謾說儒冠誤一身。白髮政宜還笏去。驪興山水有餘淸。</text>
<text>狗稟西方金火氣。身居乾位何剛毅。貓雖如虎甚柔脆。嫉惡豎毛奮如蝟。守門司盜豐錢財。管庫捕鼠完廩餼。論功一家難弟兄。相濟相須胡不平。狗去也盜肆其欲。貓去也鼠縱其情。主人坐不安睡不成。榮衛消耗何以延其生。狗兮貓兮曷日能同心。白頭牧隱方沈吟。長風颯颯吹高林。</text>
<text>處世身如寄。傷時夢亦憂。蒸豚猶見饋。死馬豈知求。夜靜月低戶。秋晴風滿樓。病中消遣處。野興儘悠悠。</text>
<text>薄雲淸曉日蒼涼。獨立乾坤顧四方。只恐心源昧形影。須知物像動輝光。蛩聲滿枕夢魂冷。燕語隔簾歸意長。自是秋風年例耳。奈何騷客熱中腸。</text>
<text>璧水侁侁五百生。同鄕只有雪淸卿。當年駕洛驪興秀。伴讀猶能說姓名。</text>
<text>胄庠風物暢皇靈。照世文章似六經。自恨半途還入谷。不敎中國用曾靑。</text>
<text>河南幕府聚群英。借著尤多國子生。白髮海東捫蝨處。儻敎雙眼見昇平。</text>
<text>數日吟來好句無。只緣身不在江湖。桓圭衮冕非閑適。旨酒嘉肴謾讌娛。黃鶴樓空詩尙健。白鷗波遠計何迂。心中一點憂君處。自許堂堂大丈夫。</text>
<text>點檢吾心乍有無。湛如古井闊如湖。寧容俗物能相敗。自信嘉賓可與娛。二典堯天依舊大。七篇鄒國至今迂。誰知鵠嶺龍巒下。敢爾希賢一老夫。</text>
<text>明知寂滅與虛無。又不將身向五湖。終始功名天所賦。平生義理日爲娛。翮雲不怕乾坤闊。蹄鐵何妨道里迂。發興直趨光大域。却憐曾點是狂夫。</text>
<text>汨沒紅塵客。飄搖紺岳師。由來難作別。幸是不相知。宿鶴松枝冷。流螢蕙葉衰。上堂拈祝畢。靜坐讀吾詩。</text>
<text>宣尼遑遑天意悲。麟出見獲非其時。東游西歷席不暖。三千七十空追隨。畏匡削衛亦自得。儀封有人能齎咨。歸來把筆檢魯史。立萬世法吾何衰。攝行相事已可見。使之得位如何其。當時一嘆及仲由。勇也於學爲鎡基。我今志滿位甚高。病中數年生二毛。昏迷懶弱欠精力。謾向書筵陳舜堯。王成我后在天意。老臣血懇何能已。會當學成入大學。諸儒問難爭鋒起。片言從容析精微。誰復乘桴學夫子。</text>
<text>石泉車仲文。送我以新粒。粒粒白如霜。瑩徹光如濕。蒸來香滿堂。啖之眞俯拾。須臾已滿腹。氣壅方什襲。起行遍庭中。困而後小立。吾饞老不減。名利宜汲汲。歌之用自戒。匪以繼毛什。</text>
<text>鵲鳴西宅樹枝頭。雨氣初收天地秋。白髮老生方喜動。偶題詩句亦風流。</text>
<text>風馬丁寧祗復之。損吾園囿主何知。莫將瓦礫傷肌骨。天上麒麟自有兒。</text>
<text>國家遭遇宋文明。禮樂交修最太平。制誥褒崇天語密。朝廷覆燾海封淸。病求藥物來醫老。閑閱軍容報禍萌。萬古難磨忠義在。小中華館豈虛名。</text>
<text>長身霞衲走塵寰。病目星樓望海山。甚欲相携向方丈。獨憐飛鳥在籠間。</text>
<text>風號雨滴夜何其。夢裡逢秋轉可悲。老婦起占雲向處。病夫臥到日生時。忽聞鵲噪有喜事。遙望鳶飛思引詩。稚子牽衣啼索栗。箇中閑雅有誰知。</text>
<text>少日修身望治平。中年多欲汚虛靈。白頭末路如賓退。丹懇前朝欲主盟。一枕風聲秋榻冷。四簷雨氣曉燈靑。起看空外翻群翮。願脫名韁送此生。</text>
<text>將軍一身國司命。剗平崛強海鏡淨。天臨兩陣伐大鼓。將軍一麾軍容整。張膽怒目髮衝冠。氣蓋鋒鏑紛紛間。我前我後敵出入。巍然獨立如高山。勇哉將軍古無敵。圖形赫赫凌煙閣。直欲潛心慕伊呂。何曾開口談衛霍。由來兵火戒自焚。相害相殘奚復云。最憐據鞍老伏波。目中鳶墮南方雲。歸來薏苡却招謗。命也自古皆明君。</text>
<text>感時因物暢精神。老我依然世外人。紫上金鋪苔稱意。白生虛室月分身。自知梧野難逢舜。豈必桃源可避秦。情興悠悠無所累。但嫌雙脚踏紅塵。</text>
<text>山深啄木鳥驚人。獨詠禪窓味自眞。簷下白雲來別洞。甁中淨水瀉通津。忽然過我移時語。識者爲誰擧世嗔。何日相從携手去。高游物外謝簪紳。</text>
<text>怪底神龍變化多。七年湯旱枕雷車。雖然有欲人能制。祗愛趨時我故歌。飛九天時雲浩蕩。蟄重淵處月婆娑。獨將韓說聊圭復。老牧年來兩鬢皤。</text>
<text>銀河列宿榜中人。十五年來逐搢紳。早識頭顱當異列。獨司喉舌已無隣。周旋理亂多從義。別白忠邪少混眞。最喜牧翁雙眼在。更傾懷抱贊經綸。</text>
<text>乙巳科今十五年。連知三擧選靑錢。芋亭野客纔居後。星邑樵翁屢在前。老病不歸寧免俗。追隨已絶盡登仙。門生榮拜誰同喜。獨坐吟詩更惘然。</text>
<text>歲月如流白盡頭。病中身世儘悠悠。精神頤養吟餘驗。名利驅馳死後休。自負曹參當入相。人譏李廣不封侯。更從何處舒長嘯。只有元龍百尺樓。</text>
<text>欲向光巖訪幻翁。耳邊髣髴聽松風。三關直指巵無底。百折忠心水向東。每思夜話孤燈耿。不耐秋吟四壁空。他日細論鑽火法。老生私欲倘消融。</text>
<text>西松回自龍頭寺。老牧吟於鳳咮堂。殿踞斷岡連突兀。門臨大野壓微茫。從知絶景增豪氣。可𪚥高科覲耿光。細讀唐詩今幾首。他年開口便成章。</text>
<text>丹穴有孤雛。飛鳴欲何爲。乾坤何茫茫。大道被華夷。一至我何嘆。嘆此卷阿詩。今人非不能。架空難措辭。</text>
<text>我本行大道。忽焉迷所之。狐貍啼我前。煙霧沈路歧。白日在中天。舒光復何遲。幸哉不顚沛。改轍將何爲。</text>
<text>我有一疋素。長可數尺餘。欲倩好畫者。長松丈扶疏。中藏以淸風。使我熱惱除。此志竟莫遂。歸來江上廬。</text>
<text>頻過西里愛醒狂。對坐南樓發興長。雨歇又來山變色。風吹欲止草生香。盤飧淨潔吾恒飽。筆陣縱橫世莫當。更得碧珍陶隱子。杲菴名義偶成章。</text>
<text>丹萑朝來樹上鳴。主人身世謝營營。小詩題罷心何快。好語聞來耳亦淸。只被虛名難自在。倘容殘喘見昇平。靑山當檻花垂砌。天意應憐病裡情。</text>
<text>蒼顏白髮尙顚狂。坐睡行吟趣自長。風月徘徊淸苦律。乾坤混沌黑甜鄕。沈酣雲夢平生足。賡載唐虞至治香。自信卷懷今已久。不妨憑此送流光。</text>
<text>題出心猶苦。吟來律轉嚴。窮陰低柳巷。疏雨滴茅簷。心似三春雁。身如六日蟾。誰知危坐處。只得鬢霜添。</text>
<text>淵明天地闊無涯。弄月吟風氣自華。一點苦心磨不盡。歸來何處是吾家。</text>
<text>且問汝將何日歸。老衰貧病更遭譏。只緣未報先王德。不敢超然便拂衣。</text>
<text>且問汝今謀道無。欲談道義却含糊。只緣未學吾夫子。不放心田終歲蕪。</text>
<text>且問汝今何所爲。病軀無力強支持。只緣尙有丹心在。欲繼元和聖德詩。</text>
<text>曉風吹冷日光微。立馬人家借袷衣。老境艱難踐霜雪。南州歸思更依依。</text>
<text>川流晝夜去沄沄。故遶山陵陵下村。又是秋風涼冷後。飄然直欲問眞源。</text>
<text>幻菴庭宇淨。白髮重相尋。苔色難容足。松聲可醒心。地靈疑洞府。院靜聽風琴。情境俱忘了。悠然試一吟。</text>
<text>直截根源欲透機。柏庭遺響尙依俙。終非摘葉尋枝者。萬水千山携影歸。</text>
<text>頹然就枕曉鷄鳴。渺渺光巖夢裡行。白髮高秋心更苦。靑山落日跡逾淸。孔明付托何寥闊。靖節歸來已太平。烽火江鄕今寂寞。無從一睡足平生。</text>
<text>細泉流月葉號風。欲斷還連乍異同。曾記客程搔首立。滿山紅樹夕陽中。</text>
<text>秋風吹遍地天中。未必蟬聲處處同。怨妾逐臣頭盡白。大官豪俠面浮紅。</text>
<text>牧翁長嘯振乾坤。山擁高樓柳擁門。入耳蟬聲水投石。心如灰冷獨忘言。</text>
<text>龍沙秋色雁聲邊。海岸參差路幾千。最喜星軺通僻遠。敢將壤奠效埃涓。遼前宋後交馳日。元北明南兩立年。自古大臣多力量。病中深感向蒼天。</text>
<text>倉卒恩逾重。安寧勢甚疏。靈丹投病極。美食賜飢餘。世亂行須愼。天高報不虛。白頭心轉苦。且讀古人書。</text>
<text>秋氣日凄凄。仲尼日棲棲。棲棲竟何爲。鳳兮仍鳳兮。幼安超渤海。靖節離風塵。獨立悠悠甚。懷哉千載人。</text>
<text>秋深門巷轉淸幽。盡日吟詩倚小樓。蕩蕩乾坤空送目。悠悠身世苦搔頭。潛心直欲參無極。壯志還如觸不周。賴是中庸讀來熟。分明坎止與流浮。</text>
<text>心靜由來境自幽。況逢秋雨滿西樓。心游禮樂重興際。身在江山欲盡頭。處己自難貧且賤。待人誰不重兼周。曉涼四壁仍淸坐。野外寒雲浩浩浮。</text>
<text>松山風露近中秋。瓊液成形滑似流。老病口饞猶不減。尋僧直欲更高游。</text>
<text>年年嘗此欲深秋。不耐光陰迅似流。老境政須謀口腹。飄然往與赤松游。</text>
<text>淸州北野雁聲秋。下馬山崖傍碧流。父老作羹來厚餉。至今猶記是年游。</text>
<text>風塵誰避地。老病自號天。吾道唯文字。人生且食眠。蛩聲庭露重。雁影塞雲連。我有悲秋淚。非緣外物牽。</text>
<text>古人還笏去。至樂自難裁。天下平如砥。心中冷似灰。苔痕埋陋巷。月色滿靈臺。渺渺唐虞遠。何時挽得回。</text>
<text>久歎吾衰也。那知養浩然。病床難獨夜。老境少同年。露冷身初健。天高眼欲穿。幸哉塵慮淨。更撫伯牙絃。</text>
<text>八月風高雁欲回。泰封秋色趁人來。養賢烹處賢知否。卦象分明奉上台。</text>
<text>坐想山村栗政肥。金丸欲落映離離。乞身何日飄然去。拾得滿籠深夜歸。</text>
<text>辛巳同年幾箇存。分離無處問寒溫。多君每把山中味。寄向病翁蓬蓽門。</text>
<text>査査復査査。樹頭雀噪聲査査。牕間喜子抽絲長。上下政與香煙斜。主人白髮整襟坐。心地皎潔思無邪。唯嗔年未至耳順。塞聰收視思重華。思之忽成喜又喜。俄頃泮渙空嘆嗟。人間天爵貴無對。帝有明命於我加。哀榮一生用不竭。且置喜怒參中和。</text>
<text>病餘身世兩蘧蘧。白髮如今數丈餘。豪氣何曾妾換馬。道情還似子非魚。雲煙暗淡埋靑嶂。樹木參差際碧虛。欲學蓋公淸淨處。自憐衰老負吾初。</text>
<text>一條秋水寒。凜然摧老姦。太平無用處。掛在白雲端。</text>
<text>風聲燈落燼。夜雨席生涼。夢短鄕山遠。身衰藥物良。淸談辭魏晉。古意想虞唐。何以消塵累。秋光滿草堂。</text>
<text>凄凄擁涼氣。漠漠壓枝陰。可竢鷹鸇擊。寧從蟋蟀吟。露團垂蕙葉。風細動松林。欲出物之表。洒然方寸心。</text>
<text>秋色方深顧盻中。小庭扶杖立衰翁。石榴結實紅浮日。梨樹開花白映空。天公用意誰能料。世道關心我自窮。直欲谷神游物表。忘形到處是鴻濛。</text>
<text>動植雖疏闊。相須自有方。盲龜値浮木。疥馬得枯楊。報國心如日。歸田鬢欲霜。何當償宿願。蕭洒送流光。</text>
<text>柴門寂寞對山開。兀坐秋風想釣臺。松樹千尋凌碧漢。梨花數點落蒼苔。悠悠送日還多故。咄咄書空又幾回。淨盡胸中何脫洒。抽毫祗恨乏長才。</text>
<text>少年顏色如芙蓉。英豪競逐何從容。老來索寞不出戶。獨立蕭洒南山松。峭然危坐入太素。手弄日月馳六龍。婉婉織女亦七襄。燦爛及時成報章。須臾塵慮又麇至。哀哉皎月投濁水。月可見兮水可淸。吾之方寸何時平。心平萬事亦當平。一曲狂歌無限情。</text>
<text>啞童流汗走東山。拾栗來呈几案間。見面可知心所語。願公無病且安閑。</text>
<text>夜雨凄迷燈火。秋風迅掃川原。老境頓忘塵慮。窮年獨掩柴門。</text>
<text>索隱無如玉海。發微還向天原。回首當年狂甚。奈何操瑟齊門。</text>
<text>德行依稀孔道。文章照耀韓原。有口皆稱相國。出身元荷恩門。</text>
<text>泮水淸風不起塵。長松萬樹擁明倫。玄陵宰相今無恙。肯使諸生或在陳。</text>
<text>秋丁膰肉拜神休。自揆平生甚謬悠。幸是同僚猶在席。應憐久病雪蒙頭。</text>
<text>壁水光陰記少年。八齋環列誦聲連。升堂㝡怕抽籤講。爲是音訛意莫傳。</text>
<text>當時諸子摠眞儒。說到精微肯囁嚅。獨有牧翁長閉口。中堂兀坐似枯株。</text>
<text>敎養諸生豈有他。欲令風化播中和。金陵王氣回天意。講舌徒然似決河。</text>
<text>寄形沙月戲春洲。大白一篇雙白鷗。恰到忘幾無物我。至今豪氣蓋中州。</text>
<text>病前行樂苦難追。夜宿南郊雨霽時。暝鳥呼風故宮樹。晴魚跳日藉田池。彎弓老將鷹前立。佩酒豪奴馬後隨。忽聽秋聲今又急。白頭危坐政沈思。</text>
<text>秋風蕭瑟觸人情。身似浮屠躄不行。頗信書空多怪事。謾敎驚世有虛名。東南大海三韓近。西北長天萬古傾。榮辱紛紛眞瞥眼。白頭揮筆寫平生。</text>
<text>老去言懷似不情。閑門終日說游行。水流晝夜堪明道。山有神仙摠得名。政愛草茵煙外展。尙憐荷蓋雨中傾。人間到處堪棲托。只恨年來大瘦生。</text>
<text>稼亭當日醉關東。雪色攙天一覽中。㝡恨病軀難繼跡。虛過五十二秋風。</text>
<text>渺渺韓山在海東。題名上國桂林中。封君食祿從容甚。只欠高游繼父風。</text>
<text>聞說江南至浙東。行人坐嘯筍輿中。尋僧處處長松雨。訪友家家垂柳風。</text>
<text>秋風夜夜拂高林。不覺翛然動容心。功業難成頭似雪。歸休未決手無金。草蟲伴月長欹枕。塞雁拖霜獨擁衾。日出事生還有味。逢場作戲可浮沈。</text>
<text>可誇聰惠甚。只憚指揮難。白黑全憑眼。蒼黃欲吐肝。掃塵恒避遠。拾栗不知寒。糊口安身計。依然是老奸。</text>
<text>久雨墻頹內外通。登登補築競催功。誰知入面虛明處。著此大平衰老翁。淡蕩碧空行白日。婆娑綠樹起淸風。家貧無物心閑適。今古悠然一笑中。</text>
<text>秋風與我添精神。吹我病骨除酸辛。眼晴閃鑠似霜鶻。寄懷宇宙何超忽。風之來兮自何許。千山蒼然日所沒。茫茫大地微塵絶。蕩蕩大虛纖靄滅。應磨月窟桂子成。却觸雲崖蕙花結。草榮木華斂精英。秀而就實終生成。聖人繼天制禮樂。化所不逮垂象刑。四兇去兮三苗服。堯舜揖讓何精明。秋風兮秋風。尒胡爲兮動吾之中。我今白髮竢天命。夫何力兮立脩功。汝誠無心兮爲有心。悚然把筆歌秋風。</text>
<text>我獨有浩歎。悠悠天地中。側身東海岸。草香滿地春又秋。山光當戶昏復旦。東坡先生山有約。半山丞相草無惡。二公天下文章宗。我今如雲兮從龍。山之當戶何偃蹇。草生滿地何蒙茸。對山玩草白頭翁。自謂玉樹臨淸風。心知東野命懸天。汗出北山移馳煙。由來游藝非細娛。坐令心地歸唐虞。浩浩歎歎又歎。終朝兀坐如枯株。</text>
<text>入夜風大號。向曉風稍定。客子方悲秋。悠悠坐仍暝。爽然骨欲冷。皎若心自醒。便擬游名山。凌空躡危磴。蘇門長嘯中。誰復嗟蹭蹬。</text>
<text>我夢無公旦。東周不復西。有生何草草。到老竟棲棲。疏壁流螢度。殘燈斷雁嘶。誰知苦心處。我后在乾溪。</text>
<text>寸心煎百慮。鬢髮白無餘。高興無從廢。幽憂未可除。山川何淨篆。樹木政扶疏。向曉燈明滅。浩然觀大虛。</text>
<text>秋聲生古樹。露氣入餘花。映日垂紅果。隨風動碧苽。谷深千嶂合。路豁一溪斜。送客門前立。依然五柳家。</text>
<text>末路精神耗。中年齒髮衰。趨時疑滿腹。變志涕交頤。楊柳纔藏寺。莓苔欲澁碑。六年眞石火。國務政如絲。</text>
<text>國恩閑更重。家學病來衰。自愧文無體。人皆笑脫頤。政堂工作簏。簽院謹書碑。墨本披禪榻。茶煙繞鬢絲。</text>
<text>山靑水綠鴨江東。小有天臨洞府中。潦倒自憐無道骨。蘚書何處覓仙翁。</text>
<text>深秋雲自變。老境氣彌豪。夜冷貍奴近。天晴燕子高。炎涼分有界。法令細如毛。祗恐堅氷至。私心戒一毫。</text>
<text>浮世多機足禍胎。溫言冷笑摠悠哉。長繩繫日終無術。採藥蓬丘歸去來。</text>
<text>二龍爭戰決雄雌。航海梯山次第來。問向拾遺能見否。五星同會是何時。</text>
<text>靑門有地種瓜來。却被豪家占作臺。又見秋風吹正急。呼鷹日日半酣回。</text>
<text>秋風吹不休。碧空無纖雲。山川淨如洗。毫釐明可分。我心私欲消。大哉思放勳。四凶旣已去。三苗何足云。美利不言利。天下方同文。</text>
<text>我氣秋之淸。我性日之明。我身如玉樹。枝葉皆瑤瓊。當時困蒸溽。陰雨如不晴。忽此西風來。垢穢無復生。願言善保守。君子當存誠。</text>
<text>夜深危坐兀枯株。血氣無從潤髮膚。月落南牕黑如漆。草蟲聲裏七嗚呼。</text>
<text>柳村岑寂曉雞啼。山下浮雲傍水低。欲向殘生賦歸去。滿天秋氣日凄凄。</text>
<text>牕明明處坐惺惺。全體依然盡露呈。物欲如雲忽相蔽。怪來俄頃失虛靈。</text>
<text>幸哉此老病之餘。聯鞍有客荊州如。出游城中何所適。門施行馬丞相廬。溫言相接已可喜。烹羊何必傾浮蛆。先生花木名園中。龍珠蚪卵垂晴虛。盆栽萬歲不長松。驚我老目仍躕躇。渠生雪壑氷崖人跡所不到。乃何今也于玆居。悚然內愧不敢言。我身的是如籧篨。陟山有酒色味佳。一飮萬事眞破除。希顏葡萄勝花園。咀嚼異味如吾初。夕陽東峯照秋樹。歸騎影薄風吹裾。平生仰羡漢陸賈。遨遊公卿無毀譽。白頭牧翁亦蕭洒。何必曰歸歟歸歟。</text>
<text>夜坐翛然動客情。白頭方信誤平生。天低鄕里雙魚斷。月冷星河一雁橫。詩稿將成吟又改。燈花欲落翳還明。閑中今古無人識。靜定功夫恨未成。</text>
<text>消磨豪氣入醇眞。漸悔高歌動鬼神。少日賦傳希有鳥。老年說著不祥麟。楚囚吟苦猶思越。孔聖名垂尙在陳。自念秋風吹又急。白頭難避庾公塵。</text>
<text>秋滿燕山落葉飛。回頭有客思依依。自來黃紙功名薄。已矣碧臺歌舞稀。天命赫然方北伐。臣身蕞尒却東歸。小窓寂寂今衰老。遇感題詩筆一揮</text>
<text>老吏雖云少。如今似漢庭。反唇猶有跡。誹腹本無形。流影懸孤月。爭光耿衆星。誰知淸淨極。殘忍自然生。</text>
<text>短尾山禽山下飛。聲隨落葉影斜暉。庭除得食非渠意。挾彈往來人自稀。</text>
<text>病裏幽居靜。類村依翠微。年年苫蓋苦。頗羡瓦油衣。樓迥洒飛雨。壁疏穿落暉。悠然樂容膝。老我早忘機。</text>
<text>游燕猶夢愕。返魯足心安。俗狀塵仍染。僧談夜易闌。蒼梧空一望。淸廟尙三嘆。髮白還多病。何堪行路難。</text>
<text>忽有移居興。非嫌柳洞深。病軀難久坐。異境可新吟。橫障雲生岫。無絃月滿琴。蓮花池更近。冒雨擬相尋。</text>
<text>中秋已近碧天遙。月獨年年照二毛。靜坐軒窓心㝡苦。舊游樓閤氣猶豪。謫仙才逸鳴唐李。處士名高繫晉陶。何日驪江江上去。一聲長嘯動波濤。</text>
<text>福過且知命。病深仍固窮。悠然發高興。已矣效孤忠。跡冷鵲枝月。氣呑鵬海風。平生動心處。寫向短篇中。</text>
<text>秋聲初淅瀝。野興轉蕭條。海闊歸玄鳥。霜淸擊皁鵰。英豪方赫赫。天地儘寥寥。邪正終明白。寧嫌衆口囂。</text>
<text>璧月耿中夜。銀河明一條。倚樓橫對雁。得句疾如鵰。妙處參虛靜。殘生守寂寥。是非誰復顧。到老竟囂囂。</text>
<text>乘舟誰敢逆流行。帆下長吟暮靄生。一陣淸風潮水漲。衿州山色轉分明。</text>
<text>衿州江上廣陵村。山擁平田水入門。記得落帆沙月白。老奴驚起具盤飧。</text>
<text>曉雞聲裏夢初驚。蓐食門前馬又鳴。路熟肯敎人導我。白雲千嶂十分淸。</text>
<text>閥閱諒貴重。文章豈窮寒。堯野無遺賢。我今方永嘆。六官考旣細。三場才亦難。犀聯幸鵠立。方欲呈琅玕。云何始吹毛。莫可知其端。題詩舒吾悲。慷慨涕汍瀾。</text>
<text>拆開下墜紫金丸。剝去中藏白雪團。樹下有人脾胃損。欲憑精力郤酸寒。</text>
<text>頭上已驚垂的的。掌中還訝走團團。爛烹肯避朱門熱。細嚼偏宜白屋寒。</text>
<text>金烏飛影似跳丸。又見黃花白露團。記得去年燒栗處。東山月色夜深寒。</text>
<text>去年翫月東樓下。柳林缺處金波瀉。今年翫月西樓上。薄雲弄影時滉漾。主人豪氣蓋一時。飮不盡器還能詩。憐我老病每相邀。歌呼不覺朱顏凋。去年今年一瞬息。樽前劇談忘得失。紛紛世間足榮辱。吾髮白兮難再黑。對月不飮吾則癡。我思古人誰我師。千鍾爲堯百斛孔。匪棘其欲維其時。我今不飮月應笑。月且少留吾。一嘯嘯如鸞。鳳兮來天風。願言駕此遊彼蓬萊中。</text>
<text>病餘身困強登樓。爲愛金波溢素秋。況有主人含雅量。宜令老者散沈憂。歸來乍似華胥夢。嘯詠俄驚汗漫游。坐想驪興共奇絶。星河耿耿淡如流。</text>
<text>華山絶頂白雲飛。自負無心何處歸。我豈不知巖下宿。只嫌絶學道人稀。</text>
<text>我生行止儘悠悠。消息盈虛摠不憂。且問無心如可學。商山四皓豈難求。</text>
<text>問雲雲答語皆眞。我亦當時洒落人。莫道心中有査滓。邇來無處避風塵。</text>
<text>老嫗行年將八十。語音淸亮似當初。祖孫四世扶門戶。精力如今尙有餘。</text>
<text>衰老身多病。淸貧勢自廉。雲歸如卷旆。天豁似褰簾。飮酒紅浮頰。吟詩白盡髥。悠悠乘化處。回首憶陶潛。</text>
<text>渺渺天涯路。窮鄕海嶠深。里閭甘屛跡。尺牘遠傳心。末路年將暮。中秋夜不陰。相望更惆悵。共對月明吟。</text>
<text>光陰衮衮又流螢。玄牝初參道德經。佩印自誇遊六國。乞墦誰識泣中庭。月圓月缺頭垂白。山近山遙眼共靑。不待歸來已逃世。可憐西蜀子雲亭。</text>
<text>秋山如入戶。曉日已登筵。色淡紅浮樹。光濃碧際天。病餘猶氣短。吟後可名傳。祗怕流虛寂。何慙陋巷賢。</text>
<text>避喧閉蓬戶。承召赴華筵。豪氣猶輕世。殘生試問天。露庭螢火亂。沙寒雁書傳。秉燭當勤樂。悲秋未必賢。</text>
<text>自分閑中老。無緣病後肥。禦寒唯故絮。補弊卽新衣。送子讀書去。寧親何日歸。深秋我當往。夢與雁南飛。</text>
<text>投紱歸來東海西。榑桑萬里碧天低。山川秀氣扶英傑。翰墨虛名近滑稽。自擬拾遺游錦里。誰招供奉飮琴溪。寄懷落落雲松下。鵠去鳳來誰得齊。</text>
<text>碧天無際倚高樓。渺渺江山草木秋。詩句短長皆放膽。衣冠雜遝且低頭。仙游或是狎靑鳥。漁隱誰能盟白鷗。畢竟功名身外物。從今萬事不如休。</text>
<text>昇天府裏山龜村。鄭氏居之臨海門。海門摩利山㝡高。山之左右波濤奔。東連阻江西禮成。魚鹽都會何其繁。邇來日本喜竊盜。近水處處風塵昏。陽坡先生老於學。我少之時居獨七。板房家近十川濆。兩耳至今詞氣溢。當時江村鸞峙梧。老大可見光陰疾。況予衰病又多年。每憶前修共軒輊。韋經授受是家風。我愛江村孝又忠。文科立揚旣繼志。吏事諳練仍匪躬。官閑。如在江村裏。朝退便向江村中。江村之樂難言傳。興味酷似陽坡翁。春風搖江天漠漠。秋月照江風颯颯。淫雨連江暑蒸伏。飛雪滿江寒襲臘。誰知陽坡有賢子。慷慨通敏兼儒吏。逍遙其中樂無憂。共道雄才與雄志。他年聯騎出西郊。一片江村煩畫史。</text>
<text>敢道文章或可傳。討論潤色已多年。道心微着毫端判。物像妍媸鏡裏懸。漢室有人羞噲伍。孔門諸子羨回賢。丁寧莫詑錚錚鐵。我輩如今不直錢。</text>
<text>季鷹風采橫素秋。江東之興何悠悠。蓴絲滑凝雪成氷。鱸魚跳空裂碧流。鄕人日日作高會。金樽美酒天浮內。歌呼迭起舞長袖。急管繁絃樂云㝡。金盤羊酪豈不好。我懷我土吾宜退。雄哉力可拔太山。宰制天下指顧間。當時鴻門擊玉斗。逸氣烈焰驚區寰。天亡肯右亞父策。捲土重來多厚顏。弔古激裂心如焚。功名富貴如浮雲。誰云季鷹是饞夫。老我回首歆淸芬。</text>
<text>中秋已見菊枝黃。牧老臨風一嘆長。恰似少年吾躁進。帶霜能得細吹香。</text>
<text>朱白紛然共讓黃。栽培巧矣亦能長。龍山九日開方盛。半醉歸來滿帽香。</text>
<text>中秋弄影月流空。十月吹香雪壓叢。占得風光何大闊。對花三歎有衰翁。</text>
<text>白鷺秋江如墜霜。水中紅樹帶斜陽。舟人自訝行明鏡。我向風塵空斷腸。</text>
<text>當年獨佩一壺游。山北山南樹色秋。更向舟中垂直釣。波光月影共悠悠。</text>
<text>澄江如練淨無塵。岸上行吟有幾人。摠道嚴光獨辭漢。更憐徐福不歸秦。</text>
<text>人倫粲有序。恩義品節之。懽然交際中。風俗成雍煕。父子不相保。兄弟仍相夷。睚眦拔劍刀。濺血及酒巵。矧又盜隣界。至于南海涯。天子置度外。時方重興師。永鼠必有禍。勿謂如前時。</text>
<text>篤信眞如就坦途。學而能守是工夫。入居只辨邦危亂。隱見還從道有無。治世棲棲爲棄物。衰時赫赫踐亨衢。二人的是如臣穡。面赤難禁汗被膚。</text>
<text>詩興狂無敵。時時逼謫仙。昻藏如野鶴。孤潔比秋蟬。露冷千林月。雲飛萬里天。悠然淡無累。何日是歸年。</text>
<text>忘形多欲淨。無累一身輕。秋髮梳餘短。風情酒後生。沈吟當比興。好辯匪從橫。漸似霜天鶻。高飛萬里晴。</text>
<text>幸爾霑君祿。徒能讀父書。高情千載下。多病半生餘。秋色山川淨。風聲草木疏。有懷傾磊落。身世儘浮虛。</text>
<text>一雙海中魚。東界相公書。老牧偏驚倒。隨風落草廬。</text>
<text>短笛聲何亮。依依秋滿空。始疑飄嶺外。漸似出宮中。鳳舞無從見。龍吟亦甚工。太平眞有象。南畝可明農。</text>
<text>白髮何妨倒著冠。酸儒正合骨辛酸。心狂素信錭龍易。足病方知跨馬難。刈稻野莊嗔僕倦。讀書山寺念兒寒。淸秋直欲登高望。久雨初晴路未乾。</text>
<text>陟巘常思到五冠。懸崖自覺足心酸。愛閑高枕悠悠甚。避謗吟詩戛戛難。夢裏猿吟蘿月白。望中鴻去海門寒。時時點檢平生事。一片江山淨且乾。</text>
<text>天淸地濁判高卑。八氣流行各自知。六月霜飛人有怨。三冬雷奮國將危。豳風愷悌初因物。艮掛光明只識時。赤面老生村學耳。書筵進講被人欺。</text>
<text>落第當年逢德水。分符今日臥淸風。牧翁謾抱登樓興。寒碧相凝入夢中。</text>
<text>東亭雉嗅炙生香。上黨浮蛆味更長。又嚼海魚來自遠。絶勝鼎肉截如肪。座中日轉頻移席。樓外山橫快倒觴。漸覺顚狂猶故態。聯鞍欲訪桂枝堂。</text>
<text>利勢相傾鬧雨雲。年來世事更紛紛。但將功業爭高下。誰把光陰惜寸分。鳧短鶴長元有種。牛牟駝𡇼各成群。願言知止仍知足。淨掃靈臺奉大君。</text>
<text>乳養從慈母。維持倚大臣。恩深當衛護。忠至故敷陳。忌器難投鼠。成篇旋獲麟。綱常禮爲本。今古美彝倫。</text>
<text>興國門前路。平沙接禁垣。廟堂方合坐。臺省競陳言。風急衣猶薄。杯深酒乍溫。病軀微覺痛。退食謝乾坤。</text>
<text>巡馬閭閻靜。元戎畿甸淸。楊威張國步。受命荷王明。鵲巧營鳩室。兒驕弄父兵。病餘何所禱。將相保功名。</text>
<text>病軀宜自適。躄足又誰憐。逐隊難終日。施容愧老年。崧山松鬱鬱。兵部水濺濺。官道平如砥。中官奉旨傳。</text>
<text>群趨紫闥立多時。自顧心中百不知。承旨傳宣頻出入。將軍張勢欲扶持。庭中振鷺靑天迥。殿上呼鷹白日遲。誰愍老臣難自退。強支病骨歎支離。</text>
<text>平康忌旦水精廬。淸淨僧筵照碧虛。石矗聯峯似屛障。煙沈平地失閻閭。永陵影殿松侵戶。文廟儒宮草映除。病肺苦嫌謀飮酒。寂寥歸讀古人書。</text>
<text>普光社主遠投書。靑苧斜封數尺餘。織得細時紗讓冷。氷峯竹簟屋渠渠。</text>
<text>古城小縣抵西林。江路高低傍碧潯。苧葉翻風遍村落。女功勤苦惜分陰。</text>
<text>金陵鳳詔降東方。萬疋毛施歲有常。保障繭絲誰更問。要將微懇徹蒼蒼。</text>
<text>龍頭大選上舡回。來報善童心孔開。始讀唐詩從短少。端居梵刹寄崔嵬。似聞寧越頻來饋。欲泝驪江初發醅。何日此懷能得遂。畫舡槌鼓倒金杯。</text>
<text>庭闈闃寂枉高軒。夫婦傾懷置酒樽。市遠盤中兼味少。天陰榻上兩眸昏。疎疎小雨映高樹。淡淡斜陽明遠村。半醉浩然忘世事。發微何必向天原。</text>
<text>吾甥似麟角。乃父亞龍頭。輕世遂塡壑。傳家如綴旒。寂寥山寺夜。縹渺海門秋。好學繼先志。他年當出游。</text>
<text>無端赤我面。欲去白吾頭。鼓篋游庠序。隨行拜冕旒。呻吟今幾歲。頃刻似三秋。路梗身衰老。何從更遠游。</text>
<text>到處傾私釀。渾家仰義鹽。法衰民利足。俗美士風廉。落筆奔川馬。歸田緣竹鮎。朝來遇高興。撚斷數莖髥。</text>
<text>老年驚迅晷。世道倒狂瀾。野菊如金散。山林欲翠乾。王生能結襪。貢禹每彈冠。未有歸田日。那辭行路難。</text>
<text>澆愁謀飮酒。避亂亦由天。江月開塵匣。簷風聽雪絃。謳吟勞北望。醉倒忘南遷。且盡杯中物。岩廊集衆賢。</text>
<text>先王南幸日。溫語出深宮。鷺羽耀淸旭。龍舟行碧空。中興佳氣暢。外制小詩工。誰念含香客。蕭條成老翁。</text>
<text>回頭十九載。石火亦爲遲。大統頒新曆。高吟續舊詩。江山誰獨往。風月我相隨。在莒敢忘却。杳然天一涯。</text>
<text>病軀聊爾耳。醉夢欲如何。門外搖楊柳。天涯望薜蘿。相思不相見。歲月如飛梭。</text>
<text>作輟無由見道明。藥爐經卷送殘生。身居箕國樂幽獨。目注鍾山歌大平。萬壑龍吟吹玉笛。三峯鵠峙聳金城。何時淨掃浮雲去。宇宙同瞻日月行。</text>
<text>夏課堂中秋滿天。尋僧往往思飄然。鏡龍一夜難忘却。細酌松醪聽雪絃。</text>
<text>法泉滋大旱。新米照窮廬。我欲驪興去。相從應有餘。龍門照明月。虎溪涵碧虛。往來已可卜。白髮政蕭疏。</text>
<text>門生爲官萬山中。座主臥病孤柳東。臨別贈言敢自愛。分憂出宰將誰同。海邦鋒鏑灑飛雨。山邑冠蓋馳狂風。獨君所處㝡幽僻。高擁黃紬朝日紅。由來淸淨得大體。莫把宂瑣徼新功。龔黃滿朝人更苦。浩歎豈獨東坡翁。</text>
<text>病餘秋色忽相干。紅葉吟來下字難。雲斷夕陽低塞外。風狂野燒上林端。蕭蕭鞭影長亭遠。耿耿燈華小屋寒。更遣雁行天際去。誰能鼻孔不生酸。</text>
<text>吾髮近來白。菊花今又黃。玄陵數行淚。不獨趙文昌。</text>
<text>少日同翺翔。老年同寂寞。天公移我居。亦是善戲謔。杖屨聯花朝。杯盤對月夕。一旬無九阻。有求亦易得。今年重九日。出游至天黑。柳巷却在家。蕭條嗅黃菊。候我走蠻童。把花香滿掬。公眞陶淵明。我卽邵康節。相從固爲圓。相失亦何缺。美景方未央。非意無干涉。東籬政爛熳。白髮吾更鑷。晚節保初心。悲哉弄芳蝶。</text>
<text>携樽向東里。縱靶出南郊。衰草連牛巷。疏林露鳥巢。神淸取水鑑。調古續絃膠。寂寞還多味。何曾賦解嘲。</text>
<text>斷髮曾遺世。存心欲孝親。高名聞已久。亂道寫來新。紅葉落滿地。白雲飛作隣。當年遠游客。忽爾鼻酸辛。</text>
<text>僧錄扶王化。人倫重母恩。隨身唯敗筆。寄迹向空門。崖斷餘千尺。山明又一村。益和江上路。行色想難言。</text>
<text>滿牕初日弄輕埃。坐念浮生兩鬢催。釋典儒書雜難整。道情人欲忽相猜。落花風細思禪榻。明月江空夢釣臺。又見東籬黃菊靜。牧翁光景儘悠哉。</text>
<text>大元天子撫桑墟。貞烈公家奉詔初。諸將無功終不問。百年煕洽此權輿。</text>
<text>侍郞當日贊中書。貞烈諸孫裕有餘。以酒爲名公雅量。衆奔馳處獨徐徐。</text>
<text>贊成令子樂閑居。到老休官臥草廬。曾向及菴叨半面。吾今亦已鬢毛疏。</text>
<text>賢孫淸潤玉壺如。泮水同游夢墮虛。勇退急流吾不及。綠蓑何日伴君漁。</text>
<text>夢回聞雨來。悄然牕未明。久無簷溜滴。始知風葉鳴。蕭蕭送寂寞。歷歷含輕淸。懷哉歐陽子。作賦名秋聲。童子政熟睡。帖然眞大平。永謝獲我心。悠悠感浮生。</text>
<text>公游別墅十分淸。老牧胸中鄙吝生。平野鷹韝霜後脫。長溪蟹火夜深明。山川傍海東南豁。星斗滿天西北傾。未必江湖忘社稷。感懷詩句幾篇成。</text>
<text>年年門下省。曲貼白如霜。欲寫中和頌。抽毫發興忙。</text>
<text>席溫遲起寢。衣薄懶開牕。只挾心無累。能敎氣不降。高吟瞻雁塞。淸興向驪江。忽有敲門客。超然想石矼。</text>
<text>疏雨滿空庭。幽人方獨醒。地偏心更遠。道大志初寧。走鹿緣崷崪。飛鴻入杳冥。大平歌一曲。足以答皇靈。</text>
<text>精誠從貫日。寵利似浮漚。剛厭楊州去。深懷杞國憂。葉黃猶細雨。山紫已深秋。老境知何處。寒江一釣舟。</text>
<text>康安殿上法筵張。龍象奔馳會十方。乍出微聲分黑白。已回和氣滿玄黃。禪關雷電連宵作。敎海波瀾盡日揚。奉勅當年製音讚。至今猶愧僅成章。</text>
<text>葉落龍蛇骨立多。天陰雨浥勢槎牙。更敎風雪相攻擊。未必春來不放花。</text>
<text>開遍群花到菊華。天公巧處亦云多。相知只有淵明耳。更不生渠可若何。</text>
<text>數枝籬畔媚霜葩。潤色韓山牧隱家。此老豈知書甲子。門前碧柳帶煙斜。</text>
<text>霜淸皓月掛銀河。比却中秋滅已多。自是老翁餘興在。欲登樓去賞金波。</text>
<text>誰敎促織已停梭。却遣風聲在樹柯。獨有姮娥慰愁寂。入牕偏照鬢皤皤。</text>
<text>一片牧翁安樂窩。野僧山鳥每相過。天寒門外將堆雪。深坐更題長短歌。</text>
<text>安危跬步地。義利方寸心。老矣不能辨。悠悠吟復吟。淸風吹雜穢。白日破重陰。定靜有餘樂。紅塵如海深。</text>
<text>面査金沙釋。手印烏絲欄。區畫內外定。廣輪天地寬。山輝疊群玉。海闊揚層瀾。繩墨足馳騁。誰嗟行路難。</text>
<text>塵塵刹刹筆生風。心畫方傳勤懶翁。莫惜餘闊尋老牧。淨名方丈本來空。</text>
<text>搬柴運水自天然。染翰操觚豈弄權。不是吾師留手澤。大平風月有誰傳。</text>
<text>行年十六七。我已好吟哦。對策習助語。連年登顯科。塵埋絃欲斷。苔蝕劍難磨。重憶九齋日。悄然成短歌。</text>
<text>月白吾頭白。牕明吾眼明。悄然坐深夜。杳爾生遠情。天險諒足恃。民嵒安可輕。庭柯復何意。摵摵送秋聲。</text>
<text>衆芳搖落獨鮮明。妙合偏鍾二五精。我又何嗟生大晚。白頭相對淡忘情。</text>
<text>歧陽微雪記坡詩。九月松都又一時。飄向空中落無跡。知渠巧鬪菊花枝。</text>
<text>小雪由來十月中。曆家沿襲古今同。帝明大統頒來少。幸有宣明授海東。</text>
<text>元氣乖時雪亦祅。白頭相對政無聊。孤舟直欲寒江釣。鏡裏明明鬢上飄。</text>
<text>雪嶺迷煙日。胡然在瓦盆。微塵含國土。宛爾一乾坤。</text>
<text>秋澗自幽絶。東籬已趨俗。可憐靑盆中。區區對老牧。</text>
<text>學道雖然在讀書。須知汗漫喪吾初。焚膏繼晷昔不足。養性事天今有餘。禮樂周公思以得。簞瓢顏子實如虛。悠悠出處定何似。霜雪滿頭牙齒疏。</text>
<text>我初奠雁拜花原。居近溪流正對門。美食滿盤傾翠鉢。高軒塞路倒金尊。雲離雨散已無跡。日往月來空斷魂。病骨畏寒應更甚。擁衾危坐想祗園。</text>
<text>歲月如流臥草堂。吟哦敗筆欲堆床。昂昂泛泛終安適。唯唯悠悠祗自傷。風葉亂飄山已紫。霜枝靜秀菊猶黃。病餘詞氣尤荒落。光焰誰云萬丈長。</text>
<text>寂寞安身術。虛靈出治源。施功當寡欲。致用豈多言。雨罷山來檻。秋殘柳映門。馬無難遽出。危坐俯晴軒。</text>
<text>水性自趨下。誰論委與源。分明歸大極。端約守嘉言。霧滃繁華地。天高道義門。幸哉知所擇。竟日獨憑軒。</text>
<text>登山攀翠石。恨我尙昏昏。綠髓無緣得。蒼顏竟不言。蘚書開洞府。松蓋擁祗園。飛瀑餘千尺。不知初發源。</text>
<text>遊山眞素願。把筆謾高吟。雪色峯巒聳。風香松桂深。畏途危欲墜。福地杳難尋。髣髴在淸境。如聞鍾聲音。</text>
<text>相府招呼爛有光。白沙官道繞蓮坊。乍聞興國名猶好。欲得經邦策㝡良。爍諸公心似鐵。摧頹老物鬢如霜。出無驢馬工深坐。只合焚香祝廟堂。</text>
<text>非人磨墨墨磨人。墨入毫端變化神。縱得淋漓成萬軸。祗增頭上雪霜新。</text>
<text>雀晝傳言鼠夜傳。耳垣相屬古猶然。誰知一念纔萌處。粲爛光明已照天。</text>
<text>添不曾知減却知。由來人事畏分離。兒孫團聚終身樂。天地中間果是誰。</text>
<text>前若貧居後富居。人言此語定非虛。莫嫌借屋頻移徙。幸有承宣上直廬。</text>
<text>寂滅元無隱。宣揚却甚深。眞機眞兔角。似量似猿心。指或執爲月。鑛非燒有金。兩忘情境處。更向幻菴尋。</text>
<text>霜落川原氣已淸。肯敎纖翳眼中生。峯巒似畫疊橫翠。日月跳丸更代明。玉樹風儀徒自秀。江都地勢豈曾傾。胸中鬱結無從寫。欲向無窮訪廣成。</text>
<text>舊日情懷不可言。老姦當國植私門。畏讒成病應銷骨。遣悶沈吟欲斷魂。碌碌趨時忘素意。悠悠望道向天原。秋風一夜吹紅葉。楚痛何時報國恩。</text>
<text>有時危坐輒忘言。不用區區大署門。鄒國闊迂論養氣。楚辭哀怨賦招魂。懷材未必成奇器。志道何曾入大原。唯有憂時數行淚。只緣公義匪私恩。</text>
<text>龍頭大選尙童顏。住院黃州欲往還。問我駑駘將代步。何時飛錫白雲間。</text>
<text>屺嶺之西西海頭。界交平壤是黃州。客中一宿今猶記。安岳同年偶出游。</text>
<text>成佛山中古寺多。旱雲禪老昔婆娑。新詩寄我因風便。冒記忙中得一哦。</text>
<text>南門勢突兀。進奉山巉巖。微雨滿庭宇。初日照松杉。迥然出塵垢。可以超仙凡。皇元兩丞相。胡服聯朝衫。高興柳英密。子昂筆如劖。丹靑有慘色。勢極方畏讒。幸我脫榮辱。久矣忘機緘。</text>
<text>中山毛穎號精強。身染天台智者香。先進摧頹將乞退。後來尖利苦嫌藏。鋒磨烏玉滋如露。跡印華牋淨似霜。已致兩生興禮樂。漢家綿蕝冷無光。</text>
<text>城堞緣山聳。京都向日開。周遭高百雉。區畫出三台。管領施威急。孤惸赴役回。金湯終在德。立馬獨徘徊。</text>
<text>向來全盛地。外戶不曾關。刀斗時遺棄。閭閻夜往還。白頭吟始苦。赤血淚頻潸。秋氣日凄惻。悠悠方寸間。</text>
<text>黃花含餘香。耿耿秋澗涯。霜露日以重。飛雪仍來加。草木盡凋落。芳心吐金葩。感人非渠意。人自思無邪。</text>
<text>緣墻有秋草。嫩綠誠可憐。寒日正照耀。生意懸蒼天。君子抱幽獨。對之方悠然。南山松與柏。鬱鬱當益堅。</text>
<text>紫芝生蒼崖。白雲爲之封。四皓樂忘憂。相與潛蟄龍。松公君子操。女蘿胡𪚥容。耿耿保初心。浩嘆重又重。</text>
<text>霜重晨興徹骨寒。頭童便欲著毛冠。苦嫌逐法情多變。頗信忘形志自寬。或因釋子談三際。每見儒生叩兩端。過了重陽風月好。黃花醉興未曾闌。</text>
<text>斗在靑天酒在泉。虛名自古謾流傳。淵明一醉非偶耳。正則獨醒今渺然。紅葉野禽相上下。黃花寒蝶尙牽聯。碧雲談處風雷起。爲問何山定有仙。</text>
<text>獨酌儘超然。客來亦何害。酣歌亂昏冥。白日沈煙靄。緬懷西園夜。追隨有飛蓋。魏晉成丘墟。老衰增氣槩</text>
<text>人情那似物無情。觸境年來漸不平。偶向東籬羞滿面。眞黃花對僞淵明。</text>
<text>爛熳開時爛熳游。煙紅露綠滿城浮。山齋又是秋風晚。只有黃花映白頭。</text>
<text>仁煕殿北白沙岡。駐蹕群臣獻壽觴。病裏苦吟秋又晚。夢中時或侍先王。</text>
<text>龍沙漠漠又秋風。衰草連雲落照紅。折得黃花誰上壽。海西千里是行宮。</text>
<text>悵望玄陵我昊天。闔門生聚賴完全。羹墻耿耿如一日。宇宙悠悠今六年。僧影燭光迷殿閤。雁聲秋色遍山川。誰知臣穡無窮意。端坐淸齋卽梵筵。</text>
<text>火針決癰是鄕風。邪氣無由尙在中。止痛生肌膏更妙。從來引逸有蒼穹。</text>
<text>我生無疾不貽憂。父母當年共白頭。又見兒孫漸長大。何嫌一病七經秋。</text>
<text>柔坤柔剛乾剛。乾坤入用斯道光。剛強柔弱生死徒。能剛能柔君子昌。涕出女吳今可想。包羞忍恥夫何傷。蝦蟆敢蝕月。暫也非其常。公道皎如日。萬世垂久長。柔有時而柔。剛有時而剛。潔矩二字爲其綱。疾雷暴雨惠風溫煦。我常默考休咎徵。大中之道垂不朽。只從三德入五福。敷錫庶民有餘裕。</text>
<text>玉在璞中藏。其心非在櫝。在櫝亦何傷。善價非所瀆。嗚呼沽之哉。仲尼亦惟谷。歸歟可歸歟。天昏立於獨。</text>
<text>松柏諒曰壽。氷雪堆崔嵬。崔嵬絶人跡。或是明堂村。明堂不世作。樓閤成塵埃。何如保吾貞。終年號風雷。</text>
<text>志士惜日短。功名垂不劘。功名未可必。倏忽雙鬢皤。太上有立德。愧我今蹉跎。勉哉勿中輟。申之淇澳歌。</text>
<text>行年已知命。身世轉悠哉。細雨燈前落。名山枕上來。憂時如杞國。請始有燕臺。恰到俱忘處。心原冷欲灰。</text>
<text>白鷗波浩蕩。何日我舟斜。雪滿鏡中髮。苔荒江上家。疏林露靑嶂。寒雨浥黃花。只得忘懷耳。何嫌滓與査。</text>
<text>雨中人不至。秋末我初寒。茅屋又欲破。蒲團猶甚寬。芝從秦嶺秀。菊向楚江殘。幽興將誰托。悠悠行路難。</text>
<text>母也如天報德難。年年忌旦鼻生酸。吟哦暫輟乾坤窄。坐臥不便風日寒。就濕回乾心懇惻。養生送死禮凋殘。何時更踏韓山路。病裏光陰似轉丸。</text>
<text>風聲牕外日將斜。白髮長吟氣自華。欲頌大平添樂府。更將淸白繼名家。雲收南嶺松浮影。霜落東籬菊有花。未必淵明能獨步。茫茫天地暗塵沙。</text>
<text>白雲靑嶂幾千重。露骨崔嵬壓海東。老嫗往來如走犢。病翁思想寄飛鴻。僧窓歷歷松杉下。佛界依依洞壑中。扶上香爐峯頂立。何時一嘯起長風。</text>
<text>姆負中童踏曉寒。來言夜半說慈顏。忽然欲去誰能止。雖有所求非甚難。達理不須工翰墨。持身只在重衣冠。汝名汝可爲師表。堯禪湯征自兩端。</text>
<text>磽磽易折莫爭雄。㝡是忘情樂在中。衰髮驚秋成老醜。苦心憂國保初終。我今竢命夫何慮。爾輩持身且盡忠。晉有世臣陶靖節。宛然千載有高風。</text>
<text>晴牕堪祈塵。密室欲藏春。霜鬢雖棄物。菊花如可人。淸香聞尙在。秀色坐相親。幽澗不得往。潸然霑我巾。</text>
<text>伊山今若何。霜露又黃花。數數入我夢。依依聽君歌。室中酒樽滿。門外柳枝斜。古道日已遠。滔滔如逝波。</text>
<text>辛巳忘年意自濃。回頭三十九秋風。如今存者無多子。忽此依然是兩翁。黃菊滿籬微雪後。靑山當戶淡煙中。相逢喜氣還相似。一對龍喉政顯融。</text>
<text>南隣弧矢照門閭。七日才過喜有餘。北里茅茨傍崖谷。五更方起夢回初。無災無害行今世。希聖希賢讀古書。期望後生前輩事。花原外姓遍桑墟。</text>
<text>默軒孫子政如雲。獨我中郞好古文。芸閣芹宮多隙地。不妨危坐討三墳。</text>
<text>盡日獨行山影裏。有時危坐市聲中。永興深谷曾相見。何處如今走似風。</text>
<text>遇興詩成易。求精筆下遲。自甘前輩笑。誰望後人知。嶽瀆分崩際。川原淨麗時。有懷徒耿耿。彭澤是吾師。</text>
<text>天磨嶺北水潺潺。西岸觀音石窟間。記得沿流曾上下。朴淵瀑布似廬山。</text>
<text>觀音窟裏白雲深。絶磵松風月滿岑。老去胸中猶熱惱。何時携影去相尋。</text>
<text>恭惟先王日之昇。臣用對策初飛騰。明年京師適會試。偕計不知霜雪凝。名從黃金榜中列。足向白玉堂上登。爛兮萬花谷。淸兮一段氷。群英森立有如此。我獨徼倖非眞能。斲牕流汗雖幸免。弄璋錯𪚥常服膺。歸來東海臥不起。藏鋒斂鍔忘驕矜。方將寂寞送日月。主恩不次班高升。久而自然成碌碌。碌碌還爲吾輩憎。我實無心壓吾輩。吾輩自退如秋蠅。如今臥病起又躄。不復與鶴軒中乘。爭名者絶笑者止。淡如古井方泓澄。回思舊游發一嘆。筆下忽爾風雷興。</text>
<text>一病悠悠今幾年。忽聞秋盡意茫然。可人政在桑郊外。匹馬相尋菊澗邊。幸是此心忘物我。更從何處覓神仙。往來邂逅誠難事。特地敲門解倒懸。</text>
<text>四分之一是明年。數日乖離已惘然。障撤自知無內外。蜜甜誰復辨中邊。文章未必皆邦傑。山野由來卽地仙。匹馬出游非好事。暫時相對慰懸懸。</text>
<text>寂寞誰相語。蕭條我獨游。天高靑嶂日。野闊白雲秋。一水橫人背。三峯直馬頭。松光浮小嶺。想見吉昌樓。</text>
<text>吉昌池上岸。細路曲緣山。縱在垣墻外。眞同咫尺間。袖風松下坐。鞋露月中還。隙地如容卜。他年着我閑。</text>
<text>太平眞氣像。上黨寫來新。稻積人初歇。門無犬亦馴。壁泥乾未透。庭草茂相因。柳浦是何處。煙波應岸巾。</text>
<text>天地高低日月明。甑池峯上李先生。悠然獨立舒長嘯。誰識憂時一寸情。</text>
<text>故宮疏木葉全無。木下人家半露隅。聞說慶陵曾駐蹕。至今破礎沒寒蕪。</text>
<text>平野中橫獨葉山。誰知天錄是天慳。移都自古稱非易。豈在凡庸耳目間。</text>
<text>左手群山秀氣長。峨冠奉笏向明堂。扶持王國終儒術。欲頌中興如大唐。</text>
<text>高游頗蕭洒。行色畫難如。自擬群於鳥。誰知我與魚。江山扶社稷。身世似籧篨。半日悠悠興。晨興尙有餘。</text>
<text>江山秋色雁橫天。匹馬孤吟骨欲仙。自驗正心功未熟。夢餘行處尙森然。</text>
<text>冬初寒乍至。晨起比前遲。汲汲如公事。悠悠賦野詩。黃花猶古態。碧嶂有新姿。賴是忘情境。蓬頭懶更支。</text>
<text>蓮花池上碧山前。孫氏遺居草接天。一曲驪江入吾手。乞身何患坐無氈。</text>
<text>子弄父兵罪猶薄。投鼠忌器言可繹。鶴鳴九皐聲聞天。白日直照吾心赤。膚受之譖誤人易。失脚懸崖才咫尺。人生擧趾莫倉卒。一跌能令所守易。上天下澤履著象。民志定時民致力。路馬由來不敢齒。興甲誰敎逐君側。蟻穴可空千丈堤。爝火可破千年黑。讀書有力誰得知。白髮老翁心惻惻。</text>
<text>久坐不禁飢骨酸。踏來酸止未全安。強拈敗筆題新句。忽値高軒拭小盤。墻下菊花黃更嫩。屋頭松樹碧仍寒。病軀敢道非天意。要識世間行路難。</text>
<text>日生天地闊。塵起里巷喧。共被年光促。誰知夜氣存。夢中猶擾擾。分外儘奔奔。靜坐淸明處。祗從長掩門。</text>
<text>夜眠尤骨痛。曉起尙心驚。豈有如疇昔。而能久此生。呼燈排悶急。倚壁賦詩成。小婢最嗔恚。踏肌雞始鳴。</text>
<text>哀哉此老物。苦痛有誰知。久病廢醫藥。早年聞禮詩。吟哦心自草。應接貌難梔。霜露日悽惻。悠悠吾道衰。</text>
<text>求官求免計便安。縱是英豪亦甚難。不惜爲渠書數字。相公尊重敢相干。</text>
<text>沔州近海是倭場。田野年來又盡荒。我有蒼頭久棲息。今垂白髮欲流亡。輿情休戚更何問。戶口盛衰尤可傷。謾說小人懷土耳。時歌碩鼠嘆嗟長。</text>
<text>天地之間獨我窮。何曾義理積吾躬。閉門不欲聞新事。落筆無端賦古風。物色自寬詩格窘。道情終薄世緣濃。明窓淸曉焚香坐。一段功夫在靜中。</text>
<text>吾道砥平吾獨行。靑天白日照人明。唐虞禮樂分官守。孔孟詩書達性情。化惡鰐魚從海徙。召和鳳鳥在岡鳴。一家位育誰能識。夜氣存時樂自生。</text>
<text>千山鳥絶雪漫空。萬壑龍吟風入松。石壁僧房香火冷。半牕朝日坐高舂。</text>
<text>曉霧沈城郭。家人報我知。蒙頭坐不出。病眼翳難醫。隱豹藏深谷。飛禽失故枝。少行多臥處。只合詠新詩。</text>
<text>枯花垂一派。立雪反三隅。過去佛猶在。未來人有餘。生居天子位。死載祖師圖。只得心無累。</text>
<text>霧沈方鬱鬱。日出又欣欣。嶽瀆初難辨。毫釐漸可分。相思隔雲樹。有意獻暄芹。歲月不吾與。渺然舜文。</text>
<text>屈伸俯仰如機關。支體汗流搖肺肝。我輩養身非甚艱。食無求飽居無安。似是之非辨豈難。義理血氣初兩端。誰敎我骨多辛酸。最喜日月雙跳丸。雙跳丸迭往還。何人長存天地間。</text>
<text>獨吟眞適意。寡欲可存心。黃葉風霜急。白雲丘壑深。是非誰定奪。衰老自侵尋。乞退非難事。天知耿耿心。</text>
<text>寶蓋當年獻世尊。威靈變化浩難言。不張一柄非他事。爲作人間萬福原。</text>
<text>百寶莊嚴遍大千。巍巍功德自無邊。誰知一點圓明處。迥脫人天有漏緣。</text>
<text>妙圓空寂自堂堂。凡聖同歸一道場。縱不雪中人斷臂。已無心更向蕭梁。</text>
<text>冬雨如春雨。簷聲夢忽回。呼燈發幽興。把筆愧微才。寂寂連禪榻。茫茫接釣臺。記曾觀冷袖。舞殿已塵埃。</text>
<text>風號雨滴夜悠悠。一點靑燈對白頭。恰似光岩禪榻畔。松聲蕭瑟滿山秋。</text>
<text>夜雨燈殘吟不眠。曉來雪色遍山川。今年又負驪江約。蓑笠孤舟墮渺然。</text>
<text>簷垂玉筯冷生光。只是冬初不甚長。白日正中應自落。老翁深坐凍詩腸。</text>
<text>我夢仙官顧我懽。玉京風月不勝寒。三生吟嘯難磨盡。滴露研朱染筆端。</text>
<text>人情宛轉儘經營。深距還憂却失平。把筆時時書尺牘。只緣中外有門生。</text>
<text>風聲動地碧天高。樹上何人更掛瓢。塞耳已忘浮世事。靜中遐想鳳飄飄。</text>
<text>聲入心通我敢希。欲分形色尙稀微。漢皇一曲留豐沛。坐想大風雲自飛。</text>
<text>驪興行色尙遲遲。只爲光岩墮淚碑。見說數行今可刻。浩然歸志泮氷時。</text>
<text>白雲飛下是松楸。夢裏流光似轉頭。萬里海門烽火絶。不知何日得歸休。</text>
<text>龍化池邊遠市塵。年年夏潦欲侵茵。須知伯仲相傳意。只惜蓮花易主人。</text>
<text>當日相從半古人。悠悠世事近來新。吾家冷淡依前甚。掃盡悲歡一味眞。</text>
<text>風勢闌時夜更寒。燈前兒女坐成團。英材樂育詩書圃。星命頻尋天地盤。</text>
<text>要妙古猶賡白雪。遐荒今亦出丹矸。知音未必皆相會。山海千重行路難。</text>
<text>臂酸方劇夢初殘。疇昔深嗔大腿酸。久信此身叢衆苦。更憐斯世本多艱。神仙共託齊人詐。富貴無輕范叔寒。幸得坐忘爲樂事。滿牕朝日喜浮顏。</text>
<text>淨洗乾坤絶點塵。靑天白日照簪紳。反觀曾記庭前草。請祝唯憑海上椿。心地功夫磨似鏡。詩家材料積如薪。病中又見簷氷墜。凍筆拈來語有神。</text>
<text>以小事大禮之常。愼終追遠孝之篤。九重宣麻一朝下。大平和氣浮暘谷。李公忠直動前朝。爲國駭浪浮輕橈。靈臺皎皎貫日月。進荷寵光非幸徼。愧我文章強補綴。病餘氣弱精華凋。上黨筆力却添花。龜趺數尺明煙霞。廟堂深感先王恩。愈久愈遠誠彌加。迺曰數年不畢刻。只爲四境多兵戈。吐哺握髮屈群策。仰思待旦永終夕。三人同拜儒者榮。病後光華臣喜極。玄陵政堂幾人存。九年再拜眞殊恩。臣初聞命筆以歌。上祝聖壽同乾坤。</text>
<text>束帶趨朝爛有光。行人屬目共商量。雖然白髮顏黧甚。似是當年李政堂。</text>
<text>今日朝廷登俊良。拾遺起廢溢班行。眼睛閃爍身仍短。必是當年李政堂。</text>
<text>回首蒼梧轉渺茫。招提金碧淨生香。觀碑愼勿悤悤過。一箇前朝李政堂。</text>
<text>聖主如天萬物春。冬間苦李發榮晨。不時只恐書災異。無實深慙壓搢紳。陵室漢唐難比擬。經筵堯舜政敷陳。雖然省院多新進。盛德何曾改父臣。</text>
<text>兩箇詞臣荷異恩。黃裾引道出宮門。直趨陵下成雙拜。暫入庭中接一言。文體生疏意難盡。筆鋒端正勢何尊。誰知異日流名處。松下臥碑生蘚痕。</text>
<text>謾負讀殘書五車。邇來方覺腹空虛。苦心耿耿聞鬪蟻。陳跡團團學磨驢。出岫片雲天浩蕩。半牕初日樹扶疏。微吟偶得悠然處。還笏何時返故廬。</text>
<text>出日團團海上天。鵠峯高峙壓雲煙。封彊橫亘三千里。宗社綿延億萬年。獨喜老衰蒙異渥。共瞻豪傑滿華聯。由來隴蜀心中地。只賴忘機自坦然。</text>
<text>九年憂病苦相煎。黃紙功名墮渺然。豈意一朝霑茂渥。又從兩府躡華聯。風涵翠幕褰天宇。日映金杯灎酒泉。默數同僚無幾箇。白頭情態亦堪憐。</text>
<text>日行躔可攷。天運象恒垂。發政須相體。移居自有時。龍巒承顧眄。鳳曆願扶持。大禮修王覲。升平更不疑。</text>
<text>蠟炬如星萬點光。天街夜色政蒼蒼。翟軒有爛徐來下。文母前身是邑姜。</text>
<text>邊報頻頻動海隅。歲闌臣穡拜鴻樞。當時氣焰壓諸子。今日官階無大夫。再任政堂非獨我。後來縫掖或猶吾。鼎湖龍去烏號墜。誰識乾坤一腐儒。</text>
<text>白髮微酣興自長。退朝歸路淨生光。誰知吾輩風流處。老政堂過少政堂。</text>
<text>承宣每辦院官筵。黑笠吳公出錦纏。今日一懽眞邂逅。人生聚散摠關天。</text>
<text>北崖深處禹平章。新得分茅荷寵光。入賀莫嗔遲大甚。我今依舊趁朝忙。</text>
<text>光岩照天千丈餘。參差金碧鳴鐘魚。群臣瀝血奉三寶。上祝玄陵生淨居。買來中原一片石。鐫功永示齊黃輿。誰知名實巧相稱。製文文學書簽書。他年墮淚且不問。洞壑寂寂人稀疏。司天臺臣卜地日。同穴密語宣傳初。當時臣穡忝提點。十有五載長欷歔。石可爛兮山可崩。淚眼不枯如尾閭。</text>
<text>天子威加東海隅。奚官考閱進名駒。眼光的歷如星墜。骨相權奇絶代無。已信儲精來月窟。行看弄影踏天衢。九方皐術誰傳得。縮手傍觀愧腐儒。</text>
<text>任重眞如蚊負山。古來吾道欲傳難。時行時止分毫際。何日得敎方寸寬。</text>
<text>無數白雲無數山。欲歸何處更云難。只緣方寸不容物。獨立那知天地寬。</text>
<text>淵明採菊望南山。笑殺世間行路難。入室幸哉仍有酒。自來容膝亦云寬。</text>
<text>王覲尤當愼。威臨咫尺間。朝天心自迫。祖道禮堪删。恩重身如葉。邦寧勢似山。宵征驛程遠。步步向蛾班。</text>
<text>新宮密邇永安宮。俯視閭閻面勢雄。再拜壽觴春滿座。半懸仙樂月臨峯。太平有象從容甚。垂老無心寵渥豐。數日書筵叨侍講。賜來三味照諸公。</text>
<text>一朶瓊花壓帽簷。婆娑弄影有銀蟾。歸來門戶淸如水。又是憂民范仲淹。</text>
<text>侍中先出散諸公。微雨隨風乍映空。馳馬歸來庭院靜。數杯傾盡面浮紅。</text>
<text>日晚雨方急。夜深風又鳴。靑燈照半壁。兀坐難爲情。行人奉國命。萬里初起程。驛窓耿無夢。始覺身爲輕。身輕不足惜。恐累吾君明。</text>
<text>夜來雨氣襲燈光。曉起簷聲滿草堂。陽月嫌無行旣望。陰精有蝕是惟常。王風禮樂何蕭索。客枕江山自渺茫。今古達人輕出處。只如吾輩謾顚狂。</text>
<text>日光穿漏雨疏疏。牕影初分興有餘。忽被吏人求署字。向來淸境墮空虛。</text>
<text>人境俱忘一味眞。更從何處覓纖塵。誰知接物還如鏡。形影相交百態新。</text>
<text>有意趨朝早整冠。門無分發欲行難。一燈花落風聲急。四野雲低曉氣寒。豈惜丹靑供黼黻。尙驚閶闔叫琅玕。病餘所願安身耳。時把幽懷寄筆端。</text>
<text>先生投狀懶趨衙。上色回書細似沙。對坐鏡中鬚帶雪。拆開牕下眼生花。都堂禮數同而異。案牘行移整復斜。尙喜規模存大體。政堪蹺足運亨嘉。</text>
<text>携酒殘年謝再生。煖房善禱表中情。虛明藥室分群物。呑吐燈光照二更。聲振柏臺風采秀。影歸柳洞月華淸。人間會合非徒爾。一醉陶然萬事輕。</text>
<text>我生何恨病叢身。醫老相過酒滿茵。大醉肯嫌多亂語。殘年只合謝明神。南山松古風聲急。東嶺雲收月色新。自笑歸來還痛飮。燈花半吐座添春。</text>
<text>箕封千里太平年。事大忠心誓永肩。莫憚馳驅山海遠。邇來將命屬儒先。</text>
<text>羽林騎士擁將軍。馳入山林麋鹿群。一發五豵何更問。樓中歌吹遏行雲。</text>
<text>睦相威稜始丙申。忠肝義膽動朝臣。自言垂老更一戰。誰識行年今七旬。尙父鷹揚專節制。將軍虎闞奮精神。白頭牧隱難騎馬。悵望無由拜路塵。</text>
<text>榑桑國界我東邊。利見臺高控海天。聞說黃龍曾躍日。流傳白雉幾經年。島夷竊發誰能遏。國主羈囚自失權。執命陪臣三世耳。蒼蒼運化亦昭然。</text>
<text>變禮當危急。陳情恃聖明。豈容生異議。祗欲達微誠。夏孟文成表。冬初使發程。病餘心力短。揩目望升平。</text>
<text>文母膺眉壽。專心事大明。含章修內職。遇變表中誠。入告雖遲晚。權宜有法程。 天聰如一悟。蹺足海波平。</text>
<text>上林深處五雲濃。龍壽山光滿眼中。時聽呼鷹聲正急。颯然萬里起長風。</text>
<text>廟堂無事酒杯深。休沐歸來獨自吟。忽聽山中毛穎語。老衰區畫不如心。</text>
<text>世事人情摠可知。偶然題出二篇詩。江山日落歲云暮。天地自來無少私。</text>
<text>家僮懶起馬無芻。休沐停朝暫輟趨。作頌政當歌聖主。著論寧復命潛夫。爐灰漸冷吟猶苦。窓日微溫病欲蘇。最喜龍巒擁門外。雲煙相對坐如株。</text>
<text>直講緋衫照八關。筵前平桂積如山。太平風采森如昨。二十餘年一夢間。</text>
<text>記我囊空無一錢。也曾隨分辦玆筵。只緣朋友多相助。況是當時大有年。</text>
<text>豚犬今年忝侍臣。妻家破碎父家貧。朝來告訴求酸物。欲免尊前汗洽身。</text>
<text>平生無澤及姻親。倉卒何人願代身。況是戰場爲死地。可知同室與比隣。中年疾病徒嘗藥。末路功名似積薪。回首光岩煙日暗。暫時榮寵鼻酸辛。</text>
<text>五更夢斷感生涯。兀坐呼燈筆墨隨。兩眼昏花難寫字。一心氷炭且題詩。掛帆蒼海有時濟。對酒碧山終日思。畢竟亡羊堪冷笑。只惺惺處辨微危。</text>
<text>吟風弄月是生涯。得謗由來名亦隨。未有全篇可傳世。徒能押韻豈爲詩。流觀或復參佳處。偶得誰知勝苦思。異日肯嫌成野史。祗今無意管安危。</text>
<text>百二山河擁鵠峯。肩輿直上八仙宮。南江明甚西江暗。咫尺陰晴自不同。</text>
<text>川上星壇迥接天。沙根蓮宇冷無煙。當時百拜身無汗。今日扶輿亦可憐。</text>
<text>天寶山前號奧區。人言此地儘膏腴。兩江襟抱儲風氣。列嶽盤旋護國都。自古有書名六錄。在今何處的三蘇。由來運世皆神授。莫把丹靑強作圖。</text>
<text>牕間多病客。山後數行書。風雪吟應苦。峯巒畫不如。村墟森淨土。香火冷精廬。僧錄終相制。歸來莫大疏。</text>
<text>木覓東方秀氣中。檜岩蒼翠倚晴空。朝廷若是行仁政。禮樂終然復古風。日月明明臨佛殿。乾坤蕩蕩繞王宮。白頭文學年來躄。欲賦甘泉筆力窮。</text>
<text>腰酸方劇夜添籌。早起朝天雪滿頭。待漏宮門心耿耿。揮毫詩句興悠悠。蒼梧煙日空瞻望。紫陌風塵謾滯留。報了國恩方乞退。定應江漢亦西流。</text>
<text>白首遨遊父子間。韓山牧老儘淸閑。鵠峯龍岫光相接。偶得新詩喜溢顏。</text>
<text>百歲光陰醉夢間。幾人能得暫時閑。江山萬疊迷歸路。坐對屛風汗我顏。</text>
<text>毫忽雖迷義利間。終敎大德不踰閑。醉中得喪俱忘了。謾道洪爐帝鑄顏。</text>
<text>曉霧難分色。木氷將具形。苦心思白日。極目向靑冥。萬物含和氣。群材蔟大庭。太平如可致。吾亦歿吾寧。</text>
<text>百里半九十。誰知行路難。殘年重入省。舊識或彈冠。鐵硯堪消日。毛衣足禦寒。平生知守節。不必佩秋蘭。</text>
<text>陋巷將窮歲。高斬暫啜茶。家貧兼市遠。學退但年加。山色初含雪。風聲欲捲沙。通身流愧汗。白髮向東華。</text>
<text>天地無窮方寸心。身如海粟任浮沈。誰知大極元無二。寄向詩篇細細吟。</text>
<text>雪消簷溜滴燈前。疑是濛濛雨滿天。自怪冬間泥路滑。白頭冠帶向朝聯。</text>
<text>女眞差官謁廟堂。廚人供具酒生香。天陰病骨偏酸痛。不得從容共一嘗。</text>
<text>喬山寂寂幾經春。朔望行香逐月新。禮備情文感神道。銘陳功德示臣隣。舞仙峯下瀦流水。獅子林間絶點塵。趁取鍾聲三獻畢。纔傾福酒便醺身。</text>
<text>叨持文墨佐玄陵。館閤都堂不次升。螢燭增輝酬大造。山河誓冊記微能。報恩田土施三寶。學道機關非二乘。更願居僧體吾意。壽吾君上福黎烝。</text>
<text>老境宜閑適。淸時用闊迂。鄕人通信字。朝馬踏亨衢。霧重群峯隱。天低一雁呼。吟詩足幽味。淡泊勝膏腴。</text>
<text>流年衮衮送居諸。白髮儒生臥草廬。剝去昔曾餘碩果。復來今可見潛虛。春生祗在堅氷內。陽動方知大極初。消長有時須自彊。直敎和氣滿堪輿。</text>
<text>白髮孤臣抱赤心。獨携刀筆惜分陰。休從牧隱咨公事。廊廟群賢立似林。</text>
<text>黑髮吾曾忝宰官。大疑獨決亦無難。病餘心力消磨盡。肉食深慙似素飧。</text>
<text>日午群陰尙不開。虛堂四面澁蒼苔。老翁獨坐無中饋。對客何從擧酒杯。</text>
<text>國史聯書東女眞。歲輸方物遠來賓。一心慕化向松岳。八角受朝鋪錦茵。重譯懽然無擁蔽。獨行久矣備艱辛。交隣有道時無事。日照林亭近小春。</text>
<text>胥原重事屬賢臣。分命都堂爲洗塵。豈意會同飛玉斝。更敎歌舞擁文茵。夜深銀燭紅粧亂。風動瓊花白髮新。逃酒歸來如夢裏。欲追情興已非眞。</text>
<text>大醉情何縱。初醒體更疲。坐朝難自在。請假儘委蛇。陶令辭彭澤。山公倒接罹。吾師定誰是。且看未歸時。</text>
<text>天統方開子。陽生又小春。閉關思順帝。却表恐勞民。謹始由明主。保和存大臣。苟能推惻隱。邦舊命維新。</text>
<text>退朝南嶺上崔嵬。脚底群峯活畫開。馬邑去程明可數。白頭奔走亦何哉。</text>
<text>鬅鬙鬢髮目愁胡。兀坐眞同待兔株。忽得好詩舒一嘯。浩然歸興滿江湖。</text>
<text>冬至鄕風豆粥濃。盈盈翠鉢色浮空。調來崖蜜流喉吻。洗盡陰邪潤腹中。</text>
<text>天淨閭閻曉色濃。小娥梳洗淡粧紅。家家相送成風俗。白髮衰翁樂在中。</text>
<text>閉戶深藏道味濃。胚胎百紫與千紅。只從平日能涵泳。天地元來出靜中。</text>
<text>判三司事大功臣。凜凜威風動搢紳。梨嶺南崖盤詰曲。淸城故宅聳嶙峋。園林未必長無主。土地由來自有神。老我隨行斟壽酒。汾陽千古接芳隣。</text>
<text>雨細無聲路滑泥。酒壺今日爲公提。蓑衣濕盡歸來晚。柳洞雲深鷄欲栖。</text>
<text>上心仁孝自誠明。欲踐先王卜洛行。故向新京訪遺跡。由來勝地匪虛名。山形端小如扶素。水勢縈紆接 禮城。當日侍臣今有幾。留司老病一書生。</text>
<text>謾抱奇才賦子虛。却因多病臥吾廬。日光穿漏陰將散。山色分明霧已除。鷹與鵾鵬落雲漢。犬從狐兔滿郊墟。六飛小駐天顏喜。珥筆何人得大書。</text>
<text>昌和之北山如圍。松滿瑞谷成翠微。其中數畝浮屠宮。蕭然香火鍾磬稀。新京攻位未云畢。鐵城兄弟吾相依。三人談笑更促膝。夜坐往往迎朝暉。當時風流可想見。虎略文才同氣機。仲氏陣亡世所駭。季氏病歿誰與歸。散材獨登知命年。再承異渥開黃扉。雖然病久亦無害。奈何尙不尋魚磯。鼎湖弓墜天茫茫。幸我聖上方垂衣。</text>
<text>城南一夜問如何。已遣都人望翠華。多病小臣吟臥榻。少年諸將擁行窩。巧霑衫袖冬天雪。爛映笙簫春日花。欲識太平眞氣像。他年七德舞仍歌。</text>
<text>羽旄鍾鼓擁行宮。喜色欣欣內外同。滕六有騰應降格。時看舞鶴滿長空。</text>
<text>弊席垂門一畝宮。獨吟高興有誰同。似聞淸蹕南山下。龍首蔥蘢映碧空。</text>
<text>鄒國當年入雪宮。獨陳堯舜肯雷同。可憐老牧工趨俗。腹裏詩書亦已空。</text>
<text>天陰病骨劇酸辛。摩挫長敎小婢嗔。未向近郊躬接駕。聊從陋巷頂無巾。陳雲古樹風聲絶。小雪空村夜色新。獨坐獨吟情不盡。廟堂高處政憂民。</text>
<text>陰黑乾坤小。淸明志氣豪。憂時深到骨。體道細如毛。野外風初定。雲間日已高。漸知雙目暗。無復析秋毫。</text>
<text>毬庭南畔草廠長。閱樂群臣爛有光。禮數謹嚴皆奉命。班行肅穆欲生香。明知法制隨時異。共說權綱比舊強。小大所由和最貴。莫爭分寸氣揚揚。</text>
<text>咸陽小縣亂山深。海遠懸崖更萬尋。寇似疾雷難掩耳。身如傷鳥尙驚心。谷中頓覺無煙火。歲抄那堪窘雨陰。幸有二郞能綵舞。遙知喜淚已霑襟。</text>
<text>毬庭鏡淨入臺齊。競技呈才似猾稽。豚犬隨行參閱樂。紫羅朝服帶文犀。</text>
<text>白髮重來登省堂。不才僥倖汗翻漿。謝恩再拜誠彌激。乘興孤吟趣自長。冢宰深杯如海大。先生小器便風狂。醒時落月低牕戶。一段憂民不敢忘。</text>
<text>完山李氏名伯由。父子孝情有餘裕。子焉辭職榮其父。父欲𪚥參慰其母。一家蔚然敦孝讓。何患爭奪財不阜。韓山牧隱領史事。禮俗之興操筆竢。完山有紙闊且長。我欲盡涅烏可已。</text>
<text>千官爛醉具朝衣。欲向毬庭習禮歸。白髮政堂方困臥。松山曉色已熹微。</text>
<text>主恩當日記微才。每向毬庭習禮回。卯酒陶然醺骨髓。夕陽聯騎好歸來。</text>
<text>海東千古太平年。子月陳儀示奉天。井底陽生眞一線。扶持直欲到純乾。</text>
<text>外制追隨臺省班。近前分立整衣冠。由來地禁華筵盛。始信家貧素食難。藹藹慶雲籠殿閤。曈曈瑞日照杯盤。大觀樓下東西拜。酒氣須敎壓曉寒。</text>
<text>記得當年醉似泥。紛紛闌入自廊西。臺臣謾把公緘送。已見中門奏事齊。</text>
<text>侍臣前道後承宣。猴兔聯馳正八年。密直三司仍代匱。行逢白豕病纏綿。</text>
<text>病裏封君愧素飧。政堂重拜喜浮顏。誰敎兩脚猶無力。坐想鉤陳玄武間。</text>
<text>大喝毬庭拜舞興。宰臣斟酒祝岡陵。諸臺振吼仙郞入。兩部鏗鏘和氣凝。已信風雲方會合。故敎日月更恒升。太平有像誰能畫。欲志朝儀愧不能。</text>
<text>高僧方重道。小子政趨時。學力慙無補。禪心在不思。觸機應自得。弄筆欲誰知。何日如雲影。隨風任所之。</text>
<text>淸晨奉藥對郞廳。一啜眞堪養性靈。不怕中書能勸酒。閣門催入大觀庭。</text>
<text>政堂文學省磨廳。雜坐平章荷寵靈。更向八關親獻壽。白頭風彩滿毬庭。</text>
<text>懷橘簪花賜飯廳。從知德澤酌生靈。千官飮福還家去。只有銀蟾照廣庭。</text>
<text>八關兩會盛威儀。一點文星近紫微。困臥忽驚鷄又唱。不知身世夢耶非。</text>
<text>毬庭大會押朝班。身困深憂跪拜難。況是初筵方有秩。寧容隅坐却求安。古今三達尊爲貴。天地一儒生甚酸。高會未陪如自失。倚牕終日整衣冠。</text>
<text>佛殿神臺一瓣香。釀成和氣滿玄黃。故敎飛雪知時節。已見豐年兆吉祥。銀海無涯波起伏。瓊花到處朶低昂。欲添樂府傳來世。誰道昌辰僅小康。</text>
<text>四面崔嵬擁郡齋。每因馳傳過忠槐。不須更向江湖去。烽火連天照斷崖。</text>
<text>滿牕朝日室中明。肝膽輪囷尙不平。把筆縱橫隨意掃。快如秋隼碧天晴。</text>
<text>毬庭兩會困趨班。三日停朝禮制寬。且問感恩誰㝡甚。病餘腰脚尙微酸。</text>
<text>白雲靑嶂滿屛風。變化陰晴咫尺中。自愧幻身相對坐。澹然難覓主人翁。</text>
<text>仲冬十八法來來。𪚥𪚥虛堂一笑開。山北松風聞夜雪。城南芋火畫寒灰。凌空每羡公飛錫。就海多慙我執杯。鑿壁開牕可𪚥𪚥。藏身何必入崔嵬。</text>
<text>松葉隨風落滿山。樵童拾向夕陽還。牧翁却作重氈用。煖氣俄生衽席間。</text>
<text>牧翁扶病謁公侯。到處杯盤被挽留。肥肉泣脂如禁臠。香醪醺骨儘風流。靑天蕩蕩臨金穴。白髮蕭蕭聳玉樓。愛子深情難自已。孝親昏定不能休。</text>
<text>淸曉衰翁不可風。幸無分發睡方濃。西隣來問趨朝否。驚起南窓日色紅。</text>
<text>白米純餻板大肥。潔精眞可饗神祇。端如膰肉尊卑共。丐福歸來笑語時。</text>
<text>飛雪庭中數點來。已消冬煖百邪摧。陽和密窖重泉底。草木何時甲拆開。</text>
<text>江天何處可披蓑。一曲黃驪入短歌。誰訪當時戴安道。子猷終歲老奔波。</text>
<text>人世紛紛儘謬悠。天敎我輩擅風流。一尊相對情無極。萬事都忘境自幽。雪落肯憂成酒困。月明還訝惹詩愁。依然興味難容說。況是吾生已白頭。</text>
<text>客游東國思悠悠。自負當時第一流。詩酒追隨盡豪傑。風花比興更淸幽。懶談碧玉畏招謗。閑捻紫簫吹散愁。豈不懷歸身已老。鄕山縹渺海西頭。</text>
<text>九十餘人今幾人。松堂羯鼓化爲塵。盍簪只有簽書宅。爲謝昌和土地神。</text>
<text>急管繁絃擁主人。舞衫歌扇動香塵。題詩欲當纏頭錦。下筆何曾如有神。</text>
<text>訟牒如山欲壓人。紛紛告訴馬蹄塵。有時抵掌談兵去。肯怕高冠似鬼神。</text>
<text>幸哉今日得閑居。且復焚香讀古書。快意更參箋註外。洗心元在氣機餘。山光排闥含微雪。日色當窓轉大虛。分發不來深坐好。浮生偶得愛吾廬。</text>
<text>酒困終朝懶出門。兀然危坐更忘言。簞瓢每擬閑中樂。絃管猶驚夢裏喧。謾向殘年尋聖域。何知大道出天原。龍巒當戶分明甚。心似寒灰不復溫。</text>
<text>病餘承寵押群賢。獻壽浮階寶座前。太僕頒來過庭馬。眞堪鳳躍九重天。</text>
<text>世無相馬九方賢。萬疋徒然在眼前。縱使如驢猶健步。不愁泥滑每朝天。</text>
<text>朝無不肖野無賢。誰道衣冠不及前。老去更騎頒賜馬。明明白日照靑天。</text>
<text>天道由來非智能。可憐齊仲與唐徵。光岩寂寞無人迹。誰數當年一箇僧。</text>
<text>辛丑紅軍勢甚狂。司公鼓勇聞都堂。伏波可用寧終退。大樹無言儘可方。頗愧老生身尙病。漸如降將氣難揚。天寒更向虛廳坐。恨殺貧無斗酒藏。</text>
<text>德山村主起家門。崇極還生反鑑孫。安社功臣當有後。臺評自古是公言。</text>
<text>判書東國秀。理問北庭官。晉字近來少。漢音今㝡難。頻頻過里巷。款款置杯盤。喜甚寧辭飮。唯嫌掣電歡。</text>
<text>恩義兼豐有幾人。南陽宅相冠群臣。保安解厄玄機妙。水陸香煙遍刹塵。</text>
<text>侍中不出宰臣稀。庭院寥寥日色微。知印滿前將進酒。先生猶帶宿酲歸。</text>
<text>誰𪚥誥院快初嘗。自道恩門不可忘。㝡恨宿酲猶未解。獨呼茗飮啜茴香。</text>
<text>而立之年試席開。老來文學近三台。春來和氣難藏得。時對門生擧酒杯。</text>
<text>學士將軍勢絶倫。謝篇韓鉞兩兼身。南門丹旐風吹急。又是英才減一人。</text>
<text>壽夭窮通有彼蒼。由來隴蜀滿中腸。年過六十官供葬。得似先生也不妨。</text>
<text>病骨深憂應對繁。日高危坐政忘言。淸晨送殯慈恩釋。求跋金經叩我門。</text>
<text>四六平生下筆難。當年誥院被譏彈。何曾覓對渾無迹。到得成章欲吐肝。海屋添籌如岳峙。邦基垂統似盤安。侍中用意由來少。功業巍然冠九韓。</text>
<text>里巷相邀共設筵。庚申祕法問誰傳。病中禍福都忘了。熨罷酸腰達旦眠。</text>
<text>讓則有餘知厚意。貧而無謟已殘生。何時相對忘言坐。依舊東山月色明。</text>
<text>酸甜雋味得乾梨。老大餘生付小詩。路遠相尋唯是夢。觀魚臺下月明時。</text>
<text>平野池塘好結廬。忘機終日樂觀魚。秋來稻熟香吹鼻。客裏新嘗似夢餘。</text>
<text>挈榼蓬門意可知。再游廊廟果爲誰。魏王大匏君家物。更向筵前作酒池。</text>
<text>丁亥門生一世雄。得傳衣鉢獨韓公。自憐牛馬走衰甚。每向尊前雙頰紅。/text>
<text>大乘蓮花表佛心。東亭風彩照儒林。淸城玉筍森相映。七字新聯可醉吟。</text>
<text>三藏風儀照妙蓮。簽書警句動賓筵。當時富貴傾豪傑。共道前身是義天。</text>
<text>早起趨衙是故常。幸無分發臥文房。天光屋漏朝吟苦。物色詩聯野興忙。臘月梅花將欲動。歲寒松樹自難藏。五更丹鳳門前路。坐想當年刻漏長。</text>
<text>揆才無實寵非常。足矣封留一子房。自喜升平詠勤苦。誰敎疏懶亦奔忙。興來送客游天壽。朝罷尋僧到地藏。雪落柴門更危坐。剡溪回首碧空長。</text>
<text>取人難似養人難。本末還須子細看。美玉良金誰不識。浮花浪蕊謾相干。斯文共荷玄陵澤。擧世皆驚白屋寒。天運悠悠終可必。只無私處且心寬。</text>
<text>君子立於獨。群居常湛然。誰投膠與漆。嫌隙還滔天。周詩歌鳥聲。求友何其賢。敢告我同輩。勉旃仍勉旃。</text>
<text>君子志其大。達可天下行。口腹豈曰小。於道斯爲輕。所以不去信。彝倫如日明。敢告我同輩。閑邪且存誠。</text>
<text>君子和爲貴。其心非殉人。金石衆音異。克諧無奪倫。皦如繹如也。至順通明神。敢告我同輩。背僞斯歸眞。</text>
<text>江陵郡望是淸河。緣野開堂古不多。當世流傳三口實。老年行止一頭陀。寥寥蕭寺月中澗。渺渺蓬山天際波。甚欲東游陪杖屨。奈何心事自蹉跎。</text>
<text>莫把阿膠投濁流。瑠璃瓦礫付螺鶖。本來淸淨身無累。何處纖塵得暫留。</text>
<text>邊報紛紛南北來。廟堂高處且深杯。眞同安石圍棋日。雅量何如小有才。</text>
<text>四海一家天下平。山耕澗飮是蒼生。鴨江豈限人來去。兩岸如今屬大明。</text>
<text>子因將老碧山崖。束帛歸來賜祿牌。遲命避賢賢者事。不須從此卷而懷。</text>
<text>疇昔星光滿碧天。曉來飛雪暗山川。欲爭玉屑歸詩榻。已作瑤臺擁酒筵。頰上雙紅浮喜氣。臘前三白頌豐年。不愁凍筆難書字。牧老高吟又一篇。</text>
<text>老境閑忙半。幽居坐臥便。文風應已矣。心事自翛然。雀啅落簷雪。雞鳴生棟煙。懶朝非傲世。靜裏祝堯年。</text>
<text>我尙留京輦。誰曾向海山。力微難負重。病久可求閑。風月詩篇裏。光陰藥餌間。有懷徒耿耿。何日乞身還。</text>
<text>牧翁吟嘯處。歲月似飛梭。豪氣由來少。衰髥漸不多。靑雲非我志。白雪爲誰歌。牕日南簷短。悠然更一哦。</text>
<text>當日從龍靄靄雲。二平章是我先君。中興禮樂斯爲盛。寂寞龜山幾夕曛。</text>
<text>溪水無聲雪壓松。紫霞眞境勢重重。龜山鐘磬周年席。便覺雲煙有慘容。</text>
<text>記得當年入影堂。近前斟酒又燒香。今朝只向庭中拜。禮變無由守故常。</text>
<text>黃昏參送贄。身困便甘眠。早起猶酸甚。高吟已惘然。天寒微有雪。日出闊浮天。最喜無招喚。冥冥欲坐禪。</text>
<text>此心圓不定。勤也任西東。的的荷傾露。茫茫絮逐風。金流在爐底。珠走亦盤中。祗得從容處。私情是至公。</text>
<text>齋心方獨坐。染眼敢相干。我自難參席。公應固閉關。順成通八蜡。醉飽遍三韓。祭罷當躬勞。哦詩共對山。</text>
<text>驪興田土荷君恩。感愧殘年可盡言。處士竹松猶有經。先生芋栗豈無園。巧偸豪奪還遭聒。靜坐沈思欲省煩。老境寬懷何處是。五湖煙月滿乾坤。</text>
<text>銀盂活火煮楓茶。色味香全可却邪。白髮衰翁多伎倆。更楷眸子洗昏花。</text>
<text>蘭鮑由來化臭馨。詩家當日歎螟蛉。忠焉能誨人臣職。莫道天心自杳冥。</text>
<text>學術空疏氣未淸。語言紛紊意難明。白頭汗面書筵側。一句何曾說得精。</text>
<text>化平金氏是名家。富貴功名永不磨。作配漆原生婉婉。貽孫權室至多多。良田歲入吾猶飽。忌席僧齊誰敢譌。強筆此詩非好事。古來荊棘沒銅駝。</text>
<text>侍中不出弛朝趨。特訪三家置束篘。只有東亭解酲處。滿窓日色共傾甌。</text>
<text>白髮微酣謁上卿。少年狂態一書生。歸來自喜身無事。山野孤蹤値太平。</text>
<text>木瓜細切橘交加。崖蜜如膠味已多。更把瓊餻隨意嚼。絶勝湯飮號中和。</text>
<text>按本謄來尙有遺。架空掃去儘多岐。牧翁詩興逢場耳。誰識循環正與奇。</text>
<text>玉粧橋畔夜相過。競賦金藤逸興多。三十餘年如一夢。更將故𪚥發狂歌。</text>
<text>乘醉還家日欲昏。紅塵綺陌馬蹄翻。路人依舊紛如織。覆了前車後尙奔。</text>
<text>中官進酒拜傾巵。宣賜頻頻及鼎司。豪傑滿堂心似棗。老衰陪座鬢如絲。十年燈火有今日。千載風雲當此時。上馬歸來穿峴上。三山迢遞更軒眉。</text>
<text>七十衰容可退休。尙憑精力亭優游。只宜扶杖趨靑鎖。安用連營擁碧油。負絏燕京雲雨散。臥碑蕭寺歲年悠。功臣終始由來少。萬古光陰迅似流。</text>
<text>生辰呈手帕。立府備宮臣。內職由來重。三韓自此新。紛披儒館冊。絡繹御廚珍。白髮仍多病。光榮出衆人。</text>
<text>少日聰明記問多。叩之流出似懸河。自憐衰病心無力。欲辨形聲字盡譌。細嚼盤飧堆玉食。再傾宮醞灎金波。半酣身世眞如夢。願繼螽斯樛木歌。</text>
<text>老矣可歸猶未歸。自傷身世轉依依。必稱堯舜陳言在。欲學夷齊吾道非。豈有朽衰堪重負。由來寵利足危機。腰酸不出南窓靜。坐想驪江遶釣磯。</text>
<text>羅緯錦幛擁虛堂。玉筍成行各進觴。更得二公來照座。牧翁身世頓輝光。</text>
<text>宿酲未解欲扶頭。日上南窓坐擁裘。過眠紛紛都目狀。爭名求利幾時休。</text>
<text>九重批目下中書。署合方能入直廬。況是欲行魚貫選。幾人蹺足有新除。</text>
<text>廊廟心公欲選人。頓令和氣感天神。已敎飛雪消邪毒。肯使非才側搢紳。</text>
<text>酒後身疲嬾出門。南窓兩眠尙昏昏。強拈禿筆情初放。忽見新詩語頗溫。曲巷冷煙遮甲第。斷崖殘雪似山村。祗今身世眞堪樂。恨殺還同鶴在軒。</text>
<text>想得江南水遶門。梅花半吐月黃昏。雖然我國從前冷。共說今冬比舊溫。坐對送靑山入戶。行看成碧柳搖村。終朝麾客眞疏嬾。一炷淸香滿小軒。</text>
<text>欲墜懸崖路。猶攀朽木枝。可憐無所告。相托欲何爲。和靖梅花早。淵明菊蘂遲。安心是良藥。傲世且支離。</text>
<text>玄陵碑上欲生苔。梗澁文詞愧不才。何日四方傳墨本。釣臺高處望雲臺。</text>
<text>帽上瓊花映舞杉。醉來豪氣更巖巖。病餘屢赴東床讌。自笑狂夫老更饞。</text>
<text>謫宦天涯苦未回。好從魚鳥共徘徊。歸來舊識多黃閤。寂寞幽居長綠苔。不是我公誰迓勞。只令諸子摠賢才。從旁一飮尤蕭洒。忽見珠璣滿紙堆。</text>
<text>小兒受學在龍頭。老母相思不暫休。把筆已知書大字。春風芹館好來游。</text>
<text>同居城裏病逾時。自愧恩門醉不知。甚欲呼來堂下語。唯愁敗我欲圓詩。</text>
<text>判閤由來拜判書。獨分符去臥村廬。相君嗔笑皆天意。明日那知有美除。</text>
<text>父母具存兄弟和。一家位育樂云多。願言四海皆如此。無是無非兩鬢皤。</text>
<text>外家寧海在天東。遠表中情老更濃。只愧病軀無氣焰。百無餘澤及同宗。</text>
<text>酒困連朝嬾出門。老年胡不醉昏昏。明窓兀坐冥鴻去。健筆頻揮渴驥奔。素髮赤心憂社稷。靑天白日照乾坤。何當上表乞骸骨。歸臥驪興江上村。</text>
<text>君子中夜興。堯舜歌以賡。申之文王操。琴絃含古情。乾坤何蕩蕩。日月何明明。庶不累方寸。竢命順吾生。</text>
<text>對客虛堂風透衣。江南地煖思依依。撥開爐火寒灰耳。自笑來年歸不歸。</text>
<text>得閱平安喜已多。茶鐘照目便無邪。雞龍山下人煙少。坐想長江浸月華。</text>
<text>大夫人印照銀朱。索關無由托腐儒。幹事奈何迷至此。曉窓紅日一胡盧。</text>
<text>花原外姓有金廉。僻處天涯北顧瞻。老我無由得推澤。謾將書札每開緘。</text>
<text>榮辱紛紛似夢間。樽前今日試開顏。諸公臺省聯群玉。累世衣冠照兩班。歌扇塵飛明月曲。舞衫風動綠雲鬟。病餘豪氣吾猶甚。痛飮不知腰脚頑。</text>
<text>臈月年年梅蕊開。況今春色望前回。胸中泥滓無從洗。須向花前倒酒杯。</text>
<text>天敎梅蕊雪中開。先遣陽和井底回。有脚春風曲城府。暗香疏影滿金杯。</text>
<text>江南處處滿枝開。小驛孤城踏月回。最恨松京近沙塞。雪深唯見馬蹄杯。</text>
<text>王輪寺東斤斧聲。王輪寺西香火淸。萬牛流汗竟何功。高出霄漢來淸風。如今苔蘚上階澁。松樹斷崖相對立。先王駐蹕有遺基。當時侍坐知是誰。光陰轉燭吾病深。改歲已六難爲心。仍舊如何何必改。三年無改明訓在。王輪萬古御三韓。峙如鼎重安如盤。難將木石散民間。反激義膽摧忠肝。王輪之歌聲欲裂。鵠嶺雲收掛明月。</text>
<text>玄陵迢遞碧山阿。當日詞臣漸不多。半夜骨酸難自在。百年心苦欲如何。春風已種垂門柳。秋雨曾牽補屋蘿。摠是前朝餘澤耳。有時衰淚滴悲歌。</text>
<text>苦思奔月逐纖阿。祗恐靑冥風露多。漫與詩篇編不盡。相逢樽酒飮無何。江間鬪勢誰孤石。松上施容我女蘿。今古英雄皆寂寞。援毫聊和白雲歌。</text>
<text>獨座吟詩興味淸。庭前入謁有門生。便將近作供他讀。天淨虛堂日色明。</text>
<text>少年京輦側簪紳。占斷江山又幾春。愁緖逐風飛絮亂。詞華如刃發硎新。看雲變滅身無主。對月婆娑影亦人。漸覺幽懷同蔗境。塵埋羽扇與綸巾。</text>
<text>天地之動何冥冥。有善有惡紛流形。或爲禎祥或祅蘖。雜糅豈得人心寧。辟除邪惡古有禮。十又二神恒赫靈。國家大置屛障房。歲歲掌行淸內庭。黃門侲子聲相連。掃去不祥如迅霆。司平有府備巡警。烈士成林皆五丁。忠義所激代屛障。畢陳怪詭趨群伶。舞五方鬼踊白澤。吐出回祿呑靑萍。金天之精有古月。或黑或黃目靑熒。其中老者傴而長。衆共驚嗟南極星。江南賈客語侏離。進退輕捷風中螢。新羅處容帶七寶。花枝壓頭香露零。低回長袖舞太平。醉臉爛赤猶未醒。黃犬踏碓龍爭珠。蹌蹌百獸如堯庭。君王端拱八角殿。群臣侍立圍疏屛。侍中稱觴上萬歲。幸哉臣等逢千齡。海東天子古樂府。願繼一童傳汗靑。病餘無力阻趨班。破窓盡日風冷冷。</text>
<text>終夜骨酸何忍言。漸漸頭痛雙眠昏。老妻摩挫腕欲脫。小婢蹴踏心甚煩。演福鍾鳴快無敵。長明燈暗空斷魂。年來功夫只一味。倘得氣順參天原。流光衮衮去不息。又是數刻分寒暄。傍花隨柳亦云近。小車高閤何其尊。四支調適樂忘我。成趣豈獨淵明園。淵明誰道恨枯槁。高名萬古流乾坤。</text>
<text>先生未必是淸流。白髮蕭然獨倚樓。晉相自尊寧仕宋。韓仇已報可封留。赤松鬱鬱寒雲晚。碧柳依依細雨秋。畢竟安心無寸地。每從天際望歸舟。</text>
<text>春秋聖筆大書求。鑄鼎當初貢九州。漸見華風動暘谷。行敎富媼產精鏐。臘天雪落氷生襪。遼海雲低浪入舟。一片苦心誰得識。白頭徒步汗如流。</text>
<text>萬里朝王涉海波。一登西岸是中華。眉間喜色生心火。掌上明珠作眠沙。箕國蒼涼浮出日。鍾山縹渺映飛霞。半途悵惘垂雙涕。牛渚何年更泊槎。</text>
<text>由來會合有乖離。苦樂分明相倚依。一夜新懽君自幸。半年佯熱妾何知。凝塵漠漠同心結。大地茫茫比翼飛。莫把哀詞添樂府。姮娥萬古鬢垂絲。</text>
<text>冊禮東宮整母儀。加恩外國奠邦圻。韝鷹颯爽神何逸。錫馬權奇勢欲飛。累世寵光今更煥。三公峻級古來稀。白頭多病臣衰甚。色線無由補舜衣。</text>
<text>岧嶢金碧鎖煙霏。瀝血朝廷刻臥碑。姓字濫登群玉府。官銜直似百家衣。人言石室山陵固。誰識松風澗水悲。塵世浮漚猶是實。老夫今可乞身歸。</text>
<text>杏花將動雨霏霏。又濕光岩墮淚碑。客室朝飧煩尙食。僧窓夜宿借禪衣。文章梗澁終何用。歲月崢嶸祗自悲。殿上世尊如欲語。不知端的可依歸。</text>
<text>連日紛紛被事牽。病餘心地轉冥然。恩門忌旦猶忘却。甚矣吾衰又倍前。街柳嫩黃初得雨。嶺松疊翠欲浮天。陽坡寂寞唯蒼蘚。空使行人淚逬泉。</text>
<text>省堂出謝疾如神。批目經年羃素塵。自笑老翁占位署。茫然不問是何人。</text>
<text>使星光彩照扶蘇。塞外黃沙擁帝都。天意昭然人不識。白頭朝列似枯株。</text>
<text>風雨滿城春又深。胚胎紅綠已森森。行看纈錦迷人眠。敢把寒灰比我心。祖殿淸香連梵宇。帝觴餘瀝洒儒林。今年朋酒蒙神賜。微醉悠然試一吟。</text>
<text>春雨濛濛滿小庭。鵝黃柳又帶微靑。令人忽起蘭亭興。醉墨光芒射日星。</text>
<text>雨滴鷄呼夢斷初。忽驚心地頓淸虛。誰知楚漢紛爭際。自是唐虞揖讓餘。萬丈風塵迷客路。一區山海擁吾廬。由來出處關天數。且賦新詩作草書。</text>
<text>氈衫昔日雨中馳。白髮蓑衣尙未披。有意朝天還縮坐。無心詠物又新詩。安貧家法何曾變。遣興天才不足奇。門巷泥深來往少。強將心力管安危。</text>
<text>我似忘機者。公眞避世翁。老來宜數見。久矣不相逢。門柳風搖綠。庭花雨綻紅。春光方欲盛。吾道豈終窮。</text>
<text>丞相歸鄕後。巡軍訊獄初。天官修闕典。朝十望新除。夜雨風聲急。晨晴日色舒。老翁方退食。身世似籧篨。</text>
<text>北來南去自難停。日日飛塵洒驛亭。疑是東風惜離別。又吹官柳弄新靑。</text>
<text>可憐衰病老夫人。欲向靑郊望路塵。王命豈容留一刻。鐵腸無處著酸辛。</text>
<text>我本靜者無紛紜。動而不止風中雲。我本通者無彼此。塞而不流井中水。水兮應物不迷於姸媸。雲兮無心不局於合離。自然上契天之心。我又何爲兮從容送光陰。有錢沽酒不復疑。有酒尋花何可遲。看花飮酒散白髮。好向東山弄風月。</text>
<text>處身雙墨守。知命一彭殤。與物將游藝。尋春欲發狂。淺紅粧小杏。明綠染垂楊。忽憶東亭上。遊蜂識酒香。</text>
<text>臂酸腰痛曉來幷。瓦片新燒帖得平。一刻亦長難忍若。百年雖好視爲輕。詩書有味人將老。天地無松物自生。靑嶂白波江上路。浩然歸興眠中明。</text>
<text>物生有脩短。所托亦云殊。丹穴誰凰鳳。靑松我蟪蛄。沈沈開洞府。蕩蕩映天衢。畢竟終安適。三韓一腐儒。</text>
<text>肉食由來鄙。深甘苜蓿肥。更添辛辣味。口腹養何違。籬筍未出地。澗芹將映扉。牧翁方致事。所欠是漁磯。</text>
<text>花原外姓鬧如雲。齒與位高超出群。入相鴻樞非太晚。更將華髮佐明君。</text>
<text>政堂雖則後於吾。風彩又兼臺大夫。況是三韓所希有。令郞同日拜鴻樞。</text>
<text>平生唯唯雜悠悠。攬鏡方知白盡頭。貴賤雖然由趙孟。質文須要備殷周。春風桃李媒狂興。夜雨江山動舊游。縱有長繩能繫日。不如飛步上蓬丘。</text>
<text>同巷情親憶乃翁。見君長大動吾中。吾頭白盡吾何恨。又是桃花欲綻紅。</text>
<text>容儀大逼北庭官。雜坐群胡欲辨難。脫落江南輕薄態。獨呼風月入毫端。</text>
<text>幾人白首困微官。歆艶公家大小難。進拜政堂應不遠。賀詩容我冠篇端。</text>
<text>我今何故樂休官。只爲朝朝合坐難。又欲扶轝楓岳去。萬峯如雪照雲端。</text>
<text>大獵南郊禮肯譌。雨師淸道散朝霞。生風策轡徐還疾。蔽日旌旄慗復斜。聯獸麾禽無或逸。斬鵬摧鳳匪徒誇。白頭詞客空瞻跂。夢澤茫茫眠又花。</text>
<text>塵世悠悠一夢中。循環榮辱儘無窮。人如逝水那能止。客與浮雲忽已空。以酒爲名還作累。闔家待罪幸論功。柳絲黃甚梨花白。寂寞林園春自濃。</text>
<text>邪正由來久乃明。低昂未必得其平。大臣去就關時勢。病客吟哦非世情。風動春光方澹蕩。日高天色乍澄淸。𪚥𪚥𪚥𪚥難陶寫。掃向華牋筆有聲。</text>
<text>消息無他事。起居今若何。因僧化經紙。報我眄庭柯。利欲如鋤草。光陰似浹河。請君知右味。聞是勿蹉跎。</text>
<text>浴罷咸池日已升。扶持神聖是賢能。誰知敝蓋將埋狗。我惜淸城亦獻鷹。如買高名金至斗。將逃亂世酒如澠。病餘伺候吾疏闊。坐數功臣獨撫膺。</text>
<text>樹林雖不至千章。白白朱朱照地光。湯沐何憂奉朝請。一身還付作詩忙。</text>
<text>腰懸紫綬與金章。吐氣如虹頰有光。到得老衰宜晦養。可憐左相七旬忙。</text>
<text>平生韜略與文章。功業俱流百代光。要似汾陽保終始。莫將華髮更奔忙。</text>
<text>今夕何夕雲氣微。脫巾露頂披單衣。我堂虛兮本無壁。我門豁兮仍無扉。我庭平直如掌中。我行我立心如飛。梨花盛開月又照。𤪑瓏璀璨相發揮。似雪非雪眩我眠。似波非波寒我飢。蒼苔滿地布密影。碧天無際揚淸輝。我不是昌黎子。玉皇家裏乘雲歸。我不是吳質氏。不眠倚桂人應譏。悚然收視斂精神。安排句法如珠璣。浮生安得具四美。賞心樂事多相違。最憐病骨殺風景。頹然就枕垂重愇。</text>
<text>一樹梨花下。風微景自繁。飄空如雪落。行地似波奔。何處對飮酒。吾家空掩門。身閑足幽味。竟日坐忘言。</text>
<text>花木逢春次第開。老翁乘興亦徘徊。誰將晉竹連陶柳。自笑皮桃擬宋梅。榴葉未抽方日照。梨花欲落有風來。最憐雪嶺孤松秀。枉柀盆中寸地栽。</text>
<text>敬奴三舍也。坐笑似相知。扶立脚猶弱。牽來顏甚怡。須臾啼索乳。老病戲題詩。他日仲孫輩。讀之應脫頤。</text>
<text>中原寒食日。爛熳欲蒸雲。東國春多冷。群花晚吐芬。鷺鶿飛可比。蛺蝶舞難分。幸此落尙少。繞行忘夕曛。</text>
<text>春色盈天地。懽聲遍市朝。花開將爛熳。我老豈蕭條。三酌方乘興。群英又見招。風流堪畫處。鬢上素絲飄。</text>
<text>垂老安心曲。高游謝聖朝。月中閑對影。花下戲攀條。一刻難虛度。千金豈易招。煙波有白鳥。何故獨飄飄。</text>
<text>平生不可負。月夕與花朝。玉宇雲收葉。庭梨雪壓條。幸哉同見訪。未必若相招。秉燭當行樂。難禁萬點飄。</text>
<text>所愧爲家長。令人寢不安。床床皆雨濕。壁壁豈泥乾。告訴恒盈耳。哀憐欲裂肝。作書方再拜。又恐笑酸寒。</text>
<text>身雖知自保。居幸不求安。作字如鴉濕。觀書似蠹乾。猶迷睫在眠。早悟血歸肝。老矣夫何患。平生只一寒。</text>
<text>早識善最樂。老知貧可安。風條吹後動。日萼照餘乾。世事如形影。人情見肺肝。今春又不去。鷗鳥已盟寒。</text>
<text>君子本不黨。出處皆關天。奈何勢所使。令人心自煎。朝廷得罪人。罰一將勸千。非黨亦見擯。誰能辨其然。書之示後來。又恐不足傳。努力守爲大。終身無少愆。</text>
<text>白頭奔走被人譏。況此紅塵又染衣。敢謝乾坤從我欲。儻無風月與誰歸。閑中今古同涵泳。夢裏功名足是非。更喜行藏能自斷。鶴鷯到處有枝依。</text>
<text>浮世功名一夢間。落花庭院鳥聲關。人生所欠歸田耳。日日高樓對碧山。</text>
<text>北牖白日來淸風。高臥鼻息圓齊公。城南碧柳搖晴宇。閑吟氣得韓山翁。韓山張也之堂堂。圓齊曹溪水已嘗。有時同游慕蘇晉。繡佛未必嗔金觴。珍羞豈止具鷄黍。風雨對床終夜語。我今頭白君亦老。回首幾年同應擧。病餘眠靑無幾人。吾輩倉粟陳相因。彤庭還笏幸如願。綠野盛集當重新。</text>
<text>矮陋眞同陳子昂。誰知志氣却堂堂。綴文每擬題黃絹。得句還如倒錦囊。欲與神仙游洞府。那堪宰相坐岩廊。登樓日日舒長嘯。一髮靑山隔故鄕。</text>
<text>早歲靑雲被激昂。勸齊何必毀明堂。名從周耜能開室。字與毛錐已處囊。博士相從游壁水。談僧每折向風廊。白頭今日投閑處。欲轉洪鈞作醉鄕。</text>
<text>𪚥𪚥𪚥𪚥𪚥。𪚥𪚥𪚥𪚥𪚥。信矣辛甘味。知君祭物精。葉長風乍動。莖嫩雨初晴。岩壑吾將返。紫芝應共生。</text>
<text>龜谷今居白蓮社。鴦廬昔在黃岳山。普門韻釋欲復舊。牧隱老翁方投閑。千里求文敢自外。諸方仰風無少間。古來儒釋共游戲。四海彌天誠可攀。</text>
<text>柳浦方行樂。藍輿欲往追。波聲喧短夢。山色入新詩。公每悠然去。吾今甚矣衰。相從亦難必。淸興有誰知。</text>
<text>西周渺渺思王風。春秋乾溪書魯公。獲麟拭淚宛如昨。感嘆小兒成老翁。千載之下杜草堂。徒步艱險曾備嘗。再拜鵑詩痛入髓。淡哉無味彼玉觴。端如周人詠離黍。況又世降成國語。陽陽君子尤可怜。隱於伶官難自擧。我今自處視何人。幸矣可以宗其因。三韓君子仁壽國。邦命日與民俱新。</text>
<text>醉鄕天地多淳風。欲向壑谷尋吾公。外大瀛海有樂土。欲聞一語談天翁。手抉天章游玉堂。婢顏奴膝吾何嘗。歸來東國荷異寵。猶醺上帝紫霞觴。嶰谷之竹上黨黍。講明如與大師語。玄陵躬課今幾歲。鼎湖龍已空中擧。雖然自擬未忘人。死生有命皆前因。身閑政欲就公飮。世事春風吹更新。</text>
<text>冬初直至吹東風。退食委蛇方自公。一朝還笏自閑適。造物必也憐衰翁。甘心養拙綠野堂。有味鼎臠如初嘗。有花如錦照我席。有酒如波盈我觴。有田種桑又種黍。時與老農同笑語。江湖鷗鷺盟欲尋。庭除鳥雀色斯擧。自謂羲皇上世人。何曾按劍殊無因。樂夫天命且游豫。浩然氣化方新新。</text>
<text>春深門巷少經過。桃李花開落又多。記得去年亭上坐。一簾疏雨酒生波。</text>
<text>少年狂甚數相過。老境端居樂自多。要把此心如古井。邇來人世足風波。</text>
<text>金剛野衲或來過。細說山中勝跡多。又報東亭今欲去。日輪浴處望鯨波。</text>
<text>晝坐茅簷靜。閑吟入妙玄。飛花應送酒。芳草欲侵筵。捨瑟思曾點。分圭愧魯連。高風不可及。千載少希賢。</text>
<text>幽居野興老彌淸。恰得新詩眠底生。風定餘花猶自落。雲移少雨未全晴。墻頭粉蝶別枝去。屋角錦鳩深樹鳴。齊物逍遙非我事。鏡中形色甚分明。</text>
<text>聖門心學肯虛傳。主一功夫似坐禪。了了明明非是極。昏昏默默亦云偏。蜂屯蟻聚如無地。魚躍鳶飛自有天。取捨由來視諸掌。奈何私欲苦纏綿。</text>
<text>蝸廬甲第皆春風。白髮由來稱至公。栽松何必笑隣老。失馬還須徵寒翁。槐陰滿地三槐堂。令人笑殺齊孟嘗。狡免三穴何足貴。王氏之盛滋濫觴。馨香誰分德與黍。聒耳言言幷語語。爲善最樂復何疑。有過復從朋友擧。聖謨明明覺我人。後生須要憑前因。圓齊所得非淺淺。如有用我邦命新。</text>
<text>詩魔酒顚眞病風。往往逢人呼六公。霞棲雲臥似傲世。落落翼儲稱彼翁。狂者狷者難同堂。我欲異味皆兼嘗。老矣衰矣志不遂。時從靖節傾壺觴。有田種林肯種黍。西疇農夫來致語。孤松可撫無已時。倦鳥知還更輕擧。山河歷歷思主人。近世獨有容城因。我今痛飮欲醉死。鏡中白髮年年新。</text>
<text>花今衰未問來人。恐是城中別有春。步上東山還大笑。東君何處着嫌親。</text>
<text>侯家花木欲藏人。第一林亭爛熳春。窮巷蕭條來往少。野禽山鳥每相親。</text>
<text>桃李無言惱殺人。惜春何故欲留春。流連光景是吾戒。努力事天如事親。</text>
<text>玄陵癸巳吹薰風。黃金榜上初逢公。陽坡先生是亞相。巍然文茵陪櫟翁。公今簽院我政堂。二公嘉惠忘何嘗。病餘愧恨我爲最。未向墳前澆一觴。年年端午吹角黍。祭祀古賢聞俗語。城南松低手可捫。城北水環趾堪擧。偕行今已無幾人。更一二歲行無因。公須憐我吐肺肝。我恐白頭難免新。</text>
<text>長松之下必有風。西原之鄭章簡公。公之賢孫號雪谷。雪谷有子超乃翁。醫方又跨中和堂。玄陵御榻頻先嘗。老魚在前公在後。再拜連傾親賜觴。旁探黃鐘議秬黍。大鄙琵琶兒女語。深藏袖中醫國手。高興直與飛雲擧。我今多病思越人。公不我救知何因。應嗔狀元多詭異。我已悔過方自新。</text>
<text>黑豆遍中原。何從出遁村。煎湯解酒毒。政可倒金樽。芳草欲侵輟。落花方掩門。小畦秋必熟。儻或枉高軒。</text>
<text>我少北游慕華風。上謁國老文章公。耳聞緖論歆德容。座主圭齊如醉翁。上牋謝恩中書堂。高擢東人所未嘗。非才儌倖汗洽背。不敢出飮恩榮觴。吾家力田多稌黍。奢靡何曾同日語。歸來又遇先主知。冬烘幾度知貢擧。位雖高矣笑於人。欲退未退將誰因。幸今如馬脫御策。關東逸興朝朝新。</text>
<text>圓齊岸然儒者風。早透太極師元公。文章餘事又奇崛。詩語自變如涪翁。兩俱入室非升堂。厭飫梁肉非暫嘗。有時看山岸紗幘。有時醉月飛羽觴。婢蠶奴耕稻與黍。靜坐不與家人語。開門只許高軒過。投轄不厭芳樽擧。交游如我更何人。深契或是前生因。吟風弄月莫自苦。不見畫堂蛛網新。</text>
<text>紛紛榮辱幾番新。陌上輪蹄欲漲塵。未必他年無具眠。只憐今日要全身。所催芳草遙連巷。風送飛花亂洒茵。春色𪚥𪚥描不盡。但將詩句可傳神。</text>
<text>群花爛熳雨連風。用意誰敢稽天公。諸公富貴盛必衰。賦命我欲咨星翁。乾坤幾箇偃月堂。熊踏鼎中染指嘗。人情之險古來甚。我且快倒浮蛆觴。醉鄕不耕無稷黍。軟飽嬉游多笑語。一死生兮解外膠。宛若碧天鴻鵠擧。千金勿傳非其人。何所傳兮何所因。悠悠今古如轉燭。一曲狂歌音調新。</text>
<text>圓齊洒落玉樹風。賦詩往往尋已公。心開漸得師粲可。乘興欲訪瞿曇翁。笑指西方極樂堂。妙花供養吾所嘗。吾今政是僧揭諦。一詠何妨仍一觴。夢見牧翁便爲黍。寫出全篇眞實語。牧翁習氣在酬唱。足繭平頭難更擧。吾聞無佛亦無人。三世一夢名淨因。擧公公按更辨惑。除情相見笑還新。</text>
<text>詞鋒競起筆生風。好勝由來廢至公。月向受降城下白。眞如略地兩隅空。</text>
<text>晝茅乘屋午天陰。白髮衰翁樂在心。微雨疏疏滿窮巷。斜陽淡淡照高林。居閑筆墨工夫熟。興逸江山氣味深。容膝蓋頭誰所庇。明明上帝似親臨。</text>
<text>牧翁孤嘯處。情境絶纖埃。送酒簷花舞。催詩野雨來。里門靑映柳。巷轍碧凝苔。誰識心中地。煙波遶釣臺。</text>
<text>牧翁前數日。滿面撲黃埃。最喜屛居好。剩敎淸興來。鳥啼藏碧樹。花落點蒼苔。只恨觴賓處。杯盤欠肉臺。</text>
<text>牧翁長抱病。天地暗塵埃。野鹿何曾入。林鸎又欲來。庭花丹似錦。井水綠於苔。幽興平生足。如登老子臺。</text>
<text>留侯素有神仙風。油然跪履黃石公。指揮韓彭如小兒。尺書奔走商山翁。回頭大漢開明堂。歸來手把松柏嘗。懸崖秀色映蕙帳。幽澗寒香浮菊觴。非將周粟比我黍。鳥觜由來難與語。蕭何相國猶繫獄。諸子豈能無過擧。圓齊眞同美婦人。留侯讓公知宿因。公讓留侯導引術。方勤吐故仍納新。</text>
<text>敎海禪林萬卷書。旁通李杜與韓蘇。更從鷄國文章始。欲究猊山紀纂餘。用事紓情多典雅。模形鍊句少荒虛。浮屠善幻眞閑暇。每把遺編顧草廬。</text>
<text>城南孤柳里之名。柳樹無數連簷楹。吾家門前只一株。春風嬌舞腰肢輕。黃鸝飛來止其上。夢破南窓時一聲。去年風拔大可駭。傷不甚故延其生。今年馬傷蟲入腹。外內交攻叢衆毒。皮之僅存氣乃行。雨露所霑黃更綠。如人外實內先虛。一病來侵隨不祿。枝枝可種地且肥。或榮或祐誰所司。置之不顧縱其性。昆令季強當有時。他年成行蔭門戶。更想靖節吟吾詩。</text>
<text>何人千載揚高風。以牧敎富朱陶公。初持韜略事越主。端如八十滋泉翁。高棲會稽山之堂。懸膽於門出入嘗。吳王方酣擁歌舞。日落月墮連飛觴。一朝吳田種越黍。喚得西施花解語。相携飄然向五湖。渺渺有似飛鴻擧。不留尤物更累人。去嬖酷似殷周因。我今無功又不去。欲畜五牸春草新。</text>
<text>汝闒茸兮無英風。汝心未識私乎公。或時出語多爲名。擧止絶類田舍翁。作詩依然村學堂。羊酪是棄螺蛤嘗。好酒寧憂病復作。欲捲海波來注觴。恒將舒散自比黍。又似風鈴獨自語。逢人握手如平生。傾倒肺肝身欲擧。背面相笑是人人。只應前世無好因。圓齊功夫已具眠。餘澤浴我令圖新。</text>
<text>早年遠歆洙泗風。發軔便從鄒國公。淨穢初分螺䯻王。神仙亦有鹿皮翁。絶之不使登我堂。我道有味非徒嘗。我有珍飧滿我按。我有美酒崇我觴。如酒用林不用黍。二氏豈可交相語。原道本論有所據。韓歐以來誰再擧。濂溪夫子是異人。描出太極元無因。發揮益多益不效。何時淨洗乾坤新。</text>
<text>執政憐吾病且衰。何曾奪我鳳凰池。一朝倂得高軒過。百歲難圖晚景宜。花蕊蜂鬚風細細。芹泥燕嘴日遲遲。相君若問閑中味。費却精神只是詩。</text>
<text>詩章權輿舜南風。史法隱括太史公。以詩爲史繼三百。再拜杜鵑少陵翁。遺芳賸馥大雅堂。如聞異味不得嘗。如知其味欲取譬。靑天白眠宗之觴。律呂之生始於黍。舍黍議律皆虛語。食芹而美是野老。盛饌那知王一擧。爲詩必也學斯人。地位懸隔山難因。圓齊肯我一句語。只學少陵無取新。</text>
<text>我所思兮上古朴略風。誰其引之儀狄公。風之衰兮禮法起。禮繁俗亂檛婦翁。不如天地是庭堂。衢樽之設爲禘嘗。歌風舞月綏後祿。一日須傾三百觴。區區功名如累黍。不有陶劉誰共語。可怜秩株賓初筵。立監佐史書謬擧。忘形任性眞廢人。況彼果果幷因因。是爲醉鄕兮卽吾土。胡不歸兮白髮新。</text>
<text>春晚南城遍綠蕪。寂寥庭宇鳥相呼。天陰欲雨連山暗。花落猶風掃地無。放膽幾年揮筆札。乞身何日向江湖。古來豪傑能輕世。自笑區區一腐儒。</text>
<text>柳氏蟬聯是世臣。中衰猶得聳簪紳。登科早歲攀丹桂。拜相今朝近紫宸。錦瑟歌聲應駐日。萱堂喜氣欲浮春。蒙蒙小雨非無意。洒向門庭絶點塵。</text>
<text>細雨濛濛暗小村。餘花點點落空園。閑居剩得悠然興。有客開門去閉門。</text>
<text>長袖輕裾細細風。管絃聲動畫堂中。先生不慣花前飮。小雨催詩興自濃。</text>
<text>一犂微雨滿蓑衣。人自杏花村外歸。莫恨力田供國用。古來芻豢一身肥。</text>
<text>崇文館中時朱炎。白袍戢戢多於蠶。庸夫與我皆紫衫。圓齊獨也稱披藍。萍水相逢無機緘。如鏡昭鏡光相涵。前朝政堂我先占。今上書筵同榜三。雖然先後不相兼。俱承睿眷心所甘。明明白日照朱簾。細氈之上橫經談。談終賜酒氣味嚴。再拜趨出成微酣。時艱節鉞膺具瞻。經藉道息誰更探。吾道非矣六日蟾。幸哉俱已抽朝簪。圓齊酷愛黍之粘。邀我醉鄕同往參。於中契合水投鹽。寧憂我酗從吾酖。是爲上策公幸拈。火輪萬古無停驂。</text>
<text>天晴嫩綠遍園林。衆鳥飛鳴送好音。病鶴獨誇棲得穩。白雲深處碧松陰。</text>
<text>宋家播遷號建炎。如唐中葉尋魚蠶。簡齊老人一布衫。劍南山水靑於藍。吟詩畏禁更深緘。萬丈潭底明珠涵。我今放膽皆口占。國風變矣嘆息三。文章節鉞古難兼。橄欖獨也能苦甘。再讀試卷近宮簾。如我寵榮難容談。幾年職親地又嚴。回思往事如夢酣。鼎湖天遠誰能瞻。蒼梧煙暗誰能探。靑冥依舊掛銀蟾。三山眞箇金鼇簪。當時撰表或違粘。尙爾辭命容吾參。水火相煎竟成鹽。麴孼所變誠可酖。玄陵昊天安可拈。涕豈無從空脫驂。</text>
<text>山崖江岸兩參差。麋鹿魚蝦各得宜。只喜相從今可必。鏡湖恩賜已多時。</text>
<text>北方沍寒南蒸炎。天敎羊馬分耕蠶。中原禮儀重紫衫。萬鍾降殺終緋藍。懽恩粲文如開緘。炯然流水靑蘋涵。奈何二氏競相占。九轉妙術前三三。圓齊於釋久已兼。食蜜自道中邊甘。耳聞擊竹追香嚴。超出萬壑笙鐘酣。座對南山長捲簾。掃去腐儒之常談。能詩又逼蘇子瞻。東林密處尤深探。鄙彼仙游白玉蟾。霞冠肯向吾頭簪。我今飛絮泥上粘。歌呼不復師曹參。西施之側一無鹽。淡泊有味平生酖。每和公歌禿筆拈。狂欲奔月飛鸞驂。</text>
<text>開緘宛似見同年。右尹官銜却勝前。遠賀政堂還可笑。我今還笏興悠然。</text>
<text>使君化平文章家。長身紫髯氣自華。外氏與我連葭莩。君已老大吾何嗟。吾今病餘發狂興。欲上慱望銀河槎。東登楓岳瞰大海。下游蕊國馳鳴沙。國島千層數鐵網。丹花六字捫蘚花。僧房絶景且休問。客舍奇觀皆可誇。天敎吾子主東道。我未去時先下車。馬芻奴飯苟云給。樽酒俎肉當無奢。行藏有數敢自必。東望出日天之涯。</text>
<text>淸香亭上賞蓮花。綠酒生波日欲斜。莫笑牧翁雖致仕。未成歸計鬢光華。</text>
<text>綿折沍寒金流炎。火有鼠兮氷有蠶。蒼松化墨墨烏衫。靑之靑者超澱藍。物理粲然如露緘。動則絲紊靜則涵。吉凶朕兆不待占。何須掛一以象三。由來四美難盡兼。獨立獨嘯吾心甘。淸風時來動疏簾。有興題詩聯筆談。沈思自然格律嚴。元輕白俗非所酣。雲煙變化可自瞻。天地高深如手探。旁論靈山燕與蟾。櫪馬聲中頻盍簪。圓齊骨着更皮粘。佳處每似禪家參。上追殷鼎調梅鹽。詩中有味公方酖。頂門一針誰更拈。由來雅俗難同驂。</text>
<text>寒門冷語寧趨炎。老境已似三眠蠶。江州琵琶淚濕衫。牡丹詩句關名藍。欲言痛甚口須緘。幸不此中曾泳涵。憶初中原風角占。倡亂郡國分爲三。我時東歸吏隱兼。氣味眞如飮而甘。對客無酒風滿簾。依然王猛捫蝨談。不獨義正仍辭嚴。聞者浹洽如沈酣。方今烏屋政爭瞻。有物誰同囊裏探。可憐月窟免與蟾。皎潔桂花那得簪。虛名無用兩相粘。許靖之流誰放參。我慕蓴羹未下鹽。金盤羊酪何曾酖。詩場豪奪眞白拈。風月相隨如兩驂。</text>
<text>新鞭不盈尺。遠贈荷勤蕖。直幹天生後。奇紋人巧餘。風聲兼細細。月影雜徐徐。更想孤吟處。高標倒跨驢。</text>
<text>雷鳴風動初驚人。天街馬馳車轔轔。須臾細雨洒樓閤。綠陰黃鳥連芳隣。花開如海豈不好。石火過眼難藏春。千林嫩綠快遊眺。更無俗物令人嗔。長篇短篇信手掃。收拾光景通精神。四月淸和亦云近。葵花向日年年新。</text>
<text>病餘萬事不如閑。又見東君卷旆還。幸是此樓高百尺。絶勝扶醉強登山。</text>
<text>封君食祿儘淸閑。身世如今付入還。莫笑牧翁居最僻。小樓猶得對龍山。</text>
<text>十日驅馳一日閑。每憐冠帶趁朝還。如今置散身無事。好訪開東海上山。</text>
<text>火之灼敍始炎炎。絲延不絶抽於蠶。冬而狐狢夏單衫。緇素之變紛朱藍。欲心一發不再緘。譬物墜水群辭涵。圓齊宿疾斷可占。如影逐月能成三。少年按部監倉兼。細分姸醜知酸甘。山屛石床幷水簾。有客則飮逢僧談。地仙洞府何濔嚴。海若風日何淸酣。上則鶴背天可瞻。下則龍頷珠可探。何須奔月更騎蟾。碧草可藉花可簪。脫去世間膠漆粘。洪涯羡門當共參。簿書鞭朴直米鹽。當時逸興今猶酖。重游一句公幸拈。時不可失飛征驂。</text>
<text>病裏求閑已稱心。何論城市與山林。誰能草創仍修餙。我自顚狂只詠吟。𪚥𪚥餘花含淑氣。淡煙斜日弄微陰。歸來𪚥𪚥猶醺骨。靜坐焚香獨鼓琴。</text>
<text>政堂今日鬧如雲。重大匡階獨出群。領館右文尤表表。玄陵碑上照斜曛。</text>
<text>玄陵碑臥欲生苔。留得三行亦強哉。刻字欲完還舊爵。牧翁長嘯可歸來。</text>
<text>病餘行止付蒼天。知足封留憶古賢。盍往觀乎東海上。我生唯欠賞山川。</text>
<text>忽聞春盡強登山。此老風流溢兩間。誰識牧翁今日興。高樓百尺壓塵宸。典衣沽酒精神暢。岸幘臨風氣像閑。況有主人馳鄭驛。敢辭泥醉夜深還。</text>
<text>同里情懷熟。斯文骨肉親。已知思理世。況是欲殘春。按上盤飧疊。樽中酒味醇。從誰辨心迹。人境絶纖塵。</text>
<text>稚松滿松山。老松猶若干。臨崖生得穩。近人攀却難。具形沐雨露。稟性輕炎寒。知命尙求福。對之羞滿顏。</text>
<text>夢裏飄然海上游。崔嵔雪色萬峯頭。松聲水響如嘲笑。甚矣先生不自由。</text>
<text>一榻淸風睡破初。皤然依奮臥吾廬。夢中嘲笑猶盈耳。俗狀塵容儘有餘。</text>
<text>夢也非邪且勿論。由來妄境卽眞源。綠陰黃鳥軒窓靜。宛似維摩不二門。</text>
<text>無可奈何𪚥𪚥𪚥無可奈何心自悲。悲之何益膏火煎。衰也𪚥𪚥𪚥𪚥馳。身心依附似天地。混沌開闢無已時。不𪚥𪚥𪚥似聖賢。否則畢竟如花萎。花之萎兮𪚥𪚥得。莫將暮興花似海。同游交契闊如雲。雄爭豪鬪今誰在。𪚥𪚥𪚥我棄我去。淸夜何曾見飛蓋。忽然一笑心自平。我思亦憚從先生。後之視我定何似。無可奈何聊呑聲。</text>
<text>𪚥三十二應塵𪚥。𪚥𪚥呼名已數年。攝我東游眞易𪚥。何時親禮窟中禪。</text>
<text>桑海眞朝暮。浮生況有涯。陶潛方愛酒。江摠未還家。小雨山光活。微風柳影斜。自回遠游意。獨坐賞年華。</text>
<text>𪚥影將尋露骨。先聲已落丹陽。行止由來天也。且看鄒國臧倉。</text>
<text>軒冕難逢達士。山林亦少高人。回首悠悠今古。綠陰黃鳥淸新。</text>
<text>聲從靜中起滅。情或性外奔流。返照自知源本。何須駕言出游。</text>
<text>小雨庭中數點來。夏初甲子謂何哉。身閑未必心閑了。大有年今問幾回。</text>
<text>平生知止更何憂。名動中朝早退休。兩代政堂依日月。三重食邑領春秋。庭閑蘚色將侵戶。簾薄山光欲入樓。排此新詩造平淡。老來身世儘悠悠。</text>
<text>人爵天官上下齊。君王上帝定高低。有誰竊弄施威福。獨自橫行似滑稽。粲粲衆星分內外。明明兩曜迭東西。白頭多病年來甚。何日雲松共鶴棲。</text>
<text>三農相繼是民天。雨露霑濡地力全。不出戶庭心獨苦。起占雲漢更茫然。</text>
<text>盛代崇文光古初。比年鹿鳴登賢書。庚申主司一朝出。東堂廉朴成均徐。徐公自少頎而長。暫把日課來吾廬。始知同年有令器。亭衢蹴踏如騊駼。東亭醴泉之宅相。緋衫翻風垂銀魚。從吾讀了二三策。詞氣橫逸凌晴虛。星山樵隱有老眠。擢置狀元才有餘。杏山賢孫鷄林秀。魁成均榜飄長裾。先君門下取丙科。其時老輩皆稱譽。今年擧子得主司。斯文盛事輝桑墟。牧翁私喜溢於面。已判羯鼓傾浮蛆。病中錦筵幾虛度。起來又恨牙齒疏。全呑大棗亦不惡。醉歸半夜扶藍輿。</text>
<text>欲雨不雨風滿林。虛堂老翁方獨吟。黃鸝語滑雷又起。可見動處非幽深。一點二點忽來洒。天工用意何沈沈。公田我私苟云足。不必皐陶三日金。黃金雖多粟米少。飢腸火爍難爲心。難爲心向誰訴。食是民天垂古今。</text>
<text>幅巾隨處可微吟。四月淸和快我心。綠蟻傾來浮喜色。黃鸝飛去有遺音。落花芳草迷深巷。淡日輕煙弄薄陰。恨不扶輿游海上。四仙千里遠相尋。</text>
<text>兀坐身初適。沈思氣自昏。困眠鶯囀檻。驚起馬嘶門。雨過殘紅盡。風來嫩綠翻。何當尋李老。送月共忘言。</text>
<text>綠陰黃鳥雀査査。坐睡衰翁鬢有華。不見周公衰也甚。大平風月是誰家。</text>
<text>宿雲卷盡曉天明。林外黃鸝三兩聲。夢破小窓甘寂寞。興來敗筆掃縱橫。孔明付托丹心在。靖節歸來白髮生。歲歲觀燈是今夕。扶輿遊遍鳳凰城。</text>
<text>我年四十判樞密。汗流洽背行且跌。 玄陵哀之改開城。與之泮宮親書帙。都堂事繁學業荒。所以刮垢仍磨光。妻子之肥荷廩祿。聖賢旣遠窺門墻。曰穡不可不參議。處之三司左右使。鷲城伏辜朝著淸。始拜政堂由上意。俄丁外艱欲終制。 王命赫赫難自廢。僶俛隨行遂感疾。延綿只荷乾坤惠。聖朝崇文已有年。 先考落點開書筵。召臣參講幾前席。玄陵碑上苔痕鮮。大臣入奏復舊職。儒林光彩何奇特。深憂衰朽踰分涯。縱欲自退那可得。仁心憐我起居難。敷奏容臣重掛冠。入山有谷旣窈窕。緣江有野何寬閑。胡不歸兮樂復樂。兩朝文學光浮顏。</text>
<text>求詩臨別際。祗爲讀棠陰。我病多忘失。君歸始詠吟。雁飛紅滿樹。鶯囀翠浮林。節物隨遺愛。年年感在心。</text>
<text>寺田非別業。官獄似私門。納契眞公按。求哀敢直言。威風吹世界。甘露酒泉原。我近城南住。平生一菜園。</text>
<text>聲律須精健。何曾下筆親。明經攻古賦。對策據通津。最是規模狹。難敎步驟新。浚生猶可畏。且莫笑吾陳。</text>
<text>裳玄衣縞見來稀。不有神仙誰與歸。擧止䀚藏形貌古。精神秀發羽毛微。千年華表柱頭語。萬里白雲天外飛。我欲駕渠游八極。人間無術駐斜暉。</text>
<text>宣勑由都下。衙門控海邊。耀兵猶在岸。坐井足知天。渺渺黃龍府。遙遙白雉年。至今稱萬戶。老我獨悽然。</text>
<text>疇昔何澄霽。觀燈勝去年。明明與星散。的的似珠連。火幛噴靑瑣。銀河照碧煙。太平眞氣像。夢裏尙依然。</text>
<text>吉昌君世爵。七十四行年。亞相班行絶。諸生步虎連。燈明分列宿。天淨散非煙。逮曉猶堪記。抽毫已惘然。</text>
<text>四月淸和亦快哉。黃鸝語滑暑風來。最憐墻下葵花在。又是今年向日開。</text>
<text>去日雨不濕樹。今日雨欲入土。高田黃埃風暗天。下田靑芽吐未吐。泉源所灌得力多。況此甁瀉成滂池。廟堂禱雨焦心腸。連歲苟歉將如何。明知一念感天意。寅亮燮理誰全美。初看疏疏映簾幕。漸想浪浪遍田里。農夫農婦喜欲顚。扣頭致謝呼蒼天。天如無知不降澤。室已懸磬生何延。其聲雖不徹九重。聖人志與吾民同。君冠民履定上下。吾輩爲帶於其中。是爲一體共休戚。作歌志喜神心融。</text>
<text>一株梨樹葉何繁。散步淸陰日又昏。應似五楸牽吏部。不敎蹤跡到權門。</text>
<text>小雨崇朝至暮天。老翁危坐思悠然。溟濛窓外藏山岳。點滴階前送澗泉。濕盡酒帘添得醉。洒來茶榻罷參禪。題詩任是無新語。絶喜行看大有年。</text>
<text>金剛山色白如銀。殿閤參差照眠新。欲上最高峯頂上。覺來方覺夢中身。</text>
<text>西望菩提場。步步可親履。不如蔥嶺東。安心參直指。金剛近吾室。不過三百里。無有江海隔。坦然一片地。何必上其巓。然後快吾志。金剛木爲杖。金剛石在机。金剛在吾心。心與境何異。更問中原人。何曾到於此。名掛祖師圖。令人歆其美。般若在吾心。不須咨法起。</text>
<text>如來藏號大光明。因地由來有法行。智慧空華知上發。根塵世界覺中生。重重帝綱眞同體。的的禪宗可杭衡。欲聽幻翁重說偈。光岩鐘磬雜松聲。</text>
<text>乳養孩提不暫離。純眞私欲未萌時。庭闈定省難携去。門巷啼號欲往追。母子至情基帝命。邦家大業本民彝。白頭危坐沈吟處。念及兒孫又賦詩。</text>
<text>幽居塵事稀。雅志在岩谷。野客來又回。山禽飛相逐。淸風生北林。白日納西麓。情境自悠然。沈吟立於獨。</text>
<text>曉起忽不樂。面墻低我顏。何期谷口霧。奪我墻角山。花開列錦璋。天靜抽雲鬟。遠近自可愛。晦明呼吸間。</text>
<text>南山當我牕。有樹生其顚。朝昏逞媚嫵。風日涵淸姸。葉間遺好音。黃鳥時方遷。念此坐長嘆。物理由自然。奈何昧出處。順序當事天。</text>
<text>龍山當里門。有雲出其岫。澹然本無心。何曾迷去就。長風何方來。從之乃馳驟。神龍澤天下。所憑非邂逅。陰陽無停機。我且觀復姤。</text>
<text>東山在屋上。其高壓城闉。扶蘇與天摩。相次何嶙峋。淸秀淨無垢。袍笏趨紫宸。對之敢相抗。庶以陪文茵。正色誰敢褻。儼爾如君臣。</text>
<text>峨峨三角山。聳翠浮雲端。巖壑宛相對。體勢何巑岏。夕陽射西崖。松柏森可觀。心懷舊游處。石上苔花班。欲往竟不可。臨風摧我肝。</text>
<text>玄陵育我我昊天。大藏敎海如雲煙。朝廷書金字字光。追修冥福茫無邊。臣今喜極欲蹈舞。敬先報本人倫先。廟堂同心奉聖主。天火赫然成大有。論道講藝宣人文。尊崇竺敎增福壽。兩宗五敎龍象多。競效高才誰縮手。南山戒壇具威儀。華蹟傑出當今稀。上人不出繼者無。所以勖公無退歸。歸來寫出我亂道。無益又恐遭人譏。公其竱心描佛心。佛心三世之所依。牧翁文字畫葫蘆。酸寒之味非膏腴。送師出門入室嘆。百鳥聲樂時相呼。</text>
<text>老年有佛可歸依。采席高張映翠微。戒器完時修二懺。藏經轉處被群機。雷驚白日初麾塵。花散淸風未著衣。最恨病軀難自在。悵然瞻望欲斜暉。</text>
<text>淸風坐茂樹。長晝倚高樓。海隔日邊夢。雲連天外愁。燕飛斜欲墜。鸎語滑如流。景物共乘化。幽憂今白頭。</text>
<text>漢水西流處。南京面勢雄。吏民群鳥獸。將帥擁羆熊。森戟山仍翠。投壺日又紅。分憂憂更重。居處本來崇。</text>
<text>索飯啼門意甚眞。杜陵詩句爲傳神。𪚥童𪚥𪚥還如昔。白髮衰翁一笑新。</text>
<text>父之愛子是天然。不達時風亦可憐。丐我薦書司貢擧。李唐遺俗至今傳。前知禍福存三命。曲盡低昂付五權。此外決知難着力。莫將得失苦心煎。</text>
<text>子復平生嗜好殊。殘篇斷簡日爲娛。丹靑野史思才子。黼黻朝儀憶老儒。濃似春雲甜似蜜。淡於秋水軟於酥。病餘咀嚼酸寒耳。欲學烹魚向膳夫。</text>
<text>我眼孔甚小。雲鳥川魚難了了。我眼力又弱。萬里秋毫何漠漠。不如收視觀我生。我生精一由元亨。元亨體大須自強。精一力篤能明誠。初從愼獨至參贊。一敬鑑空仍衡平。春風吹殘夏日長。燕舞鶯歌和氣揚。更揩病眼把禿筆。繪畫天地歌虞唐。虞唐旣遠奈吾何。順序調燮聊徜徉。</text>
<text>士生於世當少時。焦頭爛額猶不辭。女爲悅已適爲容。色之衰兮愛亦衰。理勢自然無復怪。苦樂相倚非難知。四時之序迭相代。成功者去夫何疑。去將何去非楚秦。在我境兮無風塵。名山勝地可屈指。超跨空濛神仙爲隣。崖崩澗絶煙霞是深處。凌虛往往逢異人。就之肯交語。追之便輕擧。我今自度危得仙。所以靑壁將寅緣。如其顧我顏不歡。我又何恨兮游人間。人間何處可避地。詩書之囿寬仍閑。欲心不動境自寂。單瓢陋巷當希顏。</text>
<text>夏景鮮明甚。幽人宛在家。樹高風弄葉。草淺雨抽芽。南陌無來馬。西峯欲返鴉。地偏心更遠。隨分答年華。</text>
<text>樓迥雲煙接。門空晝夜開。怪禽啼綠樹。老馬臥蒼苔。異渥驚非分。明時愧不才。跫音或排悶。問字有僧來。</text>
<text>古稱警句愈頭風。今怕叢篇惱牧翁。不患後生無具眼。由來多獲在良工。精金發彩披沙際。美玉韜光抱璞中。只恨病根猶未去。曉凉雙目尙朦朧。</text>
<text>古人落落挺天才。曠世猶如繼踵來。道德光輝垂百代。文章氣焰屬三台。名藏史館難磨去。志在儒流欲挽回。月露風花非我事。病餘心力轉摧頹。</text>
<text>滿林風動綠紛披。百鳥飛鳴也得時。自負閑中宜打睡。誰知夢裏亦吟詩。雲行渺渺靑天闊。地僻悠悠白日遲。幸是吾生無俗累。肯從莊叟學支離。</text>
<text>省郞淸要絶班行。封礮詞頭近耿光。不獨高標輝閥閱。由來大筆擅文章。鳳池雨霽恩波灎。螭陛天低瑞日長。回首舊遊眞一夢。當時年少鬢如霜。</text>
<text>多病吾何恨。高官世所榮。得閑酬素志。招謗坐虛名。舊夢猿兼鶴。流光燕又鶯。悠悠樂天命。亦足送殘生。</text>
<text>唐風崇律賦。流弊盛東方。音韻偕平側。文章局短長。揚淸仍激濁。配白故抽黃。芻狗終安用。令人自歎傷。</text>
<text>綠樹參差掛落暉。夕陰生處暑風微。斷崖扶杖移時立。燕子雙雙掠地飛。</text>
<text>寂寂幽居夏日長。老翁情興更淸狂。苔痕浥雨門庭靜。樹影涵風枕簞凉。戀主每於丹鳳闕。愛賢如彼白駒場。悠然剩得閑中味。賦罷新詩立夕陽。</text>
<text>夜短鷄成夢。年衰尙愛狂。精神參化育。血氣逼膏盲。躍躍魚潛渚。遙遙鳳在岡。怪來俄頃裏。宛似接虞唐。</text>
<text>悻遙雖慙小丈夫。那將矩步便群趨。從容退讓誠非易。宛轉營求斷所無。樽酒老年寧復壯。田園今日亦將蕪。只緣未報先王德。不敢飄然向五湖。</text>
<text>惠人繁祉荷明神。愛子深情見老親。再拜受釐眞有瞼。靑天白日淨無塵。</text>
<text>神人上下定幽明。絶地天通禮大行。有報有祈無罪悔。海東歌舞樂昇平。</text>
<text>八仙宮迥出雲煙。俯視三韓遶座前。香酒人人親乞福。歸來拜獻九重天。</text>
<text>黃鸝對語錦鳩啼。綠樹淸風日欲西。律呂相生有淸濁。韶鈞無譜自高低。絲音忽聽王封魯。肉味那知子在齊。獨立天機流動處。哀哉嘯玩與琴嵇。</text>
<text>兩人對酌樓月明。初更二更將三更。金波滿天絶群動。更無纖靄從中生。共言今夕是夏孟。天氣酷似中秋淸。銀蟾玉免弄精彩。姮娥氷顏何曾改。應憐兩人棄於世。特向西園照飛蓋。纖阿俛首招兩人。欲上蓬萊跨東海。仙人鶴背天如氷。超出人世之炎蒸。不須泚顙更洽背。每見擯斥遭欺凌。兩人拜謝纖阿公。我輩不與他人同。平生只守一敬字。外物不足干吾中。浩然有氣塞天地。我且端坐歌王風。王風播兮民物阜。對月快倒黃金鍾。</text>
<text>正月陰精發彩多。誰知狂客動悲歌。扶陽只有宣尼在。傳罷純坤可若何。</text>
<text>來秋我欲泝驪江。一葉舟中月照窓。回首西原樓上飮。臨風玉樹自無雙。</text>
<text>江漢西流會有期。萬金無計救吾衰。一圓一缺循環處。把酒洋洋喜得詩。</text>
<text>萬疊雲煙拱小樓。吟哦肯向死前休。詩如鳥爪宜爬癢。山似蛾眉又帶愁。遠岫平岡多醞藉。長篇短律或風流。人間心迹雙淸處。自負從今不外求。</text>
<text>登階選佛得登階。盛事喧嘩遍九街。衣鉢有傳應愜望。宗門復振可開懷。共瞻雙鳳飛丹穴。誰數群龍出渥洼。老牧至今無嗣法。綠陰黃鳥坐如齋。</text>
<text>有風必從虎。有雲必于東。理勢所自然。粲爛今古同。</text>
<text>我觀衆所向。或爲時所拘。於道未必合。終然非所圖。如水在平地。遇下隨以趨。無爲智所鑿。隣國以爲溝。</text>
<text>文辭在於達。梔蠟人鄙之。道存目擊間。多言復何爲。所以彼蓋公。得爲曹公師。淸淨民以寧。千載令人思。</text>
<text>天地帝洪爐。鼓鑄一何勞。理以爲之主。氣以分其曹。少或似麟角。多奚啻皮毛。仁義是膏粱。禮法爲笏袍。粲然被天下。吾生安所逃。</text>
<text>一家亦天地。位育由吾誠。父母與妻子。等級何分明。恩愛貫以一。禮節隨以生。犯之曰悖逆。世道失太平。所以自家始。君子勿自輕。</text>
<text>峨峨峨峨洋洋洋洋。洋洋復峨峨。峨峨復洋洋。琴心淸風生。山海何渺茫。渺茫不可見。森然滿中堂。蒼顏白髮貌憔悴。胸呑雲夢澤八九。日月出沒於其傍。遠從盤古探其初。上捫玄蓋下以循黃輿。三皇五帝始結繩。標枝野鹿淳朴餘。皇天亦惡禮法起。濯以洪水成丘墟。堯咨舜嗟命大禹。微禹微禹吾其魚。於是作五絃之琴。歌以南風傳至今。阜財解慍是大欲。峨峨洋洋徒苦心。使禹復生必不樂。況値膏盲民病深。我今撫琴歌南風。躋世直與唐虞同。河淸海晏光岳合。蹈舞如在韶鈞中。何須更奏峨洋曲。聖人垂衣坐法宮。</text>
<text>坐睡俄然入大和。黑甜鄕是一山河。眞同赤子純無僞。世上機關奈我何。</text>
<text>詞源晝夜何曾舍。自古餘波及天下。將尋聖域見文章。欲免夷風配華夏。望望然去將浼焉。汲汲於名猶利也。最恨我今精力衰。幸君繼取皇朝雅。</text>
<text>細鱗名石首。美酒實春心。浮蟻香初動。乾魚味自深。懸門非我慕。入室想君吟。更約驪興去。微酣釣碧潯。</text>
<text>曉牕聞雨興難裁。況有比隣送酒來。擧案齊眉方進食。導行和氣似春臺。</text>
<text>羅紈餠餌遍田園。有客吟詩獨閉門。天道冥冥名不得。太平煙火是君恩。綠蓑衣自宜於細。紅壁書應久矣昏。飄逸凄涼俱掃去。憂民一念尙心存。</text>
<text>馬山山下雲冥冥。驪江江上風泠泠。可歸不歸今幾年。我歌一曲誰其聆。東有龍淵北虎岩。西爲白沙南紫汀。當時管絃雲雨鬧。今日戈甲煙塵腥。馬山已矣不可往。勑賜鏡湖荷王靈。鏡湖是我驪興水。江岸山如開錦屛。江鱗游泳足娛樂。野僧邂逅非丁寧。春風秋月好擊楫。臈雪暑雨猶揚舲。名山勝境在左右。單衫短帽何伶仃。樂夫天命共乘化。人生聚散如浮萍。子復桑梓此焉植。肯容老牧聯門庭。肯容老牧聯門庭。鏡中吾髮方星星。</text>
<text>落落商山伴彼翁。蒼官千載有高風。絳侯牘背誰相示。鞭朴庭中暫曲躬。</text>
<text>雅量誰能竝。閑居肯願餘。三杯方醉後。一榻欲眠初。雨氣琴將潤。山光畫不如。牧翁那免責。政爾察鳶兼。</text>
<text>竺敎興隆際。儒風椓喪餘。紛然逐於外。鮮矣復其初。學道編三絶。觀空偈四如。誰知圓境界。熊掌得兼魚。</text>
<text>勝跡參劉玩。深交戒耳餘。金蘭方自表。洞壑欲從初。我跡風波是。公姿玉樹如。相逢何所怪。比目海中魚。</text>
<text>堂上高年日。門中積慶餘。詩班自今始。舞彩似吾初。定省方勤止。營求蓋闕如。他年天不靳。冬筍與氷魚。</text>
<text>夜雨空階滴不休。病餘情興轉悠悠。神仙已遠誰靑骨。天地無窮我白頭。頗信殘年如上瀨。可憐當日欲東周。祗今心跡誰能辨。高臥元龍百尺樓。</text>
<text>天地悠悠幾太平。百年心迹付譏評。自從鞍牘有洪武。誰道衣冠非大明。病鶴棲松形慘淡。長鯨戲海勢縱橫。何人共聽燈前雨。老境無端百感生。</text>
<text>八九十爲人所卑。餘零除一稱台司。不知三字終何意。仕則相違已則隨。入省坐朝聞政事。封君就第掌文詞。胡然却學算博士。偶閱官御題此詩。</text>
<text>天質雖然美。精華要切磋。象雖難免徑。蜜亦在蜂窠。宮羽音相協。鹽梅味欲和。老夫深自幸。潤色及文科。</text>
<text>詩書摧頹吾志倦。岳瀆溟濛吾脚蹇。自知已與蠶三眠。終非犢走燕千囀。遠游已矣長閉門。夢中碧澗縈蒼巘。世榮非我所甘心。束帶有時陪鳳輦。誰敎山野側朝班。蔬筍幸哉參鼎臠。今年決意關東游。丹書六字捫蒼蘚。俯觀東海出日邊。萬里波平風又軟。雖然中國有聖人。不必吾頭戴冠冕。凌煙高閣已丘墟。況我文章似雕篆。何不開懷發浩歌。直與浮雲共舒卷。人間出處何足言。心跡雙淸倩誰辨。山林朝市非兩途。不負平生送殘喘。</text>
<text>詩道衰來久。誰廻已倒瀾。何辭琢句苦。只恨着題難。風暖柳村暗。月明松榻寒。吟來興不淺。況是對龍巒。</text>
<text>我王守位今七年。先進後進盈朝聯。先進身膺三達尊。重堪柱國高擎天。後進揚翹皆善鳴。布列左右多英賢。非先非後吾居中。白首鉛槧歌王風。丹靑國體耀千古。才薄識短難成功。磨廳政堂已顚越。況是開府居處崇。三重大匡卽開府。幸是食邑非侯公。一品上階近天陛。豈可着此田舍翁。如芒在背梗在喉。心甚不樂徒增憂。如人布衣服周冕。祗以取譏非處休。況今耆老在吾下。序坐我汗如水流。執政大臣愛我甚。何使我適招禍尤。是吾命也在天心。天默與我何沈沈。天與不取非是福。安之若命時微吟。聲如聞天願錫類。封植若李榮儒林。</text>
<text>小兒一雙言語譌。時趨堂北團黃沙。走來庭中築小城。旋成旋壞紅日斜。日斜不止姆宋禁。洗手洗足無喧嘩。入室索乳身甚安。知渠雖動思無邪。思無邪作聖功。悲哉虛老乃祖翁。祖翁聖門之罪人。白頭尙不知正蒙。正蒙之術始胎敎。三遷孟母當承風。</text>
<text>陰陰欲雨曉天涼。百鳥聲中臥草堂。不識田家今足未。遙憐飯餌已吹香。驪江水漲山平遠。馬邑雲低海渺茫。欲待秋風賦歸去。幾年虛費廣興倉。</text>
<text>黃鳥音圓綠樹涼。風吹小雨入虛堂。眼明偶爾得佳句。心淨依然聞妙香。名利有時終爛熳。江山到處轉蒼茫。卽今多病猶難退。始信當時姓庫倉。</text>
<text>晉陽今甲族。漢水舊名藩。出自鴻樞府。臨於畫戟門。熊羆屯海浦。鳥獸集山村。郊餞吾無力。題詩眼又昏。</text>
<text>漢上名藩背華山。三峯高揷白雲間。森然當日讀書處。自笑老來塵滿顏。</text>
<text>近日春官復舊規。榮親燕饗大平期。簪花坐客低頭處。盤果門生促膝時。急管繁絃風細細。紅粧畫燭夜遲遲。牧翁冷淡眞蔬筍。誰識年來亦自嗤。</text>
<text>詩眼𪚥𪚥我最低。𪚥𪚥叢錄使人迷。鹿繒錦綉豈容雜。美玉碔砆元不齊。自恨奪胎乏丹藥。誰能刮膜用金鑱。從今只願參風雅。又恐王風不復西。</text>
<text>廢書唯味道。處世却忘機。蟬翼功名薄。牛毛義理微。淸風吹臥榻。明月照漁磯。只欠飄然去。何曾管是非。</text>
<text>良工須矢破。虞省在機張。制物規模密。臨時念慮長。全才誰不羨。曲藝我何嘗。老矣今無及。茫然自嘆傷。</text>
<text>人生非日月。四海却知名。相照如親覿。何勞更遠征。鯤鵬𪚥世慕。鴻燕幾時幷。淸曉吟哦處。悠然感晚生。</text>
<text>閑居勝事在論詩。嘯詠茅堂竹影移。誰識國風隨世變。自慙心力與年衰。鶯啼錦繡花藏塢。魚躍虛空月滿池。只得順時聊適意。不愁他日被人譏。</text>
<text>昏昏曉霧滿人間。豺在山中變幾斑。世不尙文宜遠遁。犬羊之鞹或爭班。</text>
<text>牧翁工坐睡。有隙便微吟。壯歲曾多口。殘年更小心。江山成樂土。風月滿詞林。情興寧蕭索。終無事物侵。</text>
<text>身閑欲君來。身困欲君去。少日得工夫。森然靜安慮。自負學聖賢。終身用仁恕。何圖有血氣。廉利如刀鋸。義理雖有萌。翦伐何其遽。如鳥鎩其翼。杳矣雲中翥。身與天地三。天君所臨御。奈何至於此。坐待南窓曙。書之贈子復。學道勿正助。</text>
<text>病臥松京榻。閑吟艾谷詩。一封俄下墜。千里似先知。繼祖觀風日。憂民聽訟時。歸來須着意。繡梓莫遲遲。</text>
<text>淨書叢錄疾如神。萬卷堂中又過春。耳具聰明心獨苦。形容枯槁氣彌振。朝廷法制如金玉。臺閣文章似鳳鱗。名掛篇端深自幸。白頭多病忝詞臣。</text>
<text>犬吠門不閉。鶯鳴窓又明。衆雛爛熳睡。廚人寂無聲。老翁徐徐超。夜氣有餘淸。東𪚥日欲出。萬家煙已生。微吟竟何意。樂哉値太平。</text>
<text>少年讀詩雙眼明。快如秋隼橫新時。老年讀詩雙眼黑。迷如半夜行荊棘。老年那得更少年。眼明眼黑非徒然。我本平生不具眼。詞源學海俱無限。何從泛海更窮源。但覺吻燥心仍煩。海東風月本無敵。名動中華猶歷歷。孤雲以來代有人。猊山手澤今猶新。驪江子復撰後集。令我還如懦夫立。淸晨力疾讀不多。杲杲出日明庭柯。病根潛藏困卽動。推去悠然忘日用。日用在詩今又忘。倘有餘力扶明堂。</text>
<text>舒來呑有像。斂去入無形。團結是一氣。鼓行由七情。昏昏彭澤醉。耿耿楚江醒。頗有中庸近。唯嗔似近名。</text>
<text>雀飛東海上。用意豈徒然。縱不冤㗸石。端如渴飮泉。人喧卽突去。人靜又盤旋。老牧眞無事。新詩成一篇。</text>
<text>雙犬色如墨。有時堂上眠。守門常自臥。無肉有誰憐。煙巷共岑寂。月庭相折旋。題詩意不淺。可以保靑氈。</text>
<text>病後相逢亦甚難。況今吾髮白無殘。咸昌進士游門下。來報花時過牧丹。</text>
<text>芍藥方開露艶濃。風流最是洛陽紅。花前美酒如泉處。只欠詩狂一牧翁。</text>
<text>玉子紋楸日似年。誰知勝敗兩欣然。東山雅量無人及。門外風塵漲半天。</text>
<text>桑田委吏竟栖栖。衮冕桓魋合我擠。恨殺晏嬰差可者。奈何當日惜泥谿。</text>
<text>時淸自無事。晝靜獨吟詩。簾影隨風動。簷陰與日移。楊雄甘寂寞。莊叟愛支離。一味從容處。棲遲更有誰。</text>
<text>盛唐何渺渺。詩道近來衰。天意將扶起。人心有變移。黑雲抌雨處。明月照江時。未透眞機者。悲哉安足嗤。</text>
<text>吟餘仍靜坐。鶯語轉分明。圓滑時維夏。輕淸雨乍晴。鄕情隨處動。閨夢有時驚。何物更堪比。琵琶絃上聲。</text>
<text>柏人曾驚漢祖。朝歌不入宣尼。正直由來蕩蕩。平州元是吾棲。</text>
<text>欹器圖來自戒。曲机斬去何傷。不使奇𪚥接目。此心元是虞唐。</text>
<text>玄陵政堂文學。昭代三重大匡。未有絲毫補國。依然髮白顏蒼。</text>
<text>謾負文章再世。何曾潤色三韓。他日採詩侯國。馬知吐我丹肝。</text>
<text>幽巷鶯啼樹暗。虛簷燕語風微。白髮悠然獨嘯。都忘是是非非。</text>
<text>膾涼飛雪縷。羹熱凍銀絲。老境饞猶甚。欣然又賦詩。</text>
<text>治道先三策。文章後五經。精掄期座主。善解似庖丁。車騎俄安巷。笙簫已滿廳。大平眞氣像。幸及鬢星星。</text>
<text>綠野雞林望。黃扉鳥府威。共憐居寂寞。相與賜甘肥。駒過年光迅。鶯啼暑氣微。不愁將禁酒。深巷客來稀。</text>
<text>廊廟憂民瘼。臺家振國威。鏡中誰覺瘦。天下自能肥。用世心猶壯。封君位不微。病餘能飮酒。似我亦云稀。</text>
<text>洛城庭院半莓苔。春去餘葩次第開。病裏情懷知者少。風流不獨看花來。</text>
<text>衒童歆艶處。呵喝綴行時。放榜當初九。歸期請勿遲。</text>
<text>今夕是何夕。我心如有違。愛友麴先生。見逐行依依。江山慘無色。禽鳥相隨飛。聖朝調玉燭。史罕書年饑。歌風與舞月。非生誰與歸。一旦萬里去。禍福皆乘機。臨分有此贈。稍恨吾道非。天公有老眼。知彰又知微。願令速相會。使我親德輝。</text>
<text>麴生風味儘淸閑。被謫年來每厚顏。從事揚翹游田第。督郵屛跡隱煙寰。結交衆寡非由外。論品高低自有間。待得賜環年亦熟。舞衫歌扇慰渠還。</text>
<text>炰鳳烹龍闢柳營。甲光浮動照山明。投河便見三軍醉。忍淚今朝送麴生。</text>
<text>人間萬事謝營營。獨見金樽眼倍明。況是榮親爲盛事。似聞來日選門生。</text>
<text>只除試席與軍榮。禁酒條章榜上明。歌詠昇平更無術。淸風明月似偸生。</text>
<text>我家最幽僻。東北無隣家。西隣已醉臥。簷日將欲斜。南隣來又去。何處群喧譁。獨坐素所愛。忽忽心悲嗟。往事付沒鳥。流年如逝蛇。物欲損道味。功名添鬢華平生一益友。麴生思無邪。無罪被譴斥。渺渺天之涯。悵望繞朝策。佇待張騫槎。旋歸定何日。天地揚風沙。相思肯暫輒。未便飧朝霞。</text>
<text>西樓送春今幾日。老大可見光陰疾。東家送酒無可人。參差難敎情興新。送酒送春殺風景。誰識牧翁長耿耿。流連荒亡非吾待。順受其正爲眞儒。堯舜君民步何闊。何期苦遭兒童聒。春歸則送奈吾何。酒禁則送揚吾歌。歌聲直上雲不飛。抵掌談笑如懸河。送春春必回。送酒酒必來。只恨白髮不再黑。送春送酒心惻惻。心惻惻豈終極。會見八荒開壽域。</text>
<text>麴生去國𪚥遲遲。傾都出餞爭先馳。日云莫矣席未罷。共惜風流多別離。獻酬徹夜鷄已鳴。追而餞者尤耆英。耆英惜別甚於昨。禮數謹嚴心至誠。白頭廊廟望民康。何曾與生同輕狂。愛生調和我血氣。愛生翊贊我綱常。君臣樂甚生之功。朋友義合生之風。明堂大禮旣云遠。太室精禋今尙豐。誰能物外足淸娛。曹隨相國能歌呼。無懷葛天宛移席。方丈蓬島森藏壺。我今無力送征鞍。我坐我嘯心難安。生乎遄歸慰我老。我骨尙爾多辛酸。從生欲入無窮門。走如野鹿忘寒溫。那將方寸爲物役。久矣天地風塵昏。</text>
<text>父子情至親。順矣何所違。欲心動不止。紛然爭是非。執枉曰我直。昧昧蹈危機。天理粲如晝。何曾有玄微。虛心當自得。豁然知所歸。</text>
<text>城中蠶婦多。桑葉何其肥。雖云桑葉少。不見蠶苦饑。蠶生桑葉足。蠶大桑葉稀。流汗走朝夕。非緣身上衣。</text>
<text>樵童動成群。往尋城外山。山多靑松樹。翠色浮雲間。雜木不盈尺。採採流汗顏。辛勤日復日。曉出俄夕還。</text>
<text>江郊種我稻。高處生豆苗。鋤草有難易。地又分肥墝。人力苟其怠。天幸非所徼。我本鹵莽者。坐嘆成短謠。</text>
<text>漁者欲絶流。流闊無奈何。群魚散其隊。圉圉隨風波。一觸竟不退。自撲如燈蛾。雖然偶相値。戒之聞吾歌。</text>
<text>淵明時不識。貌枯氣自華。顏公千萬錢。卽日送酒家。風霜天地秋。東籬採黃花。誰知重名敎。梨栗生深嗟。</text>
<text>矮陋群居赧。簫條獨往難。吟高山日側。視短海天寬。籬下師元亮。遼東友幼安。吾生自可樂。外物敢相干。</text>
<text>白日忽微翳。風來何快哉。斜陽照高樹。驟雨洒蒼苔。怳疑包大地。簷語遠琴臺。須臾勢自止。浩興難遽回。</text>
<text>驟雨初過欲落暉。滿林風動散餘霏。爽然入骨淸如水。靑箬綠蓑何日歸。</text>
<text>困眠飢食度朝昏。寂寂幽居不設門。簡冊蠹魚晴後曬。庭際鳥雀靜中喧。相思何似頻相見。至簡由來御至繁。獨立澹然無累處。舊游時或枉高軒。</text>
<text>白雲將何之。渺然天一涯。長風雖不至。變化自有時。峨峨大華峯。絶頂堪棲遲。㟝嶁如蟻封。招之寧肯來。悵望不可及。俯首題新詩。</text>
<text>東海出異菜。色黑膚理薄。長可數尺餘。有頭仍有脚。美醋可當膾。香羹亦堪剝。云補腸胃衰。止血扶經絡。雖然性稟冷。不入溫平藥。錭胡爛炊飯。足以供咀嚼。</text>
<text>生於太平享高年。天也達尊非偶然。一壽巍巍冠五福。得名得位何其全。國家元氣在大臣。大臣去就終關天。曲城舊號太平相。漆原正大臨朝聯。鄭公遠游富觀覽。成公幹事通經權。老韓淸豪氣凌空。少韓精明詞達泉。主人碩德照閥閱。老而益健長開筵。每邀元老共談笑。風流閑雅超於先。子姪詵詵盡豪傑。西原玉潤何翩翩。韓山牧童衰也甚。芳隣幸接蒙恩隣。叨陪高會喜又極。眞如上界參神仙。交懽未必在沈酗。對面斥去紅粧鮮。麴生投刺欲入謁。揖退敢望來磨肩。平生用意自異衆。欲令一世歸陶甄。謹守條章尙儉素。志同氣合難言傳。端知和氣感眞宰。霂霢夜遍黃埃田。叩頭泥佛未必得。此會所得知誰賢。小窓夢斷天已白。黃鸝碧樹浮蒼煙。微微映空勢不止。洗盡近日心腸煎。形容盛事在我輩。但愧緝綴如拘攣。回頭雙明可想見。當時喜雨誰題篇。</text>
<text>四序更相代。孤生漸自寬。牖風師靖節。門雪友袁安。稍喜閭閻靜。寧憂禮樂殘。邇來無眼力。最是讀書難。</text>
<text>幽居儘蕭洒。心與迹俱閑。自致羲黃上。何須季孟間。亭臨關外岫。樓對郭南山。時見白雲出。我今腰脚頑。</text>
<text>名與實相對。昭然誰敢欺。安貧知有命。遣興卽爲詩。禪客問柏樹。漁翁歌竹枝。吾今更蕭散。黃鳥綠陰時。</text>
<text>靑天何蕩蕩。世路足危機。苦恨我心苦。非關吾道非。群魚寒自聚。獨鶴晚知歸。撫卷坐三嘆。綠苔人跡稀。</text>
<text>悶來欲自遣。吟詠不能休。惹起靜中興。剩添閑裏愁。功名同弊屣。身世一虛舟。所學定安在。悠悠今白頭。</text>
<text>聞公移病未多時。又道公今上馬馳。問疾自甘遲慢罪。積勞須及大平期。閉門白日那辭酒。滿榻淸風好賦詩。老牧病餘無一事。樂夫天命復奚疑。</text>
<text>野菊生秋澗。群芳搖落天。隱乎眞隱者。淸也至淸焉。有蝶寒堪耐。無魚淨可憐。平生苦心處。留與後人傳。</text>
<text>花木天生次第開。却將人力巧栽培。牧翁自病誰能療。黃鳥聲中細雨來。</text>
<text>世事多非意。人情漸不眞。市恩方挾主。嫁禍動如神。松菊荒三徑。風塵暗四隣。白頭心力短。得句頗淸新。</text>
<text>醉鄕眞樂土。物我共忘形。日月無遲疾。江山自杳冥。一身渾雨露。雙耳絶雷霆。老境將逃世。何人眼作靑。</text>
<text>病骨酸辛坐臥難。曉天星斗已闌干。爭先恰似爲雞口。諱死還如食馬肝。風細一窓蓬鬢白。山深五月草堂寒。由來將息在閑適。與世闊疏仍倒冠。</text>
<text>光巖迢遞暮雲深。兩耳猶聞鍾磬音。自了三生皆是夢。誰從七處更徵心。忘機只合消長日。演法應須惜寸陰。匹馬西郊來往好。黃鸝恰恰囀高林。</text>
<text>今年佳節近天中。歌詠昇平白髮翁。山色滿窓鶯語滑。悠悠情興𪚥𪚥𪚥。奕秋敢保心思鵠。梁惠曾聞目送鴻。老境閉門深坐處。比方前輩與誰同。</text>
<text>王風降黍離。豳雅何其衰。當其日進盛。豈意如今時。仲尼作春秋。操心一何悲。鳳鳥旣不至。但將模範垂。垂之如日月。仰者今爲誰。</text>
<text>我髮梳益短。我眼洗益昏。我心收益放。所以長掩門。讀書若有得。靜坐遂忘言。悠然方寸地。可以涵乾坤。抑戒尙燦爛。歲月如川奔。川奔無回波。德性當自尊</text>
<text>鳶飛戾天天機動。白髮老翁觀日用。靈臺方寸涵乾坤。闢闔妙處難言言。碧空無雲白日照。色色形形同一源。唐虞之除森在目。分命平秩居暘谷。是司春兮生萬物。農用八政永天祿。老翁婆娑樂在中。四時和氣皆春風。年來形容漸變去。得酒往往顏浮紅。平生所嗜只一味。酸寒不足供王公。時時芹暄在心臆。君門九重叫不得。卽今小康非大同。何日八荒開壽域。</text>
<text>閉門黃鳥綠陰時。特遣蠻童嶺北馳。不怪欺渠一村陋。何從知我兩襟期。華哉病齒能嘗肉。偶爾枯腸又吐詩。只恨朝廷方禁酒。難澆衆難與群疑。</text>
<text>病中難齒決。分外托情親。春草香何遠。松花味最眞。充廚資口體。丸藥補精神。養老兼扶困。知君政在仁。</text>
<text>淡雲疏雨曉天寒。南望悠然獨倚欄。針水綠秧長幾許。經春赤地沃應難。少年往往思投筆。多病時時欲掛冠。尙喜移居足幽興。開窓翠色對龍巒。</text>
<text>腰酸燒瓦急。心悶煮荼頻。日用元無用。天眞漸失眞。高樓齊碧巘。深巷隔紅塵。欲賦中和頌。無端發興新。</text>
<text>朝來梁燕語雙雙。煙滿茅簷雨滿窓。汝識主人情興否。白頭風采向驪江。</text>
<text>朝來小雨不霑衣。雲簿長空鳥自飛。漸向簷間多滴瀝。想看針水稻苗肥。</text>
<text>朝來危坐便題詩。未必衰年耐苦思。有興宛然成好句。只愁平淡格還卑。</text>
<text>聖人當日可依歸。陋巷春風去四非。已矣流年過知命。茫然獨立送飛暉。</text>
<text>晴思山郭雲開路。雨記江村水半扉。誰識鳳兮衰已久。寥寥蕙帳與苔磯。</text>
<text>白袍麇至寂無聲。曉色徵分共戴星。題目忽從堂上墜。精神已向筆端生。丹靑後素成群綵。羽角旋宮振大庭。過目自然分上下。不勞重閱選應精。</text>
<text>報恩西嶺萬松聲。松下儒官弁轉星。記得五言聯百字。還能一擧側諸生。持衡貢院掄多品。獻壽浮階壓廣庭。八脚賦中多大手。不知誰是野狐精。</text>
<text>靜坐心無累。靑天照白頭。塵編虛度日。風榻颯驚秋。肯憚吟爲苦。方期死卽休。只慙非作者。寄興亦悠悠。</text>
<text>白雲高處聽猿吟。野衲灰心亦動心。𪚥𪚥老妻言㝡苦。忍令佳婦恨彌深。治容伐性如揮斧。正己持家似鼓琴。擧世奈何迷取舍。只緣無恥進荒淫。</text>
<text>無恥由來大累人。終身不覺在迷津。生前絶類風中絮。死後徒爲松下塵。淸儉陰功當有報。奢華素議必相嗔。那堪縱欲甘招損。況是高堂奉老親。</text>
<text>吾家蒼頭解事漢。使我摧藏去涯岸。春風花落滿庭中。我欲細數酬天工。天明未明便掃去。使我怒甚如狂童。夏日苔生滿庭中。我欲細履忘吾窮。雨晴未晴便剗去。使我悶甚思飛鴻。閑適風流是我事。造物容𪚥老於此。時時謳吟足興味。詩魔又欲同生死。蒼頭憐我髮已白。頭上光陰如過客。胡爲相次困我公。秀句何曾救窮阨。剗去掃去有深意。初怒後喜吾自擇。人間解事誰似渠。當見潤屋推其餘。及於汝輩豈非幸。只恐解事多荒虛。</text>
<text>開城夫婦喜無涯。坐想成均試士時。燈下吟哦夜將半。主司袍笏是吾兒。</text>
<text>諸生群進欲爭雄。鍛鍊功高六八中。想見朱衣點頭處。庭松盡日送淸風。</text>
<text>老開城是我年兄。遺恨黃金榜上名。有子登科仍掌試。乘除自足慰平生。</text>
<text>雨滿川原綠更多。從敎世事自蹉跎。天公豈誤蒼生者。病客其如白髮何。點點偏宜洒朝露。絲絲更好映漁蓑。令人出處迷心曲。且對金樽灎綠波。</text>
<text>驪江帶雨入城來。城上重雲尙未開。逃難北歸眞得計。跨山庭宇欲生苔。</text>
<text>花原之門壻五人。全柳閔金風采新。當時豪逸皆名士。酸寒獨有韓山李。自上而下次於三。自下而上爲第二。武德將軍酷愛酒。白楊幾見秋風起。如今判書獨當門。我與老閔能生存。閔氏歸來爲拜掃。我病不出心中煩。淸齋貞愼謹爲饎。白日照破重陰昏。山頭松樹高幾尺。松花滿山露交滴。焚香酌酒再三拜。錫類子孫應善積。陵谷易處知者誰。閥閱自古多盛衰。但將忠孝保箕裘。不用汲汲求名馳。</text>
<text>餘生甘寂寞。萬事只歸休。江水悠悠去。山雲浩浩浮。低頭思往事。屈指數同游。少壯無由再。高歌散百憂。</text>
<text>成王初卽政。公旦致流言。赤舃天心顯。金縢雨氣昏。鴟鴞雖戛戛。鳳鳥竟翩翩。負扆臨朝處。誰知理亂源。</text>
<text>天街如砥馬如飛。帳殿年年暮罷歸。爲是旱深多輟耒。故能日晏儼垂衣。驅馳輕捷今爲重。節制精明古亦稀。最喜朝廷知務實。黃埃不動又斜暉。</text>
<text>石戰生風鬪勢頑。高樓俯視亦心寒。如今白髮尤相肯。記得當時酒上顏。</text>
<text>聖上龍飛今七年。二度寓目飛毬前。飛毬只從月杖力。所擊緩急非徒然。初如流星度碧落。漸似閃電超紫煙。老將才高自壓衆。後生氣銳皆爭先。南山西崖照白日。飛雨灑塵馬蹄疾。淸風時來滿樓中。浩然興逸終難筆。脫巾露頂坐盤脚。相與引杯論甲乙。上黨淸豪幸聯袂。邂逅新平情更密。興王功臣蓋獨步。自道如今學農圃。當時氣焰未磨盡。出語任情那更顧。與吾同甲顏浮光。我亦白髮仍醒狂。廟堂故人送酒來。高談引滿連金觴。人生出處貴適意。矩步規趨流汗漿。歸來入訪天台翁。肯使憂患留於中。頹然就枕卽達旦。雨聲滿榻扶衰翁。洗蹄有語至今日。明明太祖臨天東。臣今蹈舞頌聖德。播之樂府垂無窮。</text>
<text>細雨濛溟夜達晨。焦芽爛葉洒然新。蘇來病骨吟何快。萬爲蒼生一爲身。</text>
<text>子復心何苦。猊山慕古風。編詩動國士。傘雨訪隣翁。我困方高臥。君閑欲近攻。流光又重五。曷日竟成功。</text>
<text>自喜身如六日蟾。冷煙疏雨臥茅簷。箇中有味無人識。千里蓴羹未下鹽。</text>
<text>步兵當日意。求酒豈未官。士固非凡骨。吾今亦厚顏。大平欣際會。衰老喜游觀。竟日成微醉。歸來綺陌寬。</text>
<text>百代光陰過客忙。紛然出處有蒼蒼。敢期老境如歐趙。大作東韓會老堂。閉戶綠楊春興靜。枕書黃鳥午眠涼。卽今縱是超然處。那及當年味最長。</text>
<text>崖蜂和衆味。山藥補三焦。更待新涼入。挑燈守寂寥。</text>
<text>早行莫太早。太早令人迷。夜半便發軔。前途互高低。人家在何許。時聞林外鷄。趨歧旣已遠。未辨山東西。天明始知悔。我行何栖栖。</text>
<text>晝行胡不憩。不憩人馬疲。平生遠游者。血氣方剛時。汲汲力不繼。其志亦中衰。又況年向暮。可以終日馳。前途尙云遠。無爲人所嗤。</text>
<text>晚行莫太晚。太晚迷又多。落日入曠野。重山連前坡。逆旅尙云遠。僕夫動悲歌。狐貍啼林中。虎狼藏山阿。悔哉不可止。太晚將如何。</text>
<text>天門日射翠華翻。臺閤詞臣禮度尊。肅拜主司榮罕比。傳臚唱榜喜難言。欲隨父老同扶杖。擬賀昇平共置樽。焉得人文光古昔。小中華俗似中原。</text>
<text>我喜今日晴。天應憐後生。金闕放蓮榜。匪以夸虛名。庶幾得英材。敎養大器成。贊毗我政理。朝野皆淸明。所望非淺淺。天公感精誠。當觀衆賢進。鳳鳥鳴太平。</text>
<text>我昔歲辛巳。行年十又四。立成百字詩。僥倖取進士。已恥爲小人。祗願爲君子。及游學中華。益勵前日志。中爲名利蝕。與世無大異。頹摧去道遠。自歎何日已。抑戒儻不擧。甘心穢靑史。</text>
<text>淸風動高林。小雨初晴時。善童游學回。老翁方詠詩。中情見於面。笑語何遲遲。老幼立堂下。氣和顏甚怡。共言徯之久。父母喜可知。人生重恩義。是日風化基。願言勿偸薄。保玆初秉彝。</text>
<text>藏經如海大。江月照人明。過客光陰疾。何妨共結盟。</text>
<text>聖人如天萬世垂。其徒非君子而誰。君子平時無所爭。規趨矩步何委蛇。況當釋采心肅恭。如在闕里春風中。當憂縮縮失容止。何得挑撻如狂童。我昔癸巳叨狀元。開口便與諸兄言。諸兄氣同志又合。如日照破千年昏。上殿跪拜致精禋。東廡西廡香煙新。歸班再拜益徐徐。出門按轡那驚塵。後來繼者筆書盟。足使我輩增欷歔。數科又道如舊時。八脚六韻方興初。前朝約束盡更張。選士也合崇詞章。詞章華國甚丹靑。況今天地方淸寧。卽今禮數勿造次。謹禮自足扶千齡。</text>
<text>雞林學海有淵源。南省頻頻出狀元。莫道詩科今獨劣。白頭吾亦領詞垣。</text>
<text>連日東西遍賀門。逢場劇飮醉昏昏。綠陰黃鳥山當戶。細雨淸風酒滿樽。當世安危都不管。斯文興喪更何言。後生可畏今猶昔。敢憚餘生禮數煩。</text>
<text>新繭滿柳笥。團團色淺黃。繰絲染朱綠。可爲公子裳。冬狩亦大禮。挾光凌氷霜。萬屋亘城邑。何地堪種桑。</text>
<text>杏壇槐市與芹宮。游藝詵詵振古風。日月違顏才咫尺。白頭流汗走西東。尙資神化新邦命。陰騭人倫作聖功。摠說後生多銳進。庶幾專志保初終。</text>
<text>浮生誰信命。晚景自忘憂。對客頻捫蝨。忘機可狎鷗。丹靑山欲雨。飯餌麥將秋。吟嘯悠悠甚。淸風吹白頭。</text>
<text>天陰柳巷靜無風。高臥鳩鳴雀噪中。道喪誰曾知孔子。夢酣時或見周公。古今萬事日趨下。晝夜百川流向東。已矣乎今眞已矣。三韓一箇白頭翁。</text>
<text>松山夜雨溪水漲。江中群魚泝流上。豪奴細網卷兩岸。沙白水淸如指掌。擣辛斫膾那肯遲。盤中已見顋相向。人生口腹非小物。得與天君相甲乙。伯夷盜跖雖兩端。保身未必皆爲奸。念之獨坐再三歎。幸哉頭上無朝冠。淸風吹衣天又陰。野外煙暗低靑林。何妨馳入少年場。只被疾病相侵尋。翻思物理若有得。益已損人稱薄德。魚躍于淵活潑潑。是亦粲然仁壽域。諸君且莫玩細娛。白髮不禁心惻惻。</text>
<text>冠至可自去。白頭徒步難。老幼又滿室。念之心不安。所幸廟堂上。將相焦肺肝。維持有長策。國步如鼎盤。悵望鎭江曲。白鷗盟已寒。懸崖萬餘仞。又苦足心酸。避地竟無路。高吟聊自寬。</text>
<text>斯文骨肉禮維持。寧死寧容造次虧。戎服參門何所本。尙憐公狀有前規。</text>
<text>限今過三日。始得閱公緘。出令旣云慢。致期應更嚴。蒼黃磨鈍劍。片段補征衫。只有管城子。鋒鋩老尙銛。</text>
<text>細雨自入土。可慰南畝氓。屬玆仲夏望。油然樂自生。莖葉日益大。已足觀秋成。鼓腹退田野。從玆歌大平。</text>
<text>砧也不識面。小童能道之。華嚴方演敎。風月又耽詩。鵠嶺雲收處。驪江水漲時。上人來往數。愧我乞身遲。</text>
<text>夏日吟來永。幽居味自腴。詩書多樂處。天地一洪爐。園裏鶯求友。梁間燕乳雛。遙憐啖松柏。山澤有仙癯。</text>
<text>我老思方壯。如花未辭枝。我病思無恙。如鳥方得時。聲色不足恃。久矣吾之衰。川上夫子嘆。吾道多乘離。寧甘今日棄。莫受他年嗤。一身自澌盡。名節終難虧。</text>
<text>參差物情雖不齊。我今作歌情悽悽。商山金君我同年。同游同學相提携。金君能詩早有名。我隨作計那敢爭。我則僥幸至三重。金君尙尒爲諸生。我今白髮已滿頭。十年憂病何悠悠。金君鬚無一莖白。淸歌緩舞長風流。造物於人豈厚簿。愚弄我輩如倡優。當時螢牕共被眠。肯將出處論他年。庶幾終始保交誼。要令後進歆吾賢。天耶命耶早晚異。逸足政好馳長途。前疲後健勢所至。自古未必論賢愚。況今廟堂更事多。銳意方興詩賦科。金君能吟善四六。如丸走坂如決河。乃知士也遭遇難。策科幾度虛彈冠。如今吹竽向齊門。知君風采傾三韓。扶衰如赴宴會中。喚君大酌玻璃鍾。面對大賓說契闊。爲謝造物由來公。梅開自早菊自晚。乾坤何處非春風。</text>
<text>睡起肌骨酸小娃。踏欲殘知渠嗔恚。甚用力誠爲艱身。體尙不保竟使邪。氣干天下亦云大。唐虞猶才難浩然。寬我懷無令催肺肝。</text>
<text>雲淡風寒酷似秋。南窓趺坐思悠悠。已知爍骨炎蒸近。預怕全身瀋汗流。參贊神功誰得識。屈伸妙理自難求。不知黃鳥將何意。啼送綿蠻不肯休。</text>
<text>上動如乾下似坤。紛紜麥屑比難言。古今人物無窮盡。便是存存道義門。</text>
<text>卷盡黃雲入碓來。舂餘白玉雜糠堆。爛蒸香滑終吾力。篩簸推功不敢猜。</text>
<text>享帝養賢何以烹。庖羲畫了始知名。九金一鑄山難轉。便使邦家永大平。</text>
<text>野花隨處不知名。蕘叟樵童眼界明。豈必上林爲富貴。天公用意自均平。</text>
<text>年將六十赴文圍。吟嘯餘聲動紫微。門下諸公送名紙。點頭當必有朱衣。</text>
<text>自我同盟抱素襟。諸公愍老亦仁心。況渠詩賦由來熟。第幾瓊枝秀桂林。</text>
<text>年少同年老退休。三重封邑領春秋。更游場屋知何意。或者天公與狀頭。</text>
<text>宰相當朝秉國鈞。諸君皆是舊名臣。點軍何與頒王賜。老境方知世事新。</text>
<text>厚祿多年愧素飧。欲辭還恐被譏彈。今來幸得新條例。漸喜吾心老更安。</text>
<text>自嘆如斯逝。依俙川上言。有時頻命駕。竟日獨開門。入海浩無際。在山初發源。誰知必東意。成性幸存存。</text>
<text>雖然迷去就。亦復管安危。髮白我今最。心淸誰復知。山川天漠漠。門巷日遲遲。毛穎相從久。唯題遣興詩。</text>
<text>大哉天地中。着此白頭翁。擾擾功名倦。悠悠興味濃。鶴鳴禪榻月。鷺立釣絲風。何處不可隱。尙悲吾道窮。</text>
<text>白雲亦何意。輕擧似無心。鳥沒海天遠。猿吟巖洞深。卷舒眞自得。行止香難尋。獨立寄幽興。低頭披我襟。</text>
<text>祿食渠生長。師征敢怨咨。一心從號令。諸將任安危。鋒鏑自當避。風波誰所知。愼之尤更愼。爲汝一題詩</text>
<text>地僻如林壑。身閑絶是非。新詩聊自和。勝事有誰知。野雨樓前去。山禽按上飛。平生最樂處。只在筆談時。</text>
<text>國家初置鷹揚軍。部領都府屯如雲。常領海領本何意。祗今添設尤紛紛。廟堂劍履天階尊。不問新舊皆元勳。奈何代身亦出軍。往與六衛趨海濆。乘舡非渠素所習。眼花亂墜心如熏。望風賊遁是天幸。遇賊亦可周瑜焚。槍刀一交必相損。全軍而歸是十分。萬中有一或不返。怒浪豈直長鯨噴。海門縹渺望不極。飛鳥影外明斜曛。歸來歸來好歸來。海晏但見波沄沄。鐫功水邊多石崖。行軍司馬誰能文。</text>
<text>棘闈嚴密寂無聲。雨滿中庭氣自淸。洗盡諸生心上累。發揚詞彩更精明。</text>
<text>記得連年鎖牧翁。也曾危坐雨聲中。病餘豪氣消磨盡。只有當時兩貝瞳。</text>
<text>學士榮華耀一方。稼亭今日更生光。胡然八十三年壽。不與先君倒壽觴。</text>
<text>我今悲喜兩無窮。乙巳東堂一夢空。照鏡孤鸞時對影。益齋七十九秋風。更難榮養頭渾白。只喜浮生頰尙紅。桂錄春圖眞好事。賤名重疊掛其中。</text>
<text>風雨蕭疏滿小窓。老年豪氣未全降。只應聒耳都官路。夢裏猶驚浪打江。晴苑鶯啼何恰恰。煙簷燕語自雙雙。似聞虛職供高臥。何日同吟酒滿缸。</text>
<text>同年宰相只三人。獨我先生未乞身。坐臥只多消白日。閑忙相伴過靑春。皇都書榻已如夢。僧統藥爐初見親。最羨向時游歷闊。江淮景物是囊珍。</text>
<text>雀噪何査査。鷄鳴何膠膠。林鳩啼又急。風雨何蕭蕭。幽人方獨坐。白髮朱顏凋。有物感其懷。自成長短謠。所愧德之衰。岡鳳難可招。可憐穎川守。千載歆高標。</text>
<text>我今欲如何。終日方嘆嗟。人之一身卽天地。骨肉山岳血氣猶江河。少失其道病乃生。如水泛溢民不寧。神禹旣遠扁鵲死已久。嗚呼身世俱蹉跎。我志日益悲。我身日益衰。返老還童虛語耳。神仙有無人尙疑。誰能飧霞啖松柏。嚥日吸月如蛇龜。不如平心淡無欲。順受其正吟吾詩。</text>
<text>海上三韓古。江南萬里遙。無由達天階。久不見星軺。雲去靑山淨。風來綠樹搖。吾行何日是。舟子苦招招。</text>
<text>海上蓬萊近。何時駕鶴游。白雲隨處起。碧浪際天浮。明滅珠宮曉。凄淸貝闕秋。古來尋不見。今我又搔頭。</text>
<text>海上如瓜棗。安期將遠貽。依俙若相接。惆悵莫能隨。不獨療吾病。庶幾扶我衰。那知非道骨。且復待來時。</text>
<text>老翁攤飯坐。漠漠黑甛鄕。鼻孔雷初隱。心田霧欲藏。還淳疑混沌。就實絶蒼黃。久矣世行詐。令人發嘆長。</text>
<text>我初偕計游中原。望洋學海窮詞源。圭齋提衡翼群豪。輕重毫釐無間言。歸來僥倖陪廟堂。棘闈數次開科場。登書或是丘乙巳。發策我似韋昭王。至今思之日五色。過眼幾度迷白黑。放榜還家閉門坐。庭中寂寂無人跡。綴行呵喝傾都城。恩榮度上觀諸生。皆言主司於我何。我生有命遭聖明。主司敢竊造化權。命也主上爲吾天。祝壽名蔟悉禁絶。因時不是師往哲。斯文興喪非人爲。自有主者誰其知。隨勢上下自古然。只是我不行吾私。無私卽我上帝命。公心公法初非歧。</text>
<text>變禮多端不可磯。羊存又去責誰歸。中庸政好皆言是。末減何容更斥非。只惜斯文關世敎。亦知吾道自天機。在床偃息翻多感。坐對孤雲鳥共飛。</text>
<text>文成配文廟。模楷有謙齋。生女資何淑。歸人德並佳。曉涼生水曲。憂綠遍山厓。哭罷使當返。百年誰得偕</text>
<text>少年氣方銃。豈念徒步難。摙疾似飛猿。木杪攙雲端。伊予親愛情。恐汝行甚難。午熱已云酷。霖雨埋岡巒。靜坐亦流汗。道途敢求安。且留讀我書。共此苜蓿盤。歸寧自有日。直待秋月團。</text>
<text>古道委蔓草。桃李亦無言。浮生安所期。金石與蘭蓀。恩讎竟相雜。雲雨覆且翻。吾道如一髮。危哉誰復存。携幼人吾室。撫松涉吾園。自足樂天命。德性何其尊。我道大如天。高舜日月懸。周監於二代。大成集文宣。群陰漸以消。六經粲在前。中爲記誦學。剽竊紛爭先。濂洛出眞儒。始知希聖賢。聖賢在吾心。景仰當拳拳。我初學爲詩。祗以求性情。善惡所勸戒。足求吾道精。比興意自深。鋪陳心自明。淫佚入皇極。沐浴歌太平。流而弄風月。適取浮誇名。覈實必有在。愼勿輕譏評。</text>
<text>孔聖遑遑日。周衰似綴旒。天將爲木鐸。吾志在春秋。此道扶來泰。王風播不休。自憐千載下。願學守箕裘。</text>
<text>牧翁區區守初志。肯患蕪穢干眸子。平生愛此庭草生。生意彼此俱分明。比來憂患與疾病。交攻並至如相競。胸中漸狹不得寬。觸目動是幽憂端。我庭平淨誰所履。褒衣慱帶皆儒士。古來儒士寡朋儔。無車馬喧居更幽。蒼苔生兮固可愛。惡草盤根何可貸。淸晨童奴兩三人。或鋤或手汗流身。微勞豈足爲汝惜。只願心淸永今夕。</text>
<text>擧子爭瞻貢院門。一一五五競云云。得如丁亥終難必。往往初頭是狀元。</text>
<text>憶昔初中放榜年。草鞋搖扇立門前。如今欲去眞無計。白髮高官病未痊。</text>
<text>梔花葉大白如霜。結實誰知色染黃。五月月圓開欲遍。牧翁相對偶成章。</text>
<text>蒼苔蒼苔善避權。從我杜門今幾年。春來媚嫵入庭中。迎我屐齒何鮮鮮。暑雨或晴晴或雨。濯然采色浮蒼煙。萑羅門空白日長。旬浹一掃蛛絲堂。大官嗔我嬾成癖。良明賀我閑無適。油然眞趣淡忘憂。況是吾家徒四壁。平生相値苦太晚。豈期分離忽乘隔。苦心應恨不親臨。去穢連坐冤何深。大抵施令貴三申。奉行有謬當贖金。蒼苔蒼苔勿怨我。自古禍福皆難諶。閑門要路盡相忤。懸崖絶壁尋無路。尋無路接玄圃四皓。衣霑紫芝露。</text>
<text>風滿疏簾日照床。綠陰黃鳥擁虛堂。脫巾露頂盤雙脚。未信人間盡熱忙。</text>
<text>日色明深巷。雷聲隱遠空。黑雲將送雨。綠樹自㚚風。信命隨時運。忘機付化工。偶然乘興處。千載與誰同。</text>
<text>老境幽居興味新。江山又屬大平晨。心淸漸寬輕無垢。眼暗偏欣淨不塵。嬾向陶朱謀速富。甘從曲逆困長貧。隣雞唱盡吾方起。恐是羲皇上世人。</text>
<text>牧翁平生嗜文字。自笑還如蠹魚耳。生於斯兮死於斯。一味寧復思甘旨。文章酷似韋昭王。學問眞同丘乙巳。東方及第占狀元。中國乙科居第二。少年五百參學徒。老境三重領國史。未聞一言可補闕。如今萬事又不理。舊故見遺信義薄。兒童見侮容止鄙。飛騰只荷玄陵知。泣撰碑文曾昩死。便可乞身歸故鄕。至今碌碌緣底事。鷦鷯豈願餘一枝。鵾鵬漫負擊萬里。時聞邊報正絡繹。丈夫自有功名志。老矣衰矣時自嘲。汝少人耶是君子。</text>
<text>南風微扇和。綠葉搖庭柯。其下臥老者。蕭疏毛髮皤。坦腹曬經笥。遇興時吟哦。吟哦志益遠。明良賡載歌。</text>
<text>釋經觀理學。言語是中情。義大包難盡。疑深剖要精。毫釐那一謬。日月政雙明。齊國英風遠。淵源出兩程。</text>
<text>細削琅玕紺且寒。疏疏交結上團團。白頭露頂猶嫌醜。蓋得欹時亦好看。</text>
<text>𪚥僮嗔櫛髮。叫怒問何心。似爲惡年少。𪚥𪚥𪚥𪚥𪚥。</text>
<text>江月嬋姸照檜巖。浮圖近日亦憂讒。蒼苔滿地人來少。誰領靑州舊布衫。一代敎興還寂寞。兩碑文拙強鐫鑱。只緣身在多憂患。若是無鹽豈識鹹。</text>
<text>鋪陳仁義講中和。縱有疑團亦匪他。未識中場誰第一。牧翁深愧賦黃河。</text>
<text>當年對策屈長才。詩賦科興亦不來。應是短髯今已白。暮雲春樹意難裁。餘生眠食多閑味。浮世功名足冷咍。回首乾坤塵漠漠。一竿明月釣魚臺。</text>
<text>江山塵不染。心跡水無波。渺渺靑雲興。依依白雪歌。表生擁門雪。陶令眄庭柯。經世自有策。老衰吾奈何。</text>
<text>我堂面南山。虛明怡我顏。上棟下宇翼如也。前榮後榮凡三間。相如滌器笑於人。尙有壁立非眞貧。牧翁不喜大人賦。何曾封禪誇聖神。顏回原憲我模範。繼播高風千載新。風來無齟齬。月入涵笑語。絲絲四方驟雨飛。渺渺萬里冥鴻擧。爲鬼爲蜮不可知。奈何山海重相阻。欲賡高舜南薰歌。頭上倏忽雙丸過。聖帝明王應時出。虛心然後無偏頗。黎民鼓腹樂大平。卽是牧翁安樂窩。</text>
<text>駑馬戀棧豆。鞭答寧復辭。誰知千里馬。俯首常念馳。馬馳固有力。不如乘其時。逢時遇伯樂。可賦車攻詩。八駿遇穆王。亦是逢其時。西遊竟何益。王母宴瑤池。朱弓照徐土。周道益以衰。有才用非所。令人悲復悲。</text>
<text>海上風波起。天涯烽燧連。將權初受鉞。兵衛盡乘舡。鼓角海門月。旌旗沙戶煙。放還衰弱卒。可見廟堂賢。</text>
<text>白髮忘生產。朝昏只詠詩。擊蒙多達宦。奉使蹈危機。佳句儒林誦。高標海國知。願公宜用力。叢錄近來稀。</text>
<text>五月二十日。午後熱初蒸。病骨自知困。衰顏誰見矜。石泉洒雪片。凌陰積氷層。此間難置我。永愧臥雲僧。</text>
<text>陳常時夏彝倫明。思不出位天下平。婦姑勃磎父子夷。兄弟䦧墻朋友離。胥戕胥虐大不祥。欲究其說言之長。禍源只在逞其私。克己寡欲爲良方。私如塵垢心似鏡。垢去鏡明在俄須。形形色色粲可覩。誰復溟濛似煙霧。歡然相接恩自深。何嘗作僞勞其心。牧翁作歌方永嘆。時有黃鳥鳴綿蠻。</text>
<text>朝霞散盡又煙消。時見飛烏上紫霄。漸覺人間蒸似火。洞天何處臥吹簫。</text>
<text>題目分明照大庭。誰知字字惱心靈。模形鑄像豈求意。着骨粘皮寧失經。</text>
<text>高堂何寂寂。曉色冷如秋。考閱方精意。流傳有點頭。膏梁多秀氣。蓬蓽亦淸流。只願儒風盛。前修得匹休。</text>
<text>五十七年眞夢中。朅來場屋廁兒童。人言老物遭譏甚。自道今年造語工。月脅星心綵毫下。豹胎熊掌錦筵中。有誰同榜偏相愛。白髮蕭蕭一牧翁。</text>
<text>絺綌功夫細。炎蒸澣濯頻。愈疏便老骨。漸弊似衰身。墨點自來好。酒痕誰復嗔。修容非我事。只恐異於人。</text>
<text>我將追古風。潛心向周初。豳桑雜農圃。忠愛何有餘。鑿氷在去歲。乘屋誰敢徐。所以及秋冬。羔酒多讌譽。悲哉不務本。旦暮成丘墟。</text>
<text>古風已不作。我將安所歸。周南文王化。葛覃黃鳥飛。其源出于豳。卜洛皆京畿。周公制禮樂。後王之所希。返魯亦久矣。吾道何其非。</text>
<text>我將蹈東海。畏天未喪文。我將趨中朝。無術可格君。進退諒惟谷。渺渺思放勳。古今自異世。世故如浮雲。正雅不復作。淫哇誰解紛。</text>
<text>君子心如水。曲折隨所之。君子心如山。厚重無所移。嗟嗟我小人。動靜多失宜。可行輒屏跡。可居還趨時。寧能內不省。內省將責誰。</text>
<text>兀坐淡忘世。悠悠陶性靈。淸風生北牖。疏雨滿中庭。已是樹陰綠。更敎山色靑。超然出塵垢。頭上一冥冥。</text>
<text>蛙鳴靑芹田。雨暗聲更揚。高低合樂府。水底開苼簧。聲音與政通。韶鈞今渺茫。天機偶爾動。自足思皇王。皇王旣遠矣。髣髴瞻餘光。</text>
<text>病頰時時酒借紅。江山勝賞墮虛空。誰敎晚景爲狂客。自有涼風可老翁。蝶入菜花微雨後。鸎啼柳葉淡煙中。沈吟幾向金陵望。何日寬恩遍海東。</text>
<text>獨坐悠悠生野情。高吟長嘯便詩成。雲容自薄日將漏。雨點更疏山欲晴。老矣可從元亮醉。淡然還似伯夷淸。中書二十四考令。未識與吾誰重輕。</text>
<text>五月廿二夜將闌。風作雨瀉翻狂瀾。牧翁夢破忽驚起。兩耳浪浪心自寬。是何祥也予忖度。戰藝群龍方鬪格。群龍矯矯爪牙長。吼雷噴電紛相擊。浩然之氣塞天地。至大至剛爲所激。上帝居高司化權。假手予奪斯文賢。如衡稱物有輕重。如鑑照物分媸姸。須臾風定雨祈祈。順序受職皆得宜。乃知天人感應速。所貴廟堂調玉燭。玉燭之調在人傑。莫笑白袍如鵠立。</text>
<text>明𪚥制事在權衡。不學春秋受惡名。忠固有餘寧畏死。禮如蓋闕是偸生。閑知芳草尋常有。靜愛浮雲自在行。物我兩間看得透。自然心跡頓雙淸。</text>
<text>擧業自有法。文衡誰妄干。病中求艾急。渴後掘泉難。賦語金擲地。詩聯珠走盤。古來非易得。丹桂碧霄寒。</text>
<text>牧翁庭院絶纖塵。獨詠孤斟味更眞。唯有淸風如媚嫵。飄飄相逐滿衣巾。</text>
<text>嘲笑還須作美官。汗流奔走競相攀。韓山豈獨忘機者。用意元非飽與安。</text>
<text>共道吟詩似坐禪。何曾妙處得單傳。淸風明月眞無事。到老相從自一天。</text>
<text>闃寂志彌遠。幽閑居自深。遇興發孤嘯。舒憂成短吟。豳雅旣渺渺。魯頌何沈沈。作者不可見。海日升鯷岑。</text>
<text>東方俗仁壽。君子之所居。中爲箕子國。井井洪範書。初傳周武王。道行沛有餘。卷之惠我民。禮讓何徐徐。海邦自安靜。周秦成丘墟。</text>
<text>帝堯戊辰歲。東方始有君。其時與天通。秋怪成三墳。壽考至千載。奄有東海濆。質朴禮向簡。麤疏言不文。奈何予之生。世變如浮雲。</text>
<text>識面天摩寺。托身甄萱城。求書謁邑宰。踵門投楮生。靑山滿歸路。白雲弄新晴。北游又何日。戟石眼中明。</text>
<text>世事紛紛足冷咍。百年幾度好懷開。已知寡助親皆畔。況復同盟命不來。騏驥風沙千里路。蛟龍雲雨九天雷。時當尙少馮唐老。一箇布衣依舊回。</text>
<text>士也孤立守爲急。用舍行藏非意及。遇知玄陵自稼亭。至今滿目燕山靑。初科狀元拜政堂。幾度手賜黃金觴。病中問候方絡繹。鼎湖龍去門寂寂。光巖碑上刻纔終。我亦再就韓山封。政堂封君玄陵命。十年飽德何儁永。門無車馬庭草生。方寸之間悲喜幷。悲者絶望備芻靈。喜者靜坐閱金經。欲圖膠漆豈不易。幼學壯舍非我志。由來趙孟奈吾何。獨携老筆書吾歌。</text>
<text>理隱無形如目視。言難動舌已心傳。機關不是吾家事。坐對南山雨滿天。</text>
<text>馬涼肯洩天機秘。龍化堪驚浪級高。自有朱衣點頭者。誰將眼力見秋毫。</text>
<text>我朝從古重儒風。陶鑄三韓禮樂中。靑瑣闥開天蕩蕩。黃金榜出日曈曈。傳臚聲裏忠心激。拜舞班中喜氣濃。自是斯文關國體。奮飛牀上白頭翁。</text>
<text>韓山牧老被人譏。食祿只敎妻子肥。顏厚九牛皮尙薄。身輕一蟻力俱微。舊遊雖在心皆變。素願難酬道已非。賴有東山寄幽興。宿雲深樹洒餘霏。</text>
<text>花原二子席門功。未有登科繼祖翁。㝡喜郞君今獨步。醴泉宅相又宗工。</text>
<text>獨七相從似隔生。由來出處費譏評。少年便作多年別。何日還尋昔日盟。華谷雲煙供嘯詠。松山歲月老功名。偶因上洛金同榜。感舊無端一動情。</text>
<text>靑驪新界里。我友構新亭。拾栗腸何潤。栽𪚥體自寧柳風吟又嘯。竹露醉還醒。莫愛淵明菊。松山地㝡靈。</text>
<text>榮親榮親匪觀美。欲振文風勸臣子。東方盛事在主文。無賢不肖皆歆企。門前桃李雨露濃。榜上龍虎風雲起。孀親在堂一笑春。具慶由來誠不易。我登第時不開筳。剛斷皆服陽坡賢。乙未之席因榮安。星洞夜闌聞管絃。丁酉思亭如夢中。爾後寂寂繁華空。庚子主司兩將軍。貔貅門戶屯如雲。我在新京不見招。瑞谷寂寂明斜曛。壬寅淸州望諸陵。嘗膽政苦心兢兢。乙巳僥倖陪樵翁。舊法一革何從容。淡飧涼臥山僧如。大官豆腐盤堆蔬。己酉以來倣中國。鄕試殿試仍中書。有司大設恩榮宴。儒風之盛千齡旦。忽爾龍昇鼎湖水。三年無改虛語耳。丙辰丁巳連兩科。共賀朝廷尙儒士。烹羊積桂錦裁花。致豐匪欲爭奢華。太平之期在今日。回首玄陵飛暮霞。虛堂坐數十二科。惆悵流光如逝波。殘生頗願目盛會。父母在上熏中和。獨恨炎官稍張勢。低頭靜坐安樂窩。人言一飮亦天定。援筆言志非爲歌。</text>
<text>具慶堂前白日長。益齋盛事冠東方。如今却讓東亭步。再領門生獻壽觴。</text>
<text>重利忘交誼。臨機動本心。人諆元自巧。物欲亦云深。細雨俄侵戶。淸風忽滿襟。稍欣情境淡。誰弄沒絃琴。</text>
<text>風輕雨細產微涼。鳳管鯤絃舞神長。玉筍前頭斟壽酒。太平宰相坐中堂。</text>
<text>病後相從少。閑中所得多。臨風思玉樹。對月賞金波。坐讀麟祥說。如聞鳳德歌。漸知風俗薄。吾亦奈吾何。</text>
<text>對面輸情逞酒容。那知山海有千重。休休自昔無他技。了了吾今識正宗。摠道氷湯皆是水。謾言桃李不如松。雨聲滿榻南窓白。靜坐悠然道味濃。</text>
<text>雞林天瓢號爲朴。蔓延扶蘇何赫奕。近代風流稱杏山。幹蠱丙寅老詞伯。今公繼之是承重。三峴家傳學士宅。聖恩特許壽高堂。天日不違顏咫尺。飄颻宇下淸風生。突兀筵前平桂積。森森玉筍照座光。灎灎金杯映天碧。大官甲族溢內外。急管繁絃咽朝夕。微我有咎初投書。先君之思欲參席。人生此會非易得。況是吾頭如雪白。翻思禮食有重輕。獨坐悠悠懶成癖。先君丁亥副𪚥圍。三十三人玉樹輝。如子肯堂仍肯構。今公傳鉢又傳衣。榮親宴享台司奏。廣孝規模御筆依。兩部鏗鏘雜淸濁。八珍重疊積甘肥。聯翩座客烏紗整。呵喝門生翠蓋飛。香散舞衫風細細。響搖歌扇雨霏霏。慈顏喜動天應感。孝懇披來物有儀。歆艶定知疏戚共。潔精皆道古今稀。杏山餘慶川流海。柳洞幽居草映扉。多病自憐難進賀。揮毫又愧乏珠璣。</text>
<text>數日濃陰曉又濃。淡然情興白頭翁。故交佯熱心皆冷。否運終窮命豈通。山岳忽分初罷霧。園林自寂更無風。何時長嘯驪江月。迥脫紛紛擾擾中。</text>
<text>義交終淡勢交濃。獨坐蕭條一禿翁。箕穎高標企巢父。河汾舊學鄙王通。自憐濁水不見月。誰道長松必有風。不是中山老毛穎。此生無計謝胸中。</text>
<text>病裏存心已數年。功夫未熟尙茫然。主司欲驗吾深淺。所薦之人更薦天。</text>
<text>論文如鑑別姸媸。妙處由來不可移。學士幾番迷日賦。擧人壹是幸天時。誰知尙有多生習。自負曾無半點私。報向後來縫掖者。冥冥造物善扶持。</text>
<text>總角相從似夢中。老年還是馬牛風。幼安白帽誰能及。病客無端面發紅。</text>
<text>杏山微雨錦筵開。白日遲遲羯鼓催。冢宰當中眞盛事。諸生在下摠雄材。已將丹桂初題目。不用黃金更置臺。病裏幾科虛過了。倘看春色入關來。</text>
<text>墨漆熊皮厚。書云上下粧。他時朝紫闥。可踏五更霜。</text>
<text>獻壽高堂宴宰樞。更携盛饌訪迂儒。殘生豈望光閭里。弊止還堪作畫圖。夫婦共筵情爛熳。兒孫分坐色怡愉。反觀自恐踰涯甚。滿榻淸風不用呼。</text>
<text>客有問先生。朋友人倫末。四者旣得宜。無之亦必達。先生怒之甚。欲言猶戛戛。講習道乃明。責善心乃竭。不然禽獸歸。斯爲上帝割。嗟嗟世溷濁。紛紛競挑撻。不賴相觀善。何從𪚥飢渴。問者𪚥肯𪚥。知渠方寸豁。</text>
<text>殿上傳臚日色新。賜花香動滿街春。君心未必知吾恨。恨不前頭更有人。</text>
<text>遁村長嘆世情新。病樹前頭幾度春。今日好懷開盡未。一郞猶是可憐人。</text>
<text>種種年來白髮新。夢中猶記曲江春。文章未必能經國。厚祿深慙荷主人。</text>
<text>獨坐恩千古。悠悠豈𪚥今。庭吟幸携影。樓嘯有遺音。天豁雲歸海。泉鳴月滿林。自然情境淡。不用滌煩襟。</text>
<text>朴侯顏黑尙康強。梁老八旬吟在床。多病牧翁年最少。乘除自有彼蒼蒼。露葩粲粲迎朝旭。霜葉離離映夕陽。眼底流光誰體得。古來人事足悲傷。</text>
<text>腰酸又熨瓦。心悶長吟詩。身世只如此。甚矣吾之衰。白雲行碧天。卷舒如有時。是亦偶然耳。無心吾所師。師之跡乃異。後來知者誰。</text>
<text>僞學禁令峻。門人多背馳。宋社遂峙屋。大義終乘離。吾謂氣運耳。仲尼文在茲。麟出乃見擭。反袂何其悲。數子豈足責。日月萬古垂。</text>
<text>流水日滔滔。世道日悠悠。病與老交至。吾生今白頭。相逢皆如新。幸不爲仇讎。杯酒極懽笑。緩急何所求。庶以樂天命。由來吾寡儔。</text>
<text>赤脚南隣喚楮生。紫微花下寄中情。年來三十四都府。未必人人親弄兵。</text>
<text>平生汝是讀書翁。白髮胡然昩保躬。飮食起居皆在我。閑居自適興無窮。炎威見爍雖由外。藥味能攻是理中。未識求之何處得。北窓終日臥淸風。</text>
<text>病軀何幸與華筵。座客盡爲當世賢。怳似瑤臺非月下。森如玉樹又風前。山河誓冊輝韓鉞。謝篇。泥醉扶輿歸柳洞。曉窓餘興夢蘧然。</text>
<text>澡雪肝腸欲致新。午窓一啜快精神。攻邪未必無他策。只喜田家氣味眞。金谷咄嗟非所慕。南山蕪穢亦堪嗔。悠悠千古英雄輩。細嚼鹿飧總化塵。</text>
<text>酸甘異味在調和。殷鼎功夫亦不多。誰識牧翁閑日月。午窓湯飮足淸哦。</text>
<text>曉窓日色淡如秋。病骨欲蘇供臥遊。衰老幸然安所遇。炎蒸得此樂忘憂。抽毫絶句閑來寫。滿架陳編爛不收。綠樹參差鶯語亂。箇中情興儘悠悠。</text>
<text>心似長江帶素秋。寄懷仙境當高游。煉丹有鼎學九轉。落筆成章名百憂。水出谷中溪已漲。雲行天際雨初收。老翁獨坐風塵外。浮世茫茫儘謬悠。</text>
<text>歸養雖將孝子論。褒揚難得大人言。松山萬古傳詩卷。鐵洞三菴少竹軒。激勵後生風采遠。依俙前輩典刑存。外家舊德難磨去。登第他年報母恩。</text>
<text>晨興雙眸淸。盥櫛身更輕。小娃進筆硯。悠悠方寸情。吟哦風雅源。幸哉生太平。陽陽古君子。遠矣聞其聲。世道日交泰。南風何時賡。</text>
<text>天地判夷夏。其氣區以分。有志爲之師。未如臣事君。晴窓對黃卷。聖賢可與群。雍容共揖讓。高可參放勳。平旦自難久。日出還紛紛。</text>
<text>君子愼出處。終身勿草草。仲尼大聖人。迷邦懷其寶。宜哉顏閔徒。屛居深有討。我生千載下。達識愧不早。反觀方寸間。昊天何浩浩。</text>
<text>門生與座主。視猶骨肉親。斯文大血脈。坐令邦命新。奈何不自愼。衆謗叢厥身。脈和體強健。氣盎流精神。脈亂喪無日。雖肥難保眞。肉袒旦乞罪。君子明彝倫</text>
<text>蒼崖絶人跡。長松橫半天。白雲過其下。女蘿仍蔓延。有時鶴飛來。有時猿攀緣。世無鹿皮翁。寂寞今千年。我亦避世士。身爲名利牽。尙賴是道骨。𪚥想長飄然。微吟吐幽素。又恐浮世傳。悠悠山中意。欲寫琴無絃。</text>
<text>猊山寂寞草浮煙。前輩風流已渺然。謾說誼才爲帝重。可憐遷史有甥傳。遙岑點點如橫嶂。細雨疏疏欲洒筵。白髮後生來助奠。感今懷古只心煎。</text>
<text>綠珠樓下墜如霜。金谷荒涼照夕陽。惆悵子雲天祿閤。滿腔淸淨亦蒼黃。</text>
<text>白雲之下黑雲馳。馳疾初如白不移。注目方知兩東去。滿天陰醫四方垂。眞如航海梯山日。政是雷屯雨解時。矯矯神龍能變化。聖人所衆本無爲。</text>
<text>身長七尺美鬚髯。武略超群吏事兼。禦冠餘風振疆場。愛民深澤浸閭閻。忽敎耆老驚先逝。謾道英賢屬具瞻。扶病入關同拜舞。宛然顏範尙尊嚴。</text>
<text>宿雲解礮日光穿。大喜餘生覩碧天。更有淸香吹滿座。小詩題出兩三篇。</text>
<text>馬邑之東百餘里。市津縣中灌足寺。有大石像彌勒尊。我出我出湧從地。巍然雪色臨大野。農夫刈稻充檀施。時時流汗警君臣。不獨口傳藏國史。癸卯仲冬邊報急。我又降香馳汲汲。一張白紙上所署。掛向指間吾感泣。兇人敗走朝着淸。至今歌詠先王明。回思少也侍慈顏。目瞻頂禮浮舟還。龍華樹下人天會。已擬簉跡於其班。況又把筆廣邀請。傾心施財誰復慳。直截根原只一念。三世分明方寸間。南望雲山幾千疊。恨殺我今腰脚頑。</text>
<text>盛會無緣赴。餘生已自嗤。忘勞邀飮酒。乘興坐題詩。山雨晴還作。林風暑更來。白頭𪚥𪚥𪚥。隨分樂淸時。</text>
<text>孤生無左右。六月已中央。政喜流頭近。還思雨脚長。石泉如雪冷。松樹自秋涼。熱毒都消盡。詩脾潤蜜漿。</text>
<text>雨氣侵人潤髮膚。高堂四面壁仍無。山禽恰恰啼深樹。盡日淸風滿座隅。</text>
<text>露結爲霜有始終。雨盈溝澮雪漫空。順時調燮眞無事。堯禪湯征只一中。</text>
<text>少日群游老獨居。狂吟靜嘯盡徐舒。祁寒暑雨循環事。知命年來樂有餘。</text>
<text>江南風氣何淸姸。名花絶品皆神仙。蓮爲君子號淸植。日照上下紅粧鮮。有女婉婉白如玉。笑向波間撑畫船。綠鬟斜墮翠蓋動。風吹香袂時翩翩。歸來羅襪濃露濕。碧窓相對紗如煙。何郞筍令巧相似。詩家題品多流傳。誰知萬山最深處。一區宛爾江南天。於中只欠採蓮曲。白頭南望心悠然。便欲乞身陪杖屨。衆筒劇飮題詩篇。老來所願天不靳。看取來歲幷明年。</text>
<text>梅黃雨暗海天低。隱者幽居傍碧溪。匹馬秋風吾欲去。登山臨水共携提。</text>
<text>頭流山最大。羽客豹皮茵。木未飛雙脚。雲間出半身。人譏困三武。或說避孤秦。豈乏幽棲地。風塵白髮新。</text>
<text>夜短睡難足。天陰思更沈。何曾知養氣。幸是不勞心。黃鳥琵琶語。白𪚥金玉音。吾生俱幸免。解慍五絃琴。</text>
<text>盡日高吟下筆遲。非緣鍛煉欲新奇。浮生酷似長流水。流到天東回幾時。壯歲繁華紛滿目。殘年寂寞獨支頤。悠悠今古皆如此。遣興開懷只有詩。</text>
<text>杏山春色照人明。竹澗秋聲徹骨淸。莫道舊家餘慶耳。森森玉筍是門生。</text>
<text>鶢鶋金奏眩餘生。豪氣仍將夜氣淸。醉倒不知身尙病。狂言自合夢猶驚。階前細草塵沙淨。屋上長松風雨鳴。解了宿酲携禿筆。滿牋詞彩自縱橫。</text>
<text>六月十五熱熏骨。不飮猶如醉兀兀。平生志氣謝籠。自負峯尖逐霜鶻。筯骸不束支體緩。今日胡爲心忽忽。少年相喚盡英豪。薄雲高義非乾沒。松風滿衣水流席。紫霞深處何硉矹。歸來踏月似登仙。豈有一點餘沈鬱。卽今病中心奮飛。如趐一傷難再拂。高歌放懷驚鬼神。群醉獨醒誰甲乙。</text>
<text>回首同遊處。燕山儘渺茫。小詩聊敍舊。莫道𪚥沈香。</text>
<text>孔道空言上。周情短夢中。讚修垂大法。制作表成功。渺渺天臨海。明明日轉空。寸心如黑漆。狂走似兒童。</text>
<text>爽然今日自無邪。冷徹肝腸絶滓査。灎灎玉杯傾竹葉。深深銀鉢吸瓊花。宛如明月雙溪水。絶勝淸風七椀茶。爲問菜園羊在否。氷漿雪餠亂交加。</text>
<text>病齒難於詠。衰腸養在庖。池魚知易䆵。野鹿亦堪包。名舊聞靑草。詩曾詠白茅。老來饞更甚。口業信難拋。</text>
<text>久無音耗每相思。避賊携家數數移。何日黃驪江一曲。卜隣三徑共追隨。</text>
<text>圓通境界無邊處。修證功夫直上時。柳絮風狂三業罪。銀山壁立一團疑。肌膚不露威儀肅。口腹如虛性命危。物外高流猶豫備。人間實理敢參差。</text>
<text>八面虛通一小樓。恒沙法會十方周。心香熱罷身淸淨。未必吾生枉白頭。</text>
<text>笑倚元龍百尺樓。遠從尼父欲東周。晏嬰高節猶矛楯。食肉如今盡虎頭。</text>
<text>慶陵唱和號龍樓。漠漠星霜問幾周。聞說書筵將勸講。敢言鄕里有壺頭。</text>
<text>扶病尋人亦強顏。語言無味鬢毛斑。歸來更覺幽居味。坐對白雲連碧山。</text>
<text>園中梨樹十餘株。一株早熟其品殊。開花發葉皆同時。實獨也異令人吁。團團色嫩眞黃金。體輕墜不傷其膚。此園本是西隣園。老牧作主何悲夫。當時富貴老吉昌。子孫冠蓋盈通衢。那知外姓出梟獍。沒入官家歸老夫。老夫五十無屋廬。直布至今全未輸。有樓對山壓風雨。有田種菜供朝晡。有栗秋實足盤味。有梨捷疾如先趨。甘羅作相最年少。對此愧吾今白鬚。天公用意自難料。早晚粲然分以區。臨風三嘆自有得。物吾與也聊觀吾。</text>
<text>早熟酸甘味最良。夫人自小所親嘗。門生今日來爲主。馳獻那知出野莊。故國蒼蒼擁喬木。群峯渺渺掛斜陽。唐城松翠搖波影。誰識德山餘慶長。</text>
<text>氷也成形似水精。光芒寒洌十分淸。財成輔相終人力。玉燭調時見太平。日出如山那得久。堂深照座獨能明。可誇兩眼無昏翳。避暑何須聽澗聲。</text>
<text>西隣槐樹着新花。淸曉無風帶露華。折得數枝分陋巷。色侵黃卷影橫斜。</text>
<text>曉雨蕭疏滴不成。炎天病客十分淸。想看荷露池波靜。記取松風澗水鳴。了了此身爲我累。悠悠無事可吾生。怪來遇興輕狂甚。坐讀中庸檢性情。</text>
<text>白雲相逐萬山靑。一曲驪江遶錦屛。君政思親吾乞退。秋風準擬共揚舲。移居只恐爲淮枳。慱物何須剖楚萍。到得漁人爭渡處。好將淳朴送殘齡。</text>
<text>食芹負暄田舍翁。於心自足樂在中。適我口兮便我體。使我享此由天公。代天行事是我主。我主明明臨法宮。刑淸徭賦又均平。我膝下有孫之童。華封三祝死則已。我美無由獻天子。但願普天率土濱。億萬蒼生如一身。愛君之心無少異。民易使兮風俗淳。民易使兮風俗淳。上下一體邦命新。</text>
<text>淸風虛堂高。氷峯照白頭。炎威逼不得。竹簟滑如流。有時酒飛雨。爽然疑淸秋。病軀忽自適。澹泊無所求。鳴鳩在深樹。幸哉居處幽。</text>
<text>六月正熱天無風。山蜂咽入虛堂中。君臣大義獨爾全。何故離群無後先。不應見逐似見逐。鳴聲如悲有涵蓄。或是狷介異於衆。嘯詠自然無與共。平生遇物不興懷。老境𪚥𪚥多睽乖。對之三嘆把禿筆。氷漿便欲調崖蜜。</text>
<text>洛陽忠孝進姚黃。千載譏評有㧕揚。誰識白頭林下意。每逢新味愧先嘗。愛君𪚥口非良計。避世頤神豈病狂。獨坐悠然發高詠。一生行止付蒼蒼。</text>
<text>赤提村裏麥初收。白麪香湯滑欲流。又說稻花開已遍。</text>
<text>交懽將相任安危。病裏承招喜可知。縱意尙難消永日。修容敢擬玷淸時。虛堂白髮中央坐。高樹淸風左右來。默禱上天持我后。萬年眉壽享丕基。</text>
<text>宰府南山上。凝神四顧初。蛇城綿亘遠。鵠嶺鬱蒼餘萬姓國之本。千年王者居。應憐勞陟降。淸雨洒疏疏。</text>
<text>小樓疏雨午涼生。碧樹蒼崖氣自淸。畫得好時看更好。有誰描出讀書聲。</text>
<text>六月炎蒸恐不支。天敎風雨慰吾衰。頒氷曾荷君王賜。又是脫巾磐礴時。闕下鳧趨長入夢。筆端蛾濕謾題詩。何須晚食當肥肉。口腹已輕方有思。</text>
<text>賊騎橫馳夜到明。山城六月斷人行。不知飛輓何時已。坐擁貔貅十萬兵。老去儒冠倍迂闊。年來世道失升平。白雲靑嶂松風裏。悔不從前隱姓名。</text>
<text>舍利人言出釋迦。覆鐘通度自新羅。北來應爲慈儀殿。八十光陰似逝波。</text>
<text>兩殿春秋甚富時。天敎爲善已孜孜。忽然法寶俱來獻。賁餙松山不拔基。</text>
<text>臥病年來少出門。名山勝境只心存。豈期奉勑書堅固。萬古靈光獨也尊。</text>
<text>𪚥明晨起遲。兩腿酸復酸。再三呼小娃。起踏庶心寬默念浮漚身。云何保艱難。勞悴旣久遠。幸今圖自安。</text>
<text>興居頗適意。或至忘衣冠。時時登東山。長嘯對龍巒。匪獨陶堙鬱。如嚼九轉丹。猶爲衆若逼。況彼方爲官。</text>
<text>林亭六月十分淸。又聽新蟬第一聲。坐待秋涼天下遍。火雲收盡眼還明。</text>
<text>一陣淸風吹面涼。疏簾捲盡坐虛堂。朝中舊故心中熱。政倒調氷白雪漿。</text>
<text>閶闔沈沈擁霱雲。夔龍朱虎贊華勳。舞干自致三苗格。白髮書生討古文。德動天時無不化。威加海處更何云。三光五嶽𪚥離合。願與群賢奉大君。</text>
<text>龍壽山來馬市邊。突然高起背長川。忽敎衆卉爲宮樹。豈意華堂敞御筳。位正長秋方毓慶。詩陳樛木已稱賢。願天永錫無疆福。則百斯男萬萬年。</text>
<text>龍山分隴入城中。突起成形照碧空。寶座天臨雲藹藹。華聯景從日曈曈。鷹巖高壓駝橋水。龍岫低承鵠嶺風。謙讓榷停朝賀禮。早歸安坐有衰翁。</text>
<text>炎天蒸到骨。秋雨快於心。造物似戲譫。順時聊詠吟。鶴鳴依遠垤。蟬噪翳高林。老我封湯沐。衰年聖澤深。</text>
<text>雨滴漸驚耳。秋涼俄醒心。忽然忘久病。復此動高吟。渺渺日沈野。蕭蕭風滿林。閑中淸興味。自覺比來深。</text>
<text>白雲之下馳黑雲。白雲缺處靑天分。馳之疾兮白不動。上帝之居超紫氛。沈沈萬古默無語。化出物類何紛紛。微哉地上蟣蝨臣。中年踧踖尊天君。利欲交攻自敗走。擾擾眞同聚飛蚊。敢希文王在左右。欽若有時思放勳。放勳遠矣文旣沒。誰識高歌東海濆。東海桑田眞朝暮。乾坤幾度興斯文。</text>
<text>日出雲初薄。雨收風更吹。陰晴多變化。身世幾安危。芳草將侵轍。淸流可賦詩。悠然得意處。自足慰吾衰。</text>
<text>李生慈侍下。讀序可知詳。扇枕孝思動。拂衣歸意忙。江山秋退暑。燈火夜生涼。異日收功處。榮親爛有光。</text>
<text>樂夫天命復奚疑。此老悠然歸去時。一點何曾恨枯稾。我今三嘆杜陵詩。乾坤蕩蕩山河改。門巷寥寥日月遲。長嘯白頭吾已矣。閉門空讀去來辭。</text>
<text>半畦藍吐花。蔓草育其東。小娃手去之。力弱竟難功。新絲抽已長。可被公子躬。染朱固所願。染靑光更濃。奈何不去草。害正誰汝容。</text>
<text>五盤成疊十鍾連。碧玉生光照碧天。一見便知淸我眼。不愁他日汚腥暖。</text>
<text>七月初頭雨滿堂。立秋前月倍生涼。故知氣候無盈縮。況是朝昏有短長。稽首乾坤蘇病骨。甘心魚稻補衰腸。高尋白帝眞乘興。工部文章萬丈光。</text>
<text>病翁流汗坐虛堂。念念誰知但願涼。忽値西風吹面急。何曾白髮與心長。江山不識供誰眼。氷炭無從置我腸。幸有當年毛穎在。只將詩句答流光。</text>
<text>不惑年前入廟堂。媕婀玩愒送炎涼。自慙雨露蒙恩久。誰道江山引興長。利勢風波一投足。淸親山海九回腸。新秋匹馬黃驪路。想見餘生爛有光。</text>
<text>皮帶微紅雪作肌。團團已向未秋肥。知渠爛熟還如腐。政爾𪚥甜得所歸。出壑氷應置寒露。帶霜楓已照斜暉。右軍有帖聯靑李。坐想當年筆一揮。</text>
<text>詩書何敢負。貧病竟相隨。不備誠難祭。如存謾致思。偶同淸者聖。獨坐湛然時。謀拙將誰責。吾知久矣衰。</text>
<text>龍頭僧統出松京。年少龍頭作伴行。臥病龍頭空悵望。上東門外日初生。</text>
<text>吾生偏畏熱。當暑每焦腸。璧氷盆波闊。松京扇雨涼。拙謀何佼儈。高興自蒼茫。尙未尋眞境。臨風欲發狂。</text>
<text>小婢力搖扇。知渠猶熱腸。布衫初透汗。竹帽更生涼。燕塞雲迢遰。驪江水渺茫。桑楡難自斷。往往欲顚狂。</text>
<text>滄浪方濯足。氷炭肯堆腸。寒沍宜圖煥。炎蒸却願涼。北庭氷矗矗。南國水茫茫。誰識吾方寸。還如點也狂。</text>
<text>十二徒稱曰九齋。國中童冠集山崖。賦詩刻燭才何疾。勸學興文意甚佳。渺渺紫霞光射席。層層寶樹影侵階。同游又是高流在。嘯詠聲中開好懷。</text>
<text>蓂陛才行禮。蓮池更荷恩。淸風動𪚥𪚥。小雨水生痕。北寺苽堆案。東隣酒滿樽。碧筒如象鼻。勝事謝乾坤。</text>
<text>對境欣淸淨。聯鞍訪懶殘。微酣高興發。向老此心安。柳影暑氣薄。荷花秋色寬。重游諒不遠。沽酒引朝冠。</text>
<text>氣合先生饌。光浮亞相來。奚琴縈雪曲。杜酒艶金杯。移席綠莎淨。踞山紅日催。莫言徒醉飽。敬老備三才。</text>
<text>病中秋又至。吟處雨方來。坐想紅蓮幕。肥甘案上堆。</text>
<text>曉雨蕭疏擁小樓。颯然風至又驚秋。自知病骨蘇來快。誰導炎官代尙留。夢澤披蓑何渺渺。巴山翦燭亦悠悠。老年淸興難拋得。竟日吟詩萬事休。</text>
<text>陽村春雨暗春煙。陽村秋露洒秋天。碧梧未必棲丹鳳。且許幽人伴鹿眠。</text>
<text>虛堂暑初退。雨氣十分涼。嶽隼意將動。草蟲聲已長。群山浮積翠。早稻帶微黃。病欲蘇醒處。猶嫌得句忙。</text>
<text>君子異出處。其心諒同歸。抱關有常職。山林豈卑微。一朝膺具瞻。坐令天下肥。公山非所適。亦不斥其非。大哉聖人心。千載猶依俙。</text>
<text>城南別墅動高秋。何日從公得勝游。碧玉甘瓜來照座。忽然瞻望苦搔頭。</text>
<text>山光橫碧處。野色半黃時。出定無餘事。吟來卽好詩。</text>
<text>秋氣滿天吾病蘇。可憐前日汗流膚。五更已好聞簷雨。一葉頻驚落井梧。自負此心如孔孟。誰回世道復唐虞。閑中有念眞無賴。習習淸風滿座隅。</text>
<text>西苽如雪齒牙寒。熱氣無從入我肝。萬壑淸氷照銀海。一杯湛露在金盤。欲圖水穴吟携筆。謾想楓巖坐不冠。老矣猶難啖松柏。靑冥誰擬控飛鸞。</text>
<text>小豆烹爲粥。光浮赤面濃。秋回天尙暑。日照晝無風。淨掃三焦熱。淸凝九竅通。微甘生齒頰。崖蜜謝黃蜂。</text>
<text>千載重興日。群英並進秋。獻言如霧滃。聽訟似川流。末路無靑眼。餘生只白頭。有時歌盛德。舞蹈不能休。</text>
<text>幕府游南北。山川閱百千。肯虛元師問。猶在判官聯。遼霫江西路。耽羅海外天。知君詢異俗。豈獨在軍前。</text>
<text>水盈科處必橫奔。汨汨滔滔赴海門。幸是秋風涼冷後。將尋白帝問眞源。</text>
<text>靜坐鳥聲中。白頭衰病翁。誓心扶國體。無事謝天工。野闊朝收霧。林深晝送風。雖知暑氣薄。尙怕汗珠融。</text>
<text>熱甚如蒸熨。堂高幸有風。千車塵自漲。九陌日方烘。露頂從吾嬾。冥心非世同。嚴霜凝火甑。回首憶丘公。</text>
<text>西崖生夕陰。幽人爽煩襟。甫爾日入地。蕭然風滿林。忘言有遐想。乘興動微吟。魚稻亦云近。江山秋未深。</text>
<text>盂蘭盆會遍僧家。檀越成群笑語譁。獨對圓通躡蓮葉。却從廣濟借荷花。浮雲浩浩隨風轉。小雨絲絲帶日斜。滌盡往愆淸淨甚。何須忍苦伴煙霞。</text>
<text>山寺歸來興轉幽。蟬聲碧樹白雲秋。誰知趺坐高吟處。却勝僧窓得自由。</text>
<text>坐睡虛堂日又斜。寂寥庭宇似僧家。廣興細布隨牌至。更覺君恩尙未涯。</text>
<text>五更風雨夢初回。早起陰雲尙未開。秋水揚舲今正好。賜田江畔有漁臺。</text>
<text>我身一虛舟。颯然江海秋。隨風入斷港。暫爾非久留。照我天有月。伴我沙有鷗。濟川固所願。敢學宣尼桴。</text>
<text>圓滿十方何物耶。雜然五彩政開花。誰敎體用還成對。授受由來是作家。北牖臥時風動葉。東軒坐處日臨葩。一生只慣胡床踞。盤脚年來鬢有華。</text>
<text>靜坐忘機事。殘生養性靈。黑雲携小雨。白日洒空庭。身世何蕭爽。江山自杳冥。一家天地位。隨分亦淸寧。</text>
<text>淡月疏星涼滿天。雞鳴曾記赴朝聯。年來臥喫封君祿。只恐宣呼與講筵。</text>
<text>盥櫛身輕便快哉。更無纖翳汚靈臺。森然禹貢山河出。忽爾虞書禮樂回。靑嶂周遭初日上。綠林蕭爽小風來。誰敎四海能臻此。參贊深慙未有才。</text>
<text>嫩涼可吾意。肌骨快何言。忽致精神健。俄除耳目昏。自知非潤屋。誰信是淸門。却似白雲谷。淸風溪水喧。</text>
<text>雉岳山中出。天台山下游。隨風又歸去。渺渺白雲秋。</text>
<text>記得當年讀詔時。省堂高處俯旌旗。村居自分無相報。天語何曾得細知。獨立殘生應是我。重興盛業在於誰。中原新主方更化。南北他年信使馳。</text>
<text>日午群童赤不衣。相追環走似肱麾。人情好惡看時異。天性純眞發處微。索飯啼時情爛熳。啖瓜行處色愉怡。老翁端坐思無盡。爾輩成人要去非。</text>
<text>老年情興謝經營。剩得幽居事事淸。風靜山梨時自落。秋深庭蘚爲誰生。道存五就知伊尹。功蓋三分憶孔明。默坐悠然對黃卷。古今天下幾昇平。</text>
<text>畏熱作涼軒。軒成秋已至。桃笙與紈扇。亦復忽如棄。坐歎軒中人。平生多此類。學成時尙武。榮養親葉世。恭惟造物心。似乎戲之耳。白頭幸席暖。苟有吾所志。今年復明年。誰更望完美。虛堂縱遠眺。秋色涼如水。白雲一二片。靑天千萬里。亦復觀吾生。浩然有歸意。低回竟何爲。永愧古君子。</text>
<text>西風吹野外。玉粒照窮廬。更想尙州北。淸池釣出魚。</text>
<text>黃雲片片入平田。豈意隨風落我前。老去口饞秋更甚。漢江元有縮頭鯿。</text>
<text>南來新事豈皆眞。聽說倭奴擾我民。誰向海濱能制敵。我聞山路亦無人。比年憂病存殘喘。自古安危倚大臣。最是閑中多所感。只緣當日逐簪紳。</text>
<text>穿峴高高倚半天。路分南北俯雲煙。每因憂雨多崩陷。故値秋風旋補塡。柳洞幽居閑有日。松齋餘慶至如川。淸晨約束蒼頭去。想得仁心便霈然。</text>
<text>我生豈不悲。天下方分崩。所天在塞外。衰草連長氷。欲往我又病。力弱如秋蠅。悵望路無極。颯颯悲風興。</text>
<text>我生豈不悲。學道廢半途。文章爲人役。如與執鞭趨。外視亦美矣。華聯致享衢。竟無尺寸效。老矣空長吁。</text>
<text>三伏深藏樹影中。颯然毛髮又秋風。出游大畝危峯下。酒興詩情滿海東。芳草和煙方暗淡。輕陰弄日尙曚曨。欲知老牧存心處。問向伊川擊壤翁。</text>
<text>諸將連營屯海濆。更敎司寇作監軍。旌旗影裏山無盡。鼓角聲中夜易分。之死忠心如皎日。此生高義薄層雲。稟來勇怯誠難強。獻捷遄歸好策勳。</text>
<text>山中秋氣十分淸。風動纍纍黑水精。葉褁驪珠來照屋。白雲深處動吾情。</text>
<text>我昔遠行邁。天淸無纖埃。山川淨如洗。時雨兼風雷。忽値沴氣作。令人肝肺摧。忠良見廢黜。賢聖遭疑猜。靜默坐一室。保玆天降才。淸風左右至。林影生蒼苔。</text>
<text>秋氣淸如水。人心湛不波。方將弄明月。直欲上靈槎。山色屛初展。天光鏡已磨。獨憐塵滿面。宛似走東華。</text>
<text>老年光景若頹波。門巷人稀雀可羅。恨殺道情猶斷續。從敎世事自蹉跎。雨頻庭蘚生將遍。風急園梨落已多。坐念田家老夫婦。苦心霑體竟如何。</text>
<text>夢曲庭院欲天明。白髮情懷鬱不平。萬木怒號風有力。千山望淡雨無聲。漸聞枕上來簷語。剛壓窓間𪚥𪚥𪚥。直掛雲帆濟滄海。翰林豪氣尙崢嶸。</text>
<text>雲師風伯亦何心。損我嘉禾減畝金。豪富由來多積畜。貧窮無以慰呻吟。白頭自信魚依水。丹懇誰知鶴在陰。破塊鳴條今已久。令人重憶五絃琴。</text>
<text>徐而勿馳兮。無撼我稌秔。庶幾歲大熟。吾民延其生。</text>
<text>柳村深處雨霏微。秋未深時栗已肥。風打一枝俄下墜。剝來何患齒牙稀。</text>
<text>風停雨作勢包空。起舞田家白髮翁。不待築禾應大熟。聖恩如海樂無窮。</text>
<text>梨樹中空知幾年。開花發葉𪚥如前。一朝風急俄墔朽。留得半身將問天。忽使啼禽難𪚥在。定知行蟻怯夤緣。明春萬木欣欣處。倘見當時雪色鮮。</text>
<text>北使頒明詔。東人感奮恩。海山多雨露。氷雪一乾坤。忠義何嘗廢。分崩可忍言。白頭身又病。矯首想行軒。</text>
<text>秋暑困衰翁。凍雨一洗之。劃時五內涼。兀坐靜言思。靈臺方寸地。外物莫能移。奈何觸寒熱。勢窘難支持。稽首謝天君。泰然其在玆。</text>
<text>秋風胡爲哉。與我偏相尋。我欲絶知誘。湛然存我心。忽爾雲物變。涼風生夕陰。動我滄洲趣。和之白雲吟。山中有美人。宛在松桂林。蕙花垂石崖。飛泉如素琴。邈哉不可攀。信哉金玉音。</text>
<text>老而求退是眞情。況此多艱世失平。尙念大臣宜在位。未聞諸子敢齊名。國家氣脈思培養。門戶聲名戒滿盈。更過數年年八十。安閑頤養亦光榮。</text>
<text>少年交契老來稀。半日同遊亦自違。坐到五更生道味。吟成數句讚眞儀。山光蒼翠雲相媚。野色靑黃稻最肥。更向迎賓樓作飮。感今懷古思依依。</text>
<text>物外淸游夢也非。幻菴境界已稀微。此心謾道無來去。又是煙簷掛落暉。</text>
<text>我今老矣感浮生。對境時時吐實情。恩大如天那可報。心堅似石是同盟。秋風瑟瑟儒冠冷。曉日瞳瞳佛殿明。飯罷緇流吾亦飽。子孫逢吉更光榮。</text>
<text>禹門魚躍一聲雷。矯矯群龍變化來。只把高低比頭尾。若論靈異共胚胎。在田政値文明運。澤物還同燮理才。㝡喜病餘參此會。風流往事眼中回。</text>
<text>錦州深處接關城。海賦年來得恣行。大將指揮方得意。腐儒衰病獨含情。山川形勢金湯固。宗社威靈日月明。未必人謀皆誤國。自憐曾不學談兵。</text>
<text>苔痕連砌上。樹影入窓中。靜坐忘機事。𪚥𪚥日又紅。</text>
<text>萬騎如雲出鳳城。君王案轡政徐行。山光疊翠曙光淡。野色半黃秋色淸。共願垂衣躋帝德。誰知觀稼念民生。老臣多病難馳騁。閉戶微吟頌太平。重瞳凝睇野連天。大喜今玆大有年。陣陣黃雲如逐輦。纍纍玉粒已登筵。共將鷹犬論高下。獨想貔貅擁後前。寂寞殘年幸安坐。跂予瞻望意茫然。</text>
<text>八月天晴氣稍涼。關東一帶稻魚鄕。游觀共道此時好。局束不知何事忙。蕊國波濤風作勢。楓山巖壑雪生香。竟成有志非虛語。他日歸來謝彼蒼。</text>
<text>胸襟皎潔絶群疑。烏府霜威動一時。房相閤中兼杜斷。蓋公堂上見曺隨。松涵風月聲猶靜。秋入峯巒景轉奇。心迹雙淸誰畫得。七言八句牧翁詩。</text>
<text>吾生如夢自驚疑。分外追攀又此時。二老能形太平出。諸君誰踵吉昌隨。新宮拔地靑天近。廣陌無塵白日遲。晚向竹溪情興發。雙淸亭上好吟詩。</text>
<text>漢江江上又秋風。高臥黃雲靄靄中。玉粒分來問何意。祗應惱殺未歸翁。</text>
<text>拓地功臣後。逢辰入相初。邀賓竹葉酒。戀主秋山圖。樹密鳥聲寂。天高人意舒。一樽風日靜。物外得淸娛。</text>
<text>數日都人望翠華。西郊縹渺夕陽斜。今朝忽有欣欣色。不獨尋常百姓家。廢學自驚年老大。無才幸値運亨嘉。何由更得身強健。鷹犬前頭詠五豝。</text>
<text>觀稼江郊想六飛。新宮已喜儼垂衣。旌旗影動秋光淡。環佩聲高曙色微。日月政臨雙鳳闕。乾坤方繞一戎衣。病餘注目趨蹌列。獨詠詩章筆又揮。</text>
<text>大王走馬率西江。風采如新使我降。當日愛妃無曠怨。卜年七百啓周邦。經綸彼相非謀面。忠義何人不滿腔。想見獸爐香穟直。龍山政對碧紗窓。</text>
<text>夜聽蕭蕭雨有聲。不成簷語已天明。庭苔綠泫淸人眼。窓岫靑攢動客情。霜落鏡中年已暮。風生筆底曉來晴。驪江好著蓑衣客。何日孤舟自在行。</text>
<text>華渚虹流杜又鳴。儲精天地應時生。自貽哲命無災害。共賀昌辰更泰平。歷歷山河扶大壯。輝輝日月照貞明。小臣珥筆垂絲鬢。拜獻詩章效賀情。</text>
<text>病將年兩大。秋與曉俱涼。忽快精神秀。暫蘇支體強。白雲連北巘。紅日上東岡。只得悠然興。何曾發出狂。</text>
<text>因病閑來好。同盟老漸稀。跫然已可喜。況此久相違。朋酒回春氣。賓軒對夕暉。少年情興動。夢裏亦依依。</text>
<text>我臥經年久。人來尺字無。卜隣何日是。風月滿江湖。</text>
<text>枕上夜無夢。蛩聲天地涼。早起便縱目。鄕山何渺茫。時時霧也作。使我如面墻。造物戲我耳。白日生東岡。睹天不待披。萬物皆蒙光。忘懷任出處。何處非虞唐。</text>
<text>大哉天地仁。粒我生我民。所以引性命。因之明彝倫。及玆盡呈露。不必更諄諄。聖人代立極。政敎粲以陳。慨念古作者。益望今之人。欲報天地恩。知過當自新。</text>
<text>我不向田野。終畝徒責人。玉粒忽在案。淸香吹滿巾。終年沾體者。食新不食陳。忽然心不樂。念之責我身。野人養君子。所望其政仁。立朝不降澤。今日忘今民。素飡與徒餔。我獨猶逡巡。</text>
<text>連朝霧暗蔽靑天。深閉蓬窓思渺然。江上數峯如畫處。也應迷失釣絲前。</text>
<text>生育由來有彼天。山中豹也儘斑然。誰知此霧非徒爾。變得他文却勝前。</text>
<text>明明日月九重天。雲霧無從更鬱然。謾道古來披有手。諫書誰復更陳前。</text>
<text>立德如登天。立功吾已衰。立言不足傳。秋蟲自知時。霜露日以嚴。喞喞令人悲。方將遣吾悶。豈念孫謀貽。鳳鳥去已遠。麟也來何遲。悠悠君子心。後來知者誰。</text>
<text>疇昔夢易破。我骨多辛酸。漸知秋夜永。蟲聲叢露溥。惻惻復惻惻。爲私其爲官。君子抱幽貞。松柏歲將寒。浩然發長嘆。誰謂天地寬。朝日照我庭。獨坐整衣冠。人與境俱靜。白雲生龍巒。</text>
<text>炎熱貧居水飯時。凍魚乾者每相思。秋來得賜亦不惡。細嚼長腰吟短詩。</text>
<text>栗殼團團豆甲長。烹呈案上照虛堂。法來早識儒家味。蔬筍與之無別香。潦倒自傷謀適口。膏腴誰忌得充腸。午窓更感乾坤惠。鼓腹高吟到夕陽。</text>
<text>挫敵謀爲最。行師律要臧。祗憂知必死。爲害倍於常。稔惡天用勦。勝殘邦乃昌。明明宗社在。我武政惟揚。</text>
<text>百世繁昌際。三韓喜慶初。朝班陳燕賀。封邑效鳧趨。頌什諸儒撰。生辰太史書。粃糠深自愧。開府到迂愚。</text>
<text>淸秋今已半。微雨又無多。自幸明時棄。其如老境何。功名守株𪚥。身世撲燈蛾。欲去豈無地。斜風吹綠蓑。</text>
<text>綠蓑何處好。微雨滿江村。滑却莓苔逕。暗於楊柳村。釣磯猶白晝。詩榻又黃昏。只是身閑適。無非明主恩。</text>
<text>主恩深到骨。閉戶且閑眠。忽得雨洒地。颯然秋滿天。有錢卽沽酒。得句旋成篇。陶寫性情耳。何勞希聖賢。</text>
<text>豪氣凌雲處。那知天地寬。病難投我筆。老不掛吾冠。秋與鄕情動。夜從廚語闌。焚香如降格。妻子願團欒。</text>
<text>病中危坐數陰晴。況待中秋月色明。宿雨非徒驚客耳。老夫終或順人情。隨時發興亦玩物。遇境忘懷堪養生。獨愛倚樓長句在。笛聲飄處雁行橫。</text>
<text>樹聲風動窓。蟲聲秋滿堂。中有吟詩聲。斷續非宮商。天地有至樂。自然多抑揚。感人也甚易。寓物以鏗鏘。詩以作爲譜。寫之成短章。太空寂寥處。乃爲群動鄕。誰知我心靜。上下同玄黃。</text>
<text>無悶是聖人。遣之賢者事。戚戚以終身。斯爲小人耳。我學本空疏。我行多乖異。有聲觸于耳。妄動寧復止。鶯語融吾神。蟲鳴悽我志。我則踐我迹。歲月其逝矣。抑戒皎如日。尙期無自棄。</text>
<text>眞宰何心忽放晴。白雲片片日輪明。應憐老病摧頹物。欲慰朝昏鬱結情。對酒已知秋氣集。登樓更待月華生。霽亭未識誰招去。硯井東山隔水橫。</text>
<text>素鯉傳心密。銀魚照眼明。嶺南風日好。何似鳳凰城。</text>
<text>欲向中秋謁霽亭。浮雲留我掩山扃。將軍亦怕霸陵問。從事還嗔楚澤醒。空羨彭宣情昵厚。𪚥如太白影伶仃。幸哉今夕圓之至。銀燭何須照畫屛。</text>
<text>秋滿山堂與水亭。太平外戶不曾扃。里閭詡詡相徵逐。樽酒翩翩迭醉醒。月向此霄偏皎潔。我於斯世獨伶仃。人生聚散非無數。且願從今撤障屛。</text>
<text>一樹長松表繼亭。月中天處照柴扃。浮雲流水人俱逝。靜坐高吟我獨醒。燕雁各飛難邂逅。𪚥蟾相守豈伶仃。冥冥物理難分析。香篆煙生冷短屛。</text>
<text>後生當事老先生。値此乘離忽動情。行李自隨雲影遠。今霄誰問月華明。已過七秩尙強健。才到五旬如晦盲。縱得十分圓底用。成三太白却同盟。</text>
<text>相應法中無二心。大賢當日苦相尋。誰敎祐世君行化。化出海安功德林。</text>
<text>昨向城西游海安。瑜珈敎主口翻瀾。名師雲集探微奧。大法風行掃險難。雨洒苔痕斑更濕。雲收山色翠仍寒。老來不免兒孫計。頭上光陰如走丸。</text>
<text>浮生安足恃。老病競侵尋。日月環雙鬢。乾坤矢一心。袖風晴倚杖。衣露夜鳴琴。萬慮自此靜。渺然天地深。</text>
<text>士値同文出。師曾命駕尋。未周天下迹。還抱海東心。獨坐山當戶。高吟月照琴。紅塵飛不到。何必托幽深。</text>
<text>東門車騎鬧如雲。已見威風振海濆。莫笑牧翁衰老甚。謾將興廢望斯文。</text>
<text>貧家安坐易。緩急却蒼黃。誰送司空馬。昌黎非大狂。閉門從草色。隱几亦山光。自是無塵累。何曾聞妙香。</text>
<text>馬巖東畔水如城。一朶峯前地勢平。吾道興衰關國體。王風升降本民情。詩書禮樂乾坤大。日月星辰政敎明。幸値右文身已老。更楷病眼敎諸生。</text>
<text>竹馬驕騰欲上堂。又還庭際更彷徨。忽然馳向東山去。梨栗從他乞得嘗。美質稟來幷物欲。良知發處卽綱常。大人赤子初非二。抱病年來鬢似霜。</text>
<text>落佩樊川賦晚晴。苔扉半掩有餘淸。身爲病敵難持久。心與貧安已守成。熊浦兩邊山色合。驪江幾曲月華明。何當乞得殘生去。蓑笠孤舟自在行。</text>
<text>秋氣稜稜曉更淸。靈臺方寸十分淸。已甘白髮如情願。況是靑山與目成。物理古來無兩大。風流近世有雙明。小窓終日悠然興。又在扁舟萬里行。</text>
<text>柳浦秋深雨乍晴。水村山墅景彌淸。天心盡露嘉禾熟。詩眼無塵活畫成。隔岸斷煙浮草遠。漏雲殘日照江明。出游定是非難事。只向苔庭獨自行。</text>
<text>賊舡輕小疾如飛。擾我邊民致荐饑。廟論精明如破的。兵威整肅又乘機。焚舟已使難逃去。返旆還須奏凱歸。坐念獸心窮則攫。賀篇題了思依依。</text>
<text>江頭迓勞病難親。飮至何從著散人。又恨貧家無斗酒。謾吟長句望綸巾。威聲震動扶桑日。喜氣熏成撲地春。從此海濱皆奠枕。凌煙高閣聳嶙峋。</text>
<text>我未壯時多甲兵。白頭今日每傷情。乾坤陽主丘民定。島嶼無人海賊行。秋色滿空𪚥雁影。月華流地起蛩聲。悄然獨坐忘私處。進退俱憂座右銘。</text>
<text>秋日漸涼天漸高。時時舒嘯上東皐。繁華雖美不旋踵。利欲𪚥輕如燎毛。閑憶少年游竹院。老因多病愛松醪。回頭行露難如昨。夢愕狂風激怒濤。</text>
<text>曉上高樓獨自憑。白雲靑嶂共層層。一庭雨過苔逾長。萬里天晴日又昇。膽氣崢嶸身老大。顏容枯槀鬢鬅鬙。乾坤幾度秋風起。回首江東憶季鷹。</text>
<text>辛巳公侯出異人。壯元風彩照簪紳。筆鋒勁直光如射。詩法平和味自醇。燕邸氷霜隨夢遠。鴻樞雨露與恩新。只憐地下猶含恨。白髮高堂有老親。</text>
<text>壯歲風儀整。衰年氣味眞。遜言如玩世。謙德故頤神。野外秋光淡。城南曉色新。挽歌行漸遠。空使淚沾巾。</text>
<text>塵世浮漚出沒間。斯文漸減淚頻潛。風塵漠漠吹華髮。泉路茫茫繞碧山。自信一生眞似夢。誰知萬事不如閑。恒河沙見雖然是。身世終當付八還。</text>
<text>君子有雅量。趨時爲斯民。飄然丘壑去。亦豈安其身。平生義所在。可使風俗淳。悠悠天地闊。邈哉思古人。高風不世有。老我願卜隣。</text>
<text>浮雲從南來。又向何處歸。雖然本無心。似乎有依違。誰知泬寥處。旋轉自有機。風生於其間。動也何玄微。有時太怒號。見斥失所依。時哉降以雨。庶令天下肥。</text>
<text>流言本不實。或時能誤人。度以事與勢。瞭然分僞眞。獸窮必至攫。人屈必求伸。哀哉我赤子。被毒尤苦辛。</text>
<text>𪚥王休命耀兵威。海上天晴破賊歸。傾國出迎皆躍躍。閉門病臥獨依依。獸窮則攫宜相戒。我武惟揚動中機。餘寇至今應掃盡。舞干深望舜垂衣。</text>
<text>獨吟方遣興。非意忽相干。箕踞閑中熟。規趨病後難。秋光千里闊。曉氣四山寒。合坐來招喚。山妻爲整冠。</text>
<text>帆風海賊往來頻。掩擊江村害我民。三十一年流毒螫。幾千萬口訴艱辛。剗除外患兵威盛。啓迪中興邦命新。餘黨如今更猖獗。師行焉得暫逡巡。</text>
<text>病後高情漲素秋。浮雲富貴儘悠悠。靑山對酒光如滴。明月登樓影暫流。共羨題橋還喩蜀。誰知詭履可封留。乞身他日歸家看。門外波晴點白鷗。</text>
<text>腹心堅實瓜牙長。國脈和平國體強。蓮幙笙簫臨戰陣。鐵城府院振朝綱。一身篇鉞虹霓氣。萬古丹靑日月光。病發不時深閉戶。想看風彩爍扶桑。</text>
<text>幽閑逃世處。端肅致齋時。得失忘千慮。興居適四支。淸香燒欲盡。白日照無遺。樓下山橫翠。依然是好詩。</text>
<text>非尸坐如尸。無賓如見賓。收斂不容物。吉蠲致精純。嗟哉學道淺。就僞仍斲眞。忿然塵慮生。聖謨徒諄諄。</text>
<text>牧老貧雖甚。山梨晚更繁。從容享賓客。爛熳啖兒孫。井奮曾投轄。園今不設門。摘殘尤有味。更望枉高軒。</text>
<text>夜坐因難臥。朝吟爲遣懷。煙霞鎖巖壑。風月滿江淮。自分生涯淡。終敎世事乖。只餘兒子念。敢擬植三槐。</text>
<text>迂闊爲他鄙。酸寒亦自甘。逝將成野服。尙未謝朝簪。水與交遊淡。風將笑語涵。祗今秋欲老。魚稻擁茅菴。</text>
<text>垂老塵緣薄。閑居道味增。米鹽眞作吏。蔬筍鄙如僧。簷短秋山入。窓明曉日升。悠然寫心曲。又汙剡溪藤。</text>
<text>決勝廟堂籌策長。餞郊軍律已精強。相依恰似車將輔。不紊眞如網與綱。諸將瓜牙皆有氣。兩公旄鉞別生光。遙知禽獮無遺類。願把其亡更繫桑。</text>
<text>天地之閉回其春。龍蛇之蟄存其身。遵養時晦不爲怯。純煕大介稱聖人。血氣有勇一當百。義理作至天下臣。驅羊格虎勢非匹。師臧只在出以律。李公邊君勇智俱。高義薄天何峍屼。臨事而懼好謀成。不獨軍法皆精明。商山地低大嶺峻。群魚在鼎方偸生。橫流奔潰勢必激。陷穽只恨無堅城。秋風漸冷筋骨緊。秋夜漸長魂夢淸。願我主將樹功烈。一擧畢使祅氛絶。百萬蒼生皆按堵。更向殘年弄風月。</text>
<text>自幸逢昭代。長歌臥草廬。百年生理拙。多病勢交疏。邊腹是經笥。旭心能草書。吾生復何望。髮白已無餘。</text>
<text>駿馬牽來自九重。黑雲熏染渥洼龍。名傳冀野英姿暢。精降房星秀氣濃。魏闕朝回催晝漏。枯箕齕盡近晨鍾。駕言出游將何報。三祝應須效華封。</text>
<text>玄陵盛德在崇儒。大作芹宮日出隅。宗祀宣尼跨秦漢。敎成胄子法唐虞。環門觀者皆深感。倚席慙臣獨至愚。自幸病餘叨秉筆。聖恩天地共涵濡。</text>
<text>叨承異眷拜三重。御廏仍分一匹龍。聖主天臨嘉貺集。康候晝接睿恩濃。珠生滄海涵明月。霜降豐山響巨鍾。上下交孚機自妙。何須木鐸問儀封。</text>
<text>賊犯尙州牧。兵遮大院山。咸昌圍在內。元師重乘間。秦俗那知戰。苗民豈是頑。何當天悔禍。老淚逬潺湲。</text>
<text>東方喪祭尙浮屠。蔡氏齋筵著老夫。歸向石橋分馬首。入趨槐市訊龜趺。蜜湯跪進千金子。珍膳仍霑白飯奴。邂逅朴君耽道味。欲從山澤學仙癯。</text>
<text>存身龍久蟄。小室欲名麟。腐鼠方爭嚇。尸鳩謾獨均。狼貪何有極。狙詐自來新。千仞鳳不下。𪚥𪚥𪚥𪚥𪚥。</text>
<text>道在心中地。原從頭上天。已違蒙養正。謾道士希賢。詩興敵先輩。酒狂眞少年。悠悠久迷路。雲霧暗山川。</text>
<text>鈴平之孫坡平君。風彩峭勁流淸芬。玄陵摹畫如生存。鼎湖龍去空白雲。</text>
<text>宮中奏事稀。玄默更何爲。山色明如晝。秋光淡似詩。碧天雲去盡。平野水流遲。無路尋眞隱。白駒誰縶維。</text>
<text>翼翼松京壯。寥寥柳洞深。兩人方對酌。六友忽相尋。雁影俄秋色。雞聲又夕陰。樓居卽仙境。唱和白雲吟。</text>
<text>日照南窓白。詩成五字淸。道情多斷續。野史少譏評。雲淡天容寂。秋深山色明。悠然高興發。矯首望蓬瀛。</text>
<text>都評議使集群英。更着封君議事精。病後耗昏吾已甚。揚揚赴召儘光榮。</text>
<text>承召趨朝爛有光。滿盂玉粒酒生香。含糊誰吐奇謀出。喫飯吾甘雋味嘗。淺見諛聞慙寡陋。廣咨博訪荷明良。微酣便出尋人去。微雨隨風數點涼。</text>
<text>老夫識字少。英物命名難。樂作雨雲鬧。酒行天地寬。柳甥今已塞。林相更求安。讀得玉篇熟。何憂苜蓿盤。</text>
<text>東皐昔有淵明登。高風絶塵何稜稜。折腰五斗便掛冠。獨舒長嘯天地寬。庸夫先生我同年。精強諳練超群賢。城東庭宇倚翠微。一丘一壑如屛圍。東皐西望思依依。縹渺鼎湖龍已飛。望之不及空落暉。光巖碑石埋煙霏。桑楡晚景樂無違。吾非斯人誰與歸。</text>
<text>公鬢應垂白。吾顏亦減紅。相逢何處是。祗在藏經中。</text>
<text>攫金不見市。逐鹿不見山。放利卽忘親。三者應寸間。天君何泰然。下有滕薛班。可憐𪚥𪚥𪚥。吾今雙鬢斑。周公制度在。千載誰追還。</text>
<text>開窓屋瓦白。忽驚霜已落。坐念兒孫寒。吾衣猶裂拆。小婢跪吐語。霜落已數夕。心懷不敢言。忍凍匪懸隔。不蒙宅主恩。性命誰見惜。敲氷晨汲泉。我脚或時赤。支體僅免露。我心誠惻惻。聞之益傷悲。我實無蓄積。蓄積不煖汝。何心食汝力。</text>
<text>始也謂君子。將透人鬼關。中焉雜義利。小人君子間。漸漸物欲熾。乃今如石頑。但知詭獲十。寧復避險艱。嗟嗟我後昆。愼勿奴爾顏。奴顏豈不易。所懼流於姦。</text>
<text>八面虛堂戶牖開。更加塗墍淨無埃。好留短晷從南照。不怕寒風自北來。遮眼古書千萬卷。澆腸美酒兩三杯。從今秪得安心坐。誰較雲臺與釣臺。</text>
<text>寂嗟秋堂晝不開。坐看窓日弄輕埃。同朝群彥空相憶。受業諸生亦不來。誰肯得錢沽我酒。自知就海執吾杯。從今已矣夫何恨。尙冀黃金更置臺。</text>
<text>黃花微綻近重陽。秋色林亭滿意涼。未識登高更何處。龍山落帽想豪狂。蛩聲已斷月流夜。雁影初飛天早霜。古往今來須酩酊。共吾流轉是風光。</text>
<text>本文缺</text>
<text>病齒曾嫌腊最乾。爛烹猶足慰酸寒。詩腸枯槀常思潤。崖蜜山中覓不難。</text>
<text>夜雨空階觸耳新。況當佳節尙文茵。陰晴數刻誰能算。今古英雄總化塵。明月中秋立於獨。黃花九日醉無因。更敎泥滑龍山路。造物由來只戲人。</text>
<text>重陽明日有誰呼。小雨濛濛滿九衢。只得天晴騎馬去。不愁泥滑倩人扶。一心政欲看籬菊。兩耳難禁屬井梧。未識孝思修醮禮。倘分餘瀝慰衰夫。</text>
<text>向午雲飛快放晴。四山秋氣十分淸。寒蟬短景聲初澁。霜雁遙空影又橫。靑蕊昔曾吟子美。白衣今欲舞淵明。登高能賦吾家事。已有新詩眼底生。</text>
<text>東隣無相邀。西隣無所適。柳洞兩先生。黃花對寂寂。秋從一心淸。山與雙眼碧。籬下可掃地。芳叢寒露滴。且與蝶揚揚。聊以永今夕。何必落吾帽。杯盤共狼藉。</text>
<text>眞殿深沈擁鬱蒼。三三九九集重房。帝觴每歲分餘瀝。明酒今年別有光。碧柳依依猶弄色。黃花泛泛更吹香。題緘謹密官銜細。再拜承恩興自長。</text>
<text>韓山柳巷賞重陽。共上東岡菊有香。昆令季強風采秀。天高山遠野情長。鬅鬙鬢髮嗟吾白。狼藉杯盤謝彼蒼。驗得兩翁艱復泰。良辰美景集兒郞。</text>
<text>松齋柳宅夾陽坡。櫟叟氷翁萬戶家。繼述高門增煥赫。紛爭遺址絶撝訶。三韓喬木半秋色。九日黃花多露華。惆悵古人難可作。後生悲慨寄新歌。</text>
<text>十日黃花照窮谷。主人白髮立於獨。採之手中插其頭。東籬悠然山色綠。主人早歲似梅花。衆木不敢爭開葩。如今眞同澗底松。猿攀鶴宿山萬重。明知一夜香不減。弄芳何惜逞衰容。只恐風霜漸刻骨。天地閉塞將成冬。</text>
<text>三角同游問幾秋。雲離雨散水東流。省堂封邑二人耳。最少牧翁今白頭。雲卷華山寒月浸。雨餘紫洞落花浮。臨川有嘆猶盈耳。靜裏乾坤不外求。</text>
<text>巍巍冢宰壓三韓。九日朝回菊露漙。暫枉高軒顧窮巷。孟光驚喜進梨盤。半庭蒼蘚俄留迹。八秩春風尙溢顏。拜謝又蒙堂上飮。歸來薄暮對龍巒。</text>
<text>梨嶺丞相廬。柳洞君子居。昔酒朝尙醺。豪氣猶未除。錫爵顏渥丹。古人風韻餘。遨遊公卿間。可以送居諸。</text>
<text>前輩尙少我。後生已老吾。老吾自見疏。少吾與誰娛。所以獨坐嘯。聲搖東海隅。白雲生晴峯。明月𪚥𪚥𪚥。遐想寄縹渺。餘生甘拙迂。西隣幸同嗜。往往歌唐虞。唐虞竟寥闊。𪚥𪚥𪚥𪚥𪚥。</text>
<text>老年眞箇愛吾廬。獨上東皐一嘯舒。風日淸酣天地闊。峯巒淨秀樹林疏。江南雲擁螭頭陛。塞北霜隨雁足書。強善共言爲可繼。有心歌詠太平初。</text>
<text>人心藏於密。感則彌六合。奈何不知正。老矣猶沓沓。況爲祅所惑。政恐虞不臘。嗟哉同室居。喜怒紛相雜。敬義行其間。樞機自開闔。我今但靜坐。秋涼滿虛榻。</text>
<text>朝日照南窓。炯然方寸淸。放勳被上下。獨也集大成。在我亦天命。奈何苦營營。物欲所叢翳。乍暗還乍明。乍明豈足恃。顧眄浮雲生。</text>
<text>菊齋松齋世儀刑。亞相襲封今繼亭。數枝菊花如散金。一株松樹凌空靑。是於草木稟獨異。人而如之是君子。嗣之獨有西隣翁。身在菊香松影中。風流富貴固所有。行年已過松齋公。天之生物因材篤。壽至祖翁非所惑。儉而非陋豐非奢。神彩秀發思無邪。我幸卜居在東墻。時陪杖屨添詩狂。半酣把筆放高歌。兩鬢颯颯秋風涼。</text>
<text>得酒方揮筆。分梨又滿床。疏疏墻角影。浥浥𪚥頭香。肺病敢痛飮。齒搖猶乍嘗。卜隣深自𪚥。𪚥事未渠央。</text>
<text>年過六十始丁憂。坐臥銀川風雨秋。惹起牧翁無限意。夕陽西去水東流。</text>
<text>曉來日從地中出。地氣欲伸天見屈。鬱然其中名曰霧。長風不來誰衝突。天街咫尺亦相迷。莫怪萬山平地沒。日衆陽長陰來干。須臾物像皆相觀。蔽也暫兮何足嘆。元氣周流天地官。殘生最樂在爲善。神志淸明居處寬。外邪攻擊疾病作。鬢髮漸稀牙齒落。中和一團正無缺。時時狂吟亦戲謔。卽知病也如曉霧。立待卷去無所着。安心竢命復奚疑。通塞憂喜惟其時。</text>
<text>地氣天不應爲霧。天氣地不應爲霧。相應則雨又以時。在於洪範其徵休。乾健坤順化萬物。絪縕舒卷密以周。使之或沴失本性。我不知兮誰之由。我不知兮誰之由。長吟短吟今白頭。</text>
<text>夜氣尙餘淸。晨光已熹微。菊花粲相照。吾心本忘機。淡然物我共。聖賢端可希。淸興持久難。少選嗟已非。對之欲寫眞。善畫今又稀。淵明去已遠。吾將誰與歸。</text>
<text>對僧坐虛堂。微雨洒庭苔。起揖出門去。呼之不肯回。我亦入我室。怡然傾舊醅。各適其適耳。世路多疑猜。疑猜胥斨虐。彼誠何心哉。</text>
<text>獨坐靜焚香。微雨映我堂。絲絲如可數。卷去何杳茫。黃花滿東籬。秀色滋有光。蝶來得其所。揚揚時弄芳。弄芳亦晚矣。今年天早霜。</text>
<text>秋思在驪江。微雨暗緣蓑。隨流颺舟去。涼意生白波。欲往亦云久。不去將如何。江山自寂寞。塵世多蹉跎。白髮不滿掬。悠然成短歌。</text>
<text>月之行兮在靑天。銀蟾玉兔爭娟娟。千古萬古守奮轍。圓而缺兮缺又圓。有雲蔽兮亦何傷。月豈求人仰其光。匪惟不救實所惡。群動息處淸輝揚。晝主動兮夜主靜。大易大象何洋洋。至秋之中其氣淸。不熱不寒涼自生。涼於人兮最相宜。況此病骨苦支持。寂寂獨詠興不淺。四美難幷唯月知。今夜月明復何用。中已過矣嗟非時。平生學中不得中。姮娥有耳聞吾詩。</text>
<text>寥寥芮院負松巒。龜谷重來猶壯顏。萬金臺上松風寒。掃地欲坐羅珍飡。景靈原廟高巑岏。如在席下心不安。却掃方丈兩脚盤。卷舒還同天地寬。白蓮枕碧談翻瀾。入耳輒忘下筆難。出門山色翠如乾。雜木帶霜秋欲殘。老來游衍少成歡。何幸玉樹能聯鞍。慈恩寺裏又盤桓。兒孫讀書尤可觀。堂頭愛客集朝冠。況我同志仍團圝。坐啜佳茗淸心肝。十字街上分馬還。人生聚散顧盻間。頹然就寢心自閑。夢裏握手重游山。游山樂哉是天慳。猿鳥林壑方爛斑。</text>
<text>驪江三弟兄。盛饌餉老夫。東亭忽枉駕。朝陽照座隅。西隣惠肯來。偶爾成歡娛。秋風着人淸。黃花爛開敷。不辭酒滿巵。流光如隙駒。吾黨𪚥𪚥樂。世方𪚥我儒。</text>
<text>泰封秋氣早飛霜。野色半靑仍半黃。報道安邊風最惡。天工何故奪豐穰。</text>
<text>一朵龍山照座隅。庭中梨樹葉全無。西風日日吹來焉。何處孤舟着老夫。馬邑雲濤狂欲卷。驪江沙水淨如鋪。此生自斷吾何敢。未報主恩今白鬚。</text>
<text>小婢掃落葉。盛之以破箕。頂戴入廚去。主婦催暮炊。暮炊不必急。祗怕朝炊遲。客來要我去。不去遭猜疑。蓐食待招呼。行樂當及時。</text>
<text>月微惟其常。克謹邦乃昌。先後殺無赦。辰不集于房。聖人立大法。只貴扶我陽。有災卽相䘏。天人非杳茫。日御奏天陛。百司遵奮章。曆法皎如晝。老夫增嘆傷。</text>
<text>日月循環迭蔽虧。如人相値卽分馳。那知下有觀天者。算出神機駭一時。</text>
<text>龍巒當我窓。醞藉眞可人。相違只隔夜。日對融我神。厚重似安宅。比之君子仁。慨念當世士。輕薄忘本眞。毀矩以爲規。捨舊而圖新。愧我亦浪出。素衣多緇塵。</text>
<text>牧翁衰病是餘生。最喜悠然多野情。心與秋淸初去穢。眼因山碧更增明。誰知遇事卽遣興。自訝立言還近名。籬下黃花猶爛熳。可憐寒蝶舞輕輕。</text>
<text>月入濁水月無影。風觸頑石風無聲。樹木然後風振蕩。水泉然後月分明。江於水也最潔淨。松於木也尤崢嶸。乃知相遇異於常。豁達之士取之名。嬾翁江月似奮白。絶澗松風今又淸。月白風淸大平曲。寥寥天地誰能賡。我今把筆歌松風。筆底髣髴松風生。松風搖月江湧波。對境淡然忘世情。大空至靜萬古碧。聲色何從而滿盈。況今描出影中影。適使外物搖吾精。且向松風江月兩佳處。高臥鼻息如雷鳴。</text>
<text>有何不可吾非狂。壯可走四方。老可歸故鄕。故鄕不去松菊荒。封君帶三重大匡。我髮我心誰短長。經邦濟世何杳茫。求田問舍何參商。黃塵漲海車馬僵。揮汗相逐如翻漿。樂天無處非羲皇。僥倖咫尺眞羊腸。寬懷倘佯終允臧。倚樓長嘯忘行藏。</text>
<text>數夜淸霜着樹新。玄蟬遁甲解藏身。日輪正午園林寂。咽出寒聲澁不均。</text>
<text>粘黍𪚥𪚥𪚥。誰知飯餌香。黃金光溢面。赤豆爛撑腸。易嚼飢彌快。難消飽或傷。崔翁脾胃壯。旋釋似氷湯。</text>
<text>秋雲薄如紗。曳白彌長空。夕照淡於波。餘黃浮遠峯。星霜催鬢華。偃臥衰病翁。長嘯或淸哦。不憂終歲窮。平生絶驕奢。凜然儒者風。願陳賡載歌。濟世唐虞同。</text>
<text>開窓庭草濕。仰見雲滿天。始知夜有雨。幸哉能因眠。當痛不得睡。一夜長如年。空階有點滴。寸心百憂煎。如今得酣寢。造物應見憐。憐我願憐我。身名俱兩全。</text>
<text>周公徂東山。仲尼畏於匡。兩聖當日心。至今爛有光。麟獲大典作。狼跋盛德彰。嗟哉百世下。景仰天蒼蒼。</text>
<text>秋雲漠漠欲低墻。雀噪空庭涼滿堂。階上苔痕帶微濕。牧翁危坐鬢如霜。</text>
<text>水月粧嚴𪚥𪚥𪚥。聞聲救苦似諄諄。尤憐季子慈親意。普應群生大士身。殿宇重新明照地。峯巒四合𪚥𪚥𪚥。曲城冢宰逾強健。應似氷翁九十春。</text>
<text>肅拜宣尼出汗漿。如聞謦欬接餘光。可憐𪚥草迺今茂。共嘆種松如許長。闕里衣冠殊索寞。光巖金碧亦荒涼。白頭秉筆嗟吾耗。祗願天扶聖道昌。</text>
<text>病後從游漸已稀。滿頭霜雪被人譏。侍中招喚榮爲甚。在下尋思夢也非。松柏歲寒逾偃蹇。桑楡晚景轉依俙。古人秉燭豈無意。又見黃花朝露晞。</text>
<text>國家耆老如蓍龜。後進承招當世稀。所以喜而不能寐。庶幾來者猶可追。冠蓋風塵連紫陌。琴尊松菊敞黃扉。叨陪杖屨眞難得。淸曉抽毫繭紙披。</text>
<text>老境歡娛適野情。共談行樂眼中明。洛陽風氣非人世。燕塞山川拱帝京。一代豈多膺富貴。百年難再見昇平。自憐乳臭今頭白。半醉悠然感慨生。</text>
<text>老骨深嫌觸曉寒。悵然西望淚汍瀾。悠悠四十年間夢。車仆馬僵行路難。幸得全歸公底恨。只慙多病我求安。挽詞剩着高堂句。死者有知應鼻酸。</text>
<text>爲善終必昌。爲惡終必滅。雖然久速異。萬古一軌轍。庚寅至庚申。海賊來不絶。邦賦竟彫零。輿情極嗚咽。所以憂世心。速我頭似雪。今朝聞喜音。如解千年結。從今鎭江曲。歸計吾亦決。漁唱歌大平。弄月自怡悅。</text>
<text>三十一年揚海波。水村山郭困東倭。宵衣旰食勞心久。春種秋收失業多。天運循環當復泰。武功成像永無訛。賀門錫爵恩榮洽。徧謁台屛作短歌。</text>
<text>玄陵杳杳幾經春。白髮蕭蕭一介臣。置散末由參祭享。含哀豈念損精神。初如敗卒失主將。漸似乳兒違母親。共說聖心方繼述。願崇仁孝敍彝倫。</text>
<text>長身山立壓臣工。磬折趨班到上公。析事毫釐明內外。處家氷蘖貫初終。經綸業煥靑丘日。斧鉞威行紫邏風。死葬故鄕非易得。古今榮辱算來空。</text>
<text>元老擯死已睽乖。孤生圖存宜卷懷。君臣大義保全少。莫赤匪狐當道豺。白日照天霧乍隔。大山拔地雲重埋。誰將衰淚向風洒。蓑笠有客遭疑猜。</text>
<text>形端影豈曲。源潔流斯淸。修身可齊家。無物由不誠。荒淫喪本性。妄動傷元精。所以戒自斲。斲根木不榮。寢席燕安地。天命赫然明。奈之何忽諸。吾身所由生。或褻而玩之。禽獸其性情。嗟嗟我子孫。眎此座右銘。</text>
<text>駑蹇元非渥涯種。眞同蚤蝨居衣縫。郡望相傳道傍李。鄕言共指日西宋。平生自負天地知。興味誰將風月共。田園誤恩晚受賜。衣食到老閑請俸。可歸不歸亦云久。荒澁文詞非足用。有時狂歌長短章。變化還如七擒縱。只恨西方美人遠。千秋寂寂風雅頌。天津杜鵑啼不休。天下何時大一統。</text>
<text>我向霜風豈爲名。香於齆者色於盲。相知幸有淵明在。牧隱休嗔獨晚生。</text>
<text>多識詩中草木名。眞同五色使人盲。秋天搖落斜陽裏。獨愛霜葩慰老生。</text>
<text>輦母之官世所榮。鼇山迢遞老難行。滿朝望屬還朝詔。振海威生近海營。渺渺潁川來瑞鳳。茫茫暘谷息長鯨。大平風月投閑處。須喚髥翁叱鄙名。</text>
<text>騎馬出東門。沙川秋氣晴。馳過山臺巖。華藏高嶺橫。仰見石壁底。僧房斜日明。崎嶇上檜頂。天際峯巒平。一嘯立須臾。豁我方寸情。降睨玄化橋。無由迂我行。半空數朶峻。蒼翠雲端生。緩轡緣斷麓。登降欣且驚。峭壁倚天半。雙塔風鈴鳴。逢僧只一箇。蘭若藏崢嶸。可望不可到。怳然游化城。文殊有大智。忽聞鍾磬聲。不勞我筋骨。曠然庭院淸。稽首禮世尊。頓忘世故攖。無由上絶頂。我步猶欹傾。植杖久不動。熟眎還如盲。千巖自競秀。我筆眞弱兵。取之卒無力。望之不敢爭矧値齋心日。垂頭政思成。困臥便熟睡。鐘鳴知五更。悠然發深省。只愧難逃名。</text>
<text>飯僧慙菲食。禮佛竭深衷。夷俗祭從祖。儒冠今責躬。衰遲難特立。豪傑亦雷同。怵惕踐霜露。齋明聞磬鐘。山深增悄悄。境靜絶憧憧。枕冷窓含月。燈明殿不風。淸𪚥心更寂。佳境迹如空。道味雖然旨。塵緣尙爾濃。峯巒松疊翠。樹木日浮紅。晚菊照墻底。寒泉鳴屋東。巖姿粧未了。霧意沐新同。欲住誠無計。將歸又似窮。據鞍聊信馬。垂袖欲攀龍。截路枝留客。出山雲逐翁。隨風常自在。附地儘穹窿。洞口淸流駃。原頭細草豐。途平仍亂石。山盡又危峯。深谷應藏豹。高旻有去鴻。臨歧見行旅。遇坦走狂童。檜嶺夤緣上。松京指點中。巧遮從有嶂。得酒暫依松。回顧寧知數。吟哦愧不工。</text>
<text>坦途如砥馬蹄輕。步步飄然近鳳城。爲是終身在。不知山色轉分明。</text>
<text>君王當日擁笙歌。一代繁華想止戈。臺聳斷崖臨碧水。亭留奮址長寒莎。三韓氣槪群龍集。萬古英雄一鳥過。未識大平回得未。臣今老矣欲如何。</text>
<text>野情猶未闌。抽毫描丘壑。自顧病餘身。眞同樊中鶴。白雲飛遠空。不知何處落。悠然卷復舒。萬古竟誰托。聊以寄幽情。何從安我脚。</text>
<text>詡詡相徵記少年。杯盤到處被留連。當時豈念吾頭白。獨坐高吟思渺然。</text>
<text>夜氣猶存些。天心欲保全。文章羞末技。道德企前賢。渺渺思鳴鳳。悠悠歎逝川。白頭情興淡。得句自成篇。</text>
<text>淡淡秋水坡。炯然無轉移。天光瀉其中。雲日何陸離。狂風或相觸。浪作猶逶迤。靜者心源澄。事至隨以馳。然而不流蕩。有義誠難隳。願言自儆戒。無忘今日詩。</text>
<text>虛淨堂中老順菴。得師靑也出於藍。會三歸一終成默。顯實開權知費談。天子蒙塵嘉上謁。國王懷奮許重參。世間榮辱今如掃。雲在晴空月在潭。</text>
<text>奈何腰又酸。夜半眠不安。危坐待窓曙。操心良甚艱。雞鳴稍已喜。鳥啼方自寬。衆雛起又聒。我尙慵衣冠。頓忘所痛處。吟哦浩波瀾。衆音入吾耳。不消廣陵散。天明更遊目。足以忘飢寒。</text>
<text>避喧迂我路。愛靜到僧窓。跡與牟尼異。心從舍利降。丘墟迷故道。釻錫向長江。柳巷俄相踵。銀鉤自滿腔。忽驚珍列案。只欠酒盈缸。秀貌衰來古。淸談正不哤。戀君悲惻惻。問道愧悾悾。小雨來松麓。斜陽倒石矼。如圖畫歷歷。似甲胄摐摐。興逸旛隨動。才雄鼎可杠。𪚥人留姓字。交友正家邦。昏定須分馬。追隨玉一雙。</text>
<text>南窓紙自白。朝日方照之。老夫懶不起。擁衾哦新詩。𪚥爲秋已盡。雲物漸凄其。黃花與紅葉。聊以爲後期。明年倘無恙。更作秋風詞。</text>
<text>𪚥𪚥門下秀瓊林。當世皆歆得委禽。二十八年眞一夢。可憐携幼獨傷心。</text>
<text>益齋今日外孫多。母也凋零可奈何。馬使他年如有托。定應泉下淚滂沱。</text>
<text>門下壯元今白頭。當時冠蓋半山丘。那堪更見傷心事。衰淚風前滴不休。</text>
<text>一齋內外孫如雲。世稱好武仍能文。庸夫先生更拔萃。遠游中國留淸芬。遇知玄陵逮今上。周旋廟堂贊華勛。金陵降詔責歲貢。先生將命朝大君。我邦地薄辦不得。馬半千匹金百斤。父老哀訴願少貸。言出于口心厲熏。鶴鳴九皐聲在外。誰謂杳杳天無聞。天子聖明不遐遺。如鑑照物分蕕薰。先生辭簡理自明。匪徒析疑堪解紛。烹羊酌酒爲公壽。高堂鶴髮心欣欣。我兒奉𪚥近耿光。歸布大平東海濆。我雖老矣幸目覩。足矣樂矣何云云。子孫起舞簫鼓沸。曲城廣平亦微醺。迭起行酒和氣融。燭焰半銷淸夜分。長者𪚥𪚥我亦出。香塵入鼻猶氤氳。登山已高聞樂音。心悔老物先離群。曾從顏氏問爲邦。不願子路行三軍。況今中國聖人出。雖乏玄黃當獻芹。欲書此語贈野次。南窓寂寂淸香焚。</text>
<text>日西窓影東。依依衰老翁。遐觀入邃古。靜坐思大同。天遠引高興。歲寒抱孤忠。寂寥有餘味。吟詠如秋蟲。</text>
<text>病餘狂不減。只有方寸心。筋骸動酸澁。鬢髮何蕭森。看花似隔霧。踏月如入林。眼力已如許。閉門終日吟。</text>
<text>病骨年來最怕風。擁衾朝日𪚥𪚥𪚥。悠悠世味塵埃底。淡淡詩情月露中。身欲奮飛籠野鶴。心何思慕弋冥鴻。天寒漸喜成危坐。弊席垂門雪滿空。</text>
<text>幾年北望憶煕菴。彷彿燕山靑似藍。亂後相逢眞是夢。謫中之苦不須談。天花落地開朝講。山月當空放夜參。結杜白蓮吾所願。留巖寶刹幸潭潭。</text>
<text>啜粥懸鶉草結菴。錦袍何似住名藍。法花照世從心發。妙處隨機極口談。衆鳥𪚥𪚥時致供。神龍獻寶或求參。獨𪚥綺語吾前業。滌垢須傾萬丈潭。</text>
<text>屈指三韓大小菴。山如翠嶂水如藍。少從竹院欣逢話。老向風廊懶折談。黑塔舊游難再得。白頭多病欲頻參。苦心只待蓮池飮。更擬殘生問菊潭。</text>
<text>小雨疏疏曉映菴。靑山當戶似披藍。不妨持傘陪淸賞。只恐鉤簾費軟談。襏襫半遮村叟去。袈裟乍濕野僧參。茅簷携硯將承溜。紫石月痕沈碧潭。</text>
<text>白雲深處白雲菴。明月團團照碧潭。柳巷東邊溪水淺。誰知孤影也相參。</text>
<text>昨向西樓扶以登。食前方丈酒如澠。煕菴他適稍缺望。葵軒偶來欣出應。聯翩門生亦醉飽。聚散天數誰除乘。小雨滿𪚥携敗筆。欲止不吟還未能。</text>
<text>冬初小雨夜連明。午後虛簷滴有聲。身世依依驚老大。歌詞草草誦昇平。雲低遠岫樽前暗。風動疏林筆底淸。曾向炎天望凄凜。奈何今復念殘生。</text>
<text>掃賊眞將拉朽同。三韓喜氣屬諸公。忠懸白日天無靄。威振靑丘海不風。出牧華筵歌武烈。凌煙高閣畫英雄。病餘不得參郊迓。坐詠新詩頌偉功。</text>
<text>南窓日方照。癡蠅緣紙行。炎天廣簟滑。剽輕飛有聲。當時驅之去。翩旋如不驚。今玆似羞澁。爾將何以生。老翁苦無事。惻然難爲情。</text>
<text>栗亭長孫有祖風。眞率情懷誰與同。視其座主如乃翁。醉而瞌睡於座中。齁齁鼻息垂長虹。雙眼紅於雙頰紅。自言父母病在躬。收拾藥材走西東。似謝來遲言未終。起而辭去如飄蓬。座主喜甚神氣融。孝又無詐然後忠。忠於今世眞羖童。節文有禮道乃充。雖然世道有汙隆。桀紂非嗇堯非豐。</text>
<text>風從北來樹木鳴。明窓危坐一書生。壯哉有志在四方。膂力已衰如欲僵。春鳴百鳥秋鳴蟲。萬古冥冥唯大空。大空無畔岸。何處藏此聲。此聲一發動。雷霆不得鳴。乾坤寂寂萬峯立。氷上懸崖水歸壑。大壑名曰海。舂擊火生觀者愕。金鼇頭上有三山。振動出沒俄頃間。我恐神仙亦驚倒。相扶相䘏無歡顏。回觀我室小如舟。半畝方塘一葉浮。不憂掀舞困傾倒。只恨聞聲心惻惻。終朝兀坐風漸闌。慱山碧縷香煙直。</text>
<text>天晴碧如水。白髮倚高樓。直道輕三黜。餘生散百憂。月從平野湧。雲與遠山浮。索寞偏多味。悠悠憶奮游。</text>
<text>少年步上山。俯視日生東。老年騎上山。仰觀日在中。山高亘今古。巍巍八仙宮。一身有強弱。況復多窮通。江山與社稷。自與盤石同。願言奉神化。晚歲保孤忠。一獻誠可格。爐香散晴空。</text>
<text>登高四望萬峯靑。白水中分兩錦屛。誰識牧翁松下坐。數杯傾了謝山靈。</text>
<text>老向雲山眼共靑。只疑非畫却如屛。白頭漸覺風流甚。人傑由來荷地靈。</text>
<text>眼中雲白又山靑。日在𪚥𪚥倚短屛。半醉半醒情興逸。普天率土仰皇靈。</text>
<text>再拜神明照此誠。大王長壽宰臣榮。白頭詩酒閑消日。願與蒼生共太平。</text>
<text>雞鳴兩眼尙朦朧。忽爾簷間雨洒松。急喚女奴庭下去。恐漂乾稻誤朝舂。</text>
<text>卷旆歸來雨載塗。蕭蕭萬馬政徐驅。折衝猛勢傾天下。奏凱懽聲動海隅。半映亂峯疑是畫。細霑衰草欲如酥。寄言幕府荷衣客。無惜新詩寄老夫。</text>
<text>小雨連朝至。江山歲暮時。疏疏映虛室。渺渺入新詩。斷雁迷雲塞。寒花浥菊枝。自甘淸到骨。幸爾免驅馳。</text>
<text>兩兒相唱和。俚語似街童。樂矣方怡悅。俄而𪚥𪚥攻。凌晨出戶外。冒雨走庭中。數數求梨棗。牽衣向祖翁。</text>
<text>多稼登場日。庶幾民力休。殷床春政急。輸縣稅將收。風雨還相惱。妻兒亦共憂。封君猶食祿。內愧汗如流。</text>
<text>門外風聲振四溟。悄然危坐一燈靑。夜如何其倍耿耿。天卽理也非冥冥。趙魏滕薛各適器。夔龍稷契方在廷。聞聲激裂便吐出。守口末由如彼甁。</text>
<text>朝暾照窓明。天氣如水淸。鳥啼庭樹枝。依然求友聲。靜言對佳客。悠悠方寸情。斯文半淪喪。世路荊棘生。天運屬分裂。何論身重輕。但願各努力。皓首歌太平。</text>
<text>鷹飢方附人。虎飽不害物。反之則爲患。在我愼其術。天道賁草木。皎然如畫一。黑白或混殽。何從論甲乙。事貴得其平。動也罔不吉。願言崇令德。見賢無媢嫉。</text>
<text>忍飢將亡軀。忍恥將媚人。媚人爲不義。亡軀爲不仁。口腹非尺寸。所以干大臣。大臣苟不棄。我去猶逡巡。飢不食嗟來。恥則能自新。出處自有義。君子當保身。</text>
<text>初寒逼疏屋。小爐餘奮灰。何由炙我手。袖間收掌雷。健馬駄大石。鳳炭於中堆。冷笑與冷語。忽然俱見猜。懷哉甑中霜。變化眞仙才。</text>
<text>屋在山頭四面風。只宜炎夏不宜冬。南𪚥晴色千門日。北牗寒聲萬樹松。示病却能藏壽骨。得閑聊復逞衰容。厚泥塗壁堪深坐。著屐看吾雪上蹤。</text>
<text>老我迂疏上馬稀。年來再訪每相違。門庭寂寂淸如水。欲置生蒭一束歸。</text>
<text>先進凋零漸已稀。白頭塵世獨依違。樵翁節義傾今古。衮衮百川東海歸。</text>
<text>路上揚鞭識面稀。故人相訪也乖違。出游山寺眞乘輿。一馬二僮還獨歸。</text>
<text>赤爛山中杮。銀團海底魚。南窓朝日照。坐閱案廉書。</text>
<text>聯鑣緩轡傍南城。滿目龍山翠色明。徧歷門庭空托迹。強呼僮僕獨留名。賜環甲第金樽凸。止酒蓮坊雪椀淸。定省朝昏難可廢。歸來柳洞暮痕生。</text>
<text>紅杮遠在商山東。翠籠擎獻光明宮。分封羨餘進諸公。幸哉亦及衰老翁。明窓揩目尙朦朧。乍見爛熳光浮空。初疑赤帝所降衷。膚理始凝方屯蒙。又疑赬蚪卵在中。團圓外面中玲瓏。嚼之味甘愈不窮。可憐崖蜜成於蜂。荔枝橄欖調不同。恃遠多變如奸雄。杮也一味何其濃。純眞不復愁天工。翁今忍若註魚蟲。舌乾吻燥頭如蓬。忽驚氷雪洗熱烘。身輕欲謁蓬萊宮。笑殺喫茶老盧同。七椀始得生淸風。</text>
<text>朝吟何太急。思入風雅中。外物不我觸。淸明方在躬。淡然或怡然。可以保降衷。祗恐忽剝啄。不獨驚周公。招呼不敢絶。白頭踏軟紅。高吟托毛穎。曉色晴無風。</text>
<text>君子本蕩蕩。跼蹐如不容。上天旣云遠。詐又眞如忠。所以獨自守。孤松氷雪中。氷雪塞成冬。維時多北風。茅簷負朝陽。溫和神志融。樂哉可卒歲。蹇蹇亦匪躬。所貴樂天命。從容保初終。</text>
<text>大寧君之孫。農於南郊村。其居傍紙浦。風濤連海門。樂哉不求知。鄙我𪚥鶴軒。入城旣云罕。來予又無言。當今少斯人。實我心所尊。田頭天氣寒。可𪚥傾芳樽。</text>
<text>疏雨滴高林。幽居天又寒。日光雜雲影。獨坐怡我顏。巷柳罷裊裊。籬菊留團團。回看松柏翠。鵠嶺對龍巒。</text>
<text>益齋陽坡兩侍中。榜開龍虎羅群雄。回頭二十八年耳。生離死別何悤悤。今居城中只六人。庸夫獨也垂朝紳。方冬奉表入中國。邈自靑丘朝紫宸。慈顏雖老亦喜動。闔國安危關一身。我輩蕭條惜解携。渺渺目送鯨濤西。私情公義不相掩。但願歸期無少稽。庸夫少年淮上游。中歲又見姑蘇秋。更向鍾山吹玉笛。老狂政恐驚中州。平生忠孝當兩全。有才遭時非偶然。三韓之心達天子。上下交孚千萬年。病餘看花我不靳。梅花盛開公方旋。醉中桃李滿門庭。肯厭朝朝呼解酲。</text>
<text>屈指先生復命初。南山殘雪照天衢。獨憐庭賀正朝處。癸巳同年掃地無。</text>
<text>將何面目見諸公。食祿閑居一牧翁。白髮隨行呈手帕。却將微懇徹蒼穹。</text>
<text>天道冥冥未可知。存亡聚散自相隨。斯文興喪由來事。如欲平治捨我誰。</text>
<text>黃埃馬蹄疾。汗流方被顏。獨居守寂寞。遂致腰脚頑。窓間坐白日。樓上吟靑山。事簡境自寂。神完身復閑。遙天斷雁去。疏樹飛鳥還。觀物復觀我。悠悠方寸間。</text>
<text>諸將功成奏凱來。巡軍雜劇設山臺。唐人舌短談鋒急。胡客腰長舞袖回。兩府錦筵連翠幕。十分宮醞灧金杯。中門奏狀句當卑。東閤應須爲我開。</text>
<text>破賊功高冠後來。君臣懽宴倚雲臺。昔聞蔓草圖非易。今見狂瀾倒可回。信使頻頻來獻贄。狂僧往往喜浮杯。八荒可忍東隅缺。天意應敎壽域開。</text>
<text>萬古英雄衮衮來。幾人留影在麟臺。赤心報國身將老。皓首窮經志不回。險韻纔吟長短句。香醪又酌兩三杯。斯皆汗馬功臣賜。坐穩南窓向日開。</text>
<text>雀噪茅簷日欲西。遙憐晏子惜泥谿。王風幸矣興於魯。女樂胡然至自齊。衰草淡煙迷遠近。白雲靑嶂互高低。鳳歌忽向門前過。老我方將傳滑稽。</text>
<text>五更風雨雞亂鳴。蕭蕭膠膠燈滅明。畸人夢斷睡不著。公邪私邪難爲情。爲臣不可忘所天。爲子不可忝所生。點檢吾生坐歎息。竟無一可唯虛名。壯年急流已位顯。老境閑居猶祿榮。文章自知不直錢。索價太高顏甚赬。只欠乞身一表耳。坐聽五更風雨聲。</text>
<text>雨止窓初白。雲濃山轉靑。殘年深閉戶。淸曉獨行庭。有意箋書傳。無心準易經。後來誰識我。天地一浮萍。</text>
<text>曉雨明還黑。松枝寒更靑。吾廬閉窓戶。相府鬧門庭。事業希三傑。文章倣六經。摧頹何所似。苔暈澁靑萍。</text>
<text>髮任中年白。眼還終日靑。書堆蟲網案。門掩雀羅庭。松菊開三逕。兒孫敎一經。世今無博物。誰識楚江萍。</text>
<text>風雨通宵坐欠伸。朝來病骨倍酸辛。非關眞宰違冬律。只爲元戎洗路塵。禮數已知難自強。親交却恐漸如新。天晴身健游東閤。馭吏從敎醉吐茵。</text>
<text>聖朝今日倣周官。天下老姦心已寒。坐撫四夷如赤子。九重方念守成難。</text>
<text>黃驪甲第世高官。氷在壺中照眼寒。入覲耿光千載一。肯嫌風雪道塗難。</text>
<text>我昔再爲書狀官。燕山風雪夢中寒。君今却向江南去。想見吟梅下字難。</text>
<text>我聞海有賊。時時攻水村。其初夜登岸。鼠竊踰墻垣。中焉驕不退。白晝行平原。漸與官軍敢相敵。淸晨鼓譟俄黃昏。我時如聞異世事。寢早起遲弄兒孫。年來陵谷忽易處。賊勢猖獗將幷呑。赤足走上千仞崖。藤棘石角飛猴猿。官軍燒船激其怒。肆毒烈火如俱焚。閨中女兒與卒徒。騈首就戮餘何言。我幸竄伏榛灌中。僅保性命無留存。忍飢忍苦日復日。始知濱海多呼冤。呼冤三十又一年。廟堂久矣憂黎元。奈何今日亦及我。告急直欲排天閽。反而思之實我命。久安必危亨必屯。天於人兮無厚薄。雖有久速均其恩。賜之大平或者近。我今稽顙呼乾坤。</text>
<text>海東箕子國。牧老鬢皤皤。病與年俱大。愁隨日又多。包容謝天地。分裂弔山河。造物誠難料。悠然獨浩歌。</text>
<text>二公勇智是干城。旄鉞初回自遠征。賓客滿堂歡意洽。郞君行酒動容淸。紅顏照座歌箏妙。白髮飄纓𪚥𪚥𪚥。樂甚不知過夜半。只愁無筆畫昇平。</text>
<text>天陰野外沒群山。萬慮昏昏坐睡間。日過天中雲始散。滿窓光彩鬢毛斑。</text>
<text>天晴萬里海山平。尙恐浮雲瞥爾生。吾道晦盲何日已。幸哉方寸乍淸明。</text>
<text>陰晴變化在須臾。獨坐吟詩撚斷鬚。見說萬殊由一本。大行吾道望天衢。</text>
<text>矮窓有短檠。高堂有長檠。長檠大焰晴虹垂。短檠小焰風螢明。豪門陋巷各自足。子孫相傳同死生。衣冠興替有數在。赫赫未必皆世卿。練裙負薪何其苦。七葉弭貂何其榮。起迹白屋躡靑雲。天也命也難經營。我游廊廟十八載。兒肥耳絶啼飢聲。當時短檠不敢棄。夜夜相對身心淸。昌黎送窮是固窮。墻角一嘆如聞聲。</text>
<text>今日天又陰。吾心何以寧。我骨倍酸痛。流光如迅霆。靜言遡鴻荒。誓將忘我形。標枝與野鹿。天地何冥冥。眼明揖讓地。是爲堯舜庭。都兪白日明。使我塵慮醒。惜哉不可久。又見雲屛屛。屛屛風不來。已焉雙涕零。</text>
<text>渺然天地中。孑孑立衰翁。邈矣羲皇上。悠悠思古風。流水赴大壑。浮雲滿長空。高吟意無極。白日生天東。</text>
<text>金陵天子握乾樞。歲貢初徵東海隅。主少國疑誰執咎。民稀地薄物難敷。朝中群彥將陳乞。病裏孤生亦被呼。再拜共傾宣賜酒。日斜三色設行廚。</text>
<text>曉天簷溜滴來多。驚起周公不奈何。頃刻自知生野意。尋常誰惜抱沈痾。市樓酒興漫紅壁。江上詩情暗綠蓑。兩處無由着吾老。牧丹花發想鑾坡。</text>
<text>小童提携翟尾帚。淨掃房中無點塵。渠心純一政無雜。不學而能知是眞。酬酢萬物大人事。事也雖殊其體均。牧翁平生錯用心。鳳兮非鳳麟非麟。何論一室與天下。老矣衆穢叢吾身。小童不失今日心。坐見他年高舜民。</text>
<text>已幸閑供臥。尤憐靜可吟。風來窓戶𪚥。犬吠𪚥閭深。落葉多歸水。寒雲半在林。悠然高興發。三嘆有遺音。</text>
<text>送子江南萬里行。老天應鑑老親情。忠臣孝子元非二。銖兩何曾有重輕。</text>
<text>少也相從壯有行。弟兄臨老若爲情。一樽簷雨還無語。酒淡須知意不輕。</text>
<text>病骨終難冒雨行。閉門危坐獨含情。天晴身快應非遠。況有如飛馬足輕。</text>
<text>本文缺</text>
<text>海東風月一衰翁。行李蕭條似畫中。朋友驚心憐病鶴。君王識面駐飛龍。滿家只有文章債。報國曾無尺寸功。他日乞身歸故里。二疏盛事或相同。</text>
<text>先王盛德在明倫。大作芹宮欲作人。寂寂比來爲茂草。侁侁難得播芳塵。江山照耀重霄日。天地熏蒸萬物春。不惜蕪詞刻貞石。只慙虛語欠精神。</text>
<text>無悶非無悶。徒能讀父書。田園何縹渺。鬢髮政蕭疏。山色晴當戶。苔痕雨𪚥𪚥。寂寥將歲晚。有意賦歸歟。</text>
<text>食祿閑居荷國恩。賜田免稅更相煩。老翁無恥人皆笑。冢宰能容衆所論。浮世此身如腐鼠。故山何日聽淸猿。明知稽古終多力。莫把籯金遺子孫。</text>
<text>紅杮團團滿竹筐。白頭相對爛生光。禪窓縹渺霜初落。布襪何時直上堂。</text>
<text>欲歸歸不得。白首困趨塵。自古江山靜。況今風俗醇。遭時便行志。隨處可棲身。只念掛冠日。回頭思主人。</text>
<text>冷井才垂綆。晴窓便點茶。觸喉攻五熱。徹骨掃群邪。寒磵月中落。碧雲風外斜。已知眞味永。更洗眼昏花。</text>
<text>新詩改又改來休。病裏光陰白盡頭。百煉因於厭塵奮。一吟亦足識風流。江山渺渺燈前雨。鬢髮蕭蕭鏡裏秋。誰念此間心更苦。獨將千首擬封侯。</text>
<text>兩封書札出煙霞。二寺田疇傍海涯。最是軍糧非有減。在於僧粥亦云加。書生政爾猶干祿。衲子無由只喫茶。獨恨向人難掉舌。坐吟新律日將斜。</text>
<text>小雨洒庭宇。殘生忘是非。淡然無物欲。久矣愼樞機。象魏丹心在。江湖白首歸。思人千載上。遺響尙依俙。</text>
<text>坐久心逾亂。吟多語更生。吾頭今盡白。曉雨有餘淸。雲暗谷中寺。天低江上城。蓑衣何日去。默默獨含情。</text>
<text>本文缺</text>
<text>國家配元氣。斯文傳正脈。穆穆我光廟。肇泒詩書澤。浸漬丹桂林。香浮風露深。群村作棟樑。赫赫光古今。座主幸無恙。門生風彩暢。庭謁領門生。座主方喜賞。何以表眞情。犀銙映紅鞓。再拜荷珍錫。人曰稀世榮。何異老父母。驚喜子遭遇。一旦領門生。張樂斟壽酒。伊我亦幸哉。三見文闈開。何期最少者。乃率門生來。所以動我筆。題詩風雨疾。相傳庶無墜。當與天地畢。</text>
<text>老翁攤飯天正陰。起聞簷溜淸塵襟。忽憶山中撫修況。幽幽澗泉鳴深林。其時明月在靑天。松下有風來颯然。乃何袖手甕牖底。亦將羽化而登仙。其淸切也倍於昔。非金非石如金石。無形而形觸有形。自然有聲誰拊擊。人之靈粹出萬物。氣質乖自輕淸積。感而遂通如水流。方寸由來一空寂。他年誰契老翁心。一申琅然簷溜吟。</text>
<text>谷州三子已成人。未向朝行廁搢紳。恨我已衰難汲引。憐渠皆壯尙沈淪。泒淸泒濁同源水。花早花遲一相春。天運悠悠誰領得。馬蹄須要學全身。</text>
<text>雀聲報喜小窓明。獨坐衰翁興況淸。十月初寒非大早。半山微雨未全晴。剩敎査滓胸中盡。忽有新詩眼底生。樓下峯巒如畫處。更消長笛兩三聲。</text>
<text>老來身世轉依依。高臥無心管是非。風雨滿窓宜就睡。江山遶屋不如歸。黃埃紫陌馬蹄鬧。紅葉蒼苔人迹稀。只得一閑餘莫問。人間到處有危機。</text>
<text>高軒何幸許光臨。雨滿柳村泥已深。傘屐頗嫌勞陟降。丸丹尙欲救呻吟。封君等是閑無事。交友由來信在心。忽發狂言還自笑。寂寥天地伯牙琴。</text>
<text>歲暮江山老翰林。病餘情思倍沈沈。萬鍾禮義誰輕重。百代光陰自古今。飄蕩曾如風裏絮。韜藏還似鑛中金。已知出處關天數。枉尺何勞更直尋。</text>
<text>邈哉上世人。遺響無從聞。忽然心孔開。交懽接殷勤。挽之不可留。使我歆淸芬。我身自塵滓。末由超紫氛。磬折汗洽背。視世如浮雲。重華去已遠。蒼梧空夕曛。</text>
<text>愧殺疏慵問疾遲。登門又値坐朝時。高軒忽爾過窮巷。敗筆悠然題拙詩。曉日曈曈無靄隔。晴天蕩蕩有風吹。請公退食開樽酒。須喚衰翁勸一巵。</text>
<text>自憐去國尙遲遲。潦倒形容不入時。萬一開懷唯得酒。尋常吐語卽成詩。雖然有膜爲鎞刮。不必將毛向劍吹。獨立江山如畫處。一樽誰與共傾巵。</text>
<text>攤飯南窓志氣昏。黑甜鄕裏一乾坤。快哉紅柹如飛將。破陣能令萬馬奔。</text>
<text>亂後書來喜可知。況蒙垂示一篇詩。強楷病目更南望。渺渺白雲何所之。</text>
<text>洒落忘情想。蕭條度歲年。閑眠朝飯後。寂立暝鍾邊。吐水龍藏鉢。含花鳥降天。高尋豈無意。恨未息諸緣。</text>
<text>地道眞如牝馬貞。承天雨露妙生成。弄璋弄瓦誰輕重。俯仰乾坤日月明。萬物絪縕知保合。一家位育致升平。白頭只喜兒孫盛。馬史流傳千載名。</text>
<text>菊香松翠傲風寒。淨植亭亭碧露漙。四序迭行無斷絶。更敎春色滿長安。</text>
<text>季強昆令集華堂。歌遏行雲舞袖香。分外偶參生日會。醉中還似少年狂。花摧高焰燒銀燭。風動微波灎羽觴。漸覺世途難復泰。菊齋餘慶未渠央。</text>
<text>鶻突形容老且衰。鴟張勢利浩無涯。半牕朝日焚香坐。滿紙新詩輟筆思。利器不憂逢錯節。行雲豈念度淸池。依然出處兩忘了。獨詠寥寥空自知。</text>
<text>竄逐群邪奉大君。南風一曲想華勛。都兪盛際方垂統。繼述丕謨又守文。白日當中明四海。碧天無畔絶纖雲。阜財解慍非難甚。愧殺區區惜才分。</text>
<text>有水落岩頭。飛流千丈強。下有百頃潭。雷鳴如列岡。緣崖草不生。中爲龍所藏。如何臥不起。居者無積倉。倉實知禮節。願覩斯民康。</text>
<text>身閑小室儘虛明。端坐吟哦氣轉淸。門巷尙留朝馬迹。里閭相聞曉雞聲。樹頭日色銅鉦掛。樓外山光翠障橫。末路漸知如啖蔗。只嫌無處可逃名。</text>
<text>老不歸田每自傷。仲冬陰雨亦非常。夜床燈影吟中冷。曉枕簷聲夢裏長。元氣底時能得順。殘年何策最爲良。抽毫欲寫凄涼意。深淺須將海水量。</text>
<text>曉聞簷溜雜鷄鳴。煮水風爐沸有聲。稚子牽衣頻索飯。老翁揮筆爛陳情。捲簾高詠濕璽紙。張傘疾驅盈鳳城。最愛綠蓑衣一句。到今如畫眼中明。</text>
<text>微雪飄空欲下來。狂風卷地忽相猜。牧翁閑甚南窓靜。坐念豐年今幾廻。寂寂門庭成勝地。茫茫天地絶輕埃。銀鹽玉絮皆陳腐。愧我曾無賦物才。</text>
<text>聖恩周徧大如天。老物猶蒙賜土田。冢宰聯名許蠲貸。軍須案籍敢遷延。致身昭代應難強。糊口殘生儘可憐。更戒家童勿侵擾。墾荒吾欲待來年。</text>
<text>驪江活計幾時成。釣雪孤舟傍岸橫。又是今年歸不得。桃花春漲望中平。四時物像供吟嘯。萬古英雄困利名。漸與躄浮屠酷似。徒能動舌竟難行。</text>
<text>牧翁今日似緇流。只把驪江作話頭。妄想眞同結空果。浮生還是泛虛舟。香飄席上花開樹。影入江中月在樓。打破疑團應不遠。可休休處未休休。</text>
<text>晚生還好古。矩步欲趨時。學力將心驗。交情遇事知。江山元有界。天地自無私。日照南窓靜。悠然又得詩。</text>
<text>㰙食眠初罷。悠然聽午雞。門庭何寂寂。身世竟栖栖。樓迥天無際。窓明日欲西。白頭頻攬鏡。只欠去來兮。</text>
<text>衰容人共駭。豪氣自難除。祗欲參玄牝。何曾跪素書。山高王粲宅。桑暗孔明廬。寂寂無車馬。高吟興有餘。</text>
<text>豆腐油煎切作羹。更將蔥白助芳馨。爛炊粳米流脂滑。淨洗盤盂照眼明。日食萬錢酣物欲。晨飧一味養心靈。幸敎文字撑腸在。旣飽何嫌誦大平。</text>
<text>几坐日將午。放歌天正陰。高尋君子迹。偶契聖人心。遠裔探儒籍。孤芳掇士林。卽今甘退縮。千載有知音。</text>
<text>東風捲地勢茫茫。草木逢辰欲發揚。天宇忽淸無點綴。日輪當午似彷徨。宋都持筆過六鷁。漢祖曾歇守四方。白髮衰翁深閉戶。有時閑念寄毫鋩。</text>
<text>田舍有隣翁。遣子來致言。所耕地雖薄。主一事不繁。今年屬收司。副使臨吾門。倉家欲爭之。令我供㧋奔。奔馳竟何益。納稅餘何論。吾農自食力。妻兒同飽溫。苟無擾我者。卽是民羲軒。奈何至此極。天或哀黎元。答言汝且止。濱海多荒田。汝幸居赤縣。安心度朝昏。爲汝禦倭賊。將相自屈尊。出租供王賦。汝當酬國恩。胡爲出怨言。汝罪不可原。汝其告汝父。勿用更云云。</text>
<text>籠中鳥鼓翼。天地何茫茫。池中魚縱鱗。江海何洋洋。君子安所處。樂哉守天常。仲尼困在陳。周公坐明堂。時運適然耳。無處非虞唐。高歌聲聞天。天也逾蒼蒼。</text>
<text>名紙粘連闊。宗工考閱精。拔尤傾後進。記奮遺先生。榜上風雲會。毫端月露淸。從今學聲律。制曲寫升平。</text>
<text>東門山水淨無塵。扶得英材壓縉紳。𪚥𪚥𪚥𪚥𪚥𪚥外。繼吾蹤迹是何人。</text>
<text>病骨酸辛不奈何。良心發見亦云多。一陽將動陰方盛。萬事相牽鬢已皤。天地悠悠守玄牝。光陰衮衮倒黃河。自悲流蕩猶忘返。歸去來兮安樂窩。</text>
<text>冬雨初晴濕綠苔。閉門危坐思難裁。欲携敗筆題詩出。忽値高軒載酒來。七秩尙誇身似犢。百年應致背如鮐。牧童自幸知天命。醉裏往懷得暫開。</text>
<text>臺省飛揚早有名。閑居厚渥荷明王。行年七十三強健。坐享期頤詠大平。</text>
<text>輕陰蔽日曉天低。寂寂簷前鳥自啼。萬世爲師眞孔孟。三公易介豈夷齊。謀疑如作道傍舍。守靜却爲天𪚥谿。老牧邇來心更苦。獨携形影尙栖栖。</text>
<text>提調提點忝畫雲。幾對龍顏讀祕文。老病幽居親種蒔。細分宜忌望諸君。</text>
<text>雨水寅今半。天官子未遷。鍮盂封尙煖。秫飯嚼生涎。禮食隨時節。鄕風重歲年。雙親幸無恙。爾輩愼周旋。</text>
<text>咳嗽連霄作。興居逐日難。非徒擾喉吻。漸欲吐心肝。門巷霏微雪。江山料峭寒。自憐高興廢。亦復懶衣冠。本文一首缺</text>
<text>兩府相聯壓侍臣。面南高坐儼垂紳。倡優效技分高下。萬世松都又小春。禮樂修明無弊事。江山淨麗絶纖塵。浮階獻壽眞如夢。白髮蕭然日日新。</text>
<text>微雪飄飄雨點疏。幽人歲暮臥窮廬。遙憐路上悤悤去。獨恨空中咄咄書。病後光陰何寂寞。老來學問轉荒虛。眼穿更想驪江曲。蓑笠孤舟好釣魚。</text>
<text>廉藺高風絶世無。相傾相軋盡危途。同舟胡越心猶一。兄弟鬩墻何至愚。漢室紛紛標俊乂。虞庭濟濟想都兪。南窓午睡偏酣美。又聽隣雞夢裏呼。</text>
<text>盜泉渴不飮。惡木熱不息。危邦與亂邦。聖轍留不得。用我爲東周。出語何惻惻。顏子居陋巷。默契天生德。天下歸其仁。至今猶煥赫。奈何自迷路。落日沈荊棘。何時望星出。四方天正黑。</text>
<text>痰逆粘華蓋。喉張聳玉樓。唾壺盈欲溢。寢席濕如流。豆粥徒能啜。蔘湯不易求。平生幸知命。肯復念浮休。</text>
<text>病發緣身弱。吾今無奈何。百年違攝養。數日廢吟哦。利欲如塡海。光陰似決河。誰知用心處。直欲到羲媧。</text>
<text>習儀終日雨。賀禮滿天晴。泥滑緣溪路。風微壓水城。龍蛇動旗影。鴛鷺集靴聲。玉輦曾陪處。輪臺夜氣淸。</text>
<text>起居今日滿毬庭。紫色齊班外裹靑。柝木照臨分氣槪。仙桃進獻集神靈。風寒一夜天時順。臺振八方坤道寧。白髮去年叨獻壽。病中時復祝千齡。</text>
<text>淸醇幹蟲少如君。酷愛芮城多白雲。肯與塵埃誇皓皓。只應朝暮避紛紛。名騰輦轂霑虛職。恩洽衣冠盛右文。獨恨契中綱紀少。儻能高會共微醺。</text>
<text>雅量已輕世。殘生休問天。出門冬亦雨。欹枕夜如年。澗水遶茅屋。山雲侵石田。相尋豈無路。病裏思悠然。</text>
<text>死也逃無處。冥冥自有機。賢愚元不異。老病近來稀。女德誠爲重。天年不可違。東隣白頭客。衰淚洒朝暉。</text>
<text>畏寒麾客去。向火與貓親。得失政相半。中和方自新。強顏非我輩。盡性是何人。靜守生群動。天時近小春。</text>
<text>冬至陰乃極。故有一陽生。聖人喜之甚。考卦以復名。是曰天之春。萬物所由萌。人心敝於欲。善端時露呈。養之在君子。匪他先立誠。勤勤去非禮。始見本然明。豆粥澡五內。血氣調少平。爲益信不淺。可見聖人情。世道漸以降。理功何日成。</text>
<text>老衰筆力已非初。每奉宣傳勉強書。自笑騈驪多齟齬。誰知卓犖雜紆餘。滿盤仙果黃封灎。粹面春風白髮疏。肅拜謝恩何敢後。只慙文學漸荒虛。</text>
<text>檀槍鐵馬事驅馳。義膽忠肝老不衰。更得四方無一事。具膽廊廟到期頤。</text>
<text>斯文興喪在蒼天。病裏唯知望後賢。老圃自來明易理。可行權處卽行權。塵埋聖籍壁多雨。草茂儒官庭半煙。剗去弊根非我力。中興吾道是何年。</text>
<text>東海無波喜可知。君王行賞大平時。春風桃李花如錦。更向樽前倒一巵。</text>
<text>多病年來少出游。出遊邂逅盡公侯。東家半醉西家醉。北里暫休南里休。誰識丹心猶繾綣。自知白髮亦風流。醒時却擬華胥夢。阿堵中無一點愁。</text>
<text>兵馬威臨海。蟲魚註滿家。膳餘霑老物。分外沐恩波。久矣違顏範。胡然掛齒牙。拙詩聊拜謝。倘或助壺歌。</text>
<text>歲暮心彌壯。天陰骨更酸。丹田久蕪穢。白晝懶衣冠。詩酒三生樂。雲山四面寬。微吟抱眞素。深谷翳芝蘭。</text>
<text>邈矣古君子。胡然晚我生。骨酸方自疾。顏悴使人驚。簷外風聲急。窓間日色明。表文圈點畢。深坐迹尤淸。</text>
<text>七人今日只三人。諸子滿堂風彩新。誰識老翁長袖舞。只緣聖主得賢臣。因心以友家門盛。移孝爲忠世道淳。壓盡冬溫寒乍極。始知和氣轉洪鈞。</text>
<text>力疾方參小丈人。餞行樽酒會嘉賓。從傍快倒鸕鶿杓。居右如專虎豹茵。相府留行儀更備。驛程發詠句如神。歸期政趁梅花落。應帶江南萬里春。</text>
<text>風聲搖我心。翻翻如旌懸。由我本動物。隨時多變遷。所幸不流蕩。湛然存我天。利欲浩如海。春撞勢無邊。愧我獨屛跡。微瀾生石泉。敲氷日夕汲。足以供烹煎。陽氣地下動。不久流涓涓。</text>
<text>扶桑海日照征衣。萬水千山驛馬飛。一片丹心懸魏闕。想看行色正依依。</text>
<text>尖利山頭插半空。白雲磨了色玲瓏。愁心萬疊何時盡。抹去詩翁一句中。</text>
<text>湯沸風爐雀噪簷。老妻盥櫛試梅鹽。日高三丈紬衾暖。一片乾坤屬黑甜。</text>
<text>日照南窓近午天。呼童石鼎煮山泉。滌淸腸內非他事。欲得新詩氷雪聯。</text>
<text>蓋牟別駕老逾狂。遇着時人罵一場。自負氣豪無檢束。肯緣吾獨有文章。蕭蕭雁塔埋秋草。淡淡猊山掛夕陽。千載高名磨不盡。後生誰復望餘光。</text>
<text>仲冬將盡歲將闌。積雪未深天未寒。聞道江南梅欲動。小舟何日過龍灣。</text>
<text>門巷無人鳥雀喧。寒雲老樹似荒村。更從何處尋眞隱。猶向殘生奉至尊。身病未痊須藥餌。日高方起謝乾坤。能令漢鼎如山重。遙憶當時綺與園。</text>
<text>承旨傳宣撰表章。老翁思渴汗翻漿。夢中尙訝燒蓮燭。病後尤驚領玉堂。蠟屐登山何杳邈。雲帆濟海亦蒼茫。天寒欲雪方深坐。敗筆猶熏內醞香。</text>
<text>微雪滿庭天已明。老翁徐起動幽情。披裘肯怕侵肌冷。得句俄驚徹骨淸。罨畫江山難獨往。釣絲蓑笠負平生。苦心只待梅花發。踏月相尋到五更。</text>
<text>山齋歲云暮。山人心更寂。寒磵滴石崖。雪底瑤草碧。老鶴巢長松。朔風吹浙瀝。閉戶守玄牝。虛室自生白。我欲從其居。傲此百代客。只恐負吾初。歸來居安宅。那知一日間。天下被其澤。</text>
<text>臥病深驚荷國恩。驪江兩岸賜田原。居家食祿已自愧。不稼取禾何更言。臥讀書殘山滿枕。坐垂鉤罷水侵門。未知素願何時遂。白髮盈簪兩眼昏。</text>
<text>歲暮松山雪落時。老翁危坐鬢垂絲。三司音耗何疏闊。千里相思月獨知。</text>
<text>靜坐乾坤裏。殘生嘯詠中。山光初帶雪。雲影自隨風。僮僕知親友。兒孫擁祖翁。興來呼筆硯。漸覺語難工。</text>
<text>客至巾吾頂。欣然倒屐迎。簷風吹座冷。庭雪照衣明。野興時時發。鄕談事事淸。送畿還入室。斜日下西城。</text>
<text>天春漸覺日行遲。雷在東泉欲奮時。遇物興懷非好事。陳情頌德只憑詩。雪嫌包地微微落。風恐鳴條細細吹。莫縮家傳醫國手。世情江海漏於巵。</text>
<text>鼎重三韓業。氷淸一片心。百年臣節聳。千載主恩深。日映臨津水。雲連瑞谷岑。病中難執紼。悵望動哀吟。</text>
<text>病中心更寂。細細檢吾身。不學收科第。無才列搢紳。杜門如避世。縱靶忽尋人。自處吾猶惑。譏平未必眞。</text>
<text>病中身已憊。默默省吾心。具體天然妙。逢原自得深。莫春曾點瑟。流水伯牙琴。所樂誰能識。淸風蓋古今。</text>
<text>秘錄誰能考究精。靑龍山色夢中明。當時卜築非無意。堂北今朝馬鬣橫。</text>
<text>萬古英雄未了心。算來江海亦非深。侍中七十兒黃閣。又得全歸罕占今。</text>
<text>殉世文章太類徘。年過知命已摧頹。謾歆淸德勞瞻望。咫尺新京莫往來。</text>
<text>肌骨酸辛夜氣嚴。此心良苦道情甘。雖然利欲如黃落。尙有機關似白拈。詩裏狂懷無窘律。酒中眞味在微酣。誰知自負猶非淺。進退俱憂范仲淹。</text>
<text>萬里家山入夢中。風塵滿目鬢如蓬。江天煙月無烽火。蓑笠何時伴釣翁。</text>
<text>齒痛吾衰甚。年來脫去多。全呑聊爾耳。大嚼欲如何。麪滑羹初絮。杯深酒似波。攻堅已無望。老將抱沈痾。</text>
<text>玄陵當日右斯文。泮水靑衿鬧似雲。憂病十年難入學。只留松樹掛斜曛。</text>
<text>講肄相從討古文。諸公今日散如雲。一尊情重難辭病。又是西峯帶夕曛。</text>
<text>忠信須先行與文。由來富貴是浮雲。吾生可畏吾儕老。坐詠江山日欲曛。</text>
<text>齒如猛將主攻堅。口吻中問柄大權。壯抑強剛無齟齬。老逢小弱亦遷延。唇因微反値奇禍。舌以至柔能永年。稟賦明明皆有則。乘除不覺一潸然。</text>
<text>我行匪棘自逶迤。謂我栖栖果是誰。口爲吟詩何太苦。心因存道未全衰。鳳歌已表周流日。麟出元因筆削時。景仰仁風千載下。比肩繼踵儘堪悲。</text>
<text>城西萬騎似雲煙。太胾長甁列後前。直到金郊方小歇。醴泉孫子又開筵。</text>
<text>病餘難強逐時趨。贈處年來斷所無。公不告行吾不送。淡交誰不羡吾徒。</text>
<text>二子遙傳老父心。庸夫兩耳未應深。白頭最忌離亭淚。只願遄歸共醉吟。</text>
<text>靜裏乾坤體得眞。氷堆雪積自藏春。不須踵息來荒怪。生順死安名曰人。習矣尋常和道德。湛然方寸起經綸。午窓日照爐香細。今古悠悠興味新。</text>
<text>看經靜室侍陽坡。共說庸夫見愛多。使事悤悤辭不得。老夫人意定如何。</text>
<text>狀元衰病苦思歸。久已忘形況是非。只恨臨分牙齒痛。閉門空想馬如飛。</text>
<text>隨時輕重是人情。我已病餘忘我生。獨有山中老毛潁。寫他心曲似盆傾。</text>
<text>碧雲憐我病。用意十分深。往來無朝暮。艱難犯南陰。丹心對君陛。白髮領儒林。異日壺中地。仙醪許共斟。</text>
<text>二子侍湯藥。於公感也深。藥難儲異日。術可駐分陰。昔似雲埋谷。今如葉脫林。松醪新得法。早晚對君斟。</text>
<text>夢廻雞唱夜如何。漏刻初驚減已多。春色惱人應不遠。天心到處自無頗。且向東窓學龜嚥。行當上苑聽鶯歌。一團好箇中和在。四序周流安樂窩。</text>
<text>久病偏相對。殘生好自觀。不論形與影。如見肺兼肝。蠹簡乾魚落。晴空野鶻盤。誰知明淨處。世道挽回難。</text>
<text>作者今無有。仲尼言七人。當時猶不識。後世更誰因。巢許乾坤大。夷齊日月新。悠悠千載下。三歎慕芳塵。</text>
<text>老境身無事。孤吟志不降。腸雷鳴曉榻。鬢雪照晴窓。野興雲生岫。高懷月滿江。何從盡傾寫。願得筆如杠。</text>
<text>簷下日將午。負喧翁白頭。苦遭童稚聒。頓忘君父憂。悠悠世代改。苒苒光景流。自幸樂天命。足矣何所求。</text>
<text>欲向水原去。因從沙伐騰。髯氷風兩袖。腸鐵夜孤燈。代食謀非拙。公田命自凝。他年游洛上。相對酒如澠。</text>
<text>塵世悠悠甚。吾生得自由。老知中漸狹。貧似外無求。山擁三又路。天低百尺樓。只憐詩興在。吟詠不能休。</text>
<text>鳳凰從何來。喈喈鳴朝陽。吉士媚天子。維時周道昌。寥寥千載下。我尙望其光。豈不致位育。一家如唐虞。所愧値運蹇。澤不施四方。嗚呼自古然。不用增嘆傷。</text>
<text>我思在何許。悠悠古之人。唐虞斯爲盛。聖主仍聖臣。都兪致光被。四罪天下新。我生千載下。如與稷契隣。何以德敎著。何以風俗醇。念之坐長嘆。白髮皀簪紳。</text>
<text>大臣柱石屹如山。天下安危實所關。獨抱謙光長國步。又聞喜色上天顏。六龍奉日容何肅。萬馬馳風意自閑。試向凌煙須洗眼。英姿颯爽畫圖間。</text>
<text>曉來飛雪落庭前。浩浩雲低野外天。鎭浦孤舟蓑笠在。又排歸思入新聯。風微野徑鳴疏竹。日落茅簷照冷煙。誰識灞陵橋上客。豎鞭驢背思悠然。</text>
<text>冒雪途中發浩歌。丙申正月渡遼河。路平不覺驅車苦。崖滑方驚折軸多。大勢茫茫包雁塞。餘聲點點入牂柯。杳然拈起當時興。坐詠南窓兩鬢皤。</text>
<text>吾道在心外。區區言語間。讀書破萬卷。氣得如童頑。吐詞麗而富。往往窮神姦。何與我名敎。艶宋雜香班。辭寡味自厚。誰挽唐虞還。坐玩明良歌。天地何寬閑。</text>
<text>雪未包荒風又呼。玉峯何日照天衢。冬溫得意憐窮漢。歲暮傷心屬腐儒。野外雲昏山盡沒。池中春動物潛蘇。幽居自是非塵世。燎得松枝瀹茗甌。</text>
<text>敬僕淸晨索飯啼。蒼黃乳母走東西。新泉活火鐺中沸。冷日寒雲屋上低。一飽憐渠殊草草。半生悲我竟栖栖。自貽哲命誠難必。稟賦由來萬不齊。</text>
<text>日上扶桑四海明。更無纖靄自中生。白頭老牧舒長嘯。魚躍鳶飛共大平。</text>
<text>雲出泰山如蓋飛。陽烏忽爾斂光輝。不崇朝已雨天下。却逐長風何處歸。</text>
<text>削竹串穿𪍷麥餻。仍塗醬汁火邊燒。玉川欲得茶來喫。香積何憂食不消。汗滴火雲初下種。呈祥臘雪又藏苗。明年往試田家樂。鼓腹長歌謝聖朝。</text>
<text>老去口饞誰似吾。頓忘宜忌與精麤。逢場火飽如塡塹。謀食平生似守株。內熱只知茶可洗。下虛唯遣酒相扶。朝來一吸蓮花露。兩腋淸風不用呼。</text>
<text>諸公藉甚滿朝行。山野孤蹤獨也狂。自擬佳人如幼玉。誰知醜婦勝空房。簞瓢至樂心如水。箕斗虛名鬢已霜。有興題詩不點綴。老年眞足誦虞唐。</text>
<text>船頭左右碓搥三。踏碓氷開水似藍。內浦發程如上陣。西江下岸卽停驂。營生若等終身苦。食力吾今滿面慙。爲謝老奴能用意。不愁粥鉢影相涵。</text>
<text>日照南窓似鏡明。白頭危坐感浮生。尊中有酒山當戶。門外無人雪滿城。病與心安非大患。老爲身累是虛名。香煙一燧琴三尺。誰識悠悠萬古情。</text>
<text>老病爲時棄。疏慵見事遲。已行千里路。始錄數篇詩。驛舍夜吟處。鳳城朝退時。無緣共一笑。焚稿嘆吾衰。</text>
<text>佩得囊中筆一枝。衝寒遠向義州馳。只敎馬藉分明見。便是驪珠次第垂。北界山川詩滿稿。西京風雪酒盈巵。歸來報我邊城事。煙火家家奠枕時。</text>
<text>水火相攻勢甚艱。幸哉金石處共間。故知氣合竟成用。莫道類殊非是班。味自此生充我腹。聲從何出破吾顔。侯家列鼎雖方丈。未必身心摠得閑。</text>
<text>邇來冬溫連數年。雷鳴霧滃如春天。最喜臈月已過半。有雪夜落埋山川。而我病骨多辛酸。燈殘更闌方困眠。曉來開戶滿庭白。神淸身健沈痾痊。腐儒恒願元氣調。雨暘燠寒無少愆。況今民貧倉廩竭。金陵歲幣徵如前。高吟對雪有深意。鹽絮銀杯徒爭姸。足國裕民苟自得。蓑笠往買驪江船。雖然不掃日又照。寫眞志喜憑詩篇。</text>
<text>雪消簷溜滴階前。白髮衰翁罷午眠。似向巴山聞夜雨。西窓翦燭已茫然。</text>
<text>碧天無際海無波。鴻鵠何知避罻羅。得食庭除馴鳥雀。彈丸飛至欲如何。</text>
<text>老我閑居興況淸。門前山色錦屛橫。尺書可屈漢四皓。綿蕝難招魯兩生。臘雪不知包地盡。朝暾又復射窓明。擁衾危坐忘巾櫛。偶爾新詩八句成。</text>
<text>靴聲門外不知誰。忽報崔翁入謁來。今歲天寒非奮歲。何時心與勝前時。年高自道猶耽酒。病間吾能爲賦詩。愧殺家貧奮醅耳。默然相送臥支頤。</text>
<text>寂寂三韓地。依依一腐儒。瑟明眞好勇。瓢巷慕如愚。情欲年來淡。形容日尙枯。誰知擾攘地。畢竟是唐虞。</text>
<text>臘月季旬天氣淸。鬱蔥佳氣降精英。猊山寂寞雖無子。馬史流傳又得甥。文坦遺風應復振。明威餘慶與俱生。姑夫老矣尤驚喜。願汝優悠到上卿。</text>
<text>人日今年好。春光遍八垓。祿牌天上墜。倉鐍洞中開。淸曉驅車去。黃昏載米來。國恩深似海。文墨愧非才。</text>
<text>天明初盥櫛。白髮尙詩書。城郭煙光合。江山日色舒。鸞凰集臺閣。鳥雀噪庭除。獨坐發深省。南陽諸葛廬。</text>
<text>閨門何肅肅。松樹倚天衢。勤儉誰雙美。非儀自兩無。寒風來北塞。曉日出東隅。薤曲連雲遠。緦麻擁坦途。</text>
<text>讀書如破的。射有似吾儒。爭也眞君子。才非小丈夫。雲鵬摶海上。瓦雀集堂隅。細大已包盡。從此嘲闊迂。</text>
<text>初從胄子學。肯慕小人儒。中歲廁名士。末年稱老夫。白駒食場藿。黃鳥止丘隅。必也正名耳。仲尼誰謂迂。</text>
<text>自負奇男子。人譏眞腐儒。拋書就黃嬭。嚥日效玄夫。祗恨居無右。何曾哭向隅。爲文自評點。齊舍合名迂。</text>
<text>鎬京何杳邈。餽歲及窮廬。炎熱應相惠。朝天石下魚。</text>
<text>有客棲苽地。無人顧草廬。病餘饞更甚。熊掌欲兼魚。</text>
<text>謾負平生養浩然。未衰身已抱沈綿。新詩欲就吟仍嘯。壯志全銷坐卽眠。梅鼎敢思調玉食。雪舟方欲釣江天。人生出處知誰管。白髮蕭蕭自滿顚。</text>
<text>正陵歲時馬蹄集。玄陵歲時人迹絶。蒼蒼松樹擁雙墳。殿角風琴洒飛雪。當時重瞳屢廻處。詞客驅吟䏏欲裂。居僧玩世莞爾笑。笑指浮雲自生滅。朝鍾暮鼓雜梵唄。畢竟那能爲吾決。滿朝俱是前朝人。誰向酒池尋舊轍。山崖臥碑刻已畢。深慙賤名冠前列。感恩懷古鼻孔酸。天地一身何孑孑。</text>
<text>南窓白晝起來遲。政是當年赴闕時。硯水不氷應夜短。鬢絲如雪已年衰。立功立德何關我。知命知天果在誰。歲暮情懷常益壯。閑中尙爾念安危。</text>
<text>臈天陰慘欲如何。滕六揚威主大訶。元氣自然成閉塞。殘生不用嘆蹉跎。屋疏燈暗詩腸苦。帳暖爐紅酒臉酡。試問幾人能信命。流光萬古似奔何。</text>
<text>一飽今應足。三遷昔似忙。高吟松雲落。獨立海天長。直筆修金樻。雄篇耀玉堂。無蹤繼前躅。默默九回腸。</text>
<text>門外山低明臈雪。爐中火冷散香煙。誰能畫我吟詩處。掛向高堂六月天。</text>
<text>二老相將訪吉昌。因過陋巷忽生光。大平風采三韓福。須借丹靑掛我堂。</text>
<text>骨酸難臥臥難眠。燈在窓間風在氈。忽聽一聲雞報曉。宛如當死得延年。</text>
<text>白髮蕭蕭皆欲鮐。無由血海浸靈臺。雖然不復周公夢。羸得詩家鍛煉才。</text>
<text>牧翁衰也甚。久已忘行藏。雪興因安道。花神憶趙昌。扶衰唯有酒。作戲每逢場。贈策荷深意。知君猶崛強。</text>
<text>幸我閑無敵。知公惜離群。一封何鄭重。千里揖淸芬。海闊雞林月。天低鵠嶺雲。名園梅欲動。蹺足更論文。</text>
<text>攤飯南窓日影移。更携毛穎寫新詩。漸敎氣味廻平淡。已厭機關逞怪奇。萬疊山橫天盡處。數枝梅動雪殘時。幅巾直欲尋春去。偶得由來勝苦思。</text>
<text>東亭近日納新郞。摠說牽來馬亦良。一石粟應供一食。他年萬里好騰驤。</text>
<text>新年閭巷靜。病客起居安。寂寂日將午。颼颼風更寒。高軒驚屢入。虛榻坐尤難。揖送有慙色。高吟聊自寬。</text>
<text>鼎湖龍去白雲邊。望絶攀髯淚洒天。當日宰臣無幾箇。少年詞客已華顚。雲岩鍾磬山如障。蓮寺珍羞酒似泉。晚向老林堂上飮。醉來塵世更悠然。</text>
<text>新年郊外逐鳴珂。滿眼雲煙照碧羅。奴訝囊中詩句少。妻嗔衣上酒痕多。川原雪盡春浮地。城闕天低海息波。努力餘生行樂耳。金張許史奈吾何。</text>
<text>功成自古久居難。不是忠衰始掛冠。縱認鷲姦將下手。難敎鴆毒自摧䏏。琵琶一曲哀調急。煙月五湖歸興闌。當日隨龍盡凋喪。光巖寂寂暮雲寒。</text>
<text>門外東風料峭寒。白頭深坐懶衣冠。閑中有味無人識。寫出新詩字字安。</text>
<text>踏月登山禮入仙。歸來曉色尙蒼然。有祈不獨榮夫耳。要使兒孫五福全。</text>
<text>病餘身瘦怯春寒。夜上松山自覺難。燕舞鶯歌春日好。俯看桃李滿長安。</text>
<text>唐虞已絶地天通。典禮明明敬在中。敍得彝倫非一日。敢敎恒舞似三風。輕陰漠漠山光暗。小雪霏霏酒氣融。漸覺老年多順境。神明正直保孤忠。</text>
<text>門外東風日日吹。驪江已近雪消時。泝流直上非難事。善爲我辭知是誰。賞月郡樓仍醉甚。尋梅野寺得歸遲。今年又恐成虛語。描出心聲賴有詩。</text>
<text>寂寂南窓喜雀聲。老翁梳髮遍身淸。更無非意相干事。只有吟詩不盡情。風俗歲時今似古。江山雨雪晦還明。悠然便起尋春興。嫩綠鮮紅滿鳳城。</text>
<text>年將七十侍慈顏。省宰庭中舞袖班。此是古今稀有事。凜然風采照鄕山。</text>
<text>蜚英臺閣耀氷顏。諳練非徒管豹班。晚拜政堂封食邑。一時高議重於山。</text>
<text>我生甫冠識公顏。鏡裏吾今兩鬢班。千里未由親執紼。如聞薤曲動雲山。</text>
<text>花木誰知養在人。功侔造化塢藏春。盛朝儉素游觀少。當日園丁白髮新。</text>
<text>牧翁興味自難傳。春入幽居已靄然。身後無功山可礪。眼前得意酒如泉。鶯花又近昇平日。魚稻仍期大有年。天地茫茫吾已老。焚香細讀去來篇。</text>
<text>風聲入耳自蕭蕭。不耐心旌盡日搖。已掃玄黃收玉葉。欲催紅綠鬧花朝。十年哀怨怜笛。千載依俙想舜簫。甚欲塞聰深閉戶。朝陽鳴鳳竟難招。</text>
<text>聲罪淸原說選遲。今年此日是何時。病中不願聞新事。愁外唯知賦小詩。魚貫足羞猶有據。鶚書甚喜或成私。都兪揖讓唐虞遠。日照南窓兩鬢絲。</text>
<text>回首銓曹廿五年。小驄馳疾不勞鞭。徐行案轡收人望。却恨元公已上仙。</text>
<text>日本遙遙海外天。島夷竊發已多年。不知講信終成否。艱極泰來非偶然。風伯前驅自無患。雲皇末裔尙相傳。雖然狼子野心在。慕義歸仁誠可憐。</text>
<text>枕上雲山知幾重。已無餘事掛心胸。影如窺戶下弦月。聲欲殷床南寺鍾。瑣碎詩篇供嘯詠。寂寥門巷少過從。夜深人境更蕭灑。風動西隣千尺松。</text>
<text>東風卷地勢何雄。小室明窓坐老翁。濟海雲帆非自擧。隈巖蒻笠與誰同。浮萍聚散三生外。大塊𪚥𪚥一噫中。誰識動時元是靜。靈臺方寸裹虛空。</text>
<text>少年卓識陳三策。中歲高才賦兩都。還笏彤庭近知命。藥爐經卷是香徒。</text>
<text>詩話當年一笑新。笑他焚却坐禪身。分明燒殺活和尙。弟子不知何等人。</text>
<text>四六合離因故新。正觀何物是吾身。燒成供養應癡甚。了了元無佛與人。</text>
<text>病裏靑春幾度新。蔘苓浹髓文熏身。明知大患非他物。只恐陷爲殘忍人。</text>
<text>稚子啼呼索點心。老婆吹火石鐺深。醬湯油餠烹來較。𪚥𪚥尋常驕語音。道味生時須自驗。天機動處有誰尋。老翁日用眞無事。遇興悠然試一吟。</text>
<text>心傳妙法誦蓮花。入海何曾更算沙。領袖山門方獨步。天風吹動赤城霞。</text>
<text>結杜詩魔與酒顚。懶殘當日號無錢。諸生雲雨皆離散。白髮寧饒美少年。</text>
<text>雞聲催日出扶桑。似是先來照我堂。不恨吾頭已如雪。明窓獨坐靜焚香。</text>
<text>朝覲天庭大禮存。保全國海聖心溫。故宜懷惠仍歸德。政欲察情寧廢言。水路連天天似幕。舡窓納月月臨樽。回思當日馳遼野。滿面風塵四塞昏。</text>
<text>據亢驕難禁。求全毀必來。老塘何足責。吾黨亦遭猜。寡欲生道味。小心消禍胎。花開又無事。只合日銜杯。</text>
<text>毛穎年來伴我吟。老衰區畫不如心。似聞邸下多新進。指示何妨入翰林。</text>
<text>人呼我筆如長杠。意氣穎脫無由降。留蹤石崖勢岌岌。摩頂海水聲舂撞。天心淵微盡張皇。力所未到唯蒼蒼。典謨訓誥曁風雅。煥乎似有其文章。上從畫卦作書契。下至萬世明綱常。聖主賢臣溢簡策。嘉言善政何洋洋。周之弊也邪說興。異端藏敎堆丘陵。泥金黃白光射天。海內海外皆相謄。國家設官重吏事。舞文弄法稱才能。名我作陣吾所恥。借我以耕吾所憎。紛紛至今可流涕。儒學久矣如秋蠅。周程上遡洙泗流。寫出正學無𪚥留。筆於是自慶曰幸。仲尼絶我予何憂。秦漢群陰自消散。白日明明照九州。三韓只有一知己。願得相從保終始。吟風弄月非偶然。欲與魯頌同流傳。</text>
<text>有客來窮巷。欣然倒屐迎。風顚茅屋破。日薄紙窓明。盤果嚼來澁。村醪斟更淸。悠然便陶寫。亦足慰平生。</text>
<text>隣家犬吠我雞呼。日照南窓對火爐。小婢汲泉供盥洗。一團和氣是唐虞。</text>
<text>門外經聲斷復連。行慈平等憶金仙。𪚥𪚥或有妻兒計。濟得一家非不賢。</text>
<text>我今多病只吟詩。何有何亡摠不知。轉得化工無盡藏。淸風明月自相隨。</text>
<text>全義山雖淺。新昌路已賖。起居應自在。將息定如何。寂寂雲埋谷。茫茫月照沙。邇來烽火絶。遙想眄庭柯。</text>
<text>松實如星聚柏枝。映於氈帽最相宜。鬢毛颯颯非前日。風俗依依似奮時。對鏡自觀憐病我。牽衣欲啖止嬌兒。三韓制度未墜地。重憶朝鮮殷太師。</text>
<text>花原子姓聚齋僧。國贐峯頭日已升。追遠愼終由孝悌。投閑置散亦才能。經聲出口誠彌切。食氣堆腸福自凝。更願大平無事際。一門餘慶永承承。</text>
<text>我處何所擇。有仁斯爲美。北馨在蘭室。化臭在鮑肆。則知居乃重。愼之在君子。悠悠牧翁心。無以表於世。嘯詠與爲徒。淸風明月耳。聲色雖相累。淡然遠於利。是爲里有仁。相將寄吾意。</text>
<text>無聲無臭上天高。萬物生成勢似勞。誰識筆端題品處。一時趨走盡英豪。吟詩往往兼三鉢。對鏡依依照二毛。消遣世情聊坐嘯。古來安分是吾曹。</text>
<text>私意名人欲。忘私理卽明。自然無畛域。譬則是權衡。觸石水聲急。隨風雲影輕。虛心能泛應。世道本升平。</text>
<text>榮衛乘調養。功名愧滯留。塵埋徐孺榻。天遠仲宣樓。梅岸花交結。氷崖水逬流。春游將爛熳。欲止竟無由。</text>
<text>金剛山上木。作杖勝烏藤。論價同名馬。扶衰荷野僧。夜深天祿靜。電滅葛坡澄。異事驚人世。飛騰我未能。</text>
<text>金剛山上木。遠慰牧翁心。參贊從誰望。支持領自任。天晴紫陌闊。谷密白雲深。兩地相從處。難禁雪滿簪。</text>
<text>金剛山上木。生長自何年。寂寂煙霞洞。茫茫雨露天。碧溪難揭厲。靑壁費夤緣。得爾誠非易。高吟思渺然。</text>
<text>三郞新沐罷。和氣却陰邪。髮潤身彌健。頭輕氣自華。春風吹柳樹。曉露濕荷花。善保千金子。文章早起家。</text>
<text>腰脚酸辛夢不成。小娃急踏奈身輕。忽聞石鼎松聲沸。又見蓬窓日色明。逐物意移忘所痛。吟詩興動恐難平。牧翁晚影只如許。誰識悠悠方寸情。</text>
<text>詩酒相從處。海山無事時。珠師馳馹去。握手惜分離。</text>
<text>陰壑氷將泮。陽崖草欲抽。山光已排闥。水氣欲浮舟。喜報聞丹雀。寒盟愧白鷗。春風自流動。我輩亦優然。</text>
<text>客中春欲半。留滯思依依。東望俄明月。西瞻又落暉。鍾山圍輦轂。箕域隔庭闈。使事何時畢。風前淚滴衣。</text>
<text>遼陽閉關處。平壤返輪時。事大忠彌激。求全志不衰。樹林春欲動。山海日初遲。客路悠悠興。流傳只有詩。</text>
<text>母也雖強健。行年我自知。子心何苦楚。人事足乖離。山遠雲遮路。天高月入池。移忠是吾輩。努力善扶持。</text>
<text>夢向天台訪懶殘。夕陽飛鳥共團圝。覺來身世猶蕭爽。一炷淸香起篆盤。雲傍樹林疑日暮。雨催花柳怯春寒。風光流轉悠悠甚。芋火何時坐夜闌。</text>
<text>妻兄武德我同庚。仲子如今已有名。入贅少年居室美。睦親高會節文明。牧翁久病隨時樂。座主偕臨絶代榮。微雨晚來霑翠幕。更敎詩興十分淸。</text>
<text>六益亭中日日吟。抑揚聲韻動詞林。誰知自有無窮意。盡是當年落弟心。</text>
<text>乞退吾今欲上章。嶺南歸路入雲長。石田茅屋商山北。桑帶倉庚杮帶霜。</text>
<text>謟笑明言病夏畦。可憐搖尾向中閨。由來隴蜀茫無際。走到雞栖又候雞。</text>
<text>春雪新消潤藥畦。春風漸暖入金閨。牧翁垂老閑居處。隱几微吟聽午雞。</text>
<text>餠餌羅紈隴與畦。著橫高案拆鳴閨。主人心地煎膏火。時見兒孫共鬪雞。</text>
<text>共賀新提學。逢辰佐我君。招邀盡吾道。邂逅亦斯文。街柳黃浮日。園松翠拂雲。一杯情可見。何必更云云。</text>
<text>早起扶頭酒味濃。東風吹雨滿城中。開窓忽起尋春興。眼底森然綠映紅。</text>
<text>龍頭梵刹照金崖。搬運何憂水與柴。縱是入京猶野意。獨乘微雨訪山齋。</text>
<text>殘生唯口腹。謀食每遭譏。西海靑魚賤。東溟紫蟹稀。慾心寧陽滿。支體可長肥。一食萬錢者。勞勞何足𪚥。</text>
<text>倏忽百年半。蒼黃東海隅。吾生元跼蹐。世路亦崎嶇。白髮或時有。靑山何處無。微吟意不盡。兀坐似枯株。</text>
<text>陟山君愛韓山君。不爲介特離於群。祗憐光巖絶人跡。力疾墮淚修碑文。心知是箇愛梅者。盆中一枝時見分。牧翁雖則病纏身。眼高四海空無人。忽然得見此粲者。志同氣合融精神。微吟竟日對之坐。簷牙皎皎懸氷輪。夜深形影冷相雜。聖之淸者堪同倫。令人自然鄙吝消。驗得無謟仍無驕。天敎孤芳厭衆木。迥脫流俗難招邀。洛陽相君姚黃花。在於忠孝爲如何。廣平鐵石亦能賦。照耀文苑敷英華。人間譏評無盡時。默默且看氷雪葩。</text>
<text>鵲巢相對在東南。白髮衰翁臥小菴。報喜平時頻有驗。俯窺治世遠難參。知風如見蘋花動。驚月應從桂影涵。詠物滑稽還自笑。由來嗜好異酸甘。</text>
<text>三子登科早有名。愛鍾於季是萱庭。高堂鶴髮俱無恙。盛代龍喉罕比榮。蕭洒風儀同玉樹。岧嶢森直近靑冥。牧翁驚喜何須問。眼見門生佐聖明。</text>
<text>和氣融融滿洛城。群陰自散放新晴。倍增東國江山麗。快覩中天日月明。一喜已敎鳷鵲報。重興更待鳳凰鳴。病餘光景今如此。只恨無才頌大平。</text>
<text>廿八曾叨少大常。汝今甫冠我驚惶。齋明盛服敢造次。仁孝至誠非渺茫。肅拜中門天日近。徧參甲第陌風狂。芳年揚歷猶如此。萬里鵬程在彼蒼。</text>
<text>天心非窈冥。牗民何粲然。昩者自迷路。數數倒且顚。仁愛亘萬古。綱常當百全。悚然不敢怠。黃卷陪聖賢。</text>
<text>卷盡浮雲天四陲。日輪初上輾行遲。已知無處容纖翳。更喜隨時得小詩。燮理陰陽在黃閣。大平歌頌擁丹墀。南窓獨坐香煙直。誰道吾今甚矣衰。</text>
<text>梅花粲粲照山亭。大庾羅浮眼底靑。獨愛黃昏枝上月。更逢南極老人星。</text>
<text>梅花意動臘前天。開到春分秀氣全。却恐不如桃李輩。爭豪競富盡當權。</text>
<text>梅花似我問何哉。不爲淸高絶點埃。只取少年驚衆耳。在於題品實凡才。</text>
<text>父母常懷愛子情。願無災害到公卿。謙謙自牧兼山卦。晝出須爲座右銘。</text>
<text>三緘其口愼言人。千載流傳面目新。莫向座中輕一語。樞機榮辱在搖唇。</text>
<text>用兵同鷙鳥。掃賊似羊群。一境皆承蔭。三韓共揖芬。日生天接海。山近樹浮雲。偃革今玆兆。來魚號曰文。</text>
<text>天淸地又寧。四海仰皇靈。雨露生朱草。山川照景星。腐儒遭盛代。多病引殘齡。歌詠太平處。鳥啼苔滿庭。</text>
<text>君子重自守。出處皆有餘。抱關亦常職。秉鈞豈虛譽。盡其所當爲。質之在詩書。仰觀敞玄象。俯察陳黃輿。身微海一粟。心廣同大虛。自棄果何意。時時但欷歔。</text>
<text>國贐前峯入碧天。孤楊後嶺漏淸泉。令公音信何曾斷。魚亦相傳雁亦傳。</text>
<text>病後閑居謝彼天。曲肱飮水勝甘泉。時時發興尋東閣。只恨新詩不足傳。</text>
<text>鳳凰相追飛。高岡被朝暉。一鳴復一和。寥寥知者稀。梧桐花已落。湛露亦云晞。卷阿有遺音。千載猶依依。有志不得繼。吾將誰與歸。</text>
<text>周公留召公。忠義至今存。小子同未位。苦哉吐此言。鳴鳥我不聞。引誘誠至論。乃知周召心。四靈同其源。所以我夫子。浩嘆悲自尊。</text>
<text>忠肅天威尙凜然。逆推臣穡未生前。曾於此地賜科第。實是庚申延祐年。</text>
<text>今見神孫開紫闥。故知賢相幹洪鈞。書筵轉對應非遠。侍坐那無二老人。</text>
<text>春入山林雪已乾。老松依舊翠生寒。當時巖壑雕鎪處。獨恨無人着眼看。</text>
<text>子美秋風破屋歌。牧翁今日更吟哦。書茅未識唯指路。雨傘預憂如執柯。江上葺時皆用竹。山中補處或牽蘿。鳳城萬瓦參差碧。自笑窮廬兩鬢皤。</text>
<text>友道如今不似初。吾猶驗得數斯疏。誰將義利能分界。自是賢愚少讀書。周召深情依奮大。陳張遺臭至今餘。寸心耿耿誰能識。門外靑山擁草廬。</text>
<text>久病方知口腹謀。麴車猶費口涎流。故人招飮眞多幸。淸夜忘歸得久留。北操遺音尙盈耳。南陽急管盡低頭。人間聚散皆天數。更約從今秉燭游。</text>
<text>籍甚烏川早享榮。年方三十典文衡。俄遷樞府寵沓至。老拜政堂功已成。韓鉞謝篇皆得體。朔方合浦盡留名。紫袍潤筆銘幽隧。風樹終身思慕情。</text>
<text>安貧是吾志。自謂淸如水。遇事物不及。還如浪波起。乃知守不約。所以致如此。靜定妄施工。驅馳不知止。老病猶未歸。栖栖復何竢。自責復自恕。爲名非爲利。𪚥𪚥𪚥𪚥𪚥𪚥𪚥𪚥𪚥𪚥𪚥𪚥𪚥𪚥𪚥𪚥𪚥𪚥𪚥𪚥</text>
<text>蕩蕩乾坤春又廻。鳥聲風暖自相催。老衰終日閉門坐。奮故有時携酒來。藥餌殘生逢景運。江山秀氣屬英材。半酣倍覺情無盡。準擬開花更擧杯。</text>
<text>南郊火獵案成規。講虎揚威保泰基。勇冠軍中工挫敵。功成馬上習行師。時巡長奉天顏喜。晝接何憂國體危。白髮病餘難扈駕。菜盤相對嘆吾衰。</text>
<text>先生學術有淵源。模楷中菴世所尊。大闡儒風曾掌試。早探禪窟已忘言。溪堂作記慙文拙。尊酒論懷見道存。誰識半酬心更苦。光巖杳杳眼昏昏。</text>
<text>領袖宗門大福田。封君寵異更光前。朝昏只祝君王壽。一烓香中一萬年。</text>
<text>擊蒙當日及愚兒。眼見飛騰耀一時。進拜鴻樞驚老父。有誰同喜是吾師。</text>
<text>珍饌如山酒似淮。錦袍燦爛照茅齋。奈何不向燈前酌。淸夜沈沈雨滴階。</text>
<text>時當春蒐春陰濃。春雨入夜仍濛濛。玉署詞臣望郊宮。達旦不寐焦心胸。天晴白日生於東。一碧萬里涵纖穠。平川廣野盡牢籠。曹呼墜叫如爭雄。下以驅走獸於危峯。上以墜摶鵬於碧空。中有雲氣隨飛龍。怡然一笑開天容。志在備物禋六宗。朝野喜氣俄融融。騶虞之歌歌五豵。鵲巢美化誰能終。病中謳吟意無窮。獻豣髣髴追豳風。</text>
<text>白髮松京獨掩門。光陰衮衮似川奔。地偏東極春多冷。家近西峯日易昏。節義敢期能善道。文章未必盡知言。年過五十心逾苦。賴是時時酒滿樽。</text>
<text>濛濛春雨夜來零。又是風光近踏靑。稧飮蘭亭狂興動。有誰招喚苦丁寧。</text>
<text>每歲床床漏。愁霖撥不開。下茅今晚矣。其雨已時哉。窓破宜明月。庭閑可綠苔。只慙霑濕處。持傘獨低廻。</text>
<text>我雖貧陋甚。不斷朝暮炊。祗以謀充腹。何嘗望泣脂。珍飧時或送。晚食有誰欺。方丈應徒飽。飢腸解吐詩。</text>
<text>誰歟方自適。長嘯或高歌。白日坐時永。靑山行處多。西來參柏樹。內境想煙蘿。畢竟有大欲。一區安樂窩。</text>
<text>東門沙水淸。東門山色明。臺巖之北斷山平。遙憐草色浮新晴。今年三月又三日。盍往觀乎舒我情。我嘗潛心時雨化。發榮滋長如春生。中爲物欲所椓喪。雖有耳目聾而盲。所以自暴與自棄。如撥根本焦芽萌。念之朝夕五內熱。年過知命迷明誠。草之生兮夫何時。天之仁兮方流行。我之衰兮鬢髮白。携姻婭兮集群英。盤飧樽酒列左右。談笑意氣何崢嶸。草微抽兮新茁。不敢蹴踏擧趾輕。一團和氣發動處。胡不游衍元而亨。長安會稽兩寂寞。詩篇筆陣空留名。</text>
<text>踏靑聯騎出東門。浩蕩春風野外昏。半醉寧辭揮老筆。餘生難得對芳樽。山連戟石雲煙合。水繞臺巖歲月奔。躑躅花開掛啼鳥。錦屛風下更忘言。</text>
<text>奉幣趨朝覲耿光。歸來鶴髮照高堂。不如意事十八九。廻自半途呼彼蒼。敢憚吾人面黧黑。只愛我馬色玄黃。他年上下交孚際。誰識如今嘆息長。</text>
<text>羅綺叢中絃管聲。主人云是李鼇城。亂餘此會誰重辦。病後相逢我再生。王謝風流稱曠達。崔盧閥閱値升平。白頭屢舞莫嘲笑。夜半醉歸雞已鳴。</text>
<text>窨中開遍瑞香花。擎出淸明香滿家。鼻觀先通楷兩眼。淡紅枝上散餘花。</text>
<text>松在高岡雪壓低。根盤頑石倚雲梯。可憐亦解隨兒女。用舍行藏似滑稽。</text>
<text>迢遞三韓地。蕭條一牧翁。樂天知有命。食祿愧無功。顏厚牛皮讓。身輕蟬翼同。謳吟音何竟。祗欲繼豳風。</text>
<text>海山深處日行遲。白髮吾今甚矣衰。門設常關非自重。詩成又改竟何爲。匂萌已達將包地。蓓蕾相粘欲滿枝。占得一年春好處。依然夢斷惠蓮池。</text>
<text>春陰垂野鳥呼風。散步東山白髮翁。世事紛紛當自任。詩情浩浩有誰窮。狂追李杜文章妙。妄擬蕭曹功業豐。今古一身雙美少。却憐臨老似童蒙。</text>
<text>東風浩蕩滿乾坤。一箇老翁開蓽門。鄕里病餘空悵望。詩書靜裏或尋溫。山光積翠高凌漢。柳色浮黃淡映村。身漸得閑時漸泰。長篇短律豈多言。</text>
<text>天地吾身只一心。更無餘物敢相侵。浮雲縱向虛空起。率土猶蒙日月臨。父母尊嚴堂上看。神明正直鏡中尋。焚香靜坐思忠孝。當使功名冠士林。</text>
<text>百鳥聲中曉夢驚。春陰漠漠未全晴。功名足矣無心久。古律依然信手成。黃鳥容他共知止。白鷗嗔我又寒盟。平生志願誰能識。欲向朝陽聞鳳鳴。</text>
<text>老向安陽受賜田。田荒不闢問胡然。軍興收稅嘗居半。吏酷催科又倍前。汝且廣耕如我志。吾當薄斂息渠肩。終期鼓腹同安樂。上祝聖君千萬年。</text>
<text>嘉林近在馬山東。近歲閭閻一掃空。尙有殘民工避賊。更無修吏或明農。龍淵絃管迷煙月。鶴野鋤犂逐雨風。記得少年親目擊。如今惱殺白頭翁。</text>
<text>悠悠身與世。浩浩性其天。賜也言猶中。參乎道已傳。瑟希春已暮。巷陋日如年。萬古風流遠。吾今獨惘然。</text>
<text>目送飛鴻滅沒間。年光荏苒鬢毛斑。貧難合樂病入髓。老不歸田慙滿顏。樽酒時時消白日。樓臺處處映靑山。看來却是風流甚。更有何人似我閑。</text>
<text>漠漠春陰野外低。西隣高樹錦鳩啼。苔痕點綴生窮巷。山色稀微隔小溪。寂滅不容心自妙。逍遙又恐物難齊。吾家事業無人識。盥櫛焚香對老妻。</text>
<text>蕊國鯨濤怒蹴天。古稱無處泛樓舡。豈容賊輩敢輕犯。祗恐民生難自全。慶晉池臺鎖風月。登和烽火照山川。廟堂憂念何時已。遣率東門又敞筵。</text>
<text>玄陵南幸天涯廻。元巖駐蹕山崔嵔。樹林掩映原野闊。氈廬中峙無纖埃。當時七老在左右。嵔然碩德兼雄才。群情倚重似柱石。丹靑煥赫梁棟材。欣欣喜色向松岳。汛掃陵廟眞時哉。樂矣飮酒聞絃歌。大平和氣方鼎來。檜山首題珠玉落。璀璨似向金盤堆。諸公賡和皆絶唱。益齋老筆輝三台。曲城用意何深長。圖形垂範如雲臺。牧童不在絲竹列。作序瓦缶鳴如雷。掛名圖後又非望。當世大手休相猜。大臣於國是元氣。流通血脈消禍胎。後人莫作繪事看。節義扶起三綱頹。況於子弟敢自棄。歸視鬱鬱庭中槐。</text>
<text>天晴欲游睡。拂面有狂風。閉戶還深坐。吟詩似近攻。身閑忘歲月。心廣裹虛空。愧底尋春興。時時惱病翁。</text>
<text>白髮散春風。飛禽隨病翁。物我共乘化。浩然天地中。嚶嚶求友聲。爾復相感通。野老來致言。吾家酒味濃。相携籍芳草。對酌顏浮紅。黃昏各辭去。明月當前峯。</text>
<text>問疾西隣謝我頑。登樓擧酒共怡顏。靑春過半淸明後。白日將中暗淡間。蓓蕾滿枝藏粉面。峯巒當戶逞煙鬟。醉來更約尋芳去。水遶臺巖似碧環。</text>
<text>昨日沙彌芮院來。眼中一笑粲然開。廣平山水屛風好。筆法詩聯照上台。</text>
<text>朝來盥櫛思飄然。欲向松山訪老禪。當世丹靑無顧陸。不知他日有誰傳。</text>
<text>病後高游每自誇。靑山到處梵王家。曺溪一滴眞難得。欲問龜翁共喫茶。</text>
<text>雲重重又水洄洄。紅白山花爛熳開。便欲尋春携酒去。鳥啼聲裏兩三杯。</text>
<text>綠樹沈沈殿閣明。白雲靑嶂夏涼生。行人入谷緣何事。政是蒸敲滿鳳城。</text>
<text>秋入山林著淡黃。雲容水態轉凄涼。吾生尙未歸田去。魚稻今應滿故鄕。</text>
<text>數峯如玉照寒天。雪壓長松凍石泉。況是老僧方入定。皎然無處覓塵緣。</text>
<text>江水東流月向西。松風四面古招提。請看上下相交處。冷影寒光本自齊。</text>
<text>太白銀河落半天。徐凝界破儘堪憐。汗流自笑韓山子。更對屛風賦一篇。</text>
<text>松下茅齋著幾人。石盤平淨豹皮茵。牧翁謾抱煙霞想。種種年來白髮新。</text>
<text>檜樹蒼蒼石勢頑。葉間風雨半天寒。老僧出定忘聲色。頭上光陰走似丸。</text>
<text>重重樓閣出雲間。大殿三門雪色寒。山下往來人似市。不知幾箇是儒冠。</text>
<text>壁立危峯倚半空。綠窓朱戶靜無風。長生未必如眞訣。物外逍遙樂在中。</text>
<text>落霞孤鶩水浮空。畫棟珠簾雲雨中。當日江神知我否。何時更借半帆風。</text>
<text>白雲黃鶴思悠悠。芳草晴川滿眼愁。崔顥一題天地闊。謫仙詞調亦風流。</text>
<text>屛風賦罷好山川。尙有詩情滿眼前。自笑吾生無逸興。誰言神助得新聯。盤飧只欠淵明酒。茗飮眞同陸羽泉。他日曺溪如一宿。幻身流轉亦天然。</text>
<text>我生今如何。飄飄如斷蓬。風來卽飛去。所向無西東。昨逐北山雲。忽上千丈松。女蘿一相牽。共作靑春容。俄而又下墜。宛在紅塵中。願乘長風力。直棲逢萊宮。</text>
<text>司業吾良友。南遷閱歲多。道情甘寂寞。世事任蹉跎。華嶽雲埋谷。楊江月照波。親朋方大用。書札問如何。</text>
<text>牧翁方臥病。吾友久流離。臺省多同例。衣冠際盛時。蕭條長閉戶。慷慨獨吟詩。公道東風在。依依吹鬢絲。</text>
<text>古人不可作。千載揖淸芬。工部詩爲史。昌黎韻亦文。天才何卓卓。物議亦紛紛。誰識韓山子。羹墻對放勳。</text>
<text>幽居日將午。淸興欲裁難。微雨滴不濕。東風吹更寒。眼明花意動。髮短世情闌。造物戲人耳。乘除聊自寬。</text>
<text>我亦不曉事。對山無酒杯。時時發狂興。筆端風雨來。今年不種秫。石田荒蒼苔。經欲謀一醉。誰家初發醅。好懷儘有數。未知開幾廻。悠悠百歲內。何必黃金臺。</text>
<text>憶昔癸巳淸明節。韓山之陽見微雪。廻頭二十又九年。雪入穀雨還依然。由來造物未易測。老牧謳吟鶴頭側。雞鳴雨聲忽驚吾。恐漂庭麥馳女奴。天明開戶雪滿山。變化在於俄頃間。可憐墻東數枝杏。邂逅滕六施何顏。是亦天也當順受。慰解須憑一樽酒。茫茫氣化自推移。萬事何亡復何有。看花對雪意無窮。當日少年今白首。</text>
<text>回首東堂已渺茫。山堆落紙網絲長。期年不散屯膏甚。豪奪吾今亦破荒。</text>
<text>誠齋季子美風儀。感慕嚴顏涕淚揮。泥得黃金寫題目。民間大藏比來稀。</text>
<text>一樹靈椿照海天。祥風瑞露幾千年。東亭獨坐於其下。壽算端知也竝傳。</text>
<text>大事當謀及。群情在吉從。病餘精力耗。分外寵光融。柳洞黃猶嫩。松山翠自重。上天方引逸。浩蕩對春風。</text>
<text>七老元巖會。天留兩侍中。肖形如欲語。握手每相逢。戀主忠誠切。匡時德業豐。拙文描不盡。風采耀無窮。</text>
<text>水精環皎潔。茶合帶縈廻。玳瑁藏銀筆。葡萄艶王杯。兩生同拜賜。衆客盡兼才。此會眞難得。丹靑望後來。</text>
<text>醉來狂興發。絃管夜深深。舞拙從他笑。詩成每自吟。淸風連鳳沼。明月滿鯷岑。欲識大平像。更於何處尋。</text>
<text>西望光巖儘渺然。陟山庭院酒如泉。可憐躑躅花坡錦。不上人頭已七年。</text>
<text>蘭也吾所愛。忽然雙眼明。淺碧自散葉。淡黃初發榮。靜坐待香來。心地方寸淸。頗訝吾鼻塞。久之方自驚。念言地力薄。不得全爾生。形似已逼眞。無從免虛名。觀物還自觀。悠悠誰重輕。嗟彼古來上。聲聞恥過情。對之發浩歎。我心何時平。</text>
<text>嬾殘眞嬾者。吟詠似吾儒。禱聖心無二。封君德不孤。香醪淸似水。蜜粥軟於酥。我輩豈牢落。春風吹座隅。</text>
<text>花意猶嫌早。天心却恨遲。雨師和順序。老牧喜吟詩。浩浩迷情境。疏疏映鬢絲。一犂南畝興。歸去是何時。</text>
<text>雨氣漸昏昏。午雞啼我園。春風不擇物。老境可關門。四野燒痕沒。千林花意繁。新晴郊外去。佳處倒芳樽。</text>
<text>石田收未半。豐稔望今年。一雨已潤物。萬家方謝天。雲容低曠野。草色杳輕煙。漸見春光好。花開敞錦筵。</text>
<text>癸酉天敎合戊辰。圓齋風釆獨淸新。政堂榮拜無多子。諫院同游問幾人。老我如今唯抱病。先生自少不知貧。何當更翦西窓燭。語入玄微動鬼神。</text>
<text>政堂文學耀昌辰。坐對春風一笑新。九十一春餘十日。卅三人榜只三人。江山樽酒誰長醉。桃李門庭我獨貧。歌頌大平非所讓。只憐毛潁欠精神。</text>
<text>課罷童蒙學。歸來喜氣濃。能言非奮日。永感又春風。且置成人禮。須基作聖功。舅翁忠告處。頭上有蒼穹。</text>
<text>遼東白帽有遺風。潦倒三韓一牧翁。秋夜高吟蟾影下。春朝危坐鳥聲中。胡僧眼是天生碧。仙客顏非酒借紅。逃出兩端多樂處。傍花隨柳興無窮。</text>
<text>龍山一朵碧當門。淨對蓮經道自尊。奮號懶殘忘世事。新封福利荷天恩。神淸只有詩魔擾。業白寧容物累昏。況是一雲能普雨。時看藥草偏丘原。</text>
<text>家貧難辦會。病間每承招。自笑顏之厚。人譏鬢已凋。臨風皆玉樹。序齒似山苗。桃李花開遍。須將芍藥調。</text>
<text>欲出腰酸甚。開窓抱膝吟。孤雲生遠岫。百鳥噪高林。翰墨光陰迅。乾坤雨露深。悠悠復唯唯。我已得安心。</text>
<text>春晚生微暖。天晴散薄陰。行雲猶雨意。臥樹亦花心。寂寂對黃卷。冷冷調素琴。孔子深樂處。更向此中尋。</text>
<text>風在園中樹。雲行窓外天。吾心亦飜動。病勢却纏綿。樽酒邀明月。香爐散碧煙。悠悠可消遣。不用更求仙。</text>
<text>年年三月暮。迎送洛陽人。之子于歸處。桃花今又新。天陰疑欲雨。路靜喜無塵。久歇猶疲甚。方知病在身。</text>
<text>風光流轉共依依。老病閑居尙未歸。夜雨江山思轉苦。暮春霜雪見來稀。吟詩何物不比興。對酒有時忘是非。莫道牧翁無用甚。也曾廊廟贊垂衣。</text>
<text>今年春事異前年。依奮霜毛自將然。無可奈何方竢命。不知所以但呼天。小車高閣眞閑適。急管長甁豈醉顚。記得夢中歌舞處。香塵細細逐風傳。</text>
<text>鳥啼門巷少來人。早起吹塵整葛巾。欲赴漆原深府第。叨陪方丈盛羞珍。相君視昔丹心倍。童子從今白髮新。回首元巖何縹渺。可憐花木自知春。</text>
<text>半夜驚雷破屋。崇朝細雨如絲。花意方將爛熳。白頭危坐吟詩。</text>
<text>漠漠毛空春澤。依依水面虛堂。獨立風塵萬丈。何時投紱還鄕。</text>
<text>白髮從他白盡。靑山爲我靑浮。渺渺愁心萬疊。又登王粲高樓。</text>
<text>普公功業照山河。鐘鼓園林樂事多。今日幕中誰吏部。疏狂直欲助吟哦。厨人設食蒸靑艾。國相聯鞍簇玉珂。自笑牧童空悵望。鏡中鬢髮已皤皤。</text>
<text>河淸盛旦一淸河。志氣衝天辦又多。到處斫營眞大勇。有時橫槊或微哦。鷹翻白錦凌蒼昊。馬控靑絲映紫珂。肯爲小康忘虎事。早因憂國鬢毛皤。</text>
<text>奉詔宣威過汴河。中朝大將嘆功多。歸來獨任干戈事。閑雅仍將月露哦。暇日每思陪飮酒。病軀無計逐鳴珂。今朝又聽修城議。盰目何人腹更皤。</text>
<text>去歲看花佩酒來。今年此日又相陪。斯文盡是多生契。我病猶能數擧杯。雲葉稀微遮白日。晴葩的歷照蒼苔。微酣更覺君恩重。願奉天心樂育才。</text>
<text>舍利光芒照刹塵。門生幹事有精神。伽倻海印印全藏。自道無爲閑道人。天闊春光方浩蕩。雲收山勢更嶙峋。歸來明效非難見。九五箕疇獻紫宸。</text>
<text>送僧天水寺。感淚洒春風。海藏知無外。塵緣怪在中。鴟門花滿谷。龍岫翠橫空。誰識此時意。夕陽雲際紅。</text>
<text>老我雖堪喜。逢場愧有餘。眼昏看細字。齒病嚼乾魚。軟飽眞難繼。新聯謾自書。親朋時見訪。不恨鬢毛疏。</text>
<text>我老頗自喜。舊交皆老翁。樽前花滿樹。燈下雨鳴桐。耳亂天方暗。眸明景自融。情懷隨物轉。流水日歸東。</text>
<text>我老又閑甚。春來隨意游。花間傾美酒。柳外凭高樓。學士吟紅藥。元戎立碧油。悠悠宇宙內。誰似我風流。</text>
<text>賞春無處可吟詩。霜雪今年似我欺。造物乘除應有意。綠陰芳草勝花時。</text>
<text>綠陰芳草勝花時。一段淸閑付與誰。坐想病翁丸藥處。滿庭微雨囀黃鸝。/text>
<text>滿庭微雨囀黃鸝。寂寂門庭日正遲。欲驗道情流動處。春間詩與夏間詩。</text>
<text>大平風采照三韓。桃李花開眼界寬。最喜方今崇禮樂。故知從古重衣冠。鳴絲吹竹聲聲妙。詠月吟風字字安。自幸病餘參盛會。滿堂豪傑獨吾酸。</text>
<text>南窓對龍岫。獨坐思悠悠。文物與時變。古今如水流。飛雲天外去。殘蕊葉間留。幸矣及閑暇。駕焉頻出游。</text>
<text>壯元及第作宗工。穡與東亭大槪同。三領門生頭尙黑。一叨殿試面長紅。何嫌我病如前日。最喜斯文復古風。桃李盛開絃管沸。滿堂賓客樂融。</text>
<text>藏海浮天地。塵寰亘古今。死生誰得辦。老病自相侵。物累迷雙眼。眞機妙一心。請師無退轉。功德鬱成林。</text>
<text>赫赫群賢盡老成。牧童眞箇一寒生。幾陪國老曾歡宴。始與𪚥𪚥倍震驚。決策談王宗社固。逢辰樂聖海山淸。從今匹馬南新路。白髮飄然逐後行。</text>
<text>海安寶刹照城西。松樹連雲谷鳥啼。日日經科僧問辯。時時樽酒客携提。粧成異境花生樹。界破平田水漲溪。身被宿酲難遠出。南牕又聽午時鷄。</text>
<text>四月淸和世道平。老翁眼底好詩生。高低柳樹煙俱暗。爛熳桃花雨更明。遲日暖風催淑景。綠陰黃鳥可幽情。整冠欲赴耆英會。病後光華照鳳城。</text>
<text>雨暗幽齋意不平。欲看花又歎浮生。功名已矣一身老。節物依然雙眼明。有暇尋僧忘俗累。從今𪚥𪚥當人情。少晴便上南山頂。政恐紅稀綠滿城。</text>
<text>鐵原功業蓋東陲。橫槊時時愛賦詩。幸此升平方燕喜。在於衰朽亦追隨。謝公鎭俗應無偶。曺相寧民是所師。遙想水田新雨足。廟堂憂念上天知。</text>
<text>分外承招喜溢顏。天陰我骨政辛酸。欲憑黃閣淸風力。掃去浮雲躍上鞍。</text>
<text>黃閣淸風滿海東。群陰消盡日曈曈。老夫獨恨摧頹甚。橫槊臨江一世雄。</text>
<text>牧老雖衰興有餘。荊州風采畫難如。俯看桃李南山頂。對坐乾坤四月初。分轡中途參相府。聯裾南里愛吾廬。日斜高枕吟仍嘯。身世悠悠付子虛。</text>
<text>南郊夏綠又鶯啼。點點殘紅襯馬蹄。政是英豪共游豫。怪來衰病亦扶携。山峯隔岸靑磨漢。池水浮空綠灎堤。只恨麴生何處去。煙波渺渺月初低。</text>
<text>侍中招喚世應稀。照座群英玉有輝。牧老喜心尤躍躍。麴生離恨獨依依。笙簫已許尋常擁。天日何曾咫尺違。歸飮壽觴仍自幸。竹城書札照柴扉。</text>
<text>竹城風韻滿東方。玉筍森森映盡堂。妙選靑錢才德茂。高垂白絹姓名香。同年甚鮮知公老。入夜將歸發我狂。冢宰俱臨眞盛事。聖朝從古重文章。</text>
<text>貧者無錢富守錢。不貧不富獨公權。政堂相賀謀來久。陋卷親招喜欲顚。夏景留花明又暗。晴雲弄日斷還連。老饞誰似韓山子。笑整衣冠近午天。</text>
<text>數日連吟送酒詩。病餘徐聖又中之。醉鄕自有藏春地。莫問南枝與北枝。</text>
<text>𪚥酒翻成酒病。送春賸得春慵。此是老年光景。何妨到處從容。</text>
<text>同赴文茵十七年。白頭座主病纏綿。當時廿八美如玉。今日東西散似煙。送酒爲名來見慰。斷章取義迭相聯。紅鞓卽是僧衣鉢。儻見衰翁手自傳。</text>
<text>曉窓輕霧薄於紗。綠暗林間見落花。今夕觀燈又何處。小峯如畫壓千家。却恐雨師埋嶽瀆。最嫌風伯捲塵沙。願天澄霽無纖靄。坐見星躔整復斜。</text>
<text>須臾天色碧如紗。游眺還嫌眼有花。處處皆呼佛生日。燈燈相續鳳城家。無限樓臺傾杜酒。於中世𪚥等𪚥沙。上元盛事眞堪比。應制何人點業斜。</text>
<text>白眉樞相忽臨門。招我觀燈洗眼昏。漸見暮痕侵畫棟。更留春色滿金樽。獻酬盛禮歡情洽。唱和新聯美景繁。描得大平光彩出。衆星粲粲照乾坤。</text>
<text>可泉游大都。久矣伴淸娛。同榜足豪氣。邇來成腐儒。相逢應有數。多病竟難圖。支許燈前話。遙知及老夫。</text>
<text>功業收來筆底。是非掃去樽前。白日花香滿院。半酣剩得詩聯。</text>
<text>閑蘚入房靑了。飛花送酒紅殘。偃息唯求樂餌。招呼每集杯盤。</text>
<text>靖節樽前天地。幼安海外江山。借問何人兼有。牧翁吟嘯長閑。</text>
<text>詩酒淸狂到晚年。僕奴金谷與平泉。及菴餘𪚥𪚥能似。六友風流却勝前。</text>
<text>朝廷所欲是豐年。何用祥雲與醴泉。稻熟魚肥開酒禁。不妨琴瑟列樽前。</text>
<text>諫議唯吾最少年。黃封日日酒如泉。風流六友還堪笑。老大醒吟芍藥前。</text>
<text>六書非獨辨形聲。千首仍兼繫重輕。句律活圓無少滯。筆鋒端正有餘淸。高樓風月心中闊。別墅江山眼底平。自笑卜隣陪笑語。頓忘寒了白鴟盟。</text>
<text>夢覺流鶯三兩聲。庭中燕舞又輕輕。天機動處自然妙。野興生時無限淸。身世悠悠驚老大。江上寂寂占升平。誰知萬物是吾與。幸有西隣同我盟。</text>
<text>寂寂門庭無履聲。此身何待洗來輕。雲收山拱南樓遠。日永風來北牗淸。幽事安排非汲汲。新聯評點盡平平。老來狂甚應遭罵。每向詩壇欲主盟。</text>
<text>金石冠八音。神人相感通。堅也載功德。萬世傳無窮。時代有興替。如鳥投長空。望之已滅沒。何能尋其蹤。我作金石篇。永愧非淸𪚥。</text>
<text>我病朝朝起最遠。𪚥𪚥𪚥冷忽驚疑。老來政玩堅氷易。少也曾吟正月語。𪚥𪚥杏花如昨日。獐浮池水又今時。天心仁愛分明見。主聖臣賢保未危。</text>
<text>四時相代又南訛。牧隱先生臥在家。齒髮方衰倍蕭索。文章自少欠精華。星皆壯拱環辰極。山自西來鎭海涯。耿耿此心元有主。小窓揮筆篆煙斜。</text>
<text>狂風盡日路塵揚。靜坐南窓意味長。小婢低聲來報道。後園梨樹已吹僵。</text>
<text>狂風簸海蹴長天。萬斛龍驤亦可憐。自幸牧翁如在井。湛然相照故恬然。</text>
<text>狂風吹急水田枯。新稻抽芽恐未敷。不獨我家無大藥。願天施澤普沾濡。</text>
<text>茅茨曉來白。又道有淸霜。孟夏已幾望。老夫難可量。祥雲兆折木。瑞日出扶桑。世道向交泰。乞身歸故鄕。</text>
<text>桃李獨何事。今年多是非。花開逢雪落。子結見霜飛。漫興詩盈軸。淋漓酒滿衣。有懷方自遣。不敢便忘機。</text>
<text>酒本有佳客。我今將卜居。乾坤何蕩蕩。歲月亦徐徐。幸得一生死。豈知多毀譽。淺深無小異。天地卽吾廬。</text>
<text>雲容濃淡逐微風。陣陣相連一望中。小圃菜蔬才映畝。平田麰麥欲浮空。彝倫可見腁胝力。財用能終靜定功。一雨知時如不靳。更披心腹謝蒼穹。</text>
<text>行雲向北忽如奔。白髮衰翁在小軒。隱隱雷聲聞更遠。濛濛雨勢坐來昏。豐凶通制能爲國。老病相侵獨掩門。一曲驪江歸興動。蓑衣蒻笠亦君恩。</text>
<text>蒼顏白髮古來稀。碩德高官衆所歸。豈意後生陪杖屨。忽然今日倒裳衣。百川衮衮朝東海。列宿熒熒拱紫微。除却吾心所存主。不知何處更堪依。</text>
<text>天磨絶頂入雲端。萬壑松風脚底寒。自是道情方有得。更無塵事敢相干。光陰寂寞香煙冷。甁錫飄搖山海寬。却笑牧翁多俗累。謾思飛步上巑岏。</text>
<text>農家得雨喜何言。廊廟風傳笑語喧。上慰兩宮瞻且仰。下期四境飽仍溫。峯巒如濯靑排闥。楊柳相和綠映門。坐嘯老翁元得意。筆端描出太平痕。</text>
<text>老來情態儘風流。逢着杯盤輒少留。半醉歸來聊自適。餘左嘯詠豈曾休。白飄鬢髮霜何早。綠暗園林夏轉幽。一味淸寒誰得似。年光心事共悠悠。</text>
<text>老母在堂年八旬。有子一人游萬里。母子之情天獨知。忠臣由來不避事。事君則長事親短。我且閑居養親耳。所以吐詞不敢飾。我豈有心行與止。春風吹盡又熏風。秋風之來迺相次。親年隨日添。子職有時已。我得從今不離側。便是吾爲母之子。我如遠游傷母心。我是惡子天所棄。當今林立幹事才。上無嚴君少家累。不辱君命善鮮紛。豈不美哉書國史。雖然誠意可回天。有命在天當順竢。</text>
<text>夜半夢斷難再續。暝目朦朧坐於獨。奈何腰痛又如前。徑呼小婢燒古甎。帶以木綿貼之穩。四支調適興居便。此是舊病之餘毒。洒然脫去知何年。我今老矣心兀兀。欲向明時乞骸骨。人生行止在於天。坐想飛雲去超忽。殘花片片粘在泥。物也勢也誠難齊。何當心地如太虛。日色動海聞天鷄。</text>
<text>疇昔肌骨酸。曉來顏色變。精神旋消耗。歲月如馳傳。平野雲容頑。芳叢花淚濺。而我於其間。悠悠親筆硯。高懷寄白雲。蕪詞愧黃絹。默然坐終朝。代語有簷燕。諒哉物吾與。倏忽來千轉。</text>
<text>龍頭今在廟堂中。只有鴻樞圃隱公。最喜東亭拜評理。定敎黃閣振文風。含香默運回天力。過海曾成拓地功。具慶應須斟壽酒。不妨招喚白頭翁。</text>
<text>昨夜宣麻降九天。廟堂高處集英賢。登門致賀慙扶病。結社相從幸見憐。屛迹麴生猶邂逅。滿腔詩興亦牽聯。松花照地鷄林宅。黍飯如酥灌冷泉。</text>
<text>家貧性僻絶經營。遇事還同躄欲行。頗信此生皆有命。敢言於世已忘情。苔痕得雨門庭靜。樹影涵風枕簟淸。盡日獨吟還自笑。誰知疏懶亦留名。</text>
<text>園林夏景政鮮明。牧隱閑居詠太平。白髮衰年如病鶴。綠陰微雨又流鶯。高軒每荷時時枉。短律難禁日日成。力疾欲尋東閣去。恐煩門客麴先生。</text>
<text>徹夜呻吟到午天。百骸眞是惡因緣。夕陽生處淸風至。始覺吾猶興味全。</text>
<text>我身我所寄。愛惜情最眞。奈何或自殺。好惡之所牽。當痛不可忍。那知命於天。便欲棄之去。如避仇怨然。稍定卽保護。湯藥求百全。是誠何心哉。直書俄成篇。此身會澌盡。事業當希賢。賢者死不朽。是爲能永年。</text>
<text>鄕人占雨雪。廿三與初八。況當南畝時。瞻仰心益渴。今朝雲滿天。有雨細如髮。蕭疏乍有無。未足滋芽孼。天心本仁愛。和氣終四達。願致霈然下。有苗皆潑潑。秋風豐年詩。滿野誰採綴。</text>
<text>禁中聯句搢紳誇。海外紀行風月多。繡梓流傅在公手。請看迂叟志無他。</text>
<text>我生亦何幸。逍遙天地間。臨風散煩懷。對山無愧顏。偶坐碧柳去。又從黃鳥還。只爲詩魔擾。鬢毛今已斑。鬢斑豈足念。幸此身心閑。</text>
<text>雲之爲雲龍所憑。乍離乍合惟其能。雨而不雨誰之由。一點二點旋卽休。白髮臥病忝封君。三重大匡𪚥藝文。淸風滿榻鳥啼林。不用更置𪚥絃琴。𪚥中有念及蒼生。默察寒暑幷陰晴。今年四月又將闌。誰知有淚方汍瀾。江天漠漠低我機。空翠霏霏濕我衣。何當反觀今日心。驗得聖恩天地深。</text>
<text>雨似極微塵數。山如淸淨法身。戲語由𪚥𪚥語。我今比得何人。</text>
<text>雨映靑山獨立。鶯啼白晝閑眠。身與世俱淡泊。人呼我曰天然。</text>
<text>有酒還須微醉。無詩何以長吟。夜夜起占雲漢。想今廊廟焦心。</text>
<text>聯鞍有客儘風流。徧謁朱門得勝游。座上珍飧堆𪚥案。禁前法釀滑如油。開城久要情何厚。文學新除望已孚。敍奮賀遷仍問疾。歸來獨倚仲宣樓。</text>
<text>微雨不入土。殘生休問天。居家心尙苦。當國慮應煎。紅濕花階露。靑浮柳市煙。流光盡可愛。南畝興茫然。</text>
<text>細履園中烏帽斜。樹陰濃淡滿山坡。道情不識與誰共。世故何曾於我加。雨意欲成酣蟻戰。花姿方艶送鶯歌。吾生自逐風光轉。敢恨年來鬢有華。</text>
<text>小娃梳我髮。髮短易施功。曲巷涼如雨。虛堂靜不風。容儀稍修潔。血脈旋流通。只恨心多慾。趨塵面發紅。</text>
<text>旅人當日道彌尊。觀衆初題地勢坤。白鶴靑鳥神術起。黃鸝紫燕巧言繁。地靈共道開天府。雲暗那知鎖洞門。一樹長松倚霄漢。要將淸白遺兒孫。</text>
<text>事多相反每長吁。悔亦難追已矣夫。名實自求還欲晦。老而不去却如愚。衰顏可厭猶思媚。病骨雖酸未甚癯。只有一貧能守我。黑頭今見白髭鬚。</text>
<text>著鞭樞府愧揚揚。同日磨肩入省堂。月滿海山何皎皎。歲寒松柏愈蒼蒼。友恭可見親情洽。果毅何憂敵勢強。願與一時諸大將。共師終始郭汾陽。</text>
<text>世道人才豈偶然。一時遭遇應千年。國家多故當今日。將相眞才降自天。鎭撼量洪前所罕。折衝功重後來傳。病餘我亦身無事。頌美新詩又一篇。</text>
<text>君王慕湯牲。宰相思說霖。願天降豐年。上下同一心。心之所感如有通。雲氣日日成濃陰。雨師亦復試其手。時將點滴來相侵。我初便疑卷海底。瀉向大虛森如林。沃我焦萌與敗葉。受用遠過皐陶金。忽然相離不相合。又不棄去如相尋。今日瞻天稍缺望。一碧萬里天沈沈。何哉何哉復何哉。時不可失須及今。屈指芒種餘數日。誰知牧老焦胸襟。天二用意不可測。我見自短空悲吟。</text>
<text>有意翶翔散百憂。碧天如水冷如秋。忽聞南土多流徙。終日悠悠獨倚樓。自古陰陽難燮理。況今朝野少優游。淸風似識心中熱。涼滿虛堂吹不休。</text>
<text>欲向驪江謝聖恩。高低兩岸畫中村。山光積翠雲連屋。月色分明水逼門。老不乞歸眞褦襶。病難求療竟煩冤。後生莫笑吾無狀。猶得時時對酒樽。</text>
<text>群僧呼佛乞慈悲。省宰行香汗透衣。雲起雨來隨踊躍。天旋地轉共奔馳。細霑庭草如朝露。遠映宮林似夕霏。更得須臾霈然下。眼中禾黍便離離。</text>
<text>我屋不足修。我衾不足惜。快哉今日雨。驚喜欲蹲躅。衾霑屋漏易施功。粥薄無由度朝夕。種不入土罹旱災。宰相憂勞圖感格。群僧呼佛走若狂。鸛亦不鳴天更碧。我雖久病臥在床。闔家食祿同萬石。憂君憂民到骨髓。恒雨恒晹撫胸臆。東方農事仰於天。天澤一愆千里赤。決𪚥成雨不曾知。吾俗之拙眞無敵。天公憐之降嘉惠。幸哉幸哉幸之極。作歌播之街童巷婦口。奉我 聖君開壽域。</text>
<text>落日穿雲照碧岑。微風吹雨散靑林。誰言足慰蒼生望。我亦難知上帝心。衮衮流光催老大。茫茫元氣載浮沈。陰晴變化誰能料。只願南熏入舜琴。</text>
<text>氷淸玉潤政交輝。愧我懸鶉照衮衣。端午欲來先獻壽。菖花已吐弄晨暉。</text>
<text>天之靑兮垂九圍。雨尙不足兮雲從何處歸。雲之升兮自山澤。山澤日夕生煙霏。乃何風伯居其間。吹來吹去兮使雲無所依。昌黎之訟詞甚直。我今讀之涕淚揮。人從南方來致言。種不入土苗兮稀。苗而秀兮乃成實。苗且不立兮何實之肥。嗚呼仲尼按魯史。屢書不雨仍書饑。蓋曰天地大不祥。紛紛餘災何足譏。我今生晚復何爲。世道日降吾道非。時登東山兮四顧。如天與水兮相違。何當交感玉燭調。眼見高舜今垂衣。</text>
<text>仲夏幽居草木長。誰知𪚥𪚥𪚥羲黃。無功爵綠同開府。未老兒孫已滿堂。山色當門何寂寂。雲容含雨正蒼蒼。邇來日月眞閑適。道味方濃鬢似霜。</text>
<text>芍藥薔薇麗更繁。沈沈夏日鎖侯門。爭如四季長春色。粧點吾家不甚村。</text>
<text>檜山父子拜平章。慈孝家門照世光。路上紅塵冬亦熱。亭中白日夏猶涼。澹菴序引眞敷暢。樵隱詩歌有抑揚。辭約義詳誰得似。益齋光焰照東方。</text>
<text>雲浮浩浩雨浪浪。出自圓齋一瓣香。能體聖心俄感格。已符衆望共誇張。稻人自喜將盈廩。桑女何憂暫廢筐。燮理陰陽君相事。更敎靑史爛生光。</text>
<text>承命行香誰最多。城中城外梵王家。當時禱雨獨無我。今日廻天仍在他。進講宮中想雲漢。閑吟筆底愧風花。老身欲去問何處。魚稻是吾安樂窩。</text>
<text>飛芻輓粟要年豐。馬上威名屬我公。海賦寒心避軍令。雨師張勢督農功。合歡樽酒欲志喜。頌美詩篇皆致工。絲竹長歌淸夜讌。有誰移入畫圖中。</text>
<text>代身多病竟何如。食祿長閑責有餘。日照丹心無曖昧。風吹白髮更蕭疏。已從禮樂歸皇極。恰似辰星拱帝居。比及還鄕強健否。鎭江煙月一茅廬。</text>
<text>濃雲含雨壓茅簷。因病閑居得引恬。只恨虛名身已老。豈嫌鹿糲味難兼。隣家送菜知情厚。相府求詩每口占。薵洒生涯眞自幸。時觀艮卦卽𪚥𪚥。</text>
<text>事鉅時多故。情深力不支。欲醒三際夢。且作五言詩。昆仲同游處。江山獨立時。𪚥𪚥𪚥𪚥𪚥。莫使悔難追。</text>
<text>自笑迷儒術。人𪚥𪚥𪚥經。伽耶山色秀。千里眼中靑。</text>
<text>子幸方持斧。吾思不失機。𪚥𪚥群野𪚥。勿使忍朝飢。</text>
<text>我欲寄詩去。君方送茶來。適在一日間。幸哉眞幸哉。雖云偶然爾。足見無疑猜。情親卽相感。故曰通三才。</text>
<text>淸風吹座隅。雀啄庭中苔。寥寥白晝永。携影空徘徊。瓦盆汲冷泉。竹窓無纖埃。一啜爽五內。萬竅呼風雷。</text>
<text>白雲當我前。片片分高低。天容自澄碧。日行東復西。點綴有其意。問之恨無梯。往往成奇峯。仙鶴疑可栖。微風力甚弱。隨之如滑稽。變化在俄頃。悠然無心兮。生泥旣有舍。傍花仍有溪。何曾擇所處。我今思與齊。</text>
<text>年年端午聚群頑。飛石相攻兩陣間。馬市川邊朝已集。僧齋寺北暮方還。忽然被逐輕如藥。屹爾當衝重似山。只爲朝廷求勇士。殘傷面目亦胡顏。</text>
<text>君臣因兵荒。發倉憂正烈。子弟習擊剌。馳馬疾如裂。一擧乃兩得。王省無由缺。堯湯遇水旱。萬世歆聖哲。蒼生死不怨。天命何時絶。所以得民心。只在知時節。君看彼獨夫。所以取亡滅。上下和而同。我今方喜悅。子弟如擊毬。何妨一往閱。</text>
<text>先瑩拜掃入城來。往謁南公奏凱廻。馬市川邊空白日。僧齋寺北但蒼苔。南山遇雨眞乘興。善竹生風可閱才。飮徧三家禁前酒。松軒文相暫相陪。</text>
<text>食禮高年兩得宜。衰腸潤澤在膏脂。主人用意誰能及。童子蒙恩世所知。芍藥吐葩紅爛熳。葡萄引蔓綠紛披。茅亭白日眞仙境。華髮蒼顏笑語時。</text>
<text>黃鸝聲裏夢初驚。日照東窓雨眼明。乍見本心兀潑潑。又從私慾却營營。詩書禮樂相終始。雪月風花共大平。不恨吾衰今已甚。達尊高會忝同盟。</text>
<text>小邦事大復何言。遇變還須付衆論。肉雜蓴羹鮮且滑。飯蒸粳米潔仍溫。書生分外參高會。國老公餘樂聖恩。釀在禁前胡不飮。半酣詩興滿歸軒。</text>
<text>晨興天氣涼如水。衰老吾心淨似蓮。更向南新參盛會。不愁𪚥𪚥苦纏綿。</text>
<text>父母劬勞有此身。昊天恩德老彌新。今朝靜坐思無盡。終始汾陽可孝親。</text>
<text>菜色已浮面。墨痕將遍身。艱辛難可比。勇猛尙無倫。不恨人謀拙。須參自性眞。苦中元有樂。𪚥𪚥度迷津。</text>
<text>詩興茫無涯。靜思心反昏。手中筆鋒直。忽落衣有痕。衣汚尙可濯。心衰難立言。四序似鱗次。萬物盈乾坤。其中浩然氣。與我司一元。奈何反自小。有如泥水渾。澄之便見淸。往矣尋眞源。</text>
<text>庚申及第盡英雄。子入都堂李禹公。乾肉一封深有意。他時面謝復家風。</text>
<text>貪生畏死兩堪憐。有命任天元自然。只得身心安處善。便於事物可行權。松心不變寒兼熱。水性何分澤與川。只是沈痾難刮去。每憑尊酒得酣眠。</text>
<text>野渡無人舟自橫。無舟何以送人行。牧翁老矣仍多病。愧殺閑僧濟物情。</text>
<text>日午淸風滿北林。南窓天豁卷輕陰。只慙儒術終無效。偶念農功柢苦吟。種種自難拋白髮。區區誰信矢丹心。閑居食祿肥妻子。感激君恩似海深。</text>
<text>𪚥𪚥𪚥𪚥𪚥𪚥𪚥𪚥𪚥𪚥𪚥𪚥𪚥𪚥𪚥𪚥𪚥𪚥𪚥𪚥堪忍能成事。艱難不必言。會通無彼我。𪚥德滿乾坤。</text>
<text>白雲南去影翩翩。天際伽倻更渺然。我欲從之飛不得。琴臺何日訪儒仙。</text>
<text>我身衰朽亦何傷。朝夕饔飧有孟光。不怪兒童索梨栗。每因賓客啜茶湯。營生甚拙那辭責。請奉之多豈敢忘。安得破除塵土網。紫芝香裏送殘陽。</text>
<text>全羅勝槪在光州。自恨吾生已白頭。聞說衣冠多燕喜。想看丘壑最風流。山連里巷雲連座。水滿池塘月滿樓。大守置亭應更好。不知誰繼醉翁遊。</text>
<text>麴秀才今在遂中。奮游心渴慕高風。先容賴有門生在。倒屐相迎意氣濃。病骨末由長貯綠。衰顏猶可暫浮紅。上樓更對南山坐。浩蕩乾坤一老翁。</text>
<text>喬木三韓有世臣。聖君恩重顯雙親。焚香先壟忠誠激。垂白都堂德化淳。已信江山鍾秀氣。須知黍稷感明神。病難郊迓空吟詠。頌美飜慙語不新。</text>
<text>綠密風生座。紅鮮露滴階。筆端含造化。病客坐山齋。</text>
<text>旣以茅爲屋。何妨土作階。身衰動成病。心定輒如齋。</text>
<text>山色靑當戶。苔痕綠上階。新詩渾漫𪚥。評點付迂齋。</text>
<text>仙遊已超忽。俗緣方牽連。無由得相値。水行違於天。去欲重如石。存心散如煙。古來有志者。丹成非偶然。我身病所𪚥。蟬蛻知何年。</text>
<text>久矣欲甘霔。胡然徒苦心。濃雲垂四野。群鳥噪高林。</text>
<text>君子欲澤民。用意何其眞。遭逢在於命。亦或難保身。所貴守吾道。出處明彝倫。浮雲滿虛空。微雨雜煙塵。北牖政高臥。淸風來故人。</text>
<text>竹亭節義久彌精。處事威稜擧世驚。遺恨流芳俱不盡。白頭吾獨嘆虛生。</text>
<text>山苗不用歎離離。男子要爲天卜奇。未遇知時何所樂。綵衣庭際作兒嬉。</text>
<text>我生喜讀書。初非因誘掖。自然朝夕間。如水流入澤。講習得良友。氣合何曾擇。始也尙迷塗。終焉是安宅。功名非所求。況彼鑽桃核。澹然守吾中。自無不恭隘。孜孜老將至。安用耳生額。</text>
<text>桑影疏疏十畝間。原蠶上箔女奴閑。明知四海家家喜。束帛從今積似山。鶉結茅簷飄雪鬢。龍浮玉殿𪚥天顏。願言上下同安燠。更向書筵荷匪頒。</text>
<text>扶病朝來謁侍中。滿庭賓客一衰翁。溫言疑曲情何厚。促步趑趄汗已融。自愧居家猶食祿。人譏弄月與吟風。乘除更𪚥於良足。尙爾低回面發紅。</text>
<text>公子風流自負多。雖然折節尙豪奢。誰知蔬筍酸寒者。腹有詩書氣亦華。</text>
<text>五月漸熱裁紵衣。鶯歌轉滑花已稀。沈沈庭院白日靜。疏簾淸簟蹇羅帷。美人睡起索午膳。蓴絲膾縷輕如飛。氷漿碧椀冷玉手。紈扇涼風侵雪肌。人間炎蒸逼不得。恨不上繫西飛暉。壺中有地連洞天。珠宮貝闕含煙霏。爲謝仙人莫招我。我與童冠方詠歸。心如流水活潑潑。寒暑變易乘玄機。順受其正可自樂。嗟我老矣今已非。</text>
<text>我愛裴生氣稍豪。少年勇退有風標。採山釣水鮮兼美。望海登丘遠又高。島嶼何多照烽火。田疇大半沒蓬蒿。由來艱極翻成泰。只恨吾今已二毛。</text>
<text>五月茅齋向暑天。蓴絲凝滑帶龍涎。淸於氷雪通身爽。忽憶江心縮頸鯿。</text>
<text>蠶上箔桑婦樂。閑閑桑林露氣薄。我執懿筐馳日夕。敢憚旬月勞我身。祭服朝衫當致新。一家禦冬苟平均。願輸我稅奉主人。黼黻千春臨紫宸。匪頒茂渥霑群臣。</text>
<text>花木園中次第春。石榴紅綻照窓新。浮生自與風光轉。誰問今人與古人。</text>
<text>今日亦晴知奈何。白頭危坐動悲歌。稻田只幸泉源灌。麥壟猶蒙霧露加。田野茫茫接蒼海。光陰衮衮逐黃何。年登我又還鄕去。卽是乾坤安樂窩。</text>
<text>畏熱近年甚。追涼何處宜。雲巖洞門鎖。石鼎松風吹。業濁臥病日。心通分惠時。自然淸五內。面謝只憑詩。</text>
<text>武德將軍號酒顚。年餘四十便登仙。更憐稚子今如竹。又況賢妻已及泉。父母俱存知樂矣。室家不足問胡然。幸今冢宰方優䘏。可見星山有宿綠。</text>
<text>白晝誰高臥。淸晨我獨吟。行年過知命。所欲昧從心。雲卷天如水。鳥啼風在林。吾生頗自適。千載有知音。</text>
<text>玄陵興學作人材。盛德光輝照後來。聖主是崇圖繼志。老臣無領愧非才。中心大廈明如刮。外面新松翠作堆。坐想鳶飛魚躍處。病體深恨已摧頹。</text>
<text>吾道如天大。君恩似海深。明良方勅命。忠恕但存心。波動風吹酒。泉鳴月滿琴。悠然生野趣。足以洗煩襟。</text>
<text>旱暵今方甚。櫻桃亦不肥。團團堆棐几。壁壁照苔罪。薦廟誠爲重。驚籠賜已稀。白頭林下契。聖德欲淪肌。</text>
<text>原蠶已老野桑空。村婦將閑夏日烘。又是一年民事半。依然曰海聖恩中。炎天紗帽涼生頂。臘雪綿裘煖被躬。只怪執筐勤苦者。年年忍凍候東風。</text>
<text>午熱仲旬後。心昏多病餘。火雲低屋角。瀋汗滴衣裾。倚几身彌困。吟詩意稍舒。淸風忽然至。一快滿堪輿。</text>
<text>羅漢高堂壓衆山。征人絡繹汗流顏。朝正少日馳門外。作記今朝掛壁間。已信應眞分福利。不妨施惠捨𪚥慳。老衰行李無由北。悵望白雲時往還。</text>
<text>幻菴今爲閑道人。看經遮眼仍拂塵。門生那知用意處。汗流奔走何艱辛。或是愍憐甚無知。結緣大法非示眞。一人發眞得歸源。大地山河皆𪚥𪚥。君看碧眼老胡僧。雪中自放無邊春。至今庭前柏樹在。人間紅綠方新新。</text>
<text>燕燕雙雙飛。雙飛復雙語。雄雌旣相悅。亦復知時序。庭院夏生涼。簾櫳天送曙。所托異於常。幸哉無齟齬。嗟彼茅簷煙。艱難送殘暑。</text>
<text>日午涼風來。虛堂寂如水。危坐方沈思。冥然忘所以。心腎俄相交。鼻孔雷聲起。精神便飛揚。浩蕩千萬里。童稚聚相喧。聲急忽觸耳。覺來欲相質。烏有與亡是。不須更嘆嗟。萬事眞偶爾。</text>
<text>酒味雖醇難久藏。煮來炎熱莫能傷。吾家族釀便飮盡。今日方知爲計良。及此未澄何問色。在於將進已聞香。三杯快倒精神暢。冬筍氷魚却不祥。</text>
<text>雨映空庭數點來。老翁驚喜立移時。滿空雲向山西去。自古天心不敢知。</text>
<text>聖君恭默宰臣憂。田野茫茫歲有秋。水旦高湯天數在。可憐呼佛汗交流。</text>
<text>我家耕牧以爲生。厚祿年來享世榮。誰識操心今更苦。閑居亦復數陰晴。</text>
<text>白髮衰翁感嘆長。曉陰消盡日浮光。人情自古多乖隔。天道於今轉渺茫。聖主䘏荒流實惠。守臣施藥按，良方。丁寧更盡分毫力。麰麥如雲已半黃。</text>
<text>共綴成均榜上名。先君門下號經明。年將七十官四品。德不二三貧一生。博士綱紀專泮水。參軍風彩動開城。方強見棄緣奇數。有子猶堪慰不平。</text>
<text>早起瞻天碧四垂。白雲片片逐風飛。群僧呼佛慈悲雨。聖主憂民轉徙時。秔稻才抽難遽盛。櫻桃已熟未全肥。牧翁飽喫封君綠。空詠周宣旱魃詩。</text>
<text>閉窓風不來。開窓日又烘。所以架松簷。誓將避日兼來風。茫茫天地但一氣。四序相代來無窮。聖人立制至纖悉。涼燠溫寒斯保躬。堆氷成峯照左右。脫巾露頂高樓中。是亦人耳乃如此。須知有命懸蒼穹。老奴汝當奉我勅。忍見我汗珠交融。氣息如線顏浮紅。</text>
<text>學校邦家脈。君師天地心。生成功自妙。敎養澤何深。日對羹墻面。時聞金石音。自憐方抱病。几坐獨沈吟。</text>
<text>今代維新命。先王未了心。文風方欲振。聖澤亦云深。白日無私照。黃鸝送好音。吾生尙強健。絃誦共謳吟。</text>
<text>愧我無才學。逢君叨泮宮。功成將舞獸。夢斷忽攀龍。階蘚工隨雨。庭松喜得風。白頭扶病去。沙石更磨礱。</text>
<text>兩眼朦朧望曉天。濃雲欲墜壓山川。豪奢任是脂膏減。餓殍須敎性命延。幸値小康當此日。特書大有是何年。病餘飽喫封君祿。每遇陰晴賦一篇。</text>
<text>再吟其雨我心煎。杲杲還驚日上天。四顧閭閻適多故。重興社稷賴群賢。井田不畫九百畝。國用須通三十年。地利明明在人力。講論吾欲著新篇。</text>
<text>出謁西隣謝數珠。石榴花發照庭隅。茅亭白日嘗新茗。心淨何煩極樂圖。</text>
<text>數珠在手轉無窮。心與蓮花境界融。內外不分功自熟。不愁生死海中風。</text>
<text>少年狂甚老猶狂。自負心同無量光。近日更陪耆老會。澹然當處卽西方。</text>
<text>四時大享致精純。萬古三韓禮自新。孟國仲家分月令。父前子後敍人倫。犧牲不備難違俗。儀式相傳摠失眞。誰識今年今日意。白頭陰騭謝明神。</text>
<text>一雨通宵細有聲。此聲猶足慰生靈。苗興也勃天心動。身困而亨我氣淸。塵世悠悠雙鬢白。鄕山渺渺一燈靑。乞歸只待秋風起。魚稻隣翁共太平。</text>
<text>江上靑山擁草廬。濛濛煙雨夢廻初。牧翁何日身強健。扳得蓑衣共釣魚。</text>
<text>江邊我亦置田廬。自愧安貧不似初。況是口饞今更甚。秋風蓴菜與鱸魚。</text>
<text>鎭浦煙波遶弊廬。漁歌互答想當初。老來病臥風塵底。每向鹽州覓鮒魚。</text>
<text>少壯元招老壯元。壯元郞又特傳言。斯爲盛事足驚世。只恨病體難出門。聚散却同萍與水。閑忙只合酒盈樽。四支調適知何日。風雨蕭蕭獨倚軒。</text>
<text>連陰少雨謂何哉。食祿閑居愧不才。孑孑一身乖攝養。芸芸萬物共裁培。苦嫌野霧暗詩榻。遙想江煙侵釣臺。安得四方通八蜡。游觀到處酒尊開。</text>
<text>少年吹笛又搖頭。遮莫傍人笑不休。老境已敎容也直。一聲時倚渭南樓。</text>
<text>大平風月滿詞林。吟詠無非養此心。忽此戲題眞可笑。只緣他日有知音。</text>
<text>我狂今如何。顚沛必於是。承祭與見賓。歛客亦暫耳。止則如繫馬。行則如逝水。言不擇其時。語必忤他意。和顏愼動容。又適笑君子。放情恣趨欲。又恐非初志。我狂旣甚矣。朋友宜見棄。磬折告天君。夫何至於此。</text>
<text>淸風來有時。去也誰能追。無心忽相觸。愛之如我私。久闊勞我心。寫之以歌詩。歌詩如淸風。自然無邪思。何人被琴瑟。賡我淸風詩。</text>
<text>淸風在何處。我今思共之。吉甫頌已久。大雅何其衰。子陵釣臺高。漢鼎終亦移。房杜敞黃閣。繼者知爲誰。悲哉後來者。讀我淸風詩。</text>
<text>昆仲聯翩一世豪。鷹揚上將冠兵曺。傷心落日玄陵遠。齒漸稀疏鬢二毛。</text>
<text>人生五十一春風。得失悲歡夢已空。身後傳家有兄子。九泉應謝侍中公。</text>
<text>靑山漠漠水冷冷。天上星臨地下靈。一曲薤歌聲漸遠。此生無復見儀形。</text>
<text>四面崔嵬數畝寬。長松影薄水聲寒。便知異境非他境。已見炎官避冷官。近歲洞門逢急雨。當年石角弄飛湍。斯文聚散皆天賦。半醉歸來月照鞍。</text>
<text>苔痕草色共靑靑。風滿園林雨滿庭。深巷邇來車騎少。眼明今日見東亭。</text>
<text>萬里鄕山入眼靑。閉門終日獨行庭。年衰便覺聰明減。回首新安謝老亭。</text>
<text>草蟲聲裏一燈靑。夢破窓明月照庭。天地憐吾困於熱。已將風露作涼亭。</text>
<text>席下諸峯次第靑。潮聲帶月入門庭。如今烽火連天際。何日韓山更置亭。</text>
<text>君子於吾兩眼靑。淡交無逕爾無庭。花中似者唯蓮耳。便欲相尋柳下亭。</text>
<text>紙白凝霜墨潑靑。新詩字字似黃庭。淸香淨植依然在。風露相隨滿草亭。</text>
<text>艶粧紅白蓋深靑。恰似仙娥步帝庭。頌美却慙吾語拙。須憑洛賦字蘭亭。</text>
<text>縹渺煙霞鍾磬聲。此樓高可接飛星。雨來天際千山暗。日漏雲間半野明。永慕今同風裏樹。相逢昔似水中萍。門生在席三人耳。誰識區區不盡情。</text>
<text>朝來對雨興悠然。欲向南池獨賞蓮。只恐天台精舍近。嘯聲驚破止觀禪。</text>
<text>自知狂興老猶存。遇興時時便出門。只恨賞蓮違素願。駱駝橋下水如奔。</text>
<text>韓李相從柳巷深。聯鞍到處共微吟。賞蓮每與吾師會。誰識三心共一心。</text>
<text>少年金榜比情親。乙丙科名可擬倫。自笑漸如同進士。老爲恩賜望山人。</text>
<text>燈火新涼稍可親。讀書歸宿在明倫。老年却被交游棄。始覺吾今亦妄人。</text>
<text>由來同氣自相親。其臭如蘭言𪚥倫。老牧大慙慙孟子。端人所取必端人。</text>
<text>平生不數法華池。忽此相逢又一奇。已落豈容愁寂寞。未開猶足慰衰遲。煙光水色相涵養。月影風香共夾持。翠蓋奴僮携數柄。依俙癸巳綴行時。</text>
<text>鏡裏顏俱變。書中意已傳。相從送餘日。不識在何年。爟火蒼苔地。炊煙碧洞天。唯期鵠峯下。一笑兩欣然。</text>
<text>獐背分呈兩老親。更霑南里病餘人。菜園久矣無羊踏。足配盤飧玉粒新。</text>
<text>素食家家菜滿盤。乾魚臭醢雜寒酸。獨傷禁臠曾嘗得。白髮如今未掛冠。</text>
<text>賞蓮雅志有誰知。異好三人共一癡。獨恨塵埃難抖擻。只憐風月幸追隨。城南天豁秋容淨。池上花明日脚垂。造物靳人妨野興。翶翔更俟快晴時。</text>
<text>世事紛紛得失間。身閑未必便心閑。燈前點滴三更雨。枕上縱橫萬疊山。靜似忘機將學老。動皆非禮敢希顏。流芳遺臭都休管。更透一重人鬼關。</text>
<text>天資精敏冠同庚。履歷艱危佐聖明。愧我文章無氣焰。多君節鉞有光榮。鴨江守禦山光合。蝶海橫行日色明。先壟焚黃恩更重。子孫應不墜家聲。</text>
<text>夢破雞鳴日上遲。夜涼秋氣欲分時。少年耽睡如前世。政被酸辛遍四支。</text>
<text>聞說年兄白盡頭。全州日日得同遊。師今又住江邊寺。我欲相尋月下舟。瑟瑟秋聲生逸興。澄澄水色浼閑愁。老翁更抱兒孫念。來往何時共枕樓。</text>
<text>公病思游洛下。吾衰夢繞江南。身似大山難動。他生何處淸談。</text>
<text>我以菊花居右。公將柏樹指南。異好終然同趣。評論應費人談。</text>
<text>蔘苓擁我床上。月露隨公斗南。誰識禪餘有味。自慙病裏多談。</text>
<text>子虛班首七英賢。我榜三人更在前。跪奠椒漿多感激。退歸蓮宇共遷延。日光松影朝相雜。雨氣風聲晚又連。只恐天生超反鑑。尙蘄陰騭掃狼煙。</text>
<text>共愛中秋月。銀河溢素波。尙嫌雲點綴。況値雨霶沲。病客情無盡。姮娥意若何。明年容一賞。不用嘆蹉跎。</text>
<text>夜雨連明洒不休。病餘情興陪悠悠。來年未必如今歲。更上西隣百尺樓。</text>
<text>沙伐携家寓水原。山村煙火接江村。人間一片安心處。只是蒼頭數畝園。</text>
<text>同年同學少如君。老眼還迷五色文。莫恨朱衣點頭者。看來富貴是浮雲。</text>
<text>殘暑猶侵我。新涼乍可人。心應在山水。身已離風塵。雲散明江練。天高耿月輪。泊舟登佛殿。祝上奉千春。</text>
<text>次子亦可喜。邊公方自寬。碧天將躍鳳。翠竹正停鸞。筆勁玉爲箸。詩圓珠走盤。科名摘鬚爾。早使兩親看。</text>
<text>山𪚥走報𪚥𪚥𪚥。已過孔岩岩串邊。先考至誠今始顯。一軒江月掛靑天。</text>
<text>三角山中靑壑寺。觚稜掩映煙霞裏。居僧朝夕眠食耳。斤斧豈嫌勞不已。但患支離四體倦。或者疾生醫未易。其人旣曰去人倫。上報重恩虛語爾。不如且放山中去。猿鳥鹿麋而已矣。秋風滿天野靑黃。乞食過冬是其志。九牛一毛豈足惜。老牧斯言亦人事。</text>
<text>普濟門人𪚥𪚥𪚥。易如丸走疾如霆。牧童敢道能驅使。啓迪冥冥有𪚥𪚥。</text>
<text>龜谷衣冠冑。去爲臨濟孫。貌淸心自寂。言簡道彌尊。蓮社風吹座。松山月滿園。無從見隻履。老淚洒秋原。</text>
<text>侍郞吾愛甚。籍甚有風儀。子道今云備。君恩亦所稀。靑天臨舜殿。白日照萊衣。老我徒歆羨。南牕筆一揮。</text>
<text>天地悠悠寄此身。電光石火亦逡巡。誰知老牧心中苦。未報君恩白髮新。</text>
<text>讀書當日頗艱辛。欲振儒風恥素臣。老去自悲衰也甚。却憑西敎報君親。</text>
<text>趁涼霞洞過王輪。庭草和煙欲沒人。過見來爲彈指頃。不疑東海超飛塵。</text>
<text>年來傍海少人家。煙火蕭條一路斜。行過韓原應下馬。秋深梓樹雜雲霞。</text>
<text>錦州深處記吾游。寂寞臨川草樹秋。馬史有傳應並美。汗流題引在前頭。</text>
<text>昌黎再拜謝文昌。刮去淮碑實不妨。摹寫典謨如捕影。終輸貝錦有文章。心生好惡名難掩。眠有高低物豈傷。海上牧童千載下。仰瞻雲漢揖餘光。</text>
<text>人情節物苦牽聯。頭上光陰如逝川。已負中秋姑待後。俄驚九日又當前。化工似靳東籬菊。老我徒瞻北海天。賴有西隣同寂寞。更須相對共悠然。</text>
<text>世道年來日漸非。山僧沽酒亦云稀。今朝遇着惠遠老。不識淵明何處歸。</text>
<text>聖主憂民事。南郊省歛初。黃雲連壟畝。翠蓋映村墟。休咎王風着。豐凶國史書。老臣瞻望處。便覺日行舒。</text>
<text>醮餘雖例及諸君。明酒無從骨髓醺。病後登高吾自賀。鷹揚況是重斯文。</text>
<text>重陽盛會盡高流。獨我支離雪滿頭。咳唾隨風天上落。光輝照世日邊浮。杯盤錯落繼以夜。風露凄涼知是秋。欲把黃花籌酒去。慈恩寺裏又同游。</text>
<text>我輩團圝非偶然。秋來再得話尊前。紫霞仙洞泉鳴石。甘露僧房月照天。浮世虛名難𪚥𪚥。良晨美景每相牽。明年欲辦看花會。下筋何須費萬錢。</text>
<text>甘露前峯眼界寬。松風酒面滿山寒。朝衣典却甘𪚥術。醮酒分來荷武官。獨我自憐身似葉。諸公誰惑性猶湍。功成願𪚥歸田去。宦路有時須歇鞍。</text>
<text>幽居有味有誰知。一燧香煙兩鬢絲。宿酒已消催夕飯。滿牕風雨又題詩。</text>
<text>爲問風流麴秀才。重陽幾見菊花開。今年靑蕊眞難摘。天影分明白玉杯。</text>
<text>天公用意十分深。恐我衰年嘔出心。白露正中雲掩壁。淸霜欲下霧藏金。</text>
<text>同生同死是良因。同葬城南會族親。有命在天應自慰。可憐堂上老夫人。</text>
<text>稻熟魚肥又一年。田家到處大平煙。誰知白髮登樓客。南望鄕山思渺然。</text>
<text>去夏庸夫四宰回。知君部伍盡英材。春書冬戈身無事。何較雲臺與釣臺。</text>
<text>正音今已矣。老我復何爲。耿耿操心苦。區區逐物移。黃花猶未吐。明月又將虧。秉燭當勤樂。豐年適此時。</text>
<text>如重九又似中秋。泛菊杯深月影流。渺渺金波浮池面。團團玉露滿枝頭。忘形政籍千鍾酒。極目聊憑百尺樓。自古隨時愛𪚥𪚥。老來猶欲古人游。</text>
<text>一夜宣麻降紫宸。廟堂高處寵光新。鴻樞學士知誰氏。乙巳門生第五人。</text>
<text>萬事難前定。孤生愧後來。道非𪚥所盡。身與世相猜。成壞終多變。因緣定幾回。君親圖報處。願意自崔嵬。</text>
<text>天明徐起興無窮。玩物依然道味濃。墻外日光穿屋角。簷間鳥影在屛風。欲嘗燒芋爐猶熱。試學觀梅鏡自同。只是淡然難久得。紛紛應接惱衰翁。</text>
<text>師閑方絶學。我老始尋行。紅樹浮秋氣。靑山照夕陽。詩情聊自遣。道味與誰嘗。異日同歸處。飛雲共渺茫。</text>
<text>南谷先生老益強。白鬚紅頰照人光。爛游舞席名尤重。孤立詞林趣自長。當日友朋森可數。晚年兒女忽成行。無由倒瀉平生抱。幸是田家酒已香。</text>
<text>每隨耆老入都堂。獨也承招汗逬漿。暫屈尊威成禮數。亦無公事費商量。名駒烙印補𪚥額。浮蟻盈杯澆病腸。自幸餘生蒙齒錄。歸來里巷頓生光。</text>
<text>回首光岩已八年。龍歸渺渺鼎湖天。當時一痛那堪說。近日孤生自可憐。破礎頹垣秋草遍。碧山流水曉雲連。影堂肅拜傾仙醞。更向僧房荷肆筵。</text>
<text>孤生何孑孑。多病更依依。筆硯消長日。壺觴對落暉。世情隨處變。吾道至今非。對鏡每自笑。白頭胡不歸。</text>
<text>石寺臨深壑。飛泉繞斷崖。連筒來自遠。隔壁聽尤佳。頗訝風生枕。還疑雨滴階。自然淸五內。絶勝得心齋。</text>
<text>迂叟居仙洞。乘槎海上巡。一身爲說客。六字表功臣。典故牢籠盡。詩聯鍛煉新。有時過陋巷。發語有精神。</text>
<text>海上無纖靄。風高十月初。微黃歸樹木。嫩綠減郊墟。義氣誰能壯。衰鬚我更疏。扁舟欲南去。漢水有田廬。</text>
<text>獨坐虛堂靜。何曾與物違。林間聞雀噪。空外見鳶飛。自得眞難驗。天游未必非。猶欣無俗事。草色映苔扉。</text>
<text>先王念民病。設局散還丹。邪氣如氷釋。恩波似海寬。長鬚方苦痛。老眼亦艱難。書札無由惜。哀矜在衆官。</text>
<text>秋之深兮天氣和。梨花如雪粘庭柯。冥冥眞宰幹洪鈞。倒行逆施將奈何。冬雷夏霜照方策。祅蘖之興無少差。我生不辰當順受。鬱鬱不樂空吟哦。白日忽鈌靑天中。仰面有淚雙霶沲。謫見于天在於政。不識何事分偏頗。適然而然委之數。世道日降無回波。心焦吻燥欲發狂。何時五色明山河。腐儒家居尙祿食。遇變往往成悲歌。</text>
<text>今年霜露不相催。十月黃花爛熳開。應與衰翁慰愁寂。門前不見白衣來。</text>
<text>老牧文章不直錢。唯憑實錄或流傳。諸公見謝今安有。異味成堆酒似泉。</text>
<text>文章價重鶴州錢。不朽寧論大小年。老牧只慙頻血指。誰能洗垢挹靈泉。</text>
<text>籬下黃花如散金。老翁相對獨微吟。重陽最恨藏身密。十月還驚用意深。泛泛不辭隨白酒。寥寥寧願對靑衿。頹齡可制非無術。杳矣碧潭何處尋。</text>
<text>天高凝碧水。菊靜散黃金。獨立江山晚。悠悠方寸間。</text>
<text>雲霧冥冥暗曉天。携待雨具上山顚。長風似識吾心悶。吹散濃陰日月懸。萬戶大街如矢直。四方低嶂似屛聯。偶然不是由祈禱。可見昇平在晚年。</text>
<text>八仙宮觀俯崔嵬。飮福微醺得意回。癡霧頑雲忽開霽。祥風瑞月共徘徊。存心久擬希瓢巷。抗志終當問釣臺。儻見一家天地位。何疑萬世大平開。</text>
<text>嶺外威風遠。天涯信字稀。牧翁多感激。異味謝黃扉。</text>
<text>夜半登山禮八仙。歸來曉色尙蒼然。黑頭樞府超升早。白髮萱堂奉養平。雙眼更明逢舜日。一心尤切祝堯年。汾陽終始喧今古。富貴功名要兩全。</text>
<text>浮雲本無蔕。流水更何根。相別人情耳。悠悠誰記存。</text>
<text>氣數推移豈繫人。要將忠義感明神。杜鵑入洛是將亂。桀犬吠堯非不仁。當日艱危知自守。近年屯厄問誰因。扶持萬世唯公論。善保金軀達紫宸。</text>
<text>奉幣朝王選得人。平生妙算動如神。能臨大事守以義。可見本心存得仁。金海起家稱令族。𪚥𪚥𪚥𪚥𪚥𪚥𪚥。奉娛國老非無意欲乞嘉言奏帝宸</text>
<text>歲律今成冬。寒氣塞高空。浮雲日色淡。平野林彩紅。霜露之所感。惻愴撫衰躬。白髮漸以短。田園歸意濃。不歸取世譏。歸亦難明農。古人旣遠矣。誰與吾心同。</text>
<text>野趣詩中起。鄕愁酒後生。江山招隱遁。風月寫昇平。</text>
<text>完歸非有益。懷罪亦堪憐。道者超塵垢。光浮月滿天。</text>
<text>天地方成物。君臣在養民。翠華將欲動。玉粒已相因。警蹕千門日。敢藏萬戶春。他年傳美事。雅頌採詞臣。</text>
<text>中原今路梗。消息半非眞。事變不旋踵。功成難保身。孤懸遼野月。暗起薊門塵。海內淸如鏡。終當樂盛辰。</text>
<text>六飛淸曉出城西。萬騎風生碧玉蹄。鷹犬成群逐天仗。熊羆分隊擁沙堤。詰戎不止周書在。省歛仍將夏諺稽。自恨病臣難執射。五更危坐聽晨鷄。</text>
<text>念昔登長道。逢人似奮知。相隨行半日。又別向他岐。飛絮風中起。浮萍水上移。南牕獨坐處。耿耿固難追。</text>
<text>群芳搖落客長吟。數點猩紅色更深。籬下菊花眞靜者。最宜相對共論心。</text>
<text>古人無私心。臨財最明白。不受千里馬。僅能知所擇。所以留於心。時時望恩澤。克己有深切。君子永安宅。自處苟泰然。幽冥無鬼責。</text>
<text>帳殿西郊夜欲分。老臣端坐想吾君。千林露墜懸明月。萬竈煙收起白雲。外侮尙存須講武。中興已久要修文。一張一弛斯爲美。當見周公樹大勳。</text>
<text>碧山紅樹野人家。門外一條溪路斜。宛在目中還不見。可憐殘日照黃花。</text>
<text>淡飧涼臥似僧家。風動香煙几上斜。愧殺僮奴忘故事。天寒十月不藏花。</text>
<text>風雅何人是作家。錦囊光景筆鋒斜。滿庭黃菊霜初落。更賞江山六出花。</text>
<text>南江火獵在春分。西狩金郊欲凍雲。振起摧頹眞得術。周旋節制在論文。三韓禍亂當今日。一代雄豪戴聖君。天意可廻悲白髮。儻從黃閣贊華勛。</text>
<text>病後出游今已稀。門垂碧柳影依依。松軒朝退頻招飮。寶典成來更發揮。菊送晚香侵玉斝。雨催寒氣入羅幃。熏然自有忘形處。直到夜深扶醉歸。</text>
<text>曉日當牕雀噪簷。老翁危坐撚疏髥。吟成句律還忘味。始信蓴羹要下鹽。</text>
<text>昆仲逢辰展大才。高堂九十背成鮐。更齎內醞焚黃去。不世恩榮照夜臺。雨露霑濡心怵惕。山川平遠勢縈廻。須知積善高門慶。也自高曾發出來。</text>
<text>我生垂老儘風流。匹馬單衫好出游。飮酒每因尋友去。題詩未必有人求。路多紅樹霜初重。籬帶黃花境自幽。深謝化工徧厚我。平生一欠是歸休。</text>
<text>自顧丁寧身世。人譏俗下文章。尙有桑揄晚景。白頭胡不歸鄕。</text>
<text>封邑雖無府院。省堂雜坐平章。自揣於良足矣。安心何必吾鄕。</text>
<text>漫道終身弄筆。何曾開口成章。狂似昌黎可笑。騎龍向白雲鄕。</text>
<text>每承招飮慰殘生。適我居閑詠大平。醉似顚狂無大咎。語多雜亂說眞情。花滋細雨藏春暖。風掃浮雲放月明。富貴淸高俱不惡。老年何害酒爲名。</text>
<text>萬戶初寒聞擣衣。南州情興更依依。夜深淡月侵肌轉。曉冷嚴霜遶鬢飛。補弊寒牕才具體。裁新華屋爛交輝。遙怜塞上征夫遠。抆淚閨中願早歸。</text>
<text>飛雲超忽我淹留。仰面時時笑不休。何處江山爲第一。嶺南聞有壯元樓。</text>
<text>白髮吾今任去留。可休休處卽休休。每乘明月舒長嘯。柳巷東西盡是樓。</text>
<text>平生志願足封留。肯似群雄死後休。幸得賜田胡不去。黃驪江上有高樓。</text>
<text>少年相聚動成群。酣飮寧將晝夜分。老怕金吾相詰責。可憐憔悴故將軍。</text>
<text>數朶龍巒近壓墻。滿庭明月白於霜。欲歸更啜黃金茗。齒頰朝來尙帶香。</text>
<text>文章正印有誰傳。月露風花海上天。幸是子安知我者。且從游夏共周旋。</text>
<text>石峯如削出塵寰。坐撫雲煙縹渺間。梵唄聲殘僧入定。一輪明月照千山。</text>
<text>何處飛來對聖顏。金鼇頭上一神仙。八關歲歲如搬運。影動毬庭日月間。</text>
<text>踏靑携幼醉開顏。紫翠如今遍四山。坐對群英還寂寞。風流只在酒尊間。</text>
<text>起晏時將午。霜毛照鏡稀。西隣回綠野。北里謁黃扉。我懶身仍病。公勤禮不違。里仁天下美。玉潤更交輝。</text>
<text>牧翁方獨坐。歲月苦相催。日影花間轉。風聲樹上來。道情聊自驗。世變竟難廻。何處堪棲托。乾坤一釣臺。</text>
<text>又起江南興。新黃著橘林。買舟何日去。費我十年吟。流水隨歸意。長風激壯心。行藏難自斷。天地聖恩深。</text>
<text>老儒無適用。多病幸投閑。每被徵文急。尤驚對句難。精誠發腸內。光彩應眉間。敢願扶明主。仁風播九韓。</text>
<text>外氏今衰老。憐渠壯有行。漢江𪚥𪚥海。萬里放新晴。往日遭家禍。他年享世榮。病中難送汝。默默獨含情。</text>
<text>先人當日薦慈靈。𪚥𪚥將成𪚥𪚥𪚥。三十二年如石火。𪚥𪚥煙海浩冥冥。愚兒一向游文苑。古佛重來敞祖庭。坐嘆因緣非偶耳。博山香燧散風欞。</text>
<text>小雪明黃曆。衰年感白頭。滿庭來細雨。玩物似深秋詩眼彌淸切。天心儘謬悠。會當調玉燭。雅頌繼中州。</text>
<text>淸坐一心如大虛。何曾欠少更嬴餘。只憐把定無𪚥𪚥。未透陰陽變化初。</text>
<text>巧織金絲絢紫霞。龍騰雲彩爛開花。收藏內府供中壺。賜與南村寵外家。自愧文章眞俗下。誰知眠食是生涯。深嗔踏裂多孫子。擁坐淸宵氣自華。</text>
<text>小雨增寒氣。朝來欲起遲。擁衾尤有味。援筆又題詩。雲物凄淸際。川原淨麗時。神形亦強健。偶得勝精思。</text>
<text>朋友近來稀。漸知吾道非。悠悠磨鐵硯。寂寂掩苔扉。細雨山寒重。長林野曙微。孤生足幽味。南望雁橫飛。</text>
<text>富家積如京。野外連園中。貧家負以來。手舂汗交融。救朝不謀夕。那知相因紅。富家得上田。力作多僕僮。舂簸易又易。粃糠散以風。西碓鳴于西。東碓鳴于東。粒粒皆玉潔。光華燭晴空。上以供官家。中以養臣工。下以取其陳。歲歲食吾農。腐儒亦糊口。而無尺寸功。甚矣今老矣。素飧愧諸公。諸公共溫飽。蹇蹇方匪躬。</text>
<text>病翁身世兩悠悠。訪友城南得勝遊。黃菊滿籬方爛熳。碧松當檻更颼飀。烹茶靜坐追三省。對酒高談散百憂。薄晚歸來眞似畫。倦僮疲馬雪渾頭。</text>
<text>乾坤蕩蕩我身輕。少也顚狂漸老成。惡世何曾悲五濁。長生寧復慕三淸。文章典雅傷於巧。權度分明用不精。只喜繁華已消盡。浮雲飛絮碧空晴。</text>
<text>借種官田歲取禾。來言減少不增多。心如足矣有餘裕。命也安之將柰何。求飽豈能從所欲。忍飢聊復矢無他。收司君子寧知此。露積江頭影倒波。</text>
<text>何處可歸田。悠悠頭上天。江山皆有主。行止敢希賢。形影風塵袖。精神月露篇。相知古來少。名字謾流傳。</text>
<text>白雲還是有心哉。映我晴牕底處廻。已與紅塵相隔絶。每從靑嶂故徘徊。雨餘傍日𪚥𪚥合。天外隨風去又來。誰道牧翁空悵望。終朝危坐嘆摧頹。</text>
<text>梨峴東崖俯衆山。滿園花木拂雲端。主人共道三韓秀。老者頻投半日閑。菊以寒香侵翠幙。酒如秋露滴金盤。半酣啜茗淸懷抱。一鳥高飛縹渺間。</text>
<text>親交同甲最。父執七旬餘。問疾謝遲慢。論懷探治初。嘉肴似炰鳳。美酒更浮蛆。半醉發高興。白雲行碧虛。</text>
<text>鼎湖天遠夕陽低。欲訪光岩路已迷。且向唐城對尊酒。方扶舜日照天衢。啜茶頓覺塵緣淨。看畫仍知筆法殊。白髮畫生尙狂甚。每將吟詠當歌呼。</text>
<text>鄕里優游自少年。干戈飄泊在華顚。千金散盡庸何害。一笑相逢豈隅然。朝日照牕扶酒力。寒風入座聳詩肩。人生聚散知誰管。頭上冥冥有老天。</text>
<text>講武當農隙。思危在聖心。長星明照地。剛鬣遠辭林。衆悅三驅法。臣將五字吟。弛張須並用。樹立更光今。</text>
<text>聖代恩何重。衰年感更深。人譏謀口腹。自愧判身心。短棹鳴沙浦。疏籬映竹林。欲歸誰我止。只有一張琴。</text>
<text>曾向長星勸一杯。故人骸骨已塵埃。當時佐酒知何物。獵較今朝肉似堆。</text>
<text>仲冬今又至。何日我方歸。寂寂歲將晚。紛紛人已非。長星猶吐焰。列宿頓揚輝。坐想黃驪路。柴扉向釣磯。</text>
<text>有爲𪚥𪚥𪚥虛空。黑白金銀積華嵩。愧殺適當多故際。看來却在片雲中。心如止水容明月。身似浮雲趁疾風。只有君親恩義重。政須徒報盡吾忠。</text>
<text>至正己丑歲。四海富布粟。匹絹四五布。貴賤悉取足。婦曰我少畜。獨處獨七屋。乞𪚥向祖父。市易得所欲。製服趁節序。潔淨若沐浴。盜賊起汴洛。織女佩劍韣。道路久梗塞。販賣閣以束。匹絹布七十。入市亦未矚。錦綺更莫問。幸矣不露肉。撫世坐嘆息。鬢髮白鶴鶴。理亂自有數。萬古似轉燭。曷日或復奮。老淚滴兩目。</text>
<text>司空二壻亦司空。德業俱豐一代雄。晉柳當門今獨盛。御溝深處舞春風。</text>
<text>牧翁垂老儘風流。動靜從容頗自由。讓齒都堂歸拂袖。安身小室坐披裘。江山寂寂天逾迥。日月明明霧乍收。便欲飄然向南去。素書千載足封留。</text>
<text>殘生尙糊口。聖澤政渾身。田稅前規在。公無擾我民。</text>
<text>謾道歸期的的。還嗔行李遲遲。滿目江山如畫。人間何處非詩。</text>
<text>不是無錢買小舟。飄然直遡漢江流。只怜當戶龍山碧。日日吟詩獨倚樓。</text>
<text>禳祈寒暑自陶唐。天氣和時世道康。霜落雖然有氷至。春生只是在冬藏。滿庭玉屑供詩料。入座瓊花鬪酒觴。只爲農家喜無極。樵夫跣足敢相忘。</text>
<text>門生有淚服。千里請之勤。孤竹鍾餘澤。臨川帶夕曛。水流悲急澗。山密慘浮雲。應使三韓地。新成下馬墳。</text>
<text>白蓮高會照天東。冢宰來陪老侍中。龍管鳳笙留迅晷。羅幃綉幙動微風。經綸盛業歸邦傑。鉛槧殘生愧牧童。更拜九重宣賜酒。要將歌頌播無窮。</text>
<text>餘生政如寄。白髮映蒼顏。天地容吾老。詩書伴我閑。閉門猶白晝。開戶卽靑山。情境悠然甚。自疑圖畫間</text>
<text>溫室初移席。淸香欲染衣。一心雖迫切。𪚥𪚥尙稀微。寶樹風如動。瑤蓮露未晞。明知是幻境。白髮苦思歸。</text>
<text>八臺今日擁毬庭。南畔方開閱樂廳。承旨後來威已振。宰臣端坐體彌寧。彈成妙曲驚神鬼。踏絶層霄動月星。記得當時爭末禮。少年狂態頗生獰。</text>
<text>高吟不是欲爭名。且與倡優誦大平。道德性情猶淺近。風花月露亦深精。峯巒相接天俱遠。煙靄方沈日獨明。語拙只慙無所補。異時安得免譏評。</text>
<text>兩府相逢禮不愆。毬庭閱樂至今傳。呈才雜劇夷兼夏。署狀官御後或先。酒氣欲消寒日側。詩情忽動慶雲連。當時萬幸容疏懶。病裏興懷一惘然。</text>
<text>吾民憔悴困兵荒。雅氣相熏病勢強。貧賤死亡身朽爛。豪強流徙色凄涼。由來悲智周𪚥𪚥。豈有呻吟徹廟堂。多謝我公陳上策。家家飽煖卽西房。</text>
<text>海賊連年上岸來。江村處處盡蒿萊。方冬更向崔嵬入。到處偏能邐迤回。振作人村無勇怯。分明天道在傾栽。朝廷日夜勤民甚。況是皆兼撥亂才。</text>
<text>詩成又改字橫斜。咀嚼精英氣自華。蒿目何曾向官道。蓬頭時或訪隣家。黃鐘欲動三分律。白雪猶遲六出花。默識退藏於密處。明明眞固是亨嘉。</text>
<text>木有深根水有源。已知潛德樹淸門。稀年又是幾中壽。更把功名付外孫。</text>
<text>獨坐思無盡。何曾出戶庭。冥心對經卷。游目數窓櫺。蘿月紛紛白。鄕山渺渺靑。鮮酲須用酒。爐火近銀甁。</text>
<text>兩街禪老世衣冠。祝上仍期百姓安。忽値凶年憂太甚。欲宣洪澤念先難。風塵漠漠吹形影。日月明明照肺肝。邂逅兩翁觀拙筆。只慙無語動三韓。</text>
<text>靑山臨海上。紅杮得霜餘。千里如相見。晴窓閱尺書。</text>
<text>天道明明不失常。可憐吾道寄詞章。卓然有立已難得。老矣無能徒自傷。星弁彤庭何赫奕。雲帆滄海轉蒼茫。誰知出處俱飄蕩。到處逢場發酒狂。</text>
<text>八關盛禮應黃鐘。歲降禎祥保海東。肴膳今猶守夷俗。衣冠古亦重華風。有祈有報天心格。惟孝惟忠世道豐。細嚼微甘生齒舌。依俙當日逐諸公。</text>
<text>一夜毬庭要辦香。朝來滕六表休祥。亂飄衫袖光相雜。輕逐旌旗勢更揚。蕊闥觚稜浮晃朗。松山巖壑入微茫。近間雨傘防霑濕。最喜天心漸順常。</text>
<text>坐數同年漸漸稀。浮雲流水又西暉。𪚥山隱者方耽寂。烏府先生獨振威。出處雖殊均是義。功名安用不如歸。尊前笑語知何日。牧老雖貧欲典衣。</text>
<text>牧翁身世十分淸。臥聽茅簷雪落聲。曉向南窓呵凍筆。孤舟蓑笠欲尋盟。</text>
<text>音韻高低濁復淸。兒孫堂上讀書聲。老翁端坐思無盡。吾道他年倘主盟。</text>
<text>操心雖在濯纓淸。交絶何曾出惡聲。沙塞茫茫無雁信。煙波渺渺敗鷗盟。</text>
<text>老劫風寒曉起遲。四支酸澁不勝衣。只緣養得中和氣。且復吟成古律詩。漠漠窮陰窓影暗。寥寥小院履聲稀。幽居興味無人識。對客有時傾酒巵。</text>
<text>久別相逢喜又驚。尊前笑語慰平生。流離幸免子孫累。衰老更諳兄弟情。佐酒滿盤多海錯。吟詩鍊句少天成。宿酲消盡身猶困。坐對南窓撥眼明。</text>
<text>吾方怪子久無書。君却嗔吾問訊疏。千里情懷略相似。一燈吟嘯定何如。山浮翠色圍平野。日歛紅光轉大虛。獨坐悠然成獨笑。古來人世夢蘧蘧。</text>
<text>負暄墻下似春臺。欲啜茶甌當酒杯。忽有狂風吹卷地。天公應靳好懷開。</text>
<text>少年三日以爲疏。詩酒相從一夢餘。柳巷寥寥山鳥語。忽驚車騎入門閭。</text>
<text>眼明尙作蠅頭字。意厚仍傳雁足書。深愧病翁無可取。不知何日報瓊琚。</text>
<text>可笑金仙患色身。却從羽客養精神。癯儒伎倆無多子。一筆能令兩敵親。</text>
<text>海上歸來入華山。飄然甁錫白雲間。病餘同甲空搔首。問道何時一破顏。</text>
<text>養老須滋味。交神在腯肥。兩端俱不細。一騎望來歸。</text>
<text>閉關思易卦。啜粥順鄕風。忽起吟詩興。全忘入道功。</text>
<text>造化生生妙。虛靈箇箇同。湛然方自守。一敬徹初終。</text>
<text>貞固爲吾本。絪縕達我中。乾坤用不竭。何日致時雍。</text>
<text>歲抄開銓席。時英盡序遷。曾聞一吏足。況値數公賢。所以待群下。由來從祖先。吾今更流汗。添席尙依然。</text>
<text>幻土粧嚴有我心。微風寶樹鳥和鳴。人間只是求聲色。淸淨何須更遠尋。</text>
<text>仲冬寒已甚。朝日上山臺。座主隱几臥。門生携酒來。風雲開盛朝。天地育英材。一醉誠非易。從今更幾回。</text>
<text>漢鼎如山重。高風揖釣臺。知心非我事。繼踵有誰來。久廢經綸器。虛生棟樑材。明知脈不病。正氣自然回。</text>
<text>平生重風采。擧動汙靈臺。政事羞先進。文章愧後來。欲從誰問道。況是我非材。門外水東注。悠悠何日回。</text>
<text>目兮司見是其職。萬物異同紛五色。日月星辰粲躔度。山河嶽瀆橫畛域。尊卑倫理不失序。典章度數皆有則。奈何顚倒似迷人。土炭有時如玉食。攖金於市不見人。尤物足令心地黑。引之入者信有罪。天君胡然亦狂惑。淸晨日色滿南牕。牧老高歌獨悽惻。</text>
<text>我其發出狂。蹜蹜顧四方。膽烏止誰屋。家耄遜于荒。涉水其無涯。心憂亦孔將。今天其命哲。鳳凰飛高岡。</text>
<text>歲暮江山靜。吾生齒髮疏。乞歸謀已熟。療病術皆虛。塵滿陳蕃榻。天低諸葛廬。幽懷竟未已。長嘯幾時舒。</text>
<text>氷雪山川煙火稀。枯枝凍雀晚相夜。春風不日滿天地。得意和鳴隨處飛。</text>
<text>重衾始覺夜寒多。夢斷惺惺不奈何。道味油然盡呈露。機心久矣共奔波。北方學者中而廢。南國騷人後也歌。恨殺蕭條年已暮。欲追豳雅已蹉跎。</text>
<text>吾身天地本相通。血氣周流脈在中。養得平和成聖域。動而狂妄似巫風。名淸利濁終違道。表正形端在盡忠。獨坐南牕成浩嘆。邇來無夢見周公。</text>
<text>漢水滔滔泛釣船。渺然蓑笠雪中天。牧人占夢非虛語。坐對雙魚想有年。</text>
<text>柳里先生許卜隣。數年相伴樂昌辰。登樓翫月通仙境。對酒看山遠市塵。擾擾何曾逐名利。悠悠自足暢精神。凌晨曳履來還去。似此風流更幾人。</text>
<text>淡交今復幾人存。里巷蕭條晝掩門。只爲數公頻倒屣。每於佳節共傾樽。文章正印誰相授。道德餘光世所尊。自幸病翁蒙齒錄。負暄墻下對高軒。</text>
<text>策杖携兒上後山。行穿宋文菜園間。故居閭里存遺迹。前輩衣冠對舊顏。點檢錦囊龍自顧。依俙華表鶴初還。少年行樂森如昨。携酒隣翁意氣閑。</text>
<text>短髮蕭蕭不滿梳。鏡中相對白無餘。少年風采都消盡。豪氣誰知尙未除。</text>
<text>丹溪村裏有蒼頭。生悝蕭條集百憂。只被仁風存性命。牧翁南望獨登樓。</text>
<text>白足歆風久。蒼頭托蔭深。愛人儒釋共。何日更論心。</text>
<text>閉塞成冬歲律窮。悠悠天地立衰翁。林慙磵愧聲容變。雪虐風饕氣勢雄。待漏君臣憂悄悄。圍爐妻子樂融融。超然離世忘吾獨。百尺長松倚碧空。</text>
<text>城南居最僻。況此歲將闌。樹老風聲急。天高日色寒。文章兼兩漢。氣像冠三韓。剩得閑中味。何須更掛冠。</text>
<text>人從東海至。遺我按廉書。喜動還羞澁。齒搖難決魚。明珠日照後。翠帶牽風餘。行李幸多暇。更宜恩幣廬。</text>
<text>歲暮江山遠。天寒樹木疏。論文更何日。只有雁傳書。</text>
<text>抱病年年獨掩門。承招往往共傾尊。杏山盛集追先祖。玉筍芳名照後昆。適値庚申宜夜飮。回思丁亥似川奔。醉中感激難陶寫。毛穎朝來代我言。</text>
<text>我歌誰和思依依。流水高山世已稀。霜月滿簾寒夜永。悄然危坐撫琴徽。</text>
<text>時哉可歸去。尙憐終南山。耿耿一心赤。蕭蕭雙鬢斑。農功畎畝上。僧話風月間。自足避塵世。時看飛鳥還。</text>
<text>樹上風聲冷草堂。爐中火氣沸蔘湯。小春過了天寒甚。隱几書生鬢似霜。</text>
<text>聞道梅花已半開。氷姿瀟洒映瑤臺。主人三達尊兼美。門外何會俗客來。</text>
<text>當日群花次第開。判三司老軟金臺。雪中梅信依然在。只恨樽前笑不來。</text>
<text>處處梅花照水開。西江東浙拱南臺。少年獨賞燕山雪。數朶曾隨越使來。</text>
<text>久矣離松廣。飄然在水原。牧翁方渴仰。何日過宗門。</text>
<text>天敎韓李共風流。對坐高吟並騎遊。三日爲疏山滿目。五年以長雪渾頭。搜奇苦厭窮詩子。養老深甘忝列侯。只有詩魔推不去。每承招喚共登樓。</text>
<text>靜處寧敎谷鳥驚。琴書一室足平生。心期報國還無術。口說歸田似不情。風定天容寒更甚。雲濃雪意晚來成。老衰骨肉恩逾重。夜話何時直到明。</text>
<text>牧翁眞足矣。只欠賦歸歟。風月攻吾短。詩書與世疏。紛紛市有虎。汲汲食無魚。賴是忘機久。浮雲共卷舒。</text>
<text>山雲連大野。煙火淡孤村。避亂雖𪚥恐。爲文要細論。君猶雙鬢綠。我已兩眸昏。京洛鶯花近。應須對酒樽。</text>
<text>牕外風聲入耳寒。可憐樵徑繞巑岏。弊衣又見雙跟露。溫突仍將兩脚盤。苦樂異途誰信命。弛張無策我休官。孤舟尙未南州去。坐想梅花照碧灣。</text>
<text>華嚴領袖似淸涼。雷振三千舌廣長。海藏連雲輝妙色。天花落地散餘香。山中寶刹鍾靈異。歲首良辰集吉祥。幸是南陽爲施主。願馳神足共張皇。</text>
<text>滿面風沙不可當。老翁驅馬似奔忙。誰知尙有閑中味。啜茗僧牕五內香。</text>
<text>滿耳風聲日過中。南牕明甚火爐紅。擁衾獨坐思無盡。援筆閑吟語自工。只許細沙飄廣陌。肯容纖翳點長空。雲帆濟海非吾事。曾記隈岩伴釣翁。</text>
<text>肌骨酸辛項領頑。小娃來踏帶愁顏。老衰始信身爲患。病廢堪誇迹亦閑。何日登樓看雉岳。有時擧酒對龍山。誰知出處關天數。坐羡飛雲自往還。</text>
<text>門前無地種長松。巷柳庭苔一老翁。雪滿烏鳶啼更苦。天高鴻鵠去無窮。已將氷檗同貧士。豈有文章似鉅公。歲晚獨吟還自笑。少年吾亦氣如虹。</text>
<text>急雨狂風狹迅霆。冬初寒氣擁茅亭。園中草木皆黃落。松樹依然又獨靑。</text>
<text>悠悠天地闊。氣化自推移。四大皆非我。三生果是誰。日斜詩滿紙。雪落酒盈巵。乘化聊歸盡。何須百世師。</text>
<text>登科癸巳始相逢。座主先生愛所鍾。手度共稱春月柳。貞心自負歲寒松。遭逢未竟天邪命。拙直無他世不容。幸有兒郞能應對。須敎馬史繼遺蹤。</text>
<text>病裏閑居斷往來。從人求索亦何哉。麾之不去腥招蟻。照以相忘冷似梅。日月明明開寶曆。風雲衮衮擁金臺。笑翁已絶飛騰望。可笑前賢或見猜。</text>
<text>肌骨酸辛又似前。終宵耿耿不成眠。高吟風月千篇富。默數江山萬里聯。未識掛帆誰濟海。可憐坐井我觀天。幽居歲晚眞牢落。淡泊情懷愼勿傳。</text>
<text>中菴出日本。道氣絶纖塵。二李慰獨夜。三韓知幾春。氷崖紆犖确。雲嶺聳嶙峋。偃臥想高會。如聞佳句新。</text>
<text>威稜蓋平壤。歲律近新春。相餽文雖具。從知意甚眞。江流何衮衮。原隰更句句。遙想嵩山不。天晴不起塵。</text>
<text>有上人兮心如虛空。四大海水居其中。眼孔小者莫能覷。上人憐之嬰孩同。俯而就之示方便。號曰隱溪所以滌彼爐火烘。一味淸涼遍五內。區區不用忘施功。甘如曺溪冷似雪竇。有欲形容心力窮。靑山白雲封裹密。明月淸風涵泳工。牧翁毛穎今老矣。區畫寸筳撞巨鍾。他年相尋入境界。一策握手超鴻濛。</text>
<text>軟炊盈椀白。新擷滿盤靑。和合午牕下。齒牙微有馨</text>
<text>春風過半不吟詩。草草生涯老更癡。滿耳訛言傷世變。甘心枉道逐機宜。樽前狂態疑非我。鏡裏衰翁問是誰。賴有孔門餘習在。時時四勿慕先師。</text>
<text>昨日東風吹倒人。朝來里巷靜無塵。便知樹木欣欣甚。遶屋扶蘇氣像新。</text>
<text>天下達尊德爵齒。東韓古來風俗美。商山四皓重漢鼎。諸公共戴吾王子。及此小康式宴遊。談笑獻酬忘外事。生於大元全盛日。目覩中原聖人出。桑楡晚景雜悲懽。每肆賓筵歌秩秩。形客大平最逼眞。只恨光陰飛鳥疾。古人徒飮尙留名。此會直與松岳同崢嶸。愷悌君子神明所扶持。不餌九轉應長生。牧童何幸忝座下。吐詞往往慙鄙野。願從三韓壁上之丹靑。萬歲千秋照東夏。</text>
<text>駕幸西南郊。觀獵而回。天低野外燒痕靑。煙水雲山共渺冥。一面湯羅仁已著。老臣瞻望獨行庭。</text>
<text>黃曆資日用。靑魚助晨飧。吉凶判在目。氣味充於肝。珠玉豈不美。適足滋貧奸。重義不重物。古人名不刊。書之置座右。永爲子孫觀。</text>
<text>轉藏千函去。循山八葉回。道情甘自得。忠㦝勸將來。腹有煙霞氣。身爲梁棟材。西郊春草綠。更擬共傾杯。</text>
<text>春日欣初永。吾曹惜暫違。相逢便傾倒。共慰早來歸。小雨盈庭暗。和風拂袖微。歌呼勤秉燭。世事逐斜暉。</text>
<text>松風軒裏道人閑。脚踏天磨縹渺間。忽向南方行化去。誰言飛鳥倦知還。</text>
<text>幻菴詩酒少同遊。中歲參禪老歇休。俯爲世人弘大法。寶山應見衆來求。</text>
<text>吾衰也甚病相仍。冷淡生涯似衲僧。欲遡驪江尋勝境。禪牕掛在白雲層。</text>
<text>鴟述門底夾兩山。一條溪水碧潺潺。主人愛靜仍知止。老物幽探共破閑。已信朱陳非是外。更疑劉阮在其間。桃花又近蒸霞日。準擬風流獨往還。</text>
<text>我出旣罕公來稀。今日萬幸還乖違。由來造物戲人耳。冥冥誰復探其機。閑忙異途固異趨。俱在散地宜相依。水南水北皆靑山。山氣朝夕生煙霏。春氣氤氳成一片。禽鳥求友相追飛。嚶嚶此鳴惟其時。感人也深夫豈微。古人勤樂夜秉燭。詎肯虛度西飛暉。我雖少少三四莫。面已黃瘦無由肥。公將耳順光浮頰。子孫滿堂多威儀。方膺大用遽求退。雙淸亭上無評譏。心淸迹淸氷雪如。只許風月常繞圍。公須置酒喚我輩。柳巷落筆如珠璣。</text>
<text>孟孫語且臥。仲孫方爛眠。老翁強起早。日上東南天。馬邑春草生。驪江雲樹連。終當携童冠。歸去樂餘年。</text>
<text>春風吹我林。蓓蕾生我枝。春風吹我池。淪漪盈我湄。春風吹我鬢。日日添素絲。素絲誰復緇。祗念孫謀貽。</text>
<text>貽謀將如何。源潔流斯淸。直木無曲影。正樂無淫聲。我躬不積善。何以示後生。茫茫天地內。誰與吾同盟。</text>
<text>老病閑居每自多。回頭宦海足風波。靑山何處可歸去。明月有時𪚥嘯歌。謾擬安心如止水。常嫌掉舌似懸河。琴書一室香生篆。更把毛詩詠伐柯。</text>
<text>微雨庭中暗。輕煙屋上浮。年光近寒食。春澤似䣷油。玩物閑尤甚。吟詩老不休。錦官紅濕處。髣髴想風流。</text>
<text>纔離迦智寺。又奉惠宗祠。得失皆由命。因緣自有時。猿枝雲裏掛。鯨浪日邊吹。的是安心處。他年更問師。</text>
<text>蕊國名高大小難。連珠疊壁照三韓。閑來淡泊心無悶。老益強康體自安。香火臺山形影薄。管絃叢石性情寬。獨憐病客空廻首。何日行廚共玉盤。</text>
<text>寒食年年動客情。鄕山縹渺碧波平。何當拜掃回茅舍。醉臥梨花照地明。</text>
<text>正陵岩谷幾番春。闔國奔馳路起塵。忽見雙墳功役畢。至今聯騎獨西隣。</text>
<text>東郊雨過水冷冷。病後吾猶喜踏靑。如有喚吾吾便去。醉來卽臥伴長甁。</text>
<text>久無音信倍相思。又是東風浩蕩時。結社自言開盛會。喜公垂老不全癡。</text>
<text>南船送米海天長。一夜顚風欲裂岡。況有訛言一經耳。豈辭沈嘆九回腸。扶持惠出神明力。喜躍情形短小章。何日島夷禽獮了。坐令四境遍農桑。</text>
<text>光岩寂寂洞門開。漸見松陰長綠苔。每歲新年同一拜。今年寒食始相陪。碑陰未刻公猶歉。日影將斜我欲回。方丈珍羞眞舊味。歸途又見酒盈杯。</text>
<text>一日邀遊剩得閑。四支酸痛忽相關。明知長樂古來少。稍恨殘生今漸艱。漠漠風塵迷紫陌。娟娟雲月滿靑山。掛冠欲去非他意。禹稷還同易地顏。</text>
<text>匹馬從戎向朔方。歸來烽火照家鄕。誰知枕上無窮意。雨滴空階夜更長。</text>
<text>流落江湖已十年。朝中親奮枉相怜。明明九卦三陳處。更有何心敢怨天。</text>
<text>先子談鋒立解紛。一時豪傑致慇懃。我今開口翻招謗。命也時耶愧十分。</text>
<text>天地扶神聖。邦家屬大平。非因講田獵。何以詰戎兵。微雨灑不濕。和風吹更輕。病臣無所執。安坐念陰晴。</text>
<text>圓齋罷相受封來。歲月如流不再回。自信芥針深契在。獨携樽酒好懷開。杏花欲吐檻前雨。竹色相侵階上苔。只恨同年已無幾。更須連擧古人杯。</text>
<text>兩韓呼我爲宗伯。禮數情親異衆人。誰識先君餘澤在。世間皆是白頭新。</text>
<text>馬頭山色晦還明。欲雨天公又欲晴。應爲詩聯作神助。筆端模寫十分淸。</text>
<text>廚人絡繹入城來。數日行宮獵罷回。欲獻子虛烏有賦。白頭荒澁愧非才。不嫌夜雨侵廬帳。肯放春寒近酒杯。迓駕東門方鵠立。淡雲殘照水洄洄。</text>
<text>扈駕南郊獵罷回。灌來生肺有深杯。老夫劇飮愁腸潤。遠客高歌笑口開。萬木欣欣如有喜。東風蕩蕩又相催。花時更著紅裙醉。報答流光愧不才。</text>
<text>十七橫行戰藝場。一年連中入朝行。詩科最少吾今老。始掌文闈兩頰光。</text>
<text>十三射策已驚人。博洽如今更絶倫。才過五旬司貢士。一時風采照臣隣。</text>
<text>十四初登進士科。文章直欲挽天河。幸今國大夫人在。共聽堂前獻壽歌。</text>
<text>斯文盛事耀昌辰。座主今年又得人。甚欲扶衰參賀客。唯愁醉吐侍中茵。</text>
<text>茫茫天地內。秩秩有威儀。日月循黃道。星辰拱紫微。萍浮隨水動。絮落逐風飛。整頓知誰力。歸人宜早歸。</text>
<text>碧桃花下月黃昏。爭挽長條雪洒樽。當日同遊幾人在。自怜携影更敲門。</text>
<text>海上歸來鬢二毛。沙鷗身世共飄飄。園中花木多新種。只有長松獨後凋。</text>
<text>黑寺長溪遶砌流。主人偏愛嶺南遊。歸來故奮非前日。年少吾今亦白頭。</text>
<text>病裏閑居絶往來。滿牕山色滿庭苔。形容改盡貧如奮。只把新詩當酒杯。</text>
<text>曲城漆原年最高。廣平鐵城今二毛。四侍中公三達尊。諸老赫赫皆人豪。羅幃繡幕錦屛張。庭宇高峻金爐香。天晴不風白日永。樂聲間作歌聲揚。君王賜酒中官來。葡萄灎瀲黃金杯。諸公拜飮有喜色。煕熙酷似登春臺。共言聖壽齊蒼穹。仁聲惠澤流無窮。驅我生靈納壽域。衢樽蹈舞年屢豐。吾聞方丈蓬萊山。弱水萬里何茫然。移來怳惚是眞境。不待換骨追飛仙。人間俯仰已陳跡。只與筆墨俱流傳。</text>
<text>判事三司近八旬。松齋餘慶尙新新。牧童分外頻隅坐。柳色黃金又一春。</text>
<text>不才當日忝龍頭。老病如今少出遊。會長三人連下馬。奮醅新茗摠風流。傳家共羡千金翼。食肉曾隨萬里侯。宦路升沈非偶耳。樂天知命更誰尤。</text>
<text>縣邑凋零田野荒。人煙到處色凄涼。寄聲岸海觀風者。須作新圖獻廟堂。</text>
<text>百轉淸溪石上流。急如馳去緩如留。白頭髣髴童時見。與爾何時大歇休。</text>
<text>衰躬萃百病。晚年悲孤生。春光忽動盪。衆禽相與鳴。樂哉共乘化。聲氣和且淸。我何獨悲嘅。而以傷性情。平明出求友。駕言適坡平。坡平古君子。分閫臨月城。還朝今甫爾。候勞馳群英。衆先我乃後。非關情重輕。花開酒亦熟。好將肝肺傾。悠悠復何望。飮也可逃名。</text>
<text>斯文盛會世無多。每向東亭簇玉珂。桃李門庭移日語。綺羅絃管遏雲歌。滿前才俊今如許。居右衰遲我奈何。泥醉夜深歸柳里。洗空塵慮挽天河。</text>
<text>牧翁垂老弟兄稀。況是春風又別離。流水光陰俱衮衮。浮雲身世儘依依。絲黃陌柳鸚將囀。寸碧鄕山馬已馳。不識歸來在何日。樽前握手淚沾衣。</text>
<text>吟得新詩懶不傳。忽驚門外有跫然。梨花開遍茅亭靜。老婢煎茶汲石泉。公近七旬楢钁鑠。我今多病似拘攣。天心與奪亦難料。愧殺宦途先著鞭。</text>
<text>深宮玄默保精神。列宿煌煌遠紫宸。誰識多言牧隱子。自同三祝華封人。鶯溪帶月鳴東里。龍岫籠雲拱北辰。白髮纓冠逐諸老。獸爐煙裏更留身。</text>
<text>報恩松翠動新光。諸將盈庭設道場。更向廟中增怵惕。便知天上降休祥。君王受福邦基固。將相交懽世道康。自愧閑居拜餘瀝。興安後嗣是鷹揚。</text>
<text>三月三日南里游。微雨點點雲浮浮。雙淸亭上人如玉。折得梨花俱插頭。一杯一杯不停手。爲報風光須少留。風光衮衮自相代。故交零落難追求。良辰美景不一醉。胸中感慨何時休。琵琶絃上兒女語。入耳不煩淸且幽。肯亂吟哦坐深夜。適値鳴雁歌睢鳩。聯鞍共至爛盈門。賓軒雜沓皆公侯。歸途分馬左經里。西峯掛月如銀鈞。解衣奠枕便熟睡。俄頃曉鍾鳴寺樓。怳然夢從華胥回。人間俯仰眞悠悠。悠悠援筆紀游歷。牧翁老矣猶風流。</text>
<text>櫻桃花發弄輕盈。睡起晴軒照眼明。蚪卯異時供夏薦。閟宮深處暑風淸。</text>
<text>作贅楊川學老農。覲親時或入城中。扁舟直欲相隨去。聞說嘉魚似混同。至理無形微處顯。浮生有味淡時濃。吾衰所願明倫耳。具慶堂前善保躬。</text>
<text>沈思往事苦搔頭。夢裏神仙與我遊。天上徘徊才半日。人間寂寞又千秋。鸚歌燕舞愁無盡。虎困龍疲戰已休。遙想鑾坡春色綠。牧童吹苗自風流。</text>
<text>春陰漠漠鳥聲多。紅白生林綠滿坡。物意隨時任流蕩。人情自古嘆蹉跎。鐘期旣遇莫知我。李廣不封何問他。塵世紛紛是非耳。欲尋安樂卲公窩。</text>
<text>春風桃李花滿城。朱朱白白何光榮。天晴無雲日五色。遍地燦爛皆精英。裁成輔相在人事。巧奪天機眞可驚。短籬破屋亦流麗。高樓傑閣尤鮮明。富里貧家同一春。受用則異天心平。天之所厚在世臣。赫赫高位全功名。昆令季強多子姪。賞春賞月絃歌聲。朱門高壓壽德洞。年過七十強而精。誰言秀句出寒餓。唱和直與蘇黃爭。牧童雖少忝結社。汗發瓦缶徒雷鳴。朝來酒病忽相崇。默坐竟日聊含情。西隣醉歸穿嶺高。樓上新月懸初更。</text>
<text>浩然志雄才又雄。老矣始知時不容。携持婦兒長固窮。高談睥睨諸鉅公。春風吹來土脈融。又欲歸田尋老農。自幸虛職籍不通。笑彼棧豆縻追風。靑山丹丹雲淡濃。驪江之水何溶溶。江邊野僧詩語工。示有諸過心則空。芒鞋竹杖日相從。逃禪引滿琉璃鍾。老牧邇來廢前功。黑白中間探奮蹤。甚矣衰也病在躬。自有豪傑扶儒宋。風從虎兮雲從龍。魚躍鳶飛開辟雝。斯文萬世耀天東。我身去就鴻毛同。毛輶有倫我在有無中。殘生哀哉如蠛蠓。浩然往矣修釣筒。我行亦趁桃花紅。</text>
<text>酒禁今年異昔年。滿城疑聖又猜賢。白頭更向鑾坡直。骨冷魂淸月照天。</text>
<text>渺渺張槎萬里天。浙東看盡好山川。携來若海直如奮。惆悵司成已上仙。</text>
<text>表海封彊大。開城體勢雄。龍盤知有守。燕翼及無窮。遍地春浮氣。淸塵曉起風。封君蒙異渥。頌禱愧非工。</text>
<text>小雨濛濛止又來。群花爛熳錦成堆。欲登高閤將游目。便得新詩已奪胎。春色滿天收不盡。年光逐水挽難回。曉看紅濕思工部。賸馥遺芳徧八垓。</text>
<text>看花有伴盡能詩。到處逢人共擧巵。不與子雲同寂寞。却從莊叟學支離。狂風累日紅飄樹。宿雨初晴綠滿池。浮世百年今過半。莫辭飛蓋夜追隨。</text>
<text>昨夜天陰病骨酸。曉來更覺起居難。欲陪耆老非耽酒。旋喚兒童爲整冠。桃李盛時無十日。風雲慶會亘三韓。年光荏苒如流水。豈害花前洗玉盤。</text>
<text>三韓當此大平期。美景良辰勝奮時。況是一年春好處。不妨諸老日相追。管絃節奏懽情得。山海珍羞病齒宜。世事由來難盡美。曲城微恙伴床龜。</text>
<text>野人驕亦甚。騎馬過宮門。忽値靑驄過。不知眞彼昏。原情應誤犯。按法在輕論。萬乞垂憐察。呼前一賜言。</text>
<text>甚矣吾衰似漏舟。還丹爲袽泛中流。載來明月偏相稱。遇著狂風大可愁。善逝香幢浮劫海。長生貝闕照瀛洲。兩途自是無心去。洙泗沿回鬢已秋。</text>
<text>江陵控海負山川。無數奇觀夾兩邊。儻使居民歌五袴。更從何地覓神仙。</text>
<text>天下分離鬢二毛。小康胡不共逍遙。良辰每與諸公會。老物先承六友招。松樹來風如特立。林花映日未全飄。後生可畏吾將去。只把新詩美聖朝。</text>
<text>滿城桃李錦屛中。一箇蒼顏白髮翁。邂逅可人携手去。馬蹄隨處踏殘紅。松軒累與山川誓。寶典元憑翰墨功。自愧鄙詞題卷尾。又隨群彥醉春風。</text>
<text>玄陵一代文章宗。益齋樵隱眞英雄。在於穡也狗尾耳。續貂亦自稱宗工。三科群士天有期。變化如虎仍如龍。序齒交坐始今日。白頭座主居其中。精神衰耗況多病。封君受綠君恩濃。每思光岩淚如雨。又見天地吹東風。東風浩蕩樂聲合。迭舞行酒琉璃鐘。嘉賓滿座並美玉。開城聯句思櫟翁。𪚥中官奉𪚥旨賜內醞。拜飮祝壽如華嵩。樂而不淫和以節。志氣浹洽何渢渢。老翁喜甚吐肝肺。斯文血脈傳無窮。在於家門名曰孝。在於邦國名曰忠。忠之與孝本一物。如水隨地形不同。我今醉矣言莫盡。汝向書中尋正宗。靈臺灑灑方寸赤。全體大用俱流通。我自昏迷狹且小。揚湯止沸面發紅。後生可畏望不淺。努力樹立重興功。</text>
<text>兩侍中翁不出遊。便敎高會減風流。國家倚重寧容說。樽酒投閑未易求。奮恨新愁隨歲月。殘紅嫩綠滿林丘。終知香火緣非淺。更待黃花賞素秋。</text>
<text>生公書法入經科。唯識玄談似決何。南適全羅謁慈母。石田連歲旱無禾。靑林又見流鶯囀。白粲還將瘦馬馱。四重恩誰不知報。羡師千里爲奔波。</text>
<text>起晏身猶困。吟高氣始平。南樓對山好。北牖有風淸。野馬牕間影。林鶯枕上聲。悠悠逐流水。何處可逃名。</text>
<text>嘯倚晴軒看白雲。忽從南畝念耕耘。民生國用須皆足。天意人心本不分。蒼海碧天俱杳杳。綠蘿明月共紛紛。老吾欲學飄然去。自有群英佐大君。</text>
<text>久廢言雖聽。初生命自貽。行藏非造次。請托漸乖遠。天也吾何與。時乎子可知。春風吹欲盡。惜汝念庭闈。</text>
<text>白髮梳來漸漸稀。紛紛如雪巧粘衣。老妻頗訝頭將禿。童子猶言面尙肥。映得靑山何洒落。披從明月共熹微。人間五色迷人眼。只願期將與爾歸。</text>
<text>天生內外侍中孫。納采仍於冢宰門。富貴光榮誰並美。功名德業獨爲尊。兩朝宅揆民多賴。三子登科世共喧。未到八旬唯數月。倍傷丹旐逐風飜。</text>
<text>停朝三日輟吟哦。只得傷心薤露歌。複嶺北來中福地。長川東去外平坡。寂寥別院留花木。突兀高墳照薜蘿。耆奮凋零關世道。流光苒苒欲如何。</text>
<text>柏嶽松林迹已陳。白頭今日過桃源。城東山水增淸秀。路上風沙掃翳昏。欲學避秦空托興。不須論魏久忘言。眼中髣髴先人跡。遙想金剛嶽無尊。</text>
<text>放馬川邊進午飧。天磨山色落杯盤。政堂風彩應相爍。憲府霜威不甚寒。豈爲家門情側楚。只緣社稷涕汍瀾。微酣欲忘人間事。盡日無端鼻孔酸。</text>
<text>松山蒼翠四時同。國祚明知萬世豐。盡是大臣經濟力。論功多在侍中公。</text>
<text>困臥南牕午夢餘。忽然淸快眼光舒。壺中倒載季鷹菜。案上拆開靑龍書。煙樹風花節序速。雲山鹿陌音問疏。黃驪東岸有梵刹。夜話月明看釣魚。</text>
<text>瞻望長空更杳然。微雲曳素斷還連。絶無雨意誰知悶。懸隔天心自可憐。的的四民農是本。明明八政食居先。獜經更有宣尼筆。牧老吟詩五內煎。</text>
<text>面皺吾何與。塵埋鏡欲消。腰酸自難忍。火烈瓦頻燒。百歲經長日。千山度永宵。若爲忘有我。與物共逍遙。</text>
<text>有意南游漢上流。登高舒嘯思悠悠。只緣縮項槎頭耳。到處江山自滿樓。天命固宜甘順受。吾生何必嘆行休。扁舟明月終長逝。笑殺區區賦四愁。</text>
<text>北牕鶯語巧如簧。醉夢初回欲夕陽。記得上林曾一聽。五雲深處百花香。</text>
<text>少向江村搆草堂。綠楊高下映池塘。綿蠻恰似當時聽。只恨吾頭白似霜。</text>
<text>午枕忽聞求友聲。自憐孤影伴殘生。曾聞知止有深意。大學功夫何日成。</text>
<text>杳杳運天道。悠悠觀我生。殘生但求飽。好雨又催耕。藥物扶衰病。詩聯表大平。綠陰庭院靜。危坐聽鷄聲。</text>
<text>城上濃雲壓。田間新水生。問誰曾學稼。恨我未歸耕。岩岫煙鬟隱。陂塘鏡面平。白頭無限意。寄我詠詩聲。</text>
<text>忽逢時雨至。便覺裕民生。豐草馬初牧。高田人欲耕。溪浮花已盡。雲起樹俱平。更似丹靑妙。誰添點滴聲。</text>
<text>春陰漠漠午風輕。綠暗紅殘小院明。微雨乍來看不見。忽聞黃爲兩三聲。</text>
<text>天敎晚歲卜居幽。書冊紛紛萬事休。堂北堂前多老樹。最高樹上有鳴鳩。</text>
<text>春盡園丁種菜遲。宿根雖出未敷蕤。老翁本不知區畫。却要盤飡𪚥𪚥𪚥。</text>
<text>坐對東風一笑新。乾坤容此老衰身。文章小技漸趨俗。箕斗虛名眞累人。流水浮雲沒蹤迹。落花啼鳥有精神。餘生更感君恩重。江上田廬不患貧。</text>
<text>菊澗詞華月照天。同攀丹桂媿吾先。數年疾病雖中否。兩府光榮已左遷。最幸嚴顏如壯歲。遙知喜淚洒華筵。斯文興替何須念。家宰今朝又進賢。</text>
<text>黃卷淸香如大賓。靑山流水是端人。更將中聖賢爲事。只欠新詩泣鬼神。</text>
<text>鄕情每動雁來賓。世遠堪驚馬借人。欲買扁舟便歸去。風帆何必問江神。</text>
<text>鹿鳴少也讌嘉賓。爵秩今猶荷主人。兩眼昏花雙鬢白。大平歌頌少精神。</text>
<text>日長無事坐長吟。雨罷虛堂對碧林。心有所之方活動。氣來相襲便昏沈。低昂每任傍人笑。怠惰常驚上帝臨。欲識乾坤交泰處。熏風吹入五絃琴。</text>
<text>城南一區僻。愛靜我心降。老樹高於屋。群峯近在牕。野雲歸鵠嶺。庭月照驪江。獨立舒長嘯。淸豪自滿腔。</text>
<text>老牧摧頹鬢似霜。倚樓吟嘯俯蒼茫。落花啼鳥春將盡。暖日和風晝漸長。季札徧觀周禮樂。淵明獨擅晉文章。餘生托興非徒耳。每向西隣發酒狂。</text>
<text>九龍潤筆古蓮花。與白蓮分一嶺霞。北秀南能非異族。東崖西麓豈他家。儒門信道難乖矣。僧籙揚威亦是邪。但願從今撤屛障。往來燒栗或烹茶。</text>
<text>往年倭子犯竹州。今年倭子侵春州。兩州驛程四五日。半途突兀驪江樓。江之東岸甓塔立。下有深潭魚所游。道人新起大藏殿。觚稜金碧輝芳洲。我欲看經送餘日。已向鹽島求扁舟。舟行要趁好時節。惠風和暢殘花浮。忽聞急警心不樂。此亦命也將誰尤。人生功名信有數。所貴晚景能優游。乘興而往盡而返。生也若浮死若休。如其有求不自由。彼皆大樹吾跐蜉。吾身本從天地分。紛紛擾擾眞堪羞。何哉何哉至於大叫。虞舜蒼梧雲正愁。</text>
<text>午飧兼味在扶襄。花木園中白日長。東國達尊皆可數。漆原孤立更堪傷。金陵行李海天闊。玉署題名煙草荒。敢道里仁能自擇。老來行止謝蒼蒼。</text>
<text>綠滿園林生晚涼。黃鸝恰恰又斜陽。裕衣輕擧精神健。詩句圓成興味長。宦路塵埃外面起。仙臺風露中心藏。老牧於今亦蕭洒。不須更佩飧玉漿。</text>
<text>有雨不濕地。有雲空滿天。天晴碧無際。益使吾心煎。心煎竟何補。白髮垂兩肩。民生食司命。足國仍養賢。如其慊於此。王道無由全。南窓寂如水。鳥聲來我前。沈吟與相和。情致誰能傳。</text>
<text>群士盈庭筆有聲。日光松影曉天淸。抽黃配白生文采。詠月吟風寫大平。具眼共期無漏失。點頭何況更分明。雨中曾記妨霑濕。最喜今朝盡意晴。</text>
<text>旌善從游未冠時。爲人非惠又非夷。同盟托契欲相得。及第忘年喜可知。宦海升沈應有數。書林笑語已難期。斬然衰絰奔喪去。牧老臨風涕自垂。</text>
<text>靑山何處不堪歸。雲在簷間水遶扉。世事紛紛難逆料。懸崖海賊走如飛。人煙慘惔疑黃落。鳥陣縱橫在翠微。萬馬追風將底用。老翁南望淚沾衣。</text>
<text>奈何汝不念。民瘼倍於前。海賊猿緣木。鄕兵鶴避煙。攀蘿渡深壑。倚石掬飛泉。如蹈無人地。興言淚洒天。</text>
<text>宗之素多病。幸此面浮光。疆記少居右。蒙求多在章。先生持使節。上將闢科場。未見情非淺。相逢喜欲狂。</text>
<text>久忝文書監進。何裨點畫偏傍。刀筆今皆台鼎。還丹我獨沈綿。</text>
<text>李老霜髭再黑。唐生鐵面長蒼。最幸吾閑閉戶。唯慙吏學提綱。</text>
<text>北朝模楷渾厚。南方體𪚥精華。草創仍兼脩飾。文移豈患差訛。</text>
<text>學術眞如大路遵。致君須要澤吾民。文章本不媒遷擢。科第無由蠱隱淪。暘谷生光從佛日。金陵有氣布王春。未知選法誰爲得。公論明明付後人。</text>
<text>十四初登十韻科。白頭今日領鑾坡。孟孫發軔眞相似。末路休官定若何。放榜傳臚出丹鳳。還家喝道耀靑騧。旋炊熱飯廚人走。賀客如雲簇玉珂。</text>
<text>鶴頂微相映。龍涎滑有餘。江東歸興動。只是欠鱸魚。</text>
<text>旱甚俄驚零雨濛。金陵行色渺茫中。人心適與天心順。民業更從王業豐。霂霢及私吟不盡。春秋志喜望無窮。𪚥𪚥諸老殷勤意。導霈皇恩洽海東。</text>
<text>年過耳順氣彌豪。萬里金陵奉幣朝。只爲贈言臨陋巷。可知專對獨揚翹。</text>
<text>歲貢艱難充額數。君臣精意效純忠。表章潤色慙無力。白髮蕭蕭一牧翁。</text>
<text>今年進士有吾孫。看榜凝眸默不言。多病已諳身是患。斯文尙幸世知尊。稍欣聯句千鍾倒。絶勝呈才兩部喧。只念烏川行犯暑。朝王禮畢早還轅。</text>
<text>四方多故起風塵。白髮蕭蕭衰病身。其雨其雨又出日。蒼天蒼天在何人。時艱所望國用足。數奇只幸邦命新。敗筆揮來洒濃墨。潸然老淚霑我巾。</text>
<text>和寧森畫戟。巡問闢蓮營。望重軍民任。恩均夷夏情。觀鯨雲海動。放馬霽郊平。避地仍開府。他年頌美名。</text>
<text>扈駕觀燈在上元。當時典禮僅名存。閭閻每見喧今夜。童稚猶如𪚥𪚥𪚥。等是異端誰復念。只傷吾俗自忘言。夜深更上西峯去。俯視城中倒一尊。</text>
<text>晴極知將雨。人窮怨在天。始應垂警戒。終必賜恩憐。綠草乾中谷。黃埃起下田。呑聲哭不盡。獨立思茫然。</text>
<text>燈燈相續盈鳳城。隊隊競馳呼佛名。淸城豪氣蓋今古。有意出游邀老生。老生邇來病在身。亦復乘興聯鞍行。今年觀燈勝去年。火飛星高入天。金門隱映龍壽山。天顏一笑雲間傳。老臣無由侍螭陛。軒眉注目何茫然。副樞新居倚小山。山頭突起臨人寰。西瞻東眺面勢寬。竦身如在浮雲端。只嫌老脚困危梯。上上却費人携提。歸途微雨數點落。困臥不覺呼隣鷄。天明滴滴又不止。宰相祈禱非無稽。坐思淸游已陳跡。綠陰又有黃鶯啼。</text>
<text>鳥啼庭院靜無風。散步高吟白髮翁。微雨疏疏止復作。浮雲浩浩淡還濃。思鄕盡日山橫翠。足國何年粟腐紅。歌詠大平歸計遂。不須勤苦立奇功。</text>
<text>江南縹渺碧天低。海上飛雲日向西。獨恨星軺今已絶。誰知歲貢更方齊。濟時良策誰爲得。療病奇方我所稽。豈或毫釐謬千里。倚牕時聽午鷄啼。</text>
<text>病骨辛酸怯曉寒。日高三丈懶衣冠。每思故里登樓數。欲改新詩下字難。道學於今委蔓草。世情從古倒狂瀾。白頭恨不飄然去。江上靑山月又團。</text>
<text>貧也於吾所益多。泊然今復鬢皤皤。食無兼味腸猶飽。酒僅生香面已酡。綿襖不知冬錦繡。苧衫何用夏紗羅。掃除寒熱非無術。況在邵公安樂窩。</text>
<text>梨峴龍盤翠作堆。侍中庭院向南開。今年最痛同庚減。盡日寧容俗子來。花卉鮮明張錦幄。珍羞豐潔映金杯。舊交只是松齋後。更許書生一箇陪。</text>
<text>使節頻年涉海波。忠肝義膽共嵯峨。天邪有命何關我。國耳忘家矢靡他。月窟才華擅丹桂。泮宮風化詠靑莪。又參執政朝王去。皇帝如今正止戈。</text>
<text>今天旱旣甚。我農何以生。千村有愁色。百邑連嘆聲。麥壟翠浪浮。桑林黃鳥鳴。巍然廟堂上。汲汲憂民情。老夫同在位。身則鴻毛輕。詩成更嗚咽。何日臻豐年。</text>
<text>祖帳西郊曉色分。樹頭初日影紛紛。三韓文物傾天下。千里邦基奠海濆。事大忠誠懸上帝。更新厚渥似先君。已期大旱逢甘澍。極目鐘山一片雲。</text>
<text>興雨祁祁入土深。愛人終是上天心。西郊倍見欣然色。擊獸橫馳有羽林。</text>
<text>江村我有一苔磯。病臥京華獨掩扉。忽起綠蓑衣底興。釣魚何日雨中歸。</text>
<text>日日吟詩口出聲。誰知有念在蒼生。今朝一喜天應識。鼓腹終期共太平。</text>
<text>朝夕餐飧不可無。調和鹹淡與膏腴。憐渠每日施微力。使我多年保病軀。母子相逢方喜快。死生有命但嗚呼。老存少沒由來事。天道冥冥誰敢圖。</text>
<text>先生白髮已無餘。尙做人情入里閭。婚禮固知非敢後。鄕風猶喜尙如初。煌煌蠟炬明如晝。皎皎銀河掛在虛。最幸侍中公𪚥重。一門光彩照桑墟。</text>
<text>雨中奉敕作碑文。簷溜浪浪快寫盆。似與筆鋒俱淬水。應從劍氣屬浮雲。典謨體裁深難法。風雅聲音杳不聞。欲學漢唐猶戛戛。坐看庭際滴成紋。</text>
<text>家貧我當樂。所保唯靑氈。苟其度朝夕。安焉無變遷。子美恐羞澁。囊中番一錢。亦是戲語耳。但求忠義全。百年一瞬息。紛紛愚與賢。相繼以澌盡。有幾能名傳。名傳非貧富。只在全吾天。</text>
<text>微雨灑白日。淸風生碧林。茅亭對高僧。淡然方寸心。戲語頗造妙。可知禪學深。塵機已氷釋。不礙如聲金。超然名敎外。足以袪煩襟。浮雲爲精神。流水爲聲音。我老又多病。他年何處尋。</text>
<text>我有登臨興。公懷夙昔遊。江湖明在眼。霜雪獨蒙頭。渺渺三山境。悠悠萬里流。含杯相別後。騎馬上行舟。</text>
<text>朝潮引寧渡。夕陽巖串村。一𪚥遶山路。數家臨水門。落帆將止宿。引纜尙爭奔。拜手謝風伯。深蒙天地恩。</text>
<text>灘水淺而急。操舟知甚難。白頭始涉險。中心焉敢寬。師尹親且舊。勞慰羅杯盤。邀我登新亭。偕來有判官。悤悤不下岸。倚舷少盤桓。將軍領重兵。供億須精完。所以不敢溷。辭行又遡灘。茫茫乾坤內。動靜皆求安。臨老乃反之。愧汗漿水翻。回看三角山。聳碧高巑岏。水深風又順。樂矣誠美觀。書之示後來。默默鼻孔酸。</text>
<text>幽居無宂事。病客獨長吟。風定樹容重。雨多苔色深。倚筇看鬪蟻。欹枕聽啼禽。足以樂天命。悠悠君子心。</text>
<text>朝飧禿浦暫停行。上岸胡床嘯一聲。道美院前初入峽。兩邊山勢盡崢嶸。</text>
<text>岸上平田數畝肥。南公別墅擁煙霏。少年又値風雲會。白髮深慙無所歸。</text>
<text>淸晨燒瓦熨腰肢。忍苦抽毫寫出詩。何處江山可歸老。滿天風露似扶衰。管寧又欲謀浮海。荀彧安能免撤籬。天地悠悠吾已矣。鏡中相語鬢絲垂。</text>
<text>順流而下棹夫閑。遇險驚呼頃刻間。晚泊沙洲風露冷。一燈明滅照雲山。</text>
<text>龍津津下放舡行。出得雲林野色明。理碇始爲風浪計。赴京如與利名爭。隨身筆硯無他物。何處江山托此生。夜泊沙平天易曉。野僧分袖似無情。</text>
<text>眼見龍驤萬斛舟。掃平倭寇更何憂。棹夫已奏昇平曲。詞客猶懷老大愁。雲卷殿前如睹日。風涼馬上忽疑秋。回思帆映碧山處。俗狀塵容吾自羞。</text>
<text>坐受佳兒佳婦禮。願渠恭儉永家聲。詩書隱約終身事。天地絪縕萬物生。縱是在初貽哲命。還須逐後播芳名。班資財賄且休問。淸白子孫爲座銘。</text>
<text>曲城甲第何沈沈。淸香盡日凝素襟。名花異石列左右。中有萬里之雲岑。聯絡遠近乍明晦。深處髣髴聞猿吟。是或仇池小有天。非自仙骨無由尋。公之鍾愛在仲子。持以與之如千金。丹靑慈孝足模楷。直照萬古令人歆。</text>
<text>杏村心似竹心虛。蕭洒端莊兩有餘。寫向晴窓宛相對。淸風萬古畫難如。</text>
<text>霧露朝朝送薄寒。天敎淨洗碧琅玕。分明與杏村相似。直節寧容俗眼看。</text>
<text>江南曾賞美風儀。言動從容不失機。行到半塗還見阻。不知朝論是邪非。</text>
<text>用意區區勞使臣。仍參執政禮儀眞。新亭結搆功初畢。二老登臨興更新。筆下抑揚驅月露。樽前笑語隔風塵。晚歸更値催詩雨。似此淸閑更幾人。</text>
<text>我病思消暑。天憐又立秋。蟬聲遶風榻。雁影近星樓。保養當加謹。驅馳且少休。新涼可人意。江上有扁舟。</text>
<text>夜雨連平旦。新涼滿大虛。長吟無好句。多病且安居。世泰方歸馬。身衰可釣魚。秋風胡不去。白髮已蕭疏。</text>
<text>三十六年交契深。何曾當面始輸心。淸樽軟肉今來少。白髮醺然又一吟。</text>
<text>萬里奔馳再。中年聚散頻。交情臨老重。世事與愁新。樓壓城南野。門無陌上塵。一尊相對處。亦足以明倫。</text>
<text>二老翶翔去。諸公邂逅來。登山生道味。刻燭見天才。庭草窓含日。松風滿酒杯。斯文與名敎。只恐兩摧頹。</text>
<text>白髮書生見事遲。每承招喚閏言詞。廟謨素定山難轉。筆勢縱橫日又移。欲補之而無所缺。須扶節義莫令危。由來大小眞非敵。不獨多艱此一時。</text>
<text>戰艦橫江上。威風振日東。經營屬能吏。指授在元戎。雪棹灑平野。檣烏飛遠空。寇平蹺足待。武略蓋群雄。</text>
<text>小雨城南路。浮雲野外山。傍林知鳥靜。望寺羡僧閑。顏帶得酒暈。鬢添憂國斑。何當陪笑語。直到夕陽還。</text>
<text>我本居江國。時從漁者游。綠蓑宜冒雨。明月好行舟。到老歸無所。如今戰不休。官舡尙格鬪。足以慰吾愁。</text>
<text>急雨傾盆數刻餘。暴流浮沫滿庭除。呼童決去從低處。宛似呱呱四載初。</text>
<text>自憐垂老做人情。俗狀塵容不足評。尙喜淸閑餘半點。滿窓風雨雜書聲。</text>
<text>風雨蕭蕭草映扉。闃然長日往來稀。西隣也共閑中味。獨倚高樓對翠微。</text>
<text>野寺歸來臥柳村。廟堂尊重絶寒暄。自憐尙負文章債。觸熱纓冠向紫門。</text>
<text>國家妖孼已多年。世道人情兩靡然。無可奈何寧媚竈。不知所以但呼天。雲蒸赤日逃難去。樹產淸風喜欲顚。歌詠昇平吾已老。可從廊廟乞歸田。</text>
<text>急急來何處。雲間逆電蛇。忽聞鳴屋瓦。旋見走庭沙。泛溢如翻海。紛披只惜花。誰知千載下。納麓想重華</text>
<text>債主臨門日日催。老翁吟嘯竟難廻。浮雲弄日開還合。急雨隨風止又來。坐聽綿蠻啼柳巷。行看熠燿照庭苔。何當逋負俱還盡。蓑笠飄然向釣臺。</text>
<text>人自耽羅海國來。素書香茸案頭堆。浮雲去住身無定。同甲存亡骨欲摧。處處道場淸似水。時時法鼓震如雷。卽今五十三參未。知是南游學菩財。</text>
<text>漢拏山色望蒼然。下有金陵萬里舡。水道微茫不知畔。風帆飄忽似爭先。力通六詔雲南地。威振三韓海外天。盛代移民超萬古。老翁長嘯得新篇。</text>
<text>淸白公勤繼父風。已知仁政冾於公。應憐病客愁炎熱。欲代銀河寄茗鐘。</text>
<text>梨峴登門兩侍中。大街南此氣蔥蔥。風雲盛世榮無對。花木名園興不窮。朴素只今移世俗。艱難自古賴英雄。少年幸接耆英武。走卒兒童識牧翁。</text>
<text>高名溢夷夏。耆德冠親勳。八幕賓如玉。塡街馬似雲。疏慵方自責。尊重更何云。歸臥虛堂上。長吟到夕曛。</text>
<text>萬里長城聳碧空。妖煙散盡馬蹄風。臨朝高議如山重。遇事兇謀似雪融。昭帝見明知譖說。成王學困致康功。托孤盛典今猶古。事業他年要比豐。</text>
<text>竹露娟娟洗眼明。掌中飛電走如驚。年將七十童顏秀。詞調淸新物外情。</text>
<text>脈訣相傳指下明。洞看臟腑鬼神驚。海東皆被刀圭力。㝡是牧翁多感情。</text>
<text>詩法醫方見得明。出奇往往使人驚。滿腔豪氣難韜盡。對酒頻傾磊落情。</text>
<text>謀生本知足。遇事每羞貧。婚禮由來重。人倫自此新。奢非吾所尙。儉豈我當遵。違衆與從俗。徒然勞我神。</text>
<text>夜雨侵茅屋。衰翁感嘆長。自持工部傘。誰對子瞻床。獨宿彌岑寂。長歌欲奮揚。悠悠千載下。幾箇襲餘芳。</text>
<text>固窮思聖訓。多病感浮生。垂裕豈不重。引恬當勿輕。諂驕無也久。典禮講難精。只幸家徒壁。長吟對雨聲。</text>
<text>世事紛紛不忍聞。小窓高臥雨傾盆。賞蓮故事今當講。何處紅粧照縠紋。</text>
<text>懶殘南去有天涯。廣濟池中柳影斜。聞說碧筒無幾柄。更憐雙鬢歲添華。</text>
<text>平生事事愧前賢。竊比濂溪獨愛蓮。不是西隣共蕭洒。有誰聯騎向池邊。</text>
<text>南陽渺渺接靑陽。同拜宣麻壓省堂。懷愼淸明方凜凜。安仁英氣更揚揚。侍中退老功名大。參上移官德澤滂。念及花原私自喜。那知季子振臺綱。</text>
<text>新參馬井侍中公。細嚼仙桃臉帶紅。更向北崖尋上黨。數杯名酒淡如空。</text>
<text>別墅秋初入。新苽蜜不如。心憐故人子。封裹送幽居。</text>
<text>上黨先生繼室。南陽外戚名家。眼見諸孫如竹。嗚呼生也有涯。</text>
<text>天末秋風又動。草間朝露俄晞。薤曲依依何處。山光滴翠霑衣。</text>
<text>蟬聲入耳動吾情。鄙哉老矣猶貪生。有身養得肥。有心存得平。事君致吾力。事親盡吾誠。壯而行兮老而藏。夫何後志兮營營。春花秋蟲我耳目。紛紛萬物皆生成。將期忘世味。淡然抱吾貞。優悠送歲月。庶不寒我盟。奈何今日忽悽惻。反爲節物之所驚。不知吾心之衰。抑人情之所不免耶。虛堂曉日吟蟬聲。</text>
<text>僻近城南半畝宮。遐觀細履興無窮。一邊兩脚循山白。數點花心承露紅。輦下宦遊如昨日。江東歸興又秋風。身今老矣仍多病。欲向飛仙學駕鴻。</text>
<text>瓦甑蒸梨出。書堂盡意嘗。微酸生齒舌。餘熱入肝腸。食氣俄消歇。眠魔便走藏。燕京欲深夜。曾記叫門墻。</text>
<text>秋夜涼如水。孤生偃在床。燈光猜兩眼。酒氣鬪衰腸。洙泗應蕭索。唐虞更渺茫。有心空耿耿。雙鬢已凝霜。</text>
<text>我亦避喧者。而游金馬門。因病得高臥。開窓見南山。雲煙弄秀色。變化俄頃間。豈不念窮獨。幸有簞瓢顏。心迹固難辨。衆論何足患。但當守我素。保此生死關。</text>
<text>老境宜疏曠。狂謀漸謬悠。自知違雅望。天又靳淸遊。翠蓋煙浮水。紅粧露洗秋。玉人相對處。誰與共風流。</text>
<text>淸城遊別野。蓞菼照𪚥池。獨酌門生酒。高吟里老詩。露珠圓自瀉。風蓋倚相持。白鷺來何處。樊川想牧之。</text>
<text>賞蓮心自妙。對酒跡彌淸。我俗難參座。兒閑得代行。氤氳鼻端氣。點滴耳邊聲。興味誰描得。丹靑謾有名。</text>
<text>秋雲白如雪。隨風向東海。東海有蓬萊。茫茫何所在。欲去我無翼。年華改又改。何時冷然行。俯視但塵滓。上界多神仙。葳蕤接飛蓋。朗詠步虛詞。逍遙飧沆瀣。</text>
<text>生侍中家配侍中。終身儉素欲移風。門多宰相科名盛。國大夫人祿養豐。美壤儲祥應更固。鉅川流慶儘無窮。薤歌又向麻川路。萬古雙墳照海東。</text>
<text>諸老雖閑用意深。蒼顏白髮共丹忱。風雲慶會匡時略。金石同堅愛主心。電繞虹流回令節。翬飛鳥革跨層陰。書筵正直蓮花沼。給札何當對御吟。</text>
<text>賞蓮幾度共飄然。今歲蓮來在我邊。只此看花非故事。可知風俗不同前。</text>
<text>近市如深洞。臨門有小樓。仙風來上界。茗飮卽中州。浮世仍多事。他鄕又一秋。煙蘿捷徑在。獨恨白吾頭。</text>
<text>夏遇驪江上。秋逢鵠嶺前。君狂猶钁鑠。我弱更沈淪。陋巷煙浮地。高樓岫際天。何如兩無事。到處共飄然。</text>
<text>養賢充國脈。頒祿亦君恩。歲嫌兵荒際。心欣法制存。</text>
<text>急雨來淸曉。輕雷隱遠空。苔痕方滑澤。山色更蔥蘢。坐對東窓日。吟來北牗風。有懷誰與語。思見鹿皮翁。</text>
<text>奸計天或相。忠言時不容。國危私黨偏。君弱偶人同。卞玉參燕石。山苗蔭澗松。潸然抆淸淚。掩𪚥向晴空。</text>
<text>雲能子雨澤群萌。功配神龍跡渺冥。乍見同行又西去。始知風伯獨爲靈。半遮樓月三更白。橫斷鄕山萬里靑。只是無心嘲不得。杖黎終日獨行庭。</text>
<text>山屨山中物。肌膚滑且香。欲知新拭處。溪女罷朝粧。</text>
<text>憶昔少年日。讀書山寺中。褰衣仍赤足。馳走踏松風。</text>
<text>我脫朝靴久。山亭野步輕。紅塵汚不得。謝汝爲吾生。</text>
<text>曉霧昏昏咫尺迷。遠郊那復辨東西。絶無野馬窓間動。只有林鶯檻外啼。山嶽平沈誰特立。乾坤混沌自難稽。淸風一陣來何晚。坐詠新詩近午鷄。</text>
<text>淸風何處來。灑然相遇初。纖塵淨寥廓。溽暑收郊墟。而吾方寸間。忽疑氷雪如。比之古君子。有德名不虛。聲聞之所觸。吝消仍或祛。明明秋月輝。淡淡秋水渠。兩間只一味。會此其誰歟。</text>
<text>國步多艱甚此時。天敎豪傑善維持。龍飛聖代圖方啓。蠶食侯封勢可疑。堂膳潔豐誰不敬。廟謀深切我何裨。馳歸沙道來疏雨。忽記蓑衣蒻笠詩。</text>
<text>由來世事損天和。赴召都堂兩鬢華。困臥不知山雨過。曉看庭際水痕多。功名已矣仍知足。老病衰哉不奈何。畢竟豈無長嘯處。驪興江上一漁蓑。</text>
<text>老來爲世棄。欲少得心安。嘯詠閑中慣。營求病後難。愁連秦地樹。夢絶漢宮蘭。天運茫無際。悠然獨倚欄。</text>
<text>几坐淸風榻。神遊堯舜庭。好生施雨露。討罪擊雷霆。日出雲皆散。天淸地又寧。忽然私意動。氣像已冥冥。</text>
<text>出游何處好。冒雨傍三池。風采憶前輩。蕭條傷此時。紅粧渾不見。翠蓋亦難追。只有玉堂老。今猶垂鬢絲。我老少歡趣。時艱無樂遊。蓮池今又廢。何處寫吾憂。故態徒能記。餘香不可求。相逢定傾倒。白髮尙風流。欲赴西隣約。同乘半日閑。參差高興廢。決定遠游難。水動風生樹。花明雨映山。有懷舒不得。多病懶衣冠。</text>
<text>柳浦田頭買一區。主耕終歲朴莊奴。今年又見稻初熟。多病不憂身甚癯。宗廟薦新隨黍稷。農家作苦溷泥塗。大倉更荷君王賜。深謝乾坤養腐儒。</text>
<text>夜雨連明日。霏微洒不休。水痕添曲逕。雲氣擁高樓老眼愁登眺。衰躬怕出遊。天公願留意。田野近秋收。</text>
<text>省宰封君世已稀。三重階峻更光輝。病深不見親朋薄。祿厚可知妻子肥。白鹿洞雖無學院。黃驪江幸有漁磯。國恩未報心中惡。幾度欲歸猶未歸。</text>
<text>地僻閉門可。秋涼高枕便。氣變俄混沌。事雜更牽聯。的實只居半。依俙難記全。周官廢已久。占法有誰傳。</text>
<text>今年大雨在今日。霹靂助威來也疾。兒童走藏恐屋破。簷溜走庭如馬逸。我初舟泛驪江回。竹嶺之水隨我來。是時旱餘雨甚少。漢江葡萄初發醅。舟人共言潦水集。奔流氣勢何雄哉。一日千里矢也直。縱欲少留那可得。群山退走岸生風。兩目不動天地黑。當時聞之心尙悸。坐想今朝鶴頭側。秋禾滿地民望秋。天意有在終悠悠。</text>
<text>同盟同學好因緣。生在吾先十一年。宦路驅馳塵昧目。戍樓吟嘯月臨肩。昇沈雖異俱老矣。稟賦不齊眞偶然。今日團圓天所賜。兩人相對宛如前。</text>
<text>老來眞似躄浮圖。夜坐秋堂對碧梧。玉兔似窺三歎息。草蟲相和七嗚呼。山河縹渺連天際。風露凄迷入座隅。白盡我頭無寸效。乞身何日向江湖。</text>
<text>舊釀淸如水。新炊軟似酥。稍欣宜齒舌。便覺潤肌膚。氣走毫鋩動。光翻墨跡濡。不慙詩句拙。光彩似銀鉤。</text>
<text>科場初識面。諫院共論心。法酒邀吾酌。新詩許我吟。寄懷雲靄靄。乘興夜沈沈。歲月今無幾。胡然淚洒襟。</text>
<text>志潔難趨世。才高少可人。擊奸非賣直。養拙自安貧。寵在書筵舊。恩從爵邑新。天胡奪榮養。堂上有慈親。</text>
<text>浮生誰不死。今日我偏傷。公道如天大。私情與水長。秋山橫暗淡。曉雨送凄涼。薤曲那堪聽。銘旌去似忙。</text>
<text>我老支多病。秋涼似故人。薄雲行碧落。疏雨灑淸晨。開戶思無極。抽毫興自新。江東有歸路。何日離風塵。</text>
<text>秋陰漠漠蔽山川。閉戶書生氣鬱然。豈有雄才足驚世。頗慙佳句少全篇。拾來小草林間地。望絶蟠桃海上天。安得碧空纖翳盡。唯留舜日照堯年。</text>
<text>山川何漠漠。雲雨何沈沈。君子政鬱鬱。誰知方寸心。世道諒休美。霈然流德音。汪洋洽四海。白日銷群陰。仁風又微扇。吉士多如林。而我茅屋下。閱書或鳴琴。奈何忽昏曀。煩懣塡胸襟。終當萬里晴。杖策登鵠岑。</text>
<text>病脚行庭亦杖黎。那堪執紼更衝泥。同年漸少吾猶在。今日明知物不齊。滿眼雲愁浮浩浩。傷心雨泣灑凄凄。眞成一箇無形子。塵世何從手再携。</text>
<text>農家辛苦望秋成。胡奈連陰雨不晴。老境閑居無一事。矮窓危坐念蒼生。郊原遠近黃雲沒。林麓高低白浪平。老矣鄕中吾欲去。只嫌隣里有愁聲。</text>
<text>柳里有二老。窮年守幽獨。園花醉春風。樓雨吟炎溽。牛女耿銀河。又覺涼滿屋。中秋當賞月。九日當賞菊。樂事不可窮。幽懷無由掬。晝短夜漸長。胡不勤秉燭。可人世不多。往往登鬼錄。何能低我頭。僶俛隨流俗。遇興卽高遊。聊以謝羈束。</text>
<text>滿酌苦辭思往時。無酒欲飮知吾衰。平生志氣不流蕩。菽水羊酪何能移。屈之醒也非我徒。陶之醉也非吾師。是有中道兮吾所。周旋折旋皆矩規。奈何欲動情又逸。盡力屛去俄紛披。汝今白頭亦老矣。敗露至此將咎誰。窒欲明訓苟茫昧。盜跖之歸寧可辭。寧可辭何其危。前功可惜宜深思。</text>
<text>夜長眠不穩。直欲舍吾生。曉冷起來早。稍欣凝道情。山明初日出。樹近細風淸。只恐有塵事。門庭聞履聲。</text>
<text>少依姊婿在元朝。出入宮庭志氣豪。食雜豹胎蒙養侈。射同猿臂戰功高。</text>
<text>先王厚渥超群輩。亞相崇班壓我曺。忽此露歌何處去。此生無復共持鼇。</text>
<text>西隣白日照茅亭。花木成行似錦屛。富貴家門誰擬跡。風流樽酒我忘形。秋深苔色吟邊碧。雲薄山光望外靑。耆舊凋零如逝水。漆原深幸共康寧。</text>
<text>我本有奇氣。吐之成彩雲。不敢自秘玩。丹墀呈大君。粲然蒙一笑。五色凌紫𪚥。歸之白玉堂。擧世歆淸芬。回頭今幾年。變化何紛紛。須臾似蒼拘。竟屯東海濆。神物會有遇。澤物終無垠。</text>
<text>雲霧冥冥我骨酸。閉窓空想地天寬。江橫野外波聲遠。露滴林間曉氣寒。夢裏功名已知足。病餘居處始求安。快晴直欲登高去。更挽銀河洗玉盤。</text>
<text>漢水沄沄去。三峯萬仞餘。營周攻位後。胤保景岡初。秘錄傳昭代。離宮照碧虛。花原外孫盛。史筆獨聯書。</text>
<text>燕山迢遞接星山。浮世悲歡一夢間。寂寞九泉誰與語。白雲靑嶂水潺潺。</text>
<text>同游唯柳巷。別業有蓮花。細雨蓑衣在。衰年藥物支。悠悠保殘喘。往往得新詩。高興無由廢。承招又此時。</text>
<text>陰雨支節痛。淸明神氣舒。那期一塊肉。俯仰同堪輿。念玆浩然氣。集義乃有餘。如求所以養。灼灼鄒國書。胡爲不用力。老至空欷歔。大哉宇宙內。英豪之所居。紛然竟馳逐。萬古唯丘墟。</text>
<text>竊位虛名耳。傳家餘慶存。雖貧恨無女。未老幸多孫。雨暗桑麻徑。秋深芋栗園。團圓度歲月。何必避塵喧。</text>
<text>仲秋涼已甚。病骨可綿衣。疏屋風相透。殘星曉正稀。爲仁是安宅。趨利是危機。及此心無累。分明悟昨非。</text>
<text>分田蒙國制。下種得秋收。近見人心巧。多將地力休。爾無深作弊。我亦熟歸謀。茅舍同來往。良辰共獻酬。</text>
<text>目送晴天喜氣多。不知來日定如何。老年祗在酬佳節。秋月還須賞素波。萬里關山愁客子。五更風露問姮娥。西隣咫尺高樓在。每幸先生許我過。</text>
<text>淸曉心驚偏體寒。小窓危坐懶衣冠。家僮相語聲相續。霜露吾衣尙爾單。魚聚池光淸皎皎。雁飛天色碧漫漫。胡爲我獨長留滯。忍凍高吟行路難。</text>
<text>世敎久陵替。誰復窮源流。哀哉靑衿子。未幾成白頭。那知民所望。只在行歸周。澧水日東注。悠悠復悠悠。美人諒難見。我心徒增憂。</text>
<text>何人未死足封留。蒿目西風走不休。老我欲歸今已久。黃鸝江上又深秋。</text>
<text>坐想南郊路。聯鞍興渺然。寂寥無騎從。蕭洒似神仙。雨後平原淨。天涯疊嶂聯。更敎吾輩去。田舍大平煙。</text>
<text>我家知己是濂溪。牧隱先生欲與齊。風露滿天秋色薄。獨留相候意凄迷。</text>
<text>綠淨紅柑似奮時。天然妙處有誰知。秋深不踏城南路。如覺吾今甚矣衰。</text>
<text>池塘風露似汀洲。坐對蓮花共倚樓。公以弟隨非寂寞。我將兒去亦優悠。纖鱗豈是求於飽。浮蟻焉能洗盡愁。有興超然知者少。至今身世一沙鴻。</text>
<text>衰翁野興逐時新。節近秋分雨下頻。三伏威加曾屛氣。一涼恩重已渾身。鄕閭流徙餘奸吏。社稷安危有大臣。儻是吾生保殘齒。黃鸝江上少風塵。</text>
<text>力疾淸晨與弔廬。歸家兀坐獨欷歔。躬行豈患天無語。胎敎須知史可書。山色依依煙靄薄。秋陰漠漠樹林疏。白頭儻或還鄕去。行李蕭然畫不如。</text>
<text>貧者棄於人。有言誰肯之。其中頗自恃。不見隨物移。或誘以富貴。曰善爲我辭。苦哉何所樂。吟哦便成詩。詩中自有味。焉用侯王爲。汲汲逐名利。往往多傾危飮水詠風月。足以保期頤。鮮醲旣非望。守錢尤可媸。</text>
<text>冒雨城東行。送殯有餘悲。坐韉白沙地。掛巾靑松枝。對食不能飽。有酒吾復辭。含杯見白骨。古人如可追。入城已晚矣。惻愴聊題詩。</text>
<text>天晴萬里見飛鴻。欲上高樓怯病翁。端坐小窓吟迅景。宛同流水遇微風。稻涼吠蛤連城底。山翠排螺到海東。飽喫長腰添脚力。振衣千仞俯長空。</text>
<text>晝靜虛堂生嫩涼。冥心誤入黑甜鄕。一聲啼鳥俄驚起。驗得平生得坐忘。</text>
<text>許國老臣意。賜田明主恩。雖然心尙赤。奈此眼從昏。鵠嶺天低屋。驪江月照門。所居何用必。只欲避塵喧。</text>
<text>雙淸學士領門生。上塚城東世所榮。更喜三郞能濟美。也應相次繼文貞。</text>
<text>松堂門下掌文衡。只有先生與老生。揆禮政堂親助奠。適因身困坐支頤。</text>
<text>韓山渺渺在天涯。霜露霑洏宰樹枝。縱得乞身歸拜掃。三科豈有半人隨。</text>
<text>陰濃不擬赴西園。酣夢那知月滿門。枕上一心天地間。詩中雙鬢雪霜繁。依依玉兔弄藥杵。炯炯銀波浮酒尊。恨不特開眞率會。百年光景似川奔。</text>
<text>萬古姮娥善避喧。九天風露淨無痕。浮雲忽掩如相𪚥。老境無聊亦甚冤。李廣不封吾自愧。子房知足世誰尊。黃花幸有登高約。晚景從容答聖恩。</text>
<text>病骨難於坐露臺。燭花應與眼花猜。雙淸亭上如澠酒。空想銀蟾浸玉杯。</text>
<text>谷州藏在萬山中。詰曲蛇行道路通。老木蒼煙形勢古。飛泉翠壁畫圖同。一區華館當平地。百尺新樓倚半空。頗愧無才傳循吏。強拈敗筆錄微功。</text>
<text>欲出呼僮候路乾。更梳蓬鬢整衣冠。乾坤淨麗秋容淡。風日淸妍曉氣寒。不獨赤霄偏躍鳳。須知翠竹好停鸞。托身自幸居何陋。箕子當年化九韓。</text>
<text>北原元大姓。西海柳名家。早寡身心苦。多孫閥閱和。山橫浮曙日。風細散朝霞。回首驪江上。迢迢一路斜。</text>
<text>判三司事近來休。又免巡軍萬戶侯。心靜忘機爲日用。身輕無累便天游。問囚敢保眞情見。給祿誠難本敷周。愧殺揚揚逞威勢。白頭奔走汗交流。</text>
<text>民瘼東南甚。蕭條草木秋。喜君方銳意。使我得寬憂。處處煙生棟。州州月滿樓。古人行樂耳。誰復繼風流。</text>
<text>奉勅去書神道碑。一枝恬筆獨相隨。山川淨麗心無累。鸞鳳翺翔體自奇。擧世無人容老物。唯公許我和新詩。分離一日三秋似。策寒扶衰便往追。</text>
<text>雨府封君位望尊。特頒白米示殊恩。右文此日方崇化。養老何年更乞言。縱欠鮮醲及賓客。須知饜飫在兒孫。只因尸素心懷恥。坐想驪江岸上村。</text>
<text>白髮丹心奉至尊。何曾一飯敢忘恩。病成蛇執知崇德。老似狐疑不放言。稍恨登科唯二子。猶欣就學有諸孫。吾家所守氷兼蘖。寂寂幽居大類村。</text>
<text>鳥聲悅人意。曉窓含淸暉。焚香兀然坐。瘦體宜綿衣。無心盥以櫛。只愧前日非。便欲決去就。欲動還依違。人非夷與齊。孰採西山薇。江東有歸客。況今鱸魚肥。止止莫趨世。世路多危機。</text>
<text>漆原今故老。八秩更強康。日照浮光氣。風來散酒香。仙家非上界。佛境卽西方。童子頻隅坐。提携荷吉昌。</text>
<text>國運興衰算得精。大平佳氣在南京。群賢摠望分司去。獨我無由扈駕行。屹屹華山將抱闕。滔滔漢水欲環城。人和地利天時具。何待銀河洗甲兵。</text>
<text>老婢應門語不虛。髥任喚作匏尙書。如今更使吾頤脫。何處園丁送菜蔬。</text>
<text>聞說郊居近普賢。秋深蟹火傍溪邊。病軀不得相尋去。坐想城南月滿天。</text>
<text>風土乍云異。身心何得安。氣行如不順。膚受便相干。鳥爪爬猶鈍。龜毛刮更難。終宵耿無夢。恐阻血歸肝。</text>
<text>儒釋相非久。誰知我獨親。跡雖爲佛子。心不廢人倫。歲月萱堂靜。雲山紺宇新。講餘時定省。風俗想還淳。</text>
<text>垂老難相會。浮生不自由。可能違素約。而忍負淸遊。歲月如流水。江山欲暮秋。公無靳飛錫。我亦上扁舟。</text>
<text>入朝天子早知名。又向金陵奉表行。自古大臣能濟險。於今萬事在持盈。滄溟浪靜天何闊。暘谷雲收日更新。道過定遼多喜色。車書四海共昇平。</text>
<text>慈孝交相處。艱危未甚時。嘉殽堆棐案。美酒滿金巵。簷際山光入。庭隅日影移。醉歸多感激。幸値大平期。</text>
<text>曉窓吟可畏。瓦上秋霜繁。外面鳥雀噪。內間童稚喧。老翁鬢如雪。對越天君尊。明明分衆理。浩浩窮大原。素諳動有靜。新檢操則存。物物一太極。往八乾坤門。</text>
<text>我自饒秋興。誰其共夜遊。月明宜對酒。山好可登樓。葉葉如雲薄。光陰與水流。可憐陶靖節。乘化歎行休。</text>
<text>白白朱朱一夢餘。滿城黃鳥綠陰初。密雲不雨南牕暗。床上塵栖種樹書。</text>
<text>唯唯都堂愧有餘。憂君閑念又如初。腐儒何日寬懷抱。恨殺從前嗜讀書。</text>
<text>江上漁蓑想雨餘。身親只在掛冠初。未知天意從吾否。日日搜求卜筮書。</text>
<text>稼亭遺體獨吾存。天賜三男又畢婚。豈有文章傳再世。只將淸白遺諸孫。秋容淨麗天容肅。曉色分明日色溫。萬物生成終不已。大哉資始有乾元。</text>
<text>我愛東坡詩。豪氣超塵寰。至今吟不休。朝來微破顏。願言畢婚嫁。携手遊名山。此句爲我發。瞭然心目間。名山在在是。鳥外抽煙鬟。靑嶂自高下。白雲時往還。世累已遣盡。身輕無所關。拾葉煮白石。何憂雙鬢斑。但念造物者。於人多所慳。志願果遂否。益使吾痌瘝。置之勿復道。且放神心閑。</text>
<text>西家栗子落東家。童稚凌晨笑語譁。坐玩素肌疑聚雪。剝殘丹殼似飛霞。杜園寂寂牧堪羨。宰社遙遙戰可羞。自笑老翁無所事。旋添爐火更磨牙。</text>
<text>南畝艱難軫上心。東郊省斂屬秋深。頌思虎拜呈文陛。望絶鷹揚耀羽林。多稼際天鋪廣野。斷雲遮日弄輕陰。政當克詰戎兵際。更待薰風入舜琴。</text>
<text>多病甘疏慢。衰年可退休。草荒鄕井暮。雲斷海山秋。筆硯聊相托。簞瓢不足憂。只憐無藥物。倉卒向人求。</text>
<text>盥櫛南窓白髮翁。便將雙目望行宮。已知出日臨黃屋。不見飛雲點碧空。分隧材官方獻技。押班時宰共推忠。侍臣相報天顏喜。誰學長楊賦語工。</text>
<text>天公用意杳難知。頃刻陰晴變化奇。雨點去來仍電掣。日光穿漏見雲移。及時省斂憂方殷。備物充庖禮不虧。擧有欣欣然喜色。老臣乘興獨吟詩。</text>
<text>騎馬登山頂。緣雲坂甚危。雖非丸走日。猶勝筍來時。宇宙如褰幙。閭閻似布棋。有懷誰與語。不獨爲吾私。</text>
<text>白髮蒼顏兩病翁。鵠峯高處忽相逢。年齡縱是分高下。氣味無由雜淡濃。江海西南連大野。松杉左右起微風。誰知老境憂時最。一爲吾私九爲公。</text>
<text>兩郞家釀色香同。醇味天然欲逞容。分與兒孫流福慶。時看白日照靑松。</text>
<text>信宿南郊虎柝鳴。材官馳突及天明。都人跂望瞻廻騎。國老趨迎引侍生。鍾鼓羽毛生悅豫。山川日月寫昇平。只憐壟畝稀秋實。乞米先愁字不精。</text>
<text>殘生萬事不如歸。江海凄涼草木稀。萬壑千岩深可隱。淸風明月淡相隨。安仁豈足知秋興。靖節元能悟昨非。霜露滿天松菊靜。自憐垂老未忘機。</text>
<text>西林甚淺谷州深。垂老欲安方寸心。尙有鄕山長入夢。只因風月每成吟。當年逸足不留影。此日哀弦誰賞音。我病未由相汲引。颯然衰髮滿衣襟。</text>
<text>少也始相識。水金閭往來。牧民流惠澤。取友盡英材。魯國香今歇。公州錦已裁。意長身世促。流水竟難廻。</text>
<text>兵馬常常靜。年魚陣陣來。素書如映雪。陋巷欲生苔。屛跡同麟角。無心食豹胎。何時循海去。談笑暫時陪。</text>
<text>鼓盆歌已闋。赴闕喜方新。虛職終無祿。渾身又染塵。西京將作客。東海政無人。握手還如夢。應須會面頻。</text>
<text>同年已似曉星稀。又見秋光入翠微。君或過門吾甚喜。我雖無酒子休歸。悠悠唯唯身將老。擾擾紛紛迹也非。富貴在天誰更靳。白頭携手立斜暉。</text>
<text>我老山中有石田。闔家糊口已多年。忽聞戚畹侵吾界。高臥病床呼彼天。若賜恩憐貞幸也。儻蒙豪奪亦宜焉。孟光不識區區意。誚訕關門不向前。</text>
<text>可笑多病翁。凌晨鞭小驄。馳向白沙道。傍門參鉅公。立談倒肝肺。歸來朝日紅。酸辛遍支體。左右喧兒童。有興寓於筆。靑山歸意濃。白雲忽當戶。片片隨長風。</text>
<text>世交零落到圓齋。老境悠悠事不諧。寂寞城南無限意。香煙一穟碧山崖。</text>
<text>仲子凌寒拜兩親。兩江官道淨無塵。酒如滴露香尤美。飯似蓮珠體自均。若欲移忠裨衮職。須先養志美彝倫。一杯便見微曛處。雪底俄廻浩蕩春。</text>
<text>斯文骨肉近來疏。幸與慈恩獨似初。共敞祖筵城外路。欲披經卷水邊廬。浮雲敗葉誰相顧。流水高山我不如。世味悠悠嘗已遍。道情深愧尙荒虛。</text>
<text>江上人家傍江水。草屋相連水光裏。壁疏窓破突不黔。誰云足庇風雨耳。邇來霜露已霑衣。病骨慣於重擁被。只因身困得酣眠。向曉魂淸忘世緣。不是蔑名敎。不是耽道義。淡然心源無寸累。只恨須臾塵垢至。家童喧嘩雜經聲。潮水方張天將明。高吟不知行路難。上瀨酷似登崢嶸。</text>
<text>風伯胡然作鬧。天公必也相憐。靜坐冥心有禱。終當利涉大川。</text>
<text>風急舟輕亦快哉。山如陣馬一時廻。落帆岩串須臾頃。默喜從今順境來。</text>
<text>傍水村居似畫圖。老翁吟嘯當淸娛。舟人爭說前途險。取舍明知有萬殊。</text>
<text>水淺牽舟勢甚難。老翁安坐敢心安。逗遛似是傷於足。推挽知其痛入肝。咫尺畏途如萬里。蒼涼短晷又三竿。由來忍性能增益。且向蓬牕更整冠。</text>
<text>數日舟中宿。今宵突上眠。安危隨處見。燥濕逐時便。山密雲生谷。霜淸月滿天。悠然少塵趣。便恐似神仙</text>
<text>禿浦沙頭暝色來。遠山平野勢逶迤。舟人解纜隨流下。月白楊州恰得詩。</text>
<text>新京翼翼壯邦畿。氣化推移自有機。宰相深謀周定鼎。君王盛德舜垂衣。漢江外禦流淸駃。柏岳中尊聳翠微。白髮病臣眞萬幸。抽毫攢日欲增輝。</text>
<text>病軀酸澁更何言。忽被君王賜上樽。只保微生非木石。那酬盛德似乾坤。明明日月天心順。衮衮衣冠國勢尊。職在詠歌精力少。乞身方欲臥江村。</text>
<text>宰省俱臨後。府官同訪初。杯盤眞錯落。情興儘容與。自訝纏錢鶴。誰歌彈鋏魚。醉來聊就枕。不復夢華胥。</text>
<text>占得村家待我歸。還京又欲覲庭闈。過冬不可無中饋。慈孝俱豐世所稀。</text>
<text>風吹白髮政蕭疏。野興詩情摠有餘。赴闕起居臣子禮。傍人應笑曳長裾。</text>
<text>楊州江上淺山明。四顧茫茫面勢平。匹馬出游從此始。應門還是我門生。天低海藏思親淚。日照郊宮愛主情。尤境同游殊不惡。況今廊廟重耆英。</text>
<text>萬家新起大平煙。柏岳晴光照碧天。自幸病臣無一事。好將鉛槧頌高年。</text>
<text>鬱蔥佳氣擁非煙。殿上開湯近午天。獨恨中原來往少。我朝方値中興年。</text>
<text>朝衣幾染御爐煙。鍊石區區欲補天。永愧鼎湖龍已去。獨携孤影送餘年。</text>
<text>儤直宮中苦夜長。欲將忠義徹蒼蒼。歸來又出禦冬策。頭上光陰飛鳥忙。郡邑彫零熢燧遍。國家閑暇紀綱張。政當努力供王事。應笑隣翁獨退藏。</text>
<text>淘米田間水。搬柴籬畔山。居貧心自樂。病退跡仍閑。邑宰或饋問。隣翁時往還。悠悠度旬浹。豪氣欲浮顏。</text>
<text>縱目覽京邑。鞠躬趨闕庭。歸來謁黃閣。退臥閱金經。久已忘聲色。眞堪養性靈。時時出門望。天際數峯靑。</text>
<text>繚繞似有意。村家朝暮煙。傍簷凝不去。透壁巧相緣。氣鬱心如火。眸昏淚逬泉。何當遠廚竈。曣日似神仙。</text>
<text>明銷兩粳飯。暗爍一場眠。了了是何物。悠悠呼彼天。</text>
<text>晚雨蕭疏欲濕衣。山光野色共熹微。預愁破屋常持傘。坐對孤村半掩扉。勢似飢鷹思得肉。身如老馬不任鞿。綠蓑靑蒻何時去。西塞遙遙白鳥飛。</text>
<text>朝來白飯又撑腸。只管吟哦野興長。得句竟非淸苦律。倚墻還入黑甜鄕。絲絲小雨添山色。片片閑雲弄日光。最喜夢廻淸眼界。楊州江北小村莊。</text>
<text>大平風月屬詞臣。何罪吾生獨不辰。路梗中原迷節序。舶交東海暗煙塵。欲陳魯頌徒歸妄。豈願齊竽復混眞。有興便吟吟便輟。譏評付與後來人。</text>
<text>簷間短景逐時移。門外風寒卷地吹。夢見周公眞大幸。仲尼當日嘆吾衰。</text>
<text>有意西尋祐世君。藏宜岩壑鎖寒雲。氎巾絲履從師費。只怕深杯勸十分。</text>
<text>有旨停朝散百官。宮庭寂寂午天寒。獨蒙賜酒心多感。只是腰酸再拜難。</text>
<text>鄙夫多病已休官。愧底趨塵怯歲寒。頭上安排老天在。明知自斷此生難。</text>
<text>保養殘生托縣官。弊裘猶足禦冬寒。逢人謾說歸田樂。戀主不知行路難。</text>
<text>老樵門下第三人。家敎熏陶氣味醇。甲子更端俄屬纊。戊辰居後獨霑巾。解龜換酒情猶渥。刻燭題詩迹已陳。直得一宵眠不穩。薤歌焉得有精神。</text>
<text>病後卜居安樂窩。氣衰難養欲如何。出門滿眼靑山色。空外一雙飛鳥過。</text>
<text>攤飯眠來氣稍平。主人家有午雞聲。抽毫欲掃新詩出。又見西牕夕照明。</text>
<text>豪奴今已老無能。流寓他鄕八月蠅。告訴艱難那忍聽。短簷斜日或飛騰。</text>
<text>席以煖我坐。酒以寬我懷。紙以明小窓。屈折吾生柴。用意自有在。亦足供淸齋。人生重恩愛。世道無乖崖。安貧吾豈敢。苟得吾所排。但願風俗美。王業如長淮。耈造德或降。鳳鳥聞喈喈。</text>
<text>酒中英氣不依形。秋露漙漙入夜零。可笑靑州老從事。猶誇上應在天星。淵明若見應深服。正則相逢肯獨醒。強吸半杯熏到骨。豹皮茵上倚金屛。</text>
<text>免郞家口寄行舟。風急西江快遡流。只隔龍山來不得。天寒一夜暗生愁。</text>
<text>主饋艱難愧老妻。左蘇南幸亦提携。如今又欲來相伴。只念煙熏草屋低。</text>
<text>長安風雪慘愁容。獨有南京花氣濃。此是慶陵新樂府。老臣今日幸遭逢。</text>
<text>老妻知我畏風寒。縫送綿衫燠且安。病骨自由皮已皺。今年又是歲將闌。望山與客堪扶杖。冒雪尋僧可跨鞍。得見吾民無凍者。五更待漏亦何難。</text>
<text>寄食東村爲愛君。尋僧西嶺更穿雲。世緣道味同歸處。上下池中月影分。</text>
<text>留守松都李侍中。來朝柏岳謁行宮。自憐多病玉堂老。僻處無由趨下風。社稷已歸千載聖。衣冠共附一時雄。重興的是非他術。將相交驩世道豐。</text>
<text>斯文不墜地。吾友敢爲師。廢黜已多日。遭逢應有時。論交世相厚。見子禮無虧。更送陳蕃榻。高懸欲待誰。</text>
<text>天敎我輩共風流。孤節相從已數秋。扈駕南京眞大幸。卜隣東里又高游。文章尙負閑中債。忠義終期死後休。得酒且當勤秉燭。更無餘事惹吾愁。</text>
<text>菜羹無味久。豆腐截昉新。便見宜疏齒。眞堪養老身。魚蓴思越客。羊酪想胡人。我土斯爲美。皇天善育民。</text>
<text>浩然豪氣蓋儒林。蹭蹬風塵直至今。只有斯文恩義在。每談迎日淚沾襟。論交我又非他比。得句誰能與子吟。牛酒特過情更重。携來況復是千金。</text>
<text>耆舊彫零盡。天留一霽亭。歆風唯小子。伴月似明星。江水橫羅帶。雲山列錦屛。相携拜床下。始得我心寧。</text>
<text>淸樽非易得。大胾亦難求。寂寞窮居冷。懽忻短景留。詩名齊輔國。物望重荊州。獨愧韓山子。高吟百尺樓。</text>
<text>年來玉燭頗乖和。牧隱先生奈老何。已近小春微有雪。不憂來歲大無禾。天低紫闥傾金斝。日照朱扉簇玉珂。自笑憂民餘習在。每占休咎發長歌。</text>
<text>曉來僮僕競呼寒。又値衣單卒歲難。故絮短綿風發發。破窓疏壁夜漫漫。治生無術是誰過。賦命不同常自寬。尙幸炊煙朝暮起。況兼親舊送盤飧。</text>
<text>少年游學走燕京。縱或思家亦甚輕。老病如今宜獨宿。有無隨分共治生。固知順境心無累。幸際昌辰祿以榮。更得終宵中饋吉。庶將歌頌答昇平。</text>
<text>杏花枝上暖風微。燕雀相隨啄又飛。閑倚小屛看不足。小春將動好陽暉。</text>
<text>隣翁送粥似松京。府尹得來喜且驚。更啜兔郞佳婦饋。可知鮐背老親情。鄕風俗禮稍仁壽。節物詩聯寫大平。應與南京爲故事。班心村舍亦傳名。</text>
<text>小春唐飯賜迂儒。蹈舞恩榮洽海隅。井底一陽才動盪。人間萬物已敷腴。君臣禮樂隨時盛。父子功名照世殊。再拜聖恩醺骨髓。只今無夢到江湖。</text>
<text>古人不可作。國風今杳然。孔子一不遇。七十徒爾賢。齊魯遠於道。寂寞郊墟煙。至今千載下。日月明在天。嗟嗟我心友。庶以永厥傳。人生自有數。道義無所牽。但當努吾力。𪚥至理常然。</text>
<text>日出東窓明。日入西牕昏。白髮颯飄領。嚴寒長閉門。</text>
<text>鼎肉徒令拜子思。至今誰得處賓師。區區末學眞多幸。穆穆先朝有所貽。世爵就封知是命。經筵轉對復何時。白頭坐念平生事。敢避虛名斗與箕。</text>
<text>突熱穩眠席。牕明進食盤。養身無異術。循性匪他觀。書劍人將老。江山歲又寒。微吟寄幽興。天際路漫漫。</text>
<text>壬寅南行在西原。今日楊州獨掩門。松岳毬庭八臺聳。呈才依舊萬人喧。</text>
<text>扈從千官擁紫宸。諸君只見我三人。昵趨殿陛璇霄近。聯拜宮壺玉露新。五日一朝飄白髮。三韓萬古釀靑春。大平氣像誰能畫。愧殺詩中寫不眞。</text>
<text>天明歸騎已飛騰。擁被隣翁尙未興。衰壯有時誰敢越。起居無節自深憎。風流共說公超祖。冷淡方知我似僧。數日獨吟仍獨嘯。華山高插白雲層。</text>
<text>眼見兒孫漸滿庭。老翁雙鬢肯長靑。貧無梨棗與爾啖。病以蔘苓扶我寧。翦燭幾回聞夜雨。結亭終欲帶春里。雲來異日有識字。讀我紀行應涕零。</text>
<text>宗之素病色敷腴。髮白東嘉再黑初。養氣子安方集義。爲仁牧隱欲如愚。盍簪漢水冬將半。分袂松都月已餘。聚散自來天所賦。更於何處共茶甌。</text>
<text>姻親秉國十餘年。汝尙低回判事聯。命也奈何天數在。白頭座主枉相憐。江山寂寞應逢雪。墟落蕭條不見煙。鞍馬紀行儒者事。要將詩史繼前賢。</text>
<text>扶桑西畔一迂儒。曾走中原老海隅。皦皦嶢嶢非我輩。紛紛擾擾是誰徒。朝儀只在眞君子。市利終歸賤丈夫。白髮自知拋不得。渺然情興滿江湖。</text>
<text>居鄕從世上。結屋案前規。四角全如口。中心細似眉。門從山作對。牕可月來窺。我欲遂居此。應敎牛解詩。</text>
<text>歲歲子之半。君臣精意時。天寒嘗酒味。日晏習朝儀。伊我曾拖笏。其誰不盡巵。南京望松岳。懷古獨吟詩。</text>
<text>疏雨洒白日。片雲行碧天。山川忽改觀。對偶又成篇。久矣心無累。翛然骨欲仙。浮生得意處。難與俗人傳。</text>
<text>群材自豪傑。二氣亦英靈。髮與雪爭白。眼將山共靑。大空呑積水。迅景逐流霆。一嘯立於獨。雲端疏雨零。</text>
<text>春秋災異頗相仍。聖筆明書尙木氷。自古天心在人事。仲尼神化幾時興。乍見樹林爲縞素。還如介胃被岡陵。閑居詠物非無意。和氣致祥誰所能。</text>
<text>熱水和泥之壁間。只緣僮僕凍愁顏。老翁狂甚新亭小。雪後還宜望四山。</text>
<text>光陰衮衮似奔川。獻壽浮階已四年。扈駕南京勞北望。簪花懷橘尙依然。</text>
<text>詣內修朝禮。蕭蕭鬢似霜。蒙恩拜宣醞。議事集都堂。救溺須舟楫。扶傾要棟梁。明知天道在。國老尙康強。</text>
<text>馬場東畔是楊州。大野茫茫月影流。目送兩公行色遠。不嫌吾屋打吾頭。</text>
<text>借得童盆作火爐。仍將大甕貯雕胡。諸孫迭索棗兼栗。老我流觀書又圖。利欲戰爭疑楚漢。中和揖讓似唐虞。一家天地自泰否。對鏡時時看白鬚。</text>
<text>封君就第病纏身。只合安居養性眞。未向山林消歲月。尙趨朝市混風塵。曉星獨與丹心耿。臘雪仍將白髮新。自檢老年光景了。胡蘆𪚥𪚥漢江濱。</text>
<text>病後精神減九分。書詞潤色賴諸君。奏童脫稿心肝苦。宣醞盈樽骨髓醺。日月垂光明宇宙。山川弄色雜煙雲。中原尙阻朝天路。四海須同軌與文。</text>
<text>山海縈麾下。風塵卷筆端。修書問耆舊。乾肉照朝盤。</text>
<text>省郞冠玉照茅亭。四六詞華射日星。自笑虛名似箕斗。只將助語擬丹靑。誤書枤杜人應笑。依樣胡蘆我所丁。幸免素飧和深可恥。少年辛苦枉窮經。</text>
<text>盛代容儒老。明窓謝主人。蒸餻氣猶熱。壓酒味仍醇。山海寒容寂。茅茨曉色新。庶將同伏臘。久已離風塵。</text>
<text>酒不可一日無。飮不可半盞多。導行和氣滌邪穢。如洗甲兵挽天河。或甘於口至於酗。百藥無計痊沈痾。仁人義士節以禮。狂夫豪客流失和。靑山滿座白日靜。門前或値高軒過。倒屣相迎石投水。捫蝨坐談霜磨戈。是誰之力也歟哉。麴生之風兮麴生之薖。朝廷燕享天地泰。六合便爲安樂窩。驅我生靈入壽域。我亦製進南熏歌。</text>
<text>平桂眞如板。素書還似霜。西京風俗變。少尹用心長。</text>
<text>我老貧無物。君強惠及人。旌旄行有日。酒肉乞諸隣。鳥絶千山雪。鶯遷萬木春。他年循吏傳。會見播芳塵。</text>
<text>誰將數尺葦簾橫。奪我西窓刮眼明。卷去忽然還舊觀。看來足以戒平生。從昏習久成迷亂。納約功成致太平。下有老翁長太息。閑邪何日竟存誠。</text>
<text>浮生誰信命。晚節尙趨時。夜永吟彌苦。天寒起自遲。村煙出欹棟。野日照疏籬。足以寄幽興。依然歸去辭。</text>
<text>一代英雄拜侍中。判三司命及微躬。戊辰獨愧頭先白。甲子方頰尙爾紅。但與琴書閑送日。豈期廊廟昵趨風。古來精力無衰壯。好至中興樹大功。</text>
<text>年來病骨怯風寒。擁被終朝燠且安。早起修容眞勉強。淡飧無味每留殘。飛雲大野隨絲鞚。落月高峯掛玉盤。尙恐侍中先下馬。驅馳支體倍酸辛。</text>
<text>唯唯都堂愧十分。朝衙夕直合勤勤。奈何後入頻先出。亦是妄人何足云。肉食豈宜從野性。同尊敢不仰天文。汝今老矣可歸去。倘賜黃金東海濆。</text>
<text>作吏自多術。喜君家有師。淸風如昨日。黃閣又他時。月白樓千尺。雲晴麥兩岐。登臨觀稼處。更讀送君詩。</text>
<text>同榜同盟卅六年。南京會飮豈徒然。廣陵精巧能驚座。豐壤肥膏又照筵。外客承招寧少讓。諸公發興意相牽。默思摠是先君澤。交記終當世世傳。</text>
<text>三角山中雪滿天。僧窓寂寂鎖寒煙。南京咫尺風吹面。變化誰知造物權。</text>
<text>天時人事兩輪車。聖主曾崇六錄書。恨不至今新授受。縱然好古亦吹噓。漢江曉色浮紅日。柏岳晴空照碧虛。陪輦獨慙吾髮白。三朝賦語費居諸。</text>
<text>千官導從路無塵。中有黃衣是聖人。講武豈妨馳馬疾。效才爭進養鷹馴。野闊燒痕初過雨。雲收山色欲浮春。侍中豪氣終難𪚥。撚箭時時望走麕。</text>
<text>門生邀我宿荒村。食物多精寢席溫。摠是玄陵餘澤在。白頭還似鶴乘軒。</text>
<text>君王馳馬習春蒐。雪盡坡平草色浮。石壁巧成江兩岸。何人臨水起高樓。</text>
<text>鵠嶺晴光入望中。天顏喜色滿行宮。明朝我合修容去。扈駕那無白髮翁。</text>
<text>巡駐三京我聖謨。心期萬世保東隅。天生聖主遵遺訓。臣忝台司愧鄙儒。瑞日當空容仰見。祥風觸物似來蘇。白袍道左呈歌頌。想見都人塞九衢。</text>
<text>山臺結綴似蓬萊。獻果仙人海上來。雜客鼓鉦轟地動。處容衫袖逐風廻。長竿倚漢如平地。瀑火衝天似疾雷。欲寫大平眞氣像。老臣簪筆愧非才。</text>
<text>古來柔韌足持盈。忠信眞將甲胄幷。拜賜聖心明可見。要令終始保功名。</text>
<text>天地生成大。田家興味長。層層風浪翠。片片野雲黃。老我方求飽。今年又得嘗。卜隣曾有約。甓寺近沙莊。</text>
<text>雙淸學士與淸城。宛與蓮香不讓淸。自恥傍觀吾獨鄙。誰敎後進衆同盟。天潢分派深鍾澤。台嶺翻經巧立名。勝境只從塵世覓。高游眞足答升平。</text>
<text>百川東去底時廻。西望玄陵掛落暉。當日同游無幾箇。白頭相對思依依。</text>
<text>久別相逢喜可知。凜然風采似當時。天公用意非難料。付與人材必有期。</text>
<text>扁舟幾度泛長江。目送交河意氣降。只恨未參眞境界。淺山平野倚南窓。</text>
<text>寂寂齋居少往來。里閭今日忽相猜。紫衿映帶來靑瑣。霞液盈樽照碧苔。頗喜桑楡霑雨露。不聞山海讓涓埃。謝恩更得醺然興。似向華胥夢裏回。</text>
<text>東海桑田尙變遷。國家興廢豈徒然。如今廟算無遺策。自古人心卽是天。南望輿圖歸鳳曆。北瞻沙漠起狼煙。小中華館傳名久。眷顧何時復似前。</text>
<text>問誰聯騎向蓮池。風采依然蓋一時。卷去雨聲天或使。釀成荷氣日應知。冷霜甘蜜文章伯。霽月光風道德師。徑欲翺翔尋往轍。上樓南望獨吟詩。</text>
<text>玉堂詞客傍三池。自道風情似舊時。持傘豈嫌成獨往。濡毫更喜有深知。當時翰苑誰能和。近歲猊山我所師。描出此間眞氣像。更消靑蒻綠䉴時。</text>
<text>魯無君子焉取斯。我輩賞蓮眞兩宜。今朝齟齬誰使之。含情不敢嘲雨師。吾衰抱病緣數奇。良辰樂事宜參差。幸哉疇昔共追隨。紅粧照耀黃金巵。臨風暗誦濂溪辭。竦然起敬無邪思。一已足矣敢多爲。更望黃菊霜中披。霜葩固是隱逸者。所處異地生異時。古來知止無殆危。性情喜爲尤物移。且繫我馬勿驅馳。題詩報與兒曺知。</text>
<text>晚水妨農甚旱年。今朝大幸覩靑天。安身食祿眞僥倖。鼓腹吟詩豈偶然。粒粒苦辛難下筯。家家盈溢可歸田。老年更有風流處。每與高人共賞蓮。</text>
<text>有美希顏共子安。相携作記或書丹。只修子道無他望。與報師恩豈異觀。文妙字奇森石上。神訶鬼禁鎭江干。塔銘墓誌慙吾拙。潤筆終當永不刊。</text>
<text>萬株松下有蓮池。我輩來遊兩得宜。淨植淸香如擇地。高標勁節豈趨時。尙嫌世俗聞風慕。共見門生載酒隨。得免飛蚊常事耳。保全吾白莫令緇。</text>
<text>回鶻文章是偰家。星山近歲擅詞華。愧吾已老忘機久。紀事難精用字譌。凡馬雖多非逐電。精金至少在淘沙。後生可畏我宜去。回首江村歸路賖。</text>
<text>靜坐存心白髮翁。淡然秋水浸長空。森羅物像終難久。物欲還如陣陣風。</text>
<text>病猶相敵未輸平。冒雨何堪作遠行。他日登門謝遲晚。十川秋色弄新晴。</text>
<text>簷聲方雨坐。窓影又晴吟。縱是尋常事。能移方寸心。池蛙喧乍止。野鶻去難尋。摸寫紛紛處。誰知正始音。</text>
<text>夜宿庭中樹。朝啄城外禾。群飛政得意。各謂安樂窩。那知豪俠兒。挾彈張罻羅。黃鵠游四海。望絶將奈何。</text>
<text>老境無餘事。憂君與養生。持身隨節序。屈指數陰晴。樽酒忘衰病。詩篇頌聖明。平生無一欠。只敗白鴟盟。</text>
<text>曉雨初晴雀噪簷。園丁送菜滿新籃。免敎兩耳聞時事。不待膏梁味已甘。遠過仙山飧白石。絶同水國嚼黃金。閑居用意無人識。寫向詩聯助筆談。</text>
<text>養育人材爲國家。要除非禮納中和。寧甘麤糲只咬菜。忍越名園仍竊瓜。綠髮將臣忘小憤。白頭儒老動悲歌。當時只欲回風俗。詩賦科興我奈何。</text>
<text>少年身世寄扁舟。膾炙鱸魚八月秋。白首紅塵嘗海味。悵然高倚仲宣樓。</text>
<text>大海浩無岸。小螺微有形。欲尋漁者路。細雨白沙汀。玉粒朝盈案。金波晝灧甁。方知用心處。散髮倚風櫺。</text>
<text>掃賊威風繼鐵原。用兵神算逼吳孫。古今儷美眞無忝。文武兼才不足言。已致功名懸日月。當令德業照乾坤。老生幸接芳隣久。謾把新詩代慶門。</text>
<text>四面簷聲雨脚長。爽然秋氣集虛堂。呼兒欲覓綿衫出。謀婦還驚斗酒藏。平野田廬疑洚水。短檠燈火可新涼。箇中自有繁華地。舞袖翻風進玉觴。</text>
<text>乖離今未幾。對雨思悠哉。着屐仍持傘。登樓欲擧杯。里閭遮碧柳。庭院澁靑苔。寂寞眞乘興。高游願日陪。</text>
<text>尙德終非好色。洗心聊復聞香。坐對中通外直。何須較與陸郞。</text>
<text>藕比冷霜甘蜜。花逢霽月光風。只有碧筒嗜酒。令人兩頰浮紅。</text>
<text>擧世誰酬令節。明年我辦華筵。愛此好逑君子。胡然而帝而天。</text>
<text>天明雲氣欲旋歸。口午陽烏政奮飛。頗驗身心參位育。還慙德業欠精微。黃鸝柳闇連樵徑。白鳥波淸遶釣磯。行色最宜秋色裏。扁舟一葉綠蓑衣。</text>
<text>航海朝王在仲秋。表章脫稿又提頭。三韓故國持臣節。萬里洪濤泛使舟。天作山川成絶域。雲開日月照神州。粲然相接從今始。華祝終當永不休。</text>
<text>忠直文章似祖翁。少年風采動朝中。擊奸鳳沼言初正。被竄鯨濤法益公。藥餌持身深得妙。田園寄興久彌濃。蒼生有望誰能副。恨殺無人問化工。</text>
<text>定遼招撫接雙城。絶斷山川屬大明。氣數推移難獨見。表章敷奏要先行。省堂必有回天力。海國寧無貫日誠。一介詞臣今老矣。願從父老頌升平。</text>
<text>雨暗恨相阻。天晴思共吟。樓頭與山近。屐齒尙泥深。鳥影來天際。蟬聲出樹陰。懷人頻起立。不覺整衣襟。</text>
<text>避地公猶壯。關門我已衰。還丹扶病勢。節鉞總軍機。忠義須全美。功名要永垂。松軒吾執友。事定早携歸。</text>
<text>松軒膽氣蓋戎臣。萬里長城屬一身。奔走幾經多故日。歸來同樂太平春。如今大勢關宗社。況是前鋒似鬼神。聯袂兩朝情不淺。只將詩律送行塵。</text>
<text>穎川門下麴先生。酒客風流早有名。人所愛兼人所敬。聖之和又聖之淸。春波灧灧涵天碧。秋露團團映月明。多病牧翁眞萬幸。卜隣嘗味勝調羹。</text>
<text>念子思親兩地心。天高白日照仍臨。賜環更踏龍山路。稽首君恩似海深。</text>
<text>老吾多病思依依。悵望玄陵掛落暉。坐數近臣餘幾箇。喜公今日得還歸。</text>
<text>腸中氷炭欲滔天。頭上光陰似逝川。否泰相循須默識。牧翁終日對香煙。</text>
<text>靑靑松葉四時同。又見仙葩百日紅。新故相承成一色。天公巧思儘難窮。經霜與雪心逾苦。自夏徂秋態自濃。物自不齊齊者少。對花三歎白頭翁。</text>
<text>道德文章一大儒。大平膏澤共涵濡。少年轍迹同天下。晚歲經綸局海隅。所處不同誰使命。與人爲善自相娛。僧房薦福寧無感。席上門生獨老吾。</text>
<text>際遇元朝近百年。海隅千里大平煙。人心正譎能移世。國運興亡只在天。玉帛南馳安敢後。梯航中斷苦難前。是皆命也無逃處。鏡裏霜毛倍颯然。</text>
<text>古稱從軍樂。豪氣今宛然。匹馬適塞上。眼前無遠天。鉦鼓殷川陸。旗旄雜雲煙。出力報君上。微軀當棄捐。忠義動鬼神。功名千載傳。飽死妻子手。還如丘壑塡。簽書三場魁。經學紹聖賢。談笑在帷幄。決勝謀中權。老我病杜門。悵望徒心煎。</text>
<text>兩京扈從接山齋。我獨飛騰愧滿懷。賀此榮除是吾幸。從今闊步與時偕。位崇省宰聯裾地。級峻封君受祿階。泉下稼亭應秖掌。兩韓門下鳳喈喈。</text>
<text>雞林英氣出吾公。門下崇班次侍中。已與雲夫成宅相。應從機叟振家風。至精藻鑑陽秋在。餘事詩聯月露同。聞喜不知誰最甚。柳陰深處白頭翁。</text>
<text>代言爲世慕。喜子繼吾榮。地位超文武。絲綸近聖明。鈴平餘慶在。旌善寵光生。夙夜當惟允。岩廊有倚平。</text>
<text>天爲韓門降大宗。一時群彥盡趨風。中遭黨錮緣凶族。上荷君恩表至公。雨過鳳池波灧灧。雲開螭陛日曈曈。退朝庭院應多暇。置酒何妨喚牧翁。</text>
<text>飽喫海村米。閑看龍岫雲。持志有妙術。養身豈繁文。淸風忽然至。盆水微有紋。風去水亦定。取映毫僕分。繼之安慮得。足以贊華勳。白髮亂雙鬢。朝陽對天君。</text>
<text>浮雲弄朝旭。山河紛晦明。涼意生枕簟。爽然神氣淸。欲探闔闢妙。駑車向鵬程。放懷發長嘯。天末來風聲。古來傲世者。甘爲時所輕。</text>
<text>髮白齒又落。餘生能幾何。南盜與北兵。時艱政嵯峨。大平必有日。吾衰但悲歌。回首奮遊處。江山樽酒羅。狂歌與長嘯。風月隨鳴珂。坐歎不能已。逝水無廻波。</text>
<text>鵠峯高峻倚蒼穹。奉笏天磨向法宮。左右鼓山張禮樂。中間乳石養英雄。萬家屋角煙浮地。十字街頭晝絶風。我老閑居猶祿食。但祈宗祐共無窮。</text>
<text>山坡細草踞胡床。進奉西崖滴翠光。逆數行人疑似者。心中頃刻費商量。</text>
<text>萬松蒼翠欲藏山。山下僧房隱映間。二十年前舊游處。一條流水自潺潺。</text>
<text>路遶中連度野橋。天東橫翠一峯高。故人仙去遺基在。又是秋深宅不毛。</text>
<text>問舍求田今幾年。江頭路直城南天。朝來夕還踵相聯。阧處一二皆平川。繫官局職動拘攣。嗟我不知因物遷。中爲病侵苦未痊。蔘苓白朮徒烹煎。鄕山入夢自依然。某丘某水眞如前。欲乞骸骨以就便。君王未必垂恩憐。矧今賊氣吹腥膻。無處可以圖生全。趄趑隱忍又聞蟬。徒懷兩疏東海賢。謂吾潤色事大表與牋。四六尙昧平則後先。謂吾歌頌上德播管絃。呂律不知淸濁半全。謂吾秉筆修史篇。華衮斧鉞誰所陳。於斯三者皆舍旃。獨糜廩粟而周旋。山頭栗子質初堅。山外江魚食自鮮。沿溪紫蟹照几筵。雞肥酒熟垂饞涎。從容待死豈不樂。只念四境多戈鋋。</text>
<text>恰到田家一宿歸。憐兒氣體暫乖違。愛情只借千金比。老境方知萬事非。糊口餘生誰信命。繼蹤他日或乘機。明明引逸天心在。一壽箕疇庶永依。</text>
<text>蓐食江村趨國都。逢人往往是樵夫。寂寥酷似山中路。欲學煙蘿內境國。</text>
<text>雲間辭遠逝。野外喜低飛。豈免日相逼。皆言秋更肥。老翁臨棐案。走吏叩苔扉。一封書札至。足以慰朝饑。</text>
<text>觀風舊游處。草木已知名。況有老親在。誰如君此行。山高鴦宇列。海闊蜃樓明。我獨耳聞耳。天公胡不平。</text>
<text>今來又見中秋來。老翁獨坐心悠哉。欲携良友共登臺。對月快倒黃金杯。杯心有天掛銀蟾。上下一色如相涵。颯然白髮風微吹。方寸皎皎寧分三。謫仙衾枕在天地。對影吟詩自戲耳。梁王樽酒今已空。想像浸影於其中。古人今人若流水。一嘯天際來悲風。西隣荊州適在野。恐不得游樓上下。未知相招復誰歟。吾生信是栖栖者。</text>
<text>雨過溪南山色明。一區庭院屬雙淸。托盟結社緣非淺。問疾聯鞍意更誠。槐樹夾門均布影。竹林當檻靜無聲。暫乖調攝終何患。異日朝廷一老成。</text>
<text>碧瀾渡頭秋日淸。香煙再再誦經聲。神通可致風塵息。感應相交水月明。高興遙知入門廢。病軀深怕跨鞍行。喬桐甘露曾遊遍。獨漏中間白髮生。</text>
<text>北風一夜吹到明。江河凍合如橋平。南牛北馬爭渡喧。今日寂寂無人聲。山林崢嶸飛鳥絶。天地閉塞誰使鳴。摧枯拉朽植物固。精氣內結須春榮。老翁畏寒不出戶。吟哦只與風聲爭。風聲及遠無少礙。詩聲只得梁屋驚。但見四海流休徵。茅屋之下如登瀛。</text>
<text>帝憐夷裔慕中華。特遣朝官爵命加。齋沐君臣迎舞蹈。扶携父老聚矜誇。鯨鮫日浴東臨海。雁塞雲橫北望沙。歸拜丹墀應獨對。三韓感德已無邪。</text>
<text>先王決策嚮中原。繼志吾君久望恩。帝降五花臨北闕。天敎萬葉作東藩。始終禮備幽明感。上下情欣晝夜喧。虎拜揚休祈永命。煩君持此獻金門。</text>
<text>諸公見訪亦榮哉。冢宰今年送酒來。牧老虛名驚座耳。廟堂高會幾時陪。</text>
<text>冢宰今朝上塚回。都堂郊迓錦筵開。朝衣野服似難雜。牧隱先生來不來。</text>
<text>我憶韓山日幾回。苦心仍且笑顏開。春秋遂事曾從貶。牧隱先生合不來。</text>
<text>笑殺古人腸九回。我今隨處好懷開。蓮花況是眞君子。欲往還愁病忽來。</text>
<text>流光相代挽難回。落盡紅衣菊半開。屈指中間風景闊。勿憂吾輩不重來。</text>
<text>山勢停留水又回。蓮坊曾是聖王開。門前迎送何時盡。識者應須特地來。</text>
<text>兩封官誥賁幽明。感德君臣播頌聲。獨愧病身叨秉筆。流傳中國致譏評。判三司事近中台。例得對君府院開。且看牧翁高一等。曾從檢校侍中來。</text>
<text>兩孫連貴名。馳書來我傍。欲作書冊衣。表紙三兩張。所須雖甚薄。其志何可量。太上正心術。次乃能文章。終爲君子儒。赫赫邦家光。老翁喜之甚。濡筆題數行。</text>
<text>春陰漠漠鎖樓臺。轉對春坊信馬回。此老風流誰得識。東阡南陌獨尋梅。</text>
<text>三元辭采繼銀臺。往事隨流去不回。我是稼亭牛馬走。尋君豈獨爲尋梅。</text>
<text>姻親和翕似登臺。老我陶然醉一回。判府氷翁最強健。明年更約共看梅。</text>
<text>携兒逃病笑吾衰。怪我身爲世所譏。學長門前初引道。門生路上又追隨。點心北舍移時臥。縱目西州向晚歸。夢覺滿窓涼月白。擧頭頻問夜何其。</text>
<text>冠蓋星馳汗鼻端。一登於此盡歡顏。涼生几案風涵樹。翠滴杯盤雨捲山。長袖輕裾飄席上。繁絃急管烈楹間。何人不感君恩重。鞅掌還兼物外閑。</text>
<text>恨無樓記冠篇端。誰名淸心闕署顏。㧹水功高馬岩石。浮天勢大龍門山。燠居雪落軒窓外。涼臥風來枕簟間。況是春風與秋月。賞心美景更寬閑。</text>
<text>病後驪江幾往還。欲賡高韻泚吾顏。流連最好半篙水。登眺難窮千疊山。明月淸風來左右。白鬚紅頰坐中間。超然自是神仙境。且問牧翁閑不閑。</text>
<text>倦飛孤鳥已知還。晩景淸游得逞顏。天命奚疑卽彭澤。世緣終淺似香山。江湖興味三生外。鍾鼎功名一夢間。歌詠大平吾事業。從今自號李閑閑。</text>
<text>驪江形勝天下稀。四時風景披天機。我初來游適夏月。長風吹舟涼滿衣。郡樓百尺縱雙目。野平山遠牧煙霏。誦經甓寺報四恩。罷會進酒魚又肥。臨流高興知者少。兪仙自負誠難譏。春花滿山波底紅。秋月沈璧天無風。我皆不及好時節。況此氷雪成嚴冬。方蒙賜環自踊躍。直似野鶴辭樊籠。雙淸震器杖鉞臨。星山陽村俄會同。大守誠心樂嘉賓。獻酬禮成和氣融。長氷自消雪又來。明月欲出雲還開。天憐我輩久流落。慰此同把黃金杯。衆陽彙征自今始。歌我此曲登春臺。</text>
<text>世事無窮未見涯。索居吾亦鬢添華。開窓忽起尋梅興。風送簷間六出花。</text>
<text>藥爐經卷寄生涯。天意終敎管物華。怪底臘殘春又動。絶無招換看梅花。</text>
<text>中國威風振海涯。大平官舍耀皇華。趨承兩府無餘力。可惜盆梅落盡花。</text>
<text>花政開遨頭來。花欲語遨頭廻。願留賓軒共淸夜。達曙快倒黃金杯。主人啜茶殺風景。老癡至此何爲哉。百川東逝不復西。海底亦復坐黃埃。無由上天繫白日。胡不相樂如相猜。我向花神謝不敏。我雖未死心已灰。首陽薇蕨充我腹。不受態掌幷豹胎。只緣從來識天命。乃與光景相徘徊。對花吟哦陶性靈。樂哉眞似登春臺。太白歌行映千古。徒能使酒非天才。客去樽空時獨唱。天地闊遠呼風雷。</text>
<text>始闢九齋文憲公。松山千古振儒風。似聞鄕校非前日。勸學應須繼祖翁。</text>
<text>全羅到處好山川。退老群賢望似仙。聽罷甘棠飛轡去。不妨携手賞風煙。</text>
<text>馬邑山連白鳥波。我家南畔是全羅。乞歸欲作舟中會。汨沒風塵奈老何。</text>
<text>炎官用事汗霑衣。心幸新居據翠微。更得令公涼扇子。從今扣腹坐忘機。</text>
<text>我如伯祖待高城。爲是權侯門下生。緣幸斯文情不淺。追隨數日興彌淸。仙亭石近丹書剝。國島風微碧海平。俯仰古今堪一笑。何勞翠壁強題名。</text>
<text>老夫垂老樂升平。臨水登山趣次行。夏日驪江見強季。秋風鶴浦伴仁兄。千層紫翠雲容雜。萬頃瑠璃海色明。得此高游非偶爾。送迎尤喜荷眞情。</text>
<text>家尊芒日賞關東。同榜追隨是祖翁。老向豐岩相邂逅。最憐黌舍振儒風。</text>
<text>同榜如今幾箇存。悲同落日照鴒原。君經多難幸無恙。我被群言猶洗冤。月上海門吹鐵笛。春歸花塢對山樽。情懷洒落難兄弟。對面何時更細論。</text>
<text>西林石堡入雲端。亭榭涵風夏亦寒。靑眼主人供笑語。白頭孤客縱游觀。天高地下形骸小。海闊山遙氣像寬。自恨吾衰無筆力。謾吟霞凭鶩欄干。</text>
<text>斯文骨肉古猶今。座主門生義更深。國島高遊風細細。竹堂淸話夜沈沈。繁絃急管宜遙聽。疊璧連珠可共吟。只恨丹靑無好手。唯圖此會耀儒林。</text>
<text>佛燈明滅曉雞呼。身世依然海一漚。忽聽磬聲深有感。鳳衰何必望蒼梧。五榜門生摠俊才。多參鳳沼與烏臺。莫言今日無相送。得此髥劉酒數杯。</text>
<text>壯歲人譏我好圓。知窮今日却茫然。廟堂賴有知音在。別墅安居學坐禪。</text>
<text>縣令聞予昨日來。爛蒸香餠勸深杯。不知地僻眞吾好。應訝年衰被衆猜。怨起上牋辭北闕。禍萌憂國去南臺。但將酩酊消光景。何用區區枉觸槐。</text>
<text>喜汝長身拜大官。還憂苜蓿日堆盤。且須無謟遵家學。忠孝脩名永不刊。</text>
<text>臣罪當誅聖主仁。屛居關內得安身。問渠何以逢天幸。只爲松軒是故人。</text>
<text>玄陵一代小人儒。攘歷中書諫大夫。得至侍中僥倖耳。斯文何事苦相圖。</text>
<text>中庸大學學曾思。人道瀛王是汝師。長樂邇來非獨我。有誰重賦去來辭。</text>
<text>去年長子入黃泉。仲氏今冬謫海壖。聞說三郞方被劾。奈何天也奈何天。</text>
<text>世間榮悴似循環。松柏蒼蒼又苦寒。且學仲尼陳九卦。白頭身世付長湍。</text>
<text>官途今古足危機。何怪衰年惹是非。再拜聖恩天地大。萬山殘雪掩柴扉。</text>
<text>彈章大勢乍驚人。熟讀深思揔失眞。捉敗老翁唯四字。黜僧還恐似王輪。</text>
<text>長湍太守送纖鱗。晚食還驚味更珍。始識省郞恩甚重。忍飢供職豈無人。</text>
<text>天子呼來賜八珍。侍中光彩動朝臣。請看倚伏難逃處。寂寂荒村伴野人。</text>
<text>玄陵策上甲加寅。放榜辛朝始出身。坐數至今荒野去。滿廷靑紫絶無人。</text>
<text>松軒當國我流離。夢裏誰曾有此思。二鄭況今參大議。一家完聚果何時。</text>
<text>汝恃家門逞汝顏。那知汝父是氷山。彈文直欲殺無赦。尙幸竝生天地間。</text>
<text>欲加之罪豈無辭。似毀疑褒世所知。畢竟有天吾不患。爛烹肥肉倒深巵。</text>
<text>白日近亭午。靑天無片雲。安心歌聖化。爲我謝斯文。</text>
<text>幸免吾今謝上天。汝兄南去我茫然。似聞閉戶臺評裏。送饌不來尤可憐。</text>
<text>碩大冬瓜凍作氷。牛蒡洗削可朝蒸。忽思京邸肥魚饋。自信吾非蔬筍僧。</text>
<text>湢室誰能不脫衣。奈何同浴臝裎譏。縱然其入有早晚。均是相觀知瘦肥。諸子滌瑕方自進。獨吾染垢欲誰歸。聖朝方許更新路。危坐長湍對翠微。</text>
<text>父子分離罪在身。何關急難救崇仁。流芳遺眞渾閑事。舊病新愁惱主人。白酒滿杯忘歲月。靑山當戶遠風塵。長湍縣令頻相訪。厚意須知過至親。</text>
<text>遠天看鳥沒。落日送僧歸。知有檀家近。月明初掩扉。</text>
<text>玄陵將相幾人存。壁上圖形亦已昏。多病牧隱頻仕已。至今經濟獨松軒。</text>
<text>松軒忠義薄雲天。漢絳唐梁與比肩。欲識大平眞氣像。閉門高枕得安眠。</text>
<text>安眠喜我已無爲。浮世功名絶不思。只恨多生餘習在。時時遇興卽題詩。</text>
<text>名爲長樂實長貧。又値分田作逐臣。僶俛有無非上策。安恬貧之亦前因。道心流水無時駐。世態浮雲與日新。欲與赤松游豈得。商山千古暗風塵。</text>
<text>面奉天威咫尺間。觚稜曉日映衰顏。苦心只願安三傑。長古那知起庶頑。野色荒涼身共悴。溪聲嗚咽淚同潸。質諸尙幸神明在。且得從容待好還。</text>
<text>芳醪味洌餠生香。可引頹齡補賢腸。縱被臺彈來不得。分明鸞鵠在吾傍。</text>
<text>自愧素飧妻子肥。不知天下惡皆歸。麟經將聖垂褒貶。鳳沼諸郞學發揮。陰壑雪堆驚歲月。高山日出散煙霏。化工用意終難料。會得驪江坐釣磯。</text>
<text>三郞送藥不能來。看汝操心亦苦哉。更欲求醫誰肯顧。唯當信命莫相哀。少游璧水風涵樹。老賞金陵雪凍梅。到處此心安便是。長湍茅屋卽春臺。</text>
<text>考功淸要駁臺官。守職何人不膽寒。醞藉汝今猶乳臭。老翁甘受省郞彈。</text>
<text>聞吾病發特來看。見我如常却去還。坐想禪興龍遯野。斜陽飛鳥渺茫間。</text>
<text>平日姻家密且親。危時見面也無人。誰將食物供朝夕。可見夫人意甚眞。</text>
<text>武德將軍佩虎符。擧杯聯句愛吾儒。年過不惑登仙去。風采依然照海隅。</text>
<text>危途見得弟兄情。尙幸殘生値大平。欲向咸寧同笑語。令尊人道尙身輕。</text>
<text>上將今批得代官。侍親期近理征鞍。乞身我欲還鄕去。樽酒相從傲歲寒。</text>
<text>一身渾是病。末路自來危。寡助𪚥生𪚥。多𪚥𪚥𪚥疑。山中雲暗處。江上月明時。不得飄然去。始憐生有涯。</text>
<text>安心且堅坐。不用望驪江。紺嶽雲連屋。長湍月照窓。殘生已無幾。淸景可爲雙。豈乏蝦魚喫。唯消酒滿缸。</text>
<text>世變無涯跡甚危。吾今順受復奚疑。乾坤自有包荒量。雷雨寧無滌垢時。寂寞江山風吼急。大平閭巷日行遲。且須飽喫長湍飯。信筆題成八句詩。</text>
<text>欲語誰與聆。欲行誰與從。獨立且吟嘯。萬里來悲風。天涯去白鳥。江上橫靑峯。淡然方寸間。緬懷擊壤翁。消長只一物。物嗟吾道窮。</text>
<text>短景悲風歲欲除。逐臣無計問田廬。南臺路遠幸進表。北闕天高休上晝。寵已極焉同衛鶴。技之盡矣卽黔驢。𪚥然知我有天在。須信此心如大虛。</text>
<text>白頭身世已殘陽。無職無田亦不妨。只有游山高興在。敢煩廊廟一商量。</text>
<text>團團疑皓月。箇箇煮新油。久矣已無酒。幸哉仍有魚。世情非復舊。交道尙如初。細事所關大。吾詩無一虛。</text>
<text>新春七日廣興倉。童僕喧嘩受祿忙。三十五年妻子飽。愧無寸效報先王。</text>
<text>黃驪太守乃翁爲。父老而今有去思。得見郞君應喜甚。更須努力藥瘡痍。</text>
<text>吾兄七十尙強康。白髮盈簪頰有光。馳馬遠來無小困。携僧厚餉輒先嘗。江山歷歷眞懷土。天地茫茫卽醉鄕。初日入窓催返轡。病夫羞赧臥空床。</text>
<text>新年無日不思家。豈有功夫管物華。寂寂小村來往斷。西山依舊夕陽斜。</text>
<text>飽食安居謝國家。江山如昨鬢添華。欲追風雅歌王化。時復長吟點筆斜。</text>
<text>少年游宦各天涯。夢裏相逢話所思。今日那知是前日。縱然心喜又心疑。</text>
<text>明日當立春。今日卽除夜。寒暄隔無多。何幸見粲者。生物荷天地。仁風扇朝野。尙冀如鼓琴。安閑老田舍。</text>
<text>朝廷有道靑春好。門巷無私白日長。欲識此詩眞氣像。請看今世我東方。</text>
<text>靑山有約長當戶。流水無情自入池。欲識牧翁吟嘯處。春風浩蕩動新詩。</text>
<text>欲乞殘生寄梵宮。廟堂親舊肯吾從。立身已致萬事裂。舍命直觀三世空。江上團團禪榻月。樓中細細釣絲風。得償素願知何日。坐對靑山面發紅。</text>
<text>大輪天作合。哲命實非虛。配匹生民始。乾坤定位初。幾人嗟死別。獨我共貧居。積善保偕老。庶幾流慶餘。</text>
<text>秫飯蒸香鴉未鳴。家家相送當人情。窮村寂寞驚佳節。咀嚼深知舊故情。</text>
<text>送來藥飯蜜調凝。云是南神宅裏蒸。對物倍傷浮世事。不如不食學西僧。</text>
<text>風俗由來重歲時。白頭翁媼作兒嬉。團團四七方圓局。變化無窮正與奇。拙勝巧輸尤可駭。強呑弱吐亦難期。老夫用盡機關了。時復流觀笑脫頤。</text>
<text>平山雪霽白皚皚。牽狗時看數騎來。何處凌晨逐狡𪚥。競誇多獲半酣廻。</text>
<text>疥發相攻擾我心。苦哉連日輟長吟。三郞特浸桑灰洗。絶勝仙人頂上針。</text>
<text>從游泮水號通經。及第注書雙鬢靑。辭我携家故鄕去。且聆吾語若丁寧。讀書須踐故人跡。對策要登天子庭。軒冕倘來非所急。飛鴻一箇在溟溟。</text>
<text>赤縣吾猶不自由。天涯謫客可知愁。善謀若許從便去。祝壽應添百萬籌。</text>
<text>我已無心賦解嘲。將何面目復趨朝。孤舟可泝驪江去。兩岸高山雪欲消。</text>
<text>病我朝天道路賖。煩公遠送宿婆娑。當時一寸心中地。豈爲吾身爲國家。</text>
<text>久假瀛王欲卽眞。省郞彈我作閑人。看來依舊單瓢巷。所樂超然亦絶倫。</text>
<text>肥肉今難得。芳醪昔所嘗。侑緘加白粲。茅屋頓生光。</text>
<text>長湍北里有金堆。結社燒香歲幾回。趁取春風參上座。携來樽酒澍新醅。誰知國相今同席。我以隣翁共擧杯。軟飽微吟眞樂甚。管絃何必動樓臺。</text>
<text>方寸虛靈地。明明上帝臨。廻看包往古。直視燭來今。照處眞如鏡。同時可斷金。何當一樽酒。相對細論心。</text>
<text>昔日憐吾老。逢春感物生。淚多雙眼暗。慾少一身輕。耿耿思鄕意。悠悠去國情。閉窓將就睡。枕上又風聲。</text>
<text>長湍南畔硳城西。山擁茅茨水泊堤。中有主人三徑在。卜隣吾欲共携提。</text>
<text>主人憐我老無官。一片丹心尙不刋。故請登山暫游目。鵠峯蒼翠聳雲端。</text>
<text>美食醇醪滑更香。眞如補藥入中腸。女奴傳命勤相勸。微醉歸來又夕陽。</text>
<text>汝去我常思。汝曾思我無。汝來我喜甚。知汝喜見吾。婉婉汝眉目。星星我髭鬚。學問頗聰敏。可見汝頭顱。只恐不勤謹。終迷仁義塗。文章或俗士。道德爲眞儒。汝且究聖訓。索玩忘朝脯。中童長一歲。頗能探奧區。相勉立大志。擧一反三隅。功名在天命。且可歸唐虞。所止在至善。始爲眞丈夫。</text>
<text>夢中僥倖到黃扉。覺後依然一布衣。喧枕枯箕憐馬瘦。繞墻老薺望人肥。順天南海兒無恙。零雨東山我未歸。何日金雞一聲曉。乞身耕牧避危機。</text>
<text>平生行止付於天。垂老參差自可憐。乞退雖然曾問舍。忍飢安敢更求田。水隨地勢乾仍溢。牛解人聲往復旋。不日春耕將徧野。老夫何以度今年。</text>
<text>長身直幹秀朝班。莅事精強不得閑。記舊贐窮今世少。有誰憐我食方艱。</text>
<text>朋酒吹香白粲精。生精行氣實符名。謫中喜得仁人饋。醉飽應敎詠大平。</text>
<text>早澄諸念息諸緣。鶴態雲蹤共一天。能致此翁誠不易。從今吾黨識吾賢。</text>
<text>牧翁垂老少塵緣。賞月吟風更樂天。況有小圖爲日用。分明十聖與三賢。</text>
<text>我悔求魚木上緣。浮休有命敢逃天。斯文骨肉今非古。用意如公有幾賢。</text>
<text>長湍石壁翠屛橫。躑躅花開錦綉明。暫借商船順流下。一時情景儘難名。</text>
<text>長湍縣令足風情。携酒看花慰老生。已信船如天上坐。又疑人向鏡中行。錦鱗掛網誰不樂。綠蟻盈甌吾欲狂。日暮還家深自省。乘除造物更分明。</text>
<text>百年偕老是人情。哀老何心送遠行。頭上有天逃不得。那知後日復相幷。</text>
<text>一區形勝畫難如。欲使夫人賞我餘。隣老奈何妨此樂。苦無情興返吾廬。</text>
<text>少年功重侍南遷。中歲心傷忽上仙。歸老田莊忘世事。何人能及此公賢。浮蛆美酒初離甕。狡兔平原忽應絃。特訪老翁尤有意。玄陵宰相散如煙。</text>
<text>心在風塵外。身居縲絏中。問誰成我志。謀我有誰忠。雨露霑濡闊。江山往復重。松軒肯相恤。終不哭途窮。</text>
<text>軒冕眞身外。山林亦世間。何當一相會。冷笑對氷顏。</text>
<text>老來常依客。命也豈關人。到處靑山好。吟詩白髮新。廟堂垂雨露。鄕里隔風塵。世味都消盡。難忘醉吐茵。</text>
<text>浮生年矢每相催。公在棠陰我又來。上黨水災眞偶致。長湍風景忽如猜。索居桑邑吾今老。跂望金陵使者廻。地僻不知旌旆過。天敎何日共御杯。</text>
<text>還鄕明日作中秋。又把黃花插滿頭。始識主恩天地大。老來流落亦風流。</text>
<text>世敎重彝倫。人情尙恩義。兩塗或泛駕。禽獸固無異。爰從堯舜來。小大斯爲美。至親有相殘。纍纍照靑史。老我常痛心。掩卷歎不已。吟哦鶺鴒詩。落日悲風起。汝之柳氏妹。旣免聞床蟻。纏綿歲將周。其勢殆不利。況今特來報。汝行安可止。母以我獨居。而墜友于意。欣然騰裝去。三韓一君子。旣侍祖翁貶。又恐親妹死。天理發於心。流光千萬祀。我且題此詩。採擇從史氏。</text>
<text>咫尺同千里。乾坤一老身。相逢是何日。坐數榜中人。</text>
<text>鄕人爭笑謫仙翁。泥醉村歌野笛中。縱使得還何所用。齒牙落盡眼朦朧。</text>
<text>河氏晉陽秀。纍纍多聞人。密直我及見。風儀傾搢紳。震器早有譽。獬冠竦朝臣。分符且持斧。惠窮仍威嚚。積勞發必大。二子方致身。光祖我始見。懽然如素親。後生實可畏。幕府無風塵。勉哉更努力。功業須日新。老我見三世。詩語寧不眞。</text>
<text>聖恩垂紫闥。嘉惠賁文茵。踊躍朝天去。唯慊別主人。</text>
<text>益齋門下壯元帥。得繼遺蹤列廟堂。老病却爲流落客。幸逢恩露滴甘棠。</text>
<text>歷徧省臺淸要。退來鄕里優遊。應笑牧童滿溢。暑天走汗交流。</text>
<text>名酒秋多熟。禪窓夜可參。耽眠每達旦。兩頰尙紅酣。</text>
<text>少年朋友盍簪時。吐膽輸心絶詭隨。利害一朝移素志。推擠寧肯惜分離。</text>
<text>柳相蒼頭有二家。勤渠涉水送西苽。問安伊使尤難得。淳朴遺風可歎嘉。</text>
<text>向來京輦暫奔波。職貽科田誤我多。一箇白丁眞灑落。欲賡千載紫芝歌。</text>
<text>擬向中秋上鹿門。此身還似檻來猿。何人放出林泉去。山北山南恣意奔。</text>
<text>秋入郊原淑景移。物華晴好雨仍奇。大平廊廟多高會。每趣看蓮又是誰。</text>
<text>三到咸昌興更新。依然魚鳥亦相親。韓山有我先墳在。欲及中秋拜兩親。</text>
<text>爲儒早知命。學佛又忘身。回首都迷院。三峯似送人。世利秋毫小。交情粥面濃。任敎中齟齬。百折水流東。</text>
<text>身似粘泥絮。心同帶雨蓮。廟堂如見記。貼字許從便。寧海尋親舊。韓山拜祖先。有時游甓寺。歷懇祝堯年。</text>
<text>我有一大錯。欲擧千鈞輕。爲欠臨事懼。又昧知人明。縱悔亦已矣。萬死幸一生。獨坐每惕若。縮口時出聲。</text>
<text>我寓菩提寺。獨占西上方。溪聲帶雨急。樹影涵風涼。境寂有佳致。心空生妙香。白衣大士在。庶與斯民康。</text>
<text>事事由前定。時時憶舊知。城東踏靑處。倘得更吟詩。</text>
<text>錯落星躔拱北辰。天涯遠謫是孤臣。寸心日夜歸何處。只向舟墀祝聖人。</text>
<text>杳杳天無語。悠悠命已窮。朝中難再會。地下倘相逢。</text>
<text>自是事多變。非由謀不忠。異時靑史上。我獨面長紅。</text>
<text>三到中原雨雪來。每逢同甲勸深杯。頓忘客路艱辛味。造物乘除亦妙哉。</text>
<text>遠謫經過數。浮生老病餘。如逢南計點。爲我謝勤渠。</text>
<text>甓寺鎭流水。經函棲素塵。更宜深照覷。曾此祝先人。</text>
<text>天上佳期牛女。人間高會釋儒。離合古來難事。獻酬要盡懽娛。</text>
<text>山雨霏霏忽霽。溪風細細俄涼。已喜致身蕭爽。樂哉倒此氷醬。</text>
<text>方學十牛歌誦。何期五馬來尋。素肉本非關道。且須淨掃塵心。</text>
<text>牧隱先生是逐臣。華宗冢宰政憂民。遠村携酒來相勞。應念龍頭會裏人。</text>
<text>老牧今游食。眞如雀鼠僧。遨頭作檀越。經卷可長蒸。</text>
<text>聞得新蟬第一聲。韓山歸路眼中橫。拜墳欲及中秋去。準擬相逢賞月明。</text>
<text>久坐腰脚酸。欲出馬蹄病。徒步畏泥塗。輿夫無從倩。進退諒惟谷。終甘四夷屛。新涼漸可人。身健隨所請。經丘與尋壑。縱意出塵境。</text>
<text>廟堂今日重儒冠。新置諸州敎授官。最喜門生膺此選。應知座主本相觀。唐虞盛世回千古。洙泗遺風被九韓。投閣子雲猶配食。令人三歎立言難。</text>
<text>年年夏秋交。暑極生微涼。頤養未得法。遂致脾胃傷。氣平尙鄭仲。況乃困欲僵。連朝泄痢甚。已覺如頹墻。蟬聲忽適意。不復呼彼蒼。</text>
<text>悲秋男兒事。倏忽成老翁。天公復何意。坐我蟬聲中。君門笑無階。何由駕飛鴻。掩耳欲不聽。更覺欺衰躬。萬物各得時。我且勤醉醲。</text>
<text>開窓罷朝霧。靑松各離立。潔淨如新沐。矜莊欲祗揖。愧吾抗塵容。高風不可及。豈不願從游。老衰難絶粒。留侯千載人。永慕空雨泣。</text>
<text>名利眞同春夢。江山漸好秋游。飮酒應須對月。賦詩何必臨流。</text>
<text>夜半夢回風雨作。展轉不眠多反側。松聲水聲是何聲。忽聽空階有點滴。今年此邦頗早旱。有雨是我初來夕。暴流嚙田卑者沒。嘉禾損傷眞可惜。天晴旬餘得嘗新。農家喜不虛費力。我方自幸易匃求。欲與野僧共游食。乃何今日又如初。俄然百感堆胸臆。老妻愚子皆無田。家貧何曾有畜積。細民如我應更多。嗚呼嗚呼天昏黑。天昏黑放新晴在幾刻。淚落呑聲哭不得。</text>
<text>豪氣凌雲不得𪚥。滿天光焰吐文章。欲尋影響竟無處。極目大淸空斷腸。</text>
<text>炎天金流玉亦鑠。昔酒味變難可酌。中郞何術釀得新。淸如大空涵靑春。香自遠兮味更醇。一杯一杯辭不得。陶然便作無懷民。江湖廟堂雖兩地。進退俱憂是吾志。安得移民醉鄕裏。歌呼嗚嗚無外事。白頭流竄卽行樂。何異夔龍在丘壑。</text>
<text>淡泊昔相守。是非今兩忘。正音師甫白。幽意到羲黃。雨枕溪聲急。晴窓樹影涼。登樓更閑適。山翠滴衣裳。</text>
<text>𪚥𪚥元無憾。吾君未敢忘。少曾分皀白。久矣戰玄黃。雲雨俄多變。乾坤又一涼。何如大平日。沈醉舞霓裳。</text>
<text>說有千金重。恩何一飯忘。持身愼平素。遇事濟蒼黃。谷密山光合。樓高月色涼。卽今塵慮盡。便欲製荷裳。</text>
<text>天然八妙我心降。筆力從他鼎可扛。所欲霑芳杜工部。何妨學瘦賈長江。渾身雨露花如海。對面江山酒滿缸。得意大平吟嘯處。不論華麗與涼厖。</text>
<text>忽得涼書報太平。東門駕幸賞忠誠。三韓此事從來少。大筆光垂萬古名。</text>
<text>困臥西窓不出游。寂寥僧院草蟲秋。南樓直下山千疊。矯首時時望海州。</text>
<text>看來喧寂不殊塗。胡乃操戈欲逐儒。晚景深居避人處。高聲大叫成佛圖。閑敎童子八州府。靜愛族親携酒壺。築室臨流眞素願。何須浩蕩歸五湖。</text>
<text>剝去重皮粲有光。烹來長殼嫩生香。樽前竝進如豪富。林下先嘗愧老狂。吠蛤稻畦黃映野。蹲鴟芋圃綠連場。從今細嚼微軀飽。詠物新吟逐日忙。</text>
<text>璧雍丁祭廁衣冠。歸忝泮宮初獻官。豈意窮村拜神賜。商山膰肉照杯盤。</text>
<text>聞說旌旗過德通。躍然乘興欲趨風。適因微疾空瞻望。何日樽前笑語同。</text>
<text>永日無人處。高樓成佛圖。忽逢岑侍者。面赤愧衰儒。賢聖雲間電。虛空海上漚。何時造方丈。相對共胡盧。</text>
<text>天下紛紛過幾秦。小村幽寂遠風塵。白蓮社裏求眞佛。明月樽前對故人。但覺風流似前輩。那知蕭索屬吾身。公馳去矣猶酣夢。食罷登樓興更新。</text>
<text>一宿菩提似舊知。別來明日送松芝。淡中有味同風調。踏雨靑鞋更訪師。</text>
<text>夜雨蕭蕭不忍聞。曉窓愁對萬山雲。須臾一陣長風起。快望丹霄祝聖君。</text>
<text>親族分一身。遠近情意眞。平安諒欲會。患難還恚嗔。天屬尙如此。何況越與秦。我心欲返古。庶令風俗醇。老矣今已矣。徒此勞精神。</text>
<text>三韓迓命日方中。百折交情水必東。乖氣自消和氣動。只緣黃閣有淸風。</text>
<text>公大有爲居廟堂。吾衰無用老家鄕。小中華館如初作。陶舍寧敎久閉藏。</text>
<text>國主垂憐愍。家人慣別離。蒼黃無客送。寂寞有孫隨。明月輝鷹劍。靑苔蝕馬碑。雨來成小歇。天亦慰遲遲。</text>
<text>氷雪曾過此。江山似識予。地腴耕稼好。人少往來疏。枉慕淵明秫。深慙葛亮廬。寄言金判事。借我樂琴書。</text>
<text>曾說山頭寺。遙臨海角天。勸予來避暑。屈指已經年。美酒精神暢。嘉飧口腹便。女奴勤接待。更覺主人賢。</text>
<text>萬松岡下李家村。欲渡無人枉叩門。過了孔岩心尙悸。小舟風急浪花飜。</text>
<text>衿州之北果州西。中有廣陵村一區。淺山環合成短屛。茅茨數點如畫圖。村人生理甚蕭索。我欲言之難注脚。壁空何曾有甔石。不異莊鱗居轍涸。西崖長髯君子居。養老往往推所儲。韓山逐客初下馬。便荷用意何勤渠。千里一士比肩立。相須之殷相遇疏。我作短歌舒此情。天高地下唯風聲。</text>
<text>省擊臺彈直到今。烏川奇禍駭人心。往來屑屑何妨事。更感松軒愛我深。</text>
<text>漢江南畔廣州村。寂寞數家相對門。不有西隣君子宅。老夫何以度朝昏。</text>
<text>廊廟同遊似夢中。衿州北野忽相逢。盤飧機豆煩供給。造物應憐一禿翁。</text>
<text>看君六脈至如期。身健心和亦可知。又況歸依無量壽。此生應享百年頤。</text>
<text>遠祖廉貞尙在天。靜軒人道地行仙。一區花太非塵世。客至開懷酒似泉。</text>
<text>遠謫天涯問幾回。禍胎人道去南臺。是皆命也吾何恨。每向樽前笑口開。</text>
<text>危途順境兩閑閑。造物依然笑我頑。已忘惡聲初入耳。肯敎慙色再浮顏。白橫西阪衿州路。翠滴東門冠岳山。麥隴稻田新雨足。從今不願走塵間。</text>
<text>弟兄居異縣。夫婦隔重江。地近同千里。天遙共一邦。永懷心合一。獨處影成雙。汝輩知吾否。魚肥酒滿缸。</text>
<text>江山風景好。天地聖恩深。只怪廚煙冷。應知一寸心。</text>
<text>五更鷄叫雨蕭蕭。舊病新愁共寂寥。忽見飛魚傳尺素。故人情重慰無聊。</text>
<text>聖恩寬大臥江濆。猶是三韓府院君。犀帶一腰懸架上。令人遙望鵠峯雲。</text>
<text>大哉天地儘無窮。白髮蒼顏是牧翁。碌碌壯年迷上策。悠悠晚節棄前功。長江一派分平野。疊嶂千層接遠空。濯足振衣高興發。寸心終向八仙宮。</text>
<text>出京迷道路。到處少資糧。儻賜山中郡。安心送夕陽。</text>
<text>昔如鳳鳥入金鑾。今似鮎魚緣竹竿。對物興懷君子事。卜居無處可求安。</text>
<text>久病醫官語我詳。無鱗魚與藥相妨。感君來意何容負。下筯還敎少忌嘗。</text>
<text>東方風俗慕中華。淳朴比隣願易求。誰似衿州玄奉翊。月無虛日送珍羞。</text>
<text>我吟江上月。師臥嶺頭雲。蹤跡雖然異。音聲似得聞。幸今垂茂渥。從此揖淸芬。何日身強健。風窓語夜分。</text>
<text>田字窓臨口字庭。炊煙朝暮鎖虛廳。出門可是舒長嘯。滿眼冠山分外靑。</text>
<text>檀越齋僧是故常。山僧饗俗可驚惶。饅頭雪積蒸添色。豆腐脂凝煮更香。緣厚多生非偶値。恩深一飯恐難當。欲書此語傳千古。石壁天齊萬仞強。</text>
<text>匹夫有天下。萬乘爲獨夫。大勢今古同。何況士之徒。侁侁朝頗衆。孑孑夕已孤。豈無況嘆者。欲言還囁嚅。弱材豈幹事。小賦非凌虛。無從叫閶闔。心腹安可敷。命也又天也。且愼吾所趨。悠悠張翰鱸。杳杳王喬鳧。無可無不可。涼風生座隅。</text>
<text>楊廣安山道不同。鄭承南敕兩無從。必然昔日交情厚。也是韓山福氣濃。米白有香還似雪。酒淸無滓却如空。鱐魚又足供時祭。末路安排感化工。</text>
<text>細雨斜風送汝行。松山霽色喜相迎。順孫孝子心無二。上帝皇天鑑甚明。尙恐疑多成跋扈。皆言亂極復昇平。千秋宗社威靈在。貫日忠當保令名。</text>
<text>江雲罷雨逐風飛。針水新苗綠更肥。我又今年耕不得。秋收好處乞身歸。</text>
<text>鴻留泥爪入雲飛。自古高人遁要肥。釣得神龍由有欲。且看四皓拂衣歸。</text>
<text>庭宇人稀燕習飛。陂塘雨足水初肥。浴沂高興悠然動。自歎與誰風詠歸。</text>
<text>造物憐吾意不平。故敎淸景一時幷。風吹凍雨東南暗。雲漏夕陽西北明。頭上有天元默默。胸中萬事自營營。題詩豈爲傳人世。留與兒孫記此行。</text>
<text>小山臨水四方通。欲結新亭望鵠峯。日炙雨霑須小避。白茅誰肯借三重。</text>
<text>蔡倫門客天姿潔。張翰水屳風味淸。賴有靑州從事在。合成和氣寫眞情。</text>
<text>我今病臥廣州村。菜把多蒙地主恩。只恨路遙難上謁。扁舟何日泊倉門。</text>
<text>昨與靑州從事來。熏然令我好懷開。楮生又自山中至。應要新詩醉後裁。</text>
<text>白雲飛盡靜無風。何限靑天日欲中。平旦淸明元不小。可憐吾輩養無功。</text>
<text>白雲片片逐微風。仰見日輪才過中。物欲復萌俄頃耳。我曺焉可廢前功。</text>
<text>高君一見似深知。談笑詼諧頗好奇。山蜜金堤初接泮。水橫沙院却分離。交情不必論深淺。世態無非逐盛衰。三歎斯人天下少。吟哦又是一篇詩。</text>
<text>新亭雖少足婆娑。晚節風流默自誇。背向何曾從地理。尋常只欲望京華。高低列岫屛風古。曲折長江匹練斜。晴好雨奇看不足。直從今日此爲家。</text>
<text>昨聞靑谷上人來。應舞斑衣學老萊。偶得蓴絲助淸供。厭寒須勸酒三杯。</text>
<text>公生閥閱樂金屳。勘破曺溪一味禪。領袖萬僧如壁立。規模六祖止衣傳。閻浮世上聲名極。般若湯中氣味全。回首萬金臺有月。相隨夜夜掛靑天。</text>
<text>鍊丹未必得爲仙。面壁安能學坐禪。只要眼前幽事足。何須身後令名傳。嘉賓邂逅眞爲幸。美景森羅不亦全。向晚解携騎馬去。片雲孤鳥夕陽天。</text>
<text>聞君出牧使吾憂。長嘯新亭麥已秋。浮世功名同弊屣。全家老少寄扁舟。我今跡似籠中鳥。誰昔心同海上鷗。將子更參循吏傳。莫敎閭巷小民愁。</text>
<text>竹菴行色趁晨鷄。可笑迂儒醉似泥。與櫛東峯日三丈。只今身世夢蘧蘧。</text>
<text>泛泛江中一葉舟。微風拂面忽疑秋。半酣四眺雲山遠。消盡從前萬斛愁。</text>
<text>座上諸君盡可人。壯元風采壓簪紳。去年伴我南臺去。今日一杯眞飮醇。</text>
<text>畫舫絃歌集衆賢。白頭多病亦欣然。歸來困臥飜惆悵。痛飮連旬是少年。</text>
<text>酒困身成病。詩魔骨欲仙。人坐難免此。吾輩亦飄然。細草野如海。長橋虹掛天。幸哉田舍近。後會莫遷延。</text>
<text>饞涎兩日不能收。俠路黃雲動麥秋。終憶年兄與隣長。有時長嘯倚江樓。</text>
<text>老來情況儘悠悠。水遠山長獨倚樓。不有風流賢刺史。一杯安得散千愁。</text>
<text>文風今不絶。國脈古來凝。須畫江樓會。同遊有好僧。坐我金花上。綵花三面浮。涼風俄滿座。六月亦淸秋。</text>
<text>一片江山似玉人。遨頭蕭灑自相親。孤吹隻弄鄙兩部。醇飮鮮飧眞八珍。忽有長風涼到骨。可誇大暑汗收身。歸來豪氣難除却。誰道仙遊更隔塵。</text>
<text>韓山父子是何人。踏破庭苔汚氎巾。每感禪翁心量大。斷然含笑不生嗔。</text>
<text>逍遙上室與南樓。碧洞松風物外秋。有命在天須自信。安心是藥更何求。</text>
<text>逃世難忘四重恩。老親茅屋近松門。隣家又有髥翁在。談笑何妨共酒樽。</text>
<text>野平山遠大川橫。南岸新樓北舊樓。幸我邇來身自在。魚肥稻熟便高遊。</text>
<text>得見黌堂眼倍明。況於迎勞敍鄕情。如今正値秋風起。準擬同遊詠大平。</text>
<text>澗碧我曾涉。杮紅吾欲歸。野人多熟識。谷烏不驚飛。</text>
<text>頗恨門生少。方看宅相成。淡飧恩義厚。白日照江明。</text>
<text>舟上甁連臥。樓中斝更飛。欲成千日醉。灑面暑風淸。</text>
<text>單身臥甓寺。厚意荷江陵。海味眞多品。山行知幾層。腥宜及來客。素可共居僧。會面當陳謝。臨風感不勝。</text>
<text>天上頻遭値。人間慣別離。呂興白頭客。獨坐只吟詩。</text>
<text>命也夫何恨。吾今得自由。南游欲相見。況此季鷹秋。</text>
<text>乘興携僧欲賞蓮。風吹船却莫能前。淺山落日紅酣處。蓆笠騎牛畫可傳。</text>
<text>蓮也眞君子。亭亭勢自尊。豈耽林外靜。不避邑中喧。逐客欣相遇。禪翁默不言。嗅香如有得。洗盡一生昏。</text>
<text>舟中新作小茅亭。坐對雲山四面靑。倘得幻翁飛錫過。百年沈醉一時醒。</text>
<text>盂蘭盆法出西天。震旦飜爲解倒懸。擧國奔馳唯恐後。愧吾流落尙如前。兩甁花蕊眞無幾。一穟香煙徧大千。幸得祖堂新粳米。日中拜獻白衣仙。</text>
<text>銀魚得雨遡長川。松下新芝味欲全。腸谷饅頭蒸得好。南游準擬及秋天。</text>
