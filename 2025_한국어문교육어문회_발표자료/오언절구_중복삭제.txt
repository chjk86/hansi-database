<title>秋夜雨中</title>,<text>秋風惟苦吟。擧世少知音。囱外三更雨。燈前萬古心。</text>
<title>郵亭夜雨</title>,<text>旅館窮秋雨。寒囱靜夜燈。自憐愁裏坐。眞箇定中僧。</text>
<title>晚望</title>,<text>李杜嘲啾後。乾坤寂寞中。江山自閑暇。片月掛長空。</text>
<title>寓古 三首 其三</title>,<text>大禹理洪水。未平人心險。睚眦生狂瀾。萬人平地墊。</text>
<title>詠桐</title>,<text>漠漠陰成幄。飄飄葉散圭。本因高鳳植。空有衆禽栖。</text>
<title>石竹花</title>,<text>節肖此君高。花開兒女𧰟。飄零不耐秋。爲竹能無濫。</text>
<title>謝友人送酒</title>,<text>邇來盃酒乾。是我一家旱。感子餉芳醪。快如時雨灌。</text>
<title>全朴兩生見和。復答之。</title>,<text>區區此一壺。僅若漑湯旱。誰能倒滄溟。向我燥脣灌。</text>
<title>園中聞蟬 二首</title>,<text>不敢傍高柳。恐驚枝上蟬。莫敎移別樹。好聽一聲全。</text>
<title>園中聞蟬 二首 其二</title>,<text>輕蛻草間遺。淸吟枝上嘒。聆音不見刑。綠葉深深翳。</text>
<title>路中。聞樓上棊聲。</title>,<text>隔簾人隱映。晴雹散紋枰。不問手高下。唯憐落子聲。</text>
<title>呈柳承宣 二首○予於門下登進士</title>,<text>一樹門前李。逢春喜漸暄。有心承雨露。莫謂久無言。</text>
<title>呈柳承宣 二首○予於門下登進士 其二</title>,<text>出谷鸎猶在。低徊漸下喬。禁林期託柳。願借一長條。</text>
<title>群蟲詠 八首 其二蛙</title>,<text>無怒亦無瞋。皤然長逬腹。兩部爾莫誇。人將焚牡菊。</text>
<title>群蟲詠 八首 其三鼠</title>,<text>眼如劈豆角。伺暗狂蹂蹈。任爾穿我墉。滔滔皆大盜。</text>
<title>群蟲詠 八首 其四蝸</title>,<text>見人頻縮角。有屋解藏身。莫敎蠻觸戰。千里血成津。</text>
<title>群蟲詠 八首 其五蟻</title>,<text>穴竅珠中度。隨輪磨上奔。誰知槐樹下。別占一乾坤。</text>
<title>群蟲詠 八首 其六蛛</title>,<text>緣簷懸縠網。罥壁作錢窠。好趁穿針日。來栖乞巧瓜。</text>
<title>群蟲詠 八首 其七蠅</title>,<text>疾爾誤鳴鷄。畏爾點白玉。驅之又不去。宜見王思逐。</text>
<title>群蟲詠 八首 其八蠶</title>,<text>吐絲工騁巧。作繭反逢煎。似黠還似癡。吾於汝獨憐。</text>
<title>草堂詠雨 二首 其二</title>,<text>風狂紙障濕。地潤土墻崩。硯滴何須涸。簷端送臂承。</text>
<title>重憶吳德全</title>,<text>不見吳季重。于今四五年。欲飛身欠翼。相憶眼成泉。</text>
<title>寒食</title>,<text>龍騰騈脅君。蛇死焚骸士。冷食慰其魂。九泉蒙底利。</text>
<title>明日將還。用古人韻。書壁上示主人。</title>,<text>挽袖留云切。趨塵意不同。雖然微雨濕。猶有敗天公。</text>
<title>題畫虎</title>,<text>已是非眞態。猶存可怕威。小雀畏死鷂。斯言其亦幾。</text>
<title>奇尙書宅。賦美人鸚鵡。</title>,<text>粲彼能言鳥。誇於解語花。與君來貴宅。受嬖孰爲多。</text>
<title>鸚鵡最善導客來。公又令賦之。</title>,<text>語語尙堪聽。玲瓏豈不明。知公偏喜士。最善客來聲。</text>
<title>食朱李</title>,<text>殷玉爛盈盤。一呑已可厭。猶忌整冠嫌。敢懷鑽核念。</text>
<title>謝人惠扇 二首</title>,<text>交情淡若水。團扇皎如霜。不夜月長滿。先秋風自凉。</text>
<title>謝人惠扇 二首 其二</title>,<text>君心眞似氷。相對洗煩鬱。更贈一襟秋。留爲雙手月。</text>
<title>北山雜題 九首</title>,<text>得道已無事。經律亦蹄筌。我不作羯麻。山僧且安眠。</text>
<title>北山雜題 九首 其二</title>,<text>巖僧不浪出。溪鳥自閑飛。日暮松間霧。霏霏欲濕衣。</text>
<title>北山雜題 九首 其三</title>,<text>夢廻山月落。吟久野雲歸。松石今朝是。風塵昨日非。</text>
<title>北山雜題 九首 其四</title>,<text>岸幘倚靑松。拂琴掃白石。落瀑截翠微。寒峯界危碧。</text>
<title>北山雜題 九首 其五</title>,<text>我是忘機人。萬物視一類。山鳥殊未知。見我忽驚起。</text>
<title>北山雜題 九首 其六</title>,<text>無心白駒詩。寓意黑蝶賦。讀罷南華篇。山中日亭午。</text>
<title>北山雜題 九首 其七</title>,<text>山花發幽谷。欲報山中春。何曾管開落。多是定中人。</text>
<title>北山雜題 九首 其八</title>,<text>客榻靜無聊。幽人睡正濃。未聞呼勝力。驚起一聲鍾。</text>
<title>北山雜題 九首 其九</title>,<text>山人不出山。古徑荒苔沒。應恐紅塵人。欺我綠蘿月。</text>
<title>明日雨中。與全履之，朴還古復賞。</title>,<text>柘染御衣裁。金裝佛面開。却愁容易落。雨裡亦看來。</text>
<title>又吟廻文</title>,<text>笛慢牽風遠。舟行舞浪輕。碧天秋夜靜。寒月浸湖淸。</text>
<title>是日迷路。夜到脇村宿。</title>,<text>入谷畏飢虎。穿林驚宿鵶。三家村裏宿。何必問誰家。</text>
<title>池上詠月</title>,<text>天上群仙會。姮娥欲點粧。却嫌塵掩鏡。下洗碧流長。</text>
<title>冠成又作</title>,<text>穩似鹿胎幘。輕於鵲尾冠。幸無劉氏溺。堪學貢公彈。</text>
<title>雪中。訪友人不遇。</title>,<text>雪色白於紙。擧鞭書姓字。莫敎風掃地。好待主人至。</text>
<title>偶吟二首有感 其二</title>,<text>環顧六尺身。一日能幾食。尙營口腹謀。未去雲山碧。</text>
<title>九月十三日。發長安。將赴全州。臨津江船上。與晉公度，韓韶相別。</title>,<text>遠浦烟拖素。澄灣日浴金。三人揮別淚。斗覺海波深。</text>
<title>邊山路上作</title>,<text>旌旗光客路。皷角壯人心。野鼠跳藏竹。山麕走覓林。</text>
<title>又次絶句 六首 韻</title>,<text>林踈空自籟。雨細不成泥。墮羽爭巢雀。申吭叫屋雞。</text>
<title>又次絶句 六首 韻 其二</title>,<text>飯殘飢鳥喜。釀熟亂蜂多。小圃雨初過。香蔬添幾何。</text>
<title>又次絶句 六首 韻 其三</title>,<text>掃地林餘影。鋤園樹礙根。人閑如老衲。地僻似山村。</text>
<title>又次絶句 六首 韻 其四</title>,<text>曲塢花迷眼。深園草沒腰。霞殘餘綺散。雨急亂珠跳。</text>
<title>又次絶句 六首 韻 其五</title>,<text>閃閃風搖幔。微微日瀉簷。菌肥黃耳大。柳弱翠腰纖。</text>
<title>又次絶句 六首 韻 其六</title>,<text>送老唯芳酒。驚人忽晚花。乞茶憑岳叟。看竹懶隣家。</text>
<title>夜霽</title>,<text>娟娟天上月。相見間何闊。好在佳人面。令我心大豁。</text>
<title>天壽寺鍾義師方丈夜宿 二首</title>,<text>煙寺侵昏訪。風箏徹夜聞。水甁餘冷滴。香篆有殘熏。</text>
<title>天壽寺鍾義師方丈夜宿 二首 其二</title>,<text>月出高山逈。風生小閣虛。我如棲寺鴿。來汚梵僧廬。</text>
<title>早春</title>,<text>草木含新態。江山換舊頑。唯餘氷谷子。尙作去年顔。</text>
<title>醉題山寺壁</title>,<text>醉後喜題詩。一字僅盈尺。此壁有何辜。今日逢我厄。</text>
<title>又贈安處士</title>,<text>眉毛垂似絲。眸子炯如水。我不見龐公。見君疑卽是。</text>
<title>重九日詠菊</title>,<text>三十九重陽。寒花一樣黃。奈何雙鬢髮。換綠半染霜。</text>
<title>山寺詠月</title>,<text>境絶未曾看。心高索句難。故人唯月在。入詠已娟娟。</text>
<title>山中寓居 三首</title>,<text>欲試高人心。入山先醉奰。了不見喜慍。始覺眞高士。</text>
<title>山中寓居 三首 其二</title>,<text>道人雖灰心。亦愛詞人詞。幽庭不掃葉。請我遍題詩。</text>
<title>山中寓居 三首 其三</title>,<text>高巓不敢上。不是憚躋攀。恐將山中眼。乍復望塵寰。</text>
<title>木筆花</title>,<text>天工狀何物。先遣筆花開。好與書帶草。詩家庭畔栽。</text>
<title>八月見梨花忽開 二首 其二</title>,<text>颯颯金風肅。娟娟玉蘂新。羲和天上醉。錯遣已歸春。</text>
<title>早春臨津江上。送文禪老還本寺。江上口占。</title>,<text>胡爲勸駐馬。不欲見乘舟。後會縱靑眼。此行應白頭。</text>
<title>文禪師見和。復次韻答之。</title>,<text>出城飛一錫。候水漾孤舟。行色不堪見。背江慵轉頭。</text>
<title>聞鸎 三首 其二</title>,<text>斂去藏何處。啼來必此時。有期還有信。爲鳥頗靈奇。</text>
<title>聞鸎 三首 其三</title>,<text>鵶鳶不堪見。朝夕尙𦐠𦐠。將爾色音好。其來何苦遲。</text>
<title>題李花</title>,<text>汝與我同姓。逢春發好花。吾顔不似舊。反得鬢霜多。</text>
<title>題石泉</title>,<text>每見東流疾。潛懷逝者悲。淸泉知我意。礙石故逶遲。</text>
<title>稻畦魚</title>,<text>播榖望西成。魚肥本非意。旣穫又烹鮮。人欲何窮已。</text>
<title>聞胡種入江東城自保。在省中作。</title>,<text>殘胡猒竄逃。已入圈牢內。得肉幸平分。萬人甘共膾。</text>
<title>得蟬鳴稻。早稻謂之蟬鳴稻。</title>,<text>不欲負其名。趁得蟬鳴日。眼見新糓升。今年事亦畢。</text>
<title>孔巖江上吟</title>,<text>浴殘飛倦鳥。耕罷臥閑牛。複嶺山中郭。奔舟水上郵。</text>
<title>孔巖江上吟 其二</title>,<text>爲憐江上景。潛到荻洲濱。太守不汝詰。漁翁好下緡。</text>
<title>朝闕</title>,<text>朝天猶恐後。劫劫着鞭催。雪路無人跡。方欣第一來。</text>
<title>路上詠雪 二首</title>,<text>學花工翦刻。解舞巧徘徊。我鬢曾渾白。何須更點來。</text>
<title>路上詠雪 二首 其二</title>,<text>初愛輕飄袂。都忘備障身。漸堆寒弁重。翻羨笠簦人。</text>
<title>冬日。與僧飮戲贈。</title>,<text>酒能防凜冽。俗諺號冬冠。禿首如吾子。能無備禦寒。</text>
<title>苦熱 二首</title>,<text>酷熱甚於火。千爐扇炭紅。馮夷應暍死。燒及水精宮。</text>
<title>苦熱 二首 其二</title>,<text>臥欲起奮飛。起思還裸臥。誰憐甑底蒸。移向水中坐。</text>
<title>仲冬雨</title>,<text>天地大閉凝。想無雨霎霎。應是雪飛來。冬温融作汁。</text>
<title>路上逢故人口號</title>,<text>握手長安路。潛然涕自零。鬢從何日白。眼是舊年靑。</text>
<title>種花</title>,<text>種花愁未發。花發又愁落。開落摠愁人。未識種花樂。</text>
<title>苦雨</title>,<text>雨絲紛似織。天罅裂難緘。堂上猶持繖。街中直掛帆。</text>
<title>放鼠</title>,<text>人盜天生物。爾盜人所盜。均爲口腹謀。何獨於汝討。</text>
<title>啄木鳥</title>,<text>木穴得蟲藪。剝剝如扣戶。將汝五色妍。胡爲好啄蠱。</text>
<title>客至忽歸有作</title>,<text>何所見而去。子豈鐘會倫。吾非鍛柳客。莫導臥龍人。</text>
<title>絶句 三首</title>,<text>松亭春日永。午枕夢初驚。欲雨礎先潤。有風琴自鳴。</text>
<title>絶句 三首 其二</title>,<text>樹影晚斜窓。花陰晴蒲地。素琴猶嬾彈。始覺眞無事。</text>
<title>絶句 三首 其三</title>,<text>春暖鳥聲軟。日斜人影長。小園山意足。隨意自倘佯。</text>
<title>櫻桃</title>,<text>天工獨何妙。調味適酸甘。徒爾圓如彈。難防衆鳥含。</text>
<title>炤鬢有感</title>,<text>霜雪之於物。秋冬各有司。如何人鬢上。一著不曾離。</text>
<title>閨情 二首</title>,<text>寂寂空閨裏。錦衾披向誰。相思深夜恨。唯有一燈知。</text>
<title>閨情 二首 其二</title>,<text>淚從心底出。豈與眼相謀。不似寒泉水。無情亦自流。</text>
<title>嘲睡僧</title>,<text>貪傾大道漿。正到睡鄕境。毛鞠莫輕投。安知不入定。</text>
<title>花羞以飮量之句。頗不悅。復以一絶贈之。</title>,<text>愛酒神仙事。西施醉亦多。欲添渠態度。欹倒似風花。</text>
<title>舟行 二首 其二</title>,<text>猬島非吾鄕。如何欲去忙。得投煙火地。猶勝海中央。</text>
<title>十一日又吟</title>,<text>哭久喉聲嗄。飢頻面色凋。孤囚今日態。村父尙能嘲。</text>
<title>壬辰四月。拜判祕書兼學士知制誥。戲作。</title>,<text>莫言官未峻。飛上木天高。其奈詞源涸。重提演誥毫。</text>
<title>友人見和。復次韻。</title>,<text>努力事文字。休嫌秩未高。須知三足鼎。鑄自一錐毫。</text>
<title>贈禪者</title>,<text>老衲從何至。喃喃話祖心。子言何暇聽。捫蝨失還尋。</text>
<title>聞早鶯</title>,<text>寂寂山花裏。黃鶯意外鳴。爲綠新邑聽。似勝舊京聲。</text>
<title>泉出四面有作</title>,<text>繞家皆湧溜。無處不笙蕭。仙樂中間坐。身疑在紫霄。</text>
<title>炤井戲作</title>,<text>不對靑銅久。吾顏莫記誰。偶來方炤井。似昔稍相知。</text>
<title>歸燕</title>,<text>社後辭巢燕。依依訴別哀。汗梁吾不厭。好去莫忘廻。</text>
<title>重陽後菊</title>,<text>霜寒偏艶艶。煙暝更煌煌。已負重陽飮。從渠此日黃。</text>
<title>聞同年韓樞密薨 丁酉年作 其二</title>,<text>四十八年間。唯留一箇老。韓亡吾得悲。我去誰當悼。</text>
<title>山夕詠井中月 二首 其二</title>,<text>山僧貪月色。幷汲一甁中。到寺方應覺。甁傾月亦空。</text>
<title>花酒</title>,<text>酒爲詩羽翼。花是妓精神。今日幸雙値。升天同貴人。</text>
<title>路傍二詠 大樹</title>,<text>好是炎天憩。宜於急雨遮。淸陰一傘許。爲貺亦云多。</text>
<title>路傍二詠 其二 寒泉</title>,<text>南北行人暍。寒漿當路傍。勺泉能潤國。再拜迺堪嘗。</text>
<title>戱題舊筆</title>,<text>此筆那輕擲。能成宰相身。今吾頭亦禿。兩老合相親。</text>
<title>十月二十日。寫乞退表有作。</title>,<text>已寫蠅頭字。欲拋蝸角名。一言蒙許可。衆噪弭譏評。</text>
<title>燈前炤影</title>,<text>骨相難如畫。頭形略似眞。蕭條一隻影。榮辱備甞身。</text>
<title>鏡中鑑影</title>,<text>未知形大瘦。猶不愧於人。今日鏡中炤。飜慚見自身。</text>
<title>冬至。以新曆寄李學士 百全。○二首</title>,<text>喜得明年曆。寄他同調人。期君巡甲子。亥首下如身。</text>
<title>冬至。以新曆寄李學士 百全。○二首 其二</title>,<text>君家非所欠。奉寄意如何。願效年年獻。看公壽漸多。</text>
<title>次韻李學士 百全 見和寄曆詩</title>,<text>依然十二辰。各管萬千人。愷悌神所勞。知公壽萃身。</text>
<title>次韻李學士 百全 見和寄曆詩 其二</title>,<text>我齒迫相逐。容毫間幾何。那將一日長。獨享百年多。</text>
<title>硯破</title>,<text>墮落已無及。提携未遽捐。詩膓如未破。何石不堪研。</text>
<title>屛兒孫獨坐</title>,<text>靜坐欲澄慮。兒孫鬧亂侵。須防投瓦礫。痛我水觀心。</text>
<title>二月向晚猶寒</title>,<text>鳥噤方歌舌。花防欲笑顔。今年四月閏。堪作孟春看。</text>
<title>草沒</title>,<text>春草無人種。何由滿地繁。僮奴愼勿剪。偏稱退翁門。</text>
<title>四月猶寒</title>,<text>三春猶未可。是豈大凄時。已矣農家事。地寒耕校遲。</text>
<title>孟夏向晚無鸎</title>,<text>四月垂垂晚。鸎聲何大遲。鳥靈知有閏。平枰往來期。</text>
<title>借馬 曾有馬死詩。</title>,<text>自我懸車後。于今鬻馬遲。出門猶有日。方愧借人騎。</text>
<title>聞鸎</title>,<text>猶有舊年聲。欣聞睍盶鳴。故姬何處在。雖到不如鸎。</text>
<title>五月二十三日。題家泉。二首○幷序 其二</title>,<text>大熱要寒水。泉流必此時。此時吾富貴。盈井又盈池。</text>
<title>六月三日。李侍郞 需，金壯元 莘鼎 來訪。和家泉詩。飮席次韻。 其二</title>,<text>四出難勝障。盈盈溢井時。初嫌歧作派。終喜捴歸池。</text>
<title>兩君見和。復次韻。 其二</title>,<text>主人詩作癖。未有暫停時。泉水莫誇漲。乾予一硯池。</text>
<title>又和 其二</title>,<text>哿矣李夫子。浴蘭專一時。龍頭今始見。應兆躍鱗池。</text>
<title>六月八日。旣得加耶琴始彈。二首○示朴學士。</title>,<text>舊譜渾忘了。新聲未自翻。唯餘數三弄。隨指仙將言。</text>
<title>又次韻朴學士揔和前詩。親訪見贈。上同</title>,<text>檀拍常交碎。花裙慣對翻。一來殘叟手。似作怨咨言。</text>
<title>又有黃蛾墮觴輒死</title>,<text>不獨赴燈火。還工墮酒盃。秋花多小發。香豈不如醅。</text>
<title>又一絶重乞寫眞</title>,<text>吾詩與君竹。無處不同到。幸若寫其眞。身還蒙手造。</text>
<title>觀菁蟲上壁化蝶</title>,<text>暮見靑身幺。朝看粉翅新。俄將食葉觜。換作唼花唇。</text>
<title>捫蝨 三首</title>,<text>宰相長捫蝨。非予更有誰。豈無爐火熾。投地是吾慈。</text>
<title>捫蝨 三首 其二</title>,<text>雖云貧宰相。未至如回臭。何必苦尋來。捫搜煩我手。</text>
<title>捫蝨 三首 其三</title>,<text>汝亦無所寄。以我爲之家。無我則無是。益發有身嗟。</text>
<title>又捫蚤</title>,<text>跳捷莫如汝。須臾去莫尋。心能知癢處。遙遣手猶擒。</text>
<title>加耶琴因風自鳴 二首</title>,<text>置琴當北戶。風過自然鳴。暗向靜中聽。依俙天樂聲。</text>
<title>加耶琴因風自鳴 二首 其二</title>,<text>我今忘舊譜。只解弄絃鳴。風亦欺吾妄。虛彈曲外聲。</text>
<title>窮宰相</title>,<text>午天然大火。難覓宰臣窮。曷不來相見。於斯有一翁。</text>
<title>九月十三日泛菊</title>,<text>菊殘重九後。還有一枝開。似欲媒吾飮。何妨更泛盃。</text>
<title>詠廁中雞冠花 一首</title>,<text>雞已化花艶。云何在溷中。尙餘前習在。有意啄蛆蟲。</text>
<title>又戱作</title>,<text>火能殘妓家。胡柰無人救。我若少年時。焦頭猶不懼。</text>
<title>看經終又作</title>,<text>讀終經一卷。猶似出齋時。始可親觴酌。斟來何大遲。</text>
<title>卧誦楞嚴有作 二首</title>,<text>儒書老可罷。遷就首楞王。夜卧猶能誦。衾中亦道場。</text>
<title>卧誦楞嚴有作 二首 其二</title>,<text>恃我夜能誦。從敎白日頹。蓮花森在眼。千葉夢中開。</text>
<title>又和二絶 此其時重乞寫眞詩也。</title>,<text>方君訪吾時。吾亦隨君到。猶有故吾存。何必別相造。</text>
<title>又和二絶 此其時重乞寫眞詩也。 其二</title>,<text>一生榮辱身。半幅綃中到。知君豈天工。此像逡巡造。</text>
<title>二月。聞虜兵猶在南。</title>,<text>侯鴈已歸北。胡雛猶在南。南方朱鳥窟。何不啄皆殲。</text>
<title>偶見氣毬。因寓意。</title>,<text>氣滿成毬體。因人一蹴沖。氣收人亦散。縮作一囊空。</text>
<title>氣毬答</title>,<text>造物亦蹴汝。飛到九天涯。如今蹴已罷。氣縮是其時。</text>
<title>泉涸酒乾</title>,<text>舍南泉已枯。舍裏酒復斷。我殆喉生煙。從玆成渴漢。</text>
<title>無酒</title>,<text>家貧醞酒遲。肺渴含盃少。丞相何處逃。隈窓但默笑。</text>
<title>泉枯</title>,<text>酒涸眉方皺。泉枯口渴澆。此身垂欲溘。於物諱聞焦。</text>
<title>飮白酒 前後各韻</title>,<text>吾知斟白酒。偏稱泛黃花。爲問花開不。靑苞未拆葩。</text>
<title>唇焦 韻上同</title>,<text>唇因病燥耳。痟渴非犬子。當與龐居士。吸盡西江水。</text>
<title>痒和子 其二</title>,<text>昔人工刻木。宛作指尖尖。後世移牙物。功夫倍玉纖。</text>
<title>小栗樹結子</title>,<text>矮樹才過頂。胡爲殼已成。定非將子植。大本斫傍生。</text>
<title>十日菊</title>,<text>已負重陽宴。那思十日花。將渠嬌艶艶。應悔發吾家。</text>
<title>梳髮</title>,<text>忌見星星鬢。曾嫌照鏡明。盈梳不啻影。手拾雪霜莖。</text>
<title>食天子梨</title>,<text>天子以爲名。人臣恐未當。想承君所賜。跪食亦何妨。</text>
<title>後五日又飮</title>,<text>綠蟻泛淸香。堪傾數四觴。吾身餘猛在。亦服麴神強。</text>
<title>謝河郞中 千旦 送紅柹</title>,<text>飽霜方爛熟。濡及病中唇。膚砑紅綃色。膏流赤玉津。</text>
<title>謝河郞中 千旦 送紅柹 其二</title>,<text>始擬火龍卵。遲疑未遽呑。嘗焉百拜謝。大矣一飡恩。</text>
<title>謝河郞中 千旦 送紅柹 其三</title>,<text>邈寄江船到。赬飢爛尙全。略存凝濕氣。着手不跳圓。</text>
<title>次韻河郞中見和。各成二首答之。</title>,<text>詩以洗塵眼。菓能滋燥唇。通仙應有分。丹露吸津津。</text>
<title>次韻河郞中見和。各成二首答之。 其二</title>,<text>畏脫難傾手。留甘惜度唇。嚼終偏自喜。添得玉池津。</text>
<title>次韻河郞中見和。各成二首答之。 其三</title>,<text>試知親友重。豁與老夫呑。一箇那輕散。分甘尙感恩。</text>
<title>次韻河郞中見和。各成二首答之。 其四</title>,<text>衆傾稱曰德。餉集得頻呑。子以人心致。予慙與沐恩。</text>
<title>次韻河郞中見和。各成二首答之。 其五</title>,<text>高樹非難撼。深嫌落破全。想應猿掛臂。隨摘袖藏圓。</text>
<title>次韻河郞中見和。各成二首答之。 其六</title>,<text>新從霜樹摘。深襲始能全。展轉聊來我。宜哉物也圓。</text>
<title>次韻河郞中見和復惠之。末二章。言再惠之意。</title>,<text>早知偏補氣。不但止沾唇。始以渾全喜。臨飱任潰津。</text>
<title>次韻河郞中見和復惠之。末二章。言再惠之意。 其二</title>,<text>賴是全甘液。宜於病客唇。若如梨橘味。何甚嗜酸津。</text>
<title>次韻河郞中見和復惠之。末二章。言再惠之意。 其三</title>,<text>朋友之投餉。義同相吐呑。非如偏僻子。鑽貴樹私恩。</text>
<title>次韻河郞中見和復惠之。末二章。言再惠之意。 其四</title>,<text>枉成閑老有。大減貴人呑。本自心中貺。何言掬上恩。</text>
<title>次韻河郞中見和復惠之。末二章。言再惠之意。 其五</title>,<text>以我饞貪最。虧君貯蓄全。再投應必念。剖盡不重圓。</text>
<title>次韻河郞中見和復惠之。末二章。言再惠之意。 其六</title>,<text>靑葉重重裹。嫌他直露全。是應新得品。何謂舊儲圓。</text>
<title>次韻河郞中復見和。親訪贈之。</title>,<text>始嘗猶掛意。申喫已周唇。撫愛彤霞片。含疑絳雪津。</text>
<title>次韻河郞中復見和。親訪贈之。 其二</title>,<text>甘宜稚子舌。丹稱美人唇。可笑霜鬚老。包羞好嚥津。</text>
<title>次韻河郞中復見和。親訪贈之。 其三</title>,<text>先供中饋費。當與上賓呑。而我何爲者。猶參再及恩。</text>
<title>次韻河郞中復見和。親訪贈之。 其四</title>,<text>賴君時見惠。隨分得頻呑。未暇謝夫子。何知亦聖恩。</text>
<title>次韻河郞中復見和。親訪贈之。 其五</title>,<text>遠信來千里。難乎一樣全。尙侔鷄子大。還倣氣毬圓。</text>
<title>次韻河郞中復見和。親訪贈之。 其六</title>,<text>頃刻欲留賞。圖看箇箇全。舌先頻大嚼。忍作手中圓。</text>
<title>冬至曆若干。各寄朴，丁兩學士。書後書一絶。兼簡兩公。</title>,<text>豈意七旬餘。還看九幅書。奉君因自約。歲備手中舒。</text>
<title>復次韻丁學士見和寄曆詩 二首</title>,<text>友執更誰餘。於何寄此書。餉君呈壽兆。面澤逐春舒。</text>
<title>次韻朴學士見和寄曆詩親訪贈之</title>,<text>羞將老朽餘。強獻紀年書。君在長春境。陰陽任慘舒。</text>
<title>次韻朴學士見和寄曆詩親訪贈之 其二</title>,<text>趁日手談餘。時觀曆象書。正朝立雨水。陽道進而舒。</text>
<title>次韻朴學士見和寄曆詩親訪贈之 其三</title>,<text>平時奉緖餘。餘事及琴書。病裡逢淸裁。中懷恨未舒。</text>
<title>次韻朴學士見和寄曆詩親訪贈之 其四</title>,<text>眉頭喜氣餘。咄咄不須書。天道否還泰。人材屈必舒。</text>
<title>次韻丁學士復和寄曆詩 二首</title>,<text>時省聽朝餘。斯稱御覽書。頒宣及遺老。與子又同舒。</text>
<title>次韻丁學士復和寄曆詩 二首 其二</title>,<text>猶及退殘餘。年年獨是書。但嗟春氣力。未遣老尫舒。</text>
<title>次韻朴學士復和寄曆詩親訪見贈 三首</title>,<text>成歲閏之餘。因名曆日書。君將看六氣。俱入眼前舒。</text>
<title>次韻朴學士復和寄曆詩親訪見贈 三首 其二</title>,<text>飛藻一吟餘。華藤舞筆書。凌雲飄欲擧。軒豁我心舒。</text>
<title>次韻朴學士復和寄曆詩親訪見贈 三首 其三</title>,<text>無遺一喘餘。來贈九行書。莫詰龜終縮。殘身病莫舒。</text>
<title>士人女乞食。旣以與之。因作詩。</title>,<text>汝雖生士族。丐食已云卑。更亦懷何恥。猶蒙破羃䍦。</text>
<title>塗窓</title>,<text>今日塗窓罅。能防烈烈風。神哉一幅紙。大有禦寒功。</text>
<title>病後飮</title>,<text>病後猶能飮。今朝酌一觴。人來莫問疾。先問酒存亡。</text>
<title>外孫孩兒學拜</title>,<text>小兒方三歲。向我能再拜。老夫亦人情。未免心中愛。</text>
<title>詩成後有作</title>,<text>耄矣白頭人。著詩何大迫。如予詩癖中。能忍不之作。</text>
<title>又吟</title>,<text>目暗不成藁。宜停此鄙作。尙吟脣吻間。是謂眞詩癖。</text>
<title>又五言 雙韻</title>,<text>愆伏所自化。名之曰雨氷。打猛如擲丸。隈屋避奔騰。</text>
<title>舊燕來 二首 其二</title>,<text>頷似班將軍。腰如趙皇后。多渠尙微禽。眷眷不忘舊。</text>
<title>紙有餘地。又作一絶。破南行之意。</title>,<text>月食行當復。絃絶亦可續。南遊幸勿卜。竟莫逃天祿。</text>
<title>和絶句 雙韻</title>,<text>知君必牽復。理豈無斷續。今年喜可卜。天人申立祿。</text>
<title>和絶句</title>,<text>連山得卦復。知子官必續。爾後更何卜。駸駸逼寵祿。</text>
<title>卯飮 雙韻</title>,<text>今朝飮狂藥。頗覺頭岑岑。尙難剛斷却。輒欲緩愁心。</text>
<title>蟻拖蟲 雙韻</title>,<text>微莫微於蟻。曳蟲猶善走。大小若等視。如虎制百獸。</text>
<title>四月二十四日大雨 二首○皆雙韻 其二</title>,<text>屋漏未遑視。先欣萬物蘇。膏流深入地。無復慮禾枯。</text>
<title>夏日卽事 三首</title>,<text>風曉床琴咽。陰天柱礎津。讀殘書在手。睡氣着來頻。</text>
<title>夏日卽事 三首 其二</title>,<text>靜戶風開幔。明窓日弄塵。屋烏啼孝子。簷燕舞佳人。</text>
<title>夏日卽事 三首 其三</title>,<text>有意尋園去。無端入閣來。脚危心莫制。難遣上層臺。</text>
<title>聞郡守數人以贓被罪 二首</title>,<text>歲儉民幾死。唯殘骨與皮。身中餘幾肉。屠割欲無遺。</text>
<title>聞郡守數人以贓被罪 二首 其二</title>,<text>君看飮河鼴。不過滿其腹。問汝將幾口。貪喫蒼生肉。</text>
<title>六月無霖。唯兩夜小雨。</title>,<text>六月無霖潦。天機固莫知。雨師飜自愧。夜翳密飄絲。</text>
<title>奉使入金</title>,<text>西華已蕭索。北寨尙昏蒙。坐待文明旦。天東日欲紅。</text>
<title>憶金翰林 克己</title>,<text>吟詩臥窮巷。爽氣透屋浮。上天結爲露。散作人間秋。</text>
<title>訪正陽禪老。偶書壁上。</title>,<text>逐世忘榮辱。參禪慠主賓。釋儒今合道。休忌洞庭春。</text>
<title>𪚥𪚥𪚥𪚥</title>,<text>𪚥𪚥𪚥𪚥𪚥。𪚥𪚥𪚥事空。講軒花片片。知雨幾飄紅。</text>
<title>次韻王郞中贈柳枝 二首</title>,<text>濯濯王公態。滿庭金線垂。忍借佳人手。臨行折一枝。</text>
<title>次韻王郞中贈柳枝 二首 其二</title>,<text>聞噵關東路。高低十里垂。此時歌一曲。髣髴唱楊枝。</text>
<title>邦先生餞至野外以詩贈別 二首</title>,<text>野愁𪚥引去。江恨雁拖來。欲別末能別。一盃仍一盃。</text>
<title>邦先生餞至野外以詩贈別 二首 其二</title>,<text>橘香千里地。不遠訪君來。別酒邦辭醉。兩三𪚥皺盃。</text>
<title>次韻。答安翰林裕贈別。</title>,<text>萬山邀我去。五字被君呈。且感西峯意。將投北岳銘。</text>
<title>次韻崔官長嚳垂訪見贈</title>,<text>毀譽啁蟬聒。功名墮甑同。丹心猶拱北。玉鱠未尋東。</text>
<title>次韻崔官長嚳垂訪見贈 其二</title>,<text>院靜塵緣絶。花飛雪勢同。有風吹好事。聚散小窓東。</text>
<title>登蛾眉山</title>,<text>蒼雲浮地面。白日轉山腰。萬像歸無極。長空自寂寥。</text>
<title>冷泉亭</title>,<text>爲愛溪邊石。扶筇小立時。微波含落照。影動掛猿枝。</text>
<title>金剛山二絶 普德窟</title>,<text>陰風生巖曲。溪水深更綠。倚杖望層巓。飛簷駕雲木。</text>
<title>金剛山二絶 摩訶演菴</title>,<text>山中日亭午。草露濕芒屨。古寺無居僧。白雲滿庭戶。</text>
<title>招崔壽翁</title>,<text>琴書一茅屋。高臥樂幽獨。故人來不來。東隣酒新熟。</text>
<title>簡李員外</title>,<text>吾生如寄耳。方寸只君知。歲晚深期在。東歸定幾時。</text>
<title>村中時事韻 其二</title>,<text>無義生猶死。有心榮亦枯。忍看邦本瘁。鞭背無完膚。</text>
<title>村中時事韻 其三</title>,<text>志士慕高舜。難忘畎畝中。負暄琴在膝。可以和南風。</text>
<title>次韻南尙書 三絶</title>,<text>次聲井上桐。弄色園中菊。怊悵阻佳期。秋來幾回憶。</text>
<title>次韻南尙書 三絶 其二</title>,<text>雁風吹塞雲。虹雨暗叢菊。永夕發長謠。知音常苦憶。</text>
<title>次韻南尙書 三絶 其三</title>,<text>不採商山芝。獨尋甘谷菊。以此制頹齡。蓬萊何更憶。</text>
<title>示鄭夢周</title>,<text>吾門鄭大學。如今有賢嗣。況與愚孫游。胡不示猶子。</text>
<title>贈鄭大守</title>,<text>割鷄用牛刀。夫子戲言耳。不見陳丞相。里中分肉始。</text>
<title>贈河斯澄</title>,<text>門下河斯澄。心淸塵不疑。吾聞有花朶。須折來飛騰。</text>
<title>陪益齋過興王海峯都僧統方丈。敬賡高韻。</title>,<text>主人心鄭重。不醉可能歸。桃李花如海。行年近者稀。</text>
<title>寄兪尙書 思廉與公同時翰林。</title>,<text>諸生願橫經。不遠半千里。旣得敎英材。知君聳肩喜。</text>
<title>戊辰年正旦迎祥詩 翰林時作。</title>,<text>臘盡銅壺箭。春回玉斗杓。祥煙凝殿閣。瑞日上雲霄。</text>
<title>春帖子</title>,<text>自家何事業。佳氣擁門閭。窓日朝慵起。臥閒兒讀書。</text>
<title>伏蒙宗伯益齋公錄示近所爲詩數篇。其折輩行。誘掖後進之意。深且切矣。雖以庸愚。寧不知感。然自惟拙澁必不能攀和。因循至今。惶悚間。公恕其逋慢之罪。再以小樂府二章示之。愈感愈悚。謹和成若干首。薰沐繕寫。拜呈左右。 金二相靑嵒莊詩 仁衍</title>,<text>舊隱壓滄海。仙游凌紫煙。至今江左望。唯待勒燕然。</text>
<title>伏蒙宗伯益齋公錄示近所爲詩數篇。其折輩行。誘掖後進之意。深且切矣。雖以庸愚。寧不知感。然自惟拙澁必不能攀和。因循至今。惶悚間。公恕其逋慢之罪。再以小樂府二章示之。愈感愈悚。謹和成若干首。薰沐繕寫。拜呈左右。 金二相靑嵒莊詩 仁衍 其二</title>,<text>出城百里地。傍海一層樓。賢相今何處。飄然笙鶴游。</text>
<title>詠芍藥次崔林韻</title>,<text>常恨酒杯淺。幾嫌簾幙重。醉夫眞可咲。老眼尙貪紅。</text>
<title>重送</title>,<text>不覺巾車近。唯聞鼓瑟稀。所思杳千里。心逐雁南飛。</text>
<title>病中承招。謝揭理問。</title>,<text>恠底開筵日。適予移病時。儘敎防飮酒。唯恨阻論詩。</text>
<title>揭以忠見和。又作四絶。</title>,<text>江山雖故國。禮樂異前時。爲報宦遊客。休編己卯詩。</text>
<title>揭以忠見和。又作四絶。 其二</title>,<text>東省何多事。我來當此時。畏愁頻置酒。避謗尙吟詩。</text>
<title>揭以忠見和。又作四絶。 其三</title>,<text>世事如雲雨。人情見歲時。相逢雖衮衮。愁絶不成詩。</text>
<title>揭以忠見和。又作四絶。 其四</title>,<text>閉戶讀書處。對山持酒時。客來休說事。共賦賞春詩。</text>
<title>代書答仲始司藝</title>,<text>禍福常相對。恩讎要兩忘。南村讀書處。便是一羲黃。</text>
<title>復寄仲始司藝</title>,<text>身爲藏珠剖。妻因徙室忘。處心如淡泊。遇事豈蒼黃。</text>
<title>答李正郞</title>,<text>刃多生肘下。敵或在舟中。世態門羅雀。心期弋慕鴻。</text>
<title>次韻答崔深父</title>,<text>邦基多臲卼。人事亦參差。且喜如松茂。曾憂賦黍離。</text>
<title>寄安康李先生</title>,<text>有命那禁老。無求自得高。山林百歲樂。軒冕一生勞。</text>
<title>寄李杏村</title>,<text>烏頭容可白。俗眼豈終靑。遙羡明窓下。焚香寫佛經。</text>
<title>次韻寄金同年天祚</title>,<text>已决歸休計。秋風馬足輕。於君十年弟。已嘆二毛生。</text>
<title>次韻寄金同年天祚 其二</title>,<text>舊隱溪山好。歸來萬事輕。釣筒幷酒榼。相對送餘生。</text>
<title>題鹿窖</title>,<text>擬尋藏窖鹿。恐類守株人。郵吏應相恠。憑欄一笑新。</text>
<title>題神山背面圖</title>,<text>人心如其面。此言傳自古。見面不見心。不如不廻顧。</text>
<title>寄贈黃曆友人</title>,<text>倐爾十年別。飄然萬里行。聊將新曆日。遠寄故人情。</text>
<title>寄賀敬先代言</title>,<text>內相榮無比。高堂喜莫涯 。山村人事絶。應恠賀書遅。</text>
<title>寄安康李先生 其四</title>,<text>官大貧如舊。身忙老已侵。何時對山坐。欵欵細論心。</text>
<title>寄大安寺中之僧統</title>,<text>宦路幾千里。交情三十秋。相逢知不遠。俱在海南頭。</text>
<title>訪尹同年不遇</title>,<text>對山不浪出。採藥偶忘還。甚欲題凡鳥。草堂猶未關。</text>
<title>送僧達竹遊燕都將之江南</title>,<text>弧失四方志。肯守一龕燈。遊意正浩蕩。從之我不能。</text>
<title>瀋陽旅舍。寄藝文諸公。</title>,<text>佳節途中過。淸歡夢裏頻。遙知對尊酒。應說遠遊人。</text>
<title>瀋陽旅舍。寄藝文諸公。 其二</title>,<text>造物巧相戲。圖前却步頻。始爲題柱客。終作負羈人。</text>
<title>代白錄事元昈送孫承奉還松京</title>,<text>不覺年華盡。空驚日曆頻。那堪異鄕路。更送故鄕人。</text>
<title>代白錄事元昈送孫承奉還松京 其二</title>,<text>酒盡歌聲苦。臨分握手頻。何時風雨夜。相對兩閑人。</text>
<title>戊寅正月六日。次鐵州。寓城南野人家。微雨霏霏。連日不止。因記東坡曉雨暗人日。春愁連上元之句。分韻爲詩。寄族叔金史官㺶。兼呈同館諸公。</title>,<text>村舍絶低小。廚煙還繚繞。據牀不得眠。坐待東方曉。</text>
<title>戊寅正月六日。次鐵州。寓城南野人家。微雨霏霏。連日不止。因記東坡曉雨暗人日。春愁連上元之句。分韻爲詩。寄族叔金史官㺶。兼呈同館諸公。 其二</title>,<text>黑雲起南山。東風吹作兩。著物不聞聲。曉窓還媚嫵。</text>
<title>戊寅正月六日。次鐵州。寓城南野人家。微雨霏霏。連日不止。因記東坡曉雨暗人日。春愁連上元之句。分韻爲詩。寄族叔金史官㺶。兼呈同館諸公。 其三</title>,<text>雨中春睡罷。起坐還多感。殘雲無思極。低傍南窓暗。</text>
<title>戊寅正月六日。次鐵州。寓城南野人家。微雨霏霏。連日不止。因記東坡曉雨暗人日。春愁連上元之句。分韻爲詩。寄族叔金史官㺶。兼呈同館諸公。 其四</title>,<text>遇景眞似畫。得詩淸絶塵。喜來發大笑。驚倒四隣人。</text>
<title>戊寅正月六日。次鐵州。寓城南野人家。微雨霏霏。連日不止。因記東坡曉雨暗人日。春愁連上元之句。分韻爲詩。寄族叔金史官㺶。兼呈同館諸公。 其五</title>,<text>里巷樂新年。壺觴會甥姪。誰念倦游人。天涯經此日。</text>
<title>戊寅正月六日。次鐵州。寓城南野人家。微雨霏霏。連日不止。因記東坡曉雨暗人日。春愁連上元之句。分韻爲詩。寄族叔金史官㺶。兼呈同館諸公。 其六</title>,<text>雨後百物變。客愁隨眼新。宦游有何樂。歸期當及春。</text>
<title>戊寅正月六日。次鐵州。寓城南野人家。微雨霏霏。連日不止。因記東坡曉雨暗人日。春愁連上元之句。分韻爲詩。寄族叔金史官㺶。兼呈同館諸公。 其七</title>,<text>苟合旣非意。欲行先自愁。今宵得佳夢。我馬且徐驅。</text>
<title>戊寅正月六日。次鐵州。寓城南野人家。微雨霏霏。連日不止。因記東坡曉雨暗人日。春愁連上元之句。分韻爲詩。寄族叔金史官㺶。兼呈同館諸公。 其八</title>,<text>出處士所重。久速非苟然。同寮莫怪我。無補苦留連。</text>
<title>戊寅正月六日。次鐵州。寓城南野人家。微雨霏霏。連日不止。因記東坡曉雨暗人日。春愁連上元之句。分韻爲詩。寄族叔金史官㺶。兼呈同館諸公。 其九</title>,<text>談笑非人間。風流是天上。春來頻入夢。夢罷還惆悵。</text>
<title>戊寅正月六日。次鐵州。寓城南野人家。微雨霏霏。連日不止。因記東坡曉雨暗人日。春愁連上元之句。分韻爲詩。寄族叔金史官㺶。兼呈同館諸公。 其十</title>,<text>潔身亦細事。大義不可諼。勿謂一命士。未足慰黎元。</text>
<title>江口</title>,<text>移舟逢急雨。倚棹望歸雲。海闊疑無地。山明喜有村。</text>
<title>夢</title>,<text>世事若春夢。浮生如電光。夢中苦說夢。一笑烘中堂。</text>
<title>贈遺諸篇 讀淡庵白先生斥佛疏 縣監朴愚</title>,<text>憶昔聘曾祖。斥邪獨名家。誰知去莠力。能培五穀嘉。</text>
<title>示三子</title>,<text>遺子滿籯金。不如敎一經。此言雖淡薄。爲爾告丁寧。</text>
<title>上宗工鄭相國</title>,<text>種菊南墻下。開花十月初。鉤簾可怡悅。難致貴人車。</text>
<title>病中書懷</title>,<text>老去貧兼病。憂來悲且歌。秋風又蕭瑟。世事易蹉跎。</text>
<title>在廣州。次同年崔史官韻。</title>,<text>輦下車塵鬧。關東蓴菜多。憐君爲斗粟。西日帽簷斜。</text>
<title>謝田元帥送倭酒李達衷</title>,<text>元帥坐吟詩。無心強攻敵。感化執奠來。何必煩羽檄。</text>
<title>馬上</title>,<text>歲月又芳草。江湖多白雲。人生蓬不定。客路日將曛。</text>
<title>途中</title>,<text>馬上靑山近。僧邊白雨來。過江風景好。情興亦悠哉。</text>
<title>崖頭驛。有醴泉權政丞詩。其一聯云。野闊民居樹。天低馬入雲。其形容遼野。無復遺恨。穡曰。此是遼野十字傳神。與工部地偏江動蜀。天闊樹浮秦。語意絶相類。宜其拜贊善東宮之命也。高麗人與於是選。古所未聞。穡。公之孫壻也。僥倖登科。直拜翰林供奉。此雖穡之家風。然於權氏之門。豈無光耀。九原可作。公必慶我以傑作無疑也。遂用其十字爲韻。吟成十首。一以詠遼野。一以贊醴泉。</title>,<text>天地自爐鞴。山川誰陶冶。忽然闊無涯。日月出于野。</text>
<title>崖頭驛。有醴泉權政丞詩。其一聯云。野闊民居樹。天低馬入雲。其形容遼野。無復遺恨。穡曰。此是遼野十字傳神。與工部地偏江動蜀。天闊樹浮秦。語意絶相類。宜其拜贊善東宮之命也。高麗人與於是選。古所未聞。穡。公之孫壻也。僥倖登科。直拜翰林供奉。此雖穡之家風。然於權氏之門。豈無光耀。九原可作。公必慶我以傑作無疑也。遂用其十字爲韻。吟成十首。一以詠遼野。一以贊醴泉。 其二</title>,<text>風微雲影移。雨過川光活。小立觀吾心。未知誰讓闊。</text>
<title>崖頭驛。有醴泉權政丞詩。其一聯云。野闊民居樹。天低馬入雲。其形容遼野。無復遺恨。穡曰。此是遼野十字傳神。與工部地偏江動蜀。天闊樹浮秦。語意絶相類。宜其拜贊善東宮之命也。高麗人與於是選。古所未聞。穡。公之孫壻也。僥倖登科。直拜翰林供奉。此雖穡之家風。然於權氏之門。豈無光耀。九原可作。公必慶我以傑作無疑也。遂用其十字爲韻。吟成十首。一以詠遼野。一以贊醴泉。 其三</title>,<text>天下日多故。桃源猶避秦。誰知白帽客。已作遼東民。</text>
<title>崖頭驛。有醴泉權政丞詩。其一聯云。野闊民居樹。天低馬入雲。其形容遼野。無復遺恨。穡曰。此是遼野十字傳神。與工部地偏江動蜀。天闊樹浮秦。語意絶相類。宜其拜贊善東宮之命也。高麗人與於是選。古所未聞。穡。公之孫壻也。僥倖登科。直拜翰林供奉。此雖穡之家風。然於權氏之門。豈無光耀。九原可作。公必慶我以傑作無疑也。遂用其十字爲韻。吟成十首。一以詠遼野。一以贊醴泉。 其四</title>,<text>北瞻混同江。南對醫無閭。索莫犬羊窟。那知君子居。</text>
<title>崖頭驛。有醴泉權政丞詩。其一聯云。野闊民居樹。天低馬入雲。其形容遼野。無復遺恨。穡曰。此是遼野十字傳神。與工部地偏江動蜀。天闊樹浮秦。語意絶相類。宜其拜贊善東宮之命也。高麗人與於是選。古所未聞。穡。公之孫壻也。僥倖登科。直拜翰林供奉。此雖穡之家風。然於權氏之門。豈無光耀。九原可作。公必慶我以傑作無疑也。遂用其十字爲韻。吟成十首。一以詠遼野。一以贊醴泉。 其五</title>,<text>草色接遙天。川光浮輕霧。欲求君子居。回首瞻佳樹。</text>
<title>崖頭驛。有醴泉權政丞詩。其一聯云。野闊民居樹。天低馬入雲。其形容遼野。無復遺恨。穡曰。此是遼野十字傳神。與工部地偏江動蜀。天闊樹浮秦。語意絶相類。宜其拜贊善東宮之命也。高麗人與於是選。古所未聞。穡。公之孫壻也。僥倖登科。直拜翰林供奉。此雖穡之家風。然於權氏之門。豈無光耀。九原可作。公必慶我以傑作無疑也。遂用其十字爲韻。吟成十首。一以詠遼野。一以贊醴泉。 其六</title>,<text>纔看朝出日。又望昏起煙。渺渺醴泉路。山連東海天。</text>
<title>崖頭驛。有醴泉權政丞詩。其一聯云。野闊民居樹。天低馬入雲。其形容遼野。無復遺恨。穡曰。此是遼野十字傳神。與工部地偏江動蜀。天闊樹浮秦。語意絶相類。宜其拜贊善東宮之命也。高麗人與於是選。古所未聞。穡。公之孫壻也。僥倖登科。直拜翰林供奉。此雖穡之家風。然於權氏之門。豈無光耀。九原可作。公必慶我以傑作無疑也。遂用其十字爲韻。吟成十首。一以詠遼野。一以贊醴泉。 其七</title>,<text>物性鵬將鷃。人材鶴與雞。醴泉豪氣甚。餘子盡頭低。</text>
<title>崖頭驛。有醴泉權政丞詩。其一聯云。野闊民居樹。天低馬入雲。其形容遼野。無復遺恨。穡曰。此是遼野十字傳神。與工部地偏江動蜀。天闊樹浮秦。語意絶相類。宜其拜贊善東宮之命也。高麗人與於是選。古所未聞。穡。公之孫壻也。僥倖登科。直拜翰林供奉。此雖穡之家風。然於權氏之門。豈無光耀。九原可作。公必慶我以傑作無疑也。遂用其十字爲韻。吟成十首。一以詠遼野。一以贊醴泉。 其八</title>,<text>身初起海隅。名已滿天下。鴻鵠商嶺來。庭趨有洗馬。</text>
<title>崖頭驛。有醴泉權政丞詩。其一聯云。野闊民居樹。天低馬入雲。其形容遼野。無復遺恨。穡曰。此是遼野十字傳神。與工部地偏江動蜀。天闊樹浮秦。語意絶相類。宜其拜贊善東宮之命也。高麗人與於是選。古所未聞。穡。公之孫壻也。僥倖登科。直拜翰林供奉。此雖穡之家風。然於權氏之門。豈無光耀。九原可作。公必慶我以傑作無疑也。遂用其十字爲韻。吟成十首。一以詠遼野。一以贊醴泉。 其九</title>,<text>海闊隔齊魯。天遙拱遼霫。臨川筆有光。梁上飛塵入。</text>
<title>崖頭驛。有醴泉權政丞詩。其一聯云。野闊民居樹。天低馬入雲。其形容遼野。無復遺恨。穡曰。此是遼野十字傳神。與工部地偏江動蜀。天闊樹浮秦。語意絶相類。宜其拜贊善東宮之命也。高麗人與於是選。古所未聞。穡。公之孫壻也。僥倖登科。直拜翰林供奉。此雖穡之家風。然於權氏之門。豈無光耀。九原可作。公必慶我以傑作無疑也。遂用其十字爲韻。吟成十首。一以詠遼野。一以贊醴泉。 其十</title>,<text>胸次芥夢澤。中華播淸芬。牧童十絶句。永示公來雲。</text>
<title>再過浮碧樓</title>,<text>驎去白雲窟。龍歸芳草洲。江山如昨日。有客獨登樓。</text>
<title>吾家韓山雖小邑。以予父子登科中國。天下皆知東國之有韓山也。則其勝覽不可不播之歌章。故作八詠云。 崇井巖松</title>,<text>峯頭蒼石聳。松頂白雲連。羅漢堂寥闃。居僧雜敎禪。</text>
<title>吾家韓山雖小邑。以予父子登科中國。天下皆知東國之有韓山也。則其勝覽不可不播之歌章。故作八詠云。 日光石壁</title>,<text>崔嵬揷平野。縹緲俯長天。翠壁僧窓小。佛燈空半懸。</text>
<title>吾家韓山雖小邑。以予父子登科中國。天下皆知東國之有韓山也。則其勝覽不可不播之歌章。故作八詠云。 孤石深洞</title>,<text>平野行將盡。回峯望更高。一區幽僻處。梵刹本來孤。</text>
<title>吾家韓山雖小邑。以予父子登科中國。天下皆知東國之有韓山也。則其勝覽不可不播之歌章。故作八詠云。 回寺高峯</title>,<text>後嶺如三角。前峯入半空。行舟垂鐵碇。遮莫有狂風。</text>
<title>吾家韓山雖小邑。以予父子登科中國。天下皆知東國之有韓山也。則其勝覽不可不播之歌章。故作八詠云。 圓山戍鼓</title>,<text>海嶠傳烽火。閭閻壓浪波。百年無事地。戍鼓夕陽多。</text>
<title>吾家韓山雖小邑。以予父子登科中國。天下皆知東國之有韓山也。則其勝覽不可不播之歌章。故作八詠云。 鎭浦歸帆</title>,<text>細雨桃花浪。淸霜蘆葉秋。歸帆何處落。渺渺一扁舟。</text>
<title>吾家韓山雖小邑。以予父子登科中國。天下皆知東國之有韓山也。則其勝覽不可不播之歌章。故作八詠云。 鴨野勸農</title>,<text>川原平似砥。禾稼浩如雲。太守催星駕。巡田欲夕曛。</text>
<title>吾家韓山雖小邑。以予父子登科中國。天下皆知東國之有韓山也。則其勝覽不可不播之歌章。故作八詠云。 熊津觀釣</title>,<text>馬邑山橫障。熊津水染苔。釣絲風裏䙚。恰得月明回。</text>
<title>題南大藩司尹菊詩卷末 五首</title>,<text>嚴霜悴百草。粲粲數枝菊。微物感予懷。秋來日相逐。</text>
<title>題南大藩司尹菊詩卷末 五首 其二</title>,<text>人人種菊看。未必能知菊。把酒對南山。悠然失所逐。</text>
<title>題南大藩司尹菊詩卷末 五首 其三</title>,<text>頗怪周子言。陶後鮮愛菊。同時見古人。往躅不須逐。</text>
<title>題南大藩司尹菊詩卷末 五首 其四</title>,<text>有田可種秫。有屋可種菊。何當師淵明。歸去謝馳逐。</text>
<title>題南大藩司尹菊詩卷末 五首 其五</title>,<text>不爲五斗米。不爲三徑菊。志在歸去來。飛電誰能逐。</text>
<title>酷熱書扇 二首</title>,<text>駕彼白鶴翎。飄然朝玉京。靑冥足風露。徹骨不勝淸。</text>
<title>酷熱書扇 二首 其二</title>,<text>欲少心常靜。身閑趣自長。一家天地小。隨分送炎涼。</text>
<title>過金二相靑巖莊 二首</title>,<text>山暗欲來雨。江明初捲煙。野莊猶昨日。人意自茫然。</text>
<title>過金二相靑巖莊 二首 其二</title>,<text>明月愁聞笛。靑山懶上樓。草深江路永。誰繼昔人游。</text>
<title>絶句</title>,<text>雨氣涼生骨。泉聲爽入肝。天公用意甚。萬事不相干。</text>
<title>有感 四首</title>,<text>羲軒世云遠。周孔今安歸。二帝日正午。昭王始衰微。</text>
<title>有感 四首 其二</title>,<text>秦天極昏黑。失路迷所歸。濂溪導伊洛。源遠勢益微。</text>
<title>有感 四首 其三</title>,<text>考亭夫子出。理學通精微。魯齋幸同嗜。北庭時發揮。</text>
<title>有感 四首 其四</title>,<text>程朱載道器。大斥二氏非。尙作句解讀。誰復知三希。</text>
<title>夏日謾題 三首</title>,<text>時哉井底蛙。晚矣雲間鶴。丹穴有鳳雛。何曾巢阿閣。</text>
<title>夏日謾題 三首 其二</title>,<text>麟出作春秋。文成致麟至。聖人自爲麟。紛紛竟誰是。</text>
<title>夏日謾題 三首 其三</title>,<text>雪灑石矼上。氷懸巖竇中。謾誇雙脚在。誰解踏空濛。</text>
<title>偶題</title>,<text>山林非僻處。朝市亦閑居。雙膝如容得。隨時樂有餘。</text>
<title>爲珠上人題冏徹卷</title>,<text>淸淨摩尼珠。隨方現五色。回頭望八荒。但一聲霹靂。</text>
<title>爲暹上人題騰騰卷</title>,<text>太狹必難容。太剛必致折。且向山林中。悠悠度歲月。</text>
<title>金思亭夫人李氏挽詞</title>,<text>竹軒今絶響。金海舊流芳。回首情無極。思亭掛夕陽。</text>
<title>出山相。應敎撰進。</title>,<text>佛界初增日。魔天欲裂時。春風隨步起。萬物已先知。</text>
<title>南窓</title>,<text>誰云北牗風。我愛南牕日。天道自循環。人情亦因物。</text>
<title>獨吟</title>,<text>萬里雲初卷。中天日獨懸。此心無物欲。誰肯更希賢。</text>
<title>代書寄羅州吳判官</title>,<text>錦城春色早。江岸欲殘梅。一枝芳信到。病目絶纖埃。</text>
<title>代書奉謝李同年 得遷</title>,<text>數年相別後。一笑立談間。忽得梅花信。幽居雪滿山。</text>
<title>偶題 二首</title>,<text>正好全篇玩。誠難逐句尋。須溪評點處。果得古人心。</text>
<title>偶題 二首 其二</title>,<text>偶得多眞趣。沈吟失本情。欲尋端的處。池草又春生。</text>
<title>詠月 二首</title>,<text>纖纖曲似鉤。皎皎明如鏡。君子惡求初。萬民所取正。</text>
<title>詠月 二首 其二</title>,<text>皎皎當天心。纖纖豈天命。小人難保終。千載發孤詠。</text>
<title>題羅判事詩卷</title>,<text>氷蘗心彌苦。詩書氣自華。長楊頻給札。奏罷夜還家。</text>
<title>題竹溪卷</title>,<text>竹色靜逾碧。溪聲閑更淸。高人方獨立。風細月華明。</text>
<title>奉寄金左尹</title>,<text>別離今已久。親愛老來深。東海秋將半。何時匹馬尋。</text>
<title>又賦</title>,<text>疑生空對面。事過可知心。暴雨朝來洒。幽人獨自吟。</text>
<title>夜授韓簽書宅小酌 三首</title>,<text>列宿稀難見。行雲遠莫招。酒闌仍對坐。明月過中宵。</text>
<title>夜授韓簽書宅小酌 三首 其二</title>,<text>雨傘頻相過。風樓屢見招。那知柳陰下。有此月明宵。</text>
<title>夜授韓簽書宅小酌 三首 其三</title>,<text>玉𪚥自難近。羽人誰得招。海山千萬里。有客立淸宵。</text>
<title>秋雨</title>,<text>秋雨過七夕。簷間有餘滴。濡毫吟長律。高興窘常格。</text>
<title>秋雨 其二</title>,<text>乍得又乍忘。有志却無力。嘯歌古風雅。情懷滿八極。</text>
<title>秋雨 其三</title>,<text>天氣向澄淸。登樓玩明月。笛聲已在耳。更待一圓缺。</text>
<title>明日又賦</title>,<text>山寺繁華日。煙區寂寞時。今朝還似舊。世道儘推移。</text>
<title>浮生 二首</title>,<text>浮生餘半百。末路更蒼黃。籠鳥秋天豁。轅駒暮道長。</text>
<title>浮生 二首 其二</title>,<text>誓心師孔孟。回首叫伊周。川上無窮意。悠悠祗自求。</text>
<title>讀唐賢詠月章</title>,<text>忌滿似知機。持盈却無策。白頭猶未歸。對月聊自責。</text>
<title>代書奉寄韓同年 三首</title>,<text>海岸莓苔路。山村罨畫家。苦寒危坐處。日影半窓斜。</text>
<title>代書奉寄韓同年 三首 其二</title>,<text>內浦屯營處。西原奮故家。鞍籠眩人目。更覺帽簷斜。</text>
<title>代書奉寄韓同年 三首 其三</title>,<text>謁聖成均館。停驂獻納家。病餘游甲第。我步尙欹斜。</text>
<title>寄東京全同年 二首</title>,<text>數年臥窮巷。城市亦山林。終羨閑中地。木天風露深。</text>
<title>寄東京全同年 二首 其二</title>,<text>雲山靑未了。鬢髮白無餘。何日飄然逝。相尋到草廬。</text>
<title>詠墻上草 三首</title>,<text>墻上非平地。渠生與物同。一天均雨露。垂穎媚秋風。</text>
<title>詠墻上草 三首 其二</title>,<text>物微還自遂。地瘠絶無同。柢怕漫天雪。那知惡木風。</text>
<title>詠墻上草 三首 其三</title>,<text>池魚誰昔愛。墻草宛相同。大極元無外。毫端有雨風。</text>
<title>旣賦墻上草。因念澗底松之句。復作三首。</title>,<text>長松從澗底。直欲拂雲霄。造物復何意。却生山上苗。</text>
<title>旣賦墻上草。因念澗底松之句。復作三首。 其二</title>,<text>直幹臨無地。寒聲迥薄霄。應從白駒客。不願食場苗。</text>
<title>旣賦墻上草。因念澗底松之句。復作三首。 其三</title>,<text>山深斤斧絶。突兀倚靑霄。自惜今多病。時時檢藥苗。</text>
<title>寄韓弘同年。因崔澍還家。附上三司左尹謝。</title>,<text>一片江山淨。三司氣像新。秋風吹寂寂。應憶病中人。</text>
<title>九日晚。鄭驤同年來別請詩。口號一首。</title>,<text>門巷秋深處。江山日落時。那堪更一別。相對鬢如絲。</text>
<title>十二日 二首 其二</title>,<text>回頭屈吾指。九月初一始。至此覆翻盡。聊看又餘二。</text>
<title>卽事 三首</title>,<text>山僧火色面。問訊若情親。異日天磨路。扶持已得人。</text>
<title>卽事 三首 其二</title>,<text>安心無語默。利物等冤親。奔走是功德。恐輸閑道人。</text>
<title>卽事 三首 其三</title>,<text>露骨山何處。天磨境自親。菩提可種地。只是在吾人。</text>
<title>謝全羅都巡問使池密直惠紅大蝦。走筆。</title>,<text>白雁西風急。紅蝦南海遙。病餘承厚惠。老去謝淸朝。</text>
<title>寄韓同年</title>,<text>海岸莓苔路。山村罨畫家。苦寒危坐處。日影半窓斜。</text>
<title>戲題</title>,<text>牧隱詩盈卷。吟來字字疏。有時淸到骨。秋露洒晴虛。</text>
<title>有懷山居 三首</title>,<text>別墅山深處。相尋踏月明。醉眠天已白。雞黍甕頭淸。</text>
<title>有懷山居 三首 其二</title>,<text>山曲樹林暗。野橋溪水明。不嫌衣盡濕。露氣十分淸。</text>
<title>有懷山居 三首 其三</title>,<text>輕衫凌積翠。短棹擊空明。人境自難辨。靈臺方寸淸。</text>
<title>謝鄭簽書見訪 三首 其三</title>,<text>翰林君鸞鷟。泮水我螟蛉。共抱忠心赤。終慙道骨靑。</text>
<title>守歲。用唐詩韻。三首。</title>,<text>白日無由絆。黃河不復回。浮生一飛鳥。自去更誰催。</text>
<title>守歲。用唐詩韻。三首。 其二</title>,<text>絃斷猶能續。波頹亦可回。無由駐光景。衮衮苦相催。</text>
<title>守歲。用唐詩韻。三首。 其三</title>,<text>窮陰方欲盛。淑景又將回。燈影共牢落。鼕鼕更鼓催。</text>
<title>絶句</title>,<text>造化自多術。將偸造化權。物生各異品。何關人與天。</text>
<title>偶記日月所照。霜露所墜。凡有血氣。莫不尊親之語。作四詠。 日</title>,<text>晅物無餘地。垂光自配天。南牕明潑眼。視蔭祝堯年。</text>
<title>偶記日月所照。霜露所墜。凡有血氣。莫不尊親之語。作四詠。 月</title>,<text>藏形晝避日。流影夜行天。祗欲君王見。中秋蓋一年。</text>
<title>偶記日月所照。霜露所墜。凡有血氣。莫不尊親之語。作四詠。 霜</title>,<text>秋氣淸無際。嚴霜滿一天。豐山鐘自動。感應是年年。</text>
<title>偶記日月所照。霜露所墜。凡有血氣。莫不尊親之語。作四詠。 露</title>,<text>銀河淨如洗。一滴墜玄天。賴有金仙掌。君王億萬年。</text>
<title>偶題</title>,<text>一詠螽斯羽。百年君子心。正家先正己。惕若惜分陰。</text>
<title>偶題 其二</title>,<text>有象應千變。無鄕只一心。養成從寡欲。白日破重陰。</text>
<title>偶題 其三</title>,<text>我學無他術。平生檢此心。一毫何敢肆。衮衮是光陰。</text>
<title>讀唐賢花詩</title>,<text>花心是春色。春色是花心。造物自無語。令人空若吟。</text>
<title>題孤舟禪老卷</title>,<text>我本孤舟客。江天雪滿蓑。上人那會此。甁錫寄嵯峨。</text>
<title>題李生詩卷</title>,<text>雞林出三傑。東國文章宗。勉勉守家業。他年當襲封。</text>
<title>金沙八詠 廉東亭謫居川寧縣金沙莊。隨事立名。題其目凡八。因以舒憂娛悲。旣還不能忘也。請予同賦云。 西山採薇</title>,<text>春雨隨風細。春山到處深。何人能採蕨。惹起伯夷心。</text>
<title>金沙八詠 廉東亭謫居川寧縣金沙莊。隨事立名。題其目凡八。因以舒憂娛悲。旣還不能忘也。請予同賦云。 東江釣魚</title>,<text>早聞鮮味儁。摠說細鱗肥。不待秋風起。願從張翰歸。</text>
<title>金沙八詠 廉東亭謫居川寧縣金沙莊。隨事立名。題其目凡八。因以舒憂娛悲。旣還不能忘也。請予同賦云。 龍門斲藥</title>,<text>地靈多藥物。山密少塵埃。更問如爪棗。安期安在哉。</text>
<title>金沙八詠 廉東亭謫居川寧縣金沙莊。隨事立名。題其目凡八。因以舒憂娛悲。旣還不能忘也。請予同賦云。 虎谷耕田</title>,<text>平野牢籠盡。荒畬片段餘。躬耕度朝夕。還似孔明廬。</text>
<title>金沙八詠 廉東亭謫居川寧縣金沙莊。隨事立名。題其目凡八。因以舒憂娛悲。旣還不能忘也。請予同賦云。 漢浦弄月</title>,<text>日落沙逾白。雲移水更淸。高人弄明月。只欠紫鸞笙。</text>
<title>金沙八詠 廉東亭謫居川寧縣金沙莊。隨事立名。題其目凡八。因以舒憂娛悲。旣還不能忘也。請予同賦云。 婆城望雨</title>,<text>天意應生物。農功在及時。碧潭龍臥久。一起竟何遲。</text>
<title>金沙八詠 廉東亭謫居川寧縣金沙莊。隨事立名。題其目凡八。因以舒憂娛悲。旣還不能忘也。請予同賦云。 長興拾栗</title>,<text>秋風初瑟瑟。栗樹漸纍纍。獨往吾曾記。金丸落地時。</text>
<title>金沙八詠 廉東亭謫居川寧縣金沙莊。隨事立名。題其目凡八。因以舒憂娛悲。旣還不能忘也。請予同賦云。 注邑尋梅</title>,<text>賦詠逼眞少。栽培離俗多。最憐荒僻處。寂寞伴姮娥。</text>
<title>謝全羅按部送洗鱗</title>,<text>洗鱗今罕有。病齒最相宜。漫擬瓊瑤報。聊憑一首詩。</text>
<title>花園養花員求薦。因呈知印承制。</title>,<text>蚤晚雖然異。榮枯亦不同。願天均雨露。表出養花功。</text>
<title>奉寄金三司兄諸族中</title>,<text>洛下衰遲甚。鄕中往返頻。一樽相對處。應說病餘人。</text>
<title>奉寄普光兄</title>,<text>烽火連江海。風塵暗市朝。何當共燈話。我鬢白蕭蕭。</text>
<title>奉謝河按部寄茶鮑</title>,<text>茶香吹病齒。海味補衰腸。南望靑天闊。營中歲月長。</text>
<title>偶吟 三首</title>,<text>溪聲僧立處。山色鳥啼時。野興悠悠甚。丹靑定是詩。</text>
<title>偶吟 三首 其二</title>,<text>芳草榮枯日。浮雲起滅時。操心似金石。寄向數篇詩。</text>
<title>偶吟 三首 其三</title>,<text>有意傾千古。無心蓋一時。抽毫書晉字。鍊句學唐詩。</text>
<title>奉答崔安東</title>,<text>風雨西窓燭。江山數首詩。白頭多病客。千里苦相思</text>
<title>雜錄 七首</title>,<text>海西沙接塞。江左月明波。天地何寥闊。悲哉壯士歌。</text>
<title>雜錄 七首 其二</title>,<text>玉署生芳草。玄陵掛落暉。九年憂病裡。情況苦依依。</text>
<title>雜錄 七首 其三</title>,<text>具眼浮屠少。燒身舍利多。至今江有月。誰信海無波。</text>
<title>雜錄 七首 其四</title>,<text>榮寵非他及。流離無處藏。年高顏更澤。語妙字生香。</text>
<title>雜錄 七首 其五</title>,<text>習矣至成性。敎之從正身。愼無輕小學。最要在明倫。</text>
<title>雜錄 七首 其六</title>,<text>寡語師樵叟。多聞祖櫟翁。文章與政事。中國可爭雄。</text>
<title>雜錄 七首 其七</title>,<text>少狂殊孟浪。老病亦風流。牧隱空遺臭。蕭蕭白髮秋。</text>
<title>寄金剛山維那</title>,<text>八十九蘭若。奔馳指顧中。若爲新潤筆。漏網似冥鴻。</text>
<title>代書答全羅鄭按部</title>,<text>氣沈方暑雨。身健欲新秋。渺渺全羅境。悠悠搔白頭。</text>
<title>代書答開天行齋禪師寄茶。走筆。</title>,<text>同甲老彌親。靈芽味自眞。淸風生兩腋。直欲訪高人。</text>
<title>題雪谷卷</title>,<text>一朶玉芙蓉。瑩徹何洒落。衲子所深藏。樵夫亦踏著。</text>
<title>爲鋒禪者。題刃菴。</title>,<text>一條秋水寒。凜然摧老姦。太平無用處。掛在白雲端。</text>
<title>奉謝東界黃令公送年魚。走筆。</title>,<text>一雙海中魚。東界相公書。老牧偏驚倒。隨風落草廬。</text>
<title>廉東亭坐上。趙文昌極談先王眷憐之厚。有感而記之。重九日也。</title>,<text>吾髮近來白。菊花今又黃。玄陵數行淚。不獨趙文昌。</text>
<title>從李三宰索曲貼紙</title>,<text>年年門下省。曲貼白如霜。欲寫中和頌。抽毫發興忙。</text>
<title>詠盆松</title>,<text>雪嶺迷煙日。胡然在瓦盆。微塵含國土。宛爾一乾坤。</text>
<title>詠盆菊</title>,<text>秋澗自幽絶。東籬已趨俗。可憐靑盆中。區區對老牧。</text>
<title>古風</title>,<text>有風必從虎。有雲必于東。理勢所自然。粲爛今古同。</text>
<title>得西海金按廉蓴魚。代書致謝。</title>,<text>膾涼飛雪縷。羹熱凍銀絲。老境饞猶甚。欣然又賦詩。</text>
<title>寄龍頭大師</title>,<text>衒童歆艶處。呵喝綴行時。放榜當初九。歸期請勿遲。</text>
<title>謝西海廉使送山藥崖蜜燈油</title>,<text>崖蜂和衆味。山藥補三焦。更待新涼入。挑燈守寂寥。</text>
<title>寄呈金司空 續命</title>,<text>藏經如海大。江月照人明。過客光陰疾。何妨共結盟。</text>
<title>𪚥僮</title>,<text>𪚥僮嗔櫛髮。叫怒問何心。似爲惡年少。𪚥𪚥𪚥𪚥𪚥。</text>
<title>謝李先生惠靴材</title>,<text>墨漆熊皮厚。書云上下粧。他時朝紫闥。可踏五更霜。</text>
<title>奉答裵安東到界狀。戲之也。</title>,<text>回首同遊處。燕山儘渺茫。小詩聊敍舊。莫道𪚥沈香。</text>
<title>謝西京張相送脯</title>,<text>病中秋又至。吟處雨方來。坐想紅蓮幕。肥甘案上堆。</text>
<title>寄普光兄</title>,<text>山光橫碧處。野色半黃時。出定無餘事。吟來卽好詩。</text>
<title>原州釋敬田。中天台選。歸其鄕。求詩。</title>,<text>雉岳山中出。天台山下游。隨風又歸去。渺渺白雲秋。</text>
<title>謝任同年送新米</title>,<text>西風吹野外。玉粒照窮廬。更想尙州北。淸池釣出魚。</text>
<title>告風伯一章</title>,<text>徐而勿馳兮。無撼我稌秔。庶幾歲大熟。吾民延其生。</text>
<title>絶句</title>,<text>苔痕連砌上。樹影入窓中。靜坐忘機事。𪚥𪚥日又紅。</text>
<title>寄呈閔兄</title>,<text>我臥經年久。人來尺字無。卜隣何日是。風月滿江湖。</text>
<title>奉謝慶尙廉使送銀魚</title>,<text>素鯉傳心密。銀魚照眼明。嶺南風日好。何似鳳凰城。</text>
<title>寄甫城李子修判事大藏。緣化比丘請也。</title>,<text>公鬢應垂白。吾顏亦減紅。相逢何處是。祗在藏經中。</text>
<title>謝慶尙按廉全摠郞生鮑，紅杮之惠。</title>,<text>赤爛山中杮。銀團海底魚。南窓朝日照。坐閱案廉書。</text>
<title>代書奉謝張西京。餽歲。二首</title>,<text>鎬京何杳邈。餽歲及窮廬。炎熱應相惠。朝天石下魚。</text>
<title>代書奉謝張西京。餽歲。二首 其二</title>,<text>有客棲苽地。無人顧草廬。病餘饞更甚。熊掌欲兼魚。</text>
<title>寄甫城李判事，金左尹兄弟。因省珠大選南去也。</title>,<text>詩酒相從處。海山無事時。珠師馳馹去。握手惜分離。</text>
<title>寄金按廉 二首</title>,<text>自笑迷儒術。人𪚥𪚥𪚥經。伽耶山色秀。千里眼中靑。</text>
<title>寄金按廉 二首 其二</title>,<text>子幸方持斧。吾思不失機。𪚥𪚥群野𪚥。勿使忍朝飢。</text>
<title>獨吟 三首</title>,<text>綠密風生座。紅鮮露滴階。筆端含造化。病客坐山齋。</text>
<title>獨吟 三首 其二</title>,<text>旣以茅爲屋。何妨土作階。身衰動成病。心定輒如齋。</text>
<title>獨吟 三首 其三</title>,<text>山色靑當戶。苔痕綠上階。新詩渾漫𪚥。評點付迂齋。</text>
<title>絶句</title>,<text>久矣欲甘霔。胡然徒苦心。濃雲垂四野。群鳥噪高林。</text>
<title>絶句</title>,<text>天高凝碧水。菊靜散黃金。獨立江山晚。悠悠方寸間。</text>
<title>謝和寧尹朴令公送年魚</title>,<text>嶺外威風遠。天涯信字稀。牧翁多感激。異味謝黃扉。</text>
<title>代送僧</title>,<text>浮雲本無蔕。流水更何根。相別人情耳。悠悠誰記存。</text>
<title>絶句</title>,<text>野趣詩中起。鄕愁酒後生。江山招隱遁。風月寫昇平。</text>
<title>題璧菴卷</title>,<text>完歸非有益。懷罪亦堪憐。道者超塵垢。光浮月滿天。</text>
<title>寄中道廉使安大諫</title>,<text>殘生尙糊口。聖澤政渾身。田稅前規在。公無擾我民。</text>
<title>答伽倻聰公寄紅杮</title>,<text>靑山臨海上。紅杮得霜餘。千里如相見。晴窓閱尺書。</text>
<title>寄交州廉使索肉</title>,<text>養老須滋味。交神在腯肥。兩端俱不細。一騎望來歸。</text>
<title>數日身不寧。不得吟哦。冬至日。南窓靜坐。有作三首。</title>,<text>閉關思易卦。啜粥順鄕風。忽起吟詩興。全忘入道功。</text>
<title>數日身不寧。不得吟哦。冬至日。南窓靜坐。有作三首。 其二</title>,<text>造化生生妙。虛靈箇箇同。湛然方自守。一敬徹初終。</text>
<title>數日身不寧。不得吟哦。冬至日。南窓靜坐。有作三首。 其三</title>,<text>貞固爲吾本。絪縕達我中。乾坤用不竭。何日致時雍。</text>
<title>寄靈岩寺堂頭</title>,<text>白足歆風久。蒼頭托蔭深。愛人儒釋共。何日更論心。</text>
<title>寄全義韓同年</title>,<text>歲暮江山遠。天寒樹木疏。論文更何日。只有雁傳書。</text>
<title>奉答夫目大禪師</title>,<text>久矣離松廣。飄然在水原。牧翁方渴仰。何日過宗門。</text>
<title>謝江陵廉使送海衣</title>,<text>軟炊盈椀白。新擷滿盤靑。和合午牕下。齒牙微有馨</text>
<title>謝南京尹送蓴菜走筆</title>,<text>鶴頂微相映。龍涎滑有餘。江東歸興動。只是欠鱸魚。</text>
<title>謝鄭月城送甜苽</title>,<text>別墅秋初入。新苽蜜不如。心憐故人子。封裹送幽居。</text>
<title>後番祿受麥一石</title>,<text>養賢充國脈。頒祿亦君恩。歲嫌兵荒際。心欣法制存。</text>
<title>草屨 三首</title>,<text>山屨山中物。肌膚滑且香。欲知新拭處。溪女罷朝粧。</text>
<title>草屨 三首 其二</title>,<text>憶昔少年日。讀書山寺中。褰衣仍赤足。馳走踏松風。</text>
<title>草屨 三首 其三</title>,<text>我脫朝靴久。山亭野步輕。紅塵汚不得。謝汝爲吾生。</text>
<title>偶題</title>,<text>明銷兩粳飯。暗爍一場眠。了了是何物。悠悠呼彼天。</text>
<title>又題</title>,<text>日出東窓明。日入西牕昏。白髮颯飄領。嚴寒長閉門。</text>
<title>謝慶尙廉使呂公送脯</title>,<text>山海縈麾下。風塵卷筆端。修書問耆舊。乾肉照朝盤。</text>
<title>謝西京李少尹送平桂</title>,<text>平桂眞如板。素書還似霜。西京風俗變。少尹用心長。</text>
<title>絶句。寄權緩親從。</title>,<text>白日近亭午。靑天無片雲。安心歌聖化。爲我謝斯文。</text>
<title>琇峯見訪而歸</title>,<text>遠天看鳥沒。落日送僧歸。知有檀家近。月明初掩扉。</text>
<title>中和堂洞權密直。送酒一甁，牛肉，白米廿斗。走筆謝之。</title>,<text>肥肉今難得。芳醪昔所嘗。侑緘加白粲。茅屋頓生光。</text>
<title>幻菴送書。惠以小詩上答。</title>,<text>軒冕眞身外。山林亦世間。何當一相會。冷笑對氷顏。</text>
<title>寄京山府金判書同年 隨</title>,<text>咫尺同千里。乾坤一老身。相逢是何日。坐數榜中人。</text>
<title>寄呈黜陟令公</title>,<text>聖恩垂紫闥。嘉惠賁文茵。踊躍朝天去。唯慊別主人。</text>
<title>戲題</title>,<text>名酒秋多熟。禪窓夜可參。耽眠每達旦。兩頰尙紅酣。</text>
<title>寄柳晉川君</title>,<text>事事由前定。時時憶舊知。城東踏靑處。倘得更吟詩。</text>
<title>寄李詹承旨 其二</title>,<text>杳杳天無語。悠悠命已窮。朝中難再會。地下倘相逢。</text>
<title>寄李詹承旨 其三</title>,<text>自是事多變。非由謀不忠。異時靑史上。我獨面長紅。</text>
<title>寄驪興權知郡 二首</title>,<text>遠謫經過數。浮生老病餘。如逢南計點。爲我謝勤渠。</text>
<title>寄驪興權知郡 二首 其二</title>,<text>甓寺鎭流水。經函棲素塵。更宜深照覷。曾此祝先人。</text>
<title>監郡公。送麥二石脂麻五斗。</title>,<text>老牧今游食。眞如雀鼠僧。遨頭作檀越。經卷可長蒸。</text>
<title>寄南京尹</title>,<text>江山風景好。天地聖恩深。只怪廚煙冷。應知一寸心。</text>
<title>寄呈松軒</title>,<text>出京迷道路。到處少資糧。儻賜山中郡。安心送夕陽。</text>
<title>寄權大老，李克明尙書。</title>,<text>澗碧我曾涉。杮紅吾欲歸。野人多熟識。谷烏不驚飛。</text>
<title>知郡朴公之母。實吾座主松堂先生之女。知郡迎養盡孝道。予幸得素食數味以饗。主人携予登舟避暑。及晚而歸。</title>,<text>頗恨門生少。方看宅相成。淡飧恩義厚。白日照江明。</text>
<title>門生權簽書來。其甥朴某之父在川寧。携酒相勞。方在鳳巖。顧舊山河。思擧一杯。而朴公至。欣然戲酬。及還。郡守求又飮大醉。</title>,<text>舟上甁連臥。樓中斝更飛。欲成千日醉。灑面暑風淸。</text>
<title>七夕</title>,<text>天上頻遭値。人間慣別離。呂興白頭客。獨坐只吟詩。</text>
<title>寄示種善</title>,<text>命也夫何恨。吾今得自由。南游欲相見。況此季鷹秋。</text>
