<title>遺懷。用先大夫集中韻。</title>,<text>寂寞書窓憶古人。手中黃卷每相親。脩身元亮歸田舍。素髮安仁拜路塵。王述信癡終晚合。陳平旣美豈長貧。嗟嗟賈誼才非薄。竢罪長沙實苦辛。</text>
<title>宿天磨山僧舍</title>,<text>一泉嗚咽落雲間。月出子規歸處山。蠟屐幾年疲世故。蒲團今夕學僧閑。</text>
<title>落花。次元內書韻。松壽。</title>,<text>恰受疏霏堆樹底。偶隨流水𪚥溪傍。盛時祇勸王孫酒。零落田翁孰汝傷。</text>
<title>自笑。用柳柳州集中韻。</title>,<text>自笑平生智力微。強顏還與世相違。拋書獨坐秋林下。霜葉無風故故飛。</text>
<title>聞鸎有感。用元內書韻。</title>,<text>夏木陰陰雨乍晴。金衣相喚百般聲。知渠固有驚人𪚥。齊鳥三年不肯鳴。</text>
<title>元內書用老杜韻。賦松柳見示。卽次韻。</title>,<text>松長松蔭周道。根大託舟橋。鬱鬱深遮日。亭亭直上霄。吹簫常獨樂。偃蓋似相招。豈肯爲明誤。如龍萬丈遙。柳細柳鎖侯家。嬌饒伴杏花。絮狂爭趨馬。條嫩不勝鴉。過雨陰將密。光風影半斜。折來誰可贈。廻首望天涯。</text>
<title>木落</title>,<text>木落悲秋盡。床寒覺夜長。回風搖閉戶。飢鼠鬪空梁。世事莊生夢。人情華氏羊。塵纓未濯久。明發問滄浪。</text>
<title>夏夜獨坐八韻</title>,<text>夜深暑氣薄。月出逾𪚥奇。千林發異彩。蒼茫森陸離。新泉去幽咽。細草羅𪚥披。光𪚥𪚥在戶。爽快風入帷。三更唱彈鋏。烏鵲驚南枝。回眸視八極。黔首遍瘡痍。願𪚥𪚥弓矢。民壽到期頤。茫茫九州土。豈乏經綸安。</text>
<title>僉議司机上。次同舍韻。時相以言事過直。議充邊郡防禦。以腐儒得免。</title>,<text>風塵昏漠世途長。按劍不知投夜光。甘愛吾生作詩苦。免持弓矢向沙場。</text>
<title>遊九龍山開聖寺。次元代言韻。</title>,<text>古寺平臺上。凄風落木時。情凝顥氣薄。心共暮雲遲。隱地龍湫暗。隈嵒佛座危。錫飛來底所。碑斷使人悲。錫飛。一作應眞。古有僧見應眞。乘雲入此洞。乃建此寺。</text>
<title>寄密城李使君 釋之</title>,<text>極目望南州。西風意轉悠。相違纔數月。不見抵三秋。葉脫山新瘦。沙寒水急流。故人何處笛。長嘯坐江樓。</text>
<title>漢陽道中。用李牧隱學士贈別詩韻。</title>,<text>三角山前九月時。漢陽行客濕羅衣。江雲繚繞迷秋水。山木蒼茫帶夕暉。</text>
<title>淸風寒碧軒。朱文節公 悅韻。</title>,<text>列嶽東廻賓日月。大江西注吐雲煙。欲將一縣淸風去。須問黃扉閣老傳。浹日無人煩訟牒。有時迎客颺茶煙。傍山茅屋淸風縣。寒碧軒從相國傳。</text>
<title>華將作新得丞來。索酒自慶。仍袖詩求和。用其韻以戲。之元</title>,<text>十載短檠吟夜雪。三年羸馬策京塵。代耕才祿堪相賀。爲覓南隣軟却春。</text>
<title>籬下</title>,<text>籬下西風吹客衣。江雲時逐雁南飛。房櫳向日床微暖。簷樹經霜葉自稀。羊祜謾期歸故里。嚴光終得老漁磯。沈吟獨酌杯中物。難與兒童說是非。</text>
<title>讀唐高宗紀</title>,<text>天皇重色逐功臣。自是忠言無一人。却笑隋土因拒諫。那知家索牝雞晨。</text>
<title>讀唐中宗紀</title>,<text>由來哲婦敗嘉謨。詀讘盟言淺丈夫。地下若逢韋處士。帝心還愧點籌無。</text>
<title>病客</title>,<text>病客逢春懶作詩。小窓終日面疏籬。東風也是多情思。時遣楊花落硯池。</text>
<title>黔州安養寺途中</title>,<text>窣堵荒畦畔。招提古道傍。烏啼向曛黑。人去入蒼茫。隱霧孤村逈。追風走葉忙。潺湲橋下水。幾見寺興亡。</text>
<title>富平道中</title>,<text>都護何年破。城闉迷舊基。逢人問奚自。立馬志所之。樹點州如掌。天低嶺似眉。兒童愼奔走。浦口板橋危。</text>
<title>築城卒</title>,<text>鴻雁嗷嗷勞者歌。三更燃火踏娑娑。知渠租重無完袴。柰此霜風觱發何。</text>
<title>松蟲。用木菴韻。</title>,<text>暑雨緣江人坐甲。秋風土國縣無丁。腐儒十載傷時淚。鵠嶺何年復見靑。</text>
<title>靜中。用先雪谷韻。</title>,<text>反鎖苔扉臥月餘。靜中還喜故人疏。操毫懶作歸田賦。欹枕唯看種樹書。</text>
<title>聞倭賊破江華郡。達朝不寐。作蛙夜鳴以敍懷。庚子五月作</title>,<text>簷溜潺潺雨乍晴。篝燈熒熒翳復明。舍南舍北蛙閣閣。公乎私耶專夜鳴。我夢將成爾強聒。我機欲息爾紛爭。聽之悚然爲有氣。越王出見怒蛙。乃爲之式曰。爲其有氣也。出韓非子。 翻然起我憂世情。兒童吟哦杜陵句。豈意耳邊聞戰聲。自從西極天柱折。十載九作兵車行。去歲紅軍深入阻。至正己亥臘月晦。毛居敬陷平壤城。 河氷野雪屍縱橫。雲屯館穀西京市。四方繹騷如沸羹。逢人欲說去年事。毛骨颯爽先魂驚。至今遼海上。千里無人耕。如何寇至不旋踵。倭檣又集花山城。金銀佛刹香火冷。勞民像設空崢嶸。謂禪源，龍藏二寺。 王師血濺水草腥。王怒豈不如雷霆。終軍弱冠請長纓。班超投筆流芳名。腐儒空有淚。無力能經營。自昔安危廟堂在。江湖何必憂蒼生。文恬武煕莫爲慮。我心焉得不惸惸。城中萬家盡坐甲。海上千村生杞荊。君不見聖神天子至元間。海水不波河水淸。安得有手翰天運。坐使群龍洗甲兵。</text>
<title>次牧隱學士用老杜韻</title>,<text>樂天曾問法。靈運早忘家。嫩竹搖風榻。幽花臥晚沙。寥寥聊自適。莫莫更何嗟。堪笑雕虫技。沈吟鬢欲華。一室寬天地。雙扉送曉晡。常時樂我目。何事攬君鬚。風月取無禁。江山醉倩扶。黃蜂勤釀蜜。役役爾河愚。</text>
<title>村居。復用前韻。</title>,<text>亂雲收野逕。凍雨過田家。荏苒涼生樹。晶熒日射沙。樓高常偃仰。山好每咨唴。我自無丹白。紛紛物競華。佳眠不覺曉。纔起日將晡。白鳥飛當面。蒼蚪立奮鬚。省煩師閔貢。過嬾媿張扶。可學龐公隱。邦能甯子愚。</text>
<title>復用前韻</title>,<text>南江風雨惡。驅馬到山家。野闊雲埋樹。灘平水捲沙。天工爲一笑。田父失三嗟。變化還神速。樓頭帶目華。晚食可當肉。朝飢耐至晡。論文三尺喙。覓句數莖鬚。花塢杯供樂。苔庭杖解扶。但愁山獻笑。敢辱水名愚。</text>
<title>德水村居。用老杜韻。</title>,<text>甡甡林下鹿。汎汎水中鷗。紫陌多驚顧。靑山作浪遊。花低日曲照。沙淨雨新收。無限人間事。尊前破百憂。</text>
<title>卽事</title>,<text>雨餘庭院不生塵。墻下靑靑草色新。酣寢起來無一事。眼穿窓隙數行人。</text>
<title>次韻戲鑽木菴</title>,<text>般柴運水無莊甲。愛酒能詩有禿丁。乞食歸來禪榻畔。南山當戶佛頭靑。</text>
<title>鑽木菴詒書讓予音問久曠。又謂嘗於手簡。不書姓名。簡傲已甚。有有詰其名。其將謂誰之語。書此以答。</title>,<text>叔夜平生嬾懶作書。人間禮法自宜疏。客來若問何名姓。爲報三韓陶隱居。陶弘景號華陽隱居。書疏以此代名。</text>
<title>次牧隱學士用老杜韻。賦喜雨見示。</title>,<text>田家南畝饁婦子。彌月不雨愁無水。塵飛蟲蟲氣如烘。苗生驛驛還枯死。一章雲漢假天公。不譬焚巫與徙市。奇哉冥冥造化功。西風會見豐年至。一作俄見雲師驅雨至</text>
<title>南山</title>,<text>墻頭見南山。樹木何纍纍。懷山萬家室。櫛比鱗參差。人歌半空碓。犬吠連雲籬。煙生巧點綴。風動白逶迤。巖巖山頭石。終古無改移。俛默坐相對。我意山獨知。長松蔭溪壑。奇彼千歲姿。墻陰秋草綠。爾生胡不悲。</text>
<title>次韻李牧隱學士用老杜韻</title>,<text>樹木可怡悅。茅茨可棲息。胡爲扣角歌。翹首望宸極。予少嗜讀書。壯心嘗許國。豈乏手中線。補衮輝五色。尋思不如醉。槽床聞道熟。居市願易求。何用北山北。相彼天廏材。被錦不露臆。焉知東郊馬。骨骼嚴霜逼。浮雲蔽白日。風江波浪黑。鴛鴦雙在梁。相依戢左翼。醉鄕沒人爭。任他蠅止棘。只畏顧建康。耐久軟脚力。</text>
<title>送華按廉</title>,<text>持斧前趨鐵嶺東。干戈叢裏往觀風。着鞭已有澄淸志。鳴鼓應多卓犖功。山近蓬葉雲五色。天黏滄海浪千重。安期若見如相問。爲報靑春睡轉濃。</text>
<title>福州旅舍。次韓祭酒韻。</title>,<text>永嘉江草愁邊碧。延慶宮花夢裏紅。多謝界山山上月。夜深來入客窓中。煙濃短桁憐衣黑。雨滴空階愛燭紅。憶在松都歌吹海。春生錦帳繡屛中。</text>
<title>福州旅舍。有雨欲訪韓祭酒修。以風不出。</title>,<text>春江綠滿雨霏霏。江上人家對掩扉。瘦馬穿雲將邂逅。却嫌風伯脫蓑衣。細雨如絲颺晚空。杏花消息滿樓風。柴門盡日無車馬。黃卷慵拍睡正濃。</text>
<title>福州映湖樓感懷</title>,<text>永嘉城畔夕陽中。老木滄洲樓閣風。逐客登臨解悽愴。江山雖異物華同。羈愁漠漠倚樓中。惆悵忝離爲國風。莫笑傷情似周顗。何人慷慨若王公。</text>
<title>次韻郭諫議 忠守 書懷</title>,<text>懷璧由來難越鄕。何如百結負朝陽。瓦鷄安有司晨益。石燕唯知𪚥雨翔。世事悠悠都市改。天機衮衮路岐長。譽堯非桀渾閑事。掃地焚香萬慮忘。</text>
<title>尙州旅舍卽事。用朴正卽韻。思愼</title>,<text>淸流兩岸樹陰陰。觸目初傷嶺外心。村婦引雛燒竹筍。山禽求友入楓林。</text>
<title>李韌正言扈從至尙州。寓舍北有四松。倚松結茅。以爲避暑之所。田內舍 祿生 名之曰四君子亭。</title>,<text>李君作新亭。半隱艮可比。名字孰肯評。早已經平子。王澄所題目。王衍不復有言。軸云已經王子矣。 巍然四蒼官。偃蓋相依倚。於烏坐嘯傲。主人亦佳士。我來纔入門。溽暑驚秋意。高節貫四時。信哉君子義。可憐棲湫隘。無以暢心志。豈知軹途傍。爽塏有玆地。滿懷玉雪淨。繞床笙籟起。俄令沈痾空。頓覺淸虛至。周伯仁興庾公語 言念古之人。子美有故事。不知杜拾遺。若此日劇醉。凌雲氣蕭瑟。蔽日形骫骳。安得起韋偃。放筆使爲戲。半隱。王龜亭名。</text>
<title>禿陘道中</title>,<text>赤日蒼煙暗絶陘。山廻路轉幾牛鳴。兩邊喬木心如醉。一樹幽花目暫明。</text>
<title>雲蹄縣途中。次荊公定林院韻。</title>,<text>路入雲蹄不見花。雨餘田壟水橫斜。纔抽嫩葉環池樹。半出疏籬倚岸家。</text>
<title>橋西</title>,<text>橋西楊柳盡飛花。信馬尋春到日斜。滿地竹陰門半掩。隔溪亭館是誰家。</text>
<title>組甲。用權一齋淸州拱北樓韻。</title>,<text>組甲攻城後。鑾輿返旆初。風塵三尺劍。歲月五車書。寒日低荒野。孤雲度大虛。吾謀適不用。腹豈負於予。</text>
<title>讀書用前韻</title>,<text>茅茨數椽下。風雪四更初。褐冷難休酒。燈殘不掩書。苦心思上達。扣腹媿中虛。朽木將安用。嗟嗟晝寢予。</text>
<title>客愁</title>,<text>風高客愁發。霜落雁來初。每夜還家夢。千金黃耳書。菊殘杯阻闊。塵滿壁空虛。磊落吟詩句。悲蟲如助予。</text>
<title>金注書 齊顏 逼同年鄭司諫 賱 曰。獨不聞安，朴故事耶。仍以詩督之。旣而果獲小妓予。訪故事於金。答言朴諫議 大陽 嘗爲同年安吉翔。具衿褥召妓。令視寢。安謝曰。同年恩若父母。予聞訖。相與大噱。用其韻以戲。</title>,<text>四壁哀哀蟋蜶聲。灯殘臥冷月空明。同年父母今虛語。未解金卽此夜情。空房曾渴曉鷄聲。玉煖還愁夜向明。煮雪只應誇此味。陶穀故事 題衿聊以寫閑情。題衿。溫庭筠段成相贈詩。多閨房之語。人謂漢上題衿。</text>
<title>淸州。携全佐郞 思敬。 遊月老洞。全君醉倒溪上。爲之遲留。</title>,<text>不識月老洞。今知南院樓。搖鞭度平楚。岸帽俯長流。霞影晴𪚥晚。煙光列岫秋。於焉興不淺。故爲紫髯留。月老洞一作西原路</text>
<title>次韻朴摠郞衡雨中書懷</title>,<text>路上行人絶。溪山半是雲。川空秋漠漠。門掩雨紛紛。菊蕊餐宜濕。楓林望欲焚。沈吟復志賦。慵作送窮文。</text>
<title>淸州權掌令寓舍。次陶杆城韻。鑄</title>,<text>步屣相從咫尺間。杖黎何怕夜深還。層巒草樹分三畝。兩處軒窓共一山。掃地燒香屋數間。紛紛俗子及門還。荒陂側畔千年井。喬木前頭數點山。</text>
<title>淸州觀陽陂。洪政丞夜試貢士。用全同年韻。</title>,<text>萬點疏星錯兩榮。銀袍獻賊盡張衡。黑頭上相當軒笑。何地人呼不夜城。</text>
<title>公州孝家院</title>,<text>黃葉成堆院落空。山前古碣夕陽紅。割脾老子今何在。夜夜銀蟾落鏡中。</text>
<title>全州永寧院路上</title>,<text>雨歇雀噪枝。天寒犢散陂。山童護紅稻。拍手爭休之。</text>
<title>寄贈慶尙李按廉 寶村</title>,<text>人言觀風樂。我道觀風愁。蒼生爰有望。明主是分憂。田疇日蕪穢。干戈日虔劉。江山信美矣。奚暇以邀遊。回飆振岩壑。淡月低𩢋樓。褰帷問惸獨。冀州刺史賈𪚥故事 比馭載馳驅。王遵 狂夫日午起。掩關事事幽。𪚥至𪚥美酒。一笑輕王候。何當倚玉樹。脫我鷫鸘裘。</text>
<title>平川驛途中遇雪</title>,<text>行行度平陸。滕六散天花。擁馬疏還密。迎人整復斜。蒼茫雲際寺。蕩漾樹邊家。遠惜離群雁。衝寒宿晩汶。</text>
<title>全州道中 二首</title>,<text>晨發灌足寺。晚過虛口村。荒田鴉啄雪。迥野鶻盤空。曁子滔天惡。姦雄間道奔。聖神爰整旅。諸將想如熊。</text>
<title>全州道中 二首 其二</title>,<text>中道山河隔。南州物色分。亂松知古驛。修竹記前𪚥。馬影荒橋日。鴉聲廢寺雲。甄萱弄兵地。臨水設紫門。</text>
<title>連山縣途中</title>,<text>烏帽穿林光隱見。殘鞍隨路響高低。荒陂積雪留人跡。淺水明霞亂馬蹄。</text>
<title>癸卯二月四月大雪。扈從淸州道中。</title>,<text>萬山險穢忽成空。晃朗乾坤自混同。銀海龍君擎出日。瑤池仙女舞廻風。培堆便覺豐年瑞。璀璨成知潤物功。莫把謝衣誇素彩。自驚陪乘廣寒中。</text>
<title>春月</title>,<text>南北違初服。東西老此身。漫爲題柱客。還媿倚閭親。世事今非昔。人情故更新。簷前倚杖久。春月也傷紬。</text>
<title>強酒</title>,<text>湖海三更夢。風雲六尺身。亂離分母子。貧病少交親。強酒愁仍奮。尋詩語不新。功名屬時運。彈鋏唱休頻。</text>
<title>雨</title>,<text>村樹乍隱見。軒窓時謁明。蒼茫過江色。浙瀝繞簷聲。舍北愁薪濕。籬南看水生。披蓑者誰子。泥濘問前程。謁音靄</text>
<title>廉副令用孟襄陽集中韻見示。卽次韻。</title>,<text>良玉無烈火。利金無盤根。大道不省煩。大隱不避喧。好高較好利。十纔贏一分。幽人隱輪鞅。何傷自聞聞。門外經過鬧。晏𪚥𪚥𪚥云。</text>
<title>癸卯十一月十九日有感</title>,<text>去年此日出臨津。山川𪚥𪚥𪚥行人。行人滿野如蝟毛。骨肉雨散哀且號。𪚥閨幼婦白於雪。黃塵䠥躄那湛說。林間棄兒不記數。兒啼母去肝膽苦。天寒日黑爭向河。河氷流澌可若何。中灘一半投黃泉。繞河痛哭聲聞天。腐儒執殳空掩泣。神龍失水事無及。道傍豺虎何紛紛。豈意生入崇仁門。今年此日南山阿。臨眺躊躇揮涕多。扶蘇鳳翥抱明堂。五冠屹立磨穹蒼。先朝舊物山獨存。嶙峋觀闕唯燒痕。皇天一視浩浩仁。胡爲屑越海隅民。日來西北方震驚。四野風塵鐃鼓鳴。流離二載𪚥已極。更耐今年禍莫測。勸君痛飮醉卽眠。人生無處似尊前。君不見當時城中守錢兒。燭下膏肓良可嗤。良辰不飮固扃鐍。留與潘誠徒鬱結。潘誠。辛丑紅賊魁。燭下膏肓。謂王戌。</text>
<title>題萬景臺</title>,<text>一抹橫天黑。滄溟眼底窮。始疑山隱霧。漸認浪浮空。鳥絶鴻濛內。龍吟滉漾中。長帆誰見借。萬里願乘風。</text>
<title>題襄州降山驛</title>,<text>馬頭旌旆拂煙霞。水店山村紅白花。偏愛郵亭好風景。千株松下浪淘沙。</text>
<title>次列山縣舍韻。寄牧隱學士。</title>,<text>庭樹成陰日正長。階花無語露凝香。想知細馬朝天路。楊柳飛緜滿上陽。</text>
<title>次高城郡壁上韻</title>,<text>空館耿不寐。湖光終夜明。晨赮發遠水。旭日上東楹。簷際山橫抺。天涯浪接平。茅茨星散野。三歎爾爲生。</text>
<title>金蘭窟</title>,<text>爲訪金蘭窟。棠舟放海門。洪濤懷地軸。神物護雲根。霧濕丹靑色。天成刻削痕。煙中看鷺下。想見白衣尊。俗言。此窟是觀音住處。</text>
<title>次元帥臺韻</title>,<text>輕橈徐轉上層臺。日射滄溟天倒開。回首押戎殊不遠。蘭舟又載月明廻。</text>
<title>次安邊官舍韻</title>,<text>登和往事角聲中。遠上峯頭瞰碧空。地接金源山似戟。天低桑域海無風。愼郞旗倒千年恨。趙暉卓正之亂。兵馬使愼執平遇害。 尹相碑成一代雄。尹侍中瓘拓地東眞。刻碑崖石。 寄語東偏衣皮類。吾王神武厭興戎。一作吾何與汝好興戎。</text>
<title>白鷗</title>,<text>我愛白鷗鳥。搖曳萬里波。飛鳴和且樂。生不憂網羅。可憐炎洲翠。羽毛殞厥身。傍窺有挾彈。來往爾毋頻。</text>
<title>和登驛道中</title>,<text>國島蓬萊破。煙波河漢通。雨晴花滿渚。天豁浪翻空。負弩煩鄕吏。垂纓媿釣翁。奇觀隨處足。於此興難窮。</text>
<title>次杆城官舍韻</title>,<text>佳木成林館轉幽。層軒俯渚道何修。孤煙起處浪喧屋。細雨晴時山近樓。官裏簿書無日了。軍中供偫幾年休。若爲倒瀉滄溟水。洗盡人情淨九州。</text>
<title>次淸澗驛萬景臺韻</title>,<text>淸澗東岡萬景臺。洪濤巨浪割天來。丈夫鼓吻能如此。將相侯王若擧杯。佳節登臨海上臺。冷然渾似御風來。若爲此水變春酒。喚取羽衣傾玉杯。第二句。一作怳如身與化人來。</text>
<title>襄州道中</title>,<text>汀花爛熳照春衣。旗繞靑山白鳥飛。爲愛火城迎擁道。徐驅故待日沈歸。</text>
<title>江陵鏡浦途中</title>,<text>鐵國山河壯。溟州花木深。微風魚在沼。落日鳥投林。周道想由昔。長松嗟至今。靑樓漫無址。春恨尙沈沈。</text>
<title>題江陵橫溪驛</title>,<text>日午溪亭陰氣凝。四時靑女憺威稜。怪來山木春無葉。人道枝頭每夜氷。</text>
<title>金剛潭</title>,<text>金剛潭水碧粼粼。洗盡從前冠山塵。擬向月精看古塔。夕陽花竹政愁人。</text>
<title>月精社</title>,<text>玆藏古寺文殊在。塔上千年鳥不飛。金殿闔扉香篆冷。殘僧乞米向何歸。</text>
<title>宿臺山文殊社</title>,<text>夜靜風箏響半空。丹靑古殿佛燈紅。老僧愛說于筒味。水名。出山頂。 智水與之誰淡濃。</text>
<title>出山</title>,<text>山徑崎嶇石有稜。倩人扶馬尙凌競。出山滿馬黃塵裏。笑殺嶔崟松下僧。</text>
<title>題竹西樓 三陟</title>,<text>竹西簷影漾淸流。潭上山光滿小樓。佳節遠遊多感慨。斜陽欲去更遲留。曾聞有客搥黃鶴。今恨無人狎白鷗。夾岸紅霞春又老。角聲吹欲裂眞州。</text>
<title>次蔚珍官舍韻</title>,<text>自入仙槎興不窮。捲簾春思薄雲空。隔林古堞滄溟日。傍岸疏籬楊柳風。寂寂鳥歸花影裏。蕭蕭人語竹陰中。若敎月下楊帆去。奚啻高秋鶴出籠。一作要知獨夜情鍾處。松月娟娟透綺籠。</text>
<title>題平海望洋亭</title>,<text>望洋亭上立多時。春晚如秋意轉悲。知是海中風霧惡。杉松不長向東枝。萬壑千巖邐迤開。傍山歸去傍山來。雲生巨浸包天盡。風送驚濤打岸回。</text>
<title>平海郡樓。有謹齋安文貞公詩。其首句云。公館多幽㭗。褰衣上後亭。予反其意。次其韻。</title>,<text>登覽玆樓得。何勞上北亭。捲簾還野色。隱几亦松聲。老樹煙凝紫。遙岑雨洗靑。相君歸碧落。徒想攝衣行。</text>
<title>蔚珍客舍老樹</title>,<text>仙槎 蔚珍古號 老樹不記年。柯如鐵龍相鉤聯。年年此地星軺過。登樓應費酒如泉。淸歌妙舞雲雨散。婆娑綠影庭半邊。區萌漸長年僅尺。閱得幾人參碧天。西原狂客狂也且。黃昏相對思綿綿。把葉題詩弔古昔。更桃後人題幾篇。</text>
<title>三陟竹西樓。贈紫玉山沈內舍。</title>,<text>何人起樓俯喬木。黃昏一笑立於獨。簷前修竹數千竿。檻外澄江五十曲。頭陁山高倚恍忽。觀音寺古多蓊鬱。長空淡淡鳥往來。微波粼粼魚出沒。幾人前我此登臨。我來懷古仍傷心。珠璣闌干滿紅壁。欲和不能空苦吟。江中之水淸且漣。江上之岸多良田。一作 𪚥若灌漑爲良田 紫玉首陁言可賞。堤防失計必騷然。𪚥君自𪚥𪚥王首陁。首陁。梵言農夫。</text>
<title>江陵東樓。對月有感。</title>,<text>大關以東天下稀。溟州樹老鶯亂飛。淸晨騎馬訪招提。歸來賓館日己雨。𪚥樓月色白如雪。鐵笛一算山欲裂。欄干倚𪚥正懇絶。間月千年幾圓缺。夜深四顧人寂寞。城烏噁噁塵漠漠。小星耿耿月爭光。雲漢終古昭文章。昭文章臨萬方。浮雲欲蔽爲可傷。安得長劍倚穹蒼。鯨濤接天渺無極。花浮邐迤藹佳色。庾信將軍信英雄。千載卓犖稱奇功。一作庾信將軍喚不聞。風作浪湧空銷魂。江陵有庾信祠。花浮。山名</text>
<title>自列山將之金剛山楡岾寺。狗嶺道中。</title>,<text>狗嶺煙霞膩。屋臺樹木攢。登危山更擁。探勝路何難。林過花𪚥帽。崖行石戛鞍。愛他盧儁井。千載不曾乾。屋臺。臺名。</text>
<title>楡岾寺 皇元賜額大報德壽聖寺</title>,<text>楡岾新羅寺。峯攢水屈盤。肇基盧大守。雋起廢鄭中官。米薜里。承旨。 賜額皇恩重。題碑聖德寬。能仁乾竺至。護法月氏來。烏啄 井名 寒泉食。龍移寶殿開。木魚懸撥剌。鐵鳳立毰毸。茗椀留僧話。松窓抱佛眠。灌鍾聞降雨。寺有鍾。遇旱。灌之卽雨。 繞塔覺撑天。竹色黃昏後。溪聲翠密中。周妻捐未得。慙愧徑山風。</text>
<title>題明波驛</title>,<text>兩松簷畔水連空。蓬島雲煙一望中。多少北來南去客。山花無數笑春風。</text>
<title>長正戍途中</title>,<text>海邊山勢竦戈矛。一卒當關萬卒憂。須信舟人皆敵國。可憐襄邑置和州 。戊午趙暉之亂。杆城以北。蕭然丘墟。集朔方遺民男女。居之襄州之野。號和州。</text>
<title>連谷縣亭子</title>,<text>畏日長途汗透裳。當軒下馬樹供涼。小詩欲寫南山熊。廻看斜陽擧趾忙。</text>
<title>題交柯驛</title>,<text>紗帽壓蓬頭。亭前照碧流。水光山欲雨。野色麥先秋。駑馬年猶壯。征鴻暮不休。自由波浩蕩。誰得擾沙鷗。</text>
<title>題龍華驛</title>,<text>滿帽黃塵滿袖風。征鞍暫解樹陰中。郵人催馬喚人急。一抹暮霞山浸紅。</text>
<title>次旌善郡樓韻</title>,<text>馬蹄終日攫山行。蒪暮來投沈鳳城。鴨綠一蒿搖 𪚥動。羊腸千仞倚雲橫。庭空唯見接禽影。樓迥堪忘倦客情。水穴風岩誰造汝。最憐當暑有餘淸。郡有風岩水穴。沈鳳城。郡別號。</text>
<title>次三日浦韻</title>,<text>一湖形勝自天成。三十六峯秋更淸。不有中流舟蕩䊢。那看南石字分明。湖中有石峯。其石上有丹書六字云。述郞徒南石行。 亭前雨過鳴沙響。浦口秋深落木聲。細問安祥當日事。神仙也是足風情。安祥與斡仙同游者。</text>
<title>定州途中</title>,<text>定州關外草萋萋。沙磧無人日向西。過海腥風吹戰骨。白楡多處馬頻嘶。</text>
<title>題臨漪驛</title>,<text>陂麥飜風穀雨前。田頭伐鼓禱豐年。蔚陵信美洪濤惡。坐愛茅簷橫白煙。</text>
<title>題羽溪樂豐驛</title>,<text>信馬鳴沙緩緩歸。溪風吹雨濕羅衣。亭前流水海不遠。山下豆田苗正稀。</text>
<title>寄贈沈內舍三和惠聰長老東老</title>,<text>關東山水窟。形勝四方傳。奔走雖王事。遨遊卽地仙。會心常按轡。乘險旋催鞭。日半期三百。沙行路一千。自平海至咸州。一千餘里。 浪痕岩上草。雲影鏡中天。淸曉海逾碧。高秋花更鮮。遡風松偃蓋。阻雨岸藏船。魚怪呑舟大。龍憐抱寶眠。予生本懶拙。求進却遷延。肥遯宜捫腹。蜚英媿脅肩。閑門開菊徑。禪榻颺茶煙。逸興思陶秫。安心愛遠蓮。埋輪從二老。樂道以終年。</text>
<title>次韻呈吳密直</title>,<text>賴公明德位當晨。病客關門臥浹辰。歸馬明年影終賜。永敎疏懶養心袖。來詩有明年歸馬之語。故云。</text>
<title>次襄州樓上韻</title>,<text>海岸山從朴赫前。幾看興廢迄今年。秋涵一野亞紅稻。日照五峯生紫煙。德女故居莎覆砌。曉公遺迹樹連天。登樓擬結相思夢。夢裏還應酌泠泉。觀音菩薩。代作女刈稻。圓曉和尙。因取飮泠泉。與之戲謔。蓋此地故事。朴赫。新羅始祖也。五峯。洛山也。又自愧風流不及前。題詩聊記甲辰年。倚山樓觀壺中地。傍水閭閻畫裏煙。未分掣鯨恬碧海。無心駕鶴上靑天。永郞湖畔携佳客。大道吾將學谷泉。</text>
<title>次洞山官舍韻</title>,<text>捧節春風出國門。揚麾秋晚訪江村。沙行帶日渾如霧。物役從晨直到昏。林下野花開又落。渚頭煙浪吐還呑。崩奔萬壑赴滄海。可擬群臣朝至尊。</text>
<title>次歙谷官舍韻</title>,<text>諸道勤公日夜兼。旋看詞牒曉來添。此邦自古稱無事。坐數幽花落晝簷。</text>
<title>次江陵官舍韻</title>,<text>行遍關東殆一年。邇來淸夢屢朝天。路廻白鳥滄洲畔。家在歸鴉落景邊。但把深杯銷歲月。未將佳句答雲煙。壁間多少詩雄筆。腸錦應翰李謫仙。壁有稼亭所題又深秋落日北濱城。坐對湖山無限情。壯士有神能劍呪。禪僧見逐謾鍾成。遙看三老遡風去。却憶四仙搖月行。我欲狂名流百世。天淸一棹擊空明。壯士。金庾信也。庾信入山呪劍。角星光下。燭其劍掔𪚥。頭陁有崛山鑄鎔。其師梵日國師。白大唐廻。怒逐之。</text>
<title>老妓</title>,<text>寒燈孤枕淚無窮。錦帳銀屛昨夢中。以色事人終鬼棄。莫將紈扇怨西風。</text>
<title>題洞山官舍</title>,<text>久鎖門扉爲我開。出墻修竹滿庭苔。南山雨過北山雨。臥看雲蒸滄海來。</text>
<title>宿驪興淸心樓</title>,<text>夜入黃驪縣。舟人欲臥時。渚行風作暴。樓宿月如期。天豁長江動。沙明雜樹奇。三更發淸嘯。便覺舞馮夷。</text>
<title>夏日登樓</title>,<text>苦熱弄淸漪。濯髮換輕帽。攀梯未登樓。已與塵世隔。軒窓納渺茫。樹林供闃寂。披襟俯長空。朝野同一色。壯哉古山河。三歎神禹力。陸離回鎭巒。突几對聳壁。脚底生層雲。頭邊對宸極。月明吹鐵笛。逐上巉岩石。</text>
<title>次韻酬廉代言 興邦</title>,<text>山花爍爍散紅灯。逐兔城南金𪚥膺。莫笑狂夫常閉戶。淸時有味是無能。</text>
<title>寄呈達世帖木兒平章</title>,<text>曾與劉琨共被眠。于今𪚥指𪚥𪚥𪚥。居𪚥衮衮年三十。塵霧昏昏路四千。箕子城邊波出日。燕王臺下草如煙。我生豈謂無知已。乘興時吟伐木篇。</text>
<title>秋雨</title>,<text>岸樹啼秋雨。樓鍾咽暮煙。機心謂已息。於此思綿綿。</text>
<title>汙吏。同朴獻納用陳簡𪚥集中韻。晉祿</title>,<text>城頭烏亂啼。城下汙吏集。府牒暮夜下。豈辭行露濕。窮民相聚哭。子夜誅求急。舊時千丁縣。今朝十室邑。君閽虎豹守。此言無自入。白駒在空谷。何以得維縶。</text>
<title>送胡照磨 海 還台州</title>,<text>君家天台下。我家扶桑傍。迢迢隔目浸。相望天一方。今夕忽覯止。有若會參商。文章驚後逸。眉目喜淸揚。雕蟲是小技。經濟爲賢良。我亦靑衿者。俱各髮未蒼。傾蓋語未熟。回舟去何忙。鴻飛碧天遠。九月霜半黃。聚散亦尋常。別離無鐵腸。各保遠大志。契闊母相忘。</text>
<title>許掌令少由流海上。作詩寄之。</title>,<text>昨見繡衣吏。今爲黃帽郞。白鷗應是伴。機事可全志。</text>
<title>東國四詠 座主益齋侍中命賦</title>,<text>金侍中 富軾 騎騾。訪江西惠素上人。孤雲出岫大江流。相國騎騾境轉幽。何事往來多邂逅。山僧沽酒共登樓。雙明崔大尉 讜 雪後騎牛。遊城北雛岩。兩山松櫟雪培堆。驀水穿雲路幾回。莫說袁安高枕興。何妨牛皆覓詩來。鄭中丞敍謫居東萊。每月明。彈琴違曙。雲盡長空月在天。橫琴相對夜如年。帝鵑曲盡思無盡。誰把鸞膠續斷絃。啼鵑中丞所製曲名郭翰林 預 冒雨賞蓮有詩荷花漠漠雨絲絲。𪚥頃方塘景特奇。應爲吟安一箇字。塵中折角立多時。</text>
<title>德津縣途中</title>,<text>黃雲漠漠雪霏霏。籬落荒畦一逕微。飮馬亂松陂底水。搖鞭閑繞白沙歸。</text>
<title>宿金沙驛</title>,<text>晚入金沙驛。柴門下馬遲。翠松圍似障。白道臥如絲。日落雞栖栻。天寒狗吠籬。村翁勤勸酒。愧未藥瘡疾。</text>
<title>過熊川</title>,<text>完山迢遞道阻長。熊川蕩潏雲蒼茳。夜發金沙驛中來。谾谾空谷陰氣張。披蓁抉莽緣澗曲。北風刮面吹嚴霜。丈夫不行歲晚路。焉知遠遊爲可傷。江邊月落雲錦發。堆埼山木凝淸光。雞龍百里見崷崒。倚薄縹渺超鴻荒。庬眉霞衲依翠壁。出雲淸梵飄天香。道人下視應怪笑。注來屑屑因何忙。揭其淺兮石齧足。厲其深兮水漸裳。淺深揭厲不可度。緣江欲度行仿徨。漁翁借我沙棠舟。桂爲櫂兮闌爲槳。回看出日泛中流。俄然已艤西岸傍。我行岸嘶馬去。翁卽鼓𪚥歌滄浪。翁乎吾道可比於汝楫。用則行兮舍則藏。</text>
<title>東萊公館。次檜岡韻。</title>,<text>千年公館參天竹。四面人家出屋梅。煙水雲山苦成癖。天敎擅勝在東萊。嗣宗尙愛步兵酒。和靖徒稱處士梅。日飮黃封吟芍藥。謫居猶是小蓬萊。</text>
<title>東萊懷古。用韓昌黎集中桃源圖韻。</title>,<text>黃雲連天海蒼茫。羅人航海朝帝唐。英雄聲名石不轉。涅江有紀山有堂。海雲御史 崔致遠字海雲 詩鳴者。垂髫隸雅鼇山下。金門射策帝奇之。中原學士服奇辭。掛冠東歸興不極。長流濯足歌於斯。遺臺巉岩俯鮫室。一丘異卉慠冬日。九原可作携手歸。才與不才那更恤。謙孝濯濯似蓮花。胸呑八荒氣凌霞。回頭肯羡萬戶邑。翩翩來往神仙家。蘇嘏先生今底所。亭前老木鳥無語。俗稱蘇嘏亭。鳥雀不棲。 金龜白鹿都不見。岩花開落園無主。蘇嘏常乘白鹿。興金龜仙人遊是亭。 星娘絶色想飄然。可憐跌宕鐵少年。道傍靑塚已蕪沒。怪異至今人相傳。乃令龍妹主中饋。相師所至多驚異。天井山中冬夜長。曉公竝坐淸無寐。風消江瀨鴻雁鳴。日出海底蛟龍驚。我來此地訪前古。瓜亭一曲傷我情。逝者滔滔去不顧。江月松風自朝暮。狂生學遒未得眞。摩挲陳迹慙古人。</text>
<title>東葉卽事</title>,<text>荒嶺 山名 月斜天似水。翠軒風定竹交梅。誰言逐客無情與。滿帽簪花倒載廻。</text>
<title>智異山靈臺道中</title>,<text>杖尋苔徑曲緣溪。竹鎖溪暄徑轉𪚥。落日更堪腸斷處。連雲喬木子規啼。</text>
<title>戲韓判書 脩</title>,<text>銷金帪下酌流霞。掌上佳人解語花。𪚥𪚥兒童須愼口。恐馳黃犢短轅車。</text>
<title>從幻菴長老。借楞嚴經。仍以敍懷。</title>,<text>不嘲佞佛杜祁公故事已多時。誰把楞嚴勸奉持。珠繫遠𪚥無𪚥苦。棟𪚥酣寢豈𪚥𪚥。衲子家風雲一塢。書生活計屋三間。落花飛絮雞村路。却望熊川觀佛山。長老時住此山</text>
<title>次韻酬郭諫議 忠秀。 仍贈鶴扇。</title>,<text>曾避元規林下歸。草抽書帶竹垂絲。贈之鶴扇非無意。好播淸風到鳳池。</text>
<title>遊郭諫議蓮池用前韻</title>,<text>蝸角相爭竟各歸。焦心所 得一蠶絲。先生高臥是非外。紅玉花開綠𪚥池。佳節須將酪酊歸。百年容陽鬢成絲。臨風欲折嫣紅朶。羞戴塵冠照碧池。</text>
<title>次韻酬竹菴</title>,<text>先生白日到羲轅。自是靑雲志不群。應笑斷斷𪚥蛇客。一杯猶且有悲依。妙年簪筆入蓬萊。供職明時媿不才。野性祗宜山水綠。西原煙雨幾樓臺。</text>
<title>寧越書事。用淸風寒碧軒韻。</title>,<text>刀山繚繞杉松月。錦水淸漪草樹煙。不待主人被鶴氅。風流堪作畫圖傳。繚繞。一作𪚥迤。</text>
<title>淸風卽事</title>,<text>俗尙火耕多種粟。雁銜蘆處見升煙。千年喬木千峯合。一道澄江一邑傳。</text>
<title>衿州道中</title>,<text>靑山斷處見疏籬。坐樹何人捻笛吹。記得古詩還似我。煙深野闊馬行遲。</text>
<title>黃贊成新除。其大人檜山君。作詩誡之。仍送陋閭求和。用其韻。</title>,<text>已見卽君能幹蠱。全篇誡責尙疊情。𪚥知𪚥𪚥𪚥𪚥難。當與𪚥公竝受名。</text>
<title>柳密直挽詞 壬寅仲冬作𪚥祖</title>,<text>日來極事不堪聞。便合深山重掩門。我每思歸歸未得。𪚥𪚥𪚥𪚥孰如君。</text>
<title>卽事</title>,<text>樹下猶嫌畏景浸。移床趨得綠陰深。脫中露頂偏相稱。風度松梢開竹林。</text>
<title>次韻呈岩遁 𪚥𪚥</title>,<text>海上沙場碎鐵衣。島夷橫槊馬如飛。夜來府牒催征急。霜後菜田收米餙。未得餐麻住蘭若。不堪持釣坐苔磯。隔窓風葉驚殘夢。五夜疏鍾前計非。</text>
<title>送岩遁之方山頭陁寺寫經</title>,<text>頭陁古寺方山東。𪚥香煙霧遙相通。門前白日飛空濛。一𪚥銀河落半空。高人濯纓向此中。不屑九街塵𪚥紅。會須面見沒骨翁。莫把寫經爲奇功。俗言沒骨翁。乃佛化身。𪚥正間𪚥見沒骨翁。卽此地故事。</text>
<title>復添前韻。戲呈岩遁。</title>,<text>曾聞佛氏趙州東。山河萬法盡圓通。縱然奔走趁𪔳𪔳。要觀諸相皆歸空。日來屛迹方山中。想像古寺煙冥濛。窮冬拾薪烘煁紅。盡日隱几聞松風。有時推戶看銀虹。山中雅賞誰與同。掛冠吾欲作隣翁。畬田種粟足收功。</text>
<title>岩遁還京。作詩寄之。復次韻。</title>,<text>高人避世隱墻東。來往不許俗子通。五更墻外聲𪔳𪔳。千車萬馬雷殷空。先生睡起日將中。捲簾靜坐看鴻濛。纖纖茗椀杏黏紅。飮來兩腋生淸風。仰天大笑吐長虹。此樂與人將無同。知音只有圓齋翁。醉鄕夢蝶倍有功。吐長虹。作氣如虹。</text>
<title>丁巳十月二十一日丙寅書事</title>,<text>冬雨頻來百憂集。顚風橫吹木欲拔。孔方與我每相違。麴生媿尒間何闊。</text>
<title>次韻酬韓山君</title>,<text>公心已合孟軻醇。吾道唯知學季眞。雖是病來相阻𪚥。寧如世俗白頭新。</text>
<title>次韻酬韓山君</title>,<text>皎如秋月老公昇。病起衣裳若不勝。照世淸標凌𪚥出。臨風長嘯𪚥三徵。少𪚥𪚥子𪚥𪚥𪚥。晚學楊公傳祖灯。戲寫新篇慰幽獨。輒賡強韻我何能。睿王在𪚥𪚥寺淸寧齋玩月云。李公昇胸中酸潔。如彼月之明。又已見吾君化日昇。衰顏也自喜難勝。春從碧洛有佳色。雪壓妭氛非咎徵。聖德新年無羽𪚥。高情獨夜對𪚥灯。黑頭謾結靑龍社。老去降心尙未能。</text>
<title>透慶尙姜抶廉</title>,<text>南國兵荒已有年。知君此去未安𪚥。𪚥𪚥𪚥俗猶閑事。最是島夷當下鞭。皁蓋朱旗擁馬前。雞林春晚樹如煙。祗應父老欄街語。吾𪚥如今可息肩。下如。一作從。</text>
<title>次韻酬韓山君</title>,<text>當年𪚥騎屢敲門。平昔胸懷得細論。貴賤河曾交態見。死生應有此心存。知公雅好東山屐。憐我還無此海尊。伹願時淸漁歲稔。焚香日日待犀軒。</text>
<title>送莫莫上人 自休 游日本將之江南</title>,<text>上人常莫莫。石逕鎖蒼苔。自可安心坐。何勞慉脚廻。慉音畜。動而痛也。</text>
<title>遣懷</title>,<text>我愛陶淵明。賖酒對黃花。富貴非所願。爛醉是生涯。有琴不緪絃。有巾頻漉酒。欹枕到羲皇。淸風滿庭牖。當時達官盡豐祿。尙惜一醉買珠玉。吁嗟先生獨何人。痛飮不恤家無粟。</text>
<title>集句送全羅宋按廉</title>,<text>負他黃菊滿東籬。司貢圓 別酒重傾惜解携。南唐𪚥𪚥主 聞道王師猶韓𪚥。皇甫冉 下重應不問狐貍 荊公。</text>
<title>禮安公館對酒。寄鄭大司成夢周。</title>,<text>四時佳節杏花時。把酒思君𪚥𪚥絲。皓齒淸歌難寄遠。醉來揮筆送新詩。</text>
<title>寄呈韓簽書修</title>,<text>壯節爲人忌。平生與俗𪚥。高吟𪚥𪚥𪚥。逸興在鱸魚。翻覆杜陵句。行藏尼父書。君恩重山岳。驅馬莫虛𪚥。</text>
<title>高峯道中卽事</title>,<text>三角雲峯奇。雲山遠莫知。掣電雷𪔳𪔳。雨意暗冥濛。長風從西來。吹作雪千堆。行行勢漸移。沙汀白逶迤。俄然大虛空。寂寞不可蹤。對此感人事。願問第一義。</text>
<title>寄贈岩遁</title>,<text>繞屋扶疏綠樹煙。幽齋不語對山川。百年耐友唯岩𪚥。千苦新詩卽閬仙。有約不來花盡謝。相思未見月重圓。倚欄淸嘯何時聽。回望龍池一悵𪚥。</text>
<title>次韻戲岩遁</title>,<text>林下望宸極。城中懷故山。往來雖屑屑。行止卽閑閑。逸興秋風裏。幽居昨夢問。靑雲有知己。恐不放君還。</text>
<title>次韻酬韓山君</title>,<text>中原馳令譽。東國擅斯文。磊落才無敵。飄颻思不群。相思春夜永。早出曙光分。岸帽行穿椏。敲扉響入雲。笑煩裵相國。詩得鮑參軍。厚意傳家好。雄辭討世勳。鄙名聯搒尾。勝事集江濆。樓月同領綠。溪花共擷芬。兩同如昨耳。萬事祗聊云。邂逅頗來往。吟哦到父曛。</text>
<title>集句題李陶隱送別李淸州詩𪚥。壬𪚥</title>,<text>笑分𪚥𪚥別京師。𪚥𪚥 快騎璁瓏刻玉羈。王初 坐對梅花映粧額。𪚥𪚥 郵筒還肯寄新詩。荊公</text>
<title>懶翁在淸州菩薩寺。兒子𪚥往謁。翁手寫雲山圖贈之。拯以示予。卽題一絶。</title>,<text>明窓點筆寫雲山。料得禪翁意頗閑。要識畫中離相處。層巒古刹白雲間。</text>
<title>月溪志院。贈李同年。</title>,<text>佳景坐高樓。春風生客愁。桃花自開落。白了幾人頭。伴食廟堂後。無由一日閑。羨君來避世。長管好江山。</text>
<title>公州道中</title>,<text>一道澄江浸碧空。兩山紅樹戰金風。孝家院落知何處。鳥沒秋光沆碭中。</text>
<title>李判事夫人柳氏挽詞 成中</title>,<text>高門德來括。浮世事難該。未與良人老。徒令稚子哀。華堂秋寂寞。丹𪚥月低回。惆悵喪車發。行行不復回。</text>
<title>題幻菴詩軸</title>,<text>善逝嘗有言。學道先除幼。𪚥人執幼實。徒勞逐眞贗。或者言已離。此幼還可嗤。除幼固非幼。能除復名誰。去年曾見師。爲問扁居義。師乃默然久。是明法不二。我雖靑衿者。頗喜游曹溪。多師已知幻。更無覺迷迷。</text>
<title>朴密直夫人吳氏挽詞 形</title>,<text>暮景時連蹇。況優病更添。但知稽泰筮。何暇讀楞嚴。塵世佳城隔。庭蘭淸露霑。誰題列女傳。婦德正無嫌。</text>
<title>魯國公主挽詞</title>,<text>王姫來下國。君子詠睢鳩。熊夢終悲泣。仙游孰挽留。天衢雲杳杳。悵殿月悠悠。無復騶虞化。空看桃李稠。</text>
<title>己未𪚥日天雪。過韓山君宅有題。</title>,<text>晚歲名猶重。新年禮更煩。尙慙隨俗態。強起諸侯門。溪雪聊乘興。山亭可避喧。願從公結社。人事付琴尊。</text>
<title>韓山君見和。復用前韻。</title>,<text>𪚥晏常嬰疾。眭袴雅省煩。不圖携粉剌。好事訪閑門。園雪無人掃。庭柯空鵲喧。深心謝已晚。更媿挈孤尊。徑轉緣崖險。墻高絶世煩。風欺游子袂。山擁大儒門。庭院花紛墜。園林雀不喧。沈酣詠佳作。餘興滿淸尊。交道但知耳。憧憧無乃煩。相思輒命駕。淸笑出開門。甲第𪚥壘滿。良辰歌吹喧。何嫌一壺薄。犧象自汚尊。</text>
<title>韓山君見示云。捏合纔成五首詩。曉窓危坐謾沈思。玉盤的的明珠走。灑落圓齋是我師。用其韻以答。仍戲之。</title>,<text>圓叟乘酣謾作詩。全然過在不深思。公因檃栝增詞氣。所謂三人必有師。</text>
<title>韓山君見示云。捏合纔成五首詩。曉窓危坐謾沈思。玉盤的的明珠走。灑落圓齋是我師。用其韻以答。仍戲之。 其二</title>,<text>由來子固未能詩。擬比坡仙徒費思。勿怕𪚥之防獨步。僉言大白定爲師。</text>
<title>韓山君見示云。捏合纔成五首詩。曉窓危坐謾沈思。玉盤的的明珠走。灑落圓齋是我師。用其韻以答。仍戲之。 其三</title>,<text>獨酌芳醪讀古詩。窓前時有鳥來思。虛談不尙王夷甫。直道何慙𪚥士師。</text>
<title>復用前韻。酬韓山君。</title>,<text>高情多遠害。大義急冶煩。假使畫麟閣。何如游鹿門。野堂春寂寂。沙陌日喧喧。願得驪江上。臨流共一尊。讀易可無過。知詩能去煩。執中虞帝訓。賤霸仲尼門。學博將爲用。談高秪強喧。花前如對月。莫使照空尊。</text>
<title>牧隱寄詩云。驪興樓上好吟詩。南望年來費我思。勅賜鑑湖歸計決。月中垂釣伴漁師。和其意寄呈。</title>,<text>嘉景沈吟伐木詩。門前楊柳使人思。載醪袪惑寧辭遠。楊子文章百世師。牧隱一壺千首詩。驪興風月寄相思。何妨去作漁翁伴。把釣猶爲王者師。遲日江山杜老詩。幼翁堂上寂無思。聯鞍擬踏城西路。奚獨廬山有遠師。</text>
<title>題金少年詩軸 自知</title>,<text>寶誌曾摩陵頂。超宗殊有鳳毛。勿憚從僧負笈。終看對御抽毫。</text>
<title>用韓山君韻。題李生詩軸。</title>,<text>孤雲十二西渡海。煌煌帝都飛皁蓋。芳名夫豈求得之。學問之來非自外。遺子不用滿籯金。琴工或化山水音。賢哉我友李開城。寘子梵宮其意深。生年屈指過崔子。從前所得悉宜示。文章要當抉雲漢。從人作計聊爾耳。益翁八十尙讀書。生乎學可忽三餘。孤雲可及歲不與。愼勿負氣輕居諸。第二句。一作聲動中華得軒蓋。○吾祿厚得此軒蓋。翟璜答田子方語也。</text>
<title>次韻韓山君約謁益齋眞堂</title>,<text>名姓曾叨桂榜中。雞林門下共趨風。浮生慣別身俱老。未路相逢道豈窮。把酒最憐春水綠。哦詩長送夕陽紅。眞堂有約吾何負。總角摳衣事櫟翁。</text>
<title>林評理慶大人八十封君。日洪左使 仲宣 有詩。朝士皆和。予晚知之。乃敍懜然之意。依韻奉呈。</title>,<text>恩從九闥封千戶。年用八旬爲一春。更是卽君皆將相。須知先世好生人。好生。一作有仁。蕭疏五柳窮居雨。薈蔚三槐甲第春。勝事喧傳佛出世。無聞自笑我非人。</text>
<title>乙未八月哉生明。與中悟師共坐看經。韓山君適至。以詩戲之云。直截根源世所知。尋行數墨欲奚爲。應嫌兩眼明如月。却使浮雲蔽暫時。予亦戲用其韻以答。以華嚴要解奉贈云。</title>,<text>牧隱家風自可知。爐熏相對寂無爲。莫言鑽紙驢年出。湛湛忘言卽此時。泯相超然合佛知。圓機何更學經爲。到頭取舍還爲病。請看華嚴處與時。</text>
<title>送李評理奉使大明 茂方</title>,<text>從來憂國豈謀身。造次知公不負民。談笑可期安社稷。異常功自異常人。</text>
<title>悼鄭文貞公 思道</title>,<text>落落材名動搢紳。溫溫談笑已前身。誦言每覺撑腸雪。念德徒傷有脚春。汗漫相期九陔遠。凄涼唯見一阡新。鄙夫豈是無從涕。少向東床意最親。公嘗作妹壻。故云。</text>
<title>陶隱李諫議自誦省中述懷。用其韻以戲李公爲門下舍人時事。</title>,<text>屈己從人氣未伸。若敎更事定無嗔。不爲俯仰多乖岸。不愛當年李舍人。賈誼治安謀策新。當時或毀議非眞。嘐嘐喜作書生論。不愛當年李舍人。滿腹琅玕六尺身。錦囊千首粉垣春。好從花底留人醉。最愛當年李舍人。花月娟娟照北宸。傳呼中夜命詞臣。揮毫落紙驚風雨。最愛當年李舍人。</text>
<title>用藥名憶南村</title>,<text>半夏前湖上。泉甘草木香。當歸無別意。遠志可全忘。</text>
<title>庚申三月三日。雨中晝寢。夢韓山君見訪爲之置酒歡笑。覺而有作寄呈。</title>,<text>三月三日雨連風。掩關將以夢周公。周公遐哉不得見。乃夢韓山牧隱翁。白髭紅頰來我堂。菀然淸笑索酒嘗。旣際艱危身作相。欲澆磊磈須深觴。呼兒貰酒且炊黍。擬欲西軒從日語。風扉敲殘了無蹤。何所從來何所去。嗟子本是夢中人。夢中復夢知何因。祗爲從前情所在。敍情相見笑還新。</text>
<title>三月十五日。韓山君見和。復用前韻奉呈。</title>,<text>不羡白日游䦘風。不羡白衣作三公。但願尊中酒常滿。溪山勝地陪牧翁。散材安可薦明堂。雍門抱琴悲孟嘗。乘除百年貴適意。何如月下傾金觴。花時不及催釀黍。咫尺未與情人語。男兒憂恨孰過此。擾擾膠膠日西去。知公不是塵世人。綴名榜尾應好因。載醪從學固多益。醉後況聞佳句新。</text>
<title>韓山君見和。復次韻。四首。</title>,<text>逢春劇飮圓齋風。何人好客如孟公。輕狂使酒多汚茵。何人寬容勝弱翁。孔子百觚公升堂。飮中至味公先嘗。浮蛆潑醅想己出。獨酌何如對客觴。交情休論元伯黍。死生契闊曾有語。邇來衰病雖阻闊。精神夢裏相來去。公今現果方醉人。我詩秪謂將來因。甕間畢卓也不惡。請公可戒扃鐍新。</text>
<title>韓山君見和。復次韻。四首。 其二</title>,<text>東方斯人振頹風。挺然起自文孝公。崇文洞中夢太白。前身定是騎鯨翁。妙年繼述魁東堂。孝親奚止奉烝嘗。白頭絡秀頻爲笑。再領門生稱壽觴。先王永嘉食彘黍。扈從勤苦那堪語。時淸却得卷而懷。藹藹晴雲高鳥去。只緣眼底空無人。公病不是三因因。若入圓齊不二門。勿藥自喜當日新。</text>
<title>韓山君見和。復次韻。四首。 其三</title>,<text>風騷諸將盡趨風。當代詩壇李衛公。文章渾渾莫窺涘。人道海東昌黎翁。在家志家似靈運。珍羞滿前絶不嘗。擬將盧老曺溪水。一吸俄然連百觴。下濕宜稻燥宜黍。時從老農聞法語。不學彥倫斷羶腥。不慕樂天兜率去。靑春故將惱殺人。前篇未報來相因。我師疲矣敢借一。請與行成軟血新。</text>
<title>韓山君見和。復次韻。四首。 其四</title>,<text>治尙淸淨聖人風。曹參聞之舍蓋公。賢哉身被七十槍。不置歌舞延衰翁。頃承乏材入朝堂。天廚八珍口得嘗。未爲吾君畫一策。只解快傾宣勸觴。預愁詩人歌佊黍。欲露肺䏏憂冷語。吾儕出入何所用。未得沙場斬將去。君不聞荊公讀書人。善䄂護法應惡因。奈何捉風不自知。放逐忠良頒令新。</text>
<title>悼朴評理 普老</title>,<text>羽林飛將少知名。治劇材能晚更成。駐蓋漢南如止水。分徛浿北作長城。旣膺重望撝謙吉。擬倚殊功看否傾。忽爾華御遷碧落。𪚥山故宅月空明。</text>
<title>韓山君寄詩譏行成之語。用其韻以答。</title>,<text>不有江頭拍岸風。周卽安得敵曹公。明朝繼使樓船到。定見吳都王氣空。太白詞多擬古風。不堪司日語荊公。千篇借我千廻讀。洗盡涪翁習氣空。</text>
<title>韓山君寄詩。有爲詩必學小陵之意。詩酒敵也。公旣以詩誨僕。僕敢不對之以酒。故用來韻答之。</title>,<text>予生素慕伯倫風。醒狂又不讓次公。醉中往往揮禿筆。詞鋒屢挑儒仙翁。公雖誨予學草堂。恰似異味夢中嘗。縱使厭飯竟未飽。不如倒我公榮觴。醉𪚥目不分稷黍。有耳不聞如雷語。𪚥然有𪚥如曠調。不怕揚觶連杜擧。惺惺戒飮亦何人。願香𪚥結來生因。我願一醉動千日。不聞世事朝暮新。</text>
<title>崔判開城挽詞 孟孫</title>,<text>少從紈絝着儒冠。長得君王爲解顏。壯歲負羈游上國。中年投紱臥東山。槐堂繡褥悲涼裏。蓬島瓊樓怳忽間。已矣曉風歌薤露。靈輀空帶夕陽還。</text>
<title>昌山君挽詞 成士達</title>,<text>結社同游未一年。挽歌相送柰何天。從今每過南山路。廻望朱扉輒悵然。</text>
<title>病中次韻酬韓山君</title>,<text>昔日紅顏少。今爲抱病翁。孔方兄見棄。徐𪚥聖難逢。階竹天生碧。園花霞爛紅。來詩協我夢。廻首意無窮。又最好淸明節。乾坤一病翁。閉門春寂寂何處鼓逢逢。嘉景尊無綠。斜霏壁退紅。沈吟杜陵句。未送退之窮。</text>
<title>次韻酬韓山君見寄雙韻詩</title>,<text>宦途人情盡揚炎。擧世不覺如永蠶。幸哉俱已脫朝杉。城南山色碧如藍。不必金人口三緘。好將聖謨時熏涵。床頭技陽玩其占。臣道分明坤六三。熊璠魚肉未得兼。儉德辟難予心甘。君平賣卜轍下簾。願闔鑿壞爲美談。法眞扶風出語嚴。陳摶華山常睡酣。佛頭難將肉眼瞻。虎穴安可赤手探。朝飛火烏暮氷蟾。擾擾東西雪滿簪。落紅孰把鸞膠粘。飮中眞趣公可參。醯醢之美尙煎𪚥。何妨濁醪終日耽。發揮此語須公拈。巷口垂楊欲繫驂。</text>
<title>有志游襄州洛山。不就者有年矣。韓山君寄詩。有游關東之意。復用前韻寄呈。</title>,<text>儒酸古來難附炎。恰似水不宜於蠶。床頭已得試春杉。擬向洛迦尋名藍。韓山先生寄筆緘。皎若氷壺秋月涵。高人蔽志那讀占。直恐一游年踰三。流芳勇退旣兩兼。擬酌曺溪一勺甘。朱顏可招賈窺簾。雄略不慙捫蝨談。碧天雲斷氣何嚴。肯爲滿前聲色酣。衆香大士欲親瞻。蓬灜仙境欲窮探。俯者海底出銀蟾。沙上遲留遺佩簪。與公志合如漆粘。久矣我夢無朝參。廻頭何羡虎形鹽。曄曄紫芝還可耽。願香公若許同拈。從以數僮鞭羸驂。</text>
<title>雨中寄呈韓山君</title>,<text>山雨關門睡。幽居樂有餘。連林花落後。繞砌筍生初。擧酒唯聊爾。哦詩亦自如。安閑謝天地。敢嘆食無魚。</text>
<title>次韓山君韻。奉賀廉東亭掌試後慶親。</title>,<text>院門深鎖嘯聲長。多士如雲自遠方。試罷筆堂迎鶴髮。九重宮醞歛金觴。爲上掄材必取長。科爲將相益無方。孝親誰肯居公右。絡秀當年但擧觴。</text>
<title>題河按廉詩軸 忠國</title>,<text>攬轡澄淸處。褰帷問勞時。窮民定翹首。携幼出疏籬。</text>
<title>庚申秋。倭賊焚尙州。陷咸陽城。將入頭流山。李贊成帥諸元帥。遇於引月驛敗之。奏飢還京。韓山君有詩。卽次韻奉賀。</title>,<text>我服方成我馬同。中軍況是命英公。衝沙擊賊雷𪚥雨。𪚥險麾兵草上風。引月威聲揚四國。臨淮成烈冠群雄。腐儒多病常憂亂。益感元戎靖難切。</text>
<title>次韻韓山君與韓孟雲學士訪尹密直虎有詩</title>,<text>澹交如水處。淸笑擧杯初。霜菊供詩句。煙林當畫圖。島夷方疚棘。王旅匪安舒。美矣風騷將。相携得自娛。古觀同盟日。吾王卽位初。所期求駿命。相與贊鴻圖。逸興希張翰。空言笑仲舒。愛公如我拙。唯以酒爲娛。</text>
<title>寄呈權贊成奉使大明行軒 仲和</title>,<text>氷雪遼河道。載驅何翩翩。金陵謁天子。忠言應動天。自我神聖來。文臣多有功。當今安社稷。邦人望於公。</text>
<title>寄呈雞林尹</title>,<text>雞林古侯國。城闕尙依然。赫居與解脫。異事人相傳。宮𪚥五十世。衣冠一千年。英雄水朝海。文物草連天。遙知一尊酒。相對好山川。慨然懷古𪚥。佳句壓儒𪚥。崔致遠。雞林人。世號儒𪚥。𪚥𪚥世。新羅始祖。昔脫解第二王名。</text>
<title>朴判書求菊磵詩</title>,<text>秋菊生磵曲。寒泉自遠谷。美矣黃之中。映彼淨而綠。扁居寓幽懷。其人溫如玉。予亦隱者流。此花愛之酷。豈無春園葩。灼灼悅吾目。愛梁晚逾好。淩霜有餘馥淸賞旣與同。交情更欲熟。有月輒相過。勸酒慰幽獨。</text>
<title>辛酉四月初六日邀韓山君，權贊成諸榜兄送酒。走筆戲。</title>,<text>花前送酒作新詩。惟聖惟賢悉送之。送去還來還有語。梨花未發背陰技。</text>
<title>林責成見訪明日。以詩謝之。</title>,<text>昨日高軒到弊廬。南山動色滿庭除。向來門外堪羅唯。從此隣人孰侮予。</text>
<title>夜與</title>,<text>蟲聲喞喞報秋期。月照庭前簷蔔枝。誰向夜深吹三笛。正當愁客不眼時。</text>
<title>題松菊軒</title>,<text>鬱鬱後彫彩。揚揚晚節香。窮居供予樂。相對一笑長。或立勸淸籟。或來勸深𪚥。吁𪚥爾在此。誰乎與倘佯。</text>
<title>羅興儒判書奉使日本。旣廻。以行錄示予。用錄中所載。綴句贈之。</title>,<text>勝景辭門柳。洪濤放葉舟。麻衣持漢節。蠟屐上岑樓。佳句禪林誦。眞容佛𪚥𪚥。却來書榻畔。應夢客雲州。雲州。日本地名。</text>
<title>悼龜谷 覺雲</title>,<text>擬向松間扣戶頻。忽驚禪老厭浮塵。已從壁上琴絃在。謾見門前筆冢新。火裏不燒應有物。帷中端坐定非身。情鍾我輩空惆悵。生死猶如臂屈伸。</text>
<title>禹密直挽詞</title>,<text>平生償蕩愛山川。晚向𪚥門學生𪚥。逸興不輸陶𪚥菊。芳名可占遠公蓮。紫書罷命淳樞貴。素韠哀號鳳閣賢。寒碧主人今老矣。出門東望夕悽然。</text>
<title>寄呈韓山君乞文</title>,<text>猗猗綠竹滿園生。弄月昑風景更淸。自𪚥區區却閔事。乞公神筆要知名。</text>
<title>題日本僧萬峯詩卷</title>,<text>大空離數量。名字爲可傷。君看上人境。隣虛含十方。是非自相高。紛紛天下是。君看上人境。崇界各止止。</text>
<title>次韻朴同年書懷 晉祿</title>,<text>高人志在問田廬。捫腹何曾歎負予。哿矣晉君延百里。悲哉楚國逐三閭。甘貧只恨難賖酒。見事仍嫌頗解書。自信宦情淸似水。臥看雲葉卷還舒。頗解。一作浪讀。第二句。一作飽食何妨𪚥負予。</text>
<title>李樞相挽詞 仁立</title>,<text>良將古來重。邦家怳此時。材宏王室倚。望斷士林悲。垂屋塵生榻。歸程草滿陂。凄源舊部曲。雙淚謾交頤。</text>
<title>權判書挽詞</title>,<text>世係三朝相。生涯一院花。稀年今轉少。通憲古無多。夫子何遺恨。卽君盡拜嘉。死生如晝夜。執紼尙哀歌。</text>
<title>題郭諫議永慕亭詩卷</title>,<text>野語曾傳涅水頭。望水。東業江名。 聞君望海疾先流。料知氷慕亭中叟。春燕秋鴻無限愁。諫議王父麟元世皇時。奉詔使日本。未還。</text>
<title>病中感懷。寄呈韓山君。</title>,<text>親友方稀道更賖。窮人早晚得歸家。尋思臥病酒爲祟。欲學坐禪詩作魔。未信聖凡如鏡像。從聞生死是空花。從公擬學閑居樂。攤飯床頭擊壤歌。</text>
<title>題權少尹居義守母墳詩卷</title>,<text>大孝終身慕於親。徒聞其語未見人。客言銀川有馴烏。權氏之行舜之徒。妙年從宦帶垂魚。言念將母歸田廬。乘軒食廩豈非嘉。事親日短還可嗟。還笏歸來村興長。堂中鶴髮笑稱觴。力穡奉養當高宦。彩衣戲舞供淸懽。扇枕奚獨有黃香。扣氷每欲追王祥。崦嵫紅日下虞泉。白頭廬墓泣漣漣。先王之制旣已終。援琴切切哀末窮。我聞客語久齎咨。斯世乃有人如斯。古來孝子化忠臣。須將此語達楓宸。</text>
<title>辛酉十月朔。朝看日蝕。</title>,<text>重光作噩陽月朔。日之將中光忽薄始聞墻外聲鋒鏘。俄驚鞺鞳連四方。矍然出戶仰天日。怳若日邊疑有物。呼兒將盆挹淸倫。試從盆底窺金輪。金輪半破如缺月。天容慘澹若愁絶。陽鳥萬古人所𪚥。柰何一朝厄於蟾。陰消陽長邦乃昌。此日而蝕予心傷。春秋書災重日蝕。弭災莫若修衮職。予嘗載筆侍吾王。美質可爲周成康。朱光復圓安有瑕。君子改過無乃一 作胡不 嘉。安有瑕。改作能燭遐。</text>
<title>次韻荅許監丞錦</title>,<text>桃李交花覆玳筵。東風吹吟欲裝綿。共君今日不辭醉。一去不來惟少年。玳。一作綺。</text>
<title>次韻張春州書懷</title>,<text>眼前軒冕等纖毫。擊壤酣歌志氣豪。班馬文童眞小扳。韓彭功業謾多勞。可憐宋玉悲秋盡。爭似陳摶睡日高。但願四方無一事。鏡中何用泣霜毛。</text>
<title>甲寅六月十五夜。上御涼樓云。南風熏萬國。皎月照千方。勑詞臣和進。</title>,<text>風行地上月流天。二物來傳大古前。寒賴好從山便起。淸光自與水相連。仙游謾說明皇樂。洽御徒間列子賢。此夜九重冥有得。宸題一句卽超然。</text>
<title>尹應敎母崔氏挽詞 紹宗</title>,<text>凡人慈母但軒渠。愛子何曾敎一書。珍重當年三從宅。竟看蘭玉照庭除 軒渠。敎嬰兒語聲。</text>
<title>次韻題蘭坡李判書 居仁 園中四詠詩軸詠松</title>,<text>一尺不爲短。萬丈不爲長。盆中與山裏。增損幾枝霜。人間正炎熱。箇中一掬涼。願言縮大千。納此無中傍。</text>
<title>詠竹</title>,<text>靑靑數竿竹。羅生蘭坡隅。心虛擬賢者。節勁比丈夫。春園百花發。香風撼流蘇。獨不有眞賞。長筇孰此扶。</text>
<title>詠梅</title>,<text>唐人賞魏紫。垂堂錦筵開。和靖有梅癖。踏雪訪湖來。華靡與淸潔。我欲一切摧。天白還可愛。不覺月徘徊。</text>
<title>詠蘭</title>,<text>淸露浥幽熊。皓月揚淸香。猗猗叢棘中。不採庸何傷。高人靜相對。援琴一歎長。寥寥千載下。宣尼道更光。</text>
<title>題姜摠卽 淮伯 捧宣醞慶親上祖墳詩卷牧隱相公韻</title>,<text>孟子書中樂。馮公 異塚 畔儀。賢侯今倂有。此美古猶稀。捧榼辭丹陛。稱觴舞彩衣。芳名知遠播。大史筆應揮。</text>
<title>題柏庭禪庇上人送別詩卷</title>,<text>柏庭出於知足叟。玄風欲振從諗後。挺然直幹壓叢林。瑩然眞色元無垢。玄陵睿鑑如日曯。召入絰年意彌篤。御手傳神仍賜贊。爲師善唱漕溪曲。安居二處說文殊。未必懶殘眞丈夫。師在金鑾似蘭若。綠水紅座非二途。鼎湖龍飛望不見。南去飄然雲一片。芒鞋竹杖來時路。江月松風舊時面。</text>
<title>次韻題韓山君贈金秘書敬叔詩卷</title>,<text>晴天澍雹走雷車。龍公變化其忽諸。牧翁有手更袖速。應陋爾雅注蟲魚。每導文章餘事耳。男兒須讀萬卷書。溫溫敬叔翁所重。筆勢春空雲卷舒。研精慱學非爲人。要將明善返於初。匪如魏植誇藻麗。匪如晉衍談玄虛。旁搜遠紹作民則。插書滿架仍塡廬。于嗟風敎日以變。不媿以冠爲履苴。奇裁能廻旣倒瀾。直使流汪羲皇墟。文章寧復數崔蔡。閎達可以偕嚴徐。明窓黃卷獨自樂。不恤家人無儋儲。顧予老矣無寸能。恩慙館閣頻遷險。聞君屛居苦撰述。願言日夕常聯裾。美人遠在天一方。春光浩蕩充堪輿。客有爲君求我詩。敢惜一語嫌迂疏。衆醉獨醒雖可與。聖人終不作三閭。爲親復讎固其理。王者還應誅伍胥。子雲淸淨却仕莽。學如六日藏蟾蜍。若用封倫致大平。亦可南海求騊駼。至理昭然明善日。卽墨與阿空毀譽。删詩定札我夫子。只爲斯文不爲餘。擇之不精奚用多。折衷纂官非偉歟。欲往從之道阻修。出門東望長欷歔。一作後生耳畏更努力。毋使覽者榤卷時欷歔。</text>
<title>廉侍中挽詞 忠敬公</title>,<text>芳年闊步躡層霄。晚歲奇功在兩朝。捍敵出紆元帥紱。經邦坐戴侍中貂。卽君幹蠱名俱重。女壻蜚英位盡高。萬石光榮還一夢。佳城 鬱鬱水滔滔。</text>
<title>卽事</title>,<text>墻頭香雲壓枝低。風弄長條嫋嫋垂。薄暮霏霏微雨濕。靑春何事泣西施。</text>
<title>送法護長老</title>,<text>丹陽山水窟。爲客曾留詩。至今泮宮夢。遠尋煙寺陂。溪喧樹連碧。雲點峯攢奇。師往遊祁祁。人境眞相宜。溫溫李大守。愛僧索無敵。久矣謁其人。師至應相得。公餘來扣門。涼月滿窓壁。沽酒坐松間。長嘯破空碧。一作嘯破千年寂。</text>
<title>送崇嚴長老</title>,<text>江淸木落雁于飛。千里携筇獨自歸。想得山中住蘭若。滿窓風雪擁禪衣。一作連雲積雪闔松扉。</text>
<title>寄李陶隱</title>,<text>伽耶山下日斜時。憶子淹留攀桂枝。惆悵胸中無限思。相逢無語卽分離。</text>
<title>金代言 濤 送酒</title>,<text>幽廬春晚對花開。石鼎山泉當酒杯。應料圓翁胸磊磈。花前故遣白衣來。</text>
<title>襄州客館樓命之曰消暑。因次壁上韻。</title>,<text>消暑樓成延祐前。命名人到甲辰年。挑簷老樹孤輪月。傍岸垂楊半縷煙。柱笏高吟迎爽氣。擧觴白眼望靑天。未絃不用纖纖弄。過雨林間咽澗泉。</text>
<title>秋衣卽事</title>,<text>風嘯庭柯砧響哀。江山千里夢初回。膈窓落木蕭蕭下。誤擬漫天秋雨來。</text>
<title>送別白少尹 玿</title>,<text>道同深惜別。愁絶只吟詩。海上西風惡。歸來願莫遲</text>
<title>次琳宮壁上韻</title>,<text>園樹颼飀送雨聲。樓臺五月夜三更。劇談大極淸無寐。閑看孤燈翳復明。</text>
<title>遊京北洛山寺</title>,<text>石磴煙生胸。松窓月入懷。要看空界闊。須上寶甁臺。臺在寺南</text>
<title>病中邀申判書 德隣</title>,<text>歌枕幽齋日正長。門堪羅雀固無傷。簷前夜雨皆花發。擁鼻淸吟未肯忘。</text>
<title>次韻呈吳密直</title>,<text>束帶勤王夜復晨。強齊管仲魯臧辰。柱天功業安民外。共導詩成更有神。</text>
<title>月衣集句。寄呈岩遁。以敍再招不來之意。</title>,<text>千首詩輊萬戶候。杜牧 一聲長嘯海山秋。呂洞賓 憑高目斷無消息。姚鵠 好月那堪獨上樓。譚用之</text>
<title>集句。送別鄭圃隱使日本。</title>,<text>五兩風來不少留。胡宿 去程鵰鶚弄高秋。譚用之胸 中別有安邊計。曹唐 錦帳連封萬戶侯。武元衡 海雲臺畔健帆開。東望𪚥天雪浪推。知是此行應有𪚥。桃花欲動笑歸來。</text>
<title>判三司在公定倭難。奏凱而還。書此以呈。</title>,<text>朝野皆知貫日忠。君王正賴柱天功。指揮百萬鷹揚外。詠月新篇有袒風。</text>
<title>題月溪院</title>,<text>去年曾過此。山木坐題詩。幽禽似相識。啼上好花技。</text>
<title>戲贈靑龍長老</title>,<text>黃鸝樓上醉春風。梨浦行舟亦夢中。夜到楊根人不見。飛花入戶笑床空。</text>
<title>吉昌君夫人挽辭</title>,<text>三韓眞相後。早歲配高門。正位柔嘉則。渾家聖善恩。僮僮薦蘋藻。肅肅養蘭蓀。忍看銘旌發。𪚥𪚥向九原。</text>
<title>次淡菴芭蕉詩韻</title>,<text>淡菴常獨樂。與世無厭求。旣將錦堆肚。肯敎雪渾頭開軒相寒燠。種卉得稀稠。洪纖以時競。曲直非人楺。亭亭芭蕉叢。矯矯欲上樓。此物用非一。匪直傷筋瘳。題詩宜葉大。侑餐宜心柔。託蔭可逃暑。日中陰氣浮。奇姿月亭午。淸響雨知秋。先生坐相對。揚揚樂不休。物各具大極。大極太無儔。寓懷用示我。我敢癈賡酬。</text>
<title>六友堂賦</title>,<text>瞻彼驪江之域。有新堂兮翼翼。繄卓犖之高人兮。於爲會其嘉客。其所友者伊六兮。匪庸流之可親。高人與之有素兮。胸襟以之絶塵。噫嘻美哉。彼洋洋而流惡兮。行有尙而不息。彼峨峨之厚下兮。高不危而安宅。彼芬葩之灼灼兮。於含章以時發。彼望舒之娟娟兮。粵無私之遐燭。巽二申命兮穆若。滕六便嬛兮掩慝。自西東兮南北。悉夸耀其令德。宛主賓之相接。何笑聲之啞啞。交談鋒其若雷。式崇日而竟夕。若乃原其居則家于大極。稽其族則遍于六幕。自混沌之旣闢。形象著兮維式。羌世俗之懵若。常與共而不誠。于嗟儂之涽兮。與夫育而奚𪚥。猗上洛之元𪚥。早研思於大易。知良朋以固結。蓋由中之有得。爰有六一老人。迅其行之無迹。旣周覽乎八區。過里閭而𪚥𪚥。遂登堂而揖客。進主人而告之曰。賢哉。子之友于六也。信莫然而出俗。然其得失豈𪚥說乎。方其倚柱兮波明。鉤簾兮岑碧。散春園其紅綠。掛秋空兮皎潔。方暑溽而淸𪚥。𪚥冬溫兮洒白。於斯時也。或對𪚥兮彊𪚥。或憑欄兮𪚥笛。神怡志𪚥。此樂何極。至若樂近乎瀰則濡裳。數乘乎巇則折屐。色愛之酷也伐性。明翫之尤也傷覿。好觸乎爽也生疾。恒犯乎寒也患𪚥。予嘗聞諸夫子。朋友數斯疏矣。其在咸而憧憧。匪聖人之所美。烝俗情之相好。方寸險其莫測。始其交也若漆。忽焉怒兮反目。乃乘除其因由兮。緣物我之成敵。雖六者之淸兮。迨爲敵則一也。有一德之大人兮。超兩儀而獨立。艮其皆不見其身兮。矧來撓之可矚。盍捐子之友六。從大人以學焉。主人乃廻望隰原。苑爾笑而颺言。吾子之云。異乎我聞。夫方之與物。類聚群分。莫不有則。夫豈大人之學。必也廓乎虛寂。吁彼朋之若否。其自我而損益。與其退藏於無物。寧出而與客樂兮。乃歌曰月出照兮山之阿。風徐來兮江自波。花之解語者益佳。雪水可以煎茶。於是相與嗢噱。竟莫知其孰主孰客。</text>
<title>贈鄭圃隱 夢周</title>,<text>聞見先天事。榮名辱世間。莫言心內思。不似早還山。附次 圃隱吾輩緣何得。功名半世間。蒼松同碧竹。白髮老靑山。</text>
<title>和圃隱紫硯韻</title>,<text>本是多情物。胡無擇處心。應知淸濁地。莫作近汚沈。附原 圃隱問爾何山物。能爲紫我心。磨來形自變。愧作意沈沈。附次 李牧隱 穡戴水文房臥。能流烈士心。千秋由紫氣。或恐意先沈。</text>
<title>感懷</title>,<text>恩極生難報。年深意不安。當兵行似劍。臨事用如閑。公道由於直。私情沒底間。人心朝暮變。義魄豈忘還。</text>
<title>和朴貞齋 宜中 韻</title>,<text>水咽山哀處。危鞭忍不之。煩冤身已老。血淚鬢成絲。落魄新霄遠。行裝古道遲。可憐多少客。榮辱各心期。附原 貞齋節序忽云暮。客行何所之。一身長作梗。雙鬢已成絲。短帽風聲急。疏燈夜影遲。昨非今始覺。事事不如期。附次 吉冶隱 再朝別不朝峴。諸賢何所之。丹忱由耿耿。哀怨結絲絲。夜色歸雲濕。漏聲旅夢遲。莫論忠烈士。義出死生期。</text>
<title>詠雪裏松</title>,<text>寒天落木滿千峯。雪裏依俙不辨容。獨也春光何處在。高山特立一株松。</text>
<title>贈圃隱</title>,<text>來訪松溪隱士家。夕陽門掩落花多。樽前問我幽閑意。簾外靑山半面斜。附次 圃隱東風歇馬問山家。花落鳥啼夕照多。吾友平生同契厚。淸談不覺月西斜。</text>
<title>和圃隱</title>,<text>主人挽客客催歸。客欲歸時況挽衣。別日尙多逢日少。百年今日亦云稀。附原 圃隱問君何事棲山歸。獨木殘花映我衣。假使 缺 明遊若此 缺。附次 牧隱南柯一夢爲誰歸。有客來時月上衣。老少風流雖自愛。三杯能解古來稀。</text>
<title>醉詠</title>,<text>蒼蒼松竹擁疏籬。春借鵑花映酒巵。寄語溪邊雙白鳥。晚年盟與共心期。附次 牧隱行尋石逕到松籬。花落盈衣更上巵。願得淸風明月債。百年與爾死生期。</text>
<title>詠杜鵑</title>,<text>蜀國存亡在爾不。聲聲啼血報誰仇。天高地闊微茫客。月落花殘寂寞愁。</text>
<title>畫像韻 圃隱題先生畫像。故次韻。</title>,<text>看來誰道畫中身。影裏難分兩貌眞。氣質蒼蒼流面目。能傳後世視今人。附原 圃隱畫出長髥十尺身。看來尤得兩容眞。莫言公道無形跡。死後猶存不死人。次 卞春亭 季良豐厚形容德潤身。看看優得出天眞。眉長過目髥垂膝。兩對難分影外人。次 冶隱鳳目虎眉十尺身。淡紅半白兩相眞。畫圖省識先生面。不死精神影裏人。</text>
<title>贈上人</title>,<text>古寺鍾鳴落木間。山容解劫水聲寒。應知客榻跏趺夜。誦盡楞嚴意益閒。</text>
<title>和圃隱題韓信墓韻</title>,<text>之子當年智略雄。漢家可惜遂勳功。泉臺莫恨歸冤魄。誰是豨庭挈手翁。附原嗣子孱柔諸將雄。高皇無復念前功。楚王飮恨重泉下。千載知心只晦翁。</text>
<title>和圃隱題漂母塚韻</title>,<text>急義當年孰不欽。只憐飢者忽生心。若論後世高聲價。猶勝王孫答以金。附原 圃隱漂母高風我所欽。道經遺塚爲傷心。莫言不受王孫報。千古芳名直幾金。</text>
<title>解官還鄕</title>,<text>解紱飄然返故山。松溪待我水雲間。軒臨危石纔容膝。簷近淸流足灑顏。杏圃細煙雙杖歇。鴒原宿債兩襟還。忘機故友今安在。白髮竿頭白鳥閒。</text>
<title>詠懷</title>,<text>喬木枝頭宿鳥驚。翩翩啼入古臺明。丹忱幾望雲千里。血淚虛流月五更。天地光陰朝映日。江湖消息夕尋盟。傍人莫問興亡事。遊水遊山足一生。</text>
<title>自寬</title>,<text>山川開闢是王州。人物文章世世休。明月金樽星斗夜。淸風玉露漢江秋。廷多直諫臣如魯。野發豐聲俗似周。孝父忠君歸一理。知而誰作外方遊。</text>
<title>訪密陽兩朴先生 一指桃隱。諱文彬。先生從弟。○牧隱</title>,<text>海上歸來鬢二毛。沙鷗身世共飄飄。園中花木多新種。只有長松獨後凋。此指松隱碧桃花下月黃昏。爭挽長條雪灑樽。當日同遊幾人在。自憐携影更敲門。此指桃隱</text>
<title>兩朴令公設小酌 牧隱</title>,<text>寂寞雲巖寺。蒼苔地轉幽。華筵方欲設。小雨更相留。二朴孤忠日。三韓再造秋。獨憐衰病客。滿酌強澆愁。</text>
<title>聞先生謫居放鷳詠呈 卞春堂 仲良</title>,<text>彭澤籠中與爾盟。天涯相守海月明。春聲鵑哭三更雨。羈夢花悲故國程。捧日心分榮辱地。凌雲氣壓死生情。逢君可愛綱常義。莊誦遺詩血悃傾。</text>
<title>輓 金孟誠</title>,<text>隨駕成功後。胡爲墮淚墟。忠魂松節碧。義魄竹心餘。山氣今遺化。溪聲昨讀書。難忘多少意。空立夕陽疏。</text>
<title>奉和益齋相國東國故事四詩</title>,<text>金侍中騎騾訪江西慧素上人江上靑山疊百層。一騾淸影倒波澄。須知所樂將何事。強道尋僧不在僧。鄭中丞謫居東萊。對月撫琴。半輪江月上瑤琴。一曲新聲古意深。豈謂如今有鍾子。只應彈盡伯牙心。郭翰林冒雨賞三池蓮花詩人嗜好與人殊。興發陰晴豈有拘。賞三遍池煩往復。要看綠葉瀉明珠。金𪚥𪚥雪中騎牛遊皺巖線路縈紆入石間。羸牛踏雪倦躋攀。豈唯穩跨無傾覆。詩眼將窮萬玉山。</text>
<title>鄭旅溪家。次簡齋韻。</title>,<text>無悶去世久。雄篇對秋月。今來訪宅相。飮我醉兀兀。後園松已老。東籬菊初發。愛君說往事。一一折毫髮。題詩慙雲煙。騷雅蓋吾闕。</text>
<title>逆李郞中入燕京</title>,<text>先生生不識燕山。奉表今爲書狀官。難色應緣闕定省。壯心豈肯在懷安。不因毛毳衣裘厚。遮莫風霜道路寒。但恐紫髯無蘊籍。督郵却作北人看。</text>
<title>鄭旅溪家。見去夏對雨唱和之什。依韻作 二首。</title>,<text>靑山白日欲斜時。騎馬無端訪所思。對子論文應不敢。爲予下榻恐非宜。晚雲紫洞新詩穩。喬木中菴古畫披。淸坐杳然塵想絶。共看萬景一時隨。</text>
<title>鄭旅溪家。見去夏對雨唱和之什。依韻作 二首。 其二</title>,<text>我和淸詩縱後時。雨中情味尙能思。庶徵旣致一極備。萬物何緣各得宜。畦稻正愁泥汨沒。園花更惜雪紛披。回頭已是年前事。開卷茫然百感隨。</text>
<title>寄嚴光大禪師</title>,<text>密陽城外好湖山。重得吾師定破顏。靜夜深禪誰與共。一聲老鶴月林閒。</text>
<title>天壽寺庭松</title>,<text>天姿落落不容攀。寒氣遙連百里山。露濕疏巾對終夜。月明鸞鳳下雲間。</text>
<title>天壽寺西岡</title>,<text>松間緩步得歸遲。杖屨凄涼落日時。一片薄雲將雨過。待看明月上荷池。</text>
<title>石房途中</title>,<text>巉巖石路倦躋攀。何寺疏鍾遠出山。畏日已升靑嶂表。宿雲猶在翠松間。</text>
<title>奉和</title>,<text>竹齋別有春。心賞何多門。開堂名友賢。設酒不算巡。時時曳輕策。細履而繞園。當蹊花枝亞。戴土藥苗新。露筍龍鱗折。風松石籟喧。境靜多異鳥。關淸無雜賓。歸來對畫壁。儼若昔賢存。瀟洒囁嚅翁。野裝非薦紳。詩法縱難問。神交則可論。眞趣固有在。親朋況甡甡。相將倒素蘊。雄辯猶雷奔。小子掛世網。未拂衣上塵。幸因開客席。一洗平生惛。天題有兩簇。光彩爭三辰。使我貪翫久。坐到臥深樽。知公後萬葉。傳寶無價珍。耳目所得夥。盎然兼酒醺。始信竹齋老。誠能樂與人。</text>
<title>題羅迂叟 興儒 詩卷</title>,<text>仁德賓天歲九除。臣民誰敢忘關睢。拂雲靈寢前無偶。幹事英才各有餘。矧子自多稽古力。于今宜得不虞譽。風雲天上迫新寵。猿鶴錦南空舊廬。特奉調羹賜太白。共看給札賦相如。美談衮衮掦中外。趨賀紛紛隘里閭。晚節收名有如此。春闈失利抑何歟。人將未省日五色。天欲使窮書五車。嗟我謾期腸繾綣。題詩還愧腹空虛。且用慙拙闕人事。莫怪門除侯問疏。</text>
<title>送尙州牧使鄭 良生○二首</title>,<text>奉簡朝端肅搢紳。分符嶺表牧遺民。平反一笑吾先料。豈有誠身不悅親。</text>
<title>送尙州牧使鄭 良生○二首 其二</title>,<text>孤臣昔歲扈時巡。始識商山面目眞。今日鼎湖弓劍遠。送君南望倍傷神。</text>
<title>謫至陜州。送押送官趙光甫還京。</title>,<text>同行踰一旬。情意自相親。臨別得無淚。山城無故人。老母病未起。三男各千里。平生所不夢。何失以致此。皇天知寸心。明月照兩地。送子不能言。有淚如瀉水。</text>
<title>寄舍弟判書 時判書亦貶在光州</title>,<text>來時正怕雪霜威。今見風花半已飛。流落天涯應𪚥味。何時共着老萊衣。</text>
<title>次韻答李子庸</title>,<text>騷人本不解醒吟。好友仍逢識苦心。慙愧殘鄕大幽僻。酒家無處可揮金。</text>
<title>題安先生詩卷</title>,<text>水流有本何時盡。雲出無心旣雨歸。漢上平生行樂處。復携童冠着春衣。浩蕩白鷗千萬里。斯須蒼狗古今雲。何妨卽墨不求譽。無復張湯巧舞文。</text>
<title>奉寄呈靑城君鄭</title>,<text>一時誥院幾相從。屈指天星已再終。流落去年還有得。更聞妙語洗心胸。嶺外諸州我半過。江山淸肅草溪多。愛公名節驚人世。雲水光中却養和。</text>
<title>送慶尙道按廉康副令</title>,<text>我自慶尙至。君今將宦遊。寸心潛有感。尺喙未能收。金椀世所寶。黃流項化溲。放勳明峻德。檮扤畜陰謀。抱拙羅秦法。投荒作楚囚。幸蒙天卽定。生見國咸休。寬令隨時下。羈棲獲自由。尙殘雙臉泫。非爲一身憂。水賊侵陵數。軍官來往稠。疲氓長戍役。恒產罄誅求。旱甚歲仍惡。倉虛賑得周。還家猶在目。攬轡想搔頭。行色靑春半。先聲碧海陬。何傷遇盤錯。固已試剛柔。封已猶知懼。防邊孰效尤。一方均雨露。萬洛易田疇。伽落遺風遠。雞林往事悠。廢興懷曩代。廉按憶前修。州府千年樹。江山幾處樓。如能祛弊瘼。不害縱冥揵。</text>
<title>四月八日。陪牧隱先生觀燈金沙嶺。明日。先生示詩。謹次韻呈。</title>,<text>萬朶紅蓮栱一峯。疏疏密密淡還濃。遐觀此夜無如我。須信茲山亦可宗。滿眼繁華漸欲稀。始知坐久露沾衣。兒童喚佛多新語。可見遺風世世非。</text>
<title>牧隱先生雨中示詩。次韻奉呈。</title>,<text>破屋雷聲是却邪。風吹飛雨入樓斜。山光漠漠隔千里。雲氣濛濛連萬家。擬趁農夫播嘉種。肯隨牟少惜殘花。旱天甘澍眞堪賀。須使金樽艶九霞。</text>
<title>代書寄江西縣令</title>,<text>逐客還家世味疏。交親難致數行書。愛君厚意今如昔。每使萱堂食有魚。</text>
<title>代書寄江陵法曹</title>,<text>人自江陵到玉京。必通書札意非輊。北堂甘旨憂將闕。喜見盈釭石決明。</text>
<title>代書寄襄陽趙使君 宣</title>,<text>出處乖離數載餘。而今自嘆二毛初。感君厚意如平日。又惠魚中尺素書。</text>
<title>代書寄呈江陵道按廉元正郞 宗亮</title>,<text>關東自是別乾坤。每恨平生但耳聞。珍重按廉書數幅。滄溟一味況兼分。</text>
<title>次韓山君詩韻上崔判三司事。二絶。</title>,<text>鐵原淸白舊家風。身貴家無粟腐紅。百戰山河曾百勝。更將鍾鼎勒新功。欲知鼠輩困英風。曳死扶傷大野紅。五百年間圖壁上。算來皆合讓公功。</text>
<title>松風軒</title>,<text>一軒淸淨意無厭。鳳嘯龍吟爽透簾。醉耳也思同受用。可能沽酒引陶潛。</text>
<title>絶磵</title>,<text>兩崖千仞絶攀援。幾處縈廻漱石根。晝夜泫泫向江海。不知何日得還元。</text>
<title>幻菴</title>,<text>生死悠悠是幻身。幻菴寄在一微塵。松風江月常圍繞。絶學無爲閑道人。</text>
<title>代書寄全陜州 五倫</title>,<text>千里馳書問我安。喜君無恙臥星山。太平都下無新事。唯見氷翁奉使還。</text>
<title>代書寄麟角住持</title>,<text>江陽去歲旅懷寬。穎有彌天釋道安。一幅嗣音如對面。兩封珍貺勸加飡。</text>
<title>贈日本僧天枯</title>,<text>天祐釋之徒。生長日所出。佳哉慕吾儒。洒落愛詩筆。崑岡亂石中。有此溫潤質。雲遊見所見。業白不留物。飄然返本元。一杯視溟渤。老我歆高風。臨別心鬱鬱。國家聖聖繼。養民恩至悉。風俗無穿窬。島嶼皆富實。奈何水賊繁。來往歲不闕。乘間𪚥殺略。濱海無居室。大擧欲修怨。杜鼠安可掘。格言世共知。天下之惡一。交隣固有道。禁暴亦有律。請歸告主人。爲我去蟊疾。使我彼邊人。安樂如昔日。師乎果有成。知爾速成佛</text>
<title>寄慶尙道按廉康副令 得和</title>,<text>長憶風儀望慶尙。去年行處杳茫茫。仁人所至災何有。一境如今絶寇攘。</text>
<title>傼因書碑。三往光岩。牧隱先生每欲往觀。以疾未果。作絶句詩手書見示。前後凡 九首。依韻奉和。</title>,<text>玉兔光濃經紫陌。靑驄影薄過黃橋。朅來稽首玄陵下。五色雲中日正朝。</text>
<title>傼因書碑。三往光岩。牧隱先生每欲往觀。以疾未果。作絶句詩手書見示。前後凡 九首。依韻奉和。 其二</title>,<text>篆額字堪稱入室。撰碑才不讓題橋。自甘附驥垂無極。誰慕飛蚊聚一朝。</text>
<title>傼因書碑。三往光岩。牧隱先生每欲往觀。以疾未果。作絶句詩手書見示。前後凡 九首。依韻奉和。 其三</title>,<text>夢裏天容猶彷彿。眼前宿草倍悲涼。蘋蘩豈足昭明信。葵藿自然傾大陽。</text>
<title>傼因書碑。三往光岩。牧隱先生每欲往觀。以疾未果。作絶句詩手書見示。前後凡 九首。依韻奉和。 其四</title>,<text>初來猶畏火雲盛。再到正欣風日涼。今見刻碑垂欲盡。黃花綠醑作重陽。</text>
<title>傼因書碑。三往光岩。牧隱先生每欲往觀。以疾未果。作絶句詩手書見示。前後凡 九首。依韻奉和。 其五</title>,<text>當年此地聖情深。幾度煙蘿照羽林。繼志如今無闕事。在天應亦有歡心。</text>
<title>傼因書碑。三往光岩。牧隱先生每欲往觀。以疾未果。作絶句詩手書見示。前後凡 九首。依韻奉和。 其六</title>,<text>劣能幸遇上知深。曾得虛名動士林。朱蠟今朝尤愧赧。毫端未達古人心。</text>
<title>傼因書碑。三往光岩。牧隱先生每欲往觀。以疾未果。作絶句詩手書見示。前後凡 九首。依韻奉和。 其七</title>,<text>山擁精廬碧洞深。松風面面作龍吟。餘年只合隨僧粥。縱使歸田畝一金。</text>
<title>傼因書碑。三往光岩。牧隱先生每欲往觀。以疾未果。作絶句詩手書見示。前後凡 九首。依韻奉和。 其八</title>,<text>酒闌首路夜將深。馬上夢魂兼醉吟。天恐吾儕迷失道。不敎雲阻委波金。</text>
<title>傼因書碑。三往光岩。牧隱先生每欲往觀。以疾未果。作絶句詩手書見示。前後凡 九首。依韻奉和。 其九</title>,<text>夙仰詞源闊目深。不因微恙廢高吟。周情孔思時而出。陋視長門賦換金。</text>
<title>次韻奉答牧隱先生</title>,<text>南裔曾爲魑魅隣。松京杳杳絶音塵。生還柳巷吾知足。豈願浮名絆此身。喜公買宅作比隣。杖屨追隨隔世塵。俗客自無來入洞。雲小不必強抽身。</text>
<title>寄交州道柳按部</title>,<text>思菴輔主致時豐。才似陳平德不同。帷幄平生謀計秘。彼多陰禍此陰功。</text>
<title>中秋夜。韓山君見過。共坐樓下賞月。先生口號。次韻奉答。二絶。</title>,<text>皓月無爲崇。佳賓不費招。明年身若健。快意憶今宵。爲觀知幾處。異趣豈相招。寂莫書樓下。哦詩度永宵。</text>
<title>書懷寄呈天台都大禪師 了圓</title>,<text>窮途自古少爲恩。去歲江陽絶問存。賴我天台讀書客。白雲香飮屨過門。</text>
<title>雪。次鄭都官韻 二首。</title>,<text>皎皎硯池凝氣合。蕭蕭窓紙作聲微。不知屛跡蝸殼臥。何似皺眉驢背歸。</text>
<title>雪。次鄭都官韻 二首。 其二</title>,<text>眼有昏花初怳惚。境爲銀闕轉霏微。溪山處處堪乘興。不必剡溪乘月歸。</text>
<title>夜坐。次杜工部詩韻。</title>,<text>此日亦云暮。百年眞可悲。心爲形所役。老與病相隨。篆冷香殘夜。窓明月上時。有懷無與語。聊和古人詩</text>
<title>題金少年詩卷 自知</title>,<text>陽山淸淨鑅煙霞。應使功夫日日加。富貴多由勤苦致。爲儒非腐好傳家。</text>
<title>題玉蘭上人詩卷</title>,<text>玉藏土石木爲潤。蘭沒蕭艾風傳熏。只緣有實不可掩。渠心非要人見聞。</text>
<title>次韻答檜岩長老倫絶磵</title>,<text>吾師大圓鏡。形影照重重。𪚥裏塵吹袂。山中雪壓松。應將道根固。不愍俗緣濃。何日相尋去。寸𪚥撞巨鍾。</text>
<title>正月三日。陪韓山君投刺諸家。北崖禹相公碑迎入勸酒。醉之旣出。路逢故人立語。先生之行已遠。不能追及。明日。雪中獨坐。先生作三絶句。記前日事見示。次韻答之。</title>,<text>新年探侯效時人。瘦馬羸童只自塵。昨日連鞍何大幸。北崖亭上侍芳茵。中途邂逅往來人。立馬無端落後塵。自恨醉中多謬誤。喜公不問吐車茵。朝來門戶寂無人。庭院唯看糝玉塵。但得開樽待佳客。不須舞袖踏華茵。</text>
<title>八日。次二子詩。尙質尙敬</title>,<text>此日陰河盛。幽人念獨深。雪從鷄在樹。雨到鳥巢林。素乏匡時略。端宜閉戶吟。多言怪方朔。何得見天心。日往權常減。年來坐愈深。唯欣肯堂構。將見補濡林。作字能知敬。題詩又可吟。文章豈不貴。要識聖賢心。晝永知春至。燈殘覺夜深。兩聲鳴四壁。雲氣失前林。令節還三嘆。幽懷復一吟。回思陜州日。聊自慰私心。公自註。丁巳正月六日到陜州。翌日。抽送官𪚥。𪚥宿官舍。</text>
<title>初九日。又次二子韻。</title>,<text>歲後忽九日。陽和布萬家。桃符已陳物。銀勝又殘花。嫩色池生草。新聲溪走沙。此心知亦長。無復戰紛華。</text>
<title>次韻奉答牧隱先生</title>,<text>馬上東風野外昏。寒雲漠漠厭山園。直將人世忘人世。千偈瀾飜有了元。丁亥忘年最少人。豈期承乏廁文臣。惜哉天靳稼亭壽。不見孫枝桃李春。門前柳色日將深。屋上山禽曉已吟。行見皇天降時兩。肯敎神物久淵潛。</text>
<title>全陜州見和吾詩。復用元韻答之。</title>,<text>往時身寄一州安。刺史幸逢元次山。考績幽明非我事。逢人空說去珠還。</text>
<title>次韻奉呈牧隱先生</title>,<text>或爲平淡或雄深。朝作千篇暮又吟。人見賦詩如子美。自知進德似文潛。</text>
<title>奉次牧隱先生風雨篇</title>,<text>仲春春光口已濃。今朝隨風靈雨濛。欣欣邑物皆向榮。大和充塞大地中。仰觀俯察敬授時。八政豈有先於農。可憐彼氓不在田。南北徭役方連延。鞭朴狼籍𪚥家口。誰肯念及天之天。斂怨乃欲迎天休。術數異端吾懵然。閶闔九門旣契闊。雖有管見難強聒。閑居亦畏謗讒興。屛跡閉口圖苟活。漫憑杯酒𪚥唐虞。時與兒童詠風月。詩成自笑枝止此。潤色須將待東里。喜公筆端風雨快。萬斛泉源深窮已。驪江乞退果有成。我亦穎川歸洗耳。</text>
<title>爲門生設酌。邀牧隱先生。</title>,<text>東風習習扇微和。設酌南樓賞歲華。雜錯盤中無玉食。婆婆帽上欠絲花。光榮賴是高軒過。談笑從他北斗斜。更喜氷輪十分滿。免敎列炬散林鴉。</text>
<title>永慕亭</title>,<text>至元天子建皇極。梯山航海無南北。唯時日本獨不庭。我遣信使示威德。廷臣縮頭皆自私。不願將身馳不測。吾州之豪郭壯元。胸懷直與天地寬。亡軀殉國是素志。受命甘爲書狀官。過門不與妻努別。掛帆萬里𪚥波瀾。海天茫茫雁飛絶。誰識子卿持漢節。欒欒有子獨在家。東望日夜腸內熱。陟岾兩眼墜玄花。號天寸心凝赤血。天憐終身慕不衰。侍側特送麒麟兒。兒心直欲寧親軀。溫淸甘旨無所虧。自知不足以悅親。知無不爲常孜孜。新亭結構得處所。冬不多寒夏無暑。旣開方沼引泉流。更植嘉卉迎鳥語。春風花開秋月明。皆可慰吾之惻憷。百年養志儘怡愉。忠移於國懷此都。守道何曾枉尋尺。至今猶自範馳驅。所以位不滿其德。公不怨尤傍人吁。嗚呼吾鄕所矜式。巨手作記光竹帛。滔滔四海百萬億。幾人能盡臣子職。乃知永慕亭三世。天下後世來取則。</text>
<title>題嶺梅上人詩卷</title>,<text>爲愛生香出等夷。盆中培養已多時。嶺頭摽格孰與此。幸爲幽人寄一枝。</text>
<title>題李少年詩卷</title>,<text>婉孌益齊孫。心姸如其面。欲不墜家風。少小事筆硯。就學法雲寺。釋徒多慕戀。宜乎惜寸陰。將見突而弁。</text>
<title>四月二十日。因書神勒碑。出城途中有作。</title>,<text>前朝兩如霧。今朝霧如雨。厭浥路傍草。依稀田畔樹。微逕冥冥中。前朝迷失路。漸見人影出。峯巒亦呈露。露頂亦露根。倏忽多態度。四山各不同。貪翫屢回顧。日將到禺中。空闊眼界通。乾坤一氣耳。變化不可窮。尙恐雲霧作。萬像還矇矓。</text>
<title>呈檜巖主法</title>,<text>江月圓明處。松風洒落時。傳家閑意味。要遣世人知。</text>
<title>杜美院江岸</title>,<text>汪洋漢水出山間。初孰咆哮擘兩山。歸海益當成浩浩。發源應自𪚥潺潺。日華乍動風來軟。天影遠涵帆去閑。回首殷勤別三角。月輪未半我當還。</text>
<title>渡龍津</title>,<text>萬山環合望中遙。更有長江慰寂寥。宛在中流淸徹底。却疑身已上層霄。</text>
<title>過月溪峽</title>,<text>路入懸崖石壁間。南臨無地北高山。可驚可愕又可喜。馬上無端一破顏。</text>
<title>宿楊根客舍。次板上韻。</title>,<text>吾生曾見幾山湖。此地奇觀入眼無。可賦惡詩償勝景。宜求妙手作新圖。驪龍貪睡不行雨。杜宇苦啼誰哺雛。古館荒涼人寂寞。呼燈照聲以爲娛。</text>
<title>二十二日途中</title>,<text>日照觀音峯。客離楊根館。東行未一舍。千頃平若按。淸江常在右。遠近皆可玩。復行十里許。歇馬登高岸。于立江中山。遮我望浩汗。土人前致辭。彼本忠州貫。浮來止於此。故以忠州喚。同行謂不誠。皆發一笑粲。靈隱有飛來。蒼吾有此伴。靜者山之常。天常爾何亂。何慕此而來。何苦彼而竄。問之終不言。臨風獨長嘆。</text>
<title>到神勒寺。見前光岩長老杲菴。</title>,<text>十載光岩主席人。驪興江上過今春。相逢悲喜不須說。我亦玄陵侍從臣。</text>
<title>䞟神勒寺</title>,<text>前壓滄浪背淺山。松岡左右作重闌。舟人指點舊塼塔。天樂來朝新石壇。普濟高風迷六合。牧翁妙語冠三韓。書丹自愧不能稱。一片貞眠萬代看</text>
<title>題寬窄山詩卷</title>,<text>四海外非寬。一塵中非窄。上人閑境界。人天莫能測。</text>
<title>惕若齋乘舟來訪。請予飮舟中</title>,<text>驪江煙雨泛扁舟。隨意隨流或泝流。千點峯巒同暗淡。兩邊草木各靑幽。魚因知樂潛相趁。鳥識忘機近尙𪚥。不有詩仙居此地。豈能爲此畫中遊。</text>
<title>自神勒寺至驪興樓。次板上韻。二首。</title>,<text>名掛精廬片石端。乘舟十里檢孱顏。江邊笑別懶殘子。郡裏來看元次山。豈敢久留居客右。尙憂小弊及民間。非才難狀天慳處。且放樓前風景閑。</text>
<title>自神勒寺至驪興樓。次板上韻。二首。 其二</title>,<text>朝來最喜露乾端。無限奇觀解客顏。日射淸漣明四壁。雲收平遠得重山。飛揚黃鶴靑冥裏。滅沒白鴟波浪間。莫怪樓中人易老。江流日夜未嘗閑。</text>
<title>宿夫金家。書其壁。</title>,<text>淸州方井里。不見十年餘。隣曲多新面。茅茨敝古居。栗林今所植。松木獨如初。盡力奉其主。平頭美可書。</text>
<title>宿於郞家</title>,<text>瓦屋新成壁未乾。老夫適至卸往鞍。須知卜地非凡眼。牧伯判官來此歡。</text>
<title>韓推善尙書見子於高神。明日。又送于江岸。</title>,<text>江邊沙似雪。岸上草如茵。慶我起君病。憐君似我眞</text>
<title>宿原州客舍。次扳上韻。</title>,<text>雉岳雲峯送雨行。簷聲浙瀝晚涼生。已欣淸景移玄圃。更聽佳人唱渭城。遊于躊躇多占意。英雄寂莫有高名。馬蹄到處嗟荒穢。此境川原獨遍耕。</text>
<title>題高達寺</title>,<text>三十年前似夢間。少年交契半黃泉。今來高達古情舍。爲有圓通大福田。四面山屛圍紺宇。一條碑石倚靑天。笑談竟夕忘歸路。還似當時在妙蓮。</text>
<title>曲城，漆原兩侍中及諸公會于繼亭。是時久旱。晚來雨作。韓山君作詩記之。次韻奉呈。</title>,<text>開到榴花院落深。三韓元老此論心。沖融和氣凝天池。颯爽淸風滿樹林。至德久知能贊化。元陽今見變爲霖。會儀偶合溫公禮。眞率終無醉墮簪。</text>
<title>陪牧隱先生往天壽寺賞蓮。次先生詩韻。</title>,<text>三訪蓮池賞轉新。愛蓮今世復何人。未應樂國在西極。莫是濂奚更後身。地爽那憂趙盾日。風香不雜庾公塵。此間眞𨓭誠難狀。喜見詩篇妙人神。滿池雲錦望中新。終日芳香遠襲人。相對風前愛強項。俯觀水底恐分身。半天太華壁無路。千古臨川筆化塵。好向醫王陪牧隱。一觴一詠此疑神。花開花落幾回新。前度劉郞今老人。幸侍高軒尋舊迹。追懷往事似前身。當時共飮荷心酒。今日多爲松下塵。物與我皆無盡處。坡仙眞箇筆如神。</text>
<title>是日登吹笛峯</title>,<text>山頂看山面目新。橫機似試箇中人。八方佳景困詩眼。六月烈風欺病身。暫坐也敎淸到骨。緩行猶欲渴生塵。如飛上下羨年少。並是騏驎秋水神。先生二子一孫從遊</text>
<title>賀許簽書新拜政堂。次牧隱詩韻。二首。</title>,<text>軒軒獨鶴離鷄群。早識騫騰萬里雲。功德家門宜大振。陰陽術數豈虛云。鴻樞四載參機務。鳳沼今朝主藝文。慶事方將來末已。會看手把桂枝分。</text>
<title>賀許簽書新拜政堂。次牧隱詩韻。二首。 其二</title>,<text>由來同氣自成群。從虎有風龍有雲。六次爲僚曾衮衮。兩相無隱每云云。賀筵敢訴傷於酒。老境尤欣會以文。更聽尊兄談舊事。團欒不覺夜將分。</text>
<title>送紺岳長老芬上人</title>,<text>出世居家縱異端。功夫各要此心安。臨分求語予何語。願副他時聒目看。</text>
<title>陪牧隱先生至安心寺見九齋。諸生刻燭賦詩。明日。先生示長篇。次韻奉答。</title>,<text>於穆玄陵重儒術。寢廟學宮雙崪屼。講明吾道惠生徒。便蕃雅樂來帝都。庶幾周文歌旱麓。豈弟作人調玉燭。公以先覺被上知。任敎胃于思日孜。靑衿服敎皆隕越。罔敢廢業爲放達。薰陶正望風化行。使公臥病天無情。爾來己到數年外。後學鮮有觀於海。斯文陵替責在誰。引咎歸已眞吾師。濫與主司子所愧。此𪚥虛名莫予最。放題此日對諸生。還如貢院當時情榜頭一彼或一此。終然可見諸生志。驟兩再至生晚涼。深杯屢倒添醉狂。地淸不畏熱生病。溪漲暫失澄取映。歸途犖确曳杖行。亂石欲起隨初平。道邊松禾多老大。多少珠瓔蒙翠蓋。斯遊豈有堙沒時。海東千古傳公詩。</text>
<title>在赤城別墅。次韓山君詩韻。</title>,<text>歸來心跡喜雙淸。正好田家寄此生。坐客閑軒有蒲薦。照書夜榻賴松明。重茅縱被風飆卷。一木能支揀宇傾。鍾鼎山林皆局促。淹留此地豈無成。</text>
<title>四月望夜。邀牧隱先生登樓翫月。明日。蒙示長篇。依韻奉和。</title>,<text>去年中秋月正明。東家樓下窮四更。前年中秋登此樓。同賞又致吾先生。淸和望夜月更好。無有纖雲滓大淸。洪纖高下共光彩。不許河漢色不改。每欣詩酒任乾坤。不羨笙歌擁冠蓋。停杯問月效古人。幾度經天又出海。厥初斸輪誰鑿氷。近日漸虧無奈因鬱蒸。東西南北自在行。奈何屢被妖蟇陵。汝知萬化出天公。天上人間理則同。苟求其故可坐致。以吾亦在氣數中。有時而微吾不恤。如汝守道存家風。我聞是語益自信。豈厭白首誇龍鍾。</text>
<title>自柳浦還。牧隱先生示五言八句詩。次韻 二首。</title>,<text>性迂元寡合。官罷孰相追。旣以閑如野。還因懶廢詩。摘蔬聊當肉。採藥擬扶衰。來往無人問。怪公先已知。</text>
<title>自柳浦還。牧隱先生示五言八句詩。次韻 二首。 其二</title>,<text>先生百世師。出處喜攀追。不但幸同里。仍蒙屢枉詩。只隨人用捨。恐卜世興衰。羽翼靑冥上。難求報我知。</text>
<title>題義砧上人詩卷</title>,<text>江陽師謂是家山。逐客曾留數月間。遠地思逢無滯礙。却從京輦識師顏。</text>
<title>西海按部金震陽賀兒輩登第。次韻答之。二絶。</title>,<text>中男半子共登科。賀語新看正又葩。況致嘉肴兼水陸。不憂賓客到貧家。能令一道少差科。山水惟供詩思葩。晉盜奔秦是誰德。魚鹽價賤滿家家。</text>
<title>賀新登階</title>,<text>千古三韓選佛場。至今龍象此飛揚。不知幾箇登階者。得遇登階內願堂。</text>
<title>賀新榜眼李之直。次韻。二絶。</title>,<text>狄門桃李幾番新。不似乾坤萬物春。自古文章憎命達。喜君天合不違人。積德之門慶事新。亞元名動禮闈春。二郞眊𥊀應天意。來榜榮親要有人。右一首。寄乃翁𪚥材。</text>
<title>送麴生。次牧隱先生詩韻。</title>,<text>我愛麴生醇。令我願不違。禦寒固無敵。避暑又可依能攻愁城破。解壯筆陣飛。生惟穈廩祿。國則念民飢。所以被放逐。今去幾時歸。甚欲效朱家。跡至生禍機。不敢匿而送。自計未爲非。遠出四境外。生應賦式微。何當復從我。皺面生光輝。</text>
<title>贈李壯元伯中。牧隱先生作伯中說。李文和字伯中。</title>,<text>同氣相求理固然。壯元尤重是今年。東亭衣鉢將傳得。好辦文筵具慶前。學道求爲孝與忠。此心標準舜周公。綿綿密密提公案。更把功夫質牧翁。</text>
<title>尙州牧使安思祖求書學令</title>,<text>人傑由來積德門。三韓民望謹齋孫。遠求書字惠縫掖。知子盡心風化源。</text>
<title>題慶尙道按廉河右尹 忠國 詩卷</title>,<text>慶尙稱大道。廉按屬宏材。財賦則三壤。風霜並內臺。冠攘今屢矣。糧餉亦勞哉。當此不失望。佳君十倍才。</text>
<title>題休上人詩卷。得擧字。</title>,<text>少小就妙蓮。讀書五寒暑。當時遊天台。未有不我興。休公何爲者。不得一與處。豈非遠聲利。置身山水阻。物外尙有營。爲報四恩巨。旣圖師之形。又印師之語。奉持恐或怠。求得宗儒序。隨雲出山來。歸錫鶴與擧。超然不可親。五臺何處所。何須更稱讚。懶殘子所許。</text>
<title>題平源上人詩卷</title>,<text>雨無泛溢旱無乾。萬像於中摠可觀。我始持膠理昏濁。何時得見月團團。</text>
<title>書全掌令伯至字說後 五倫字</title>,<text>人由達道鮮能思。謾說斯民有秉彝。自昔愛君高立志。至今愧我昩勝私。優游不倚不流處。對越無聲無臭時。日月至焉猶未至。孔顏雖遠是吾師。</text>
<title>陪牧隱先生訪尹文仲。先生有詩。次韻。二首。</title>,<text>訪舊論心日。登高縱目初。樹深如入幕。山好若披圖。醉面愛閶闔。歸途伴望舒。先王手澤在。悲慨繼歡娛。</text>
<title>陪牧隱先生訪尹文仲。先生有詩。次韻。二首。 其二</title>,<text>世故罔有極。人心難復初。切磨欣益友。會合信良圖。秋木未搖落。晚雲時卷舒。相看無愧負。吾道固堪娛。</text>
<title>九日。陪牧隱先生登後岡。次先生詩韻。</title>,<text>年近知天命。韻無與俗適。駕言復何求。吾廬愛幽寂。盈園霜葩黃。映巷煙柳碧。淵明骨已朽。隹節秋又夕。百世得其心。所賴有文藉。遵彼山下路。役物各有適。豈知山上人。宴坐賞澄寂。悠然送落暉。半月掛空碧。重陽古所名。可不樂斯夕。朗詠陶謝詩。宜爾聲藉藉。後園連山岡。登高更何適。從遊有子弟。又足慰岑寂。秋聲爲兩部。山色當雙碧。準擬嚼黃金。飡繼楚臣夕。無乃殞自天。肴蔌頗芳藉。</text>
<title>宋判事妻李氏挽詞</title>,<text>夫人德合見玄孫。四十年前已九原。里巷家家共嗟悼。況予受業益齋門。</text>
<title>次牧隱詩韻奉呈煕菴大司徒。三首。</title>,<text>道出煕菴無畏菴。名楊中國統諸藍。上床曾荷一人眷。麾塵却從群石談。山海幾年勞遠夢。茶介今日喜相參。我如尺水汙泥甚。皎潔愛公千交潭。</text>
<title>次牧隱詩韻奉呈煕菴大司徒。三首。 其二</title>,<text>忠州勝處臥孤菴。水色山光摠蔚藍。來爲國儲祈永命。時尋親友縱玄談。少年蕭寺思同學。中歲燕都記往參。回首悠悠眞一夢。至今依舊月臨潭。</text>
<title>次牧隱詩韻奉呈煕菴大司徒。三首。 其三</title>,<text>使公狼狽置山菴。盧杞後身猶色藍。空假中觀曾有得。去來今事豈容談。數篇詩要心源洗。一炷香從鼻觀參。汲引無生如許諾。我應搖落任江潭。</text>
<title>對雨</title>,<text>朝來細雨洒茅菴。似惜千林色換藍。漠漠有時迷遠望。濛濛竟日勸淸談。體輕紅葉飄相觸。頭重黃花亞欲參。想見魚兒多出水。豈無襄笠釣寒潭。</text>
<title>奉送仲文相國赴雞林尹。三首。</title>,<text>新羅舊壤我東京。天下聞知半月城。府尹出於論道列。國家從古重蒼生。</text>
<title>奉送仲文相國赴雞林尹。三首。 其二</title>,<text>之官輦毋出松京。祖道東郊傾鳳城。豈但平反供一笑。籜龍遙想雪中生。</text>
<title>奉送仲文相國赴雞林尹。三首。 其三</title>,<text>此心老去易京京。況聽離亭唱渭城。縱或因風達音耗。豈如對面話平生。</text>
<title>成易菴挽詞</title>,<text>首登蓮榜擢高科。世識心胸列宿羅。自是天姿明且哲。更將聖學切而磋。從容最得隨時義。坦蕩那憂鼓缶歌。無復垂紳安社稷。空留快劍斫蛟鼉。</text>
<title>奉題雙淸亭。次牧隱韻。</title>,<text>對面古今迷九疑。公心如貌映當時。殃祥不是自天降。善惡由來以類隨。王氏三槐聊可比。恬侯萬石未爲奇。手栽花木成陰處。新起團茅剩掛詩。</text>
<title>曉起</title>,<text>仲冬天氣似春深。曉起開窓冷不侵。樹上鳥聲初聒聒。墻頭山色尙沈沈。</text>
<title>代書寄慶尙道按廉伯至契友</title>,<text>嶺外江山震蕩餘。按行風味果何如。未聞安否懸懸極。喜見今來兩幅書。</text>
<title>奉賀李贊成擊破倭賊。次韓山君韻。</title>,<text>弟子輿尸靡所同。丈人無咎見今公。豈惟破賊多奇策。全是行師有古風。萬姓皆欣得司命。四方何敢望爭雄。欲知度量眞如海。蓋世功成不伐功。</text>
<title>次韻尙敬藉田途中</title>,<text>咫尺城南久未歸。只緣病骨不堪疲。服勞自汝成童後。幹蠱如吾事父時。遙想田疇將有事。可憐光景盡供詩。去年種柳應無恙。行見新枝褭褭垂。</text>
<title>鷄林府尹寄惠生鮮。作五言 三絶。</title>,<text>海畔人居少。人間海錯稀。喜公連信使。令我奉慈闈。師旅仍饑饉。公私少貯儲。憂中還有喜。全活幾千餘。公應花滿眼。我已雪生鬚。科得相逢日。各驚風彩殊。</text>
<title>慶尙按廉寄新茶。復用前韻答之。</title>,<text>豈期分我至尊餘。雀舌今年貴莫如。歸去蓬萊非所望。正宜澆得腹中書。</text>
<title>次韻答鄭堂後 渾</title>,<text>學字學詩都不精。虛名猶得世人驚。鳳騫鸞聳雙奇絶。始信宣尼畏後生。</text>
<title>奉和牧隱先生喜雨 二首</title>,<text>中夜喜無寐。空階聞雨聲。𪚥令炎氣散。頗覺病身輕。甘澍均遐邇。休徵賴聖明。旱禾應漲秀。鼓腹待西成。</text>
<title>奉和牧隱先生喜雨 二首 其二</title>,<text>聖上畏天意。衆髡呼佛聲。農時要不害。民事固無輕。颯爽旣終日。滂沱又徹明。愛君如白傅。應有賀詩成。</text>
<title>哭柳右使</title>,<text>巨穎長身望儼然。動人談辯湧如泉。未知壽夭誰司柄。廊廟登庸只六年。</text>
<title>題權小尹守墓詩卷</title>,<text>書中每見孝於親。慼慼神交千載人。得不服膺欣慕極。同時有此慕終身。</text>
<title>嚴光大禪師寄惠芽茶</title>,<text>採茶雖復海邊皆。唯有嚴光品最佳。我自妙蓮知此味。煩師遠寄慰子懷。</text>
<title>奉次崔侍中在盈德時答朴書生詩韻 二首</title>,<text>前後膚功若泰山。中年身寄水雲邊。居民今尙思赤舃。行跡久應生綠錢。雅意未嘗忘在莒。此心難倂畫淩煙。談詩想見當時事。百世知公善事天。</text>
<title>奉次崔侍中在盈德時答朴書生詩韻 二首 其二</title>,<text>早識氷淸同表裏。未應蘖苦異中邊。不爲夷甫開三窟。寧效何曾食萬錢。六道共承新雨露。孤舟猶記舊風煙。書沙情味誰知得。憶在江陽日望天。</text>
<title>次韻奉答牧隱先生</title>,<text>案頭方展簡篇靑。車騎雍容入我庭。柳巷何爲不爲陋。東隣便是子雲亭。新秋雨色帶煙靑。堂上書生不出庭。却憶年前此時節。蓮池幾處賞亭亭。</text>
<title>用前韻寄呈廉東亭 二首</title>,<text>十年宰相鬢猶靑。再振儒風奐廟庭。若問世間誰具眼。當年樵隱與思亭。</text>
<title>用前韻寄呈廉東亭 二首 其二</title>,<text>厭見草茅隨意靑。欲敎童稚理園庭。聞公有菜可當肉。嘉種何防寄野亭。</text>
<title>送𪚥𪚥師歸忠州龍頭寺次韻</title>,<text>漢江吾欲釣槎頭。聞說龍頭枕上遊。都下如今送飛錫。寺前何日繫行舟。㲲巾絲履師應費。雨笠煙蓑我豈愁。久要平生崔與郭。會將一笑共登樓。</text>
<title>八月初九日夜坐</title>,<text>皇天分四時。寒暑各有節。祝融何不廉。八月尙炎熱。今宵金氣應。揮扇始得輟。悠然坐南榮。仰視乾文烈月在石木津。不見西柄楬。</text>
<title>覺雲內願堂挽詞</title>,<text>衣冠世胄法中王。物望重爲內願堂。濁世紛紛非所屑。未登壽城示無常。心傳佛印利天人。遊戲斯文藝絶倫。問法求詩吾有望。無緣更見夢中身。</text>
<title>九日。陪牧隱先生及諸公登崇女館後甘露寺南峯。次牧隱詩韻。</title>,<text>一時人物最風流。甘露南岡會上頭。涼吹入松微韻作。幽花如菊暗香浮。遠濃近淡群山晚。心廣神怡極目秋。老我爾來無可意。斯辰天不阻斯遊。</text>
<title>九月十五夜。邀牧隱先生登樓翫月。次先生韻。</title>,<text>雲卷長空露洗秋。無聲河漢近人流。濁醪亦足償淸景。黃菊寧須上白頭。地湧金波澄客位。天修玉鏡掛吾樓。請公莫厭留連夜。不見前賢秉燭遊。四十九年今已秋。吾非幾逐水東流。摧頹不𪚥附鳳翼。吟詠聊爲側鶴頭。紅葉蒼苔防歸地。淸風明月勸登樓。悠然物我相忘處。笑殺陶潛強絶遊。</text>
<title>尹紹宗待制母崔氏挽詞 二首</title>,<text>五紀人間又五年。雙珠眼見桂枝連。莫嗟今日仙輧遠。餘慶應將萬葉傳。</text>
<title>尹紹宗待制母崔氏挽詞 二首 其二</title>,<text>家督最知吾。淡交終不渝。升堂無復望。臨紙更驚呼</text>
<title>奉和韓山君所示 四首</title>,<text>依歸自昔晚爲隣。追逐何曾更擇辰。相逢或當三夜月。陪遊時路九街塵。故知道氣參天地。豈獨詩篇泣鬼神。觀感終然多所得。却慙猶未免鄕人。</text>
<title>奉和韓山君所示 四首 其二</title>,<text>殘歲寒風積。窮居酒盞疏。愁雲低野迥。東雀傍簷虛。拙可存吾道。閑唯愛我廬。南窓書課進。漸覺日行舒。</text>
<title>奉和韓山君所示 四首 其三</title>,<text>風𪚥長空氣入堂。樹聲終夜若煎湯。開窓已是三竺日。奪目猶存萬瓦霜。</text>
<title>奉和韓山君所示 四首 其四</title>,<text>木葉皆彤粟粒稀。去來寒雀正依依。遠山松柏非無蔭。亦恐鷹鸇趁後飛。</text>
<title>題雪谷卷子</title>,<text>江谷千年雪未殘。人間熱惱敢相干。比丘棲息得其所。遮莫氷崖道路難。</text>
<title>門生姜淮伯拜代言。寄題 二首。</title>,<text>縫掖芳年拜代言。算來今古少如君。早知老氣蓋諸子。光輔吾王好守文。</text>
<title>門生姜淮伯拜代言。寄題 二首。 其二</title>,<text>衣鉢相傳古有言。陽川知我我知君。如今孰謂吾無眼。更待春闈見主文。</text>
<title>送霜泉長老</title>,<text>懶翁高弟號霜泉。眸子暸然氷雪顏。未向石頭曾踢倒。草鞋遮莫萬重山。</text>
<title>曲城府院君廉忠敬公挽詞</title>,<text>兼達尊三冠海東。淸明氣質世無同。兩朝禮樂皆研極。一代功名孰比豐。年近八旬猶儆戒。慶流諸于摠英雄。知公此日無遺恨。何翅汾陽有始終。</text>
<title>初夏</title>,<text>坐歇淸漣際。行穿綠暗中。花時雖已過。心賞未曾窮。</text>
<title>韓山君出遊神勒寺。作二絶句寄呈。</title>,<text>公遊雲水憑西敎。我在風塵爲北堂。但使此心無住著。人問何處不淸涼。黃驪雖是好江山。莫或携家去不還。筆削春秋敎在簡。宣凡豈舍洙泗間。</text>
<title>送大護軍直門下李茂廉按西海</title>,<text>將種世皆數。吏材君又良。明時選按部。令望最重房。梨掖議論輟。棠陰敎化揚。一方誰不仰。春雨或秋霜。</text>
<title>送新進士韓有文歸覲西原</title>,<text>陶隱文士靄雲屯。有韓氏子良而溫。戰藝文如甁水飜。落第天遣浚其源。今持一勝歸故園。將獻親壽宣上恩。人言同姓古所敦。而我與爾皆西原。平生心服爾家尊。懷才抱道臥煙村。欲薦一鶚雖所存。自束高閣難爲言。于公他年必高門。期爾鍊業擢壯元。</text>
<title>權希顏外姑洪氏挽詞</title>,<text>家門本積善。婦道自無頗。半子皆豪俊。外孫何衆多。中年喪嘉㻦。幾歲患沈痾。此日應歡喜。雙墳對嶪峨。</text>
<title>韓山君示賞蓮 三首。次韻奉答。</title>,<text>世我相遺百不聞。任敎盛酒瓦爲盆。可憐養目心猶在。思見荷花蔽浪紋。</text>
<title>韓山君示賞蓮 三首。次韻奉答。 其二</title>,<text>荷花宜賞復宜聞。弊宇今無千葉盆。聯騎遊觀吾所願。天機何處錦成紋。</text>
<title>韓山君示賞蓮 三首。次韻奉答。 其三</title>,<text>往時廣濟興無涯。觴詠池邊至日斜。蓮與懶殘今不在。豈非俱是避紛華。</text>
<title>韓山君示賞蓮 三首。次韻奉答。 其四</title>,<text>物化今知亦有涯。依然一逕傍也斜。往來馬上增悲慨。不見荷花見水華。</text>
<title>韓山君示賞蓮 三首。次韻奉答。 其五</title>,<text>何人似我舅翁賢。別野開池爲種蓮。今歲旱餘猶未發。陪公須往藉田邊。</text>
<title>韓山君示賞蓮 三首。次韻奉答。 其六</title>,<text>每笑淵明未苦賢。飮中知菊不知蓮。先生宛在濂溪後。俗物無由到眼邊。</text>
<title>哭鄭圓齋 公權</title>,<text>自少高孤聳士林。玄陵感我至誠心。折殘丹檻忠言苦。訓道靑宮聖意深。若假天年才得展。豈憂時事力難任。玉樓記罷歸來未。白首阿彌淚滿襟。</text>
<title>哭鄭圓齋 公權 其二</title>,<text>與君皆癸酉。日月後於吾。再從表兄弟。更爲堂妹夫。書筵思共侍。帪殿憶同趨。此路何先去。黃泉得見無。</text>
<title>聞鷄有感</title>,<text>嗜睡平生美夜長。幾驚初日入窓明。如今五十年將至。每聽隣鷄第一聲。</text>
<title>姜淮伯齎𪚥宣醞。往草溪迎兩親以來。諸公作詩美之。追次其韻。</title>,<text>子孝動天意。王明照我儀。美談中外播。盛事古今稀。宮醞傾霞液。鄕山映錦衣。吾門幸有此。敢作子雲揮。</text>
<title>奉題致堂</title>,<text>鉇齋賢嗣致堂公。方寸虛靈卽物窮。知旣至來心自定。曲能誠處理皆通。奉先思孝不忘本。爲下克忠寧有躬。會見中和天地位。男兒到此乃豪雄。</text>
<title>黃檜山君 裳 挽詞</title>,<text>生長中華國。登庸英妙時。御筵通禮法。賓館善言辭。射遠久無敵。酌多終有儀。黃扉幾出入。無復見曺隨。</text>
<title>七月初有日。往藉田田舍。荷花始開。使人奉邀牧隱先生。先生以疾不至。使其子副使垂示佳作。依韻奉答。二首。</title>,<text>廢沼蓮猶在。莞村日更幽。隣翁成獨往。詞伯望來游。意豁寬閑野。身輕洒落秋。紅粧怨不至。脈脈摠含愁。</text>
<title>七月初有日。往藉田田舍。荷花始開。使人奉邀牧隱先生。先生以疾不至。使其子副使垂示佳作。依韻奉答。二首。 其二</title>,<text>年年碧筒飮。往事儘悠悠。長者思同賞。阿戌今共游。荷生自仲夏。花發及新秋。</text>
<title>七月晦日。欲陪牧隱先生同往賞蓮。先生又辭以疾。明日。奉呈一絶。</title>,<text>八月天高露欲寒。荷花幾日不摧殘。城南尺五惜一往。無奈愛蓮情已闌。</text>
<title>題玉峯上人卷子</title>,<text>不囚追琢與磨礱。雪色氷容映碧空。幾點飛塵來欲惹。須知拂拭主人翁。</text>
<title>卒柳代言妻元氏挽詞 二首</title>,<text>君子芳年隔九原。心傷草露托祗園。眼看將相當門戶。更有登科內外孫。</text>
<title>卒柳代言妻元氏挽詞 二首 其二</title>,<text>晚歲田廬甓寺邊。書碑半月荷恩憐。秋風歸葬城東路。空想容儀淚洒天。</text>
<title>送仲英上人</title>,<text>空花可待劫成灰。優鉢曇華須刻開。欲與上人評此理。上人此去幾時回。</text>
<title>題楚谷上人卷子</title>,<text>楚山之谷。至寶攸伏。深藏石中。潤及草木。世無識者。我獨有目。未能剖開。抱璞以哭。誰爲玉人。敎我雕琢。玉人敎之。先利其器。去其外麤。惟理是視。彫之琢之。精一無二。將見光明。照天燭地。爾其勖哉。母或中止。</text>
<title>扈駕至南京。韓山君在神勒寺。寄示絶句。次韻奉答。</title>,<text>君王到此戒三風。端栱無爲坐法宮。地德豈非裨聖德。放歸歌舞遠頑童。公自許。官妓隨駕者十人。皆放遠之。病身扈駕昌霜風。來占城東一畝宮。有故悤悤留不得。爲緣家內富兒童。</text>
<title>自南京歸松都。馬上口號。</title>,<text>南都告暇往松京。首路三峯東面行。雲淡雲濃惱人意。山明山暗起詩情。美材應入俠家用。沃壤寧容野老耕。地德果能延國祚。日官宜不念民生。</text>
<title>題長湍院樓</title>,<text>雪𪚥經過人馬勞。登樓小憩俯江皐。石難聲急水風細。巖谷氣沈山日高。</text>
<title>陟山君朴 元鏡 挽詞一絶</title>,<text>天姿恭敬與人忠。諳練朝儀靡不窮。自古知臣莫君若。玄陵眷顧異群公。欲追殊遇報無緣。視事園陵久愈虔。得見先王應自喜。情鍾我輩枉潸然。</text>
<title>次韓山君初夏詩韻</title>,<text>蒼龍行已九句餘。靑女來如十月初。雨點年來又稀少。未知史氏若何書。四百六十五年餘。遙憶聖神開國初。繼繼承承到今日。昭哉光訓載於書。</text>
<title>奉香赴弘慶寺。祝釐之餘。到碧瀾渡。登樓仰觀思菴相國丁酉年所題。不勝感嘆。依韻奉和。五首</title>,<text>不識碧瀾渡。今踰知命年。如今幸寓目。爲到寶華前。</text>
<title>奉香赴弘慶寺。祝釐之餘。到碧瀾渡。登樓仰觀思菴相國丁酉年所題。不勝感嘆。依韻奉和。五首 其二</title>,<text>禮佛少餘暇。祝君多歷年。暫時須到此。勝槪要當前。</text>
<title>奉香赴弘慶寺。祝釐之餘。到碧瀾渡。登樓仰觀思菴相國丁酉年所題。不勝感嘆。依韻奉和。五首 其三</title>,<text>八月十六日。潮頭聞有年。靈胥所不及。江勢自如前。</text>
<title>奉香赴弘慶寺。祝釐之餘。到碧瀾渡。登樓仰觀思菴相國丁酉年所題。不勝感嘆。依韻奉和。五首 其四</title>,<text>丁酉思菴句。吾吟癸亥年。追懷帷幄日。彷彿若瞻前。</text>
<title>奉香赴弘慶寺。祝釐之餘。到碧瀾渡。登樓仰觀思菴相國丁酉年所題。不勝感嘆。依韻奉和。五首 其五</title>,<text>歲月若流木。江山如昔年。誰將繼芳躅。陳善一人前。</text>
<title>目菴上人携卷子求詩</title>,<text>盈天地內物無窮。分別皆由阿堵中。莫謂四塵成幼質。何曾老見異孩童。儒生每慮視非禮。佛者常觀色卽空。照了大千如有術。敎吾方便得神通。</text>
<title>安提學 仲溫 挽詞。六言。</title>,<text>姜被恩深衆弟。萊衣孝篤雙親。位則早爲樞宰。天何不壽仁人。</text>
<title>陽村賦 按權近麗季。坐事流于忠州。居陽村因爲號。李穡陽村記。亦取此賦之義。</title>,<text>於穆惟陽。有開必先。莫高匪天。象緯斯懸。莫深匪地。潛于重淵。萬物林林。無適不然。時焉春夏。生意發榮。人惟君子。秉心剛明。一念之微。惻然其萌。四海之廣。煕煕者氓。細入毫芒。包乎有形。混兮無間。闢兮無窮。前無其始。後無其終。孰主張是。道爲之宗。孰得其竗。陽村權公。博觀萬殊。約至一中。謹而守之。齋戒吾身。不遠而復。其端綿綿。擴而充之。泉達火燃。一日天下。而不由人。體之如何。惟乾乾兮。</text>
<title>墨竹賦</title>,<text>陶泓，管城子。一日過於無何氏之宅。主人倒屣而出。迎之几席。相與商確古今。評題品物。吐氣霏乎雲煙。發言鏗乎金石。於是管城子揖陶泓而作。裸身免冠。以首濡墨。蹁躚跳躍。灑于高堂之壁。乍俯乍仰。或往或復。變態百出。駭人之目。坐客皆顧瞻錯愕之不暇。尙安得髣髴其萬一也哉。觀其如風馬奔逸。地拏空。電逝免脫。滅沒無蹤。如巨艦駕浪。健席高張。瞬息百里。超忽渺茫。何其異哉。莫知其狀也。至若揮攉奮迅。如疾雷之不及掩聰。非郢人斲鼻端之泥。運斤而生風者歟。如矛戟相向。森然其鋒。非赴敵之兵鞠走而急攻者歟。不然。蜿蜿如龍蛇屈伸。其草聖之三昧。得於劍舞之有神者歟。言未訖。雲煙冥迷。風霜浙瀝。直幹抽簪。逆根埋玉。解籜披披。戰葉摵摵。猗然月下之姿。蒼然煙中之色。嗚呼嘻噫。兹非所謂墨君者歟。佳賓滿座。相顧大噱。向者之疑。渙然氷釋。</text>
<title>梅川賦 按梅川。晉州村名。河有宗所居。</title>,<text>歲在庚申。時維季冬。天氣凜洌。枯木號風。三峯子躡屐出門。四顧蒼茫。渺天地兮窮陰。忽鼻端兮淸香。觸之而不見。尋之而無方。怳未知爲何物。恨予心兮若忘。于時夜雪新霽。素月流光。渡川流之淸淺。散予策兮彷徨。粲然得之于川之傍。欲誰何兮無言。羌意眞兮色莊。縞裙兮練袂。羽衣兮霓裳。雪肌兮綽約。玉貌兮輕盈。飄飄然若泛銀河而歷廣寒。挹群僊於上淸也。有一少年。若嬉若噱曰。惟群物各以類從。僊凡異處。淸濁不同。蓋物之至潔者雪也。氣之至淸者月也。上下無間。湛然一色。此造物者之所以厚予嗜。而予之所以自適也。顧人世兮安在。隔風日兮幾塵。人間之熱。不足以爲吾病兮。世俗之累。不足以撓吾眞也。子何自而來乎。三峯子不覺聳動毛髮。灑然拭目而視之。乃與浩甫遊於梅川。按浩甫。河有宗字。</text>
<title>關山月 癸卯春。公受忠州司錄之命。赴居開京。時國使入原。無一人還者。民間皆言原以忠宣王孼子代恭愍爲王矣。後果然。○按忠宣孼子。卽德興君塔思帖木兒。</title>,<text>一片關山月。長天萬里來。塞風吹不盡。冷影故徘徊。蘇武何時返。李陵亦未廻。蕭疏白旄節。寂寞望鄕臺。豈無南飛雁。音信何遼哉。見月三歎息。搔首有餘哀。</text>
<title>古意 甲辰夏。公以典校注簿。居開京時作。</title>,<text>蒼松生道傍。未免斤斧傷。尙將堅貞質。助此爝火光。安得無恙在。直幹凌雲長。時來豎廊廟。屹立充棟樑。夫誰知此意。移種最高岡。又我有太古琴。非絲亦非桐。愁來方一彈。冷然滿座風。物固各有遇。時也獨不同。豐城兩神劍。經年在匣中。有氣干牛斗。一朝遇雷公。伯牙今何在。知音四海空。</text>
<title>蔘谷</title>,<text>谷暖土色赤。石秀泉水淸。托根旣得所。枝葉自長成。斲山動雲影。煮石聽松聲。氣味與之合。於焉養道精。</text>
<title>登三峯憶京都故舊 公自丙午年。繼有兩親之喪。居榮州終制。己酉。還三峯舊居。</title>,<text>端居興遠思。陟彼三峯頭。松山西北望。峨峨玄雲浮。故人在其下。日夕相追遊。飛鳥入雲去。我思終悠悠。采芝不盈匊。寘彼道之周。一往諒非難。胡爲此淹留。城闕豈不樂。亦愛巖壑幽。浩歌攀桂枝。卒歲以優游。</text>
<title>石灘 按正言李存吾上書論辛旽。貶監長沙務。後居扶餘之石灘。構亭灘上。優游嘯詠。以終其身。公作此詩。</title>,<text>石面立削鐵。灘流奔長虹。灘頭橫漁艇。灘上起茅宮。高人抱淸疾。歸來臥其中。朝遊欣浩蕩。 浩蕩。一本作蕩磨。 夕睡驚明滅。天炎挹孤爽。潦盡流皓月。春水碧於藍。何如飄朔雪。燕坐玩奇變。 按後人評曰。指上六句。朝暮四時之光景。 逝者無停時。獨有雙白鷗。飛來長在兹。 按後人評曰。忘機。故能使鷗鷺來狎。 嗟我不如鳥。未去空相思。</text>
<title>次古人步月詩韻。效其體。</title>,<text>美人不勝淸。喚取藕絲裳。緩緩步明月。皎皎同素光。皓齒歌白雪。郞君眇遐方。颯然秋風至。調古爲淸商。凄涼人似玉。冷淡月如霜。老大還對月。無乃鬢髮蒼。</text>
<title>遠遊歌 時。恭愍王爲魯國公主起影殿。土木大興。公託周，秦得失諷之。</title>,<text>置酒賓滿堂。起舞歌遠遊。遠遊亦何方。九州復九州。朝枻洞庭波。暮泊易水流。四顧騁遐曯。想像雍煕秋。翼翼唐虞都。崇崇夏殷丘。歲月曾幾何。邈矣不可求。登車復行邁。翩翩逝宗周。峨峨靈臺高。靄靄祥雲浮。鳳凰鳴高岡。關睢在河洲。綿綿千載後。綽有無疆休。繼世何莫述。王風日以渝。祖龍呀其口。一擧呑諸侯。阿房與天齊。兀盡蜀山頭。禍在魚狐間。一朝輸項劉。孰非出民力。得失如薰蕕。 按後人評曰。此言靈臺，阿房俱用民力。而興亡相懸。 徘徊感今昔。日晏旋我輈。滿堂賓未散。擧酒相獻酬。高歌未終曲。雙涕爲君流。 按後人評曰。終至於流涕而道之。諷之深切。</text>
<title>庚戌中秋之夕。李順卿 存吾 自扶餘過于三峯。與之翫月。別後却寄。</title>,<text>平生愛明月。明月不長圓。對月思故人。故人天一垠。今夕是何夕。月與人共適。皎皎月如霜。溫溫人似玉。月落人未眠。人歸月又生。人固有會散。月亦有虧盈。人與月相違。佳期相參差。一月月一圓。對月長相思。</text>
<title>秋夜 辛亥秋七月。公聞辛旽被誅。赴開京。時。王以誅旽親告太廟。凡禮數樂節命公議之。以前祗候除太常博土。仍掌銓選凡五年。</title>,<text>以我山野人。未償丘壑心。營營塵土間。倦矣不能任。嚮晦方就休。宴坐到夜深。忽有淸商聲。廻薄牕北林。初疑笙鶴來。又訝虯龍吟。起視竟無有。灝氣襲衣衿。少焉山月上。庭柯布疏陰。恍然沈痾痊。沖澹生胸襟。因之懷舊山。彈我牀上琴。秋風吹南去。託此寄遺音。又今日非昨日。明朝復何時。陰陽無停機。四時相推移。百年能幾何。徒令我心悲。哀哉名利人。至老猶未知。貴者自驕固。卑者多詭隨。榮華逐電光。身後有餘譏。彼美君子士。中心無磷緇。高高雲月情。皎皎氷雪姿。庶將垂不朽。千載以爲期。感此發長謠。秋風颯凄其。</text>
<title>庭前菊</title>,<text>庭前有芳菊。掩翳衆草中。當春各爭姸。誰復念孤叢。忽馬霜霰秋。蕭颯多悲風。百物盡凋瘵。佳色獨蔥蔥。采采不忍摘。徘徊感予衷。常恐風 一本作雨 雪至。與彼還相同。</text>
<title>贈陽谷易師</title>,<text>道人結茅屋。一本作宇 在彼山之陽。白日照其上。草木姸春光。沖然寂無營。燕坐談羲經。君看七日復。朋來無疾傷。萬物雖未形。天心正分明。縱橫變化殊。盡向一中生。此理亮昭晣。自古非窅冥。吾當往問之。按後人評曰。問之。乃所以告之。 爲我一丁寧。</text>
<title>病中懷三峯舊居</title>,<text>嗟我抱沈痾。居常畏炎天。況復車馬塵。衣冠苦拘纏。所以氣煩鬱。五月猶未痊。懷哉三峯雲。故人在其巓。爲我泛瑤琴。亂以歸來篇。淸風振林莽。遺響何泠然。問我久行役。何時當來還。山靈未移文。巖壑聊佇延。我感故人意。危涕流潺湲。君臣義甚重。病矣猶勉旃。天門九重深。欲叫空盤桓。三峯渺何處。極目但雲煙。</text>
<title>感興</title>,<text>久客尙絺綌。北風凄以涼。團團寒露至。蘭枯謝幽芳。悠悠關山遠。行行道路長。何以卒歲晚。歲晚多繁霜。又冽彼山中泉。在山淸且漣。堤防一朝決。就下何沛然。去山日以遠。衆流會其間。無復向時淸。逝者何當還。我來臨水上。不忍聽潺湲。又鳳凰何飄飄。高逝不可望。飢食靑琅玕。渴飮天池潢。俯視塵世窄。嗷嗷鷄鶩場。所以久。不下。徘徊。千仞岡。</text>
<title>送安定入京</title>,<text>我家三峯下。寄此林泉幽。蓬蓽生光輝。之子肯來遊。盤餐愧菲薄。此意仍綢繆。相與歌大雅。亦足忘吾憂。暑雨阻季夏。節候丁新秋。感時思高堂。凌晨戒征輈。呼兒強扶病。送子登崇丘。珍重一杯酒。爲我暫遲留。</text>
<title>感興 乙卯夏。公以成均司藝作是詩。遂論時政得失。宰相惡之。貶全羅道會津縣。</title>,<text>膏車邁行役。登彼太行山。黃流奔其下。顧瞻三亳間。茫茫皆異國。雙墳對巍然。且問何代人。龍逢與比干。不忍宗國墜。忠義裂心肝。手排閶闔門。抗辭犯主顏。自古有一死。偸生非所安。寥寥千載下。英烈橫秋天。</text>
<title>送盧判官 以下八首。錦南雜詠。皆在貶所作。</title>,<text>秋風動高樹。客意已悲涼。況復當此時。之子歸故鄕。相對茅簷下。燈火耿孤光。亦有佳人携。滿意傾壺觴。殷勤須盡醉。明發各茫茫。</text>
<title>用李浩然 集 詩韻。示同年康子野。 好文○按康好文號梅溪。時在光州。</title>,<text>倚杖望松嶺。雲歸日將暝。宿鳥遠飛還。樵歌時一聽。却歎飛蓬蹤。飄飄無所定。安得賦言歸。秋風滿三徑。</text>
<title>聽子野琴。用浩然韻示之。</title>,<text>淸風入高樹。幽澗鳴深林。按後人評曰。狀琴韻妙。 誤疑在丘壑。不知傍有琴。我愛康子野。與世任浮沈。所以淡泊聲。能慰羇旅心。</text>
<title>奉次廉東亭詩韻  東亭。廉左使興邦號。</title>,<text>昔在朝市喧。苦憶田野寂。今來愜夙尙。肯歎罪罟密。禾忝正離離。歲功將告畢。況復物產奇。行看薦橙橘。莫言非吾土。可以送餘日。信命更何疑。寵利刀頭蜜。願公取吾言。吾言勿再出。</text>
<title>寫陶詩</title>,<text>茅簷虛且明。隨意寫陶詩。陶翁信高士。羲皇乃其儔。委順大化中。無慮亦無爲。誰言千載遙。同得我心期。珍重尙友志。歲晚莫相違。</text>
<title>奉寄東亭</title>,<text>節當始和。天氣尙寒。慨然晤歎。寄言於懷。皇天分四節。寒暑各有時。原正旣已屆。立春亦不遲。寒威尙未收。凜冽侵人肌。殊方滯久客。短綿紛敞衣。晨鷄不肯鳴。達夜空悽。峨峨光山顚。停雲長在兹。如何同落南。不得相追隨。道里能幾許。每憶令人悲。公其自金玉。遠大以爲期。</text>
<title>月夜奉懷東亭</title>,<text>半夜獨起立。長空澹自寂。一片海上月。萬里照茅屋。冷影故依依。還如憐竄客。爲憶東亭翁。應共此幽獨。</text>
<title>次韻寄鄭達可 夢周</title>,<text>流落分離。日月逝矣。眷戀之懷。曷有其極。子野之來。言獲書札。奉讀于三。欣感交激。依韻賦之。辭止於達。夫何同心友。各在天一方。時時念至此。不覺令人傷。鳳凰翔千仞。徘徊下朝陽。伊人昩出處。一動觸刑章。芝蘭焚愈馨。良金淬愈光。共保堅貞操。永矢莫相忘。</text>
<title>奉次東亭詩韻</title>,<text>水流竟到海。雲浮長在山。斯人獨憔悴。作客度年年。故園渺何許。歸路阻深淵。春事逝將及。誰破東皐田。可思不可去。棲棲蒼海間。賃屋絶低小。朝暮熏炊煙。有時散紆鬱。步上東山巓。遙望茂珍城。中有高人閒。目送飛鳥去。我思空悠然。</text>
<title>寄瑞峯寬上人</title>,<text>桑門有上首。餘事能文章。誰謂道里遠。跂予可相望。夫何在網羅。未得翔其傍。題詩代良覿。髣髴接淸光。</text>
<title>奉寄東亭</title>,<text>雨雪成歲暮。江山阻鄕關。飄飄在天末。落落違世間。 襄陽舊遊處。每恨難追攀。莫怪吾詩拙。聊代千里顏。</text>
<title>順興南亭。送河大司成 崙 還京。按戊午後。往來榮堤時作。</title>,<text>送君還王京。贈君雲端月。莫言雲端遙。直照杯中物。願君飮此杯。我心月同潔。群飛劇昏陰。淸光中道蝕。不有同心人。埋沒竟誰惜。臨分更珍重。見月幸相憶。</text>
<title>送金先生落第南歸。次阮嗣宗感懷韻。時公在開京</title>,<text>有客歌鹿鳴。曲盡尙遺音。擧世厭淡泊。雅聲竟淪沈。嗟予微且辱。無以慰滯淫。聊將短歌行。送子歸故林。去去崇令名。莫負歲寒心。</text>
<title>題秋興亭 按亭在龍山江。李崇仁記云。金奉翊刱是亭。金祕監扁以秋興。</title>,<text>金侯有雅尙。歸來山水鄕。登高構危亭。日夕此徜徉。仰視峯巒奇。俯看江流長。禾黍被原野。松菊滿道傍。落日淡西浦。素月生東岡。藜杖極孤賞。衫袖領新涼。秋風無限興。浩然不可量。我家三峯下。兩地遙相望。何當歸去來。一笑共深觴。</text>
<title>效孟參謀</title>,<text>臥壑千年木。枯枝不復春。苔蘚纏其皮。嶙峋如龍鱗。豈無樑棟用。萬牛空逡巡。我來適見之。苦淚爲霑巾。棄置勿重歎。材大難容人。又有客抱瑤琴。悄悄莫肯彈。一彈非所惜。直恐知音難。志在山水外。子期終惘然。感深不成聲。急撥還斷絃。</text>
<title>嗚呼島弔田橫 奉使雜錄○甲子秋。公以典校副令。從聖節使鄭夢周入明。</title>,<text>曉日出海赤。直照孤島中。夫子一片心。正與此日同。 按後人評曰。此四句沈雄磊落。想見田橫精氣上徹霄漢。 相去曠千載。嗚呼感予衷。毛髮豎如竹。凜凜吹英風。</text>
<title>竹所 乙丑公還在開京時○按竹所。韓尙質軒號。</title>,<text>高人竹爲所。竹與人共淸。婆娑月夕影。浙瀝風朝聲。渠心獨自許。苦節乃可貞。對此成益友。聊以寄此生。</text>
<title>題臥雲山人詩卷</title>,<text>幽人謝塵事。高臥白雲中。雲來本無心。雲去忽無蹤。日夕自怡悅。氣味與之同。我來逢玉雪。得以挹高風。可思不可見。雲深山萬重。</text>
<title>題全典客字說卷中 按全典客名五倫</title>,<text>惟天降以衷。民固秉其彝。大倫乃有五。順也非強爲。世人多昧此。全者或幾希。曰若華協勛。都兪皐與夔。齊栗致烝乂。欽哉虞嬪釐。是爲人倫至。而作萬世師。吾黨有君子。全家呼白眉。以此著名字。至處心所期。請自孝悌始。孟氏豈我欺。</text>
<title>送遼東使桑公 按桑公名麟。辛禑乙丑。來索元季流民。</title>,<text>聖朝重方隅。幕府開遼陽。主將信英俊。賓客多才良。有美桑公子。壯年懷慨慷。復此持使節。能慰遠人望。如何遽告歸。秖令我心傷。蕭蕭木葉下。悠悠關路長。西風吹征袂。寒日照離觴。臨分更握手。珍重莫相忘。</text>
<title>送國子典簿周先生 倬 還京 按乙丑十月。周倬以諡冊使還京。</title>,<text>惟天眷一德。明明闢皇闈。烈烈宅有截。煌煌樹宏規。所以聲敎被。不分華與夷。虞庠周先生。載詠菁莪詩。及此持使節。赫赫漢官儀。咳唾落珠玉。顧眄生光輝。誰謂小邦陋。亦得遭盛時。寵錫正終始。擧國承恩私。顧予何爲者。獲荷君子知。敢言應同聲。聊賦我所思。</text>
<title>送行人段公還朝 按段公名祐。乙丑秋。以詔書使還京。</title>,<text>秋風吹王露。河漢夜有光。行人將發夕。道路悠且長。男兒志遠大。一別何足傷。感激承嘉惠。涕淚霑衣裳。昻昻鸞鶴姿。肯處鷄鶩場。恨無雙飛翼。寥廓同翺翔。</text>
<title>送行人雒公還朝 按雒公名英。乙丑十月。以諡冊使還京。</title>,<text>蕩蕩白玉京。遙遙滄海湄。相去雖云阻。風雲際一時。今夕是何夕。接君瓊樹枝。得聞天子聖。皇風日淸夷。所以眷東顧。霈然覃恩私。宣命甫已畢。駕言還其歸。執手野踟躕。不忍與君違。君違行且遠。我心傷以悲。去去躬自勖。霄漢高翔飛。上應明時需。下慰長相思。</text>
<title>夢陶隱自言。常渡海。裝任爲水所濡。蓋有憔悴之色焉。</title>,<text>故人在萬里。夜夢或見之。草草勞苦色。瑣瑣羇旅姿。雖謂別離久。宛似平生時。淮海足波浪。道途多嶮崎。君今無羽翼。何以忽在兹。夢覺倍悽惻。不覺雙淚滋。</text>
<title>題壽慶堂圖 重奉使錄○按壽慶堂。遼東館夫孫氏自扁。黃州人。戍遼東。○庚午</title>,<text>黃岡渺萬里。攬之盈握中。丘壑宛如昔。草木吹春風。雙親在堂上。遊子戍遼東。晨昏展新圖。髣髴接音容。孝誠苟云至。竟與天地通。宣招當不遠。且莫心忡忡。</text>
<title>走筆送高少尹</title>,<text>耽羅在海上。風氣接蓬瀛。右族有高氏。實惟天所生。人物似神仙。輝光動列星。世世濟厥美。朝版登姓名。少尹乃其後。楚楚抽華英。慨然慕儒術。北學來開京。士林服高義。廟堂嘉衷誠。一起超四秩。金紫擁光榮。異數膺寵錫。杖節還其行。秋風吹官道。落日照驛程。馹騎去如飛。翩翩紗帽輕。擧杯相送罷。悵望難爲情。</text>
<title>夜與可遠，子能讀陶詩。賦而效之。按可遠。權近字。</title>,<text>良朋共隣曲。門巷相接連。晨征寒露濡。夜會燈火然。相與玩奇文。理至或忘言。日月復如兹。此樂矢不諼。</text>
<title>燕山高一篇。呈周參議。庚午</title>,<text>燕山高崢嶸。易水寒且淸。方隅古所重。維城隱長城。參議者誰子。美哉周先生。匪躬常蹇蹇。布政何明明。殊俗自來威。民庶躋和平。小生亦何幸。慶壽朝帝庭。歸來道燕山。重得接儀刑。一本作形 館待甚綢繆。慰此萬里行。斯文本同調。況契平昔情。請公永終譽。臨歧更丁寧。</text>
<title>送高將軍奉使還鄕</title>,<text>停杯問之子。飄飄安所適。客路秋將晚。風氣何凜冽。行役非所憚。無乃衣裳薄。海上有神山。縹緲雲煙隔。戀戀朝暮情。堂親鬢如鶴。宦遊非所樂。親老亦堪惜。所以戒征輈。凌晨發東郭。國家重遠人。仍將使者節。身上著錦衣。尊前舞綵服。盡孝當在忠。去去毋滯跡。何以贈君行。殷勤勸深爵。</text>
<title>得座字。謹題左侍中卷末。按左侍中卽趙浚</title>,<text>公才固天挺。道德崇鄒軻。昻昻志氣高。藉藉名聲大。起射金門策。當期一箭破。諤諤李侍中。主此宗工座。藻鑑淸似水。果得興王佐。開國拜上相。華筵首稱賀。賦成誦德篇。珠玉隨咳唾。甚愧吾語拙。陽春終寡和。</text>
<title>次韻拜獻右侍中上洛伯座下 按上洛伯卽金士衡</title>,<text>恭惟侍中公。氣和心膽雄。奮義決大策。鷹揚摠兵戎。一朝膺大拜。禮秩何其崇。小子忝夙契。遠自兩尊翁。按兩尊翁。謂鄭尙書云敬，金密直蕆。 幸哉逢嘉會。得與開國功。攀附靑雲路。追趨丹鳳宮。時時奉論議。有如聞黃鐘。信知江海量。不與行潦同。所期保貞操。白首好過從。上以奉君親。下以明寸衷。</text>
<title>中秋歌 錦南雜詠○乙卯</title>,<text>去年中秋翫月時。歌舞縱謔開華筵。高堂簾卷夜如晝。淸光凝座羅神仙。醉中呼月作金盆。玉壺美酒詩百篇。今年遠謫會津縣。竹籬茅屋荒山前。秋風颼颼動林莽。物象蕭條何悄然。是時對月倍怊悵。回首舊遊散如煙。此身由來非異身。今年明月似前年。自是人情有異感。造物賦與原非偏。爲問明月之所照。幾人歡樂幾人悲。明年見月又何處。歡歟悲歟未可知。明月無言夜將半。獨立蒼茫歌怨詩。</text>
<title>題公州錦江樓 丁巳七月。公自貶所從便。還三峯舊居。二十四日宿是樓作。</title>,<text>君不見賈傅投書湘水流。翰林醉賦黃鶴樓。生前轗軻無足憂。逸意凜凜橫千秋。又不見病夫三年滯炎州。歸來又到錦江頭。但見江水去悠悠。那知歲月亦不留。此身已與秋雲浮。功名富貴復何求。感今思古一長吁。歌聲激烈 一本作冽 風颼颼。忽有飛來雙白鷗。</text>
<title>落馬唫。呈圃隱，陶隱，浩亭三位大人。</title>,<text>朝來騎馬出都城。都城之路如砥平。逢人不揖亦不語。垂鞭放轡隨意行。肩如山聳頭鶴側。哦詩不覺時有聲。天公似戲疏且懶。忽然健倒傷我形。兒童攔街拍手笑。歸臥十日猶未寧。門無車馬雀可羅。況得坐値公與卿。爲因砭灸息干謁。僕童有暇及薪荊。君不見塞上翁。得失從來禍福幷。</text>
<title>次諸公韻</title>,<text>圃隱先生道德宗。照人文彩最風流。遁老意氣傾群公。兩鬢華髮吹颼颼。蔡軒 按蔡當作蔡。卽葵軒權鑄也。 淸標奪玉潔。陶齋文焰凌雲浮。又有東隱是長者。忠民至今猶歌謳。去年今夜山寺會。談笑縱謔同忘憂。可憐欲之在萬里。三峯幸得出林丘。歲月幾何聚散多。莫負諸公招我遊。</text>
<title>題樵叟圖 重奉使錄。○庚午夏</title>,<text>請叟當採樵。莫斫靑松枝。松樹高萬丈。枝梧大廈危。請叟當採樵。荊棘在芟夷。荊棘芟庚盡。芝蘭何猗猗。樵叟兮樵叟。山中不可久淹留。爲我往副明時求。</text>
<title>題孔伯共漁父詞卷中 按孔伯共。名俯號漁村。善隷書。</title>,<text>有翁有翁身朝衣。半酣高歌漁父詞。一曲起我江海思。二曲坐我蒼苔磯。三曲泛泛迷所之。白沙灘上伴鸕鶿。紅蓼洲邊同鷺鷥。雲煙茫茫雪霏霏。水面鏡淨風漣漪。綠蓑靑箬冒雨披。短棹輕槳載月歸。興來閒捻一笛吹。往往和以滄浪辭。數聲激烈動江涯。怳然四顧忽若遺。高歌未終翁在兹。</text>
<title>置書籍鋪詩 幷序</title>,<text>且問何物益人智。若非美質由文章。所恨東方典籍少。讀書無人滿十箱。老來雖得未見書。讀了掩卷便遺忘。誓心願置書籍鋪。廣惠後學垂無疆。君看夷裔害倫理。其書滿架充棟樑。彼盛此衰何足歎。自是吾曹志不強。諸公請助書籍費。致令斯道更輝光。</text>
<title>詠梅</title>,<text>渺渺江南夢。飄飄嶺外魂。相思空佇立。</text>
<title>詠梅 其二</title>,<text>泠泠孤桐絲。䙚䙚水沈煙。皎皎故人面。忽到夜牕前。</text>
<title>詠梅 其三</title>,<text>窮陰塞兩間。何處覓春光。可憐枯瘦甚。亦足郤氷霜。</text>
<title>詠梅 其四</title>,<text>著屐踏殘雪。行此江之濱。忽然逢粲者。聊可慰幽人。</text>
<title>詠梅 其五</title>,<text>一曲溪流淺。三更月影殘。客來吹玉篴。獨立不勝寒。</text>
<title>詠梅 其六</title>,<text>嶺外疊峯巒。巖邊足氷雪。玉魂落遐荒。相看兩愁絶。</text>
<title>詠梅 其七</title>,<text>久別一相見。草草著緇衣。但知風味在。莫問容顏非。</text>
<title>貞白子問於玉潔先生曰。詩可學乎。曰。不可。學詩如學禪。自有古人公案。先生因甚道詩不可學曰。待汝學禪了。方向與汝道。曰。學則不問。請問不可。曰。言之則觸。不言則背。觸也落這邊。背也落那邊。不觸不背。中中而入。方許你覷得本分風光。曰。弟子根機下劣。時緣未到。今聞先生之言。與蚊蝱齩鐵牛相似。請先生不惜方便。下一轉語。以終惠焉。先生默然良久。微吟上八絶。貞白子聽之。竦然有箇省會處。卽呈偈曰。</title>,<text>縷玉製衣裳。啜氷養性靈。年年帶霜雪。不識韶光榮。</text>
<title>貞白子問於玉潔先生曰。詩可學乎。曰。不可。學詩如學禪。自有古人公案。先生因甚道詩不可學曰。待汝學禪了。方向與汝道。曰。學則不問。請問不可。曰。言之則觸。不言則背。觸也落這邊。背也落那邊。不觸不背。中中而入。方許你覷得本分風光。曰。弟子根機下劣。時緣未到。今聞先生之言。與蚊蝱齩鐵牛相似。請先生不惜方便。下一轉語。以終惠焉。先生默然良久。微吟上八絶。貞白子聽之。竦然有箇省會處。卽呈偈曰。 其二</title>,<text>夜靜雪初霽。淡月橫半天。腸斷江南客。哦詩獨不眠。</text>
<title>貞白子問於玉潔先生曰。詩可學乎。曰。不可。學詩如學禪。自有古人公案。先生因甚道詩不可學曰。待汝學禪了。方向與汝道。曰。學則不問。請問不可。曰。言之則觸。不言則背。觸也落這邊。背也落那邊。不觸不背。中中而入。方許你覷得本分風光。曰。弟子根機下劣。時緣未到。今聞先生之言。與蚊蝱齩鐵牛相似。請先生不惜方便。下一轉語。以終惠焉。先生默然良久。微吟上八絶。貞白子聽之。竦然有箇省會處。卽呈偈曰。 其三</title>,<text>婆娑廣寒夜。冷淡楚澤秋。一般淸氣味。獨自占風流。</text>
<title>貞白子問於玉潔先生曰。詩可學乎。曰。不可。學詩如學禪。自有古人公案。先生因甚道詩不可學曰。待汝學禪了。方向與汝道。曰。學則不問。請問不可。曰。言之則觸。不言則背。觸也落這邊。背也落那邊。不觸不背。中中而入。方許你覷得本分風光。曰。弟子根機下劣。時緣未到。今聞先生之言。與蚊蝱齩鐵牛相似。請先生不惜方便。下一轉語。以終惠焉。先生默然良久。微吟上八絶。貞白子聽之。竦然有箇省會處。卽呈偈曰。 其四</title>,<text>明牕橫棐几。不許素塵侵。燕坐讀周易。端的見天心。</text>
<title>貞白子問於玉潔先生曰。詩可學乎。曰。不可。學詩如學禪。自有古人公案。先生因甚道詩不可學曰。待汝學禪了。方向與汝道。曰。學則不問。請問不可。曰。言之則觸。不言則背。觸也落這邊。背也落那邊。不觸不背。中中而入。方許你覷得本分風光。曰。弟子根機下劣。時緣未到。今聞先生之言。與蚊蝱齩鐵牛相似。請先生不惜方便。下一轉語。以終惠焉。先生默然良久。微吟上八絶。貞白子聽之。竦然有箇省會處。卽呈偈曰。 其五</title>,<text>西湖人不見。天地徒爲春。曠然千載下。冥會精與神。</text>
<title>詠柳</title>,<text>含煙偏䙚䙚。帶雨更依依。無限江南樹。東風特地吹。</text>
<title>詠柳 其二</title>,<text>傍村初暗淡。臨水轉分明。向曉雨初霽。鶯兒忽一聲。</text>
<title>詠柳 其三</title>,<text>牢落高樓畔。荒涼古驛邊。不堪斜日暮。更乃帶殘蟬。</text>
<title>詠柳 其四</title>,<text>東門送客處。正値春風時。此恨何時盡。年年多別離。</text>
<title>詠柳 其五</title>,<text>久客未歸去。斜陽獨倚樓。一聲何處篴。吹折碧江頭。</text>
<title>詠柳 其六</title>,<text>飄飄如欲近。故故似相隨。輕薄還無定。難憑贈所思。</text>
<title>詠柳 其七</title>,<text>皆言舞腰細。復道翠眉長。若敎能一笑。應解斷人腸。</text>
<title>題復齋詩卷 按復齋。鄭摠號。</title>,<text>有時馳汗漫。倏忽入重淵。操舍在俄頃。憑君更勉旃。</text>
<title>進新都八景詩 畿甸山河</title>,<text>沃饒畿甸千里。表裏山河百二。德敎得兼形勢。歷年可卜千紀。</text>
<title>進新都八景詩 都城宮苑</title>,<text>城高鐵甕千尋。雲繞蓬萊五色。年年上苑鶯花。歲歲都人遊樂。</text>
<title>進新都八景詩 列署星拱</title>,<text>列署岧嶢相向。有如星拱北辰。月曉官街如水。鳴珂不動纖塵。</text>
<title>進新都八景詩 諸坊棋布</title>,<text>第宅凌雲屹立。閭閻撲地相連。朝朝暮暮煙火。一代繁華晏然。</text>
<title>進新都八景詩 東門敎場</title>,<text>鐘鼓轟轟動地。旌旗旆旆連空。萬馬周旋如一。驅之可以卽戎。</text>
<title>進新都八景詩 西江漕泊</title>,<text>四方輻凑西江。拖以龍驤萬斛。請看紅腐千倉。爲政在於足食。</text>
<title>進新都八景詩 南渡行人</title>,<text>南渡之水滔滔。行人四至鑣鑣。老者休少者負。謳歌前後相酬。</text>
<title>進新都八景詩 北郊牧馬</title>,<text>瞻彼北郊如砥。春來草茂泉甘。萬馬雲屯鵲厲。牧人隨意西南。</text>
<title>亂後還松京 按恭愍壬寅。紅賊平。此詩癸卯間作。</title>,<text>天水門前柳色靑。眼明驚見舊都城。僕童不識中興事。猶說年前喪亂行。</text>
<title>出城 甲辰春</title>,<text>出城南望路悠悠。正是東風二月頭。誰向都門種楊柳。年年飛絮使人愁。</text>
<title>訪李佐郞 崇仁庚戌夏。公居三峯。聞國家命儒臣聚成均館。講明經學。赴開京。</title>,<text>獨騎款段似騎驢。醉睡垂鞭任所如。馬欲駐時仍睡覺。毀垣柴戶是君廬。</text>
<title>雨中訪友</title>,<text>門掩人家笑語稀。靑靑楊柳雨交飛。披蓑偶爾尋柴戶。還似漁村煙暮歸。</text>
<title>觀物齋</title>,<text>俯仰乾坤一道人。此心如水淡無塵。高齋坐斷蒲團上。閒日中庭草自春。</text>
<title>還三峯。若齋 金九容 送至普賢院。是夏公還三峯舊居</title>,<text>聯鞍共詠出都門。朝市山林一路分。佗日相思何處是。松山秋月華山雲。</text>
<title>遣興</title>,<text>十年碌碌伴兒嬉。夜臥時時每自嗤。欲向蘇門長嘯去。淸風天外滿衣吹。</text>
<title>重九 以下八首錦南雜詠</title>,<text>故園歸路渺無窮。水繞山回復幾重。望欲遠時愁更遠。登高莫上最高峯。</text>
<title>四月初一日</title>,<text>山禽啼盡落花飛。客子未歸春已歸。忽有南風情思在。解吹庭草也依依。</text>
<title>奉題東亭竹林</title>,<text>竹林深處着匡牀。六月南方一片涼。臥讀陶詩日將午。風吹淸露滴衣裳。</text>
<title>中秋</title>,<text>浮世光陰復幾何。年年佳節客中過。一身萬里鄕關遠。夜靜儈牕月似波。</text>
<title>訪金居士野居</title>,<text>秋陰漠漠四山空。落葉無聲滿地紅。立馬溪橋問歸路。不知身在畫圖中。</text>
<title>訪金益之</title>,<text>墟煙暗淡樹高低。草沒人蹤路欲迷。行近君家猶未識。田翁背指小橋西。</text>
<title>訪定林寺明上人</title>,<text>走馬尋僧亦快哉。蕩搖蘿蔓破莓苔。扣門剝啄嫌遲晚。急喚沙彌報客來。</text>
<title>送李廉使 士穎 還京</title>,<text>客裏三年慣別離。春風又作送行詩。魂夢不知羅網密。隨君直到漢江湄。</text>
<title>端午日有感</title>,<text>野父田翁勸酒頻。謂言今日是良辰。頹然醉臥茅簷下。還愧醒吟澤畔人。</text>
<title>奉題守蹇齋</title>,<text>守蹇齋中守蹇翁。此身雖蹇道還通。焚香坐讀淵明集。千載悠然氣味同。</text>
<title>鷲峯寺樓上賦得一絶。奉寄卓先生。按卓先生名光茂。號景濂亭。時在光州。</title>,<text>客夢初驚一葉秋。偶乘微雨上高樓。居僧遙指先生宅。白石淸泉谷口幽。</text>
<title>玄生員書齋</title>,<text>茅齋步月夜深深。領得先生一片心。回首世間無此樂。莫將閒事計升沈。</text>
<title>雲公上人自佛護社來。誦子野詩。次韻寄佛護社主。</title>,<text>相逢一笑轉成空。始信浮生似夢中。南望雲煙橫縹緲。碧山何處住禪筇。</text>
<title>渡錦江</title>,<text>扁舟一葉在中流。北去南來集渡頭。日暮路長爭競涉。無人回首見沙鷗。</text>
<title>題映湖樓 按樓在安東。庚申後往來榮堤時作。</title>,<text>飛龍在天弄明珠。遙落永嘉湖上樓。夜賞不須勤秉燭。神光萬丈射汀洲。</text>
<title>寄贈柏庭禪</title>,<text>三冬秀色連空翠。六月淸風滿地寒。此是柏庭奇絶處。登攀何日好相看。</text>
<title>贈柏庭遊方</title>,<text>流水浮雲任所之。淸風明月獨相隨。遠遊畢竟終何得。早早歸來慰我思。 </text>
<title>訪古軒和尙途中</title>,<text>荒坡不盡路無窮。雪滿山深落日風。始聽鐘聲知有寺。房櫳隱約碧雲中。</text>
<title>村居友送銀魚。書懷謝呈。</title>,<text>映湖樓下有銀魚。千里來傳故舊書。金章紫綬徒爲爾。淸夢時時遶草廬。</text>
<title>送等菴上人歸斷俗 按斷俗寺名。在晉州智異山。</title>,<text>等菴上人無住着。秋風北來春又歸。臨分不用苦惆悵。予赤從今當拂衣。</text>
<title>送李浩然赴鎭邊幕 按合浦鎭。今昌原。</title>,<text>十萬貔貅氣勢獰。從容談笑一書生。遙知檄罷高臺臥。蒼海無風月正明。</text>
<title>挽權寧海</title>,<text>鑑湖秋水倍澄淸。夜夜湖山月正明。疑是先生舊顏色。臨流對月獨傷情。</text>
<title>夜坐</title>,<text>小屋如舟月似波。淸風一陣滿烏紗。都城五月江湖興。露坐中庭放浩歌。</text>
<title>水原途中。望金摠郞家。</title>,<text>半嶺疏松夕照明。孤村深樹斷煙生。茅茨處處多相似。爲問君家止復行。</text>
<title>途中</title>,<text>曉入城門向夕還。蒼茫星月動前山。家童不睡遙相望。松下苔扉猶未關。</text>
<title>文中子</title>,<text>紛紛天下事兵爭。尙爲時君策太平。講道汾陰從白首。一時諸子盡名卿。</text>
<title>自嘲</title>,<text>操存省察兩加功。不負聖賢黃卷中。三十年來勤苦業。松亭一醉竟成空。</text>
<title>過古東州 癸亥秋。公從東北面都指揮使今我太祖赴咸州幕。○按東州。鐵原古號。</title>,<text>遠隨戎旆過東州。畫角聲高欲暮秋。往事奢華無處問。冷煙衰草鎖荒丘。</text>
<title>過古東州 癸亥秋。公從東北面都指揮使今我太祖赴咸州幕。○按東州。鐵原古號。 其二</title>,<text>曠野天低草木秋。長江如帶繞城流。將軍此地摧強虜。仗節重來尙黑頭。</text>
<title>鐵嶺</title>,<text>鐵嶺山高似劍鋩。海天東望正茫茫。秋風特地吹雙鬢。驅馬今朝到朔方。</text>
<title>過鐵關門</title>,<text>雲煙一道滄溟近。風氣千年地理分。自笑區區經國志。從戎又過鐵關門。</text>
<title>題咸興館 甲子春</title>,<text>三月三日發咸州。柳色搖黃草欲抽。正値關東好時節。宦遊還是等閒遊。</text>
<title>過文川</title>,<text>文州城外草靑靑。垂柳陰中百鳥鳴。不識淸明寒食過。日斜猶自向西行。</text>
<title>題咸營松樹 從我太祖東北面作</title>,<text>蒼茫歲月一株松。生長靑山幾萬重。好在佗年相見否。人間俯仰便陳蹤。</text>
<title>又赴咸州幕都連浦途中 甲子夏○按浦在咸興府南</title>,<text>湖光天影共蒼茫。一片孤城帶夕陽。忍向此時聞舊曲。咸州原是國中央。</text>
<title>自詠 五首○甲子。公自咸州幕還金浦。</title>,<text>窮經直欲致吾君。童習寧知歎白紛。盛代狂言竟無用。南荒一斥久離群。</text>
<title>自詠 五首○甲子。公自咸州幕還金浦。 其二</title>,<text>致君無術澤民難。擬向汾陰講典墳。十載風塵多戰伐。靑衿零落散如雲。</text>
<title>自詠 五首○甲子。公自咸州幕還金浦。 其三</title>,<text>自知儒術拙身謀。兵略方師孫與吳。歲月如流功未立。素塵牀上廢陰符。</text>
<title>自詠 五首○甲子。公自咸州幕還金浦。 其四</title>,<text>書劍區區兩未成。問歸田舍事躬耕。不堪旱溢年來甚。爭奈門前責地征。</text>
<title>自詠 五首○甲子。公自咸州幕還金浦。 其五</title>,<text>今古都無百歲身。休將得失費精神。只消不朽斯文在。後日當生姓鄭人。</text>
<title>挽金氏夫人</title>,<text>良人逝去未經年。哭徹穹蒼淚滴泉。已向地中相見了。哀哀兒子竟誰憐。</text>
<title>義州公館。夜坐憶陶隱。按甲子秋朝京時</title>,<text>公館寥寥秋夜遲。兩人相對一燈微。遙知獨臥空齋裏。苦憶征夫幾日歸。</text>
<title>旅順驛壁有畫婦。其面糢糊題曰。柳營狂客戲筆。其人亦死。感而有作。</title>,<text>殘粧零落鬢鬟垂。脈脈無言欲起遲。似恨柳營狂客去。春風幾度暗相思。</text>
<title>中秋上莊驛</title>,<text>四時今夜月獨好。萬里郵亭人未眠。忽被微雲蔽淸景。佳期寂寞便經年。</text>
<title>金州館</title>,<text>風雨瀟疏天地秋。客中心緖倍悠悠。故山東望已千里。明日又過遼海頭。</text>
<title>蓬萊閣 按閣在登州海上。秦始皇候神僊處。</title>,<text>風急扁舟一葉輕。八僊祠下是州城。晚登高閣還南望。此去金陵復幾程。</text>
<title>過高郵 奉使雜錄</title>,<text>數堞危城傍水斜。客來停棹爲咨嗟。可憐勝廣成何事。輸與劉郞作漢家。</text>
<title>題隱溪上人霜竹軒詩卷</title>,<text>一曲溪流繞屋鳴。數枝疏竹對霜橫。須知生意終難遏。又有源源活水淸。</text>
<title>梅雪軒圖</title>,<text>故山渺渺豫章陰。大地風寒雪正深。燕坐軒牕讀周易。枝頭一白見天心。</text>
<title>題僧牧菴卷中 乙丑春</title>,<text>芳草長堤春雨微。牧牛終日却忘歸。請君須辦耕田力。莫使無爲空自肥。</text>
<title>雪中訪友 韓尙質</title>,<text>雪中騎馬訪韓生。直到門前尙未晴。返路也乘餘興去。風流何似剡溪行。</text>
<title>送偰副令按江陵</title>,<text>文星昨夜動光芒。玉節遙臨碧海傍。提學先生遺愛在。送君今日更霑裳。</text>
<title>送偰副令按江陵 其二</title>,<text>關東風氣接蓬瀛。草木生成地自靈。若得異書須寄我。免敎雙鬢變星星。</text>
<title>李判書第。次權大司成韻。</title>,<text>睡起昏昏眼不開。扶頭正怯更臨杯。主人爲解餘酲在。復道槽牀已上醅。</text>
<title>春雪訪崔兵部</title>,<text>街頭楊柳欲春風。無奈朝來雪滿空。走向君家急呼酒。衰顏憔悴尙能紅。</text>
<title>獲奉鈍齋先生四詠。有以見正大高明之學。恬澹閒適之情。不勝景歎。依韻和之。按鈍齋。金光轍號。</title>,<text>何人親見伏羲來。陶冶原化酒一杯。已向靜中觀物了。天根月窟一時開。</text>
<title>獲奉鈍齋先生四詠。有以見正大高明之學。恬澹閒適之情。不勝景歎。依韻和之。按鈍齋。金光轍號。 其二</title>,<text>早起追隨肥馬來。富家門裏飫殘杯。請君看取路傍子。時復逡巡白眼開。</text>
<title>獲奉鈍齋先生四詠。有以見正大高明之學。恬澹閒適之情。不勝景歎。依韻和之。按鈍齋。金光轍號。 其三</title>,<text>簫鼓紛紛競往來。椒馨滿案酒盈杯。共言淫祀終無福。得見何時大道開。</text>
<title>獲奉鈍齋先生四詠。有以見正大高明之學。恬澹閒適之情。不勝景歎。依韻和之。按鈍齋。金光轍號。 其四</title>,<text>相國朝朝退食來。每逢佳客勸深杯。小生得忝膺門接。盡日從容談笑開。</text>
<title>次黃驪詩韻 按此詩又見權陽村集。疑非公所作。而姑著于此。</title>,<text>尺五城南天氣新。暖風遲日最宜人。欣欣草木皆相得。沂上于今欲暮春。</text>
<title>春日卽事</title>,<text>春到園林淑景明。遊絲飛絮弄新晴。鳥啼聲裏無人到。寂寂雙扉晝自傾。</text>
<title>次尹大司成詩韻。效其體。</title>,<text>拙學誠難箋國風。只吟柳綠與花紅。百年天地知音少。却恐終隨朽壤同。</text>
<title>次尹大司成詩韻。效其體。 其二</title>,<text>龍起雲從虎嘯風。萬民皆覩曰昇紅。兩間充塞皆生意。自是薰蕕器不同。</text>
<title>李判書席上。同圃隱賦詩。</title>,<text>庭院深沈樹色微。駁雲漏日雨霏霏。一聲瑤瑟美人唱。酒滿金尊客未歸。</text>
<title>書應奉司壁 按麗朝置文書應奉司。爲事大設也。卽我朝承文院。</title>,<text>內溝流水漾漣漪。柳線無風直下垂。白鳥一雙相對立。滿園纖草雨晴時。</text>
<title>入直</title>,<text>雪壓宮墻面面重。煙光暝色暗相籠。直廬靜坐銀屛擁。南寺時聞第一鐘。</text>
<title>次鄭狀原 摠 城南卽事韻</title>,<text>日日城南芳草新。壟頭無復舊時人。每逢寒食思歸去。淹滯京華又一春。</text>
<title>鄭摠郞作詩有落花之歎。次韻反之。</title>,<text>花開花落自春風。老去衰顏不復紅。美酒三杯詩一首。藹然佳興四時同。</text>
<title>題平壤浮碧樓 以下五首。重奉使錄。○庚午夏。公以政堂文學。賀聖節入明。</title>,<text>永明山下大江流。畫舸來尋浮碧樓。風篴正高天欲暮。煙波渺渺使人愁。</text>
<title>萊州城南驛館屛。有婦人琴棋書畫四圖。戲題其上。</title>,<text>芳園春到日初長。懶整雲鬟倚綉牀。彈罷一聲無限恨。不知誰賦鳳求凰。</text>
<title>萊州城南驛館屛。有婦人琴棋書畫四圖。戲題其上。 其二</title>,<text>檻外花枝轉午陰。閒敲玉子逞芳心。輸來莫賭黃金百。一笑還應直百金。</text>
<title>萊州城南驛館屛。有婦人琴棋書畫四圖。戲題其上。 其三</title>,<text>美人如玉罷粧梳。盡日凝眸讀底書。下女相看亦不語。無由得近遺瓊琚。</text>
<title>萊州城南驛館屛。有婦人琴棋書畫四圖。戲題其上。 其四</title>,<text>可憐雲雨夢中人。又向瓊臺寄此身。思入丹靑終不應。謾勞心力喚眞眞。</text>
<title>山居春日卽事 壬申春。公自羅還榮。</title>,<text>一樹梨花照眼明。數聲啼鳥弄新晴。幽人獨坐心無事。閒看庭除草自生。</text>
<title>到平壤 按壬申冬。公以門下侍郞贊成事。謝聖恩入明。</title>,<text>玉節煌煌遠有華。三行紅粉一聲歌。使君風采江山勝。酒滿金觴不飮何。</text>
<title>到平壤 按壬申冬。公以門下侍郞贊成事。謝聖恩入明。 其二</title>,<text>道里悠悠歲又華。臨分更聽柳枝歌。年年此地多離別。爭奈紅顏老去何。</text>
<title>詠物 以下六首。後奉使雜錄。</title>,<text>嬋妍玉質近人傍。一片丹霞染素裳。今日始知眞隱逸。自將貞白鬪氷霜。</text>
<title>儀眞驛</title>,<text>細雨如煙水似天。儀眞湖裏泛官船。可憐鷗鷺渾相識。故故飛來近客邊。</text>
<title>頭館站夜詠</title>,<text>朔風淅瀝吼枯枝。馬困無聲客臥遲。明日又從遼海去。驛亭何處是晨炊。</text>
<title>閏十二月二十日。到廣陵。憶賀正使。</title>,<text>水色煙光鎖暮天。故人先上廣陵船。汀洲一樣蒹葭色。定宿沙鷗阿那邊。</text>
<title>淮陰驛立春</title>,<text>淮陰驛裏逢立春。客子盤中生菜新。今日故園誰辦酒。尊前應說遠遊人。</text>
<title>癸酉正朝。奉天殿口號。</title>,<text>春隨細雨度天津。太液池邊柳色新。滿帽宮花霑錫宴。金吾不問醉歸人。</text>
<title>謝恩日。奉天門口號。</title>,<text>五漏聲高閶闔開。金璫玉佩共徘徊。君王尙軫宵衣慮。中使頻催奏事來。</text>
<title>寒食</title>,<text>寒食淸明客路中。一番煙雨一番風。故園芳草應初綠。萬里人廻遼海東。</text>
<title>陪御駕遊長湍作 癸酉秋</title>,<text>秋水澄澄碧似天。君王暇日御樓船。篙師莫唱長湍曲。此是朝鮮第二年。</text>
<title>新宮涼廳侍宴作 新宮。卽漢陽 景福宮也。</title>,<text>禁院春深花正繁。爲招耆舊置金尊。天工忽放知時雨。便覺渾身雨露恩。</text>
<title>村居卽事</title>,<text>茅茨數間屋。幽絶自無塵。晝永看書懶。風淸岸幘頻。靑山時入戶。明月夜爲隣。偶此息煩慮。原非避世人。</text>
<title>次寧州康中正韻 按寧州。天安郡號。恭愍癸丑。康好文守是郡。</title>,<text>論齒君爲長。相交我最親。江山十載別。書劍一身貧。政簡民安業。詩淸世共珍。遙知鈴閣閉。晝永岸烏巾。</text>
<title>哭金克平 按用前韻</title>,<text>年來紛會散。屈指數交親。末路誰爲困。中郞最獨貧。靑雲有知己。白屋作潛珍。今日聞長往。無端淚滿巾。</text>
<title>次韻送金祕監 九容 歸驪興</title>,<text>客有曠達者。秋風湖海歸。離亭寒草合。村樹暝煙微。綵服庭闈近。故鄕魚稻肥。遙知李太守。樓月共淸輝。</text>
<title>寄斷俗文長老</title>,<text>山深千萬疊。何處著高僧。石徑封蒼蘚。溪雲暗綠藤。禪心松外月。端坐佛前燈。應笑儒冠誤。歸歟苦未能。</text>
<title>次權可遠詩韻。送李翰林 行 歸覲。按李行號騎牛子。官大提學。</title>,<text>時節當搖落。親朋苦別離。孤鴻牽遠興。匹馬向東歸。魚稻供鄕味。江山綴小詩。遙知獻壽酒。喜氣滿庭闈。</text>
<title>次權可遠詩韻。送李翰林 行 歸覲。按李行號騎牛子。官大提學。 其二</title>,<text>贈君詩語苦。臨別不堪吟。書劍遠遊客。乾坤歲暮心。路長黃葉下。鄕近白雲深。獨立離亭畔。秋天易夕陰。</text>
<title>次民望韻送朴生 按民望。廉廷秀字。號萱庭。</title>,<text>以我未歸客。送君還故鄕。詩成添舊草。錢盡但空囊。野飯新炊軟。村醪夜酌香。風霜行漸逼。中路莫彷徨。</text>
<title>挽尹典書</title>,<text>文焰高萬丈。斂之一木空。士林憔悴去。吾道寂寥中。有子猶不死。得官未全窮。靑門來哭處。丹旐拂悲風。</text>
<title>遊山寺</title>,<text>霧重成微雨。山寒五月天。林深數間屋。僧住十餘年。北壁玉燈火。西方金色僊。整襟相對越。自覺思超然。</text>
<title>中秋歌 以下四首錦南雜詠</title>,<text>歲歲中秋月。今宵最可憐。一天風露寂。萬里海山連。故國應同見。渾家想未眠。誰知相憶意。兩地各茫然。</text>
<title>信長老以古印社主命來惠白粲。臨別贈詩。</title>,<text>山村秋日暮。有客扣柴荊。袖裏華牋出。囊中白粲精。殷勤故人意。漂泊異鄕行。一飯身堪殺。千金報亦輕。</text>
<title>咸公樓上飮酒</title>,<text>去國身千里。逢君笑一場。樓高臨曠野。溪近領微涼。逸興題詩句。狂歌倒酒觴。卽今登眺意。不覺在佗鄕。</text>
<title>偶題玄生員書齋壁上。用唐人韻。</title>,<text>君家庭院好。松竹也成林。風氣向來別。溪山如許深。曉痕渾似水。暝色易生陰。自是閉關者。猶歌梁甫吟。</text>
<title>登湧珍寺克復樓 按寺在羅州湧珍山。無說上人作樓記。</title>,<text>曾讀山人記。思登克復樓。試尋苔徑細。來入洞門幽。古木千章秀。深溪八月秋。灑然滌煩慮。聊可此淹留。</text>
<title>送覺峯上人</title>,<text>萬里携孤錫。三年着一衣。碧山今日去。芳草幾時歸。出定晨鳴磬。求詩晝叩扉。臨歧更携手。卽此是相違。</text>
<title>次湛上人詩韻。贈竹牕李寺丞。按李寺丞卽彥暢</title>,<text>愧我謫居久。煩君特地來。茅齋終日坐。柴戶此時開。作客還多難。爲儒且不才。挑燈一夜話。畢竟豁塵懷。</text>
<title>玄生員書齋 按用前韻</title>,<text>對僧終日話。太半是泉林。歲久鄕音變。春來酒病深。愛山開竹徑。步月立松陰。爲遣蒼茫興。聊將舊句唫。</text>
<title>題羅州東樓 丙辰</title>,<text>二年炎瘴地。千里錦江城。去國身如寄。登樓眼暫明。征雲向暮起。謫客此時情。風景長沙近。自慙非賈生。</text>
<title>安南途中遇雪 按安南。全州別號。</title>,<text>日暮安南府。風寒雪滿衣。路歧行欲沒。村樹近還微。來往三年過。乘除萬事非。何時行役了。蓑笠上漁磯。</text>
<title>交州道按廉使河公 崙 復命如京。原州偰使君 長壽邀予同餞。不赴以詩代之。按戊午後往來榮堤時作</title>,<text>河侯淸似玉。瀟灑一儒僊。意氣朝天去。風流自此傳。官橋藍作水。驛路柳飛綿。相送定何處。煩君誦此篇。</text>
<title>寄金副令寓居忠州山寺</title>,<text>俱是淸寒者。同爲羇旅人。著書山寺靜。行役路歧塵。一室無餘物。三年尙病身。尊前當握手。相憶莫霑巾。</text>
<title>順興南亭。別河大司成還京。</title>,<text>異縣分離處。長亭日暮時。浮雲行共遠。遊子向何之。語苦詩難就。尊空坐屢移。秋天易凄凜。好去慰相思。</text>
<title>順興府使座上賦詩</title>,<text>路長山有雪。村暝水生煙。乘興尋安道。吟詩似浩然。別離三載外。談笑一尊前。此曲難堪聽。蒼茫歲暮天。</text>
<title>聞金若齋在安東。以詩寄之。按丁巳冬公往原州</title>,<text>滄海三年別。平原一笑同。風塵將歲晚。天地盡途窮。苦句難成讀。深情默自通。襄陽有山簡。共醉習池中。</text>
<title>若齋旅寓</title>,<text>有客來南邑。僑居傍古城。殘山茅店小。斜日紙牕明。杯酌黃金嫩。盤餐白粲精。嘉魚隣舍惠。好客主人情。</text>
<title>安東鄕校。閱金堂後詩卷。書其末。</title>,<text>雨雪歲將晚。風塵浩未收。故人京國遠。久客異鄕遊。相對忽靑眼。悲歌堪白頭。袖中詩幾首。聊得慰淹留。</text>
<title>避寇 按庚申自榮州避倭寇</title>,<text>避寇離吾土。携家走異鄕。荊榛行自蔽。桑梓耿難忘。世險憐兒少。家貧仗友良。乾坤空自闊。獨立興蒼茫。</text>
<title>山中 二首○按自榮州避寇還三峯舊居</title>,<text>山中新病起。稚子道衰容。學圃親鋤藥。移家手種松。暮鐘何處寺。野火隔林春。領得幽居味。年來萬事慵。</text>
<title>山中 二首○按自榮州避寇還三峯舊居 其二</title>,<text>弊業三峯下。歸來松桂秋。家貧妨養疾。心靜足忘憂。護竹開迂徑。憐山起小樓。隣僧來問字。盡日爲相留。</text>
<title>秋霖</title>,<text>秋霖人自絶。柴戶不曾開。籬落堆紅葉。庭除長綠苔。鳥寒相竝宿。雁濕遠飛來。寂寞悲吾道。唯應泥酒杯。</text>
<title>村居</title>,<text>村居儘幽絶。未見外人來。病葉霜前落。黃花雨後開。看書從散帙。有酒自傾杯。不是忘機事。冥心久已灰。</text>
<title>移家 公講書于三峯齋。四方學者多從之。時鄕人之爲宰相者。惡之撤齋屋。公率諸生往依富平府使鄭義居府之南村。故宰相王某欲以其地爲別業。又撤去齋屋。公又移金浦。○壬戌</title>,<text>五年三卜宅。今歲又移居。野闊團茅小。山長古木疏。耕人相問姓。故友絶來書。天地能容我。飄飄任所如。</text>
<title>立春日。次陶隱詩韻。</title>,<text>東郊猶臘雪。又是一年初。菜得嘗新味。符將換舊書。壯心隨日減。狂態與時疏。聊用題詩句。幽懷向子攄。</text>
<title>雪</title>,<text>季冬初見雪。著瓦曉痕新。淺草纔藏葉。中庭得掩塵。隨風飄易散。遇垤乍相因。農務知何似。東皐近立春。</text>
<title>宿原堂寺 時公還金浦</title>,<text>古寺何年構。殘會寄此生。石峯危欲墜。樵徑細難行。松雪晴猶落。苔扉晝尙傾。禪牕報初日。山下午雞鳴。</text>
<title>原日</title>,<text>今日是原日。新年非舊年。崇朝風送雪。向午雨連天。氛䘲靈臺望。災祥古老傳。群公勤燮理。端合醉陶然。</text>
<title>春風</title>,<text>春風如遠客。一歲一相逢。澹蕩原無定。悠揚似有蹤。暗添花艶嫩。輕拂柳絲重。獨惜吟詩客。還非昔日容。</text>
<title>雲</title>,<text>浮雲多變態。舒卷也飄然。閒繞遙岑上。纖籠淡月邊。迢迢風共遠。漠漠雨相連。亦解尋逋客。朝來入洞天。</text>
<title>雨</title>,<text>雨聲偏好處。茅屋午眠中。亂灑侵寒浦。斜飛逐細風。柳低含晚翠。花重濕鮮紅。田父笑相對。家家望歲功。</text>
<title>新亭</title>,<text>新亭臨曠野。野外抱長川。鳥叫最深樹。人眠正午天。峯巒屛自擁。畦畛繡相連。幽興向來極。呼兒鑿石泉。</text>
<title>詠雪。次遁村詩韻。</title>,<text>縱橫隨處滿。輕薄被風移。縞色梅邊眩。寒聲竹外知。牕明書可讀。廚冷玉難炊。乘興欲相訪。何煩勞夢思。</text>
<title>旅順口驛中秋 奉使雜錄○甲子秋</title>,<text>月是經年見。人將萬里行。相隨客路遠。却勝別宵明。碧海兼天闊。銀河共露淸。蓬牕坐來久。偏起故園情。</text>
<title>贈山東都司</title>,<text>四海同文日。三韓入貢秋。相逢盡英俊。高楫慰淹留。鍾阜連天起。龍江繞郭流。謝公題詠處。眞箇帝王州。</text>
<title>入成均館時公以前司藝爲敎官○乙丑</title>,<text>十年重到此。門外尙盤桓。猶是舊司藝。今爲新敎官。齋居閉風雨。廟貌肖衣冠。獨愛後凋樹。中庭過歲寒。</text>
<title>送鄭正郞之任古阜</title>,<text>昔我謫滄海。夫君在玉京。歸來十年阻。漂渺一麾行。日夕吹炎瘴。東南鬪甲兵。臨歧相送罷。回首若爲情。</text>
<title>送鄭副令 洪 出按慶尙</title>,<text>萬古雞林碧。風流代有人。星軺辭白日。玉節映靑春。交契通家舊。離愁此地新。龜山桑梓邑。爲我訪遺民。</text>
<title>古巖道人。故先生崔兵部之弟也。予遊先生門受業時。巖尙讀書。先生卒。與巖別二十餘年。見於陶隱齋。乃祝髮爲浮屠也。感歎久之。因書其詩卷焉。</title>,<text>伯氏斯文秀。微言共爾聞。別來經歲紀。那料入空門。慕古巖爲號。居今世不群。此行何日返。有便問溫存。</text>
<title>伏蒙國子典簿 周先生 倬 惠筆。謹賦五言八句爲謝。乙丑秋</title>,<text>名自吳興重。先生得一枝。臨池傳竗訣。落紙有新詩。夢見才猶進。分來喜可知。此心何日忘。長向手中持。</text>
<title>伏蒙國子典簿 周先生 倬 惠筆。謹賦五言八句爲謝。乙丑秋 戲和宗之見示詩韻 周倬</title>,<text>遠頒天府籍。職近上林枝。最愛生花筆。堪憐伐木詩。斯文猶邂逅。交契遂相知。將意殷勤處。霜毫爲捧持。</text>
<title>送崔副使擢第還鄕</title>,<text>鄕居近蓬島。人物似神僊。綠野懸車久。金門射策先。錦衣仍綵服。壽酒且賓筵。崔鄭通家契。臨歧贈一篇。</text>
<title>送黃摠郞按楊廣道</title>,<text>身行天下半。名重海東偏。仗節向何去。登車增慨然。嗟予學已廢。老矣病難痊。藥料幷書卷。煩君一一傳。</text>
<title>送李摠郞按慶尙道</title>,<text>李侯當代傑。登此范滂車。五道嶺南最。千年羅代餘。地靈饒藥物。板刻富文書。儒士本多病。題封寄草廬。</text>
<title>送李佐郞按交州道</title>,<text>郞官美如玉。山水亦淸奇。鄕校文風盛。坤珍藥草宜。老夫思理病。小子學吟詩。若也蒙分惠。幽居喜可知。</text>
<title>挽判門下曹相國舅姑</title>,<text>結髮爲夫婦。相將八十秋。九泉雙劍化。萬事一時休。共殯都門外。同歸古壟頭。乘龍是上相。身外更何憂。</text>
<title>挽尹密直 可觀○按恭愍時。尹可觀與洪倫等昵侍王左右。令通益妃。可觀以死固拒。王大怒棒之。廢爲庶人。後爲慶尙道副元帥。禦倭寇。置船卒。開屯田。多遺愛。公詩所謂皓日照丹心。南州惠愛深。蓋指此也。</title>,<text>芳年直紫禁。皓日照丹心。古府樞機密。南州惠愛深。山頹安所仰。天遠固難諶。忍看埋玉樹。苦淚倍霑襟。</text>
<title>哭崔判書</title>,<text>中年方宦達。一夕忽長辭。謾哭巨卿友。曾無伯道兒。銘旌風自引。蕙帳月空垂。送罷都門曉。堂堂何所之。</text>
<title>哭權侍中 按權侍中名皐號誠齋</title>,<text>望高元老行。位接侍中班。蟬冕淸風遠。華堂白日閒。儀刑餘几杖。寂寞向丘山。來送𪚥𪚥曉。相逢盡慘顏。</text>
<title>次人送別詩韻 辛未冬。公貶于奉化。再貶于羅州。</title>,<text>北望行行遠。南來步步遲。如何在流落。復此見分離。世事隨時變。人情逐物移。相逢如問我。多病廢吟詩。</text>
<title>次黃州板上詩 按壬申冬朝京時</title>,<text>征人易多感。景物赤關情。村樹浮煙氣。巖松帶晚晴。路長緣曠野。山斷見孤城。王事何時了。拂衣歸舊耕。</text>
<title>旅順口。用前韻賦呈徐指揮。按徐指揮名顯</title>,<text>九年三到此。萬里一身行。驛路山光遠。蓬牕海色明。遐方修歲貢。盛代致時淸。再下陳蕃榻。從容話舊情。</text>
<title>古亭驛</title>,<text>同雲濃似墨。飛雪白於綿。故國三千里。浮生一百年。吟詩無好句。覓酒罄遺錢。客裏多情況。郵亭得暫眠。</text>
<title>登州待風</title>,<text>高閣臨靑峭。洪濤接遠空。沙痕問潮水。雲氣占天風。客路春將半。鄕關日出東。何當好歸去。尊酒故人同。</text>
<title>邀諸道觀察使于三峯齋。尙州牧使亦在席上。乙亥</title>,<text>君王憂外寄。分命皆豪英。杖節重風采。鳴琴興頌聲。何以宣上德。要當安民生。擧杯祝遠大。更奈離別情。</text>
<title>日暮 以下三首錦南雜詠○丁巳</title>,<text>水色山光淡似煙。羈情日暮倍悽然。蓬蒿掩翳村墟合。籬落欹斜地勢偏。遠燒無人延野外。傳烽何處照雲邊。但看暮暮還如此。不覺流光過二年。</text>
<title>草舍 按草舍在會津消災洞</title>,<text>茅茨不翦亂交加。築土爲階面勢斜。棲鳥聖知來宿處。野人驚問是誰家。靑溪窈窕緣門過。碧樹玲瓏向戶遮。出見江山如絶域。閉門還似舊生涯。</text>
<title>金直長 彌 來示可遠詩次韻</title>,<text>出處窮通事事休。謫來南國亦淸遊。雲橫北極幾千里。瘴盡西風八月秋。身世長浮還作客。江山如此獨登樓。故人詩句雙金重。一讀都忘萬斛愁。</text>
<title>逢春</title>,<text>錦城山下又逢春。轉覺今年物象新。風入柳條吹作眼。雨催花意濕成津。水邊草色迷還有。燒後蕪痕斷復因。可惜飄零南竄客。心如枯木沒精神。</text>
<title>偶題</title>,<text>零落唯餘方寸心。年來憂患又相尋。冬寒冽冽風霜苦。春暖昏昏瘴霧深。山上豺狼長怒吼。海中寇賊便凌侵。思歸却是閒中事。一夜安眠直萬金。</text>
<title>原城。同金若齋見按廉使河公 崙，牧使偰公 長壽 賦之。丁巳冬○按原城今原州</title>,<text>別離三載始相逢。往事悠悠似夢中。毀譽是非身尙在。悲歡出處道還同。風塵未息書生病。歲月如流志士窮。忍向尊前歌此曲。明朝分手又西東。</text>
<title>早行</title>,<text>月落參橫欲曙天。飛霜如雪濟氷堅。行穿林莽疏還密。望盡雲峯斷復連。擾擾身前多謬計。悠悠馬上帶殘眠。一年四過楊川水。不待陳蹤却惘然。</text>
<title>次安邊樓韻 按安邊駕鶴樓有李侍中子松題詩。故公詩有上相登臨之語。○甲子夏。公赴咸州時。</title>,<text>上相登臨駕鶴樓。眼明詩句壁間留。江山信美非吾土。歲月無情逐水流。遙望星辰高北極。遠遊鞍馬記前秋。一身萬里倦行役。徙倚欄干得暫休。</text>
<title>上遼東都司，經歷都事兩先生。甲子秋。按經歷都事俱姓王而名未詳</title>,<text>澄澄秋水映紅蓮。玉潔陽和幕客賢。高臥帳中多勝筐。閒吟月下有新篇。風流落帽孟司馬。慷慨登樓王仲宣。莫道小生無所用。從君直欲勤燕然。</text>
<title>渤海舟中。次鄭評理 夢周 韻。</title>,<text>衆帆浦口一時張。回首蓬萊失渺茫。浪勢正高風更急。月華初上夜何涼。可憐歸路尙千里。且問此生餘幾霜。島過嗚呼思往事。水光雲影摠堪傷。</text>
<title>范光湖</title>,<text>水程終日曳官船。無數人家傍岸邊。過盡長亭仍曠野。望來疊浪接高天。身衰裹裏長留藥。客久囊中易罄錢。些少功名何日了。白雲深處對山眠。</text>
<title>太平館席上。次國子學錄張先生 溥 韻。乙丑秋</title>,<text>國子先生養道精。文華殿裏荷恩榮。星河八月僊槎遠。洙泗千年聖學明。玉節映將晴昊迥。烏紗吹着曉風輕。欲知睿澤霑遐邇。蒼海無波鏡面淸。</text>
<title>宣仁館席上。次韻錄呈國子典簿周先生 倬。</title>,<text>煌煌玉節照晴坡。過了長亭又渡河。秋氣正高紅樹遠。曉雲初卷碧山多。星槎共泛張公子。銅柱應輕馬伏波。白雪從來難得和。愧將巴里向君歌。</text>
<title>題仁州申使君林亭</title>,<text>古郡蕭條傍海山。來尋陶令共怡顏。爲攀涼樹穿林下。忽有幽花翳草間。吏退訟庭還寂寂。鳥臨書幌自關關。彈琴也是縈心事。獨坐新亭白日閒。</text>
<title>挽李密直 彰路</title>,<text>憶曾受業益齋門。獨立當時亦有聞。積善盡知餘慶在。老成雖遠典刑存。金尊美酒春長滿。玉子紋楸日又曛。最恨難將仙掌露。一杯救得病文園。</text>
<title>萊州城南驛。次監生宋 尙忠 詩韻。按庚午朝天時</title>,<text>行人臨發更徘徊。心緖悠悠未易裁。家遠夢魂歸不得。客遊笑口向誰開。秋風颯至中宵冷。月色相隨萬里來。才罷一尊南北阻。雲林慘淡忽生哀。</text>
<title>次韻題日本茂上人詩卷 庚午。公使還居開京時。○按時日本僧永茂來住石房寺</title>,<text>一葉扁舟萬里行。石房二載住開城。人來問法揚眉見。客至敲門合掌迎。念起心源還自寂。道高骨格不勝淸。五臺何處尋師去。認聽鐘聲半夜鳴。</text>
<title>光州節制樓板上次韻 按壬申春公謫光州時</title>,<text>使君來此暫遲留。遺愛南方數十州。謝眺高吟山色好。庾公淸興月波流。京都縹緲白雲北。城郭岧嶢蒼海頭。謫客登臨無限意。篴聲寥亮起危樓。</text>
<title>安州江上。次李散騎韻。癸西春</title>,<text>使華將發東方明。馹騎如飛道路平。北去山川飄朔雪。東來花柳弄春晴。安州江上一杯酒。遼海天邊萬里程。自笑浮生能幾許。九年三度此中行。</text>
<title>鐵原東軒 按丁丑十二月。公爲東北面都巡撫使赴孔州時。</title>,<text>今到昌原說孔州。山川遼遠使人愁。百年身世浮如夢。一片襟懷冷似秋。國破雲煙猶慘慘。城空歲月自悠悠。爲緣王事悤悤去。投紱佗時會再遊。</text>
<title>江之水詞 朝鮮門下侍郞三峯先生所作也。先生奉使金陵。往返萬數千餘里。跋涉阻深。辛勤來歸。與同行盧同知，趙副樞及開城尹李公，平壤尹趙公。泛舟于大同江。先生酒半酣。觀覽山川之勝。風景之美。慨然興感。於是賦江之水詞以自見其志焉。○按此小序。疑卽漢山君趙仁沃所識。○後奉使雜錄○癸酉</title>,<text>江之水兮悠悠。泛蘭舟兮橫中流。高管噭噪兮歌聲發。賓宴譽兮獻酬。或躍兮錦鯉。飛來兮白鷗。煙沈沈兮極浦。草萋萋兮芳洲。覽時物以自娛兮。謇忘歸兮夷猶。景忽忽乎西馳兮。水沄沄兮逝不留。曾歡樂之未幾兮。隱予心兮懷憂。嗟哉。盛年不再至兮。老將及兮夫焉求。軒冕兮儻來。富貴兮雲浮。惟君子所重者義兮。名萬古與千秋。擧一杯以相屬兮。庶有企兮前修。</text>
<title>江之水詞 朝鮮門下侍郞三峯先生所作也。先生奉使金陵。往返萬數千餘里。跋涉阻深。辛勤來歸。與同行盧同知，趙副樞及開城尹李公，平壤尹趙公。泛舟于大同江。先生酒半酣。觀覽山川之勝。風景之美。慨然興感。於是賦江之水詞以自見其志焉。○按此小序。疑卽漢山君趙仁沃所識。○後奉使雜錄○癸酉 次韻 按公使還日。作江之水詞。鏤揭大同江樓。公之曾孫文炯按節箕甸時。次韻仍竝揭。</title>,<text>江之水兮悠悠。亘萬古兮長流。我祖兮有辭調高。千載兮無人酬。古今兮明月。浩蕩兮江鷗。麟馬去兮雲窟。鸚鵡歸兮芳洲。想天孫兮旣遠。撫往事兮夷猶。江山兮如昨。悲逝波兮不留。始感時兮興歎。終重義兮忘憂。孰非善而可樂。孰非義而可求。彼死生之往來兮。羌若休而若浮。惟文章道義之不泯兮。垂令譽兮幾秋。誦斯語於後世兮。期世世而增修。</text>
<title>納氏曲 癸丑春。納哈出寇我東北鄙。我太祖以銳師擊走之。</title>,<text>納氏恃雄強。入寇東北方。縱傲夸以力。鋒銳不可當。我后倍勇奇。挺身衝心胸。一射斃偏裨。再射及魁戎。裹瘡不暇救。追奔星火馳。猿聲固可畏。鶴唳亦可疑。卓矣莫敢當。東北永無虞。功成在此擧。垂之千萬秋。</text>
<title>窮獸奔 庚申秋。我太祖邀擊倭寇于智異山大破之。自是不敢登陸作耗。民賴以安。</title>,<text>有窮者獸。奔于嶮巇。我師覆之。左右離披。或殲或獲。或走或匿。死者粉糜。生者褫魄。不崇一朝。廓以淸明。奏凱而還。東民以寧。</text>
<title>靖東方曲 戊辰春。禑大擧攻遼。我太祖以右軍將。諭諸將以義回軍。</title>,<text>繄東方阻海陲。彼狡童竊天機。爲東王德盛多里利。肆狂謀興戎師。禍之極靖者誰。爲東王德盛多里利。天尙德回義旗。罪其黜逆其夷。爲東王德盛多里利。皇乃懌覃天施。軍以國俾我知。爲東王德盛多里利。於民社有攸歸。千萬歲傳無期。爲東王德盛多里利。</text>
<title>文德曲 幷序○癸酉七月下同</title>,<text>法宮有儼深九重。一日萬機紛其叢。君王要得民情通。大開言路達四聰。開言路臣所見。我后之德與舜同。</text>
<title>文德曲 幷序○癸酉七月下同</title>,<text>聖人受命乘飛龍。多士競起如雲從。協謀效力成厥功。誓以山河保始終。保功臣臣所見。我后之德垂無窮。</text>
<title>文德曲 幷序○癸酉七月下同</title>,<text>經界毀矣久不修。強幷弱削相炰烋。我后正之期甫周。倉廩充富民息休。正經界臣所見。烝哉樂豈享千秋。</text>
<title>文德曲 幷序○癸酉七月下同</title>,<text>爲政之要在禮樂。近自閨門達邦國。我后定之垂典則。秩然以序和以懌。定禮樂臣所見。功成治定配無極。</text>
<title>夢金尺 幷序</title>,<text>惟皇鑑之孔明兮。吉夢協于金尺。淸者耄矣兮直其戇。繄有德焉是適。帝用度吾心兮。俾均齊乎家國。貞哉厥符兮。受命之祥。傳子及孫兮。彌于千億。</text>
<title>受寶籙 幷序</title>,<text>彼高矣山。石與天齊。于以剖之。得之異書。桓桓木子。乘時而作。誰其輔之。走肖其德。非衣君子。來自金城。三奠三邑。贊而成之。奠于神都。傳祚八百。我龍受之。曰惟寶籙。</text>
<title>受寶籙 幷序 致語 夢金尺。受寶籙通用。進時口號</title>,<text>奉貞符之靈異。美盛德之形容。冀借優容。式孚宴譽。</text>
<title>受寶籙 幷序 致語 夢金尺。受寶籙通用。退時口號</title>,<text>樂旣奏於九成。壽庸獻於萬歲。未及歡娛之極。遽懷儆戒之心。拜辭而歸。式燕以處。</text>
<title>受寶籙 幷序 致語 夢金尺。受寶籙通用。夢金尺中腔詞</title>,<text>聖人有作。萬物皆覩。靈瑞繽紛。諸福畢至。長言不足。式歌且舞。於樂於論。君王萬壽。</text>
<title>五行出陣歌</title>,<text>前衡中軸爲守兵。按列不動如陵岡。後衡居後爲正兵。先出致敵勇莫當。左翼右翼爲奇兵。旁出突擊如雷霆。守兵家計備敗走。雖散復合敗不亡。接戰以正勝以奇。臨時操縱無常形。</text>
<title>旗麾歌</title>,<text>麾色有五旗亦五。指揮以麾應以旗。中黃後黑前則赤。左靑右白各隨宜。東西南北視麾指。擧則軍動伏止之。揮則騎步皆戰鬪。或徐或疾將所期。將不知此棄其兵。兵不知此亦失時。多多益辦非他事。細聽金鼓明旗麾。</text>
<title>角警歌</title>,<text>角初五聲乃警衆。角後五聲復收兵。間以金鼓整部伍。進退之節仔細聽。</text>
<title>平昌郡 輿地勝覽</title>,<text>中原書記今何方。古縣蕭條舊山角。地到門前容兩車。天低嶺上僅三尺。秋深禾穗散沙田。歲久松根緣石壁。行路難於蜀道難。還家樂勝錦城樂。</text>
<title>無題 鄭氏家傳</title>,<text>問水一官淸。論文千載事。唯有古人書。手編已就次。</text>
<title>驪江 輿地勝覽</title>,<text>江山雪月客登樓。把酒吟詩作勝遊。水落貢船推不下。萬夫疏鑿使君憂。</text>
<title>三月十九日。過海宿登州公館。郭通事，金押馬船阻風未至。因留待。校正館本。三月上有丙寅二字。</title>,<text>登州望遼野。邈矣天一涯。溟渤限其間。地分夷與華。我來因舟楫。利涉還可誇。昨日海北雪。今朝海南花。夫何氣候異。可驗道路賖。客懷易悽楚。世事喜蹉跎。偕行二三子。相失迷風波。終夜苦憶念。耿耿聞鼓撾。晨登蓬萊閣。浪湧山嵯峨。歸來就孤館。欹枕空吟哦。</text>
<title>蓬萊驛。示韓書狀。名尙質</title>,<text>昨日張帆涉海波。故園回首已天涯。地經遼霫軍容壯。路入登萊景物多。客子未歸逢燕子。杏花纔落又桃花。同來幸有韓生在。每作新詩和我歌。</text>
<title>龍山驛</title>,<text>自愧因王事。往來勤館人。登樓望行色。撾鼓出迎賓。列俎供珍饌。高床設累茵。誰言爲客苦。不及在家貧。</text>
<title>黃山驛路上</title>,<text>麥穗靑靑桑葉稠。沃饒千里接鋤耰。地連北海波聲壯。山擁東秦翠色浮。每寫詩篇爲日課。聊將使節當春遊。此行又是朝天去。明日丹墀拜冕旒。</text>
<title>書諸橋驛壁上</title>,<text>積雪經寒凜。狂濤涉險難。東來今幾日。南去漸無山。官柳綠相倚。野花紅未殘。書生亦榮矣。獻馬向天閑。</text>
<title>萊州海神廟</title>,<text>海神遺廟壓滄茫。天子時修爲降香。自是聖朝崇祀典。王魁往事也荒唐。</text>
<title>膠水縣。別徐敎諭 宣。</title>,<text>萬邦同軌日。聖主右文時。邂逅逢佳士。懽忻似舊知。風儀傾後輩。經術卽吾師。遠大宜相勉。何須惜別離。</text>
<title>客夜在丘西驛</title>,<text>客夜人誰問。沉吟欲二更。詩從枕上得。燈在壁間明。默默思前事。遙遙計去程。俄然睡一覺。僮僕報鷄鳴。</text>
<title>四月初一日。高密縣聞鸎。</title>,<text>日午來過古縣城。綠陰深巷暑風淸。殷勤拂壁題詩句。記取流鸎第一聲。</text>
<title>次韓揔郞鴨綠江詩韻</title>,<text>歸來豈待故人招。擬向南山種豆苗。受命何曾顧家事。觀光又欲覲天朝。華風昔慕衣冠美。土貢今將騄駬驕。盛代政逢收混一。江南海北路非遙。</text>
<title>日照縣</title>,<text>海上孤城草樹荒。最先迎日上扶桑。我來東望仍搔首。波浪遙應接故鄕。</text>
<title>飮酒</title>,<text>客路春風發興狂。每逢佳處卽傾觴。還家莫愧黃金盡。剩得新詩滿錦囊。</text>
<title>宿贛楡縣</title>,<text>縣官無事草生庭。城上不聞刀斗聲。父老賽神來討卦。兒童下學競呼名。柳塘日暖紅鱗戱。麥隴風過翠浪生。惆悵三韓遠遊客。問津還愧耦而耕。</text>
<title>山東途中</title>,<text>飄然乘風涉滄溟。跨馬日日登郵亭。柳條拂地翠蛟舞。桃花滿城紅錦零。客鬚盡向異鄕白。俗眼肯爲吾曹靑。愁來無方不可撥。直須火急呼酒甁。</text>
<title>憶宗誠，宗本兩兒。</title>,<text>百念俱灰滅。關心只兩兒。未離慈母養。已誦古人詩。積善吾何有。揚名汝自期。秪思衰老日。及見長成時。</text>
<title>王坊驛。贈遼東程鎭撫 載。</title>,<text>君居秦城首。垂釣臨洮河。我居秦城尾。濯足滄海波。相去萬餘里。道路豈不賖。方今聖天子。六合爲一家。士類布中外。誰肯卧煙霞。遼東幕中客。俊乂何其多。夫君乃後至。豪氣十倍加。襟度水澄澈。義膽山嵯峨。主將重其才。禮貌異於他。今春朝帝庭。還車自京華。適余奉國命。跋涉齊東過。郵亭試相見。爲之留馬撾。從容接談論。鄙吝旋消磨。又復對燈火。深夜共吟哦。苟非同王化。此會可得耶。靑靑門前柳。起予作離歌。愧無君子贈。臨分爲咨嗟。但願崇令德。盛世莫蹉跎。</text>
<title>上㽵驛。贈高侍郞。名遜志。河南徐州人。</title>,<text>過客何曾識。先生在上㽵。明時懷耿介。列宿缺光芒。借耒耕瓜圃。求錢葺草堂。朝廷用寬典。終不負賢良。</text>
<title>有懷李陶隱，鄭三峯，李遁村三君子。</title>,<text>日長濃綠滿園林。想見陶翁坐獨吟。每遇鄭生留講學。時邀李老共論心。月臨屋角思顔色。風動簾鉤訝足音。後會何時說今夜。明朝驅馬向淮陰。</text>
<title>山東老人</title>,<text>婦去採桑男去耕。籬間炙背喜新晴。鬂毛幾閱經離亂。眠孔猶存見太平。小圃花開親灌漑。比鄰酒熟屢招迎。坐談八十年前事。童稚來聽耳共傾。</text>
<title>諸城驛夜雨</title>,<text>今夜諸城驛。胡爲思舊居。遠遊春盡後。獨卧雨來初。永野田宜稻。烏川食有魚。我能兼二者。但未賦歸歟。</text>
<title>金城驛。懷松京諸友。校正館本。新本。金字上有小字。</title>,<text>夫人美如玉。第宅在松京。爲祿曾同仕。題詩每共評。夢回燈吐艶。更盡鼓添聲。欹枕金城驛。誰知此夜情。</text>
<title>僮陽驛壁畫鷹熊。歌用陳敎諭韻。江陰侯大人敎畫工畫鷹熊。因命沐陽縣學淛江陳悳賦詩。○校正敎諭。館本作敎論。非是。悳。館本作眞。</title>,<text>波濤龍騰凌碧虛。紅旌渡淮風卷舒。人言大將受節鉞。許國不復思全軀。車騎徐驅臨楚岸。雷霆已殷齊東隅。猛士股栗聽指揮。縣尹首縮爭來趍。君不見鳥中有鷹兮。衆鳥翺翔莫能及。又不見獸中有熊兮。百獸懾伏不敢立。將軍本是萬人敵。氣味吾知與之協。撫劒思從沙漠游。撚 a005_571c箭志在陰山獵。僮陽驛中住半月。適見畫工精所業。高堂大壁使之揮筆展其才。郭煕韓幹眞輿臺。維熊昂頭兮鷹奮翼。精神妙處不在矩與䂓。政逢盛代修武備。我亦獻馬過海陲。日長公館綠陰合。閉門看畫仍低佪。盤飛須臾灑毛血。顧眄髣髴生風威。鷹兮熊兮我當効汝於丹靑之外兮。决吾之勇兮起吾衰。又安得壯士如汝二物之神俊者。死生終始莫相違。繫頸匈奴之頑黠。勒銘燕然之崔巍。功成歸來報天子。乞身試向山中回。</text>
<title>韓信墓 在淮安府城西四十里</title>,<text>嗣子孱柔諸將雄。高皇無復念前功。楚王飮恨重泉下。千載知心只晦翁。</text>
<title>漂母塚</title>,<text>漂母高風我所歆。道經遺塚爲傷心。莫言不受王孫報。千古芳名直幾金。</text>
<title>四月十四日。淮陰水驛登舟。是日有雨</title>,<text>經春困鞍馬。今日喜登舟。旣有床褥穩。又無風浪憂。淡烟橫柳驛。細雨濕芳洲。向晚棹歌發。忽生千里愁。</text>
<title>淮陰驛分道。別龎鎭撫。</title>,<text>我行牽畫舸。君去策飛驂。客路初分處。春愁愈不堪。靑山繞淮甸。芳草滿江南。明日維楊驛。還期共夜談。</text>
<title>舟發淮陰。向寶應縣。</title>,<text>百里平湖深丈餘。畫船來往勝吾廬。荷舒綠葉宜包飯。柳長新枝可貫魚。且向客途經險易。因知世事有乘除。卧思故里多佳處。恠底靑山獨負余。</text>
<title>范光湖曉景</title>,<text>早起看曉色。客心還慘悽。湖明波瀲瀲。月落氣凄凄。意適與景會。詩因著字迷。舟人忽相喚。搖棹各東西。</text>
<title>僕在本國。飽聞諸橋薜先生之名。今過是驛。莫夜怱怱。殊失謁見之禮。路上吟成七言唐律。以圖後會云。</title>,<text>名贒出處遠人知。盛德高才我所師。擬向郵亭成邂逅。胡爲世事喜參差。卧看落月思何盡。仰慕淸風悔可追。此去還車無幾日。靑燈更莫負佳期。</text>
<title>夢</title>,<text>世人多夢寐。夢罷旋成空。自是因思慮。何能有感通。殷家得傅說。孔氏見周公。此理人如問。當求至靜中。</text>
<title>高郵湖</title>,<text>南歸日日是遨遊。湖上淸風送葉舟。兩岸菰蒲行不盡。又隨明月宿芳洲。</text>
<title>高郵城</title>,<text>湖光瀲灧繞重城。粉堞崔巍百里明。仰認聖人憂治世。故留精卒誡嚴更。往時豪傑來依險。每逞頑凶此弄兵。畢竟驅民爲湯武。今看菱芡滿池生。</text>
<title>客中自遣</title>,<text>天地容吾輩。光陰負老夫。簪花羞短髮。丸藥養殘軀。風雨歸舟小。江湖客枕孤。終然爲君父。不得念妻孥。</text>
<title>楊州</title>,<text>經過楚地山川。想像隋家宮闕。往時興廢誰嗟。此日繁華可悅。仙花杳杳難尋。官柳依依堪折。晚來偶泊蘭舟。二十四橋明月。</text>
<title>戱贈偕行年少</title>,<text>曾聞杜牧最風流。每向楊州好暗遊。今日周南王化近。行人且莫錯回頭。</text>
<title>眞州</title>,<text>芳草遙連楊子津。浮生再度過儀眞。畫船相送煩郵吏。寶塔來迎似故人。共說郝公囚縶久。誰言鄭老往還頻。今朝喜氣那堪說。望見祥雲繞紫宸。</text>
<title>楊州竹西亭。懷松京諸友。</title>,<text>大王堂壓石流淸。煬帝堤連草色靑。月夜故人松下路。春風孤客竹西亭。遠遊自識爲心苦。臨老欣逢至治馨。寄語諸君莫相憶。梯航來往接東溟。</text>
<title>舟中美人</title>,<text>美人輕漾木蘭舟。背揷花枝照碧流。北楫南檣多少客。一時腸斷忽回頭。</text>
<title>四月十九日渡江。至龍潭驛。二絶</title>,<text>雪落來過鴨綠。花飛始到龍潭。隱約鍾山蒼翠。白頭又踏江南。地勢中分吳楚。江源上接湘潭。紫綬來趨闕下。靑山却望淮南。</text>
<title>入京</title>,<text>江南形勝地。千古石頭城。綠水環金闕。靑山繞玉京。一人中建極。萬國此朝正。我亦乘査至。宛如天上行。</text>
<title>皇都 四首</title>,<text>皇都穆穆四門開。遠客觀光𪚥壯懷。日暖紫雲低魏闕。春深翠柳夾官街。錦袍公子烏紗帽。蒨袖女兒紅綉鞋。賓館岹嶢近天上。蘭舟不用泊秦淮。</text>
<title>皇都 四首 其二</title>,<text>內人日午忽傳宣。走上龍墀向御筵。聖訓近聞天咫尺。寬恩遠及海東邊。退來不覺流雙涕。感激唯知祝萬年。從此三韓蒙帝力。耕田鑿井揔安眠。</text>
<title>皇都 四首 其三</title>,<text>羞將白髮客春風。鸎囀江南綠映紅。歸馬放牛文治盛。盤龍踞虎帝居雄。柳藏開國功臣宅。花覆朝天道士宮。闕下時時聽宣諭。無緣一上酒樓中。</text>
<title>皇都 四首 其四</title>,<text>尺劒龍飛定四維。一時豪傑爲扶持。山河帶礪徐丞相。天地經綸李太師。駙馬林池春爛熳。國公樓閣月參差。始知盛代功臣後。共享昇平萬世期。</text>
<title>出京</title>,<text>聖恩偏及遠。何以答生成。土薄蠲常貢。天高察下情。陛辭瞻日表。舟卧聽江聲。半夜潮回急。須臾帶我行。</text>
<title>舟次白鷺洲 洲在觀音山下</title>,<text>白鷺洲邊浪接天。鳳凰臺下草如烟。三山二水渾依舊。不見當年李謫仙。</text>
<title>楊子渡。望北固山悼金若齋。洪武癸丑。與先生同登北固山多景樓。</title>,<text>先生豪氣盖南州。憶昔同登多景樓。今日重遊君不見。蜀江何處獨魂遊。</text>
<title>高郵湖舟中</title>,<text>路涉湖中返。相望百里堤。風帆翻背面。水枕易東西。舟走身如寄。山移眼忽迷。明朝過淮上。騎馬向靑齊。</text>
<title>舟中夜興</title>,<text>湖水澄澄鏡面平。舟中宿客不勝淸。悄然半夜微風起。十里菰蒲作雨聲。</text>
<title>南望</title>,<text>匹馬朝辭建業。扁舟暮抵維楊。腸斷不堪南望。空看水遠山長。</text>
<title>題遼東龎鎭撫扇</title>,<text>皎月近人揚素輝。淸風爲子却炎威。提携莫憚遼東遠。當見三軍屬指揮。</text>
<title>端午日戱題</title>,<text>今年端午在郵亭。誰送菖蒲酒一甁。此日不宣沈角黍。自家還是屈原醒。</text>
<title>途中遇雨 五月初六日。王坊驛北鋪。</title>,<text>黑雲才起忽聞雷。白雨時從野外來。似爲行人洗炎熱。又從歸路淨塵埃。水添蒲渚新芽沒。露浥禾畦嫩葉開。馬上微涼飄客袂。吟看霽色亦佳哉。</text>
<title>湖中觀魚 二絶</title>,<text>潛在深淵或躍如。子思何取著于書。但將眼孔分明見。物物眞成潑潑魚。魚應非我我非魚。物理參差本不齊。一卷莊生濠上論。至今千載使人迷。</text>
<title>諸城縣聞簫</title>,<text>黃梅雨歇嫩凉生。綠樹陰濃暑氣淸。欹枕暫眠風簟上。隔墻時聽鳳簫聲。</text>
<title>路傍柳</title>,<text>我行觸炎熱。日午火焰揚。路遠馬不進。揮汗如翻漿。廣野無寸樹。有川如沸湯。喘息無處歇。引領遙相望。團團數株柳。在彼驛路傍。走來憩其下。淸風吹我裳。泉水湧其側。就飮如雪霜。大地洪爐中。得此一片涼。遙憶紫霞洞。石澗飛流長。松檜蔭其上。蔚若翠盖張。年年此避暑。濯足浮壺觴。玆樂歸便得。客心日夜忙。</text>
<title>贈孔主事 名觀。字淸伯。台州人。</title>,<text>聖門千載見雲仍。一聽微言爲服膺。別後何忘寄書札。况蒙厚意惠溪藤。曾作南宮錦帳郞。藥溝臨水構茅堂。聖朝每下徵贒詔。他日尋君鴛鷺行。</text>
<title>石橋鋪。示陶鋪司。</title>,<text>園葵向日紅房拆。庭樹含風翠盖搖。白髮鋪兵無一事。綠陰長日獨逍遙。</text>
<title>卽墨縣</title>,<text>眼見全齊次第降。謀臣於此慮弓藏。二城不待勞餘力。樂毅眞先負惠王。</text>
<title>田橫島</title>,<text>五百人爭爲殺身。田橫高義感千春。當時失地夫何責。大漢寬仁得萬民。</text>
<title>蓬萊閣</title>,<text>採藥未還滄海深。秦皇東望此登臨。徐生詐計非難悟。自是君王有欲心。</text>
<title>沙門島</title>,<text>神女祠何處。沙門海上岑。戎車連鶴野。貢道接雞林。利涉由靈貺。徽封自聖心。泊舟來酌酒。稽首冀來歆。</text>
<title>鐵山 五月十八日。到旅順口。</title>,<text>浪湧烟沉不見津。鐵山千古導行人。羞將白髮經過遠。喜遇蒼顔指點頻。形勢北來仍㟮屼。峯巒東走尙逡廵。如今峽口多舟楫。天子興師淨塞塵。</text>
<title>旅順驛。呈管驛馬鎭撫。</title>,<text>美鬚長大氣豪雄。佳士如君亦罕逢。賤介往來王化裏。高朋談笑客途中。畜蕃驛廏靑騘富。食足官厨綠蟻濃。盛代人才皆有用。他時塞上看成功。</text>
<title>旅順驛阻雨</title>,<text>海風吹雨冷颼颼。五月遼東也似秋。此去前程尙迢遞。那堪數日獨淹留。孤燈明滅分漁艇。畫角悲涼起戍樓。縱向明朝看霽色。馬疲泥滑使人愁。</text>
<title>金州韋指揮宅畫鷹。走筆。</title>,<text>坐客咨嗟看畫鷹。風霜滿壁欲揚翎。君王羽獵鍾山下。賤介何時獻海靑。</text>
<title>聞角</title>,<text>畫角吹殘入渺茫。高空過鴈亦回翔。一聲半夜梅花弄。斷盡遼東壯士腸。</text>
<title>安市城懷古</title>,<text>黃金殿上坐垂衣。百戰雄心不自持。想見太宗親駕日。宛如馮婦下車時。</text>
<title>楊子江</title>,<text>貫楚呑吳氣象雄。如今四海此朝宗。泝流若問江源去。直到峩眉第一峯。</text>
<title>太平簫</title>,<text>鳳管裝金口。淸商自此生。一聲高撼月。六孔巧鑽星。作止嚴軍令。低昂動客情。想看征北日。吹徹虜王庭。</text>
<title>李勣戰處</title>,<text>三渡遼河敵始摧。當時戰骨亦哀哉。君王竟受窮兵責。好把渠家富貴來。</text>
<title>野航 遼東邵鎭撫泉自號</title>,<text>昔在野航上。輕橈傍釣臺。泛溪携稚戱。浮月訪僧回。人去誰乘載。風吹自往來。君毋思理楫。盛代急贒材。</text>
<title>復州館中井</title>,<text>伊誰修館宇。鑿井在墻東。赤日行天上。淸泉出地中。往來紛似織。酌飮利無窮。玩易曾觀象。知渠濟物功。</text>
<title>行次復州呈王指揮。兼簡列位指揮相公。二首</title>,<text>諸公逢盛世。豪氣上金臺。早已紆宸眷。于斯展將材。城修百雉峻。陣布六花開。待見功成月。洋洋奏凱廻。</text>
<title>行次復州呈王指揮。兼簡列位指揮相公。二首 其二</title>,<text>汲汲趨王事。胡爲留在玆。靜思前路遠。苦待後車遲。睡覺仍欹枕。愁來只詠詩。今朝歸意迫。遞送望恩私。</text>
<title>呈楊指揮 名俊。河南飛虎衛。</title>,<text>精悍饒奇略。公才古亦稀。燕山曾陷陣。瀘水遠宣威。富貴凝金帶。功名起鐵衣。同過遼海上。別路欲斜暉。</text>
<title>復州驛夜雨</title>,<text>漸近鄕關喜可勝。心忙日日數長亭。雨聲今夜頭添白。山色明朝眼共靑。驛廐荒涼鳴瘦馬。賓軒寂寞點流螢。却從地主謀歸計。客子狂言肯一聽。</text>
<title>楊州。食枇杷。</title>,<text>稟性生南服。貞姿度歲寒。葉繁交翠羽。子熟蔟金丸。藥裹收爲用。冰盤獻可飡。嘗新楚江上。懷核種東韓。</text>
<title>復州。食櫻桃。</title>,<text>五月遼東暑氣微。櫻桃初熟壓低枝。嘗新客路還腸斷。不及吾君薦廟時。</text>
<title>喜晴</title>,<text>雨斷簷前霽色佳。暮天詩興𪚥齊霞。驛䆫涼吹生庭樹。古戍斜陽照塞沙。却愧主人煩送路。應憐客子欲還家。想看小圃霑濡遍。荷耒何時去種瓜。</text>
<title>京城食瓜</title>,<text>憶在靑門灌漑多。暮春方見長新芽。江南地暖生成早。四月中旬已食瓜。</text>
<title>食藕</title>,<text>味甜如蜜涼如雪。采采終朝出碧池。錯落滿盤堆玉質。飄搖迎刃散銀絲。愛花周氏曾留說。種實韓公亦有詩。愧我久爲糊口者。唯知咀嚼豈非癡。</text>
<title>熊嶽古城</title>,<text>瘦馬荒城路。低佪行色微。旋風帶沙起。片雨逐雲飛。日落狐狸走。叢深鳥雀歸。哀哉北征卒。車下宿相依。</text>
<title>宿盖州</title>,<text>唐帝親臨戰。相傅說盖牟。廢興知幾遍。登覽不禁愁。民自往時散。城從今日修。盛朝家四海。遺俗可無憂。</text>
<title>遼河漕運</title>,<text>年年遼水上。粳稻自東吳。萬里連烽燧。千帆接舳艫。主憂因遠略。師飽只相娛。安得增屯種。於焉足所需。</text>
<title>甘蔗</title>,<text>玉肌細切初宜啖。靈液濃煎亦可飡。漸入始知佳境遠。莫將世味比渠看。</text>
<title>盖州雨中。留待落後人。</title>,<text>無事唯宜睡。終朝卧竹床。雨驚鄕夢破。日共客愁長。後騎雲山隔。歸程泥路妨。何時喜晴霽。相率過遼陽。</text>
<title>會同館柳</title>,<text>洪武初年種。亭亭接上林。新梢過碧瓦。綠葉蔭華簪。舞集鸞凰盛。生成雨露深。我來歌聖德。遶樹一沉吟。</text>
<title>蒙賜朝服行賀禮</title>,<text>上國崇文治。藩邦賀太平。聖恩榮賤介。朝服拜明庭。日照添袍色。風淸送佩聲。小臣何以報。億載祝皇齡。</text>
<title>盖州館柳</title>,<text>築館仍栽柳。迎門似盖欹。春庭濃綠滿。夏榻嫩涼吹。驛騎來磨樹。行人愛折枝。州民好封植。天使此游嬉。</text>
<title>渤海古城</title>,<text>渤海昔爲國。於焉遺址存。唐家許相襲。遼氏肆幷呑。附我全臣庶。于今有子孫。遺民那解此。嘆息住歸軒。</text>
<title>聞曉鼓</title>,<text>更深耿耿抱愁懷。城上俄聞曉鼓催。客路半年孤枕上。䆫欞依舊送明來。</text>
<title>望潤州</title>,<text>欲以慰幽抱。天涯作此行。哦詩浮海闊。煮茗汲江淸。水遶金山寺。花藏鐵甕城。相望似圖畫。爲汝駐歸程。</text>
<title>江南。憶陶隱。</title>,<text>客路江南每獨唫。錦囊千首是光陰。只嫌詩病還依舊。他日煩君試一針。</text>
<title>吟詩</title>,<text>終朝高詠又微吟。苦似披沙欲鍊金。莫恠作詩成太瘦。只緣佳句每難尋。</text>
<title>夜興</title>,<text>夜氣生公館。空庭雨乍收。飛螢帶秋思。宿客抱淸愁。露葉聞餘滴。星河看欲流。明朝還北去。數起問更籌。</text>
<title>湯浴</title>,<text>雨行泥汚遍。熱走汗霑頻。沂浴思春暮。湯銘誦日新。氤氳喜有水。淸淨洗無塵。頓覺精神爽。臨風更岸巾。</text>
<title>江上。憶周左參。二絶</title>,<text>江上玉人何處游。江聲日暮向東流。春風萬里孤舟客。一夜相思欲白頭。黃金臺客鬂靑靑。千首詩名海內驚。入掌絲綸應不遠。觀光他日話離情。</text>
<title>江南曲</title>,<text>江南女兒花揷頭。笑呼伴侶游芳洲。蕩漿歸來日欲暮。鴛鴦雙飛無限愁。</text>
<title>征婦怨 二絶</title>,<text>一別年多消息稀。塞垣存歿有誰知。今朝始寄寒衣去。泣送歸時在腹兒。織罷回文錦字新。題封寄遠恨無因。衆中恐有遼東客。每向津頭問路人。</text>
<title>渤海懷古</title>,<text>唐室勞師定海東。太郞隨起作王宮。請君莫說關邊策。自古伊誰保始終。</text>
<title>壬子十月十二日發京師。宿鎭江府丹徒驛。</title>,<text>龍江關口解行舟。日暮來投古潤州。永夜不眠看月色。旅魂鄕思共悠悠。</text>
<title>金山寺</title>,<text>金山宛在碧波間。山下扁舟信往還。眼底已窮眞面目。不須脚力更登攀。</text>
<title>常州除夜。呈諸書狀官。</title>,<text>常州城中日云暮。常州城外人不行。家家明燈笑語喧。處處爆竹神鬼驚。今夕何夕是除夜。舟中宿客難爲情。我從萬里辭古國。奉使西來朝紫宸。奉天門前謁天子。金陵市上醉佳人。漢家禮樂覩新儀。禹貢山川尋古跡。男兒志願足可償。客路嶇嶔不須說。同來使臣五六輩。年少才高盡豪傑。移船相就蓬底坐。深夜團欒燒畫燭。縱橫雄辯吐虹蜺。唱和佳聯落珠玉。人生有酒胡不飮。明年何處逢今夕。</text>
<title>大倉九月。贈工部主事胡璉。</title>,<text>男子平生愛遠遊。異鄕胡乃疑淹留。無人爲下陳蕃榻。有客獨登王粲樓。萬戶砧聲明月夜。一江帆影白蘋秋。時來飮酒城東市。豪氣猶能塞九州。</text>
<title>大倉九月</title>,<text>幽人夜不寐。秋氣颯以涼。曉來眄庭樹。枝葉半已黃。白雲從東來。悠然思故鄕。故鄕萬餘里。思歸不可得。手把故人書。悶悶聊自讀。憂來縈中腸。廢書長嘆息。人生百歲內。光陰如過隙。胡爲不自安。而作遠游客。</text>
<title>龍江關</title>,<text>蘭舟早發鳳凰臺。城闕崔巍首重回。欲爲鍾山題一句。龍江津吏苦相催。</text>
<title>瓜州 壬子四月</title>,<text>泊舟登岸待潮生。楊子津南第一程。楚岸鴈聲還北去。海門帆影尙西行。石幢始認金山寺。粉堞相望鐵甕城。隱約鍾山來入望。五雲深處卽神京。</text>
<title>江南柳</title>,<text>江南柳江南柳。春風裊裊黃金絲。江南柳色年年好。江南行客歸何時。蒼海茫茫萬丈波。家山遠在天之涯。天涯之人日夜望歸舟。坐對落花空長嘆。空長嘆但識相思苦。肯識此間行路難。人生莫作遠游客。少年兩鬢如雪白。</text>
<title>楊子江船上</title>,<text>身隨海舶賀王正。路入江南眼忽明。地闢天開新建極。龍盤虎踞舊聞名。</text>
<title>登州仙祠</title>,<text>何處登臨慰我思。之罘城下古仙祠。只嫌汲汲南歸疾。未和坡翁海市詩。</text>
<title>登州過海</title>,<text>之罘城下片帆張。便覺須臾入杳茫。雲接蓬萊仙闕遠。月明遼海客衣涼。百年天地身如粟。兩字功名鬢欲霜。何日長歌賦歸去。蓬䆫終夜寸心傷。</text>
<title>孛蘭店路上</title>,<text>向夕問前店。天寒行旅稀。朔風吹瘦馬。微雪點征衣。浮世身如寄。危途計易非。遙知故山下。稚子掩柴扉。</text>
<title>在楊子江路上</title>,<text>壯志當年在四方。海隅長嘆獨彷徨。此行剩被天工笑。才到江南憶故鄕。</text>
<title>多景樓贈季潭</title>,<text>欲展平生氣浩然。須來甘露寺樓前。甕城畫角斜陽裏。瓜浦歸帆細雨邊。古鑊尙留梁歲月。高軒直壓楚山川。登臨半日逢僧話。忘却東韓路八千。</text>
<title>嗚呼島</title>,<text>三傑徒勞作漢臣。一時功業竟成塵。只今留得嗚呼島。長使行人淚滿巾。</text>
<title>楊子江</title>,<text>龍飛一日樹神功。直使乾坤繞漢宮。但把長江限南北。曹公誰道是英雄。</text>
<title>姑蘇臺</title>,<text>衰草斜陽欲暮秋。姑蘇臺上使人愁。前車未必後車戒。今古幾番麋鹿遊。</text>
<title>急遞鋪</title>,<text>臨路翬飛起小亭。官家置簿又留兵。一封遠至金鈴響。十里相望雪脊明。走布上恩頒縣邑。又傳邊報達京城。盛朝政令流行速。四海如今見太平。</text>
<title>宿湯站</title>,<text>半生豪氣未全除。跨馬重遊鴨綠堤。獨卧野盤無夢寐。滿山明月子䂓啼。</text>
<title>到義州。點馬渡江。</title>,<text>義州國門戶。自古重關防。長城何年起。屈曲隨山岡。浩浩靺鞨水。西來限封疆。我行已千里。到此仍彷徨。驅馬獻天廏。浮渡看騰驤。主人爲置酒。吹笛到夕陽。適有驛使至。手奉御醞香。飮已下羅拜。咫尺對君王。明朝過江去。鶴野天茫茫。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。</title>,<text>海島千年郡邑開。乘桴到此久徘徊。山僧每爲求詩至。地主時能送酒來。却喜人情猶可賴。休將物色共相猜。殊方孰謂無佳興。日借肩輿訪早梅。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。 其二</title>,<text>僑居寂寞閱年華。苒苒䆫櫳日影過。每向春風爲客遠。始知豪氣誤人多。桃紅李白愁中艶。地下天高醉裏歌。報國無功身已病。不如歸去老烟波。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。 其三</title>,<text>水國春光動。天涯客未行。草連千里綠。月共兩鄕明。遊說黃金盡。思歸白髮生。男兒四方志。不獨爲功名。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。 其四</title>,<text>平生南與北。心事轉蹉跎。故國海西岸。孤舟天一涯。梅䆫春色早。板屋雨聲多。獨坐消長日。那堪苦憶家。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。 其五</title>,<text>夢繞雞林舊弊廬。年年何事未歸歟。半生苦被浮名縛。萬里還同異俗居。海近有魚供旅食。天長無鴈寄鄕書。舟回乞得梅花去。種向溪南看影踈。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。 其六</title>,<text>弊盡貂裘志未伸。羞將寸舌比蘇秦。張騫査上天連海。徐福祠前草自春。眼爲感時垂泣易。身因許國遠遊頻。故園手種新楊柳。應向東風待主人。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。 其七</title>,<text>山川井邑古今同。地近扶桑曉日紅。但道神仙居海上。誰知民社在天東。斑衣想自秦童化。染齒曾將越俗通。回首三韓應不遠。千年箕子有遺風。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。 其八</title>,<text>客子年來已遠遊。又尋風俗海東頭。行人脫履邀尊長。志士磨刀報世讎。藥圃雪深新綠嫩。梅村月上暗香浮。自知信美非吾土。何日言歸放葉舟。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。 其九</title>,<text>故國無消息。經冬又見春。只應千里月。分照兩鄕人。句帶梅花淡。愁連草色新。此行眞不意。却訝夢中身。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。 其十</title>,<text>今日知何日。春風動客衣。人浮千里遠。鴈過故山飛。許國寸心苦。感時雙淚揮。登樓莫回首。芳草正菲菲。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。 其十一</title>,<text>奉使遊桑域。從人問土風。染牙方是貴。脫履始爲恭。柳入新年綠。花如故國紅。客居殊寂莫。喜聽足音跫。</text>
<title>遊觀音寺</title>,<text>野寺春風長綠苔。來遊終日不知回。園中無數梅花樹。盡是居僧手自栽。</text>
<title>再遊是寺</title>,<text>溪流遶石綠徘徊。策杖沿溪入洞來。古寺閉門僧不見。落花如雪覆池臺。</text>
<title>癸卯八月。從韓元帥東征到咸州。兵馬使羅公率精兵助征西北。</title>,<text>聯鞍千里遠從軍。欲到咸州又送君。政是男兒腸斷處。秋風畫角不堪聞。</text>
<title>和州夜雨</title>,<text>和州客舍雨連明。門外猶聞刀斗聲。帳裏將軍呈燭坐。曉來贏得鬂絲成。</text>
<title>至咸州。次惕若齋詩。</title>,<text>落葉正繽紛。思君不見君。元戎深入塞。驕將遠分軍。山寨行逢雨。城樓起望雲。干戈盈四海。何日是脩文。</text>
<title>寄達可翰林從軍</title>,<text>四海尙紛紛。登樓獨念君。忽辭淸禁直。遠赴朔方軍。古塞縣明月。長城起霱雲。悠悠倚金甲。誰與細論文。</text>
<title>定州重九。韓相命賦。</title>,<text>定州重九登高處。依舊黃花照眼明。浦溆南連宣德鎭。峯巒北倚女眞城。百年戰國興亡事。萬里征夫慷慨情。酒罷元戎扶上馬。淺山斜日照紅㫌。</text>
<title>安邊城樓</title>,<text>歸心杳杳入長空。萬里登樓滿帽風。已信此身無定止。明年何處聽秋鴻。</text>
<title>甲辰中秋有懷</title>,<text>去年飮馬滄海頭。咸州客舍遇中秋。山川迢迢草木落。明月滿天淸景流。平沙萬幕寂無語。邊聲四起令人愁。將軍獨卧氊帳高。壯士悲歌鐵衣冷。帳前書生亦不眠。寂莫夜深相吊影。悄然興望望西南。浮雲橫空連鐵嶺。春風歸來計又非。扶蘇山前黃葉飛。今夜中秋去年月。去年客子猶未歸。庭除蕭索蟋蜶語。厨竈凄凉童僕飢。前朝舍弟附書至。白髮慈親願見之。功名富貴非汝事。客路年年有底期。明年何處逢明月。獨坐南囱自詠詩。</text>
<title>洪武壬戌。從李元帥東征。</title>,<text>此域昔淪沒。先王還拓開。民稠雜殊俗。地勝産雄材。路逐滄溟轉。山從靺鞨來。短衣看射虎。歲晚不知回。</text>
<title>端州城</title>,<text>久客嗟吾道。經年尙未休。春風遼左路。秋雨海東頭。鞍馬一身遠。山河千古秋。金源豪俠窟。今日但荒丘。</text>
<title>咸州東行冒雨</title>,<text>東行冒零雨。半月到咸州。入夜哀歌發。經秋古壘脩。疲氓苦思理。明主肯無憂。自愧書生輩。徒然白了頭。</text>
<title>中秋</title>,<text>中秋昔作咸州客。屈指今經二十年。白首重來對明月。餘生看得幾回圓。</text>
<title>女眞地圖</title>,<text>曾聞砮矢貢明堂。肅愼遺民此一方。雪立白山南走遠。天連黑水北流長。完顔偉量呑遼宋。大定豐功逼漢唐。坐對地圖還嘆息。古來豪傑起窮荒。</text>
<title>禿兀關</title>,<text>關頭設險幾千尋。足見先王用意深。漸喜胷中呑縹緲。敢肆脚底踏嶔崟。兵強自是因形勢。俗陋誰知記古今。試下山前望平野。稻畦禾隴𪚥人心。</text>
<title>三山</title>,<text>降虜今千帳。邊城戶口增。兒童解走馬。婦女亦呼鷹。弓矢秋方壯。田疇歲又登。此曹非我類。鎭服且誰能。</text>
<title>咸州</title>,<text>揚鞭出塞正秋天。吟想興亡賦一篇。昔日九城曾紀績。先朝萬馬又開邊。行逢虜女戴貂帽。怕見野人乘樺船。𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥𪚥。</text>
<title>次李侍中安邊樓詩韻</title>,<text>試問何人始起樓。登臨聊復爲淹留。十年道路負心事。百戰山河堪淚流。太守政聲淸似水。書生行色冷於秋。侍中過此題詩句。仰看沉吟未肯休。</text>
<title>送徐道士師昊還京師</title>,<text>聖主膺圖籙。眞人欲贊襄。朝天游汗漫。覽德下翺翔。奉詔窺仙境。回舟返帝鄕。書生今抱病。何日好觀光。</text>
<title>送禮部主事林實週還京師</title>,<text>先生是豪傑。聖代肯沉埋。闕里拋黃卷。南宮整紫緺。樂音明擊石。祀典相燔柴。錦帳身雖貴。桑弧志未乖。我邦方報事。惟帝念綏懷。邈矣誰宣化。贒哉汝往諧。鞠躬辭闕下。持節走天涯。季札離吳會。張騫到渥洼。周原四牡疾。益野二星偕。道阻心方惕。郊迎目試揩。君王敬相見。儐价禮無差。聘問通藩屛。歡呼遍路街。華夷歸混一。雨露浹筋骸。鵠嶺翠如蔣。鴨江靑似淮。遠遊欣自慰。雅曲綴來佳。接語愁憑譯。論文愧類俳。馨香愛君子。披豁向吾儕。義重揮金槖。恩深戀玉階。靑雲人杳杳。白日鳳喈喈。矯首瞻宸極。嗟予學井蛙</text>
<title>重贈林主事</title>,<text>曉日照耀扶桑叢。海波沸出珊瑚紅。綠雲苒苒動光彩。下有突兀蓬萊宮。世人安得有羽翼。相望千古愁鴻濛。客星一夜照東鄙。云是大明天子使。誰言弱水三萬里。還似褰裳涉溱洧。手麾玉節招羣仙。談笑與之凌灝氣。東君聞之喜且驚。霓旌羽盖來相迎。心同咫尺對上帝。慇懃酌以流霞觴。爲之小憩朝鮮墟。腰下寶玦鳴丁璫。明疇聖人曾駐此。齊宿往謁神洋洋。興來時時弄明月。錦囊箇箇球琳琅。人間旦夕光景變。金風西來動微涼。起呼鶴駕向何處。欲朝紫極瞻淸光。別後思君寄消息。應遣靑鸞向渺茫。</text>
<title>送胡照磨海還浙東</title>,<text>十載風塵首獨回。與君今日共含盃。三冬足用文章富。五世同居吉慶來。使節遠遊箕子國。歸舟却向越王臺。何時四海淸如鏡。共上天台一笑開</text>
<title>送杭州使</title>,<text>吳王使節到天東。十幅帆飛路自通。歲月悠悠行役裏。山川歷歷夢魂中。兩邦厚意同滄海。萬里歸期得好風。他日姑蘇臺上望。蓬瀛不見水連空。</text>
<title>乙丑九月。陪天使張學錄溥，周典簿倬登西京永明樓。次板上韻。</title>,<text>使臣東下作淸遊。俱是當今第一流。玉節遠過遼海上。黃花初見浿江頭。人生有酒莫辭醉。客裏對山聊可休。萬國卽今歸混一。登臨不用起閑愁。</text>
<title>洪武乙丑九月。七站馬上。次江南使張溥詩韻。</title>,<text>紅旆飄飄列隊長。使臣東下接梯航。路人奔走看紗帽。驛吏逢迎勸玉觴。慚愧囊中無秀句。陪遊馬上賞秋光。靑衿胄子休相憶。來訪邊民慰所望。</text>
<title>乙丑九月。贈天使周倬。</title>,<text>中州有佳士。佩服仁與義。從容講唐虞。旦夕侍天子。天子念遠人。受命宣德意。行行萬餘里。繫馬扶桑枝。翩然烏紗帽。色映東海陲。擧國被寵榮。萬物生光輝。傾盖一相見。情親如舊知。日日接高論。亹亹窮玄微。</text>
<title>贈遼東使桑麟</title>,<text>皇明開巨鎭。遼水何逶迤。勳臣分節鉞。於焉耀皇威。幕賓集鸞鳳。戰士屯熊羆。先生投筆起。義氣相追隨。昨因主將命。單車遊海陲。風儀望如仙。辯若縣河垂。我固愛佳士。一見如舊知。秋庭同翫月。山寺共吟詩。漸覺情好篤。胡爲遽告歸。握手臨野次。西風吹客衣。丁寧贈一語。請子幸聽之。方今天子聖。陋邦沐恩私。</text>
<title>送張學錄溥還朝</title>,<text>右文天子用儒贒。人物風流望似仙。一札十行傳漢詔。三韓億載祝堯年。野童相喚看紗帽。津吏來迎艤畫船。別後思君何處是。璧雍秋水正淸漣。</text>
<title>送周典簿倬還朝</title>,<text>大明聲敎曁東溟。藩國年年貢帝庭。天子遠頒新寵典。使臣來續舊圖經。雞林樹葉心同赤。龍首山光眼共靑。夷夏卽今歸混一。臨分不用涕頻零。</text>
<title>上遼東葉都指揮</title>,<text>幕府初開遼水頭。諸藩稽顙競來投。令嚴軍壘月華靜。歲熟田原雲氣稠。季子遠來觀禮樂。征南無事讀春秋。畫堂昨日叨居右。玉斝金尊慰客遊。</text>
<title>上遼東梅都指揮</title>,<text>天子臨軒遣將臣。從容談笑靜風塵。玄菟地近烟光接。靺鞨山高霽色新。共道孔明辭漢主。今看羊祜感吳人。正逢四海同文日。願作紅蓮幕裏賓。</text>
<title>送別護送遼東任鎭撫</title>,<text>讀書行義一豪人。高卧山東三十春。慷愾自期天下士。從容來作幕中賓。轉籌决策才無敵。橫槊哦詩興有神。珍重今朝遠相送。那堪分袂鴨江濱。</text>
<title>寄遼東王經歷，王都事兩相公。</title>,<text>盛代羣贒共躍鱗。遼東賓客盡儒珍。虞卿雙璧有知己。郤氏一枝眞可人。鶴野靑山頻入夢。鴨江明月暗傷神。今逢四海爲家日。莫訝他時逐後塵。</text>
<title>送程百戶與還遼東</title>,<text>春風騘馬着金鞭。隣好交脩使者旋。白髮書生愧無用。紅蓮幙客孰非贒。壯懷却向遼東去。佳句唯應海外傳。聞道梁河有雙鯉。莫忘尺素寄天邊。</text>
<title>英枯木袖詩求和。書此塞責。</title>,<text>昨日過江去。今日過江來。勞勞百年內。行役知幾回。英師舊相識。笑談與之諧。袖中出詩篇。足以慰旅懷。巨鱗是何者。肯論才不才。閔子少許可。胷襟絶纖埃。落筆遺珠玉。於汝亦幸哉。我本乏好語。得句無精神。聊書此爲贈。愼莫傳諸人。</text>
<title>賀李秀才登第還鄕 三十韻</title>,<text>上乃憂初政。疇能共萬機。念玆嵒穴隱。欲以網羅圍。穆穆開閶闔。侁侁試禮闈。赭山收杞梓。漉海竭珠璣。之子聦明甚。成童比並稀。讀書窮聖域。負笈走王畿。道泰辭浮海。春暄趁浴沂。談詩遺訓誥。玩易貫精微。楊馬賦堪獻。顔騫心所希。芹宮閱寒暑。桂窟向芬菲。戰藝才無敵。揚眉願莫違。丹墀張虎牓。紫殿卓龍旗。玉筍齊承寵。天顔爲霽威。閭閻聽呵喝。車盖動光輝。夾道人如織。聯鞍馬似飛。朝臣咸薦引。學者盡瞻依。忽夢萱堂愛。尋將彩服歸。縣官迎餽餼。津吏敢訶譏。夕次林初暝。晨征露未晞。玉鳴明日佩。錦換往時衣。漸認曾遊樹。行逢舊釣磯。家人占喜鵲。稚子掃伊蝛。孟母昔遷舍。蘇妻今下機。鄕鄰候郊路。騶從到門扉。太守稱觴賀。雙親有淚揮。謇予遭斥逐。盛代每歔欷。綠水信容與。靑山無是非。𩿨波深浩浩。鳳闕遠巍巍。已負風雲會。難增日月暉。看君騰踏去。翰苑賞薔薇。</text>
<title>送全五倫掌令出按慶尙</title>,<text>之子欲何適。秋涼騘馬驕。心淸代祀事。任重採風謠。陜水藍光嫰。晉山楓葉凋。朱輪舊遺愛。玉節又逍遙。</text>
<title>贈尙州金相國 先致</title>,<text>雨中留我酒盃深。半日高談直百金。只爲朝天促歸驥。夕陽芳草惱人心。</text>
<title>贈尙州徐牧使</title>,<text>客路誰堪話此心。離歌凄斷不成音。商山太守一杯酒。意與洛東江水深。</text>
<title>寄李獻納 詹 按行。時金海燕子樓前手種梅花故云。</title>,<text>燕子樓前燕子回。郞君一去不重來。當時手種梅花樹。爲問春風幾度開。</text>
<title>送同年李陽赴羅判</title>,<text>千里南州得一官。秋風落日照征鞍。彈琴閣上有餘樂。歸去莫歌行路難。</text>
<title>寄姜廉使</title>,<text>憶昔同登竹嶺關。高歌一曲動雲間。至今夜夜相思夢。千里相尋七點山。</text>
<title>寄密陽朴中書</title>,<text>平生親舊䁱星踈。老圃如今嘆索居。陶隱西遊若齋死。令人每憶朴中書。</text>
<title>寄益陽金糾正</title>,<text>南國干戈尙未休。七年不到故園遊。風流御史斷膓處。落日江山明遠樓。</text>
<title>宿長守驛。寄益陽守李容。</title>,<text>白雲在靑山。遊子去鄕國。歲暮雪霜寒。胡爲遠行役。驛亭中夜起。鷄鳴聲喔喔。明日赴前程。悠然懷抱惡。故人日已遠。回首淚盈掬。</text>
<title>送李散騎天驥奉使江南</title>,<text>書生手中劒。照膽光芒新。渡海謁天子。登舟辭故人。秋風禮城港。明月楊子津。好去勤王事。歸來莫逡廵。</text>
<title>送李秀才就赴安東書記 五絶</title>,<text>先王昔日忽南廵。也忝行宮侍從臣。去歲映湖樓下過。仰瞻宸翰涕沾巾。</text>
<title>送李秀才就赴安東書記 五絶 其二</title>,<text>太白山高春雪消。永嘉江漲綠迢迢。蘭舟行樂期他日。看舞尊前楊柳腰。</text>
<title>送李秀才就赴安東書記 五絶 其三</title>,<text>昔日讀書興國寺。時時夜夢到靑山。舊交最憶堂頭老。爲我乘閑一往還。</text>
<title>送李秀才就赴安東書記 五絶 其四</title>,<text>登第歸來訪故鄕。宦遊正値好春光。永嘉自古佳山水。更着能詩白玉郞。</text>
<title>送李秀才就赴安東書記 五絶 其五</title>,<text>詩書誰道是尤長。佐府吾知政最良。此日詞臣方任用。期君定作紫薇郞。</text>
<title>次遁村韻呈四君子</title>,<text>昨日丱童成兩翁。相從扶策憶山中。卜鄰咫尺眞天賦。來往何辭嘯咏同。</text>
<title>次遁村韻呈四君子 其二</title>,<text>獨擅文章繼牧翁。粲然星斗列胷中。更將六籍䆫前讀。手自硏朱考異同。</text>
<title>次遁村韻呈四君子 其三</title>,<text>狂歌數載伴田翁。珥筆重遊諫院中。傾盖相逢還一笑。風流眞態往時同。</text>
<title>次遁村韻呈四君子 其四</title>,<text>瀟洒行裝似野翁。新詩如錦滿囊中。漢江可以濯吾足。何日言歸與子同。</text>
<title>次遁村韻呈四君子 其五</title>,<text>衣冠縛束二毛翁。觸熱行香佛寺中。安得斯文二三子。松風一榻晤言同。</text>
<title>癸卯五月初二日。有雨獨坐。李遁村適來。</title>,<text>閉門聊坐睡。微雨灑園林。欲作靑春夢。忽聞黃鳥音。蕪菁花結子。桃李葉成陰。時有西鄰客。相尋伴我吟。</text>
<title>又次遁村韻 三首</title>,<text>遁村能避色。不必在山林。道直忤時俗。詩成逼正音。京華聊送老。節序又生陰。欲把菖蒲酒。從君一醉吟。</text>
<title>又次遁村韻 三首 其二</title>,<text>人而不如鳥。何日去投林。幻學妨吾道。新聲亂雅音。丹心歸社稷。白髮閱光陰。壁上靑蛇劒。猶能夜夜吟。</text>
<title>遁村卷子詩</title>,<text>箕子以明夷。萬世訓皇極。重耳嘗險阻。諸侯宗晉國。乃知古之人。處困斯有益。先生昔避仇。崎嶇竄荊棘。觀者爲酸辛。惟子若自得。愈挫氣愈厲。烈火知良玉。天敎羣邪輩。一朝斂蹤迹。却來尋遁村。盤桓撫松菊。</text>
<title>寄義州金兵馬使 之鐸</title>,<text>鴨江春水綠於苔。江上無人飮馬來。幕府如今有知己。好將談笑且徘徊。</text>
<title>贈金判事 元帥崔公有古將風。先生爲幕賓。不謂之知己可乎。故云。○校正。按此似是先生本注。但看語意。應爲前篇寄金兵馬詩幕府如今有知己之語而云。而誤係於此。</title>,<text>時時橫槊賦詩頻。豪氣看君作幕賓。近日北邊虛警鮮。從容誰識轉籌人。</text>
<title>浩然卷子</title>,<text>皇天降生民。厥氣大且剛。夫人自不察。乃寓於尋常。養之固有道。浩然誰敢當。恭承孟氏訓。勿助與勿忘。千古同此心。鳶魚妙洋洋。斯言知者少。爲子著此章。</text>
<title>菊磵卷子 朴提學晉祿</title>,<text>卜居近城市。心遠絶世塵。愛花獨愛菊。種之幽磵濱。粲爛歲將暮。手擷淸香新。物我自妙合。於焉樂天眞。籬東晉淵明。澤畔楚靈均。千載誰同調。于今見斯人。</text>
<title>題栢庭詩卷</title>,<text>三峯於人少許可。有眼分明辨眞假。爲師拳拳乃如斯。栢庭必非虛走者。</text>
<title>送柳按廉珦 二絶</title>,<text>關東山水儘淸奇。每向春風有所思。持節郞官此中去。擧盃聊復爲吟詩。</text>
<title>送柳按廉珦 二絶 其二</title>,<text>崔詹兄弟鬢如霜。想見遨遊綠野堂。一曲鏡湖如許我。他年當作賀知章。</text>
<title>寄李正言</title>,<text>春風苦憶李長沙。徙倚南樓日欲斜。宣室承恩應未遠。石灘明月不須誇。</text>
<title>寄三峯</title>,<text>鄭生東去路悠悠。鐵嶺關高畫角秋。入幕賓中誰第一。月明人倚庾公樓。</text>
<title>永州故友</title>,<text>露冷驚秋夕。雲飛戀故丘。魚肥香稻熟。鳥宿翠林稠。</text>
<title>題宋判官 因 卷子</title>,<text>吾儕有佳士。作宦赴漢陽。親塋在其南。日夕遙相望。往來時奠薦。庶可慰哀傷。仕宦豈所樂。以此故勉強。出門指歸路。三山高蒼蒼。道途雖非遠。離別安可忘。</text>
<title>宿義順館。寄孔俯。</title>,<text>驅馬悠悠到浿江。陪臣直欲且觀光。去家漸覺遙千里。擧酒須知阨八荒。靺鞨水邊山疊疊。遼陽城下路茫茫。夜深逆旅不成寐。一曲漁歌聲短長。</text>
<title>贈金少年 自知</title>,<text>晚歲讀書徒自悔。令人掩卷卽茫然。金生此日年方少。好向䆫前更着鞭。</text>
<title>送人</title>,<text>我自得閑爲散人。杜門不應經過客。今朝忽聞拂征鞍。西出都門開祖席。世上送迎知幾何。送君今日尤堪惜。酒滿金尊淚似川。春風十里楊花白。</text>
<title>送人 其二</title>,<text>男兒有命信蒼蒼。匹馬秋風到漢江。事業必須勤着力。靑燈正好照書䆫。</text>
<title>贈趙相 胖</title>,<text>重陽佳節菊花風。俯首沉吟興不窮。可笑他心通未得。繩床枉費十年功。</text>
<title>寄金正郞 九容</title>,<text>自有遷居約。敎兒靜掃門。喧嘩遙市井。寂寞近山村。錯比楊雄宅。還疑庾信園。主人偏愛客。胡不枉高軒。</text>
<title>倫絶磵卷子</title>,<text>靑靑長松樹。生彼絶磵邊。風來掀柯葉。聲作瑟瑟然。道人坐其下。露脚濯淸泉。下視濁世內。膏火正相煎。</text>
<title>日東茂上人惠以石硯。以詩爲謝。</title>,<text>海石曾經巧琢磨。上人持贈自天涯。噓呵滿面寒雲起。涓滴盈池片月斜。觸處精金鏗有響。洗來團璧滑無瑕。淸晨點筆秋山下。頓覺詩情十倍加。</text>
<title>次牧隱先生詩韻。贈日東茂上人。時日本僧永茂欲遊五臺山</title>,<text>三韓佛敎正流行。何用更求王舍城。萬里雲蹤無所托。五臺山色遠來迎。春深谷鳥同聲應。夜靜松風入夢淸。不羡上人參法界。筆端應得以詩鳴。</text>
<title>贈嵒房日本僧永茂 二絶</title>,<text>一間蘭若壓層巓。中有高僧坐默然。山下萬家花似海。眞成身在率陀天。故園東望隔滄波。春盡高齋獨結跏。日午南風自開戶。飛來花片點袈裟。</text>
<title>贈日本洪長老</title>,<text>白雲何事出靑山。只爲蒼生久旱乾。一杖往來應有意。傍人莫作等閑看。</text>
<title>贈白雲軒</title>,<text>雲從山中出。爲有澤物心。師從山中來。浪走費光陰。</text>
<title>贈無邊僧</title>,<text>大千世界外。又有幾大千。一句卽便了。故名曰無邊。</text>
<title>贈陽山聦上人</title>,<text>雲鎖寒松雪滿堂。上人飛錫向何方。淸談共剪禪䆫燭。此計胡爲墮渺茫。</text>
<title>寄冰山住持</title>,<text>秋山氣勢幾千層。孰與山中碧眼僧。盡日上房無一事。沙彌時復問傳燈。</text>
<title>送智異山智居寺住持覺冏上人</title>,<text>南遊何處聽溪聲。智異山高萬丈靑。春院日長無箇事。沙彌來學妙蓮經。</text>
<title>送僧歸金生寺</title>,<text>縹緲金生寺。潺湲月落灘。去年回使節。半日住歸鞍。花雨講經席。柳風垂釣竿。此身雖輦下。淸夢尙江干。</text>
<title>送自休上人游日本</title>,<text>自休何日休。又向日東州。身自隨緣去。心從當處求。錫飛雲外濕。杯渡海中浮。愧我遠遊罷。歸來空白頭。</text>
<title>長城白嵒寺雙溪寄題</title>,<text>求詩今見白巖僧。把筆沉吟愧未能。淸叟起樓名始重。牧翁作記價還增。烟光縹緲暮山紫。月影徘徊秋水澄。久向人間煩熱惱。拂衣何日共君登。</text>
<title>古嵒卷子</title>,<text>俯仰已陳迹。古初邈難尋。我乃一攝念。億劫猶視今。嵒石萬仞高。上可摩蒼穹。我乃一擧足。大千如掌中。山僧此說亦可愕。畢竟令人難摸𢱢。但思他日宿軒中。軟語與之看月落。</text>
<title>幻庵卷子</title>,<text>鉅細紛萬殊。粲然斯有理。處之苟臻極。物我無表裏。浮屠異於此。懸空譚妙旨。一切歸幻妄。君父失所止。自是千百年。議論竟蠭起。上人虛心者。願與求正是。</text>
<title>題牛師野雲軒詩卷</title>,<text>一片無心物。飄然在太空。有時來作雨。何處去隨風。漠漠栖松上。營營照水中。上人行道處。氣味與之同。</text>
<title>贈僧</title>,<text>松風江月接冲虛。正是山僧入定初。可咲紛紛學道者。色聲之外覓眞如。</text>
<title>性無動</title>,<text>靜爲百年縛。動向一毫差。山僧善用力。活潑如龍蛇。</text>
<title>寄僧</title>,<text>寧越胡爲記憶頻。山深是處可安身。他時乞得魚符去。會向松丫訪上人。</text>
<title>次李遁村韻送龍頭講主</title>,<text>說法能令石點頭。秋來飛錫作南遊。山蹊曉露霑芒屨。野渡涼風送葉舟。寺近夏畦應足食。亭臨江水可消愁。師歸若問崔夫子。高臥元龍百尺樓。</text>
<title>再賦。因寄崔，郭兩先生。</title>,<text>上人歸去虎溪頭。應共風流二老遊。富貴果能同弊屣。生涯還似泛虛舟。北江朝海白虹走。東岳入雲飛鳥愁。愼莫淹留愛山水。君王勤政御高樓。</text>
<title>瞻星臺</title>,<text>瞻星臺兀月城中。玉笛聲含萬古風。文物隨時羅代異。嗚呼山水古今同。</text>
<title>醉題益陽守新亭</title>,<text>故郡通原隰。新亭接樹林。魚肥溪水近。鶴沒稻田深。暮雨襄王夢。靑山謝守吟。政行逢歲熟。高興日登臨。</text>
<title>題益陽新亭</title>,<text>山近暮雲合。草長秋雨深。一燈孤客夢。千里故人心。</text>
<title>重九日。題益陽守李容明遠樓。時新造此樓</title>,<text>淸溪石壁抱州回。更起新樓眼豁開。南畒黃雲知歲熟。西山爽氣覺朝來。風流太守二千石。邂逅故人三百盖。直欲夜深吹玉笛。高攀明月共徘徊。</text>
<title>題驪興樓 二絶</title>,<text>鞍馬東西底事成。秋風汲汲又南行。驪江一夜樓中宿。卧聽漁歌長短聲。烟雨空濛渺一江。樓中宿客夜開䆫。明朝上馬衝泥去。回首滄波白鳥雙。</text>
<title>登全州望景臺 歲在庚申。倭賊陷慶尙，全羅諸州。屯于智異山。從李元帥戰于雲峯。凱歌而還。道經完山。登此臺。</title>,<text>千仞岡頭石徑橫。登臨使我不勝情。靑山隱約扶餘國。黃葉繽紛百濟城。九月高風愁客子。百年豪氣誤書生。天涯日沒浮雲合。惆悵無由望玉京。</text>
<title>昔宰相埜隱田先生爲雞林判官時。有贈金海妓玉纖纖云。海上仙山七點靑。琴中素月一輪明。世間不有纖纖手。誰肯能彈太古情。後十餘年。埜隱來鎭合浦。時纖纖已老矣。呼置左右。日使之彈琴。予聞之。追和其韻題于壁上。四絶</title>,<text>此生何日眼還靑。太古遺音意自明。十載玉人滄海月。重遊胡得獨無情。</text>
<title>昔宰相埜隱田先生爲雞林判官時。有贈金海妓玉纖纖云。海上仙山七點靑。琴中素月一輪明。世間不有纖纖手。誰肯能彈太古情。後十餘年。埜隱來鎭合浦。時纖纖已老矣。呼置左右。日使之彈琴。予聞之。追和其韻題于壁上。四絶 其二</title>,<text>首露陵前草色靑。招贒堂下海波明。春風遍入流亡戶。開盡梅花慰客情。</text>
<title>昔宰相埜隱田先生爲雞林判官時。有贈金海妓玉纖纖云。海上仙山七點靑。琴中素月一輪明。世間不有纖纖手。誰肯能彈太古情。後十餘年。埜隱來鎭合浦。時纖纖已老矣。呼置左右。日使之彈琴。予聞之。追和其韻題于壁上。四絶 其三</title>,<text>訪古伽耶草色春。興亡幾變海爲塵。當時腸斷留詩客。自是心淸如水人。</text>
<title>昔宰相埜隱田先生爲雞林判官時。有贈金海妓玉纖纖云。海上仙山七點靑。琴中素月一輪明。世間不有纖纖手。誰肯能彈太古情。後十餘年。埜隱來鎭合浦。時纖纖已老矣。呼置左右。日使之彈琴。予聞之。追和其韻題于壁上。四絶 其四</title>,<text>七點山前霧靄橫。三叉浦口綠波生。春風二月金州客。正似江南路上行。</text>
<title>丁巳三月。雨中登義城北樓。時將如京</title>,<text>聞韶郡樓佳處。避雨來登日斜。草色靑連驛路。桃花暖覆人家。春愁正濃似酒。世味漸薄如紗。腸斷江南行客。蹇驢又向京華。</text>
<title>次榮州板上韻 三首</title>,<text>携家草草過龜城。逆旅無人識姓名。十載嶮巇雙鬢改。明朝又試嶺頭行。</text>
<title>次榮州板上韻 三首 其二</title>,<text>杏花時節向都城。處處江山揔有名。自是遲遲貪勝景。傍人莫笑蹇驢行。</text>
<title>次榮州板上韻 三首 其三</title>,<text>焉用牛刀宰武城。弦歌政化揔聞名。忽懷當日三君子。過此踟躕不堪行。</text>
<title>重登明遠樓</title>,<text>板上留名今的的。樓前流水亦悠悠。此生重面固難事。獨伴沙𩿨又再遊。</text>
<title>安東映湖樓。回自日本作。</title>,<text>閱遍東南郡縣多。永嘉形勝覺尤加。邑居最得山川勢。人物紛然將相家。塲圃歲功饒菽粟。樓臺春夢繞鸎花。直須酩酊終今夕。萬里初回海上槎。</text>
<title>平郊館手題</title>,<text>圃隱先生頭似雪。平郊館裏醉如泥。遠遊况味無人識。一首新詩手自題。</text>
<title>哭李浩然 三首</title>,<text>高才見忌古如斯。當日憐君兩鬢絲。賴有蘭孫慰人意。誰言天道是無知。</text>
<title>哭李浩然 三首 其二</title>,<text>屈指論交三十年。淸談幾度共燈前。白頭失此知心友。誰謂無從涕泣然。</text>
<title>哭李浩然 三首 其三</title>,<text>華山西畔雪漫天。驢背高吟興杳然。留得詩名配郊島。當時句句盡堪傳。</text>
<title>祭金元帥 得培</title>,<text>自是書生合討文。迺何麾羽將三軍。忠魂壯魄今安在。回首靑山空白雲。</text>
<title>哭李密直 種德</title>,<text>自是韓山積善餘。贒郞欠壽竟何如。古來此理終難詰。孔聖猶曾哭伯魚。</text>
<title>李陶隱妻氏挽詞</title>,<text>君子百年偕老期。那知今日奄如斯。陶齋幾度同觴詠。却憶夫人主饋時。</text>
<title>權密直夫人挽詞</title>,<text>金氏雖云卒。於中有不亡。宜家留德譽。生子喜文章。丹旐春風動。香閨夜月涼。一門宗族盛。會葬共悲傷。</text>
<title>許判書夫人挽詞 判書後孫鏛。謹按判書母夫人貞信宅主朴氏。時尙在堂。主指宅主也。傷字恐非誤。</title>,<text>飄然奔月閟輝光。唯有哀孤使主傷。雖道郞君精藥術。囊中未得返魂香。</text>
<title>春</title>,<text>春雨細不滴。夜中微有聲。雪盡南溪漲。多少草芽生。</text>
<title>辛丑十月。庭前菊花嘆。</title>,<text>夏月雨不止。秋來天早霜。萬物苦憔悴。流年劇奔忙。菊花何太晚。開不及重陽。正當十月交。風日漸寒涼。粲粲發舊態。悠悠抱淸香。枝葉綠未歇。花蘂亂金黃。我病不出門。遶叢獨彷徨。可愛不可飡。三嗅臨垂堂。人雖可與語。吾惡其心狂。花雖不解語。我愛其心芳。平生不飮酒。爲汝擧一觴。平生不啓齒。爲汝笑一塲。菊花我所思。桃李多風光。</text>
<title>早行</title>,<text>夢覺燈前客意輕。曉離孤館促鞭行。雞呼野店柘煙濕。驢跨山蹊松露淸。橫漢踈星餘北斗。漏雲殘月隱西城。隔林犬吠知何處。渡盡溪橋一路平。</text>
<title>冬至吟 二首</title>,<text>乾道未嘗息。坤爻純是陰。一陽初動處。可以見天心。</text>
<title>冬至吟 二首 其二</title>,<text>造化無偏氣。聖人猶抑陰。一陽初動處。可以驗吾心。</text>
<title>入直中書門下省醉賦</title>,<text>去年郞舍老馮唐。自愧含糊坐廟堂。依舊只知詩興在。鳳凰池水染春光。</text>
<title>人日朝會雪</title>,<text>宮殿深深瑞雪飛。隨風飄入侍臣衣。不才敢獻梁園賦。拜飮丹墀醉未歸。</text>
<title>暮春</title>,<text>秋風過了又春風。百歲光陰一夢中。惆悵簷前夜來雨。滿城多少落花紅。</text>
<title>聞鴈</title>,<text>行旅忽聞鴈。仰看天宇淸。數聲和月落。一點入雲橫。遠信回燕塞。新愁滿洛城。踈燈孤館夜。何限古園情。</text>
<title>讀易寄子安，大臨兩先生。有感世道故云。二絶</title>,<text>紛紛邪說誤生靈。首唱何人爲喚醒。聞道君家梅欲動。相從更讀洗心經。</text>
<title>讀易寄子安，大臨兩先生。有感世道故云。二絶 其二</title>,<text>固識此心虛且靈。洗來更覺已全醒。細看艮卦六畫耳。勝讀華嚴一部經。</text>
<title>讀易 二絶</title>,<text>石鼎湯初沸。風爐火發紅。坎离天地用。卽此意無窮。</text>
<title>讀易 二絶 其二</title>,<text>以我方寸包乾坤。優游三十六宮春。眼前認取畫前易。回首包羲迹已陳。</text>
<title>中秋月</title>,<text>久將欝欝雨中懷。擬向中秋月下開。賴有西風掃雲去。玉容如見故人來。</text>
<title>石鼎煎茶</title>,<text>報國無效老書生。喫茶成癖無世情。幽齋獨卧風雪夜。愛聽石鼎松風聲。</text>
<title>冬夜讀春秋</title>,<text>仲尼筆削義精微。雪夜靑燈細玩時。早抱吾身進中國。傍人不識謂居夷。</text>
<title>記夢 癸亥十月初八日。夜夢畊隱田先生。</title>,<text>有美一人不可忘。飄然馭風遊何鄕。天生大材如豫章。時人有望扶明堂。况蒙付托自先王。期以孔明與霍光。嗚呼奄遭時不祥。顔夭跖壽理杳茫。百年心曲誰能詳。仰視太空空蒼蒼。忽於昨夢覩儀形。宛爾玉色與金聲。綢繆話舊若平生。因說當日峯城行。嘿然如見傷中情。相與涕泣流縱橫。覺來只見霜月淸。使我懷抱欝不平。</text>
<title>乘舟別京</title>,<text>潮落潮生漸遠行。不堪回首望松京。海門千里來相送。只有靑山最有情。</text>
<title>邀西鄰李副令翫月</title>,<text>連旬困秋熱。今夜興何如。對影邀明月。澄心向太虛。光輝淸可掇。憂患洗無餘。更喜西林客。相尋到草廬。</text>
<title>次敬之韻贈三峯</title>,<text>輔國匡時術已踈。自嗟童習白紛如。三峯隱者誰能似。不變平生立志初。</text>
<title>次遁村韻</title>,<text>輔國功微去國遲。聊將身世托明時。腹中萬卷渾無用。只可拈來作小詩。</text>
<title>賀潘二相 上幸西海觀獵落馬。箭豕毒逼。潘相射殺除害。上重之。賜爵賜姓。</title>,<text>綠髮將軍豪氣多。春風侍獵海西涯。張兵夙夜隨龍御。躍馬須臾制豕牙。一箭奇功書國史。千齡貴姓接王家。請君努力扶鴻業。寵遇如斯孰不誇。</text>
<title>成州留元日沐浴</title>,<text>昔聞成邑有溫川。走馬來尋石嶺前。舊在驛塵思洗濯。幸因元日此留連。火龍吐水潛藏地。小洞含春別有天。浴罷身心淨無累。舞雩歸興信悠然。</text>
<title>題柳相源宅壁</title>,<text>庭院深深日欲西。琵琶聲裏翠鬟低。人生會合無多子。况是紅稀綠暗初。</text>
<title>彦陽九日有懷。次柳宗元韻。</title>,<text>客心今日轉凄然。臨水登山瘴海邊。腹裏有書還誤國。囊中無藥可延年。龍愁歲暮藏深壑。鶴喜秋晴上碧天。手折黃花聊一醉。美人如玉隔雲烟。</text>
<title>次牧隱先生九日韻</title>,<text>光陰衮衮似川流。富貴何人是徹頭。喜共耆贒成邂逅。合將身世信沉浮。黃花綠酒償佳節。白髮烏紗照暮秋。聚散固知元有數。明年何處得重遊。</text>
<title>次牧隱先生詩韻。七夕遊安和寺。三首</title>,<text>牧隱先生禮數寬。臨溪觴詠幅巾寒。留連正好携佳客。供給何嫌欠太官。百丈蒼髥遮畏景。一雙翠羽起驚湍。門前咫尺淸涼地。始得陪公一卸鞍。</text>
<title>次牧隱先生詩韻。七夕遊安和寺。三首 其二</title>,<text>函丈曾窺學海寬。只今吾道豈盟寒。再遊昔日安和路。又喚先朝敎授官。書院荒涼多茂草。閟宮岑寂瀉哀湍。人間俯仰成陳迹。且向山前醉據鞍。</text>
<title>次牧隱先生詩韻。七夕遊安和寺。三首 其三</title>,<text>悶悶中懷何以寬。携壺走踏碧溪寒。論心且莫論時事。得句眞同得美官。紫洞蒼茫生暮靄。銀河瀲灧絶風湍。鵲橋此日佳期迫。天上神仙拂王鞍。</text>
<title>蘭坡四詠。次陶隱，陽村。盆種松竹蘭梅 松</title>,<text>虬蟠才尺許。意勝拂雲長。封植雖今日。摩挲閱幾霜。屈渠中谷態。伴我北䆫涼。固識非凡物。相參几案傍。</text>
<title>蘭坡四詠。次陶隱，陽村。盆種松竹蘭梅 竹</title>,<text>蘭坡有眞覺。種竹北䆫隅。愛敬比君子。吟哦麾俗夫。水澆新筍長。沙覆短根蘇。節自如斯直。知渠不賴扶。</text>
<title>蘭坡四詠。次陶隱，陽村。盆種松竹蘭梅 梅</title>,<text>淡淡梅花樹。惡隨桃李開。孤臣忠見謫。淑女喚難來。自抱馨香德。肯愁風雪摧。伊誰與同調。步繞日低徊。</text>
<title>蘭坡四詠。次陶隱，陽村。盆種松竹蘭梅 蘭</title>,<text>手種幽澗畹。猗猗遠有香。伯魚曾夢與。尼父爲心傷。握去身方潔。紉來佩自長。欲知淸意味。露葉轉風光。</text>
<title>次林副令孝先韻 四首</title>,<text>憶曾分路漢山州。遙望飛塵逐馬頭。他日團欒對秋月。傷心莫說竄炎洲。</text>
<title>次林副令孝先韻 四首 其二</title>,<text>湘纍此日會中州。又被王公一點頭。孰謂靑雲有知己。如君猶在白蘋洲。</text>
<title>次林副令孝先韻 四首 其三</title>,<text>驥足猶思踏九州。一竿歸釣碧江頭。酒酣往往有佳句。氣壓崔郞鸚鵡洲。</text>
<title>次林副令孝先韻 四首 其四</title>,<text>他時相訪海西州。欲借漁舟古渡頭。却恐君家尋不見。藕花蒲葉滿汀洲。</text>
<title>奉次鐵原府院君在盈德所著詩韻</title>,<text>賜玦蹔時吟澤畔。請纓去歲過淮邊。忠勤定國新開府。淡泊爲家只俸錢。擧義㺚川增士氣。成功鴻野更人煙。欲知終始心中事。看取佋佋日在天。</text>
<title>寫字</title>,<text>心專姸好翻成惑。氣欲縱橫更入邪。不落兩邊傳妙訣。毫端寫出活龍蛇。</text>
<title>用首篇李供奉韻 二首</title>,<text>美人在南方。路遠音塵絶。欲往從之遊。饕風吹虐雪。謇脩今安在。蘭佩謾香烈。蛾眉肯我顧。已有邦之傑。延佇結桂枝。忉忉情已竭。不如賦歸來。退保平生拙。胡奈尙遲疑。區區學容悅。</text>
<title>用首篇李供奉韻 二首 其二</title>,<text>郭君同門人。今幸又同列。手操褒誅筆。高節不可折。昨自南方來。今還改車轍。歲暮獨淹留。相從嗟一瞥。白日慘不暉。陰雲擁無缺。何時春風塲。會合無離別。並駕同長途。胷中共君說。君歸有可書。特書無緝綴。</text>
<title>送宋正郞按廉慶尙道 名明誼。字宜之。</title>,<text>四海風塵急。東方歲月遲。山川周道直。㫌旆漢官儀。馬首樓臺好。人間雨露滋。故人天上客。相送賦新詩。</text>
<title>寄浙東佩玉齋郟士安</title>,<text>思佳人兮如玉。隔滄海兮共明月。顧茫茫兮九州。豺狼當途兮龍野戰。紲余馬兮扶桑。悵何時兮與遊讌。進以禮兮退以義。紳搢笏兮戴華簪。願一見兮道予意。君何爲兮江之南。</text>
<title>次李太常韻。賀李遁村子之直登第。三絶</title>,<text>遁村三子鳳毛新。伯氏先攀桂苑春。莫道飛揚只如此。君王仄席讀書人。</text>
<title>次李太常韻。賀李遁村子之直登第。三絶 其二</title>,<text>問學吾門藻思新。題名榜眼少年春。不材幸遇文明代。愧殺當時第一人。</text>
<title>次李太常韻。賀李遁村子之直登第。三絶 其三</title>,<text>錦衣南去彩衣新。堂上雙親鬂尙春。生子當如李家子。丁寧題語廣陵人。</text>
<title>原州牧使河允源湛之詩軸。和僧天鑑。分韻得乃字。</title>,<text>國家重東藩。命河爲原宰。三年著聲績。王曰予嘉乃。就徵置明庭。民今頌遺愛。鑑師豈世情。作歌意有在。不忍見原人。嬰慕心不改。</text>
<title>原州牧使河允源湛之詩軸。和僧天鑑。分韻得乃字。附僧天鑑詩</title>,<text>兒戱在母側。恩愛尙未知。母在兒啼號。無乃逼寒飢。北原往日政。仁德乃如斯。赫然千載下。再頌召南詩。</text>
<title>題圃隱記後三章章四句牧隱</title>,<text>混同江上黃沙堆。金盤羊酪駞峯頹。中原桑麻三萬里。靑門瓜地今蒼苔。江山到處入吾夢。蔬果幾時能自種。不有旱乾有水溢。將用桔槹將抱甕。種瓜幽興尙依依。夜直中書聞雨時。白髮如今尙未去。高吟又賦烏川詩。</text>
<title>憶鄭散騎 三首 牧隱</title>,<text>光風霽月鄭烏川。獨究遺篇續不傳。曾與病軀游泮水。故承交契已多年。浮舟出使東看日。赴闕生還上有天。肯羨子長踈蕩氣。直將興喪望文宣。</text>
<title>憶鄭散騎 三首 牧隱 其二</title>,<text>晝夜犇流是百川。眞幾妙處在心傳。已敎多事爲無事。漸覺今年勝去年。鸚鵡洲邊杳芳草。鳳凰池上豁晴天。人間禍福嘗應遍。莫賦登樓學仲宣。</text>
<title>憶鄭散騎 三首 牧隱 其三</title>,<text>老來易學慕伊川。羲畫仍將繼邵傳。馬錫康侯三見接。女貞不字十經年。有離有合誰爲地。示吉示凶皆是天。只恨病深難卒業。敢將餘力贊蕃宣。</text>
<title>奉賀鄭圃隱拜密直牧隱</title>,<text>斯文興喪在蒼天。病裏唯知望後賢。老圃自來明易理。可行權處卽行權。塵埋聖籍壁多雨。草茂儒宮庭半煙。剗去弊根非我力。中興吾道是何年。</text>
<title>寄圃隱遁村</title>,<text>病客唯知守一區。世間榮辱等雲浮。晩來江海風波惡。何處深灣繫釣舟。</text>
<title>南行。呈圃隱。二首 陶隱</title>,<text>兩鬢年來雪一層。不堪羸疾更侵陵。誰家解畜江南藥。却老吾當學永興。</text>
<title>南行。呈圃隱。二首 陶隱 其二</title>,<text>先生手撫一張琴。座上諸公更整襟。自笑十年箏笛耳。却於今日聽淸音。</text>
<title>賀圃隱相國復職康好仁</title>,<text>處險思謙退。推仁救阨窮。材能扶大廈。莛豈犯鴻鍾。補衮誠彌切。垂衣德卽同。三峯迎玉輦。佳氣向天東。</text>
<title>賀圃隱相國復職權近</title>,<text>才名曾藉甚。經術極硏窮。望重調殷鼎。功高上景鍾。拯沉猶己溺。持論豈雷同。曳履承天寵。休聲振海東。</text>
<title>座主圃隱相國宅席上權遇</title>,<text>重興宗國侍中家。德厚流光世盡誇。紅燭靑樽開錦席。哀絲急管雜仙歌。門生獻壽深杯溢。座客吟詩醉帽斜。此會更應期後日。春風桃李政繁華。</text>
<title>訪圃隱先生舊居小賦柳方善</title>,<text>晨興盥櫛而衣冠兮。坐靜室以焚香。讀周易之數卦兮。奄瞌睡而憑床。夢一羽人頎而長兮。揖我告我以言之昌。曰今天氣之方春兮。花木滿野以紛芳。固宜狂歌痛飮以自樂兮。亦奚爲乎數墨而尋行。浮生若夢兮。竟學何施。歘焉覺而深思兮。豈其言之我欺。果已往之不可復追兮。當來者之庶幾。佩僕夫以酒壺兮。鳴石徑以筍車。涉南川而問柳兮。登東岡而尋花。忽中道而坎止兮。迺圃隱之舊家。爰回步而彷徨兮。心蘊憤而增嗟。方其坐廟堂而進退百官兮。號令馳其霆雷。喜有賞而怒有刑兮。陽和霜凜之迭開。立大學以講道兮。扶斯文於敗頹。聘異域而諭義兮。椎䯻稱臣而咸來。吾東方禮樂典章賴以大備兮。信王佐之偉才。天何不弔而遽隕兮。志士碩人莫不爲社稷而肝摧。今歲月之幾何。令人思慕之益深。宅舍沒於榛蕪兮。獨梅竹之蕭森。羌覽物而興懷兮。終日攀撫而悲吟。瀉椒漿而奠一杯兮。諒貞魂之必歆。哀今之爲仕兮。誰爲雌而誰雄。食君之祿恐不隆兮。實未效於寸功。徼君之爵患不崇兮。顧有闕於飭躬。唯知趍利而避害兮。何蠢蠢之足攻。嗚呼死生亦大矣。孰不惡死兮。君子樂死於忠。孰不欲生兮。丈夫且恥其苟容。能殺身以成仁兮。世有幾其如公。慨九原之不可作兮。余將曷從。</text>
<title>謁圃隱先生畫像詞張顯光</title>,<text>宇宙間不可久者形氣。人過百年兮孰存其身。而其不可泯者德義。經千百代兮敎化在人。仰其不可泯者。而思其不可久。髣髴眞容兮曷因。何幸後先生二百有餘載。獲拜儀刑於今日。噫噫。非道德節義之其一人於吾東者。令人覩遺像而感激欣幸乃至此極。天之生先生於叔季之時。盖亦有意夫。前乎檀箕以下未曾宣擧之文敎。其生也而振起。後乎東方萬萬世不可易之綱常。其沒也而扶植。是其所抱負之道德。所成就之事業。有以光日月而奠山河。固非葩藻末藝而謂之儒。勳勞一世而謂之忠者所可得擬其萬一。至今吾人之立天地參三而圓頭方足者。得父子於有家。能君臣於有邦者。其誰之賜乎。此莫非賴有先生一身於前千古之後後萬祀之前也哉。顧我遺敎餘化中末學。願一接形貌而不可得者。乃今斯得焉。敬焚香而展謁。儼精爽之宛然。就其所可像。有以認夫所未像。因其所得覿。有以會夫所莫覿。遡遐想於當日。擬九原之有作。得於禀受。本自粹美者。其資質果是秀拔之風格。不由師傳。獨得精深者。其學問猶存睟盎之容色。橫說竪說之義理皆當。出何從而無窮。左酬右應之庶務咸適。機何自而旁通。動冕旒於萬里逈阻之天闕。質神明之誠意。孚犬羊於層波出沒之日域。開金石之信義。幾人之所不能幾。燭人之所不能燭於毫釐之微幽隱之間者。非水鏡之眼力耶。夯人之所不能夯。當人之所不能當於顚沛之頃危亡之際者。非鐵石之梁脊耶。嗚呼。人孰不戴蒼蒼而履膴膴。子獨生死於厥命。備四體百骸而首庶物。孰不有秉執之彝則。子獨終始其所性。身之存也。柱石于國家。蓍龜于廟堂。領袖于斯文。身之亡也。砥柱於頹波。師表於百世。元氣於兩間。惟其所異者非是七尺人。欲求做人底㨾子。盍取則於一幅。彼或致疑乎不可明之跡。於不可詰之地者。是實未究乎其道與德。然則當何以見先生之心事。有天地有日月。</text>
<title>朴判書菊磵</title>,<text>鮮鮮佳菊發。瀰瀰幽磵深。馨香以爲德。淸淨喩其心。先生獨相對。宴坐終日吟。興來呼美酒。怡然手自斟。此身忘去就。世故不能侵。誰知明月夜。還有無絃琴。</text>
<title>僑居病中</title>,<text>滿天風露斗凄涼。臥病僑居感物情。樹間明月乘昏影。砌下寒蛩徹夜聲。百歲升沈渠有命。十年功業竟無成。豈料飄飄逢轗軻。每將詩酒豁平生。客中多病臥茅廬。終日開門懶讀書。文擧有心雖屢薦。正平無命欲何如。江山寂寞三荒徑。風月凄涼一蹇驢。擬向秋天還發軔。門前溪水可叉魚。</text>
<title>重午日。劉近仁見寄。同南谷先生次韻答之。</title>,<text>貧富自由命。窮通豈無時。乾坤只俯仰。生我應有期。要須身安穩。何恨事差池。佳節今又至。處處成娛嬉。爭如竝隣里。往來詩酒隨。而無校長短。亦不論瘦肥。陶然鼎坐處。終日澹忘歸。</text>
<title>金剛院使出家。朝士詩之。予作十韻。</title>,<text>富貴終難保。歸來臥故山。猶嫌牽俗務。常欲出人寰。薙髮依僧舍。求心仰佛關。親朋多志操。君主改容顏。鐵鉢雖新賜。金章尙未還。跡收塵土裏。身托水雲間。竹榻香如縷。松窓月似彎。扶筇凌崒屼。枕石聽潺湲。綽綽知公裕。區區愧我頑。何時謝羈束。物外伴淸閑。</text>
<title>送竹溪全少尹𪚥簡</title>,<text>六月苦炎熱。誰敎赴京城。鞍馬道塗遠。嗟君勤遠征。而我何爲者。飽得山水淸。功名草芥細。富貴浮雲輕。已知固有命。徜徉終吾生。自從吾子去。詩句誰與評。自從吾子去。樽酒誰與傾。自從吾子去。琴瑟誰與鏗。自從吾子去。棋弈誰與爭。茅茨白日永。林木幽禽鳴。獨坐但眠晝。相思夢屢驚。聚散元無定。携酒送君行。歸來是何日。莫令傷我情。長江水平滿。秋月當樓明。</text>
<title>寄崔卜河，咸承慶兩同年。雜言。</title>,<text>鏡浦臺寒松亭。風更淸月更明。携手游相對飮。海棠花鷓鴣聲。何時一蹇驢。吟嘯瞰滄溟。久知功名富貴。恰似浮雲輕。</text>
<title>丁巳八月庚午。自蘆灘放舟。順流而下。泊于神勒寺。有無及頭陀者。煮茗之餘出示伽佗二軸。乃江南禪子相贈之作也。無及。懶翁尙和高弟。弟子早蒙印可。遂遠遊吳楚閩越之間。遍禮諸名師。尋探蘊奧。斂而東歸。去年夏。懶翁示寂于此。無及與其徒燒之。拾舍利頭骨安于北岡。造石鍾壓之。因以居焉。無及可謂不背其道而無負其師者矣。予甚嘉之。題詩卷末。以塞其請云爾。</title>,<text>拃棹回蘆瀨。松舟繫石矼。煙霞光杳杳。鍾鼓響摐摐。古寺亭臺好。居僧鬢髮厖。拂衣遊上國。颻錫訪南邦。彼佛心難見。渠僧道少雙。淸風吹老樹。明月滿長江。說法龍應聽。參禪鬼自降。往來幽興熟。苔徑接蓬窓。</text>
<title>送江陵廉使叔</title>,<text>更欲遊東界。于今已十秋。悲歡身自老。榮辱世空浮。淸夢勞飛繞。佳期每謬悠。有人皆鄭重。無處不風流。松竹陰修道。雲煙鎖畫樓。滄波天共闊。崇嶽雪兼稠。傳信思靑鳥。忘機愧白鷗。嬌嬈羅帳幕。腰褭踏汀洲。嚼勒仍噴沫。彈琴暗結愁。相携疑駕鶴。行樂勝封留。竝馬歌聲細。連船酒味柔。石亭停玉轡。日浦泛蘭舟。六字丹書妙。千尋寶窟幽。塵緣淡如掃。詩興浩難收。製錦多遺愛。登車合廟謀。邊疆惟歙谷。都會是溟洲。南北沿山麓。驅馳傍海頭。官閒須酩酊。腸斷莫夷猶。安得從公去。飄然寫我憂。升高望旌旆。杳杳極雙眸。</text>
<title>送尹都官之任谷州</title>,<text>外祖及菴公。樗軒門下士。因此世相交。奚啻雷陳似。夫君是曾孫。與我無表裏。憶昔十二徒。醉眠秋共被。都官聽訟罷。一麾宰百里。山深俗自醇。無事妨耘耔。借問理如何。要安其業耳。君看海邊民。捨耒操弓矢。臥閣傳汲黯。彈琴聞宓子。慇懃慕古人。罔俾渠專美。</text>
<title>觀物齋梅花。得裏字。</title>,<text>飄然和靖老。偉矣山谷子。愛之得爲名。渠心安足喜。何如更嬋姸。相對書窓裏。一杯復一杯。淸香時送似。題詩寄永魂。自應知是否。</text>
<title>圃隱相公求硯。歌以贈之。</title>,<text>昔在黃驪江上宅。幸得寧越山中石。斲成書硯手磨琢。溫潤堅確光潔澤。中心寶愛重奎璧。雖以百金不願易。去歲春風來紫陌。身世悠悠一狂客。忘形故人是鄭驛。友于兄弟心悅懌。善惡相規以爲役。有亡相資無所惜。東西御命揚海舶。煙浪雲濤萬里碧。功成名遂官咫尺。巍巍鉅作文章伯。緘縫慇懃寄書籍。物微聊表寸心赤。磨沿滋筆瀉胸臆。高舜君民如古昔。我亦飄然自放適。醉吟天地寬幕席。</text>
<title>送金漢寶生員歸江陵</title>,<text>江陵山水甲天下。天台羅浮誠可亞。洪濤卷地近蓬瀛。峻嶺磨天疑泰華。寒松亭上淸風微。鏡浦臺前明月鎖。我昔觀風攬轡行。汀洲千里馳駿馬。長松怪石照金鞍。羌笛纖歌傾玉斝。只今十年如夢中。京華塵土逢轗軻。水門東畔老先生。風流儒稚眞長者。其孫漢寶遊成均。學業精明居上舍。颻然一朝覲親歸。回首秋雲更蕭灑。佳期空恨久蹉跎。若見神仙爲我謝。</text>
<title>贈僧</title>,<text>此心未能定。雖處山林反喧囂。此心旣能定。雖居城市還寂寥。固知萬象皆外緣。只在此心元不撩。君不見二祖大師逢達磨。庭中久立雪齊腰。又不見彗林寺裏丹霞師。天寒木佛手自燒。</text>
<title>送郭九疇檢校 河南王使同仲賢郞中來。名永錫。</title>,<text>使節皇皇到海東。黃金臺客氣如虹。務尊王室嘉謨盛。厚結隣蕃好信通。日月更明收復後。山河都在指揮中。君歸直獻平南策。贊樹唐虞萬古風。</text>
<title>送郭九疇檢校 河南王使同仲賢郞中來。名永錫。 其二</title>,<text>萬里天王地。何年息戰塵。元戎方授銊。信使遠交隣。跋涉來滄海。驅馳向紫宸。自今爭刮目。重見至元春。</text>
<title>金郊驛重送</title>,<text>臘破春光又欲回。却從東國向金臺。眼前無物爲君贈。只酌淸泉獻一杯。不受一物故云</text>
<title>暮秋夜。期達可不至。鄭夢周</title>,<text>一點燈生暈。遺經乃獨開。有期眞可笑。何故不云來。月砌蟲初澁。霜天雁已哀。夜深淸若水。高嘯意悠哉。</text>
<title>寄李存吾</title>,<text>夜久坐南軒。庭陰露泫然。螢飛度簾外。蟲泣近床前。氣靜仍無夢。心淸竟不眠。誰知到如此。自是傲神仙。</text>
<title>送韓糾正赴任忠州 韓琯</title>,<text>割竹分付授此賢。出從烏府繡衣鮮。威風已逐先聲振。德政應垂後代傳。月岳山高天縹緲。金生寺壓水潺湲。扁舟欲泝驪江去。刮目秋雲一莞然。</text>
<title>過忠州。韓判官不在。留一絶爲戲。</title>,<text>春風輦下憶荊州。過此那堪不見愁。縱使蛾眉爭挽袖。江山無主爲誰留。</text>
<title>西掖夜直</title>,<text>紗窓夢罷漏聲殘。金鴨香燒曙色寒。政是明時無弊事。只收風月入毫端。</text>
<title>寄達可翰林從軍韓政堂幕</title>,<text>四海尙紛紛。登樓獨念君。忽辭淸禁直。遠赴朔方軍。古塞懸明月。長城起霱雲。悠然倚金甲。誰與細論文。</text>
<title>己亥年紅賊二首</title>,<text>慷慨豪談笑。幽齋淸夜深。悲風嘶朽木。苦月上疏林。撫劍三長嘆。停杯一浩吟。鴨江豺虎滿。何似健兒心。</text>
<title>己亥年紅賊二首 其二</title>,<text>黔首昇平久。紅頭入寇深。旗旌翻似火。兵甲會如林。壯士荷戈走。寒生袖手吟。亂離今日始。回首百年心。</text>
<title>辛丑年紅賊二首</title>,<text>豺虎陷京國。群臣摠不知。蒼黃失妻子。顚倒棄嬰兒。煙焰衝雲起。山河滿目悲。金湯已未守。奔走欲何之。</text>
<title>辛丑年紅賊二首 其二</title>,<text>豈謂吾生苦。深嗟不後先。千年文物地。一日犬羊天。民庶登山上。君王走海邊。誰能莫愛死。回首淚潸然。</text>
<title>送別</title>,<text>一雁嘶雲玉露秋。故人捨我作東遊。携筇絶頂訪僧舍。抱瑟長江登酒樓。衆葉渥丹鳴樹杪。亂山橫翠揷天頭。丈夫自有四海志。別袖欲分難挽留。</text>
<title>松京曉望</title>,<text>煙橫嵐嫩隱樓臺。瀟灑山川活畫開。初日上雲光照耀。晴雲低地影徘徊。東馳西走衣冠盛。萬戶千門紫翠堆。王國幾多豪傑士。可憐誰展濟時材。</text>
<title>送永明長老 惠全</title>,<text>久聞平壤最風流。常欲千金作勝遊。浮碧樓高春水闊。朝天石露暮煙愁。令人苦憶裵留守。愧我難爲沈隱侯。此日君歸偏有感。卜隣須借白蘋洲。</text>
<title>夜坐</title>,<text>明月透嘉樹。微涼生戶庭。露深驚帽重。陰密怕衣輕。怖鵲林間叫。寒蟲草底鳴。道心元杳杳。沈寂有餘淸。</text>
<title>送鄭廉使</title>,<text>天下幾沿革。斯民三代民。紛紛漸澆薄。蠢蠢喪眞淳。羅代千年蹟。箕封萬古仁。風謠應未泯。細採貢楓宸。</text>
<title>有一郞官奉使元朝。爲宮人所惑。戲贈唐律。</title>,<text>桂殿驚秋至。蓂階怯露凄。倚欄䲶帳冷。欹枕鳳釵低。地密身難到。雲深夢欲迷。相思一片月。萬里照孤閨。</text>
<title>夏日。同達可宿靈通寺。</title>,<text>避暑山中宿。凄涼興轉新。松軒臨淨水。苔逕絶纖塵。坐石聞幽鳥。扶筇愧此身。白雲深遠谷。恐有羽衣人。</text>
<title>山居</title>,<text>浩然天地一狂生。獨臥靑山弄月明。自笑邇來無世味。竹根流水洗心聲。</text>
<title>送族僧入山</title>,<text>脫却緇衣去世途。水雲何處結茅廬。淸風明月須饒我。高舜君民始卜居。</text>
<title>送海上人</title>,<text>不見龍巖舊主人。鳥啼花落又靑春。嶺南何處棲禪穩。淸夢應稀紫陌塵。</text>
<title>送李判官之任西都</title>,<text>落花時節送君歸。紫陌淸風弄袖微。未用嬌嬈開笑臉。郞官今不負薔薇。</text>
<title>寄李判官</title>,<text>寂寥西望向長安。落日孤雲極目寒。浮碧高樓聞最好。何時月白共憑欄。</text>
<title>寄甫州崔摠郞</title>,<text>花間醉夢未全醒。不省郞官出鳳城。却是襄陽腸斷處。憶君回首更含情。</text>
<title>送趙廉使</title>,<text>攬轡觀風是宦遊。雲煙千里正高秋。煩君問訊許監察。何處江山獨倚樓。</text>
<title>街上有感</title>,<text>十字街頭夕照斜。喧闐車騎又繁華。太平氣像松山在。依舊蔥蘢揷彩霞。</text>
<title>酬閔子復</title>,<text>久知名節到頭空。家在黃驪古縣東。何日扁舟乘月去。江邊楊柳已春風。</text>
<title>柳侍中宅梅花次韻</title>,<text>萬蕊千葩一樣香。凌霜傲雪繞春觴。嬋姸欲入調羹手。豈愛西湖處士狂。</text>
<title>贈達可</title>,<text>桃花暖日柳輕風。人在山河錦綉中。最好夜來微雨過。可憐慢綠妬妖紅。</text>
<title>呈權右尹</title>,<text>小雨濛濛半未晴。東風吹起也無情。鵠峯龍岫花多小。却恐南溪滿落英。飮盡長安百萬家。滿城桃李一時花。城東過了城南去。才到君家日欲斜。</text>
<title>權右尹宅。次朱文公詩韻贈金剛山僧。</title>,<text>平生欲慕子長風。卷却乾坤着我胸。獨恨緇流滿楓岳。汚他一萬二千峯。</text>
<title>上柳合浦</title>,<text>合浦今爲細柳營。東韓千里得長城。遙和月白滄波靜。臥聽佳人玉笛聲。</text>
<title>康安殿藏經法席。聞樂有感。</title>,<text>城闕荒涼每愴情。登臨回首恨吾生。當時盛事今安在。惟有絃歌是舊聲。</text>
<title>戊申年新及第</title>,<text>太平文物中興時。駐驆松山白日遲。親試須臾金榜出。七枝仙桂映丹墀。</text>
<title>赴官上行宮有作</title>,<text>放懷山澤十餘年。事業平生不直錢。聖代如今收棄物。白雲明月亦欣然。</text>
<title>醉題</title>,<text>千載斯文久寂寥。一生行止樂漁樵。春風到處花如海。痛飮狂歌託盛朝。</text>
<title>留別安東故舊</title>,<text>載酒同尋寺。看花共倚樓。春風如見我。來問鳳池頭。</text>
<title>寄法興寺長老</title>,<text>無事人間似我稀。花山洛水獨來歸。江頭古寺禪窓畔。𪚥𪚥莊周夢蝶飛。</text>
<title>驪江樓上。寄高達眞上人。</title>,<text>幾年風雨苦相思。獨上高樓似有期。日暮雲橫人不見。滿江秋浪碧參差。</text>
<title>寄朴潛之</title>,<text>欲結金蘭已有盟。不圖還作嶺南行。山靑雲白千餘里。淸夜思君月獨明。</text>
<title>有感</title>,<text>碧溪新漲桃花浪。綠岸初生柳絮風。怊悵相思隔千里。不堪回首笛聲中。</text>
<title>送蓊卿</title>,<text>風光欲動覲慈親。遙想江南柳色新。若是歸來三月暮。一年應得兩逢春。</text>
<title>寄呈思菴 柳淑</title>,<text>功成勇去老江天。儒雅風流地上仙。料得煙波無事裏。未禁淸夢繞經筵。</text>
<title>送摠郞淑之川寧別業</title>,<text>東風吹柳樣江流。拂袖長歌駕小舟。地近黃驪山水好。若爲携酒共登樓。</text>
<title>秋興</title>,<text>北闕南山秋氣高。鏡天無際絶纖毫。紛紛盡是朝元客。鳴玉鏘金着錦袍。</text>
<title>題利川安興寺</title>,<text>年年每過寺門前。心欲南窓一夜眠。今日日高僧不在。更驅羸馬陟層巓。</text>
<title>賀李存吾御史除左正言</title>,<text>賈生長歎日。韓子直言時。可賀霜臺客。飛騰近玉墀。</text>
<title>偶題</title>,<text>柳色千株綠。桃花萬樹紅。偶然成小酌。春雨正濛濛。</text>
<title>送金廉使</title>,<text>宵旰憂南國。都兪命近臣。陸梁擒草竊。塗炭撫愚民。</text>
<title>殿春帖子 二首</title>,<text>絳闕銀河曙。紗窓玉漏聲。春風方浩蕩。木德更敷榮。</text>
<title>殿春帖子 二首 其二</title>,<text>日照䲶鴦瓦。香凝翡翠簾。衣冠爭北拱。聲敎想東漸。</text>
<title>己酉年八關大會</title>,<text>旌旗獵獵鼓逢逢。扈從仙官祿萬鍾。禮樂未終天有喜。須臾雪滿鵠峯松。</text>
<title>酬鄭宗之次韻</title>,<text>別後夢君知幾回。何人識得此心哉。甕頭酒熟黃花發。枕上詩成白雁催。城郭日斜歌吹沸。山河秋色畫圖開。穿雲更上龍巒上。一望三峯一擧杯。</text>
<title>送李百支生員</title>,<text>濯錦江南千里秋。綵衣歸覲向全州。中秋只隔兩三日。明月倚看何處樓。</text>
<title>送蘭上人</title>,<text>狂僧泣別玉郞君。振錫飄然欲臥雲。想得山寒明月夜。定中心緖更紛紜。</text>
<title>俗離寺禪堂</title>,<text>達摩圖畔一燈明。閉戶燒香思更淸。獨坐夜深無夢寐。窓前流水雜松聲。</text>
<title>送康子野登第南歸</title>,<text>明時獻策謁金門。衣錦揚揚下故園。何處倚樓吹玉笛。梅花萬樹月黃昏。</text>
<title>贈潛之</title>,<text>久服珪璋譽。玆瞻鸞鳳姿。及知多恨晚。欲見每違期。握手還如舊。同心更不疑。善交何在說。惟敬乃攸宜。</text>
<title>酬文海御史</title>,<text>學道攻心病。看書致眼蒙。只宜藏暖處。難可觸寒風。塊坐憐吾獨。閑遊𪚥𪚥同。客來猶熟睡。朝日滿窓紅。</text>
<title>送朴在中</title>,<text>十載紅塵裏。悤悤爲聖明。夜涼秋氣至。風動旅魂驚。秀岳齊天靜。寒潭到地淸。蹇驢歸路遠。忠孝一儒生。</text>
<title>初夜</title>,<text>昨夜秋風入玉京。十家簾幕嫩涼生。街頭車馬塵初斂。樓上笙歌月獨明。</text>
<title>寄西海廉使</title>,<text>旌旆悠悠照海波。覲風到處遍謳歌。相思更倚西樓望。迢遞關山隔彩霞。</text>
<title>寄宋廉使</title>,<text>金風吹過映湖樓。樓上佳人暗結愁。爲報郞君休惜別。南民亦借寇恂留。</text>
<title>宴日本使有作</title>,<text>使節隨春渡海來。梅花一樹爲君開。交通禮畢無餘事。歌管聲中倒酒杯。</text>
<title>送日本使</title>,<text>萬里滄茫海宇寬。亟珍西觀到三韓。還歸若問觀光事。主聖臣賢政舞干。</text>
<title>送浩然鄭先生</title>,<text>智異山光夢裏靑。含香使者馬蹄輕。了應夜半穿雲霧。更上高峯看日生。</text>
<title>浩院宴呈達可丈</title>,<text>詞林綺席古無今。秩秩周旋夜正深。誰謂顏回居陋巷。却疑王吉鍊黃金。</text>
<title>野寺</title>,<text>秋氣惻我心。秋光亂我目。山寒葉自赤。野靜禾初熟。古樹庭前柏。幽花籬下菊。閒遊不計日。今夜僧窓宿。</text>
<title>壬寅二月。陪安東府使登映湖樓。</title>,<text>高閣臨江渚。靑山擁後前。滿軒花照水。低岸柳垂煙。鳥起驚波上。鴉投落日邊。桑麻春事急。還見太平年。</text>
<title>九月。喜見李同年。</title>,<text>兵甲何時散。凄涼又一年。丹心懸魏闕。靑髮向江天。仰慕高瞻斗。端逢渴飮泉。挑燈說籬亂。佳句璨相聯。</text>
<title>送同年李祭酒之任京山次韻 寶林</title>,<text>與子同心可斷金。浩然滄海未爲深。去年曾秉張綱節。今日還彈宓賤琴。疾電狂雷雖氣質。淸風明月是胸襟。皇山亦見名爲李。援筆誰題鳳鳥吟。</text>
<title>送楊同年之任古阜次韻</title>,<text>兵甲年來廢織耕。可憐黔首此時情。遠方征戍猶堪死。酷吏誅求却苦生。補衮自慙非我分。專城共賀是君行。若敎殘疾能蘇活。不獨南陽父母名。</text>
<title>開天山中。辛丑年作。</title>,<text>避賊千山裏。藏身萬石中。每愁防猛虎。不獨畏狂童。痛哭風鳴樹。哀歌月滿空。弟兄消息斷。辛苦未曾同。</text>
<title>臘日有感</title>,<text>今年臘日至。搔首碧山阿。京國屯豺虎。其如七廟何。</text>
<title>贈開天景長老</title>,<text>海東千里起風塵。多少蒼黃失路人。唯有開天山下老。睡餘仍占太平春。</text>
<title>夜雨。醉題。</title>,<text>秋來雨氣轉凄然。取醉三杯擁葛眠。直到夜深猶未醒。不知蕉葉近窓前。</text>
<title>寄仲賢</title>,<text>雨絶風淸意欲秋。夜深明月照書樓。捲簾危坐發長嘯。隔檻蟲聲足貢愁。</text>
<title>漫成</title>,<text>太眞大謬混埃塵。得喪興亡過眼頻。富何更道周公富。貧又休論顏子貧。主敬行義乃君子。餙詐釣名眞小人。月滿雪深山閣靜。自春元只浩然春。</text>
<title>驪江樓。送李長興。</title>,<text>懷州南去千餘里。今日江樓綺席開。從此召還應未遠。梅花須揷一枝來。</text>
<title>香林蘭若</title>,<text>谷口路迷山木合。滿空蒼翠不曾晴。禪窓寂寞坐終日。無數春禽各種聲。</text>
<title>題伽耶山法水寺</title>,<text>終日披榛信馬來。滿山樓閤接雲開。久聞始得身初到。一步難堪首九廻。邈矣何人逃世亂。淡然無物汚靈臺。孤雲昔此登仙去。呼起無由共一杯。</text>
<title>眞觀僧統樂眞臺次韻</title>,<text>龍山九月偶登臺。萬岫干峯紫翠開。欲記閑遊題數字。摩挲錦石更剜苔。</text>
<title>亂後扈駕還京。次韻。</title>,<text>佳氣濛濛釀作煙。鑾輿返國路餘千。中興文物超前古。流落江南笑仲宣。</text>
<title>寄崔使君 伯淸</title>,<text>可惜巫山一叚雲。却遮秋月白紛紛。夜深不迫風吹去。只爲賢侯作使君。</text>
<title>漫成</title>,<text>早歲孜孜慕古人。欲將儒術致君民。如今流落江村裏。一任光陰老我身。</text>
<title>至正二十六年三月十七日。金直長君弼，恒上人偶同來訪。鼎坐論詩。得其佳處。輒相諷詠。喜樂之至。遂與所坐床俱墜于地。二君救之不及。相與拍手。於是援筆題詩。以爲他日之笑。</title>,<text>棑花爛熳滿園香。小雨濛濛日正長。賴有先生論好句。高吟不覺誤飜床。</text>
<title>丙辰年九月九日。與朴少尹飮酒。</title>,<text>榮辱升沈肯有期。不如擧酒賦新詩。良辰到處邀君醉。厚祿何人與我嬉。千里碧雲含日慘。萬山黃葉控秋悲。今年剩得兩重九。籬下寒花開自遲。</text>
<title>次眞齋先生詩韻</title>,<text>梨花如雪柳如煙。滿院春光興浩然。忽有狂風吹雨雹。謾題詩句記今年。</text>
<title>借讀書油</title>,<text>十五遊場屋。生涯寄簡編。囁嚅常欲語。誦讀不能眠。秋盡無螢夜。冬回未雪天。隣家稍相遠。鑿壁火難牽。</text>
<title>送李存吾正言</title>,<text>共約春遊不點頭。一竿還釣碧江流。只今郞舍多虛位。誰爲君王更挽留。</text>
<title>宮詞</title>,<text>禁院春深綠映紅。紗窓玉漏響丁東。名花灼灼舒遲日。細柳依依弄慢風。夜闌金殿燭搖紅。星斗闌干尙在東。𪚥𪚥𪚥𪚥𪚥𪚥𪚥。倚欄饒睡牧丹風。</text>
<title>江陵途中</title>,<text>碧波修路樹陰疏。萬幅丹靑九月初。乘馹行裝還有味。每蓬佳處便停車。</text>
<title>江陵途中 其二</title>,<text>旌旆央央照海波。鷓鴣驚簛海棠花。白沙翠竹汀洲畔。疑是松喬弟子家。</text>
<title>江陵途中 其三</title>,<text>依山傍海十餘州。無恨奇觀處處樓。安得玉人三四輩。春風秋月賦閒遊。</text>
<title>九月旣望。與通州李使君泛舟遊於三日浦。時方雨晴。山色蔥籠。湖光瀲灧。顧非人世也。酒酣。題四仙亭柱上。李詹</title>,<text>三十六峯秋雨晴。一區仙境十分淸。日斜未用輕回棹。楓岸松汀待月明。水心亭靜世情微。彷彿雲間喚羽衣。賴有使君心似月。倚欄終日憺忘歸。</text>
<title>大康亭次韻</title>,<text>郵亭雪中好。想見春光碧。東翻萬里波。西削千里壁。沙平森翠松。岸闊饒奇石。我來賓從多。疑是鄭莊驛。</text>
<title>明波亭次韻</title>,<text>是非榮辱轉頭空。身在關東絶景中。到處郵亭淸不俗。行行弄月又吟風。</text>
<title>宜州東亭李元帥韻</title>,<text>使相新題海上亭。海山雲物亦含情。長城邐迤軍容肅。胡虜寒心鼓角聲。萬里滄波一草亭。朔風吹起鐵關情。百年豺虎成屯處。依舊鷄鳴狗吠聲。</text>
<title>寄田子秀。居平海。</title>,<text>乾坤生我豈無期。故向明時醉賦詩。瀟灑關東山水裏。安能碌碌釣名爲。</text>
<title>四仙亭次韻</title>,<text>四仙亭最好。三日故遲回。勝景應無比。春風得再來。敲氷攀石磴。掃雪坐嵒苔。六六峯如畫。停杯首更廻。赤葉黃花九月時。四仙亭上醉題詩。今日重來氷四合。碧琉璃化白琉璃。</text>
<title>和寧府喜雨樓次韻</title>,<text>九月邊城雪意微。登臨擧酒看雲歸。東南野闊珠簾捲。西北山高畫棟飛。慘淡秋光涵塞日。空濛海氣雜林霏。望中千里農桑富。疇昔強梁幾悔非。</text>
<title>醉題三陟客舍東上房壁</title>,<text>瀟灑山川共我淸。樓臺到處管絃聲。若非細馬駄紅粉。誰謂三韓更太平。</text>
<title>九月十日。襄州逢咸州張使君政成而還。南歸仁同。詩以送之。</title>,<text>綠酒黃花滿玉巵。相逢卽別共愁思。憑君直向南州去。莫道關東似舊時。</text>
<title>壬子九月。蘇州城下有感。</title>,<text>小雨聯緜濕酒旗。夾江樓閣解船遲。東來萬里無人問。回首龍巒又負期。</text>
<title>夜泊楊子江</title>,<text>月滿長江秋夜淸。繫船南岸待潮生。蓬窓睡覺知何處。五色雲深是帝城。</text>
<title>上汪丞相 二首</title>,<text>鯨海茫茫駕小舟。長風吹起帝王州。千年地勝皇居壯。萬歲山高王氣浮。人物車書唐漢宋。衣冠禮樂夏殷周。不材承乏觀光到。仰望天門更叩頭。</text>
<title>上汪丞相 二首 其二</title>,<text>萬里乾坤拱北辰。獨居廊廟轉洪鈞。平生幸際風雲會。朝夕瞻光日月新。論道經邦宣盛化。溫言屈已接陪臣。太平文物重興後。圖畫凌煙第幾人。</text>
<title>上禮部陶尙書</title>,<text>聖主龍興第五春。獨將儒術作詞臣。從容禮樂淸儀盛。遊戲詩書寵命新。毳服氈車爭入貢。卉衣椎䯻摠爲賓。只緣箕子遺風在。班列還陞絶域人。</text>
<title>賜宴 口號</title>,<text>喜氣排寒氣。天朝德業光。絃歌含古律。肴酒噀淸香。雨露恩初重。風雲慶更長。醉扶街上路。歡樂未渠史。</text>
<title>大倉病中。寄達可司成。</title>,<text>早識身多病。那知客裏侵。無人來問慰。永夜獨呻吟。滿眼思親淚。塡胸戀主心。死生還有托。萬里遇知音。</text>
<title>贈譚友德秀才</title>,<text>時序三冬月。乾坤一病身。死生元有命。榮衛暫乖眞。獨恨無良藥。還欣近善隣。何時小差愈。吾道更相陳。</text>
<title>同達可送鄕僧悟上人歸金陵</title>,<text>度海來尋不二門。白頭高臥蔣山雲。江南爲客春風裏。可忍登樓更送君。</text>
<title>金陵街上</title>,<text>鳳髻金釵摠揷花。酒旗風軟柳絲斜。春風何處堪腸斷。醉過梨園弟子家。</text>
<title>癸丑四月。自大倉召至京師。賜宴光祿寺。奉天門下面聽宣兪。復用前韻。</title>,<text>遠目胥餘國。來觀上國光。骨醺光祿酒。身惹御爐香。威振乾坤整。恩深日月長。政刑俱以德。北極在中央。</text>
<title>癸丑四月。自大倉召至京師。賜宴光祿寺。奉天門下面聽宣兪。復用前韻。 其二</title>,<text>星河曆曆露霑衣。玉漏丁東未啓扉。傳詔仍令參錦宴。會同街上醉扶歸。</text>
<title>潤州甘露寺多景樓次韻</title>,<text>倦游聊復此登樓。天豁風微意欲秋。南北江山雲自起。古今興廢水空流。錢塘想見千年物。玉笛吹笙萬里愁。賴有高僧如惠遠。夕陽歸去更回頭。</text>
<title>潤州甘露寺多景樓次韻 其二</title>,<text>江流漠漠鳥飛還。天近雲霞手可攀。始信此樓無價處。望中相作畫圖看。</text>
<title>金山寺</title>,<text>屹立江心萬丈餘。却疑天闕跨淸虛。粼粼塔影潮生後。隱隱鍾聲日落初。北固樓高要繚繞。中原路遠樹扶疏。扁舟幾度門前過。未得窓僧頃刻居。</text>
<title>龍江關有懷。用達可韻。</title>,<text>沈檀珠翠擁樓臺。紫陌春風醉幾廻。怊悵無因留頃刻。隔林山鳥不須催。</text>
<title>高郵州次達可韻</title>,<text>竊據金湯備擊攻。精兵百萬謾爭雄。可憐甕牗繩樞子。却爲劉郞始立功。</text>
<title>過沂州。贈施伯起判官。</title>,<text>萬里東歸國。停車沂水邊。慰予行客苦。感子判官賢。柱笏山如畫。彈琴日抵年。欲希曾點浴。無暇問溫泉。</text>
<title>龍潭縣。示蘇至善。</title>,<text>習習江風透客衣。繫船籬下款柴扉。相逢笑語如相識。日轉花陰未擬歸。</text>
<title>途中</title>,<text>夜困飛蚊晝困蝱。嘬人咬馬血盈盈。草深泉渴炎如火。誰識遼東六月行。</text>
<title>定遼衛。送伴行王奏差儀還金陵。</title>,<text>萬里艱關送我行。遼東却餞返京城。如今四海爲家日。惜別情懷是弟兄。</text>
<title>蓋牟城。寄大倉朱秀才。曾以玉燈爲贈。</title>,<text>遼陽回首望三吳。萬里茫茫各海隅。一點玉燈如月白。書窓夜夜憶吾無。</text>
<title>原州河公政成上京。道境鑑上人思慕之餘。以詩見寄。河公分韻其詩。爲贈搢紳諸公皆賦。予與達可方回自江南。河公請賦得南字。作小詩 二首○朴公尙衷序之</title>,<text>雉岳山中結草菴。千峯寂寂鎖煙嵐。河公去後謳謠遍。且使山僧賦召南。</text>
<title>原州河公政成上京。道境鑑上人思慕之餘。以詩見寄。河公分韻其詩。爲贈搢紳諸公皆賦。予與達可方回自江南。河公請賦得南字。作小詩 二首○朴公尙衷序之 其二</title>,<text>白雲深處小卍菴。道境人寰隔翠嵐。欲識禪窓閑氣味。一輪秋月在谿南。</text>
<title>權近待制家紅桃。用壽朋韻。</title>,<text>一樹緗桃嫩。依然對阿嬌。雨餘嫌露重。日暖得春饒。玉手挼應染。雲鬟揷欲燒。倚欄看未足。中使報宣招。</text>
<title>送羅判官使日本</title>,<text>十幅春帆掛順風。須臾直到海天東。雄兵百萬應無賴。寸舌能成蓋世功。</text>
<title>奉送權判書出尹雞林</title>,<text>雞林樹色望中靑。一點文星降翼京。旌旆影斜春日暖。謳歌聲隱霱雲生。千年古國多遺跡。十載曾游慘別情。遙想倚風樓上月。聞吹玉笛有餘淸。</text>
<title>病中</title>,<text>年年春臥病。門掩客來稀。報國誠無力。思親尙未歸。山靑花苒苒。江碧柳依依。何日黃驪縣。叉魚又採薇。</text>
<title>有寄</title>,<text>千里相思共月明。傍簷高樹露華淸。回頭縹緲煙霞外。忽有南飛雁一聲。</text>
<title>送宋都官按廉慶尙道</title>,<text>嶺南淳朴一山川。遠賀斯民得此賢。春作先謳回絶域。雨隨征旆洽荒田。雞林蓊鬱雲籠樹。蛤浦滄茫月滿天。遙望未禁千里思。離歌一曲爲君編。</text>
<title>送僧入山</title>,<text>靑山萬疊白雲深。振錫飄然鍊此心。欲識禪師存主處。月明風細沒絃琴。</text>
<title>送洪直門下按廉江陵</title>,<text>關東勝槩謾曾聞。一首新詩又送君。歌管樓臺秋浩蕩。謳謠民俗氣氳氳。地連仙境臨蒼海。山掩胡天亘白雲。爲報元戎銅柱北。莫敎空說尹將軍。</text>
<title>送江陵廉使韓中書</title>,<text>春風持節出松都。馬首江山展畫圖。到處樓臺歌舞地。一杯還憶故人無。</text>
<title>寄忠州韓判官</title>,<text>春風匹馬過忠州。細柳依依弄煞柔。想見嘯鸎藏不得。幾人攀折漢江頭。</text>
<title>延昌秋夜</title>,<text>淅瀝風霜破樹林。近簷山色更沈沈。蕭然獨坐淸無寐。挑盡寒燈夜轉深。</text>
<title>酬林同年次韻</title>,<text>什城湯郡苦相思。兩地無聊只自知。今日量移又如此。了應驚鵲未安枝。</text>
<title>寄許野堂 錦</title>,<text>高臥黃驪興有餘。江山不斥一狂疏。從容耐可終身老。已與蓑翁伴釣魚。</text>
<title>寄樞齋李先生 二首</title>,<text>蕭酒江山魂欲銷。往來談笑只漁樵。月明更想閑機子。何處高樓捻玉簫。</text>
<title>寄樞齋李先生 二首 其二</title>,<text>上恩弘大賜歸鄕。祝壽朝朝一瓣香。遙想文書監進局。白頭老吏獨彷徨。</text>
<title>寄通菴李奉翊</title>,<text>斂跡滄浪醉夢驚。是非名利一毫輕。相思不見通庵老。明月應知兩地情。</text>
<title>酬子安見寄次韻 李崇仁</title>,<text>遠別年仍隔。相思恨更多。砭愚聊復爾。艱拙莫知他。痛飮眞忘世。長唫乃當歌。窮通渠有命。未用嘆蹉跎。</text>
<title>酬子安見寄次韻 李崇仁 其二</title>,<text>旋踵交情改。回頭往事悠。却慙徒骯髒。深恨未伊優。明月宜聞笛。長江獨倚樓。故人常在念。何日過吾州。</text>
<title>燕灘上。寄達可。</title>,<text>江頭春水正溶溶。把釣閑吟柳影中。欲寄相思千里字。却嫌雙鯉未能通。去歲秋風一解携。幾回明月滿江樓。何時一笑重相見。江草萋萋似喚愁。</text>
<title>上權樞相 鎬</title>,<text>扁舟日日釣肥鮮。携妓江樓夜醉眠。狂客不宜淸世用。一竿終老白鷗煙。</text>
<title>寄葵軒先生 權鑄</title>,<text>一生窮達付蒼穹。艱拙江村萬慮空。日永茅茨人不到。更尋經藉敎兒童。</text>
<title>呈金元帥 先致</title>,<text>江頭立馬草萋萋。遙望行軒日正西。更向路人頻細問。落花深處美人携。長江衮衮向西流。擧酒難堪送別愁。寄語紫薇花下客。三回錦帳草詞頭。</text>
<title>寄朴中書</title>,<text>再入薇垣作近臣。春風何處設花茵。佳人錦瑟渾依舊。醉後題詩少一人。</text>
<title>樓上次韻。奉呈菊軒相國。</title>,<text>春風無限客中愁。散盡賢侯半日留。却恨不如樓下水。溶溶漾漾向西流。</text>
<title>上柳門下</title>,<text>春風更欲訪關東。携妓騎驢絶景中。天使狂生堪屛跡。驪江今作釣魚翁。</text>
<title>賀洪政堂知貢擧 仲宣</title>,<text>吏材儒術摠爲良。揚歷淸華入政堂。昔日益齋言可驗。一時傾望主文場。可憐遷客臥江壖。好語聞來喜不眠。若使南村今日有。定應賀席舞僊僊。</text>
<title>三陟沈中書以詩見寄。次韻奉呈。</title>,<text>早與鷗盟老海天。一生行止更飄然。功名富貴渾閑事。棄置曾同脫殼蟬。望中孤鳥沒長天。一點蓬萊隔渺然。最愛君家多笛竹。若爲隣竝瘞含蟬。</text>
<title>偶題</title>,<text>暮釣滄江月。朝耕綠野雲。忽驚京輦夢。猶自未忘君。</text>
<title>寄江陵盧廉使</title>,<text>逐客無端苦憶君。千山萬水隔浮雲。關東摠是風流地。何處樓臺看舞裙。</text>
<title>寄江陵李府使</title>,<text>臨瀛古邑最風流。攬轡當年醉倚樓。寄語同盟髥府使。若爲飛去共君游。</text>
<title>答全少尹驪江樓詩韻 簡</title>,<text>獨喜南來取友端。從容無日不開顏。門前共閘叉魚水。屋上同登採蕨山。我已藏身榮辱外。君應夢斷是非間。紋楸玉子空相對。屢失佳期似未閑。</text>
<title>示張及先輩</title>,<text>習閑成懶病凌兢。終日茅茨氣鬱蒸。賴有神通小蘭若。時時乘興訪山僧。張生飮墨寓山房。欲變他年錦綉腸。經史莫如千遍讀。恨予涉獵已全忘。</text>
<title>賀安大夫 宗源</title>,<text>三子登科最可誇。母資廩給更光華。一時得意常常有。再世相傳古未多。</text>
<title>約子安不至 李崇仁</title>,<text>故人期我溙津頭。終日沿江望未休。爲問守鄕何處是。暝煙殘照信悠悠。</text>
<title>約子安不至 李崇仁 其二</title>,<text>古驛荒涼四五家。夜深無寐落燈花。佳期渺渺緣何事。只爲年來貝錦多。</text>
<title>約子安不至 李崇仁 其三</title>,<text>日照東窓夢未驚。忽聞山鵲兩三聲。故人相見知何處。直過河濱向壽城。</text>
<title>題子安觀物齋</title>,<text>世故紛紜獨掩門。怡然無事坐南軒。天人道備書連屋。高舜歌長酒滿尊。春暖秋涼閑日月。今來古往一乾坤。欲知觀物齋中意。須向羲文識混元。</text>
<title>呈丹嵒</title>,<text>披蓁覓路訪丹嵒。松竹陰中一小菴。三日留連猶未足。夢魂應繞翠煙嵐。</text>
<title>寄呈大子山 一寧</title>,<text>醉臥商山久未歸。百年榮辱夢依依。世間良藥安心是。慙愧雲林一衲衣。</text>
<title>贈李敏道</title>,<text>憶昔論交十載前。我家兄弟醉同眠。如今邂逅商山下。握手相看却惋然。</text>
<title>松溪下院</title>,<text>千巖積雪風吹緊。萬壑層雲日出遲。可惜山民猶上着。菜羹蔬飯慰朝飢。</text>
<title>忠州。贈崔中顯 元儒。</title>,<text>世塗名利雜恩讎。染指年來只自尤。今日一尊禪榻畔。對君聊洗客中愁。</text>
<title>丙辰七月。隨例赴京。題漢江亭。</title>,<text>漢江亭上思悠悠。雲物山川又一秋。昔去今來還似夢。登臨愧煞水中鷗。</text>
<title>九日。與朴宜中司藝飮酒。</title>,<text>人生聚散本無期。此日逢君更賦詩。白石蒼江從放浪。紫萸黃菊得娛嬉。光陰荏苒渾如夢。身世蹉跎只自悲。握手登臨須酩酊。勸君且莫擧杯遲。</text>
<title>將向嶺南。奉答柏亭相國贈別之什。</title>,<text>百年名利一毫輕。浪迹湖山稱野情。却似飄蓬無處着。北來南去只橫行。</text>
<title>戲寄元興住持</title>,<text>梅竹軒前月獨明。道人心地似氷淸。世間萬事渾無賴。只有維摩法喜情。</text>
<title>寄達可</title>,<text>瘐馬疲僮向永州。一尊將洗隔年愁。穿山渡水艱關到。問柳尋花放浪遊。巫峽雲深魂杳杳。洛州魚斷恨悠悠。歸來矯首猶相待。月滿長江獨倚樓。</text>
<title>寄達可 其二</title>,<text>壽郡曾違約。商山又失期。未知難遠別。虛費苦相思。對月同傾酒。看花共賦詩。平生寬快事。事負已多時。</text>
<title>寄達可 其三</title>,<text>丹嵒一夜約烹茶。只爲豐干處處多。早識君言差未信。不如回馬到君家。</text>
<title>寄達可 其四</title>,<text>匹馬游南國。何圖不見君。人生多失意。回首萬山雲。</text>
<title>寄達可 其五</title>,<text>愛友無如我。知心獨有君。春風東海上。携手踏紅雲。</text>
<title>寄徐吏部將以朴苞爲壻 鈞衡</title>,<text>二水前頭富貴家。銀屛綉幕詢生華。同牢禮畢春風滿。想見門欄喜氣多。</text>
<title>次韻淸州判官覲省全州詩卷</title>,<text>秋風五馬錦還家。獻壽堂前綵服華。酒滿金尊波瀲灎。歌凝畫屋響那何。歡娛正洽完山下。酩酊初消錦水涯。回首緜緜離別恨。白雲何地眼生花。</text>
<title>次韻淸州判官覲省全州詩卷 其二</title>,<text>人生到處醉爲家。安用文章古國華。已向田原尋桀溺。更從江海覓詹何。高材赫奕多光焰。大度汪洋絶涘涯。想見笙歌遊宦地。尊前粉面爛如花。</text>
<title>次忠州諸君酬唱詩韻</title>,<text>摠是臨民第一流。高風壯節氣橫秋。自嫌流落仍無分。未共僧窓秉燭游。</text>
<title>次忠州諸君酬唱詩韻 其二</title>,<text>木合雲深翠欲流。捲簾琴閣夏猶秋。何須苦猒千山擁。乘馹時時出谷游。</text>
<title>次忠州諸君酬唱詩韻 其三</title>,<text>一葉扁舟漾碧流。二年事眞鯽魚秋。知君兩岸多奇勝。須辦春風載酒游。</text>
<title>次忠州諸君酬唱詩韻 其四</title>,<text>憶昔西原別勝流。夕陽歌斷萬山秋。如今寂寞江村裏。怊悵無人喚我游。</text>
<title>次忠州諸君酬唱詩韻 其五</title>,<text>一曲琵琶雙淚流。相思奚啻日三秋。西原地與中原接。但願郞君每醉游。</text>
<title>送海上人</title>,<text>君我論交二十秋。十秋君在嶺南州。相思可是還無賴。邂逅相逢又別愁。</text>
<title>上崔判三司事 瑩</title>,<text>赫赫忠誠貫日明。南陲北鄙振威名。自從一掃頑倭後。朝野喧騰賀大平。</text>
<title>上崔判三司事 瑩 其二</title>,<text>島夷草竊入鴻山。矍鑠將軍更據鞍。矢石勤勞誰不歎。齒間猶在折鋒端。</text>
<title>上崔判三司事 瑩 其三</title>,<text>氛祲全銷一劍風。安危從此屬吾公。若將功業論高下。應在唐朝郭李中。</text>
<title>偰監丞夫人挽詞 子慶壽彌壽才及第未久而逝</title>,<text>避地來東國。僑居二十年。艱難修婦德。哀痛失夫賢。敎子傳家業。登科慰母遷。可憐歡未足。還使淚如泉。</text>
<title>偰監丞夫人挽詞 子慶壽彌壽才及第未久而逝 其二</title>,<text>中原初板蕩。萬里客天隅。德淑眞梁婦。心公是魯姑。故宜生驥子。端合配鴻儒。豈意仙遊迫。吹簫弄玉俱。</text>
<title>送合浦金元帥 鎭</title>,<text>將相傳家繼父風。分憂受銊鎭天東。旌旗礙日滄溟闊。歌笑凌雲玉帳崇。綏撫瘡痍施德化。指揮驍駿立全功。遙知海寇應驚走。上洛公孫乂摠戎。</text>
<title>奉答柏亭相國</title>,<text>相公賢德似裵休。明日岩廊定作頭。題品人材方入手。莫敎多士故山留。</text>
<title>奉答柏亭相國  其二</title>,<text>萬事終歸一笑休。倚樓無語獨搔頭。男兒進退皆由命。豈被江山苦挽留。</text>
<title>奉答柏亭相國  其三</title>,<text>莫嫌從此早歸休。只愧塵容未虎頭。水碧山靑花爛熳。春風行樂勝封留。</text>
<title>賀安密直</title>,<text>父入鴻樞子代言。一時榮寵屬高門。謹齋功業傳無極。頂信雲來必有孫。</text>
<title>奉呈李樞相次韻</title>,<text>信馬哦詩欲款扉。醉吟風月故遲遲。深嫌未赴休公召。更約禪窓半日期。</text>
<title>奉呈李樞相次韻 其二</title>,<text>滿庭靑草擁紫扉。獨恨徵書下較遲。幾回春風偏有感。鳳城花月負佳期。</text>
<title>次韻季淘</title>,<text>候蟲啼起客中愁。一陣金風萬里秋。明月君知何處好。淸心樓在碧江頭。</text>
<title>送崔中顯如京</title>,<text>松舟一葉逐輕鷗。兩岸靑靑杜若洲。莫向漁磯停短棹。秋風吹起故鄕愁。</text>
<title>上李元帥</title>,<text>登樓日日望旌旗。雲斂汀洲暑氣微。不獨漁翁空極目。江山亦自歎相違。</text>
<title>寄朴諫議</title>,<text>柳陰楓影滿江秋。一曲漁歌一葉舟。釣罷歸來人寂寞。月明還宿白鷗州。</text>
<title>寄西原崔州判爲戲</title>,<text>一宿驪江江上樓。秋風嫋嫋自神州。了應吹過紗窓畔。似見嬌饒兩地愁。</text>
<title>呈希顏丈二絶</title>,<text>地僻事無聞。秋陰日易暮。此心誰與言。獨坐夜深雨。</text>
<title>呈希顏丈二絶 其二</title>,<text>延昌與驪江。相去無百里。一別十旬餘。山林亦牽事。</text>
<title>寄李丹陽</title>,<text>相思日日恨無窮。漠漠風煙一望中。寄語丹陽賢大守。萬山秋興與誰同。</text>
<title>寄李丹陽 其二</title>,<text>秋風吹過萬重山。水渚嵒隈樹葉丹。大守只應無一事。載花携妓費躋攀。</text>
<title>寄李丹陽 其三</title>,<text>臨流回首恨悠哉。一派應從嶺上來。衮衮盤徊知幾曲。無情直過釣魚臺。</text>
<title>寄原州牧使</title>,<text>雉嶽山高秋雨晴。登樓東望看雲生。黃花赤葉溪邊路。瀟洒仙官信馬行。</text>
<title>忠州金生寺。遇江陵燈明寺僧。因寄其廉使卓正郞。</title>,<text>聞君持節按關東。淸夢相尋絶景中。安得蹇驢乘興去。海棠花下擁深紅。</text>
<title>忠州金生寺。遇江陵燈明寺僧。因寄其廉使卓正郞。 其二</title>,<text>金鞍白馬載蛾眉。到處樓臺醉賦詩。適意人間無此地。勸君須惜少年時。</text>
<title>忠州金生寺。遇江陵燈明寺僧。因寄其廉使卓正郞。 其三</title>,<text>寺下深江春水生。萬株楊柳弄新晴。人言此水連東海。須遣雙魚屢報平。</text>
<title>戲寄江陵李使君</title>,<text>五袴歌聲處處騰。三年佩印醉江陵。春風惜別丘山路。紅粉佳人玉筯凝。</text>
<title>戲寄江陵李使君 其二</title>,<text>范蠡舟五湖。謝安臥東山。渠心皆有在。元不爲紅顏。</text>
<title>寄崔卜河，咸承慶兩同年雜言。</title>,<text>鏡浦臺寒松亭。風更淸月更明。携手游相對飮。海棠花鷓鴣聲。何時一蹇驢。吟嘯瞰滄溟。久知功名富貴。恰似浮雲輕。</text>
<title>呈漁隱先生東亭相公 廉興邦</title>,<text>江頭老柳繫漁舟。日暮滄波衮衮流。回首龍門煙漠漠。金沙何處更登樓。</text>
<title>呈漁隱先生東亭相公 廉興邦 其二</title>,<text>聞公欲買木蘭舟。何日揚帆泝碧流。窮覽勝山秋色好。更邀明月宿江樓。</text>
<title>酬全少尹</title>,<text>竹溪流接洛東江。淸遠亭前萬樹黃。遙想菊坡重九日。諸郞爭獻萬年觴。</text>
<title>酬全少尹 其二</title>,<text>竺山那得似驪江。秋水滔滔菊綻黃。樓上笙歌當午月。纖纖玉手棒霞觴。</text>
<title>奉和東亭相公枕流亭四絶。足成 八首 次韻 東亭詩附後</title>,<text>遠游南國已三年。移旆金沙自醴泉。賴有伊庵遺迹在。枕流亭上枕書眠。</text>
<title>奉和東亭相公枕流亭四絶。足成 八首 次韻 東亭詩附後 其二</title>,<text>富貴功名在妙年。拂衣今日臥平泉。滿山秋雨風吹去。月白南軒共被眠。</text>
<title>奉和東亭相公枕流亭四絶。足成 八首 次韻 東亭詩附後 其三</title>,<text>鑿池栽柳構茅亭。蒼翠濛濛不肯晴。忽破銀臺花月夢。綠陰時有一鶯聲。</text>
<title>奉和東亭相公枕流亭四絶。足成 八首 次韻 東亭詩附後 其四</title>,<text>樹陰深布洿溪亭。瀟洒江郊積雨晴。弄月吟風秋夜靜。檻前流水自無聲。</text>
<title>奉和東亭相公枕流亭四絶。足成 八首 次韻 東亭詩附後 其五</title>,<text>夢魂猶繞鳳凰池。問舍求田碧水湄。不用區區藏姓字。禽魚草木已曾知。</text>
<title>奉和東亭相公枕流亭四絶。足成 八首 次韻 東亭詩附後 其六</title>,<text>萋萋春草謝家池。瀲瀲秋波葛井湄。詩味仙風俱自得。野情眞趣有誰知。</text>
<title>奉和東亭相公枕流亭四絶。足成 八首 次韻 東亭詩附後 其七</title>,<text>扁舟短棹款柴門。雨夜還迷水上村。爲問金沙何處是。一燈明暗隔林原。</text>
<title>奉和東亭相公枕流亭四絶。足成 八首 次韻 東亭詩附後 其八</title>,<text>地僻茅茨不置門。長江西曲一孤村。客中秋興知多少。芋栗漫山稼滿原。</text>
<title>枕流亭四絶</title>,<text>詩酒歡娛近百年。古人遺迹在林泉。紅塵十載銀臺罷。爭似伊菴一 醉眠。</text>
<title>枕流亭四絶 其二</title>,<text>金沙居士枕流亭。楊柳陰陰暑氣晴。洗耳不聞塵世事。潺湲只有小溪聲。</text>
<title>枕流亭四絶 其三</title>,<text>麥壟高低水滿池。荒村寂寂傍江湄。紅塵南北紛紜事。說與沙頭白鳥知。</text>
<title>枕流亭四絶 其四</title>,<text>驪江渺渺控龍門。隔岸漁燈認遠村。田父夜歸無雜語。但祈禾稼滿郊原。</text>
<title>題無及卷子</title>,<text>無及眞無及。多君力有餘。遠游尋祖脈。隨處會眞如。庭柏淸陰轉。窓松翠影疏。歸來只一笑。雲月滿茅廬。</text>
<title>江陵李使君政成還家。先以詩爲寄。</title>,<text>解印歸來似夢中。三年德政滿關東。千山紫翠黃花發。恨未良辰一笑同。</text>
<title>題圓通蘭若</title>,<text>山頂招提小。雲窓一夜眠。月明鍾磬絶。身世兩茫然。</text>
<title>宿興法寺。寄河廉使 崙。</title>,<text>畫閣沈沈奏管絃。一杯相屬話纏緜。歸來衍闃僧窓下。獨對寒燈夜似年。</text>
<title>酬金君弼先生</title>,<text>扁舟已分釣煙江。日日相隨白鷺雙。忽有故人詩一首。朗吟時復倚蓬窓。</text>
<title>寄蔡判事 漣</title>,<text>茅屋荊籬近碧江。沙頭旅雁落雙雙。呼來欲寄相思字。還有分輝月滿窓。</text>
<title>寄金，安兩代言 濤，仲溫</title>,<text>兩君連袂步銀臺。萬里靑雲脚底開。堪笑狂生時不遇。江山風月獨含杯。</text>
<title>上謙谷李相公 韌</title>,<text>已與鷗盟隱姓名。按廉行過問狂生。同年久故知多少。深感明公最有情。</text>
<title>上陽軒府院君</title>,<text>欲下長江趁白鷗。無錢未買木蘭舟。何時更謁陽軒老。飽聽燕都昔日遊。</text>
<title>長峯惠鵝。詩以謝。云</title>,<text>遙望長峯色。江頭一抹靑。換鵝今好在。猶未寫黃庭。</text>
<title>大雪。同靜亭謁東亭相公。權鎬廉興邦</title>,<text>故人家在碧江西。雪壓千山樹樹低。老馬若非知舊道。枕流亭畔定應迷。</text>
<title>上靜亭權公</title>,<text>春風携酒花間坐。冬日披氈雪裏行。唯有秋光看未得。滿山紅葉似含情。</text>
<title>詰朝。廉使送酒肉禦寒。魚有小詩。次韻爲謝。</title>,<text>一笑相逢𪚥𪚥晴。胸中無累淡然淸。別來馬上頻回首。雉岳嵯峨雪裏橫。</text>
<title>詰朝。廉使送酒肉禦寒。魚有小詩。次韻爲謝。 其二</title>,<text>萬山和雪凍雲晴。夢破禪窓曙色淸。忽有白衣携酒到。醉吟佳句氣從橫。</text>
<title>馬上吟得二詩。奉呈河廉使。</title>,<text>梵宮寥落臘天寒。飮破三壺信馬還。大醉哦詩雙耳熱。不知新雪擁千山。</text>
<title>馬上吟得二詩。奉呈河廉使。 其二</title>,<text>一夜平原興未闌。更期山寺作淸歡。庭前斷碣埋荒蘚。似欲郞官着意看。</text>
<title>朴諫議以傳柑見惠。且有獻高堂之語。感謝之餘。寄此發笑。</title>,<text>十枚霜橘似金黃。應是來從玉座傍。破泛壽杯香擁鼻。洞庭春色滿高堂。</text>
<title>金副令寓居中原。修撰文書。相憶未見。先寄以詩。次韻奉答。</title>,<text>相望百里好山川。來往風流興浩然。自愧閑中成懶慢。沿江有路未夤緣。</text>
<title>奉答東亭相公次韻</title>,<text>緣江冒雪訪淸幽。一首新詩枉被酬。立馬江頭相惜別。龍門西畔碧雲浮。</text>
<title>足菴上人南行。寄全羅鄭廉使，全州李牧使。</title>,<text>聞道完山景物新。梅花獨占雪中春。遙知鼎坐淸香裏。說盡關東少一人。</text>
<title>足菴上人南行。寄全羅鄭廉使，全州李牧使。 其二</title>,<text>已拋珪組早歸來。茅屋三間面水開。明月滿庭空悵望。何人寄我一枝梅。</text>
<title>忠州千林寺。與李察訪飮酒大醉因睡。覺而此作。</title>,<text>驪江漁友到忠州。一曲纖歌散萬愁。誰會歡場殊有味。山僧容易出纏頭。</text>
<title>忠州千林寺。與李察訪飮酒大醉因睡。覺而此作。 其二</title>,<text>雪厭中原夜氣淸。故人相會更多情。醉眠不覺君歸去。還有琵琶一曲聲。</text>
<title>彌勒院路上相別。宿崇善寺。奉寄牧伯相公。</title>,<text>馬首相分暗愴情。回頭月岳更崢嶸。誰知一覺僧窓夢。猶聽琵琶腸斷聲。</text>
<title>留襄陽寄安東府使 安仲溫</title>,<text>一別花山十六年。歸來魂夢更茫然。映湖樓下應迷路。須遣嬌童導我先。</text>
<title>留襄陽寄安東府使 安仲溫 其二</title>,<text>湖上危樓翼似飛。汀洲姸暖似春時。月明須倚闌干曲。孰有佳人玉笛吹。</text>
<title>卞廉使，李察訪相會忠州。作數日之歡。邀予參赴。因事未果。奉呈兩君子。兼簡座上諸公。</title>,<text>蘂城高會有嘉招。深愧塵緣苦我撩。傾蓋同遊當令節。擧杯相屬想淸宵。春風爛熳金釵醉。香霧空濛玉燭燒。借問何人先起舞。夜深歌吹撼雲霄。</text>
<title>卞廉使，李察訪相會忠州。作數日之歡。邀予參赴。因事未果。奉呈兩君子。兼簡座上諸公。 其二</title>,<text>雪消芳草馬聲驕。恨未沿江並玉鑣。爲報琵琶休嫵媚。尊前兩艶妬嬌饒。</text>
<title>題美人簇子</title>,<text>屋頭初日射紅樓。翡翠香簾上玉鉤。粧罷美人含笑立。百般春色一時羞。</text>
<title>謁東亭相公。會法泉僧以扁舟載酒而來。夜深痛飮。東亭有詩云。</title>,<text>短棹煙波僧載酒。蹇驢風雪客吟詩。相逢一夜情無極。更約仰嵒芳草時。</text>
<title>予亦次韻</title>,<text>山中初熟淵明酒。池上閑吟靈運詩。短棹蹇驢俱不俗。緩尋芳草定何時。</text>
<title>明日。與法泉僧回。委轡醉睡。馬自近江。覺而迷路。相與大噱。因有一絶奉獻東亭。</title>,<text>扁舟未禁別離情。盡醉分携水上程。老馬也能知主意。睡中還繞碧波行。</text>
<title>題窄山卷子</title>,<text>上人心地合天寬。收斂難容一藥丸。爲問窄山風景好。杜鵑花發月團團。</text>
<title>寄呈葵軒</title>,<text>春風已過久薰風。怊悵光陰醉夢中。芳草落花都不管。只應明月與公同。</text>
<title>送子具國博</title>,<text>淸和佳節雨初晴。蕭洒新郞赴玉京。芹館諸公如問我。江山如此樂吾生。</text>
<title>寄人</title>,<text>花落鸎啼春去。倚樓無限相思。竹嶺嵯峨橫翠。未遮淸夢東馳。</text>
<title>寄雲谷先生 朴承制爲戲</title>,<text>香案前頭一老儒。欲將經術致唐虞。卞和久有荊山玉。蒯徹從容乞火無。</text>
<title>寄雲谷先生 朴承制爲戲 其二</title>,<text>登山臨水醉吟詩。明月淸風本有期。自愧無能堪世用。不應高擧傲當時。</text>
<title>驪江淸心樓上。送李子安赴官上京。</title>,<text>一夜樓中宿。三年別後情。江山自萬景。風月更雙淸。野鶴飛今古。沙鷗任辱榮。相逢又分手。回首望松京。</text>
<title>病中聞裵廉使與交州宋廉使同登樓。以詩爲寄。</title>,<text>雨絶雲收秋月明。夜深孤客獨含情。長舡靜繫高樓下。何處同聞玉笛聲。</text>
<title>送裵廉使乘舟下廣州</title>,<text>秋入江城雨半晴。滿樓風月不勝淸。扁舟直下滄波去。獨立沙汀望綵旌。</text>
<title>驪江五絶。寄遁村李浩然。集</title>,<text>晚來徐步白蘋洲。風露凄淸月影流。欲喚笙歌嫌擾擾。獨吟詩句上漁舟。</text>
<title>驪江五絶。寄遁村李浩然。集 其二</title>,<text>稚子撑舟泝碧流。夜深移泊柳陰稠。草間蟋蟀啼無數。露冷衣寒未久留。</text>
<title>驪江五絶。寄遁村李浩然。集 其三</title>,<text>月色江聲暑氣微。老魚時復近苔磯。收絲卷棹人無事。穩放輕舠緩緩歸。</text>
<title>驪江五絶。寄遁村李浩然。集 其四</title>,<text>解衣欹枕夢初驚。時有沙禽忽報更。意在汀州佳處駐。岸移山轉覺舟行。</text>
<title>驪江五絶。寄遁村李浩然。集 其五</title>,<text>離下維舟露濕衣。閑吟剝啄扣柴扉。主人聞語還酣睡。應是嗔予久不歸。</text>
<title>遁村寄詩累篇。次韻錄呈。浩然寓居川寧道美蘭若</title>,<text>曾約黃驪共卜居。奔馳南北十年餘。如今始遂平生志。猶自江邊未構廬。</text>
<title>遁村寄詩累篇。次韻錄呈。浩然寓居川寧道美蘭若 其二</title>,<text>百年春夢付南柯。一陣新涼感歲華。風月有期長作伴。乾坤乘興郞爲家。李侯不悟倉中鼠。杜薄猶疑盞疷蛇。從此共成眞隱遁。莫將虛譽向人誇。</text>
<title>遁村寄詩累篇。次韻錄呈。浩然寓居川寧道美蘭若 其三</title>,<text>倚杖携壺客。敲門問字僧。世間無路入。江上有樓登。寒雨山聲遠。秋晴水氣增。相望十餘里。愁悶爲君興。</text>
<title>遁村寄詩累篇。次韻錄呈。浩然寓居川寧道美蘭若 其四</title>,<text>一別三秋客未歸。神仙還有每年期。與君須向江邊住。門外漁舟繫柳枝。</text>
<title>遁村寄詩累篇。次韻錄呈。浩然寓居川寧道美蘭若 其五</title>,<text>衡門茅屋可棲遲。秋色山光共陸離。終日無人來剝啄。倚窓閑和浩然詩。</text>
<title>遁村寄詩累篇。次韻錄呈。浩然寓居川寧道美蘭若 其六</title>,<text>觸熱常嫌畏日遲。秋來病骨尙支離。睡餘懶向南窓下。讀破韓文與杜詩。</text>
<title>遁村寄詩累篇。次韻錄呈。浩然寓居川寧道美蘭若 其七</title>,<text>隔江秋日憶心知。朝夕無端爲賦詩。短棹何時窮兩岸。翠嵒無處不幽奇。</text>
<title>遁村寄詩累篇。次韻錄呈。浩然寓居川寧道美蘭若 其八</title>,<text>奔走雖相遠。艱難亦自同。仲宣悲世亂。阮藉哭途窮。江海孤飛雁。乾坤一轉蓬。悤悤又離別。回首碧溪風。</text>
<title>遁村寄詩累篇。次韻錄呈。浩然寓居川寧道美蘭若 其九</title>,<text>東走西馳未肯休。可隣王粲賦登樓。迢迢江水流人恨。嫋嫋秋風動客愁。</text>
<title>遁村寄詩累篇。次韻錄呈。浩然寓居川寧道美蘭若 其十</title>,<text>醉中往往仰天呼。驚動園林起宿鴉。幸有江山容我輩。相從漁叟與樵夫。</text>
<title>遁村寄詩累篇。次韻錄呈。浩然寓居川寧道美蘭若 其十一</title>,<text>結屋應須近水濱。門前苔徑接靑蘋。欄舟桂棹同游慣。蓴菜鱸魚共食頻。</text>
<title>哭楊知申事 同年友以時</title>,<text>世事眞堪笑。人生亦可哀。功名如草芥。富貴若塵埃。輔主淪高士。匡時失俊材。臨風更怊悵。無復見陳雷。</text>
<title>淨土蘭若夜吟</title>,<text>昏昏夢破佛燈明。滿目星河雨已晴。獨步庭中人不識。繞籬唯有草蟲鳴。</text>
<title>自淨土尋遁村寓居</title>,<text>煙樹濛濛一雨過。曉來涼氣十分加。夜深江漲舟難渡。隣寺相尋更煮茶。</text>
<title>題日庵卷子</title>,<text>初日出東溟。滿天光昱昱。須臾霧露銷。照我一茅屋。相對獨欣然。本來眞面目。</text>
<title>送人從軍</title>,<text>旌旗獵獵拂雲平。萬里從軍一鳥輕。可惜嬋娟雙粉面。擧杯和淚送君行。</text>
<title>寄遁村</title>,<text>庭前碧梧秋露棲。草底喞喞寒蛩啼。怊悵何須效兒女。只爲年來無與語。閑門欹枕一燈靑。夜半瀟瀟萬山雨。</text>
<title>上禹宰相</title>,<text>山川瀟瑟秋風起。回首靑雲千萬里。飄姑無賴一狂生。四年高臥驪江水。死生榮辱是誰爲。不覺時時仰天笑。江魚村酒發長謠。過眼風雨知多少。</text>
<title>送廉使裴佐郞歸京</title>,<text>春暖乘軺日。秋淸返旆時。江山多勝槪。雲雨有期佳。遠水魚來少。長天雁度遲。悲涼一尊別。寂寞幾相思。</text>
<title>重送</title>,<text>江山縹渺一聲雁。風月凄涼百尺樓。醉舞狂歌送君去。落霞孤鶩使人愁。</text>
<title>重送 其二</title>,<text>卓越狂豪鄭常侍。溫恭端正李司成。相逢若問江邊客。獨在煙波弄月明。</text>
<title>伯玉翰林自京還鄕。邂逅驪江樓上。出示餞行詩卷。予題此。</title>,<text>秋半江山好。登樓興更長。故人歸古國。佳節近重陽。萬壑楓初染。千嵒菊欲黃。高堂稱壽斝。魚稻莫彷徨。</text>
<title>用前韻寄金正言</title>,<text>淅瀝悲秋暮。凄涼覺夜長。飄飄人闊世。杳杳雁隨陽。雲冷千山紫。風高萬樹黃。鄕關何日到。携手共彷徨。</text>
<title>寄伯玉</title>,<text>邂逅江樓上。那知卽別離。絃歌宜永夜。詩酒託明時。月出征車動。燈殘醉夢遲。歸家故人在。秋日幾娛嬉。</text>
<title>奉酬雲谷先生雪後見寄之什</title>,<text>草閣關門事轉微。一爐香動散靑絲。雲生北嶽初開畫。雪落南窓忽有詩。城闕漫汗塡萬瓦。園林照耀發千枝。誰知惕若齋中客。羸得袁安獨臥時。</text>
<title>奉酬雲谷先生雪後見寄之什 其二</title>,<text>東風弄雪更霏微。吹送瓊瑰着柳絲。密洒嬌嬈彈寶瑟。亂飄豪俊寫新詩。若非浩蕩開銀闕。應是玲瓏削玉枝。何必爲農從此去。狂歌聊復託明時。</text>
<title>洪武十一年冬十月。五宰相公覲省而來。一日進謁。左右賓客滿門。大人年至八十有五。尙無恙而強康。出入起居。公親敬扶持。凡飮食亦必先嘗。略不以貴顯自居。蓋世所未有。心竊敬歎。旣退。樂與人言。不能自已。及其回京。枉駕弊止。存問吾親。再辱以雉。不勝惶悚感激之至。謹課小詩 二首。薰沐錄呈。奉發一粲。林堅味</title>,<text>九十雙親在北堂。綵衣蘇印白眉郞。山村日暖笙歌咽。乘馹年年薦壽觴。</text>
<title>洪武十一年冬十月。五宰相公覲省而來。一日進謁。左右賓客滿門。大人年至八十有五。尙無恙而強康。出入起居。公親敬扶持。凡飮食亦必先嘗。略不以貴顯自居。蓋世所未有。心竊敬歎。旣退。樂與人言。不能自已。及其回京。枉駕弊止。存問吾親。再辱以雉。不勝惶悚感激之至。謹課小詩 二首。薰沐錄呈。奉發一粲。林堅味 其二</title>,<text>老老何人似我公。往徠頻辱訪茅宮。華蟲厚賜深爲感。杯酒應須翦髮充。</text>
<title>遣興。寄達可，子安。</title>,<text>一臥黃驪縣。居然已數年。不才違世態。無事老江邊。載酒尋僧舍。吟詩上釣舡。誰知有幽興。風月莫論錢。</text>
<title>投安東府使安判書 仲溫</title>,<text>匹馬重游湖上村。使君還是一門孫。相逢着我金尊畔。不覺西山日又昏。</text>
<title>投安東府使安判書 仲溫 其二</title>,<text>少年曾上映湖樓。月夕花朝幾結愁。今日重來渾似夢。却將流落向人羞。</text>
<title>席上見老妓有感</title>,<text>重到桑鄕十六年。使君今日設華筵。常時不覺身將老。見汝衰顏一慘然。</text>
<title>奉酬愼村相公</title>,<text>新年瑞氣擁千門。曉起遙瞻奉化村。江柳野梅春欲動。映湖樓上更携尊。</text>
<title>奉酬愼村相公 其二</title>,<text>松竹家家柳掩門。沿江古邑是仙村。傍人莫怪淹留久。月滿高樓酒滿尊。</text>
<title>奉酬愼村相公 其三</title>,<text>往將狂妄叫君門。退臥黃驪水石村。今日遠游隨處好。淸歌妙舞伴金尊。</text>
<title>奉酬愼村相公 其四</title>,<text>此生何處見恩門。同榜高人有愼村。話舊論今陪杖屨。春風日日倒芳尊。</text>
<title>甫州。寄廉使。</title>,<text>豁達人爭慕。寬仁世共嘉。分符遺愛在。杖節厚恩加。柳弄含春綿。梅催送臘花。何時明月下。相對聽琵琶。</text>
<title>甫州。寄廉使。 其二</title>,<text>萬事蹉跎後。三年寂寞中。江村朋釣叟。山谷伴樵翁。風月爲生計。詩書作歲功。遠游蒙繾綣。回首感無窮。</text>
<title>安東答三峯約會甫州未果。有此作。</title>,<text>一別平原後。論懷久未同。飄飄人欲老。役役歲方窮。花郡千山擁。龜城一路通。襄陽已過了。能不愧心中。</text>
<title>寄甫州使君</title>,<text>戀慕多年苦。歡娛數日同。不須憂世亂。何必哭途窮。有客如司馬。無人作蒯通。昏昏忘去住。歲月醉杯中。</text>
<title>安東客舍北樓。次高祖上洛公詩韻。</title>,<text>先祖題詩字字淸。重來此日更含情。江山似有留連色。仍占春風未肯行。</text>
<title>寄張樞密</title>,<text>南村門士號侁侁。榮入中樞已六人。獨有驪江江上客。醉吟風月自忘身。</text>
<title>感薄命兒。寄朴代言。</title>,<text>美人如玉守空閨。千里松山夢欲迷。腸斷春風吹院落。滿庭依舊草萋萋。</text>
<title>感薄命兒。寄朴代言。 伯玉翰林送予詩</title>,<text>離亭仙妓似無情。一曲陽關怨不成。馬首春風花欲發。客中何處過淸明。</text>
<title>宿甕泉驛。次韻寄贈。</title>,<text>風流公子最多情。握手無言句已成。別後相思誰料得。只應新月更分明。</text>
<title>宿甕泉驛。次韻寄贈。 其二</title>,<text>馬首風煙惱客情。溪山到處畫圖成。哦詩緩緩行芳草。忽有梅花一樹明。</text>
<title>宿甕泉驛。次韻寄贈。 其三</title>,<text>春風離別不勝情。問柳尋花未肯成。竹嶺高峯回首望。樓前江水一豪明。</text>
<title>三月十二日踰竹嶺。果淸明也。因題樓壁。</title>,<text>山川風氣固難同。何況人間達與窮。忽憶翰林詩一句。淸明正過嶺雲中。</text>
<title>三月十二日踰竹嶺。果淸明也。因題樓壁。戊申年淸明雪 仲賢</title>,<text>去年三月落花堆。每與諸公把酒杯。今歲淸明天雨雪。問君何處錦筵開。</text>
<title>次韻</title>,<text>夢覺東山雲忽堆。那知街上散銀杯。今年春色應無盡。杏蕊飄香半未開。</text>
<title>春日對雨有感</title>,<text>千花萬柳氣空濛。城北城南綠映紅。最好雨餘樓上見。却愁明日有東風。</text>
<title>寓朴秘監本宅。以詩寄呈。大陽</title>,<text>故人分手已多年。千里相思隔杳然。今日君家偏悵望。名花依舊獨嬋娟。</text>
<title>寓朴秘監本宅。以詩寄呈。大陽 其二</title>,<text>是非榮辱自由天。我亦驪江久醉眠。賴有多情洪亞相。不妨東閣更周旋。</text>
<title>醉中</title>,<text>飮酒長安興更長。何須苦恨過年光。憑君日日看花到。相對閑吟揖羽觴。</text>
<title>宋岡摠郞挽章</title>,<text>落花流水亦堪悲。何況浮生事未期。昔日交游多不幸。傷心又賦哭君詩。</text>
<title>柳之隰判書挽章</title>,<text>百歲光陰一夢中。悲歡榮辱摠成空。兩男祿厚兒孫盛。畢竟還應不死同。</text>
<title>柳之隰判書挽章 其二</title>,<text>卜宅驪江二十秋。相從只尺棹扁舟。金風又欲還歸去。怊悵無人共倚樓。</text>
<title>秋興亭詩</title>,<text>龍山秋色澹人心。雲淨江澄草樹深。竟日高亭誰是伴。一雙野鶴一張琴。</text>
<title>秋興亭詩</title>,<text>魚肥稻熟水雲鄕。歸去來歌聲短長。可惜安仁空有賦。我公曾是佩金章。</text>
<title>秋興亭詩</title>,<text>早歲承恩直紫宸。如今七十臥江濱。若爲拂袖從公去。秋興亭邊共作隣。</text>
<title>送砧上人歸金生寺</title>,<text>君在江源我在西。扁舟往往訪招提。琴休浦闊觀魚躍。雞足山深聽鳥啼。是處相逢開笑語。明年何日更提携。因思五敎軍無事。每喚崔郞渡碧溪。</text>
<title>次同年李典像韻。賀同年李遁村之子之直登第。小詩 二首。</title>,<text>黃金榜上姓名新。指李家中雨露春。更使兩郞登甲第。夫人應得大夫人。</text>
<title>次同年李典像韻。賀同年李遁村之子之直登第。小詩 二首。 其二</title>,<text>麻衣換得錦衣新。斷織高堂一笑春。爲報廣陵須洗眼。丙科人後乙科人。</text>
<title>同年李遁村長子之直擧進士第二名。仲子之剛應監試第六名。眞希世之盛事也。今日率之歸家。復用前韻以爲贐行。</title>,<text>與君交契免如新。共步蟾宮廿六春。衣錦兩郞隨杖屢。一時歆艶屬吾人。</text>
<title>呈葵軒丈</title>,<text>雲間皎月照華堂。朗詠新詩坐小床。直到夜深淸不寐。隔簾高樹送微涼。</text>
<title>呈葵軒丈 其二</title>,<text>輕風一陣細吹衣。獨倚南窓有所思。紫洞煙霞無鎖鑰。芒鞋竹杖莫違期。</text>
<title>呈葵軒丈 其三</title>,<text>樞齋簫管人間少。團隱歌謠海外無。積雨乍晴明月好。彈箏須要喚奴奴。</text>
<title>天磨山</title>,<text>山腰石徑俯高林。策馬夤緣却爽心。雲谷問僧何處是。溪流盡處白雲深。</text>
<title>六月十五日。國俗處處飮酒。謂之流頭會。其意沐於東流水也。朴關城設酒。喚歌妓未及。密陽朴 中美 先生有詩。次韻以戲之。</title>,<text>蕭洒林亭綺席開。佳賓滿座酒盈杯。繫絃急管多情調。𪚥六雲鬟獨不來。</text>
<title>醉中朴公折竹枝釆雜花作勸花。曲盡其妙。又賦。</title>,<text>頭上花枝爛熳開。日長相揖九霞杯。主人好客身無事。從此時時載酒來。</text>
<title>答李遁村</title>,<text>茅屋蕭條倚碧山。秋波渺眇菊花灣。客中感瘧慵無力。遙憶風流恨未攀。秋風吹起染千山。江水澄淸九十灣。曲淸崇丘渾不俗。若爲携手共躋攀。</text>
<title>謝水晶蒲萄</title>,<text>的歷蒲萄熟。玲瓏綵水晶。初嘗非世味。更爵訝甘餳。瓊液淪肌骨。天漿洽性情。明春須欲種。願許一長葬。</text>
<title>葵軒送黑蒲萄。以詩爲謝。</title>,<text>一藣蒲萄馬乳光。骨凡還愧享天漿。年來病似相如渴。直欲移根六友堂。</text>
<title>寄民望大卿 廉廷秀</title>,<text>復作姚崇疾。難堪司馬渴。誰能送水晶。使我胸中豁。</text>
<title>送慶尙廉使全掌令 五倫</title>,<text>蔚應霜臺選。端爲盛世賢。彈琴幾十載。按轡尙芳年。德賀便民俗。詩慙被管絃。兩兒俱習字。萬一少垂憐。</text>
<title>奉送都元帥李相公出征倭寇 今太上王</title>,<text>東國精兵號朔方。相公功業似汾陽。端知奏凱歸應迫。眉宇揚揚色正黃。</text>
<title>奉送都元帥李相公出征倭寇 今太上王 其二</title>,<text>受鉞東征兵馬雄。昆邪應與鼎魚同。却嫌措大身多病。未得參謀帷幄中。</text>
<title>鄭判書，柳判書從都元帥幕。詩以爲贈。</title>,<text>蕞爾倭屯洛水傍。只緣燒盡橙林檣。沸池魚鼈何逃死。落穽豺狼定見亡。幕客皆如韓吏部。元戎正是郭汾陽。靑油談笑慙非分。破賊功成入廟堂。</text>
<title>尹樞相以韓山君，淸城君兩先生宴集詩示予。欲和其韻。予亦賦焉。虎</title>,<text>雨晴蟬噪後。雲淨雁來初。賢相雄文字。先王妙畫圖。杯槃隨所有。懷抱自然舒。最愛西隣丈。平生詩酒娛。</text>
<title>昌山君挽詞</title>,<text>昌寧山水好。孕秀生其賢。中魁司馬試。與選禮闈筵。爵祿眞自貴。文章亦可傳。如何忽棄世。悽愴仰秋天。</text>
<title>孫樞密挽詞</title>,<text>耆舊漸淪喪。後生當奈何。昔年蒙敎誨。今日倍咨嗟。欲掛延陵劍。空聞殲露歌。英魂何處去。孤塚隔煙霞。</text>
<title>題勝上人嬴庵</title>,<text>妄起志還勝。心平道自嬴。一間茅屋小。萬壑松風聲。借問誰與住。團團秋月明。</text>
<title>送勝上人游方</title>,<text>游遍東韓處處山。浮雲無定不曾閑。更從鴨綠江西去。萬里乾坤步武間。</text>
<title>呈朴判書乞馬</title>,<text>桂玉窮愁倚旅窓。扁舟昨夜泊東江。已求款段輸糧袋。未得駑駘載酒缸。</text>
<title>敬步韓山高韻。拜呈都元帥凱旋之次。</title>,<text>賊鋒摧剉與雷同。節制無非自我公。瑞霧蔥蔥銷毒霧。霜風冽冽助威風。島夷墜膽軍容盛。隣境寒心士氣雄。滿國衣冠爭拜賀。三韓萬世大平功。</text>
<title>壽父先生園中四詠</title>,<text>李公淸德冠東方。松竹梅蘭共一堂。嫩弱蒼髥猶帶露。蕭騷寒玉更凌霜。閑吟酷愛開水艶。靜坐時聞噀國香。獨把琵琶誰會聽。夜深唯有月彷徨。</text>
<title>上李政堂。聊申賀臆。兼以自負。</title>,<text>憶昔觀風過羽溪。獲參令祖兒如驪。干今孫子登華省。知是陰功在海西。</text>
<title>上李政堂。聊申賀臆。兼以自負。 其二</title>,<text>新除諫議喜無窮。六載投閑似夢中。莫次承宣誇一榜。政堂文學已三公。</text>
<title>寄無說長老子野先生</title>,<text>苦憶潭陽郡。秋天一雁嘶。高僧依竹澗。野客隱梅溪。月照淸香動。風來翠影低。相從無十步。茅屋近招提。</text>
<title>送鄭當寺丞之任忠州</title>,<text>春風方駘盪。持節赴忠州。芳草東門路。垂楊古渡頭。彈琴開畫間。拄笏上高樓。應過驪江去。江邊繫釣舟。</text>
<title>朴掌令家醉中走筆</title>,<text>日落雲歸月滿庭。一樽相對故人情。瑞香花近香如霧。拂面淸風陣陣輕。</text>
<title>淸州李左尹赴官上京。陪鄭副樞迎于其兄判閣家。次杜工部詩韻。</title>,<text>君家庭院不勝淸。淑景遲遲鳥雀聲。門外綠楊垂地舞。墻頭紅樹透簾明。故人遠別曾多感。今日相逢喜彙征。可惜春光將欲去。携壺到處樂平生。</text>
<title>淸州李左尹赴官上京。陪鄭副樞迎于其兄判閣家。次杜工部詩韻。 其二</title>,<text>飮酒發往興。那知身世悲。塵埃十年夢。花柳暮春時。我喜遨遊貫。君休酩酊辭。和風吹醉面。細和草堂詩。</text>
<title>歎花</title>,<text>慢綠妭紅幾萬重。千家日暖氣濛濛。猜嫌豈獨人間事。昨夜東風一半空。</text>
<title>呈葵軒</title>,<text>樞齋圃隱兩賢材。每欲公家飮一杯。喚取奴奴知甚日。海棠應已滿枝開。</text>
<title>呈葵軒 其二</title>,<text>怊悵春來各事牽。未能一度共華筵。東風最是無情物。吹落群花不解憐。</text>
<title>呈葵軒 其三</title>,<text>紅艶紛紛着地多。可憐時節到淸和。海棠獨占餘春色。欲聽佳人一曲歌。</text>
<title>寄江陵廉使叔謝石硯，文魚。</title>,<text>千里芳緘至。來從碧海涯。未開先有愧。重讀豈無懷。靑石光還潤。文魚味更佳。因思當日事。隨處擁金釵。</text>
<title>寄江陵廉使叔謝石硯，文魚。 其二</title>,<text>自古絃歌地。于今劍戟間。江山應有恨。人物不能閑。烽火傳金聞。軍容振鐵關。遙知擒草竊。西笑覲天顏。</text>
<title>四月十日。入直省廬。</title>,<text>金鴨銷殘鸞鳳香。月移花影上東廊。那知放浪江湖客。今日重爲錦帳郞。</text>
<title>四月十日。入直省廬。 其二</title>,<text>閣夜沈沈好夢驚。五更鍾鼓遠聞聲。重來碌碌無寸思。慙愧長揚賦未成。</text>
<title>寄呈同舍諸公</title>,<text>五年飄泊臥江濱。重作梨垣侍從臣。夕直朝衙猶未慣。忽逢相避似閑人。</text>
<title>寄呈同舍諸公 其二</title>,<text>叨居左掖管曺司。每欲高吟一擧巵。怊悵同僚緣分淺。未看紅藥滿階時。</text>
<title>驪江勝山有感</title>,<text>蕭洒靑山野火侵。松杉銷盡更傷心。昔年躑躅花開處。蓊鬱翻成雜樹林。</text>
<title>會神孝寺。宴鄭三峯。</title>,<text>故人相見尙狂疏。憶昔南遷醉夢如。今日寺樓開口笑。雲衢萬里雨晴初。</text>
<title>醉後子安令我起書壁間。口占二十八字。旣畢。用其韻因書其後。</title>,<text>滿空蒼翠雨霏微。喜見雲間獨鶴歸。莫怪登樓消永日。煮茶聲裏坐忘機。</text>
<title>會賢聖寺避暑</title>,<text>滿壑松陰暑氣淸。半巖風細白雲生。流杯永日池塘淨。留宿僧窓待月明。</text>
<title>牧隱先生游紫霞洞未赴。仰賡高韻。</title>,<text>揮汗煩懷強自寬。夢魂長繞郡樓寒。不妨明月爲魚友。自愧淸時作諫官。虯甲龍髥蒼檜樹。噴珠碎玉碧溪湍。恨予未共山行樂。終日塵中逐馬鞍。</text>
<title>奉酬康子野相賀之什次韻</title>,<text>子野先生在錦南。一緘珠玉瀉雲藍。殷勤遠賀梨垣客。披閱高吟日再三。</text>
<title>奉酬康子野相賀之什次韻 其二</title>,<text>相思極目望天南。杳杳秋雲更蔚藍。莫向江湖藏大器。君王從諫要登三。</text>
<title>送江陵張廉使</title>,<text>憶昔關東載酒游。樓臺無處不風流。湖山宛在壺中異。身世仍從物外浮。細馬佳人紅樹路。擁旌張蓋白鷗洲。裁詩奉送張公子。萬里滄波一鶚秋。</text>
<title>送揚廣廉使安諫議</title>,<text>鳳凰池上客。承命輟鵷鸞。望德民心切。聞風吏膽寒。農桑千里足。盜賊一邊安。江畔高樓好。笙歌醉凭欄。</text>
<title>送揚廣廉使安諫議 其二</title>,<text>一年秋色滿京城。蕭洒仙官四牡行。廟選幾蒙稱勁節。陛辭偏得問高名。餞筵失約多嫌病。寓舍題詩表寸誠。細採風謠觀政化。也須激濁又揚淸。</text>
<title>送揚廣廉使安諫議 其三</title>,<text>碧峯三朶聳雲霄。歌闋驪駒醉未銷。怊悵山房秋臥病。不能携酒餞東郊。</text>
<title>釋房寓宿</title>,<text>泉脈雲根一注淸。連筒流下小槽盈。夜深不夢紅塵事。長向窓前作雨聲。</text>
<title>入直省廬 十月甲子</title>,<text>獨坐香燈照。沈沈閣夜長。尙書尋義理。通鑑閱興亡。飮酒昏成懶。題詩喜欲狂。漏聲催曉報。落月更凄涼。</text>
<title>駕幸甘露寺觀獵。凡兩宿。史官扈從。而無直者。邀予直宿。十月二十七日入直。次禁內諸君詩韻。</title>,<text>醉餘懷舊一燈前。暫仕芸臺廿六年。今日省郞還入直。却嫌未作玉堂仙。</text>
<title>駕幸甘露寺觀獵。凡兩宿。史官扈從。而無直者。邀予直宿。十月二十七日入直。次禁內諸君詩韻。 其二</title>,<text>驪江江上幾時歸。水有肥魚山有薇。欲賦長揚還閣筆。只應明月照蓑衣。</text>
<title>二十八日入直。次金獻納詩韻。</title>,<text>忠誠如火貯胸㯲。堯舜吾君望益深。車駕近來仍入直。長揚賦語一高吟。</text>
<title>又題唐律有感</title>,<text>復作薇垣吏。年來只嘿言。飄飄知自性。碌綠任他論。書冊幾無有。詩篇半不存。燈殘猶未寐。宣醞滿金尊。</text>
<title>集唐人詩句。呈崔諫議。</title>,<text>天仗宵嚴建羽旄。觚稜金碧照山高。絲綸閣下文書靜。池上于今有鳳毛。</text>
<title>席上醉題</title>,<text>平生自許老江邊。今日那知醉舞筵。爲報諸郞須酩酊。三行粉面更嫣然。</text>
<title>郞舍等封事。得兪允之命。不勝喜賀。入直有題。二首。</title>,<text>皁囊前日上封章。從諫如流德更光。自是朝臣無一語。君王未必愛飛黃。</text>
<title>郞舍等封事。得兪允之命。不勝喜賀。入直有題。二首。 其二</title>,<text>莫愧年來作諫臣。片言能得感楓宸。增明日月人皆仰。聖壽宜過一萬春。</text>
<title>成宰相挽章 元揆</title>,<text>中外賢勞入省堂。男兒事業可傳芳。風流談笑人皆美。遺恨家無幹蠱郞。</text>
<title>成宰相挽章 元揆 其二</title>,<text>書狀江南作從官。奉天門下覲天顏。往來水陸幾千里。每向尊前說險艱。</text>
<title>成宰相挽章 元揆 其三</title>,<text>病中折蕳有嘉招。我亦傷風臥寂寥。忽聽訃音空洒淚。此生何處見高標。</text>
<title>送永州李使君</title>,<text>二水風流是永州。髥郞持節賦淸游。少年昔日曾腸斷。安得從君共倚樓。</text>
<title>送金城縣令</title>,<text>昔年持節過金城。小邑依山景物淸。今日送君還有感。臨民聽頌要須明。</text>
<title>送柏庭上人</title>,<text>一錫飄然去。春山幾萬重。松溪明月照。茅屋白雲封。合眼身無着。收心物外容。覺來方悟道。淸淨是眞宗。</text>
<title>送𪚥上人歸覲</title>,<text>上人歸覲白雲鄕。鶴髮之親在北堂。料得朝昏修已事。又將溫淸學黃香。</text>
<title>送李樞相出鎭合浦</title>,<text>入相才踰月。麾幢鎭海邊。窮民方注意。明主要安眠。草竊知誰子。生擒望我賢。功名今日事。戮力更加鞭。</text>
<title>送韓有文</title>,<text>進士聞名韓有文。飄飄才氣薄層雲。三千弟子思爲友。九十門生獨出群。雨絶長程秋欲至。煙橫疊嶂日初曛。遙知衣錦還鄕邑。具慶堂前擧有欣。</text>
<title>古道卷子</title>,<text>古道知何道。吾師獨自行。身高山秀峻。心靜水澄淸。萬壑秋雲滿。千崖曉月明。袈裟應半濕。端坐聽泉聲。</text>
<title>黃二相挽章 裳</title>,<text>貴富超東國。豪華冠一時。放鷹心更豁。牽犬意無涯。幾被諸公愛。多爲聖主知。醉中仍棄世。何處把金巵。</text>
<title>賀朴代言仲容</title>,<text>五世龍喉古亦稀。一門餘慶更光輝。傍人莫作尋常看。還有猪兒面大肥。猪兒。代言子。</text>
<title>寄忠州李使君</title>,<text>蕊邑風流地。使君詩興多。政淸民悅附。思洽俗歐歌。山迥雲初靜。江澄水自波。金生秋更好。携酒日吟哦。</text>
<title>寄忠州李使君 其二</title>,<text>多病身無力。離家事不完。秋風吹破帽。落日照塵鞍。一世眞狂興。經年只素餐。驪江茅宇在。終欲把漁竿。</text>
<title>寄趙判書 浚</title>,<text>持節威風振嶺南。擁兵諸將豈無慙。掃除倭寇回征轡。恩命應同漢耿弇。</text>
<title>送呂摠郞出按慶尙道</title>,<text>昔日分符地。秋風攬轡行。樓臺應動色。山水亦含情。到處愁狂賊。諸州困庶氓。憑君布威德。要使更澄淸。</text>
<title>文化君夫人挽章</title>,<text>柏舟方死誓。手白翦雲鬟。持戒忌人世。焚香仰佛關。百年唯寂寞。四紀獨幽閑。佳壻希房杜。賢孫業孔顏。夢驚差可痛。歸遠已難攀。瀟瑟秋風曉。銘旌向碧山。</text>
<title>遊幸安寺</title>,<text>滿山松柏雨濛濛。半日渝閑小夢中。多謝居僧爭挽手。焚香一榻笑談同。</text>
<title>過月溪坂</title>,<text>溪形如月曲。恐得月溪名。細路沿山腹。行行可爽情。</text>
<title>送李晊生員 全生李晊入成均爲生員。讀書講藏。趨出等夷。予甚佳之。一日告辭。請言以行。予何言哉。姑賊唐律以勖之云。</title>,<text>芹館秋風動。靑衿客夢驚。遠游蘇李子。勤學甯先生。六籍功難進。三餘業可精。歸家淸夜求。宜近短燈檠。</text>
<title>送柳廉使</title>,<text>千里關河雁一聲。秋風瀟洒綉衣行。蕊城驪邑多遺愛。應見兒童竹馬迎。</text>
<title>野雲軒</title>,<text>觸石浮空亘古今。東西南北自無心。靑天如掃風吹去。月白高軒獨鼓琴。</text>
<title>送英上人</title>,<text>萬里乾坤大。飄然一个僧。拈花微旨在。指柏遁辭興。錫振燕山秀。杯浮楚水澄。尋參行不已。何處見弘能。</text>
<title>送雪嶽雲上人</title>,<text>方寸渾無一點塵。眼前諸法自天眞。何須萬里勞參訪。達磨西來誑我人。</text>
<title>具承制母大夫人挽章 鷗</title>,<text>莊姜賢不沒。萊婦德無加。族系連王室。家門古國華。五男俱俊彥。諸女摠柔嘉。終始哀榮足。今朝葬碧霞。</text>
<title>漢陽有作。呈禹宰相 玄寶。</title>,<text>漢陽今日作京城。水繞山圍景氣淸。冠蓋紛紜人撲地。蒼生從此看昇平。</text>
<title>漢陽有作。呈禹宰相 玄寶。 其二</title>,<text>聞說君王放鄭聲。漢陽山水豈無情。誰能更獻經綸策。堯舜君民在此行。</text>
<title>疏齋先生留成均寄詩。次韻答之。崔彪</title>,<text>疏齋夫子是同年。留在成均得穩便。料我悤悤名利路。獨騎瘦馬更加鞭。</text>
<title>疏齋先生留成均寄詩。次韻答之。崔彪 其二</title>,<text>王氣浮新邑。君王爲一遊。衣冠滋瑞霧。旌旆照高秋。百里連人踵。三峯聳馬頭。地靈差可驗。聲色返靑樓。</text>
<title>寄鄭三峯 道傳</title>,<text>主人屢報酒初熟。窓前況有靑靑竹。寂寥終日無俗人。漢江江畔一幽谷。出門回首望君來。匹馬長吟來要速。與君相對坐含杯。共看明月掛疏木。</text>
<title>金開城宅。次河內相詩韻。</title>,<text>南京扈駕寓龍山。朝夕驅馳亦強顏。賴有主人能辦酒。時時醉倒竹林間。</text>
<title>雪梅</title>,<text>獨占園中雪裏春。輕盈玉骨絶纖塵。若敎北客來相見。且與明妃未辨眞。</text>
<title>奉題上書贏庵二大字卷子</title>,<text>鳳翥鸞翔筆意新。端知奇妙出天眞。臨池入木還堪笑。竭力憔心始有神。</text>
<title>寄康子野先生</title>,<text>再覩佳章苦憶君。何時相見說慇懃。年年故里花如海。回首江南日暮雲。</text>
<title>寄鄭判書宇</title>,<text>重來塵土滿朝衣。江上茅茨夕未歸。廊廟累累新進夥。衣冠擾擾故人稀。百年有約君南在。千里無書雁北飛。怊悵相逢是何日。松都二月正芳菲。</text>
<title>寄鄭判書宇 其二</title>,<text>一別華顏已四春。酒杯無處不新人。東馳西走紛紛裏。時復看雲憶子眞。</text>
<title>寄鄭判書宇 其三</title>,<text>水滿東池花滿山。一區精舍竹松間。发㜯駿馬俱無敵。須信先生剩得閑。</text>
<title>呈柳簽書 源</title>,<text>千紅萬綠正芬芳。花氣濛濛日漸長。乘興渺然迷去路。倒冠落佩一疏狂。</text>
<title>呈柳簽書 源 其二</title>,<text>花未繁開柳未深。春風應怪酒初禁。尊中美醑知猶在。不害關門一淺斟。</text>
<title>送江陵徐廉使 九思</title>,<text>載酒東效欲暮秋。菊花叢畔送君游。一聲雁度靑天外。千里人歸碧海陬。鶴髮慈親應斷織。綉衣使者正停輈。遙知州牧爭奔走。獻壽堂前喜氣浮。</text>
<title>林右使挽章 成味</title>,<text>富貴榮華振一時。令原相友合周詩。最怜不意登仙去。九十雙親老淚垂。</text>
<title>林右使挽章 成味 其二</title>,<text>昔日分符理故鄕。政淸無事富農桑。只今豈獨多遺愛。老老恩深未敢忘。</text>
<title>座主李文忠夫人金氏挽章 南村先生李公遂</title>,<text>昔自先生夢兩楹。傷心一十八年更。琴書寂寞塵空滿。亭榭荒涼月獨明。最恨堂前無嗣續。堪誇門下出公卿。夫人此日遺環佩。回首南村涕淚傾。</text>
<title>秋日晚晴</title>,<text>一聲長笛弄新涼。樓上佳人欲斷腸。回首天街明霽色。綠槐高柳正斜陽。</text>
<title>崇善寺。送聰上人歸金生寺。</title>,<text>禪宮近在白鷗洲。幾度春風載酒遊。醉睡樓中良不惡。月明官妓喚漁舟。</text>
<title>寄節齋先生</title>,<text>秋風正浩蕩。回首望南州。君家是何處。我住更無由。玉潤攬范轡。氷淸登庾樓。相逢開一笑。絲竹振林丘。</text>
<title>因寄江陵海隱先生</title>,<text>徐君得意錦還鄕。草木山川更有光。想見萱堂爭獻壽。老仙先起舞陽陽。</text>
<title>因寄江陵海隱先生 其二</title>,<text>細馬紅妝傍海邊。風流如夢十三年。于今徐子追遺跡。回首關東一慘然。</text>
<title>因寄江陵海隱先生 其三</title>,<text>倭寇年來屢見侵。海隅黔首日呻吟。湖山風月猶依舊。豐樂何時一去尋。</text>
<title>寄咸同年。兼簡崔同年。承慶𪚥河</title>,<text>泣別江山十二秋。夢魂猶繞倚雲樓。徐君去日殷勤囑。須借滄波一釣舟。</text>
<title>戲呈方秘書</title>,<text>喚出佳人勸酒多。碧雲秋日興無何。風流李白還堪笑。醉裏徒聞隔障歌。</text>
<title>戲呈方秘書 其二</title>,<text>露洗秋空月色多。欲將吾輩翫如何。淺斟纖弱涓涓酒。閑聽𪚥長緩緩歌。</text>
<title>爲親乞魚肉詩。一呈海州牧。一呈李堂後 薈。</title>,<text>泣竹筍不出。叩氷魚不躍。咾予孝未誠。注目望鈴閣。</text>
<title>爲親乞魚肉詩。一呈海州牧。一呈李堂後 薈。 其二</title>,<text>雖着老萊衣。未能具甘旨。若蒙惠肉魚。胡不大歡喜。</text>
<title>寄林先生 孝先</title>,<text>老親來自故鄕閭。案上渾無肉與魚。聞說湖潭多勝味。君應厭飫幸分餘。</text>
<title>醉呈座上諸公</title>,<text>人生行止莫非天。出處丁寧綽綽然。今日錦筵歡意足。主人霑醉最先眠。</text>
<title>送全糾正赴任晉陽 五倫</title>,<text>綉衣驄馬赴南州。赤葉黃花九月秋。矗石樓前春水闊。也應携妓上欄舟。</text>
<title>送徐九思還江陵</title>,<text>惜別無端復一杯。可怜手度幾時回。想思夢裏尋君處。明月淸風鏡浦臺。</text>
<title>送萬里同年倅安東</title>,<text>永嘉山水好風煙。湖上樓臺賦錦筵。今日送君情不極。黃花赤葉暮秋天。</text>
<title>送萬里同年倅安東 其二</title>,<text>文章道德鄭同年。遙爲吾民賀得賢。利害興除君有術。擧杯無語只茫然。</text>
<title>送萬里同年倅安東 其三</title>,<text>烈祖墳塋在故鄕。秋風回首更悲涼。可隣寂寞千山裏。唯有孤僧尙典香。</text>
<title>鄭宗之歸三峯。同至普賢院次韻送別。</title>,<text>送君直到普賢門。別袂秋風不忍分。三角山深千萬疊。白雲何處望靑雲。</text>
<title>送驪興柳明府罷任歸嶺南</title>,<text>春風五馬向南州。送別那堪一段愁。第一江山殊寂寞。月明誰與上高樓。</text>
<title>朴秘監宅賞花。戲呈觀物齋。</title>,<text>日長庭院寂無人。萬朶幽花獨展春。却恐狂風吹一陣。嫣紅狼藉委沙塵。</text>
<title>海隱先生夢遺華牋。須臾而紙變爲白綃裙八事。心以爲予畜二裙。六裙分與三男足矣。覺而飜思。且喜且怪。足成絶句六首。寄呈海隱先生。</title>,<text>夢遺華牋實可欣。俄然變化白綃裙。巫咸不降無人識。凶吉須徵海隱分。</text>
<title>海隱先生夢遺華牋。須臾而紙變爲白綃裙八事。心以爲予畜二裙。六裙分與三男足矣。覺而飜思。且喜且怪。足成絶句六首。寄呈海隱先生。 其二</title>,<text>朝來說夢摠懽欣。吉兆應從此八裙。膝下三男無母仰。若爲眞得各平分。</text>
<title>海隱先生夢遺華牋。須臾而紙變爲白綃裙八事。心以爲予畜二裙。六裙分與三男足矣。覺而飜思。且喜且怪。足成絶句六首。寄呈海隱先生。 其三</title>,<text>夢中相見更欣欣。胡乃華牋化作裙。知是先生緣分厚。鮫綃百尺定應分。</text>
<title>海隱先生夢遺華牋。須臾而紙變爲白綃裙八事。心以爲予畜二裙。六裙分與三男足矣。覺而飜思。且喜且怪。足成絶句六首。寄呈海隱先生。 其四</title>,<text>工書晝寢是羊欣。子敬還書數幅裙。把筆平生臨晉字。却愁入木未三分。</text>
<title>海隱先生夢遺華牋。須臾而紙變爲白綃裙八事。心以爲予畜二裙。六裙分與三男足矣。覺而飜思。且喜且怪。足成絶句六首。寄呈海隱先生。 其五</title>,<text>困作東民未悅欣。舞兒能展鬱金裙。因思昔日觀風樂。獨對寒燈坐夜分。</text>
<title>海隱先生夢遺華牋。須臾而紙變爲白綃裙八事。心以爲予畜二裙。六裙分與三男足矣。覺而飜思。且喜且怪。足成絶句六首。寄呈海隱先生。 其六</title>,<text>春風又見木欣欣。擬向花時嚊舞裙。更視先生登百歲。高年遐壽幸能分。</text>
<title>畫梅</title>,<text>嬋娟綽約玉仙姿。不避東風特地吹。似有暗香來擁鼻。一痕新月更相宜。</text>
<title>寄子野先生 姜好文</title>,<text>故人遠在兮天一涯。登高矯首兮雁南歸。欲寄相思兮不可追。秋空渺渺兮碧雲飛。從軍爲樂兮鬢如絲。臂弓腰箭兮志不衰。閑吹玉笛兮秋月輝。爭唱纖歌兮斂娥眉。男兒得意兮各有時。</text>
<title>將赴雲南。泝江而上。寓懷錄呈給事中兩鎭撫三位官人。</title>,<text>遇赦流西極。便蒙聖主寬。拘留懲小𪚥。押送命高官。處處頻歸酒。時時必問安。邇來恩到骨。唯有寸心丹。</text>
<title>將赴雲南。泝江而上。寓懷錄呈給事中兩鎭撫三位官人。 其二</title>,<text>大理城何在。三韓地漸遙。江山人面瘦。風月客魂銷。得酒排愁悶。裁詩遣寂寥。聖恩流幾日。回首望雲霄。</text>
<title>將赴雲南。泝江而上。寓懷錄呈給事中兩鎭撫三位官人。 其三</title>,<text>已觸刑章重。那嫌疾病纏。流離還有命。辛苦豈非天。執玉數千里。朝正十七年。深嗟仁覆裏。▦寡忽生邊。</text>
<title>將赴雲南。泝江而上。寓懷錄呈給事中兩鎭撫三位官人。 其四</title>,<text>臣罪當誅戮。天王益聖明。雷霆威已霽。雨露澤難名。夢繞胥餘國。身流大理城。華夷方混一。何地不安生。</text>
<title>將赴雲南。泝江而上。寓懷錄呈給事中兩鎭撫三位官人。 其五</title>,<text>萬里檣烏日夜飛。舟人猶欲順風微。思親淚落何時見。戀主情深未擬歸。樓閣岧嶤知勝景。山川悠遠恨斜暉。客中愁破能無病。賣酒家邊一典衣。</text>
<title>采石</title>,<text>采石江頭問酒家。樓臺無限正繁華。風流李白今安在。夢覺蓬窓月滿波。</text>
<title>觀音崛</title>,<text>小龕高掛翠嵒間。魚鳥煙霞共一閑。堪羨老僧能避世。倚窓朝暮聽潺湲。</text>
<title>黃州</title>,<text>齊安城外柳絲垂。因憶多情杜紫薇。嘯志歌懷今寂寞。雲容水態獨依俙。</text>
<title>武昌</title>,<text>黃鶴樓前水湧波。沿江簾幕幾千家。醵錢沽酒開懷抱。大別山靑日已斜。</text>
<title>岳陽樓</title>,<text>舟中遙望岳陽樓。未得登臨作勝遊。何日東歸重過此。倚欄吟賞洞庭秋。</text>
<title>感懷</title>,<text>十幅雲帆一信風。江山都是畫圖中。誰知萬里西征客。心與滄波日夜東。</text>
<title>感懷 其二</title>,<text>死生由命奈何天。回首扶桑一惘然。良馬五千何日到。桃花關外草芊芊。</text>
<title>悼亡</title>,<text>一百人來爲結隣。客中憔悴一年春。如今病歿已五六。直到雲南餘幾人。</text>
<title>新月 五月初三日作</title>,<text>家在松山下。舟行江水濱。黃昏一片月。分照兩鄕人。</text>
<title>贈石首縣尹</title>,<text>艾酒無人勸一杯。客中愁悶幾時開。今朝始得登江岸。欲共淸流愧不才。</text>
<title>端午</title>,<text>桅樓驚夢日生東。誰念天涯一困窮。江海茫茫同泛梗。乾坤杳杳若飄蓬。登臨勝地詩情苦。事負良辰酒盞空。爲問汨羅何處是。龍舟上下浪波中。</text>
<title>荊州</title>,<text>行到江陵憶仲宣。登樓賦語至今傳。天涯流落知誰甚。回首雲南最可憐。</text>
<title>荊州 其二</title>,<text>漢家昭烈倚關張。無命其如感歎長。流水浮雲千古態。至今愁殺武安王。</text>
<title>荊州 其三</title>,<text>表裏淸和美丈夫。相逢說盡洞庭湖。荊州惜別情懷惡。他日巴陵憶我無。</text>
<title>曳船</title>,<text>曳船檛鼓泝江間。遙望西川幾萬山。天上何遲靑鳥降。沙頭偏愧白鷗閑。星移物換年將半。裘弊囊空客未還。安得盡看奇勝處。秋風一笑下龍關。</text>
<title>江水</title>,<text>江水東流不復回。雲帆直欲向西開。菰蒲兩岸微風起。楊柳長堤細雨來。夢魂遠迷箕子國。襟懷才展楚王臺。行行見說巫山近。一聽猿聲轉覺哀。</text>
<title>贈李仲正</title>,<text>榮辱昇沈醉夢間。拂衣誰肯出塵寰。鱸魚蓴菜鄕中味。明月淸風物外閑。世與浮雲無着處。身如倦鳥欲還山。黃驪江上扁舟在。何日垂綸一展顏。</text>
<title>贈李仲正 其二</title>,<text>已不尤人肯怨天。古來知命是仁賢。班超杖劍玉關外。蘇武看羊北海邊。美酒嘉餚須有債。淸風明月莫論錢。遠遊雖遂平生志。恨殺蓬萊隔杳然。</text>
<title>潘家谿驛 二首</title>,<text>林間小驛厭長川。灘險撑舟似上天。欲得順流回一棹。須臾直下海門前。</text>
<title>潘家谿驛 二首 其二</title>,<text>客路艱關已半年。老親難待彩衣鮮。江山到處雖云勝。人月何時得共圓。恨我未乘天上鶴。知誰好伴地行仙。五千駿馬無消息。須遣王良早著鞭。</text>
<title>蟬</title>,<text>江村五月聽寒蟬。驚起舟中盡日眠。自是異鄕多感慨。元非節物使悽然。</text>
<title>帆急</title>,<text>帆急山如走。舟行岸自移。異鄕頻問俗。佳處強題詩。吳楚千年地。江湖五月時。莫嫌無一物。風月也相隨。暮宿淸江口。籬邊繫小船。隔牕聞鶴唳。欹枕伴鷗眠。霧重山仍雨。風恬浪作煙。曉看茅屋處。淳朴一山川。山漸周圍水漸淸。泝流船疾浪花生。茂林脩竹無人處。時聽幽禽一兩聲。</text>
<title>夜</title>,<text>月滿長江水自流。舟人睡熟夜悠悠。凄淸恰似秋天日。繞岸蟲聲弔客愁。</text>
<title>十二壁</title>,<text>疊壁橫江岸。巉嵒仰面看。雪翻奔駿浪。電激走驚灘。絡石撑尤急。緣崖曳更難。寸移舟自却。斜日客心寒。</text>
<title>峽州</title>,<text>舟次夷陵櫓暫停。人家撲地樹靑靑。江分二道磨明鏡。山擁千里展畫屛。景物無窮行漸遠。年華欲變𪚥𪚥𪚥。自從東極遊西極。多少長亭與短亭。</text>
<title>野草</title>,<text>纖纖野草自開花。檣影如龍水面斜。日暮每依煙渚宿。竹林深處有人家。</text>
<title>遣興</title>,<text>處處分粳米。行行遞畫船。聖恩天更大。臣感海無邊。谷險江流急。天陰雨氣連。日長無一事。蓬底但虛眠。楚地行將盡。吳天望正遙。樓臺隨處好。風景使人撩。已認浮萍轉。難堪永日消。江流來衮衮。何處客魂招。</text>
<title>河伯</title>,<text>電激雷驚雨打來。篙師不敢刺船開。汀洲沒盡江流漲。却恐前灘雪浪堆。</text>
<title>河伯 其二</title>,<text>楚地常陰多夢雲。樓頭問酒雨紛紛。回巖老木山煙重。茂草長堤水氣昏。</text>
<title>入峽</title>,<text>兩壁崔嵬水急流。舟行宛轉思悠悠。雲籠樹密千崖暗。嵒曲天深萬壑幽。出谷間關聞好鳥。隨波浩蕩愛輕鷗。可憐季子歸何日。猶向巴山更遠遊。</text>
<title>入峽 其二</title>,<text>嵂屼山無盡。沄淪水不窮。高崖圍紛堞。絶壁繚崇墉。樹木千年茂。雲霞萬古封。地幽人寂寞。往往忽相逢。</text>
<title>黃陵廟</title>,<text>江畔黃陵廟。停舟奠一杯。定知令日去。聊復幾時廻。拜手誠應盡。低頭淚欲垂。岳高雲繚繞。波急雪喧豗。民舍依喬木。神牕隱綠槐。每逢淸絶處。登眺苦思歸。</text>
<title>大峽灘</title>,<text>灘險舟難上。峯高路更微。宿雲含雨去。遲日轉山移。酩酊三杯酒。悲涼一首詩。打舷吟嘯永。江鳥忽驚飛。</text>
<title>遣興</title>,<text>世事皆由命。翻思摠是虛。塞翁眞失馬。莊叟豈知魚。未蠟千山屣。難巾萬里車。聖人還有厄。陳蔡不能除。</text>
<title>馬峽</title>,<text>挾水孤村十數家。百年生計只巖崖。竹籬茅屋斜遲日。狗吠鷄鳴隔彩霞。地薄也應無菽粟。江深亦得飽魚鰕。莫嫌灘險穿三峽。巴蜀奇觀漸漸加。</text>
<title>峽行</title>,<text>兩邊巖石矻如門。刻削猶疑斧鑿痕。樹色淋灕常着雨。猿聲縹緲欲埋雲。興亡萬古無消息。強弱千秋幾吐呑。寂寞山村無一事。居人自作太平民。</text>
<title>望歸州城</title>,<text>杳杳孤城壓水湄。層巒一畫女墻輝。愁中偶得新詩句。客裏難逢濁酒杯。谷鳥有知方更響。舟人欲遞苦相催。往來消長非虛事。行到歸州耐可歸。</text>
<title>畫堂春 代人</title>,<text>綠楊堤畔杏花香。馬頭旌旆盡。闐街朱翠更奔忙。爭覩擅郞。却恨春宵苦短。錦衾才展䲶鴦。嬌饒摠是漢宮粧。暗斷腸。</text>
<title>卜算子 代人</title>,<text>倚戶望斜陽。正在孤村樹。淚眼昏昏鳥遠飛。京國知何處。一別似千秋。此恨憑誰語。極目千山又萬山。底是郞歸路。</text>
<title>長相思 代人</title>,<text>松山靑。勝山靑。兩地相望知幾程。難堪送別情。獨歸京未歸京。別後傷心夢不成。滿窓寒月明。</text>
<title>巫山一段雲 送李直門下出按西海</title>,<text>藥砌吟詩句。薇垣倒酒杯。一年無事好開懷。送別恨難裁。攬轡匡時略。埋輪濟世材。風流鹽海莫徘徊。恐有鐵腸摧。</text>
<title>鷓鴣天 送節廉使</title>,<text>持節郞官出鳳城。滿城花柳雨晴。先聲已逐春光遍。到處歌謠詠太平。山繚繞。水澄淸。驪江樓上最多情。夜深人靜闌干外。一葉扁舟載月明。</text>
<title>少年行 驪江</title>,<text>黃驪古縣最風流。江上有高樓。水綠山靑。柳陰深處終日繫蘭舟。纖歌一曲行雲遏。芳草恨悠悠。十二闌干三行粉面。明月滿汀洲。</text>
<title>朝中措 驪江</title>,<text>人間萬事到頭空。春夢百年中。一臥江堧無賴。相從明月淸風。採山釣水。鮮美滿案。賢聖盈鍾。獨酌獨吟終日。平生甘作村翁。</text>
<title>送江陵道按廉使金先生詩</title>,<text>有天地來。淸明濁亂之氣相爲消長於其間。雖豪傑之上。卓然不爲所變者甚鮮。是以。幸而與淸明之氣相遭乎太平之世。則生爲聖賢。沒爲明神。聲孚于時。流澤之岡極也。不幸而與濁亂之氣相薄乎衰否之季。則動而禍隨之。得不並失。徒生徒死。不亦可哀之甚哉。予之念此蓋久。志予同者數人而止耳。永嘉金氏兄弟亦其一也。伯氏字敬之。叔氏字仲賢甫。聰明有畯才。二公如一。而叔氏當逆旽跋扈之日。不能抑其英銳之氣。時而用之。奮然欲以赤手擊猛獸。空弮御利刃。卒罹其禍而隕其身。敬之則恬靜自居。不牾於物。深有味於洙泗之旨。以爲綱目盡在大學書。朝夕反復。體之周密。酬應事變。一於是而發之。故其所謂自慊者已無遺恨。其所以培養在吾之氣。而不爲彼氣之所鑠焉者。蓋可知已。及今更化。朝著肅穆。物於國中者振振有生意。而敬之首膺廟選。按部江陵。按廉使。專制一道之命。士之所甚榮。而江陵道民醇事簡。奇幽瑰偉之觀。又甲天下。爲按廉者之所願得而樂爲者。敬之自視如平時。憂不介乎容。喜不形乎色。殆所謂卓然不變者歟。朝之大夫士歌詠其行者。未必皆知敬之之所存也是也。故序其所以知者。而重有以告焉。甲字上無又字。是也上也字作如字。 上方興學校。先敎化而後刑名。然儒之效不白久。世猶以迂闊詆訕之不止也。先生旣以明大學稱。由成均敎官爲按廉者。又自先生始。其尙勉之哉。予將刮目以竢夫大學之有實效。靑龍辛亥中秋前五日。文忠保節贊化功臣，崇祿大夫，政堂文學，集賢殿太學士，知春秋館事，兼成均大司成，提點司天監事韓山牧隱李穡。序。</text>
<title>送江陵道按廉使金先生詩 其二</title>,<text>吾從儒者流。老矣無所成。世皆趨𪚥𪚥。𪚥觸燈火明。誰知吾道足。兼氣論性情。𪚥𪚥君有氣。溫溫貴自誠。身修民易治。眞得斗南𪚥。江陵是雄鎭。羅代稱京。古人遊𪚥地。山高水益淸。異境協趣尙。秋風按轡行。德蘊宜默容。時泰看彙征。牧隱言可警。仲賢能𪚥𪚥。淡菴白文寶 自聞君命下丹墀。便覺民心注綉衣。悃愊無華能稱職。澄淸有志果遭時。松亭霽景𪚥𪚥𪚥。楓岳雲光映翠微。定向秋涼動高𪚥。𪚥𪚥莫惜寄新詩。京山 白露秋氣高。風聲葉辭木。値子按轡行。山川爲之肅。凜然氷雪姿。觀者首先縮。𪚥𪚥却自怡。勝處詩盈軸。行入新春歸。吾儕當刮目。野隱田祿 秋江澄澈秋日烈。送君江干與君別。𪚥𪚥𪚥襟著綉衣。豺狼遠遁狐蹤滅。閭閻隱𪚥𪚥𪚥諏。盪滌煩苛民大悅。男勤稼穡𪚥桑𪚥。𪚥𪚥行歌漁鼓楫。只在虛靈一轉移。𪚥𪚥𪚥𪚥𪚥卼𦤞。因君格致有純功。修己𪚥𪚥𪚥𪚥𪚥𪚥風蕩蕩柳花飛。攬轡回車光皎潔。𪚥𪚥𪚥𪚥與更新。扣闕備對𪚥𪚥𪚥𪚥𪚥𪚥𪚥𪚥𪚥𪚥君王說𪚥𪚥𪚥𪚥 嬾齋 海東有國宗殷箕。文風亘古光𪚥𪚥。𪚥𪚥𪚥出當代儒。再生伯起來關西。綉𪚥𪚥𪚥𪚥𪚥節。江陵道中霜凜烈。牛腰滿𪚥𪚥𪚥𪚥𪚥𪚥應感歌傳說。時兮時兮正風塵。𪚥𪚥𪚥𪚥𪚥其人。牧隱序德已具陳。嗟我慷𪚥𪚥𪚥𪚥文 𪚥𪚥齋 弼𪚥𪚥薦紳先生送行詩非止於𪚥𪚥𪚥失其</text>
<title>短歌行。賀尹代言。</title>,<text>思庵昔掌成均試。五十年同一覺睡。當時戰藝向千人。爭赴詞場鳴鼓吹。我初半面先君子。風彩照人驚秀異。已喜同庚復同榜。詩酒相從從此始。安和水壑天水松。勝日何曾一虛棄。爭走竹堂筆。幾共銀臺被。廊廟映垂紳。沙場馳鐵騎。悲歡半世每相同。膠漆陳雷應不啻。最憶華堂春酌開。淸香盡日凝珠翠。呼出豐盈玉雪郞。稱觴壽客還書字。驥之子鳳之雛。固知他日靑雲器。果能力學爲儒臣。早年致身淸要地。君王聖哲善任使。擢爲喉舌良有意。子能報吾君恩。豈有他忠與義。亨衢萬里平如砥。將子徐驅振長轡。政丞公後世多賢。出納綸言至于四。委吾質竭吾心。莫道箕裘是家事。父執中人吾老矣。子往求之無一二。重爲告曰子往求之無一二。</text>
<title>陽村歌 權吉昌號陽村</title>,<text>陽村和氣人意舒。枕水靑山負郭田。永嘉先生有二樂。山南築堂臨長川。蓀壁荷蓋辛夷楣。薜荔爲惟擘蕙櫋。藝蘭旣自滿九𪚥。更敎椒桂生欄邊。經訓菑畬文字飮。撑腸磊落奚啻卷。五千君子道方長。行藏休問天幅巾。宴坐聊申申。誰識胸襟杳與元化同悠然。皥皥不假江漢濯。煕煕如立春風前。陽村之樂樂何事。月白風淸言不傳。陽村之風吹不斷。山高水長千萬年。東方學者滿墻外。仰觀數仞却立愁攀緣。獨谷孤寡少隣竝。陰風慘悽地亦偏。每年霜早草不豐。牛羊踐踏爭後先。荊棘森森空吟煙。可憐皓首惰老圃。歲晚床頭無酒錢。天運苟如此。撥棄莫心悁。但從陽村借餘暉。曝背對山終日眠。</text>
<title>題趙侍中平壤伯詩卷</title>,<text>舊俗思治心旣同。已矣風頹人紀壞。皇天眷我龍鳳姿。假手一麾雷雨快。英雄動必待神武。雲龍之從非逅邂。都兪契合動昭融。蕩滌陶鈞撫爐鞴。旋除苛法慰民心。更施仁政正經界。杞梓收用材搜林。朝廷淸明思拔薤。春風浩蕩吹乾坤。雨露滂沱深草芥。顧瞻凌煙誰第一。玉樹臨風更瀟洒。賤子蒙恩實不淺。悠悠無補今衰憊。祝公功德同伊周。大庇東人無內外。我常見公所以再拜復再拜。</text>
<title>李蘭坡宅閱所藏古畫</title>,<text>今古幾人畫山水。各自得意誇成功。吾知郭煕眞獨步。神妙可見經營中。彥卿彥輔縱殊絶。若使同時立下風。仲穆蕭散不掩拙。書生餘事非眞工。雪窓蘭蕙亦可喜。猗猗不與衆草同。蘭坡雅尙世所服。風儀瀟洒眞仙翁。明窓無塵淸晝永。對此景與神心融。門前客子久剝啄。燒香隱几如掩聰。老夫耽酒老更狂。風塵滿面西復東。人皆見之眼不靑。余亦時時面發紅。胡爲淸鑑獨見許。開畫置酒傾深衷。歸來獨谷書齋裏。但見四壁棲枯蟲。誰能與畫松上月。一洗從前塵土空。</text>
<title>題石灘詩卷得錦字 石灘李存吾所居</title>,<text>君看良玉絶磨磷。溫潤栗然眞所稟。愷悌仁人好惡公。彼哉色厲而內荏。旣知大義有綱常。肯怕巧言成貝錦。雲霧晦冥白日昏。風塵慘澹淸空墋。朝陽共喜鳳聲高。盛日忽驚秋氣凜。仰面蒼茫天意幽。低頭歎息吾衰甚。石灘茅屋足容身。明月淸風獨高枕。已矣狂瀾不可回。淸兮淨淥唯堪飮。芳洲杜若綠萋萋。昔日遊人思懍懍。賴有家聲共水長。滔滔不捨幾千稔。</text>
<title>訪南山趙贊成醉歸。肩輿上吟成登南山歌。</title>,<text>孟冬良日登南山。霜林搖落露蒼顏。山前甲第老人宅。見客歡迎心自閑。主賓擧酒敬相壽。笑語激烈驚塵寰。人生七十亦稀少。八旬豈非天所慳。吾儕曷不極歡樂。此生無復世途艱。老人家釀熟幾甕。從此肩輿日往還。</text>
<title>騎牛子賦 二首。用其意。亦作 二首。</title>,<text>截彼峨峨首陽山。採薇昔有好客顏。偃月堂開月長滿。唯有主人心不閑。飢寒富貴兩安在。名聲各自留人寰。天厚吾賢有良貴。紛紜外物都不慳。首陽山高仰復仰。可惜身心良獨艱。撥棄付與杯中物。東君又催佳節還。</text>
<title>騎牛子賦 二首。用其意。亦作 二首。 其二</title>,<text>行路之難不在山。遊子胡爲悲壯顏。秣吾良驥振長策。一日萬里如等閑。濯足咸池風玄圃。飄然迥脫塵囂寰。王喬羨門爭招手。羅列瓊漿不我慳。此時回首九折坂。坦然不見險與艱。窮通自古無定在。天道幽玄往復還。</text>
<title>騎牛子詩盛稱朝廷之美。幷及鄕曲之私。老生忘其鄙拙。作京城樂，鄕曲樂 二首。以發大笑。</title>,<text>漢水逶迤繞華山。龍盤鳳舞鬱孱顏。鐘鳴鼎食勳親宅。比屋豪華士女閑。四海今爲一壽域。三韓共作大平寰。吾君勤儉屢大有。德澤旁流無小慳。君子揚揚周道直。黎民生不識時艱。老夫祿米供祭外。盡爲春酒待春還。</text>
<title>騎牛子詩盛稱朝廷之美。幷及鄕曲之私。老生忘其鄙拙。作京城樂，鄕曲樂 二首。以發大笑。 其二</title>,<text>吾鄕處處好湖山。吾廬松菊可怡顏。田頭社鼓聞坎坎。隴上桑者見閑閑。老薺宿夌飽三白。鷄塒豚柵成一寰。陂塘水滿蛙聲樂。雲弄陰晴雨意慳。南畝又看深沒鶴。西成粒食應不艱。歲暮家家春酒熟。山翁復來溪友還。</text>
<title>復用來韻。寄呈牛後。</title>,<text>爲卜幽居僻近山。束帶跨馬非強顏。但見軒冕自來繞。先生固有終歲閑。琴書一室列童丱。花竹數畝藏仙寰。獨谷塵埃接市井。相逢幸免致風慳。眇余已判大平老。君才空抱能濟艱。未如得酒卽相覓。朝出永日夕不還。</text>
<title>復用來韻。寄呈牛後。 其二</title>,<text>耆舊忘形倒玉山。嬋娟度曲低花顏。高車駟馬鐘聲促。靑天白日尊俎閑。東方禮樂謹侯度。中夏車書同海寰。年老大平難目覩。辰良小酌從囊慳。且問尊前善戲謔。何如身外謾辛艱。勸君一醉動千日。醉裏奇功多八還。</text>
<title>愛紅顏。寄張司藝。齊</title>,<text>世情祗知愛紅顏。且問何人獨不老。辟穀徒言從赤松。涉海何處訪仙島。君莫笑隣家白髮翁。髮白可誇能免夭。此翁白髮初靑靑。黃衫紫騮長安道。尋芳惟恨靑春遲。挾彈不惜白日暮。豈知永下水東流。將謂紅顏鎭長好。而今白髮來如期。爭柰紅顏駐不早。但催釀黍迎新春。餘事何須掛懷抱。</text>
<title>走筆次華嚴大師雲悟送笑庵詩韻</title>,<text>吾聞笑庵少磊落。掉頭不學小乘禪。華嚴海裏常浮沈。出語驚人玄又玄。視大宗師如弊屣。東西南北聊隨緣。又聞今夏講大疏。文字不可無師傳。重重法界但入深。妙處難將言語宣。遙想吾師握慧劍。巍然獨倚須彌巓。老生頭白業轉黑。座下無由袒右肩。更向法筵淸衆問。還有吾廬抱子眼。</text>
<title>次浩亭韻。題金醉翁角觥詩卷。自注。醉翁晉州人。浩亭先生嘗以此詩邀余同賦。先生藏諸篋笥而忘之。時先生歸晉陽。臨行又督之。𪚥綴蕪拙。書于祖𪚥。</title>,<text>醉翁信非吾輩流。愛酒之外無所求。尙友彭澤與步兵。欲作九原思同行。隨身尤物唯鉅觥。一酌可救飢腸鳴。酣歌醉舞無虛日。遮莫光陰如雷疾。臧否何曾口中出。頹然枕麴長松摧。醒吟豈肯學楚才。借問八仙誰仲伯。餘子紛紛徒累百。傲睨世人皆壓倒。陶陶獨樂聖賢道。我願春風吹野水。添彼角觥味甚旨。長醉此翁無有己。</text>
<title>隱庵歸金剛山。戲書數語爲別。</title>,<text>隱庵昔隱金剛山。笑看兒輩弄黃吻。隨緣偶落人間世。觀盡一切如露槿。有木上座執侍久。苦口勸師還舊隱。浮雲出岫本無心。那計東西與遠近。林猿松鶴眼相猜。翠壁丹崖亦含憤。彼曇無竭大慈悲。見師之歸應一聽。</text>
<title>次浩亭韻。題嶺庵詩卷。</title>,<text>白雲滿岩嶺。庵在有無中。庵中閑道人。宴坐觀眞空。團團一間屋。還與大虛同。道人雖不語。出語驚群蒙。時於淨極處。喚起主人公。主人公何在。到處尋難窮。夜夜鷄鳴丑。朝朝日出東。換東作西者。哀哉獨谷翁。</text>
<title>偶讀唐音。至韋蘇州詩。次幽居韻。寄騎牛子。</title>,<text>老疲力不任。偶似淡無營。出門復何適。閑坐抱沖情。細嚼杯中物。悠然得此生。高吟五字律。鏗鏘金石鳴。起視園中樹。東君令已行。何以慰幽獨。賴此時物榮。</text>
<title>聞騎牛子因督種苽。以致乖和。再負山行之約。戲書俚言寄呈。</title>,<text>昔日靑門苽。固窮識先務。公今亦何事。早起學老圃。春寒好著人。況復冒陰霧。引病是良媒。高明獨不悟。行樂當及春。幽期故不赴。蒙哥解讀書。蒙母善治具。對酌勝佳賓。敲門多不遇。鶯聲在綠陰。花落如紅雨。</text>
<title>日本僧亮倪。來乞大藏還。</title>,<text>乾坤淸濁分。壤劃亦棋布。南北風氣殊。強弱仍相附。東方主發生。仁心所流注。煕煕壽域開。和氣釀甘澍。物生壽且孳。人樂朝兼暮。況吾浮屠氏。慈祥世所慕。溫溫倪禪者。人未見喜怒。好善甘若辛。秉心甚堅固。萬里東溟波。飄然一葦渡。伏閣辭旨切。吐詩心肝露。交隣義所敦。從容蒙特顧。煌煌經律論。衆理靡不具。具葉滿歸船。蒼茫入煙霧。神物煩撝訶。天龍加擁護。馮夷扶舳艫。風伯引歸路。王城相國寺。淸衆亦可數。喜聞奘師迥。顚倒整巾屨。壽君福家邦。宜受殊恩遇。良哉志願畢。掛錫扶桑樹。禪餘見飛鴻。莫惜象外句。</text>
<title>題雨亭詩卷</title>,<text>大哉雨之施。微聖孰能明。旣使物生遂。終令天下平。無私上帝澤。有憾小民情。藹藹當春意。浪浪入夜聲。洗空河漢淨。流惡寰宇淸。野曠想江漲。簷虛聞竹鳴。斜飛絲樣卷。驟過羽林驚。變態足怡悅。奇功絶狀名。彼賢天所賚。玆實國之禎。旱可蘇群槁。飢堪飽庶氓。胸中贊化育。亭上看陰晴。</text>
<title>題韓信齋詩卷 政丞尙敬</title>,<text>信齋名實孚。君子所安宅。境靜增虛明。心平失寬窄。皇朝太史公。留迹照窓壁。筆勢妙絶倫。字義貴在繹。車無輗何行。人有死自昔。終然動鬼神。匪直行蠻貊。須臾不可離。畢竟莫他適。請君執此言。堅如金與石。</text>
<title>寄張司藝 躋</title>,<text>結廬在深谷。松嶺東崔嵔。西南石路細。咽絶氷溪哀。常時人罕到。晝日門不開。爭枝鳥雀噪。避雪狐兔來。蕭條遠城市。森爽依岩隈。宅幽頗類愿。瓢棄應徘徊。生涯倦鳥止。顏狀老僧頹。向日葵心在。扶衰藥裏堆。投閉享厚祿。養老及非才。蓬萊知在否。兜率亦遐哉。春風滿天地。物色撩我懷。起尋池岸草。走訪竹邊梅。故人有司藝。知我愛含杯。相邀敢思數。一月三十廻。</text>
<title>送黃判書 喜 赴平安道都巡問使兼府尹</title>,<text>曩時知吏曺。老我亦充位。鹵莽昧施爲。尋常多失墜。祇緣藻鑑空。幸免䑃朧累。出納金閨深。從容香案侍。權衡稱物情。啓沃動天意。謹愼若無憑。飛騰從此始。灼知經濟材。擢置丹靑地。春暖鳳池翔。霜寒烏府議。周旋裨益多。煥赫功名遂。爲政法三王。任賢分六事。臣隣絶混淆。賢路不偏陂。逖矣平安民。難哉巡問使。叮嚀咫尺顏。慷慨澄淸志。彼古太師封。猶存八條治。雄藩俯要衝。衆務來塡委。輕重旣相關。別離何足喟。年華感宦情。煙景撩詩思。野闊樹來遲。雪消江漲膩。前呵走百夫。後擁聯千騎。入幕有佳賓。與言無俗吏。心勞盡撫綏。民自歸平易。戎馬氣潛消。敦尨俗堪致。水明浮碧樓。花落永明寺。應念舊遊人。懶殘無一字。</text>
<title>次韻寄趙判事 云仡</title>,<text>頭白齒牙黃。胸襟霜雪潔。潛心楞嚴中。濁水澄得澈。縱之彌大千。收拾不容髮。聞道有後先。固不在投紱。醉來弄兒孫。方寸轉超逸。寥寥淸夜深。天上有一月。</text>
<title>走筆次諸公韻。送黃海道監司河自宗。</title>,<text>人固有願爲漁師。日與鷗鷺相追隨。魚蝦換酒蓬底醉。疑乃聲中無所思。願爲卿相得行道。致君澤民心自期。羨侯少抱經濟志。攬轡慷慨遭淸時。</text>
<title>騎牛子以菊花酒一缸紅柹一榼來惠。卽書此答之。</title>,<text>堆榼磊落赬虯卵。盈缸瀲灧黃花脂。故人遺我良有意。欲使老朽還童兒。何以報之空戲嘻。</text>
<title>晨起偶誦蘇州閑齋對雨詩。仍用其韻。寄呈騎牛子。兼問起居。</title>,<text>少壯已昨日。沈痾非一朝。有木不封植。何由見新條。陰雨連三月。食少肌肉消。仰視雲中日。西飛疾如飆。</text>
<title>偶讀常建閑齋臥病詩呈與境會。三復吟已。仍用其韻。寄心騎牛子。二首</title>,<text>庭樹來早涼。屋頭上朝日。疲人睡方濃。驚起事一室。無心壁間鏡。照我衰朽質。歎息此餘生。隙駒未爲疾。</text>
<title>偶讀常建閑齋臥病詩呈與境會。三復吟已。仍用其韻。寄心騎牛子。二首 其二</title>,<text>旬時結陰雲。簾外初白日。齋沐淸病容。心魂畏虛室。閑梅照前戶。明鏡悲舊質。同袍四五人。何不來問疾。</text>
<title>三復來詩。灑然沈痾去體。而心上鄙吝。又復消盡了也。詠歎之餘。復和 一首。奉呈騎牛先生。</title>,<text>我思古之人。不可無一日。如行霧露中。似入芝蘭室。仰慙歲寒姿。時映溝柳質。前言信不誣。觀圖得愈疾。</text>
<title>占生字。題前淸道朴晉廬墓詩卷。</title>,<text>三綱天地經。萬古日星明。物或無其則。吾何有此生。孩提才體具。愛敬已心萌。顧我頭渾白。思親意轉輕。看君能盡職。有子豈虛名。夙夜念無忝。尋常如捧盈。三年懷抱愛。百歲立揚情。蘭桂風霜苦。松楸雨露淸。何時聞鶴語。幾曉聽鷄鳴。血洒樹應槁。聲悲雲不行。山河空寂寞。歲月倏崢嶸。廬墓未爲盡。旌閭何足榮。只應天上日。生死照余誠。</text>
<title>題金剛山諸庵安禪道人供養普勸軸</title>,<text>境內山川皆勝絶。金剛之山爲第一。諸庵坐禪貧道人。衣食不繼難度日。伏望尊卑諸檀樾。一片良緣發眞實。不知眞實是何事。摩訶般若波羅蜜。</text>
<title>聽夜鶴</title>,<text>結廬華山下。蒼翠秀窮冬。獨鶴從何處。來鳴最上峯。應嫌宿凡卉。高擧見孤松。幽人獨不睡。夜半霜露濃。</text>
<title>病中賦阮郞歸。寄呈牛後。</title>,<text>春寒悄悄閉重門。疏簾雨氣昏。達官厚祿是誰恩。香爐火尙溫。人語少鳥聲喧。風花飛上軒園中。井水豈無源。汲多能不渾。</text>
<title>崔校理 興孝 朝京師贈別</title>,<text>聖朝重儒雅。校理非宂官。使華衆所羨。忠信良獨難。吉凶與悔吝。皆由三寸端。黃卷有斯語。請莫以人看。</text>
<title>呈騎牛盤石</title>,<text>身閑由心。業何不白。編簡聖賢。菊松主客。初非爲名。今豈屛跡。子之膏育。世無藥石。</text>
<title>呈騎牛盤石 其二</title>,<text>八旬翁翁。今又曳白。富貴浮雲。光陰過客。新新染緣。念念陳跡。嘯歌傷懷。三生之石。</text>
<title>呈騎牛盤石 其三</title>,<text>秋容瀟洒。山靑雲白。臥想郊居。門無雜客。一室琴書。雙淸心跡。不慍不求。樂哉盤石。</text>
<title>憎秋蠅</title>,<text>秋後蠅還亂。營營如有爲。曾聞憎以賦。又見怨於詩。黑白工能變。腥羶聖得知。無勞朝夕拍。會有朔風吹。</text>
<title>夏夜獨坐</title>,<text>疲人喜淸夜。稍覺氣徐還。且復牽何事。應須飽此閑。流星雲淡處。暗水草深間。伹使機心盡。誰敎不掩關。</text>
<title>闕庭槐</title>,<text>童童兩槐樹。冪冪一庭陰。湛露濕初重。薰風吹更深。葉張森翠羽。花細綴黃金。旣得托根地。宜爲人所欽。</text>
<title>騎牛子林亭</title>,<text>衰年有今夕。勝地可淹留。林影微風過。山光積雨收。吟哦須盡日。眺望最宜秋。不識高亭意。催歸許再遊。</text>
<title>曝暄簷下。吟成一絶。寄呈騎牛。</title>,<text>築室東皐上。尋春二月初。共傾無事酒。莫作絶交書。渴飮蘇耽井。酣歌葛亮廬。幽貞固所欲。親舊意何如。</text>
<title>無題</title>,<text>東人無老幼。日夜望星軺。旣見吟淇竹。能知賦蓼蕭。仙査返銀漢。玉節上丹霄。安得共君子。於焉復一霄。</text>
<title>賀盧判閣拜代言</title>,<text>皎然盧判閣。玉樹無纖塵。閥閱能知禮。衣冠不乏人。一心懸白日。雙鬢照靑春。出納君王命。由來在正臣。</text>
<title>孟夏謾興 二首</title>,<text>亂山環獨谷。雜樹蔭高亭。人靜晴陰轉。鶯啼午醉醒。種苽非願學。訪藥亦勞形。老更君恩重。逍遙養性靈。</text>
<title>孟夏謾興 二首 其二</title>,<text>造物眞兒戲。勞生一旅亭。無營聊自適。有酒不須醒。而我本無趣。幾人能踐形。塵中專一壑。終不愧山靈。</text>
<title>題元興客舍 時安省爲宰</title>,<text>國家重守令。休戚在民生。政事推安氏。絃歌化武城。愛人倉廩實。留容屋廬淸。自愧平生事。曾無尺寸成。</text>
<title>寄漁隱</title>,<text>寄語驪興伯。誰憐獨谷翁。語訛驚前落。簪脫感頭童。病容燈影裏。淫味兩聲中。三徑久蕪穢。渥恩何大濃。</text>
<title>寄淸川伯</title>,<text>瀟洒淸川伯。人呼後謫仙。胸襟同遠祖。事業過前賢。中外名聲久。家門孝友偏。葭莩眞我幸。白首得攀緣。</text>
<title>贈權孟孫副校理</title>,<text>少年遊翰苑。先柤是親朋。幾共靑綾被。猶懸白石燈。子孫承善慶。門戶出賢能。勉強修天爵。雲衢可立登。</text>
<title>騎牛以留後。賀誕日來京。作詩招之同宿。</title>,<text>明日虹流慶。群臣共早朝。城門壯金鑰。樓鼓隱丹霄。旅枕誰呼覺。孤燈亦易銷。窮居有疏糲。莫使馬蹄遙。</text>
<title>七夕寄浩亭</title>,<text>人間重此夕。天上會雙星。輟杼懽如夢。穿針巧乞靈。鵲橋催曉渡。蛛網綴秋庭。此事誠難料。吾思問浩亭。</text>
<title>題三節堂詩卷 自注。偰長壽祖上部運。遇賊守節而死。夫人盛年寡居。子文質甫十歲。刲臂肉以療母疾。謂之三節。</title>,<text>三綱明似日。一死視如毛。形影終相弔。貞良固所操。垂髫知職分。割臂答劬勞。東國桂枝秀。北庭秋氣高。</text>
<title>淸樂堂卽事 李侍中</title>,<text>胸襟淸似月。功業重於山。房杜古今有。蕭曺伯仲間。梅花何脈脈。松影自閑閑。酣詠不知夕。離離飛鳥還。</text>
<title>送金判事赴金海</title>,<text>人世別離足。春風涕淚潸。交情八旬後。歸興百花間。樓上雙飛燕。煙中七點山。使君無暇日。亦未破愁顏。</text>
<title>送完山府尹</title>,<text>人生五馬貴。壯節是淸時。千里送君處。衰年勞我思。朔風吹雪急。寒日出雲遲。東閣官梅動。毋忘早寄詩。</text>
<title>送吉州察理使</title>,<text>千里送君處。難禁兒女情。薰風吹別袂。暑雨暗歸程。漢水江邊柳。磨天嶺外營。月明樓獨倚。馬上槊應橫。</text>
<title>送閔大學士六月承祭赴關東</title>,<text>炎雲勢方壯。鐵嶺路何長。山行愼曛黑。曉起赴陰涼。盤上松魚美。樓頭燕玉香。淸齋少思慮。更欲沐蘭湯。</text>
<title>送閔安仁敎授西都</title>,<text>敎授赴西都。知君振八條。會看經濟日。試用聖明朝。野樹開煙斂。春江漲雪消。途中應有作。早寄慰怊怊。</text>
<title>戲別劉直中訓赴密陽</title>,<text>叮嚀風化首。邦本在群黎。休戚身全繫。差科手所提。江深魚樂極。樓迥鳥飛低。花柳登臨日。能令醉眼迷。</text>
<title>送江原鄭觀察使 矩</title>,<text>老病愼寒重。投詩當餞杯。由來固邦本。必籍濟時才。宿麥雪深覆。早梅春欲廻。料應登大嶺。胸次更恢恢。</text>
<title>送安摠制 純 都觀察慶尙道</title>,<text>謹齋心轉小。衮衮出公卿。累業絲綸美。孤標玉雪淸。反身常點檢。臨事最精明。空忝初觀察。無言可贈行。</text>
<title>送鏡城兵馬使辛有定</title>,<text>遺愛存西鄙。威聲鎭北扉。軍無甘苦異。將得古今希。精悍人誰敵。淸公衆所歸。守成還不易。外飾愧儒衣。</text>
<title>送權直門下 軫 赴廣州</title>,<text>皎然靑瑣客。何事遽爲州。衮職旣無闕。民生還可憂。才名吾所畏。政事孰爲優。歸取赬虯卵。須分嶺外秋。</text>
<title>送金汾舍人赴稷山</title>,<text>稷山雖十室。亦足試吾仁。撫字先惸獨。差科問富貧。割鷄言是戲。留犢事堪遵。幼學終何用。須令澤及民。</text>
<title>次諸公韻。送金三宰 承霔 都巡問西北面。</title>,<text>雕戈擁鐵騎。錦瑟思華堂。衰老別離惜。英雄籌策良。行看千里靜。坐作一城長。我昔叨承乏。民勞念小康。</text>
<title>次雨千峯詩卷韻</title>,<text>塵中獨谷翁。物表雨千峯。縱使經年別。常如到處逢。甁殘淮海水。衲掛岷峨松。日暮獨歸處。唯聞雲外鐘。</text>
<title>次諸公詩韻。送李完山府尹。種善</title>,<text>歷試赴南紀。如傷視小民。淳風宜復古。苛法豈重新。伹使珠還浦。何關甑有塵。官梅知早發。乞與一枝春。</text>
<title>次澄粹軒詩韻</title>,<text>苦憶山中靜。何時一上軒。鏡塵雖未拂。刃蜜豈堪飧。竹靜禪心等。松高道貌存。大師眞獨樂。相對忘朝昏。</text>
<title>次知申事柳思訥詩卷朴雙溪韻</title>,<text>白日金閨裏。紅雲玉帝旁。置同殷傅說。決勝漢張良。戰戰氷逾薄。昭昭雪未嵐。參子能不已。賜也若爲方。</text>
<title>次崔司諫 卜麟 還鄕詩韻</title>,<text>携詩別親友。跨馬向家山。今日此分袂。何時又解顏。園紅霜柹熟。江碧白鷗閑。美玉雖三獻。良弓好再彎。</text>
<title>次送安州道都節制使具成亮詩韻</title>,<text>旗影雲霞雜。劍光霜雪明。蕭蕭萬馬動。肅肅元戎行。撫卒令增氣。臨民務得情。仁人一言惠。鳥獸亦知生。</text>
<title>次李藝將軍使琉球國詩韻</title>,<text>苟安非素志。履險當閑遊。見義心肝壯。哀窮涕泗流。馮夷先擊鼓。風伯爲行舟。善子有陰德。眉間黃暈浮。</text>
<title>次融上人詩卷諸公韻</title>,<text>遇境但除心。莫將非破是。寓形塵土中。放意雲山裏。旣自不迷頭。胡爲還塞耳。擧頭是甚時。花滿長安里。</text>
<title>送休上人歸楓岳山。次騎牛子韻。</title>,<text>迢迢楓岳山。我昔一躋攀。倦客歲將晚。歸僧雲共閑。暮年思更往。世事頗相關。仰羨雲中鳥。猶知日夕還。</text>
<title>鄭司諫 守弘 毅伯以親老歸養于桑梓。今我殿下卽位之初。召爲諫官。士林榮之。余亦喜其仕止進退於己。贈之以詩。</title>,<text>我愛鄭司諫。行藏聽自然。胸中唯報主。頭上豈欺天。柳重九門曉。菊殘三逕煙。八旬病座主。高臥看鵬騫。</text>
<title>送鄭亞相朝京師 淸城</title>,<text>公論歸時棟。私情喜附葭。觀光曾上殿。委質舊忘家。馬首星猶在。途中日又斜。川原秋淨麗。幾度詠皇華。</text>
<title>送邊判襄州都護 二首</title>,<text>吾友邊都護。昔日黃穎川。功名應不讓。聲譽暗相連。庭靜苔紋綠。琴橫月色鮮。靑雲東北去。一望一悠然。</text>
<title>送邊判襄州都護 二首 其二</title>,<text>雙旌飄大嶺。五馬飮寒川。梅發待何遜。草生思惠連。無形解佩犢。不撓取烹鮮。晚節相知少。題詩已惘然。</text>
<title>過鐵州城。次浩亭韻。</title>,<text>誰爲鐵州守。爲式鐵州城。義色仰山色。政聲聞水聲。古人誰不死。夫子獨留名。儻此忠魂在。知余一片情。</text>
<title>送西北面都巡問使趙璞</title>,<text>尹玆平壤府。撫昔太師邦。仁政井應復。雄才鼎可扛。花濃永明寺。月白大同江。送子舊遊地。我心何日降。</text>
<title>送平壤少尹宋</title>,<text>昔我巡西北。粗知土俗情。出言多妄誕。見事好縱橫。安得均貧富。毋徒管送迎。喜君因不失。愷悌又公平。</text>
<title>送姜淮仲赴義州。得連字。</title>,<text>先君偕令祖。射策共當年。二嗣仍攀附。諸孫不葉捐。衰年惜離散。薄暮任留連。將子西歸土。兵農務兩全。</text>
<title>送提學朴惇之赴京師</title>,<text>安居勞聖慮。奉使得文臣。去路四千里。行年七十春。丹墀明舜日。沙漠靜妖塵。咫尺蟠松下。差遲愧病身。</text>
<title>慈恩宗沈都僧統詩卷。次牧隱韻。</title>,<text>先師與賤子。少日結交深。尊府叨陪侍。貧家幾枉臨。今余嗟獨在。往事杳難尋。先度法中語。乞師安我心。</text>
<title>送宋希璟使日本</title>,<text>弧矢四方志。風波幾里程。誦詩資識博。受命覺身輕。帆影驚高鳥。船舷戛巨鯨。從來主忠信。何處不堪行。</text>
<title>送漁村赴京師</title>,<text>如何別離日。乃此老衰時。靄靄雲猶在。行行月獨隨。野人看使節。郵吏誦君詩。應伴羽衣去。蕊宮飧玉芝。</text>
<title>送豐海道觀察使金自知</title>,<text>源同流豈異。事往意難禁。蹇蹇唯高義。溫溫又古心。秋霜威不猛。冬日愛逾深。只爲萱堂念。空留棠樹陰。</text>
<title>次人韻。送門生金汾赴襄陽。</title>,<text>大嶺緣雲路。孤城傍海州。訟庭多畏服。編戶少抽收。苔上萊蕪甑。春深庾亮樓。今朝送君處。露柳嫋垂旒。</text>
<title>次陽村韻。送呂參知都巡問東北面。</title>,<text>望若神仙迥。謀能智將雄。逡巡辭北闕。慷慨向邊風。殊俗恩威裏。諸人氣槩中。料應吳下客。非復曩時同。</text>
<title>吳思忠家亭上次人韻</title>,<text>束帶還騎馬。閑尋君子堂。靑山滿庭戶。白日照杯觴。酷吏謝三伏。故人逢一涼。晚來詩句好。疏雨過松岡。</text>
<title>次淸州拱北樓板上韻</title>,<text>授銊淸秋晚。憑欄仲夏初。詩從山綠就。筆點露華書。樹幄圍淸晝。雲峯滿大虛。登臨雖信美。愁歎仍仇予。</text>
<title>送慶尙康按廉</title>,<text>紫陌馳余馬。靑郊執子裾。離亭芳草暮。歸客落梅初。王事雖云急。君才豈有餘。南民正飢渴。去去勿停車。</text>
<title>次浩亭韻。送懶庵遊楓岳。</title>,<text>昔我遊楓岳。如今十載強。芒鞋凌鳥道。蒲薦臥僧房。花送諸天雨。松飛六月霜。淸涼界不遠。執熱正望望。</text>
<title>次浩亭韻。送惠祥禪師遊松廣社。</title>,<text>出世非吾道。論交是故人。千江無別月。四海一船春。手裏孤筇老。甁中淨水新。飄然從所適。邈矣誰能親。</text>
<title>次抱川客舍詩韻</title>,<text>守令分憂重。徒知院館營。斯人善綏撫。此邑樂生成。下馬門庭靜。憑軒水石淸。修治誠不易。去後察民情。</text>
<title>送人</title>,<text>嫋嫋東門柳。春風吹又黃。絮將愁共亂。條與意俱長。出入旣云重。離分何足傷。歸來應到此。且復倒金觴。</text>
<title>送崔雲嗣使日本</title>,<text>故人那遠別。蕭瑟更秋風。滄海雲沈黑。扶桑日拂紅。行藏隨世道。忠信飭吾躬。贈子加飧飯。將何處此翁。</text>
<title>次騎牛子贈李將軍 藝 詩韻</title>,<text>碧海杳無際。欣然仗義行。不同徐福誕。非慕魯連名。獷俗猶知敬。皇天本好生。見危斯授命。聖訓亦昭明。</text>
<title>次浩亭韻。送漁隱赴東北面。陪胎安於星州。</title>,<text>天近揷旗嶺。江深控鶴樓。登臨多勝境。談笑有淸流。滄海雲霞曙。汀洲橘柚秋。辰良回馬首。佳氣向星州。</text>
<title>復次迓浩亭</title>,<text>尋山應著屐。乘月幾登樓。文字五千卷。人材第一流。煙波官渡晚。霜露故園秋。念子不遑息。遲遲去晉州。</text>
<title>題金政丞詩卷。得政字。</title>,<text>從來志治平。復此逢神聖。望重敢求安。功高自無競。皆知仰太山。孰有逃明鏡。鐘鼎是靑氈。固宜聞國政。</text>
<title>次楊村韻。送右道按廉金端議郞。</title>,<text>難此風霜任。屈君梁棟材。憂懷常靡及。笑口幾時開。畏愛己先入。奸汚何足摧。吾衰措分袂。秋氣亦悲哉。</text>
<title>送判淸州金漸之任</title>,<text>老境不宜別。高秋霜露淸。吾君先歷試。之子有斯行。若要除民瘼。先當盡我情。民間五袴樂。堂上一琴橫。</text>
<title>次石泉軒浩亭韻 號無得</title>,<text>道人愛幽獨。結廬對靑山。水石無人處。煙霞非世間。朝見宿雲出。暮看飛鳥還。誰云無所得。老僧眞得閑。</text>
<title>次李大提學領完山日所寄詩韻 二首</title>,<text>漸喜經過少。難堪疾病仍。骨酸秋後劇。腸滑曉來增。却老知無柰。休心恨未能。隣僧來宿去。烏鵲報晨興。</text>
<title>次李大提學領完山日所寄詩韻 二首 其二</title>,<text>玉露凋琪樹。銀河浸素秋。高空雲影滅。明鏡鬢絲抽。但見歲時改。寧知身世浮。古來只如此。今我亦何愁。</text>
<title>送全羅監司金廷雋。次人韻。</title>,<text>予又何違斯。爲酬明主知。爲臣匪躬日。適我未衰時。志氣虹千丈。離情酒一巵。贈言慙老耗。見義莫三思。</text>
<title>重賦俚言 一首。粗敍里閈之私。</title>,<text>久聞說項斯。仁里幸相知。談笑無虛久。招呼不計時。山禽驚響屐。溪月照傾巵。聚散盡何日。令人勞夢思。</text>
<title>次韻送柳三宰 廷顯 赴京</title>,<text>相業傳家事。多公益顯揚。名聲與國美。門戶照人光。專對舊無敵。至誠今更彰。東君催令節。路穩又辰良。</text>
<title>又得令字</title>,<text>明明天子聖。翼翼王心敬。執壤修朝聘。垂衣膺福慶。陽和行夏令。雨露洽仁政。羨子謹言行。淸時再承命。</text>
<title>俚言。送尹參贊 向 都觀察江原。</title>,<text>物議歸參贊。家聲繼侍中。民猶受其賜。世復盡於忠。手按范滂轡。心懸昌德宮。鶯花正爛熳。空自滿關東。</text>
<title>重送尹觀察使移赴慶尙道</title>,<text>慶尙比諸道。煩勞倍有餘。柳營莫觀射。棠茇好停車。處事須精密。治身勿放疏。自行先守令。不待禁侵漁。</text>
<title>送權完山府尹 湛</title>,<text>嫋嫋秋風晚。騑騑五馬催。衰年不宜別。落日未堪回。只共完山月。誰同獨谷杯。吏人庭下少。東閣對寒梅。</text>
<title>病中。次韻寄公州朴使君。冠</title>,<text>昔攜呂太守。弭節上秋樓。坐我烹仙掌。無人洗玉舟。煙花今爛熳。山樹故淸幽。自有如傷意。更分宵旰憂。</text>
<title>酬陳府尹 義貴 栗齋見寄韻</title>,<text>畸人栗齋老。行己直而方。獨樂一君實。保身今子房。倚床眠晝靜。移榻趁陰凉。有叟亦狂者。相將入醉鄕。</text>
<title>次星州法水寺板上詩韻</title>,<text>碧水門前繞。危峯寺後臨。春花紅霧漲。夏木綠陰深。眼界三千里。天邊幾萬岑。𪚥𪚥𪚥𪚥𪚥。𪚥𪚥𪚥𪚥𪚥。</text>
<title>次靜州客舍詩韻</title>,<text>太守役山鬼。倏然成所居。𪚥𪚥𪚥𪚥𪚥。遇客孰云虛。俗美漸磨後。民從富庶餘。龍鍾忝巡問。深愧數行書。</text>
<title>送覺演禪師二首 號雪峯</title>,<text>雪峯挽不住。氷炭滿胸襟。鶴有巢松意。雲無出岫心。唯憂一燈晦。不怕萬緣侵。吏部別盈老。留詩使我吟。</text>
<title>送覺演禪師二首 號雪峯 其二</title>,<text>雪峯如氷雪。近者淸塵襟。老我猶執熱。煩師與安心。朝爲麴蘖困。暮被眠魔侵。此身誰使誤。甘受役呻吟。</text>
<title>安判門下挽詞</title>,<text>誄見君臣義。祠知郡國心。高門積善遠。奕葉植根深。松月自淸夜。庭槐空綠陰。哀榮無所憾。吾道一霑襟。</text>
<title>安宰臣 瑗 挽詞</title>,<text>始我見君日。前朝丁酉春。頎而猶未冠。儼若已垂紳。匪直婚姻故。眞同骨肉親。衰年易悲吒。顧後益霑巾。</text>
<title>李孟畇大卿母氏挽詞</title>,<text>百歲戒無違。丁寧囑結褵。云胡從子日。還是擇隣時。無復思懷橘。曾聞爲廢詩。仲由千載恨。空有寸心知。</text>
<title>哭宜寧府院君南</title>,<text>純忠奮高義。茂烈冠群英。民欲起安石。天何奪孔明。凄風吹素幔。片月照佳城。他日傷心極。隣人笛一聲。</text>
<title>李貴山妻氏金夫人挽辭</title>,<text>宅近常同井。門高幸附葭。有無能共里。慈惠最宜家。光景隨流水。音容惜落花。百年偕老願。丹旐夕陽斜。</text>
<title>鷄城君李萊挽辭</title>,<text>前朝諫臣子。盛代作忠臣。霄漢心馳極。賓師面折頻。淸風洒多士。黃卷想斯人。誰作挽歌者。龍鍾淚滿巾。</text>
<title>哭潮信亭雙梅子李詹</title>,<text>多士揖淸塵。亨衢接要津。文章致身早。懷抱向人眞。長浦潮空退。雙梅月自新。非君誰爲慟。老淚在衣巾。</text>
<title>哭趙侍中平壤伯</title>,<text>英靈稟光嶽。遭遇際風雲。帷幄誰居右。謀猷獨出群。哀榮傾一代。終始保元勳。功業吾無間。君看竹帛文。</text>
<title>哭檢政丞權公 禧</title>,<text>舊德尊崇祿。高門說永嘉。九旬天不惜。五福世無加。棣萼輝姜被。芝蘭映謝家。立揚誰最顯。聲價動中華。</text>
<title>崔三宰挽辭</title>,<text>同悲人代速。可歎壑舟藏。氣散獨誰在。名存斯不亡。浮雲隨素幔。華屋湛空觴。切忝葭莩幸。難禁薤露傷。</text>
<title>趙俛宰臣挽辭</title>,<text>溫溫吾益友。情話幾回同。未必仁人壽。空留長者風。塵棲經卷上。火盡藥爐中。惆悵平生事。松楸夜月籠。</text>
<title>哭興寧府院君</title>,<text>盛際稱多士。希年有幾人。承家爲孝子。開國作忠臣。當面淡如水。滿肛渾是春。曾參能盡職。伯道獨傷神。</text>
<title>永樂十年壬辰五月日。作盆池於殿庭。命題曰盆池貯寒泉。以泉字爲韻。令六代言賦詩。及於老臣。謹依韻製進。</title>,<text>紫禁沈沈擁瑞煙。盆池淡淡貯寒泉。地開玉盞雙蓮秀。天洩銀河一泒連。日照光搖玄象表。雲來影接泰山巓。霑濡永荷偏𪚥質。浸灌須均及稻田。</text>
<title>慶會樓</title>,<text>景福宮中慶會樓。翬飛勤政殿西頭。千年共我丕基固。不日仍他舊貫修。苑囿春回花似錦。池塘雨過水如油。爲因時令施仁化。不是宸心樂勝遊。</text>
<title>己未年。在固城。寄舍弟。</title>,<text>擧目江山深復深。家書一字抵千金。中霄見月思親淚。白日看雲憶弟心。兩眼昏花春霧隔。一簪華髮曉霜侵。春風不覺愁邊過。綠樹鶯聲悤故林。</text>
<title>無題</title>,<text>誥印傳令萬歲欽。儒仙擎出九重深。旣聞聖訓丁寧至。宛對天顏咫尺臨。葵藋亦知傾白日。生成共賀沐甘霖。若將渤海論尋丈。不及吾君報效心。</text>
<title>寄題吉再冶隱</title>,<text>山下數間溪畔廬。手栽松竹碧脩疏。細君洗盞開新醞。稚子挑燈讀古書。玩世肯爲中散鍛。韜光正似子陵漁。門前官道多冠蓋。高臥從渠自覆車。</text>
<title>題孔漁村詩卷</title>,<text>欲識能書孔伯龔。飄然江海一蓑翁。起爲朝士慙無補。去作漁師見有功。已使圖前知勇退。更敎務得分安窮。蓬窓容膝有餘地。坐我淸風明月中。</text>
<title>寄趙提學</title>,<text>寂寂柴扉面水開。爲無車馬絶塵埃。宦情已逐秋雲散。老色偏從曉鏡來。籬下菊花猶解笑。窓前柹葉已成堆。懶夫靜坐還多感。數問家人有酒杯。</text>
<title>書懷寄呈漁隱</title>,<text>獨谷今年草樹荒。故人時有問存亡。自憐木槿承朝露。尙愛葵花向大陽。心事暗羞平日事。醉狂猶過少年狂。榜中豪傑今何在。誰謂從公忝廟堂。</text>
<title>題姜仁府宰臣淸心堂詩卷</title>,<text>試向堂中問主人。瑞巖何事喚頻頻。汪洋誰撓千尋水。淸淨元無一點塵。覓則知君還起妄。自然無處更求眞。年來獨谷尤岑寂。老覺吾廬最大貧。</text>
<title>賀漁隱</title>,<text>由來福善在穹蒼。人力難敎壽富康。漁隱明高迎鳳輦。驪江水永接天潢。貂冠宮錦明仙仗。玉葉金枝映壽解。看取周家年八百。只緣仁厚協文王。</text>
<title>俚言賀玉川君</title>,<text>聞在垂髫嬉戲時。出奇獨立走群兒。俄驚入學能知禮。復道通經善說詩。開國功高忠義盡。封崇恩重始終宜。姓名幸與藏盟府。翊贊如今恨力衰。</text>
<title>賀金判事 科 拜代言</title>,<text>君家積善有由來。兩榜三髥摠俊才。勤苦幾年窮聖域。操存每日養靈臺。主明臣直前言果。陽長陰消治運開。夙夜戰兢須盡職。命司喉舌豈徒哉。</text>
<title>題金慮遐還鄕詩卷</title>,<text>愛爾初心老不移。一生辛苦亦堪悲。唯耽五典六經醉。無意高官好爵縻。常怪昔人題柱早。更憐愚婦下機遲。白頭座主將何贈。力疾猶能寫惡詩。</text>
<title>有懷看花諸君子。寄呈騎牛子。</title>,<text>花間置酒愛淸香。牛背哦詩野趣長。谷口高人舊相得。座中仁者永難忘。皆言古法新非古。自恨狂談老更狂。怕黜苦吟還可惜。諸公更議代深觴。</text>
<title>手自採蜀葵花子。封呈星山先生亨齋。</title>,<text>昔曾銜命赴神州。還到遼城數日留。共愛花枝分戶映。獨尋葵子滿囊收。傾心向日誠難奪。衛足專生智亦周。紫黑淺深紅與白。重重巧翦最難求。</text>
<title>題水原西軒</title>,<text>一道繁華說本營。空餘細柳媚新晴。記官告課催徵斂。府使奔忙謹送迎。紫燕輕風花氣暖。黃鸝永日樹陰淸。流連光景非吾事。徙倚欄干意未平。</text>
<title>送人使日本</title>,<text>曾將利器儘磨礱。不遇盤根不見功。受命方欣行素志。致身唯解盡孤忠。千重蜃海涵秋影。十丈雲帆飽晚風。可爲宴安方快意。淸晨矯首送飛鴻。</text>
<title>敍舊送金判書觀察平安道</title>,<text>與先君子幸同庚。事老元貞如捧盈。當日格言猶在耳。中年永訣獨傷情。又看奕葉蘭孫秀。徧喜寒門驥子生。朋友謾勞思藥石。吏民爭賀得權衡。</text>
<title>俚言 一首。送全羅朴觀察使。</title>,<text>全羅共說小江南。況是鶯花間翠嵐。樓月不妨驚佐吏。郵亭何用駐征驂。但將實惠醫民瘼。自有餘威肅吏貪。莫謂信衰如石木。老來凡事盡忘慙。</text>
<title>送李判中樞觀察全羅</title>,<text>愛之無以露愚衷。今贈一言能不忠。臨事何求當世合。處心須使古人同。埋輪豈在程期末。攬轡應思水火中。威惠又知難獨去。乾坤春日與秋風。</text>
<title>送門生金海敎授官吳一德</title>,<text>早歲窮經遇聖明。歷官中外有聲名。文書院裏絲綸靜。鳶鷺行中劍佩淸。敎養成才豈無補。行藏信命不關情。川原淨麗浮秋逸。信馬哦詩不計程。</text>
<title>送日本文溪禪人還歸</title>,<text>皆吾兄弟孰疏親。認妄爲眞豈是眞。已喜淸標照衰朽。更聞軟語接咨詢。頂摩松偃還山日。手種梅開渡海春。誰道扶桑隔千里。雁飛猶到漢江濱。</text>
<title>送僧之華嚴社</title>,<text>智異山高碧幾重。華嚴寺古萬株松。浮雲肯費隨風力。過雁元無渡水蹤。寶樹陰中齋後杖。雜花香裏講時鐘。欲窮他界無窮界。須上諸峯最上峯。</text>
<title>吉川君權跬赴朝。次石灘，浩亭諸公詩韻。</title>,<text>聖澤東漸洽且隆。只緣心切慕華風。百川自有朝宗意。一日何忘報效忠。閶闔晴開黃道上。絲綸昵奉耿光中。日承三接恩榮極。綠暗紅希發會同。</text>
<title>次平安道都巡問鄭鎭詩韻</title>,<text>奬掖曾蒙令祖恩。寒門況復接高門。立揚堪作士林表。出入永爲王室藩。最愛官高豪氣絶。更憐年少古風存。特來告別情彌厚。慙愧倥倥闕贈言。</text>
<title>次朴雙溪送安觀察使 騰 詩韻。</title>,<text>幾回出納上延英。天語從容獨不名。今日此行還有意。一方萬姓要知情。褰帷到處懽聲動。按轡前頭爽氣橫。須向丘園勤訪問。豈無靖節似淵明。</text>
<title>次吉川君詩韻。送兪信注簿赴大靜縣監。</title>,<text>君知得喪在蒼天。夷險途中見浩然。萬里洪濤同几席。九秋淸興在風煙。漢拏山上一輪影。大靜堂中三尺絃。海共政聲流不盡。靑春劍佩玉階前。</text>
<title>次諸公詩韻。送宋摠制 得師 遊金海。</title>,<text>靑雲知己滿神州。何事悤悤挽不留。應爲松楸有歸志。肯將花柳作行由。政聲常在三刀地。豪氣猶凌百尺樓。鞍馬淸狂吾已矣。送君佳節嶺南遊。</text>
<title>次韻送定山李注簿 益齋孫用洪武韻</title>,<text>源泉混混必盈科。悃愊知君不務華。幾度升堂學士宅。三年秉筆櫟翁家。高文耀世流傳困。遺像驚人景慕多。今見玄孫肩骨在。賀公餘慶詠而歌。</text>
<title>次左議政柳公 廷顯 送子暲赴順興詩韻</title>,<text>憶年三十出爲州。屈指如今五十秋。奉使何人論殿最。分憂到處事畋遊。君師建極半千載。中外當官第一流。矧子傳家忠義耳。何曾醉夢到靑樓。</text>
<title>次諸公韻。送徐君 選 赴光州。</title>,<text>何如斯可作名臣。心切匡君澤及民。西掖皀囊無闕事。南州五袴樂昌辰。碧山蒼海煙霞曙。宿麥柔桑雨露春。吏散唯聞琴響竹。有時還與野人親。</text>
<title>次人韻。送廉參議赴京。</title>,<text>侍中曾制平安道。左尹曾叨幕下賓。從此朱門多足跡。至今白首荷情親。孤孫復振箕裘業。盛代能爲翰墨臣。專對歸來恩更重。淸秋一鶚離風塵。</text>
<title>奉使東北面。次定州板上韻。二首</title>,<text>木葉蕭蕭墜馬前。海天愁思轉飄然。庸才豈合稱眞宰。痛飮唯知過少年。樓倚數株紅樹外。雲橫幾點翠微巓。登臨還愧官遊遠。臣子要須忠孝全。</text>
<title>奉使東北面。次定州板上韻。二首 其二</title>,<text>淡煙平楚接樓前。野外蒼波更杳然。好爵早知防快意。勝遊那料在衰年。日斜南浦初晴地。月出東山最上巓。景物自佳王事急。若爲摹寫得才全。</text>
<title>次安邊駕鶴樓詩韻</title>,<text>倦遊聊上仲宣樓。信美誰能耐久留。正似御風遺濁世。還同執熱濯淸流。欄干已轉三竿日。襟䄂先驚一片秋。不待吏民欺屑屑。自嗟臨老不知休。</text>
<title>次公州樓詩韻</title>,<text>簿書堆案日如年。始覺三韓我獨賢。坐愛葵花傾向日。起看松樹立參天。煙生處處開新逕。雨足村村理廢田。莫道大平還有象。由來蕩蕩絶名焉。</text>
<title>次碧蹄驛板上韻</title>,<text>碧蹄孤館碧山傍。百尺危樓百步墻。倦客登臨避炎熱。行人投宿任風霜。白煙靄靄生迎曙。長路漫漫走漢陽。飽食慇懃慰田父。盤中粒粒爛炊香。</text>
<title>復次碧蹄驛詩韻</title>,<text>陽村佳菊擁籬傍。趙相稚松今過墻。璨璨九秋初浥露。蕭蕭六月欲飛霜。門前楊柳帶微雨。階下葵花傾大陽。此物胡爲無賦詠。始知蘭麝不薰香。</text>
<title>次舍弟判書贈浩亭詩韻</title>,<text>碌碌昏昏一老生。何圖亦忝政丞名。甚知長者眞寬厚。自笑狂夫妄誕宏。伴食廟堂淸晝永。追趨漏院待天明。濁涇不是無淸處。君子由來恥過情。</text>
<title>次鄭安道勿齋詩韻</title>,<text>勿齋中有一遺賢。綠髮逍遙物外天。榻靜山禽下書案。簾疏海月過琴絃。閑居事事心皆適。薄俗言言耳不然。若欲希顏何所樂。此間難與衆人傳。</text>
<title>次陳府尹 義貴 四盆詩韻 梅竹松蘭</title>,<text>谷老灰心槁木形。看詩奮欲上君亭。馮顚任置欺垂白。阮眼從來少作靑。庾嶺渭濱供几案。天陵楚澤在門庭。四盆豈解淸人骨。一聽先生讀道經。</text>
<title>門下府入直次郞舍韻</title>,<text>月過虛窓几席涼。病身無夢覺更長。呼燈起坐看詩卷。推枕呻吟檢藥囊。鵲繞井梧驚宿露。螢飛庭草度流光。難將白髮侵霜曉。喜見黃封瀲玉觴。</text>
<title>己卯春。西北面都巡問使時。次義順館詩韻。</title>,<text>高閣翬飛碧水濱。哦詩不覺倚欄頻。興亡幾費騷人恨。禮義能敎塞俗馴。松骨山橫如馬背。鴨江波動似龍身。遠遊易墮思親淚。芳草萋迷又仲春。</text>
<title>癸未年回自金陵。復次前韻。</title>,<text>正合垂綸寂寞濱。胡爲跨馬遠遊頻。長空倦鳥自知止。萬里白鷗誰得馴。弧矢早年曾有志。襟裾晚節但全身。不材還似山中木。雨露無私七十春。</text>
<title>次趙政丞詩卷韻</title>,<text>松山西折趁溪斜。溪上槐陰綠滿家。客去閉門塵事少。鶯啼丸藥野情多。亭亭相對凌霜樹。粲粲惟栽向日花。謝傅風流公莫學。我蒼生望欲如何。</text>
<title>牧隱先生暮年。東遊作詩。贈高城守李陟。浩亭和作 二首。余亦依韻賦 二首。</title>,<text>妙齡馳譽動京城。已冠三千大學生。華夏文章誰竝美。暮年心跡益雙淸。精眞內積德彌邵。憂患外來心自平。霽月光風無復繼。太山北斗獨垂名。</text>
<title>牧隱先生暮年。東遊作詩。贈高城守李陟。浩亭和作 二首。余亦依韻賦 二首。 其二</title>,<text>高城形勝冠諸城。惆悵塵中寄此生。風景能令儒老起。江山況與主人淸。東溟日湧雲霞動。大野煙橫草樹平。愛子爲州多實惠。愧余作相只虛名。</text>
<title>次賀李代言 伯持 詩韻</title>,<text>共羨龍喉累葉希。未知善慶未曾違。鵬摶九萬同風起。鳳翥朝陽覽德輝。杜線彌縫補衮職。萊衣嬉戲奉親闈。老夫臥病忘人事。獨谷高秋晝掩扉。</text>
<title>次李學士 詹 侍經筵詩韻</title>,<text>講筵論道選群賢。中使傳呼夜亦連。欲把經綸回世道。待看功德格皇天。寵榮白日承三接。餘事淸詩問幾篇。笑殺三郞花底醉。步迎市上酒中仙。</text>
<title>次新亭詩韻</title>,<text>庭前雨過草萋菲。亭上風來暑氣微。嘗酒難違田父意。哦詩還恐水禽飛。興來不覺欹紗帽。臥穩無心整葛衣。自是疏慵耽野趣。丁寧莫更說知機。</text>
<title>自敍</title>,<text>萬事一身雙鬢蒼。沈痾漸覺效無方。扶衰只欲供甘旨。度厄唯知誦吉祥。門外草深翻老綠。窓前筍長拆新黃。松山何意留人住。江上桑麻繞野莊。</text>
<title>次天使祝孟獻詩韻 二首</title>,<text>聲價喧傳動玉京。風標驚喜照邊城。道途豈憚江山阻。霄漢常瞻日月明。弧矢曾含四方志。詩書更得一心平。欲知行役煩公意。祇在咨諏達下情。</text>
<title>次天使祝孟獻詩韻 二首 其二</title>,<text>落落汪汪不世才。更聞和氣似春臺。謾思暇日從容接。正坐淸時老病催。山色自佳當戶滿。雪花能巧入簾回。聊將石銚茶三椀。擬當金尊酒一杯。</text>
<title>次懷德屈坡院南樓詩韻 黃公子厚重創</title>,<text>誰知起弊奐如新。懷德黃公是吉人。素蘊慈祥思濟衆。常存惻隱樂爲仁。子孫勤儉家風勉。院宇高低地勢因。聞說南樓最瀟洒。何當徙倚爽精神。</text>
<title>次文邦貴注簿孝行詩卷</title>,<text>南望白雲天一邊。此心終不減髫年。秉彝誰道無今古。致力曾知有後先。荊棘亦爲樵者誡。松楸長得過人憐。若敎良史書諸冊。如子當居衆孝前。</text>
<title>題南谷先生詩卷。得南字。南谷李䆁之所居</title>,<text>許國孤標映斗南。歸來谷口逕開三。晚年身世鳥飛倦。少日功名蟻戰酣。步屧春風觀物化。班荊月夕聽農談。江湖廊廟心何異。爲愛吾廬睡味甘。</text>
<title>次契融詩韻 二首</title>,<text>茅屋一間半白雲。松聲月色更無喧。夜深爐火來寒兔。雪後庭柯掛冷猿。定罷浣衣尋右澗。齋餘曝背俯晴軒。融乎已入煙霞裏。須信奔時有不奔。</text>
<title>次契融詩韻 二首 其二</title>,<text>一鉢一衣一枝杖。千山萬水恣遊賞。白雲曾與此生浮。濁世難敎我心蕩。梵放遙聞過嶺頭。偈成誰見留巖上。融乎已遍九門山。何處求眞欲除妄。</text>
<title>次曹溪義游詩卷韻</title>,<text>無他伎倆但除心。伐盡千林與萬林。一月旣能長皎皎。五雲那得更陰陰。巖花零落忘春去。庭柏颼飀聽夜深。吾獨胡爲塵土裏。靑山亦許白頭尋。</text>
<title>次契融上人詩韻 二首</title>,<text>無事曾將智刃切。禪心久與陰魔絶。遊方問答冠叢林。面壁觀參甘苦節。軟話留人鄙吝消。新詩起我胸襟豁。高僧剝啄旣無求。老子疏慵能不悅。</text>
<title>次契融上人詩韻 二首 其二</title>,<text>惜昔少年筋力強。携僧宿寺狂遊賞。月𪚥松影涼參差。風榻茶煙綠輕颺。誦子新詩忘倦疲。令人野趣頓增長。誰驅此老入樊籠。擧目四方皆蕩蕩。</text>
<title>次融上人詩卷諸公韻</title>,<text>我愛高僧心術正。屢邀陶令同觴詠。松經雪霰葉彌靑。蓮出淤泥花自淨。境上無心已契融。筆端有力應師永。可憐獨谷亦春風。槁木能隨桃李競。</text>
<title>慶安宮主挽章</title>,<text>脩短誰將善惡同。蒼茫天意諒難窮。氣移象魏崇高裏。心正關雎敎化中。鸞鏡塵生新月墮。鳳簫聲斷彩雲空。料應別有銷魂處。未逐千秋奉兩宮。</text>
<title>權吉昌君 近 挽章</title>,<text>入學圖成已透關。禮書淺見更難攀。文章肯在歐蘇後。性理當求濂洛間。中國師儒思避席。東方學者望如山。非公爲慟而誰爲。老淚焉能不再潸。</text>
<title>安城君母氏挽詞</title>,<text>我思今與古之人。家訓丁寧乃立身。未有慈親代嚴父。能令愛子作忠臣。官高不懈猶懷橘。恩重難忘豈卜隣。縱是化行同影響。感公高義倍霑巾。</text>
<title>浩亭挽章</title>,<text>威儀不忒天資秀。喜怒無形宇量寬。堂上幾年慙伴食。關東此去勸加飧。安危望重身何在。經濟才長意未闌。唯有名聲留竹帛。令人復使後人看。</text>
<title>興寧府院君夫人挽詞</title>,<text>崇封府院興寧宅。累葉詩書積善門。結髮宜家供祭祀。擇隣敎子長兒孫。陸郞官貴猶懷橘。莊叟年高獨鼓盆。看取悲歡塵世事。百年相敬幾人存。</text>
<title>太祖朝。太宗潛邸靖安君時。皇帝諭遣親男。遂命太宗如京。公作詩以獻。</title>,<text>知子知臣睿鑑明。事天誠意爲生成。皆言萬世朝鮮慶。正値𪚥𪚥跋涉行。</text>
<title>寓忠州狗串村家。示李判事 九齡。○二首</title>,<text>親老辭家久。時淸去國賖。寒風動山木。病客獨猗嗟。</text>
<title>寓忠州狗串村家。示李判事 九齡。○二首 其二</title>,<text>蕭蕭九月雨。寂寂菊花期。獨谷東籬下。今年發幾枝。</text>
<title>寄同年李典書 舒</title>,<text>君家玉色醪。色味香俱絶。何當甕底眠。一慰相如渴。</text>
<title>漁隱索筆</title>,<text>吾家管城子。穎脫含譏諷。莫作魯公書。恐入江淹夢。</text>
<title>雨中寄漁隱</title>,<text>屋裏牀牀雨。園中樹樹煙。君家望不遠。楊柳綠門前。</text>
<title>三月。別定州洪使君與裴敎授。江邊作。二首</title>,<text>劍外逢靑眼。尊前歎白頭。春風定州路。芳草喚生愁。</text>
<title>三月。別定州洪使君與裴敎授。江邊作。二首 其二</title>,<text>敎授官淸要。高才尙黑頭。臨流問深淺。孰與別離愁。</text>
<title>江邊。別高州李使君。</title>,<text>感子惜離別。江邊特特來。白鷗嫌俗態。飛過眼相猜。</text>
<title>華嚴大師笑菴悟公。見一老人日逼西山。無所用心。心生憐愍。贈之以菩提子念殊。令脩淨土。老人得之。掛塵壁間。如前飽食煖衣。指揮家僮。營息產業。揚揚自以爲得計。無一念悔心。未知此老其眞無事歟。爲無智歟。作二偈呈。乞師一言處之。</title>,<text>咄此老螺螄。何生淨土想。念珠在壁間。自道菩提長。</text>
<title>華嚴大師笑菴悟公。見一老人日逼西山。無所用心。心生憐愍。贈之以菩提子念殊。令脩淨土。老人得之。掛塵壁間。如前飽食煖衣。指揮家僮。營息產業。揚揚自以爲得計。無一念悔心。未知此老其眞無事歟。爲無智歟。作二偈呈。乞師一言處之。 其二</title>,<text>晴雪落庭松。空齋絶塵想。曨曨窓影遲。高臥看消長。</text>
<title>權卿再辱臨訪。病闕祗待。</title>,<text>大卿眞貴人。天笑爲之新。老畏閻王使。脫身藏北隣。</text>
<title>目前雜詠。錄呈騎牛子。發閑中一笑。萬年松</title>,<text>金剛千仞峯。生此萬年松。幾度風霜苦。不爲桃李容。</text>
<title>目前雜詠。錄呈騎牛子。發閑中一笑。百葉榴</title>,<text>絳英易先落。綠葉爲深藏。風日不相貸。榮枯良可傷。</text>
<title>目前雜詠。錄呈騎牛子。發閑中一笑。移竹</title>,<text>風梢弱嫋嫋。露葉淨娟娟。爲報山陰客。幽姿實可憐。</text>
<title>目前雜詠。錄呈騎牛子。發閑中一笑。種菊</title>,<text>手種數叢菊。心知九日期。遙怜彭澤令。無酒傍東籬。</text>
<title>目前雜詠。錄呈騎牛子。發閑中一笑。梅雨</title>,<text>喜見黃梅熟。愁聞白屋貧。皇天常憫下。我后矧多仁。</text>
<title>目前雜詠。錄呈騎牛子。發閑中一笑。松風</title>,<text>落落蒼髥叟。昏昏白首翁。應嫌不同調。吾亦愛淸風。</text>
<title>郭山板上</title>,<text>隱隱山圍郭。潺潺水繞家。桃源更何處。欲向外人誇。</text>
<title>松堂</title>,<text>松堂幽且高。爽氣淸人骨。獨坐雨聲中。燈前影突兀。</text>
<title>次公州亭子船詩韻</title>,<text>緣餙非循吏。酸寒未學軍。哦詩俯明鏡。片白落飛雲。</text>
<title>己未年。寓固城。寄舍弟。</title>,<text>十月雨浪浪。孤城夜正長。祗能添淚眼。不解洗愁腸。</text>
<title>聞李逖亡。寄朴平亭。</title>,<text>身世元如贅。悲懽亦本空。傷心又何益。萬事信蒼穹。</text>
<title>種松竹菊三絶</title>,<text>兒童豈知我。沐雨手栽松。爲愛歲寒後。靑靑慠雪封。</text>
<title>種松竹菊三絶 其二</title>,<text>誰知一叢竹。能適老人情。步月▦疏影。臨風聽細聲。</text>
<title>種松竹菊三絶 其三</title>,<text>淵明獨愛菊。寄興最淸幽。白酒秋初熟。黃花手自浮。</text>
<title>聞林宰臣 整 領船入來卽寄</title>,<text>多病經春臥。不知何日來。莫嫌泛舟役。爲有濟川才。</text>
<title>書來復用前韻爲謝</title>,<text>昨夜燈花喜。今朝尺素來。老夫臥窮巷。深感記非才。</text>
<title>觀察楊廣時。安城太守許周以病乞告。書其狀背。</title>,<text>安城許太守。自有醫民手。雖病亦何傷。州民爭祝壽。</text>
<title>寄高州李太守 九齡</title>,<text>高州愚太守。但喫高州粟。坦腹臥鳴琴。里民買黃犢。</text>
<title>送朴府尹 經 赴任完山</title>,<text>故人病中別。高秋天氣寒。恐彼完山俗。不知仁者寬。</text>
<title>送李宰臣 行 赴留後</title>,<text>歲暮增離憂。玄雲凝不流。料應沙峴上。立馬一回頭。</text>
<title>送全州府尹吳陞</title>,<text>尊嚴大府尹。卑賤小民居。平易好相接。一城人意舒。</text>
<title>送京畿監司金彌</title>,<text>王化所先行。民傜亦不輕。萬殊何足慮。自有一衡平。</text>
<title>走筆贈別</title>,<text>野酌亂無巡。送君兼送春。明年花正發。莫作未歸人。</text>
<title>送姪達生新婚于連山</title>,<text>冠婚古所重。男子立身初。鼓瑟雖云樂。挑燈更讀書。</text>
<title>安嘉善將赴江陵。來告別。率爾書十二字贈之。</title>,<text>聞說江陵府。奇觀甲海東。衰年雖惜別。心跡喜相同。</text>
<title>送僧之楓嶽</title>,<text>一萬二千峯。高低自不同。君看日輪上。高處最先紅。</text>
<title>次韻題鄭復周廬墓詩卷 二首</title>,<text>苦節輕先制。高標聳後來。良心老猶在。詩卷幾回開。</text>
<title>次韻題鄭復周廬墓詩卷 二首 其二</title>,<text>嚴君能敎子。明生已知臣。會見經綸密。終令禮樂新。</text>
<title>次來韻。謝李大提學惠海菜。</title>,<text>盤中何所有。苜蓿雜靑芹。海帶憐香軟。衰年喜食新。</text>
<title>次韻贈同甲韓判事 復</title>,<text>世上知何補。御頭是大匡。却慙老居士。香火祝吾王。</text>
<title>次人詩韻</title>,<text>雪色渾頭白。春光滿面紅。何論老少異。但取此心同。</text>
<title>次定巖詩卷韻</title>,<text>非是石能定。定僧坐石頭。心將石不轉。跡與雲常浮。</text>
<title>次松巖詩卷韻</title>,<text>寂寂孤僧耳。蕭蕭半夜聲。巖頭月正白。誰識此時情。</text>
<title>次張司藝詩韻</title>,<text>老去無餘願。唯思酒盞深。淵明已千載。何者爲知音。</text>
<title>次珍山詩卷韻</title>,<text>摩尼人不識。衣裏自明明。若向他方覓。山川更杳冥。</text>
<title>次韻題僧詩卷</title>,<text>非我安知我。惟龍乃識龍。君曾觀海不。萬壑自朝宗。</text>
<title>謝慶尙道觀察使惠茶魚</title>,<text>金芽雀舌香。赬尾銀唇白。味不合衰翁。藏之待佳客。</text>
<title>謝人送銀魚與蟹</title>,<text>故人尺書至。紫蟹與銀魚。不必江東去。秋風興有餘。</text>
<title>走筆謝友人惠鯉魚</title>,<text>金鱗雙鯉魚。腹有故人書。珍重故人意。白頭不我疏。</text>
<title>謝人惠魚</title>,<text>西海十五魚。飛來入我廬。故人珍重意。看取腹中書。</text>
<title>走筆謝永嘉君送花</title>,<text>獨谷皆凡卉。春光不肯留。小盆花數朶。滿屋暗香浮。</text>
<title>謝全羅監司惠新米銀魚</title>,<text>玉潔長腰粒。銀粧鉅口魚。題封及老病。拜謝至尊餘。</text>
<title>謝李領議政見訪</title>,<text>白髮故人面。高齋欹器啚。家人有斗酒。溪氷路欲無。</text>
<title>李見和卽次</title>,<text>七十古來少。痛飮是良啚。堪笑杜陵老。一錢不如無。</text>
<title>謝咸留後惠文魚</title>,<text>海魚紛鉅細。此物最佳哉。聞說巾尤美。誰敎露頂來。</text>
<title>謝益輪法主惠齒藥</title>,<text>少壯囓乾肉。不知傷齒牙。如今舌猶在。喫粥學頭陁。</text>
<title>謝黃海李觀察使 隨 惠獐雁</title>,<text>誰遣山中吏。慇懃入我廬。雝雝雙野雁。亦帶故人書。</text>
<title>謝人惠海味</title>,<text>獨谷無滋味。多君送海珍。調羹兼下湯。應合養陳人。</text>
<title>戊辰秋。廣陵路上送柳爰廷宰臣還京。二首</title>,<text>蕭蕭廣陵秋。野色令人愁。村酒困壯士。淚落不能收。</text>
<title>戊辰秋。廣陵路上送柳爰廷宰臣還京。二首 其二</title>,<text>滔滔廣陵水。千里向西流。高堂有鶴髮。安得放扁舟。</text>
<title>題峯月軒詩卷</title>,<text>巉巉碧玉簪。蕩蕩白銀闕。東去北來人。誰知唯一月。</text>
<title>題松月軒詩卷</title>,<text>靑靑山上松。皎皎天心月。誰謂兩無心。獨淸老僧骨。</text>
<title>書僧古道軸</title>,<text>古道直如矢。分明指大城。胡爲荊蕀滿。只是少人行。</text>
<title>題松石亭</title>,<text>攀松登石上。坐石憩松間。松石是知己。雲霞相與閑。</text>
<title>題明峯詩卷</title>,<text>峯明緣日照。峯暗爲雲來。請去日雲看。峯還明暗哉。</text>
<title>題無礙師詩卷</title>,<text>孤筇爲伴侶。一鉢是生涯。春夏秋冬日。東西南北家。</text>
<title>興寧府院君母氏挽詞</title>,<text>宜家事哲人。敎子作忠臣。婦德母儀盡。淸風動縉紳。</text>
<title>哭子三宰</title>,<text>脩短終歸盡。誰爲不壞身。迺翁罪莫大。家祭付何人。</text>
<title>寄呈尹二相</title>,<text>漆城甲第靜沈沈。不受炎雲暑氣侵。賓主高談雜聯句。佩蘭纖手撫瑤琴。</text>
<title>尹二相更邀老生。以疾未赴。次前韻。</title>,<text>滿簾花影滿爐沈。塵士何曾一點侵。日用那無一餉樂。明朝更肯許携琴。</text>
<title>寄呈宜寧府院君南</title>,<text>奮忠開國冠諸公。會友論文有古風。七十六旬春又好。一尊思與古人同。</text>
<title>三色桃花下。戲呈李大提學 行。</title>,<text>三色桃花惱殺人。問君何事髮如銀。笑而不答唯呼酒。頃刻紅顏似昔春。</text>
<title>提學次韻見寄。又賦 二首。</title>,<text>獨憐明月伴幽人。入戶窺窓似爛銀。擧酒相邀不牢落。葉間花有鎭殘春。</text>
<title>提學次韻見寄。又賦 二首。 其二</title>,<text>近識騎牛一道人。人言望氣識金銀。時來獨谷桃花下。共賦新詩醉送春。</text>
<title>雪後望見睦判事園中五葉孤松。因成一絶寄呈。</title>,<text>新羅松子載圖經。一粒能延一百齡。最愛歲寒風雪裏。亭亭獨立又靑靑。</text>
<title>梨花下。寄星山先生。</title>,<text>梨花開盡葉初齊。雪壓橫枝四面低。下可坐人三四五。獨吟詩句杖枯藜。</text>
<title>乞花木栽於許留後</title>,<text>何處名園異卉多。都人共指相公家。年來獨谷亦春色。唯見瓜兒茄子花。</text>
<title>乞金陵杏栽於偰知府</title>,<text>聞道名園有杏栽。曾從上國苑中來。先生更向金陵見。恨我如今齒髮衰。</text>
<title>寄南二相</title>,<text>雪中春色動華堂。二八佳人宮樣粧。雖老那辭十分醉。主稱會面豈尋常。</text>
<title>有所思</title>,<text>夜深明月在窓間。夢見江湖憔悴顏。欲把琵琶訴心事。凍絃凄切五冠山。</text>
<title>謾興錄呈盤石先生</title>,<text>學士林亭眺望賖。蕭然却似野僧家。自憐獨叟憐秋色。猶向東籬採菊花。</text>
<title>扈從在尙州作</title>,<text>靑春陌上綠楊枝。正是腰支嫋娜時。忽被狂風吹斷折。洛陽遊子不勝悲。</text>
<title>俚言送全羅都節制使朴先生 礎</title>,<text>古今名將幾儒臣。忠信皆爲甲胄身。發縱更能同苦樂。功人功上又功人。</text>
<title>謝尹二相惠竹紗帽</title>,<text>七旬有二病書生。觸熱奔忙爲利名。最喜淸風相透過。唯憂白髮大分明。</text>
<title>應製</title>,<text>喜氣氤氳溢兩宮。雪中無處不春風。孝誠能格皇天動。頌禱難將筆舌窮。</text>
<title>送南吏曹琴 都觀察江原道</title>,<text>爲州到處誦賢良。入掌銓衡近耿光。又被關東觀察選。一方先喜小民康。</text>
<title>對花寄友人</title>,<text>獨谷翁家花滿蹊。苦嫌牢落意低迷。畫堂深處金尊滿。門外何曾聽馬嘶。</text>
<title>遊燕屈洞。寄騎牛子。三首</title>,<text>燕屈寺前昭格東。水淸石瘦山巃嵷。松間平沙稱偏坐。縱有秋缸無與同。</text>
<title>遊燕屈洞。寄騎牛子。三首 其二</title>,<text>燕屈山寒木葉凋。景牽遊目碧天遙。會登絶頂飮霞液。一聽羽人吹玉簫。</text>
<title>遊燕屈洞。寄騎牛子。三首 其三</title>,<text>曉鏡朱顏莫怨凋。老年眞得一逍遙。已從燕屈遊僧舍。不願緱山學鳳簫。</text>
<title>寄騎牛子</title>,<text>一身百病集衰年。醫者唯言禱上天。衝雨披蓑騎款段。路人誰識老儒仙。</text>
<title>寄騎牛子</title>,<text>一甌新茗一香線。正是仙翁睡足時。最憐雜樹無才思。繞屋扶疏影陸離。</text>
<title>病中忽見生菜。乃知明日是立春。力疾和呈。</title>,<text>渾忘八十二年春。喜見盤中生菜新。聞說馬皮能自立。倩人扶起尙精神。</text>
<title>病中懷抱。書寄李大提學 行。三首</title>,<text>少隨飛將挽強弓。誰信文章老更工。咫尺還同千萬里。暮雲春樹意無窮。</text>
<title>病中懷抱。書寄李大提學 行。三首 其二</title>,<text>曼陁爛熳鷄冠赤。側柏參差鳳尾長。心遠地偏無俗客。閑持貝葉讀金剛。</text>
<title>病中懷抱。書寄李大提學 行。三首 其三</title>,<text>尺寸何裨空食粟。期頤畏死是何心。雨中濁酒盈缸白。回首人家何處尋。</text>
<title>對梅有感。寄呈騎牛老人。幸爲傳誦星山先生。</title>,<text>疏簾捲盡納遙靑。無事心頭自未寧。開遍梅花人不到。黃昏風雨滿空庭。</text>
<title>晨起楷眼。書寄騎牛道人。</title>,<text>第亭四面雜花開。時有淸風松下來。馬革逢春猶蹶起。杖藜終日獨徘徊。</text>
<title>率爾書呈騎牛子</title>,<text>藏義山中水石幽。丹楓黃葉映窮秋。浮生半日閑難得。誰解飄然萬事休。</text>
<title>偶題寄權留後永嘉君</title>,<text>盤松恨未聽離歌。老病蹉跎可柰何。準擬雙塘春正好。團團水面賞新荷。</text>
<title>三月梅花 二首</title>,<text>春歸玉質倚疏籬。脈脈還如有所思。應恨淸寒無處用。故隨桃李鬪花時。</text>
<title>三月梅花 二首 其二</title>,<text>獨詠西湖處士詩。扶兒幾度立移時。縱敎燕蹴紛紛落。不爲傍人折一枝。</text>
<title>遣悶二絶。寄呈騎牛道人。</title>,<text>春盡梨花滿樹開。夜深猶得月徘徊。謫仙逸興詩千首。獨叟幽懷酒半杯。</text>
<title>遣悶二絶。寄呈騎牛道人。 其二</title>,<text>昨日辛夷發一枝。小桃多事出疏離。風光不有撩人意。行步欹危笑拾遺。</text>
<title>仲春良日。同諸公飮洪南陽宅。二首</title>,<text>二八嬋娟宮樣粧。不饒衰朽勸金觴。酒酣更被風光惱。白首婆娑錦瑟傍。</text>
<title>仲春良日。同諸公飮洪南陽宅。二首 其二</title>,<text>杏花疏影滿華筵。永日淸尊酒十千。羯鼓聲高檀板碎。長身起舞皎如仙。</text>
<title>有懷寄騎牛子</title>,<text>德彝不見大平年。八十逢春更謝天。桃李滿城香雨過。謫仙何處酒家眠。</text>
<title>有懷寄騎牛子 其二</title>,<text>北海先生氣槪豪。靑天霹靂動揮毫。致身福地進攀絶。霞液瑤觴醉碧桃。</text>
<title>戲呈浩亭與鄭參知 易 淸齋所 二首</title>,<text>香雨霏微問暮春。齋堂淸淨絶纖塵。祗疑堂後桃千葉。依舊窺窓惱殺人。</text>
<title>戲呈浩亭與鄭參知 易 淸齋所 二首 其二</title>,<text>領政先生月滿懷。尋常坐立亦如齋。少年春夢多無賴。恐入氤氳錦繡街。</text>
<title>浩亭，參知各賦 二首 見寄。復用前韻。三首</title>,<text>洁然氣壓浴沂春。胸次全無一點塵。濂洛寥寥輟微響。挽回吾道在何人。</text>
<title>浩亭，參知各賦 二首 見寄。復用前韻。三首 其二</title>,<text>此生看得幾番春。香雪紛紛覆路塵。賴有葉間紅一點。朝來喚起八旬人。</text>
<title>浩亭，參知各賦 二首 見寄。復用前韻。三首 其三</title>,<text>春去無端惱病懷。落花飛絮滿空齋。玉珂響曉朝金闕。雨浥輕塵十二街。</text>
<title>又寄浩亭 二首</title>,<text>春來常恨未開懷。又値故人三日齋。明日正當春盡日。白頭吟望綠槐街。</text>
<title>又寄浩亭 二首 其二</title>,<text>一團和氣滿腔春。兩眼風前辟外塵。榮辱是非都不管。笑看擾擾路傍人。</text>
<title>偶吟寄浩亭 二首</title>,<text>黃鳥飛來送好音。百花寥落綠陰深。老諳事事非人力。一炷爐香萬古心。</text>
<title>偶吟寄浩亭 二首 其二</title>,<text>三尺梧桐有古音。滿窓明月夜深深。好生毛羽棄如上。誰信高人無此心。</text>
<title>聞領議政浩亭先生齋宿濟生院寄呈</title>,<text>議政堂高領縉紳。濟生院靜岸綸巾。肩輿不怕溪氷滑。祗恐紅塵逐老人。</text>
<title>復用前韻 二首</title>,<text>一時英俊盛簪紳。林下何曾戴幅巾。自愧七旬今過二。肩輿猶且辟行人。</text>
<title>復用前韻 二首 其二</title>,<text>懶從張也學書紳。常戴淵明漉酒巾。白髮蒼顏風雪裏。是非付與路傍人。</text>
<title>戲林判書 代人作</title>,<text>寂寂中宵耿不眠。照床明月似相憐。姮娥若也能傳信。幾度來歸拱鶴前。</text>
<title>戲寄漁隱 二首</title>,<text>新築小亭桃樹下。燕脂入萼媚春陽。若敎人面來相照。漁隱先生亦斷腸。</text>
<title>戲寄漁隱 二首 其二</title>,<text>疏斫栗林緣遠岫。密栽松樹爲斜陽。從敎漸暗看花眼。喜有能消飮酒腸。</text>
<title>有懷閔學士。因寄浩亭。</title>,<text>小亭睡覺午風涼。獨坐自知幽興長。因憶故人遊宦去。亂山今日入淮陽。</text>
<title>大平館席上</title>,<text>碧雲衫薄玉膚涼。羯鼓聲高舞袖長。醉坐金鞍春滿面。驊騮顧影踏斜陽。</text>
<title>代美人。用前韻。</title>,<text>空閨月色夜深涼。不信人言夏日長。願得一心堅似石。東窓臥見滿朝陽。</text>
<title>邀漁隱浩亭諸公</title>,<text>蓬瀛杳杳碧波間。聞說樓臺日月閑。獨谷林亭無一事。淸風滿樹雨過山。</text>
<title>留漁隱浩亭</title>,<text>山下第茨數點家。老夫亭子出桑麻。諸公莫作悤悤意。喬木生涼晚更加。</text>
<title>訪金密直 受益 不遇。索筆立書。</title>,<text>庭院風微絶點塵。滿簾花影正搖春。敲門俗客知多少。隱几焚香友古人。</text>
<title>金密直開小酌。出家婢。李提學 誠中 率二婢又至。</title>,<text>兩家紅粉鬪嬋娟。美酒如空斗十千。愛客滿堂淸晝永。博山爐上水沈煙。</text>
<title>贈彈者</title>,<text>飛花撩亂舞前簷。濃綠枝頭蛺蝶粘。不用煩絃亂人耳。愛看金椀捧纖纖。</text>
<title>壬申九月。寓忠州龍山寺。示門生全有生。</title>,<text>此身無恙寄忠州。何事縱橫涕泗流。白髮慈親忘惡子。應將一日作三秋。</text>
<title>寄忠州牧使朴子文</title>,<text>蕭蕭風雨送窮秋。獨坐寒更欲盡頭。誰道鐵腸無斷處。壁燈明滅使人愁。</text>
<title>金判書 稛 家。聞妓者萬歌有感。</title>,<text>玄陵松柏幾經秋。珥筆小臣今白頭。五色雲中桂林鶴。一聲淸唱使人愁。</text>
<title>別密城</title>,<text>客子酒醒春已歸。落花飛絮轉霏微。可憐一點巫山雨。不解留人解濕衣。</text>
<title>西普通樓上作</title>,<text>滿川飛雨滿樓風。寺裏老僧鳴暮鍾。無數寒鴉噪平野。坐看孤鶴入雲中。</text>
<title>夏六月。李政堂 恬 席上。</title>,<text>櫪上驊騮出渥洼。樓頭珠翠笑如花。自從相國懸車後。聞說華堂樂事加。</text>
<title>趙政丞慰恩門李侍中席上</title>,<text>得士方知座主賢。侍中稱壽侍中前。天敎好雨留佳客。風送飛花落舞筵。</text>
<title>寄呈安城君蟻床</title>,<text>老子胸中尺度無。偶然識得鳳之雛。天生良弼佐明主。肯使微痾久在軀。</text>
<title>奉邀漁隱 二首</title>,<text>花氣空濛雨過初。小亭閑坐聽蜂衙。醉歸幾受家人侮。門外曾無長者車。</text>
<title>奉邀漁隱 二首 其二</title>,<text>日午無人醉自消。淸陰滿地綠如綃。何煩鳳管鯤絃咽。自有鶯歌燕舞嬌。</text>
<title>癸未冬。朴平齋席上。送孔俯赴京。</title>,<text>萬里飄然一隻驢。行裝冷落富詩書。別君何物長相憶。數樹寒梅映草廬。</text>
<title>用前韻呈漁隱</title>,<text>此翁無用似黔驢。老愛含杯少廢書。何幸同爲金榜客。有時車騎到山廬。</text>
<title>秋日寄漁隱</title>,<text>門前隱耳馬蹄聲。秋草靑靑滿地生。起傍架頭尋藥裏。西窓一點夕陽明。</text>
<title>病中偶吟寄浩亭</title>,<text>經旬伏枕困炎蒸。最喜朝來天氣澄。步向東齋散腰脚。槐花亂落紫苔承。</text>
<title>戲答騎牛子惠松菌茶芽</title>,<text>松菌雖香那及肉。茶芽性冷暗傷人。世間無復善養老。欲向君籬掛八旬。</text>
<title>寄呈西原府院君李</title>,<text>望湖樓上一閑人。曾向危時定社身。聞說蒼生皆有望。寄言魚鳥莫相親。</text>
<title>寄中亭白大鍾</title>,<text>持鍾自酌望天時。不羨黃金自玉巵。只望中亭新酒熟。十分瀲灧不能辭。</text>
<title>寄漁隱</title>,<text>愛子朝天衣錦旋。一生忠孝古難全。庭闈喜是邦家慶。冠冕相承億萬年。</text>
<title>春日漫興。寄雙溪。</title>,<text>山鳥山花乃老何。樓臺到處是笙歌。天憐獨谷無滋味。故遣春光惠我多。</text>
<title>賀驪城君還</title>,<text>奉使觀光不乏賢。特承恩眷孰能肩。心知萬世扶王室。力竭忠誠動九天。</text>
<title>賀季代言 升商 掌監試</title>,<text>累葉文章忠孝家。如今事業更堪誇。少年內相凌雲畫。彩服春風桃李花。</text>
<title>邀東谷 二首</title>,<text>紅塵橫面汗翻漿。渴死無由得一涼。何似淸風吹滿帽。樹陰深處踞胡床。</text>
<title>邀東谷 二首 其二</title>,<text>徙倚南軒對此君。淸陰滿地與誰分。日長唯有幽禽下。睡起茶甌漲白雲。</text>
<title>鄕黨會送成端川。余以疾未赴。</title>,<text>臨老那堪別故人。況看梅柳正逢春。餘寒尙有舊氷雪。路上朝昏須自珍。</text>
<title>呈檜谷。問浩亭病。</title>,<text>每向明時愧不才。七旬甘受病相催。相公少有醫民手。勿藥吾知喜自來。</text>
<title>冬日偶吟。寄騎牛子。二首</title>,<text>虛室高懸白石燈。注來甁水旋成氷。有時風動庭前柏。坐對雲山一老僧。</text>
<title>冬日偶吟。寄騎牛子。二首 其二</title>,<text>永夜同人一點燈。衰年手脚冷如氷。無才自愧昇平相。有髮誰知過去僧。</text>
<title>寄永嘉雙塘先生</title>,<text>翠蓋紅粧上下池。烏紗白苧謫仙姿。氷盤茗梡纖纖捧。斜倚繩床日影移。</text>
<title>題檜谷</title>,<text>檜谷庭中金粟尺。雙溪籬下菊花香。龍鍾獨谷緣何事。每與高人入醉鄕。</text>
<title>偶題</title>,<text>空谷無人獨倚門。紛紜輕薄看秋雲。歲寒膠漆知誰在。遙向田園憶此君。</text>
<title>走筆賀朴判漢城 可寶</title>,<text>沈痾戀我去遲遲。坐臥只多行立希。馬井皆言蛙久縮。雲衢今見驥如飛。</text>
<title>寄呈漁隱 三首</title>,<text>仙李之生古亦神。中霄雨露幾番新。更將仁厚深培養。玉葉金枝億萬春。</text>
<title>寄呈漁隱 三首 其二</title>,<text>壽富尊榮社稷臣。文章禮樂渾爲身。欲知流慶無窮處。看取驪江孝悌人。</text>
<title>寄呈漁隱 三首 其三</title>,<text>滿門珠履動香塵。白髮同年有幾人。皓齒明眸閑列屋。煩絃急管最宜春。</text>
<title>寓忠州狗串村。寄李判事。九齡</title>,<text>煙籬冷落舊僧家。松櫟陰中一徑斜。時有椒山蹇樵父。杖藜來勸老煙霞。</text>
<title>訪李中亭不遇。索紙筆立書。</title>,<text>不熱不寒八月天。傳家宰相正芳年。築城監役眞虛語。相與佳人半醉眠。</text>
<title>送全羅經歷辛引孫</title>,<text>南州春色正佳哉。只爲咨諏眼倦開。處己不妨勤謹過。當官莫訝是非來。</text>
<title>謝安二相見訪</title>,<text>憶昔松都飮酒時。出門親友競追隨。白頭抱病秋風裏。唯見黃花滿奮籬。</text>
<title>寄辛經歷</title>,<text>共道監司黜陟公。更聞佐幕得心同。南方從此民無事。明主知臣似鑑空。</text>
<title>戲贈騎牛子 二首</title>,<text>騎牛胡乃更尋牛。只爲從前放索頭。傲吏只知藏伏處。吾嘗一片最膏油。</text>
<title>戲贈騎牛子 二首 其二</title>,<text>人事無涯酒一杯。百年身世兩悠哉。碧桃紅杏飄零盡。獨對葵花一朶開。</text>
<title>寄龜亭</title>,<text>冷齋方午始門開。落葉從風去復回。最喜今霄得佳夢。白鬚紅頰惠然來。</text>
<title>復用前韻走筆謝見訪</title>,<text>晚年懷抱句誰開。喜見黃花節氣回。豈意肯尋風雨夕。不知他日更能來。</text>
<title>又用前韻。寄南府院君柳四宰，李觀察。</title>,<text>黃菊花交四季開。風枝露葉兩低回。西隣白酒也應熟。東里故人何不來。</text>
<title>寄南府院君</title>,<text>冷齋秋晚菊花開。獨向東籬繞幾回。不省土香爭掩鼻。掇英思把故人杯。</text>
<title>鄕黨賀柳判府事。以病未參。</title>,<text>儒仙風彩映朝端。䲶鷺盈庭仰面看。不是疏慵趨賀晚。老來肌骨怯春寒。</text>
<title>立春帖子</title>,<text>八十三回見上春。此生已作大平人。心中豈得無慙愧。苟祿偸安但保身。</text>
<title>許留後設禮會於興天寺。以病未赴。</title>,<text>古寺天寒煙火微。仁人好善非由外。自憐業黑老書生。數月不參蓮社會。</text>
<title>獨坐</title>,<text>東海爲𪚥穀草茵。窓含愛日暖如春。石甌煖酒天然白。自謂羲皇上世人。</text>
<title>春雨</title>,<text>昨日山頭雲氣黃。喜聞甘澍夜浪浪。堯湯不是非神聖。燮理須知在廟堂。</text>
<title>贈朴平齋</title>,<text>窮鱗失水困泥沙。半死半生無柰何。誰勸仁人興一念。慇懃轉置大江波。</text>
<title>賞興德寺蓮</title>,<text>亭亭萬朶滿方塘。一朶能生一院香。只可遙觀難就看。怳疑身在遠公房。</text>
<title>代人贈東北面都巡問使趙 仁瓊</title>,<text>細柳營中細柳枝。春風嫋嫋好腰枝。元戎立馬一攀折。直到淸秋欲暮時。</text>
<title>折花一枝。幷和曾惠詩。寄騎牛子。五首</title>,<text>佛頂花開不受塵。白衣麗質想前身。看來可忍一枝折。忽憶城南如玉人。</text>
<title>折花一枝。幷和曾惠詩。寄騎牛子。五首 其二</title>,<text>逃儒又不學頭陁。落在中間損自他。縱有金仙酬本願。闡提難化復如何。</text>
<title>折花一枝。幷和曾惠詩。寄騎牛子。五首 其三</title>,<text>故人遺我兩伽陁。勉養蓮胎豈有他。莫訝老夫迷去路。功夫日進飮無何。</text>
<title>折花一枝。幷和曾惠詩。寄騎牛子。五首 其四</title>,<text>曾聞禪誦損情神。渴飮飢飧最是眞。笑殺騎牛村裏漢。區區終日數他珍。</text>
<title>折花一枝。幷和曾惠詩。寄騎牛子。五首 其五</title>,<text>筆落詩成動有神。謫仙風韻出天眞。何勞九品蓮中化。已作三韓席上珍。</text>
<title>送大提學李行代朴經宰臣赴完山</title>,<text>何事今朝抱惡懷。扶筇西望獨吟詩。此生無復新知樂。得一欣欣失一悲。</text>
<title>權踐通訓赴成川。病中書二十八字以送。</title>,<text>獨立淸風動士林。八州遺愛入人深。去思來慕非他事。只爲常存惻隱心。</text>
<title>送忠淸道都觀察使申槩 二首</title>,<text>愧余忝作初觀察。才薄何曾有政聲。年至八旬官一品。誰言此道本無情。</text>
<title>送忠淸道都觀察使申槩 二首 其二</title>,<text>聞說曾爲入幕賓。當時幕主是何人。料應按轡澄淸暇。一望停雲一愴神。</text>
<title>送金判事 孝孫 赴任筵安</title>,<text>聖主憂民出至仁。四方豐歉自難均。再三遙向孤安賀。太守今年得吉人。</text>
<title>贈李洽赴咸陽</title>,<text>目送征鳩道里遙。玉山秋氣兩爭高。欲知撫字心勞處。看取黃童白叟謠。</text>
<title>濟州都安撫使金 廷雋 携詩卷來。索和人詩韻。</title>,<text>臨老胡爲別故人。只緣明主重邊民。相逢一笑知何日。漢水江頭柳色新。</text>
<title>題吳備赴義州判官詩卷</title>,<text>生男自古在家難。夢裏老親憔悴顏。悵望東南白雲下。若爲乘去暫時還。</text>
<title>送禹府尹 洪康 觀察江原</title>,<text>江原處處好山川。況是淸明二月天。花柳謾爭先後發。澄淸爽氣怯春姸。</text>
<title>次騎牛子送全羅觀察李安愚詩卷</title>,<text>南民休戚在吾身。志在澄淸慕古人。歲暮別離誰不惜。須知老者倍傷神。</text>
<title>送金府尹 九德 赴朝。次淸城韻。</title>,<text>奉使飄纓謁聖明。千門萬戶曉鍾淸。端知更把家聲振。綠髮紅顏老氣橫。</text>
<title>送濟州都安撫使鄭幹</title>,<text>千載風雲際聖明。險夷到處盡忠誠。羞將草草一壺酒。薄送天涯奉使行。</text>
<title>戲書送羅州牧使李需 二首</title>,<text>共羨家風罕古今。霽亭高節映儒林。使君欲繼箕𪚥業。只在淸忠報國心。</text>
<title>戲書送羅州牧使李需 二首 其二</title>,<text>昔日吾州是貴鄕。風流佳麗未全忘。少年光景難虛過。謝傅歡娛也不妨。</text>
<title>送猶子京畿觀察使 揜</title>,<text>晚年零落小兒孫。朝夕常思爾輩存。一赴嶺南空入夢。京畿雖近亦傷魂。</text>
<title>送鄭守弘赴羅州</title>,<text>吾爲吾州賀吏民。今年太守得仁人。北堂萱草未穿土。東閣梅花正早春。</text>
<title>冬至送全羅申觀察 浩</title>,<text>陰消陽長見天心。此理何曾有古今。凜凜秋霜威可畏。溫溫冬日愛還深。</text>
<title>送舍弟副令赴東北面都元帥幕 三首</title>,<text>十月風高吹塞塵。羸驂破帽走踆踆。遠遊雖費門閭望。深喜依歸得所親。</text>
<title>送舍弟副令赴東北面都元帥幕 三首 其二</title>,<text>半生功業鏡中看。只換星星兩鬢殘。投筆欲隨飛將去。褰旗一洗腐儒酸。</text>
<title>送舍弟副令赴東北面都元帥幕 三首 其三</title>,<text>主將好謀不好武。幕中環佩盛文儒。邊秋月白登樓夜。嘯詠能容一老夫。</text>
<title>迎賓館。送金宰臣 希善 赴西都。</title>,<text>樓上春風吹醉顏。樓前萬馬簇金鞍。諸公且莫生離恨。我喜西民枕更安。</text>
<title>次春谷韻。送偰知府赴京。</title>,<text>問子朝天幾日歸。加飧莫使減腰圍。淸和時節盤松路。廏馬金鞍宮錦衣。</text>
<title>癸未孟春。東門外。送林參知 整。</title>,<text>春光欲動聽離歌。王事君今柰若何。惆悵城東門外柳。只應飛絮與愁多。</text>
<title>次李騎牛韻。送朴獻納歸金堤。</title>,<text>君能自信胸依違。一片歸心共雁飛。彩服稱觴壽鶴髮。綦巾擧案說牛衣。</text>
<title>俚語。送金預原 淇。</title>,<text>一鴨一壺送故人。物微誠厚不羞賓。春風好向開東去。更盡仁心惠小民。</text>
<title>忠淸道觀察使金汾來告別。率爾書一絶送行。</title>,<text>兩見門生作觀察。八旬座主有榮光。至今深愧無遺愛。莫問初誰仗鉞行。</text>
<title>送金英烈義城君都指揮海道</title>,<text>愛子少年忠義俱。能將利器應時須。可憐蕞爾囊中物。更爲將軍入壯圖。</text>
<title>送戶曹許參議 周 出牧公州。寄拙詩以當郊餞。</title>,<text>歲暮無聊袖更分。惜蘭只爲有淸芬。深知此去醫民手。却勝安城舊使君。</text>
<title>送鄭相 矩 出赴慶州</title>,<text>玉笛聲高月滿川。倚風樓上一儒仙。訟庭芳草萋萋長。懷古吟咸問幾篇。</text>
<title>送僧尋師智異山 二首</title>,<text>智異山高出衆山。老禪方丈入雲間。師資禮罷空相視。鼻豎眉橫昔日顏。</text>
<title>送僧尋師智異山 二首 其二</title>,<text>師恩欲報重如山。破衲老筇霜雪間。救拾林中殘柹栗。願同人子事嚴顏。</text>
<title>次櫟菴詩韻。送滿菴蘇長老還山。</title>,<text>問師何事去堂堂。只爲還山禮覺皇。歸與白雲誰作主。二年曾獨宿空房。</text>
<title>復用前韻。送櫟菴歸住淸平壯。二首</title>,<text>暮鼓朝鍾震法堂。應將梵采大張皇。誰知白首紅塵裏。遙向雲山憶上房。</text>
<title>復用前韻。送櫟菴歸住淸平壯。二首 其二</title>,<text>金仙煥赫耀明堂。吉夢追隨感漢皇。眞贗誰分千載下。蕭然我愛宿僧房。</text>
<title>次黃海道觀察使尹思永詩韻</title>,<text>處處甘棠好樹陰。何人復有召公心。愧無益友言相贈。空把離觴到日沈。</text>
<title>送日本文溪禪人還歸 五首</title>,<text>昔聞日域出高僧。今見文溪果未曾。故國鯨波幾千里。客窓鍾曉一孤燈。</text>
<title>送日本文溪禪人還歸 五首 其二</title>,<text>日湧東溟雲錦紅。布帆高掛飽長風。一彈指項萱堂下。須信孝誠能感通。</text>
<title>送日本文溪禪人還歸 五首 其三</title>,<text>竹房爐火夜深紅。一縷香煙一棒風。問答何須管城子。主人公已點相通。</text>
<title>送日本文溪禪人還歸 五首 其四</title>,<text>讀罷新詩面發紅。紫芝千載起淸風。自從坐對商山路。不許他人一線通。</text>
<title>送日本文溪禪人還歸 五首 其五</title>,<text>獨叟雖非過去僧。初心不願學何曾。肩輿最好尋山寺。齒杖猶思拜佛燈。</text>
<title>次韻 二首</title>,<text>扶桑禪客道機精。語點不曾分內外。萬里一身何所求。吾憐此意無人會。</text>
<title>次韻 二首 其二</title>,<text>近識扶桑一道人。不因修習自淸眞。高標正似孤雲雪。和氣還同萬樹春。</text>
<title>復次文溪禪人還歸詩韻 三首</title>,<text>講席花飄天上紅。禪床棒根劫前風。雖云平等無高下。敢問三途與六通。</text>
<title>復次文溪禪人還歸詩韻 三首 其二</title>,<text>一箇雲蹤物外僧。無心誰復記先曾。欲知老子懷人處。獨夜高齋雨洒燈。</text>
<title>復次文溪禪人還歸詩韻 三首 其三</title>,<text>懶惰無心事佛僧。操存敢道慕知曾。漫爲溫飽昇平老。日在欹眠不點燈。</text>
<title>洪觀察使來訪曰。何不以詩餞。力疾書俚言 二首。寄呈行軒。</title>,<text>勁節香名動士林。常懷經濟致君心。今歸量取東溟水。與子之心誰淺深。</text>
<title>洪觀察使來訪曰。何不以詩餞。力疾書俚言 二首。寄呈行軒。 其二</title>,<text>獨谷老翁舊相識。唯應見月空相憶。關東佳麗最宜春。莫遣風霜摧物色。</text>
<title>送僧遊山</title>,<text>行行處處有靑山。一錫飄然水石間。莫謂溪山尋勝處。心能畢竟到牢關。</text>
<title>餞朴都巡問。子安 席上。次浩亭韻。</title>,<text>老我無能兩鬢絲。看來正合作漁師。知君磊落世希有。終始大名人共期。</text>
<title>走筆謝洪尹 汝方 惠魚</title>,<text>葛魚如玉又微紅。釣得春江細雨中。自是仁人事親孝。時時珍味及衰翁。</text>
<title>謝深源社堂頭惠山蔬 二首</title>,<text>放意雲山興有餘。一衣一鉢一盤蔬。遙知禮佛看經處。能使心如鏡亦如。</text>
<title>謝深源社堂頭惠山蔬 二首 其二</title>,<text>寂寂高齋午睡餘。侍童煎粥煮山蔬。先生扣腹向兒道。香積珍羞也不如。</text>
<title>朴平齋 可恒 雪中携酒見訪。作詩謝之。</title>,<text>風攪寒空雪未晴。呻吟更感故人情。剡溪乘興雖高致。恨不船中載酒行。</text>
<title>謝洪參判 汝方 見訪而還</title>,<text>八旬一夢又三年。獨向高齋盡日眠。窓戶手開還自閉。不知車騎到門前。</text>
<title>謝安夏生判撫州</title>,<text>病中一塊柢千金。感謝無忘故舊心。借問令兄無恙不。幾時尊酒共淸吟。</text>
<title>謝慶尙道監司惠魚</title>,<text>八旬獨叟臥窮廬。無子無孫與世疏。朝夕何人問甘旨。感公千里惠嘉魚。</text>
<title>走筆答人惠石決明醢</title>,<text>病我常須石決明。園蔬不足養殘生。從今若有人來乞。庶免當時不直名。</text>
<title>走筆謝雲菴主法惠扇</title>,<text>暑溽煩蒸濁世中。幾思禪榻聽松風。誰令頓入淸涼界。洗我多生熱惱空。</text>
<title>次人韻。題僧詩卷。</title>,<text>去程黃葉滿空山。月下閑扣古寺開。一錫飄然雲共迹。西風塵土汚人顏。</text>
<title>華巖都僧統義砧惠扇。且以詩見寄。次韻。</title>,<text>紅藕花開水滿塘。吾師境界最淸涼。欲除老子塵勞熱。故遣氷輪入草堂。</text>
<title>次韻題僧詩卷</title>,<text>月滿大湖秋夜遲。眼前唯見一琉璃。是湖是月非湖月。亭上老禪心自知。</text>
<title>次朴平齋 可恒 贈成槪詩韻 二首</title>,<text>一尊懷抱幾回同。最愛風流有古風。更待秋光添淨麗。平齋勝處訪詩翁。</text>
<title>次朴平齋 可恒 贈成槪詩韻 二首 其二</title>,<text>凡骨胡爲稍我同。一生常恨欠淸風。縱然爵齒今如此。剛毅何曾似乃翁。</text>
<title>次浩亭先生贈朴敬差官 希宗 詩韻</title>,<text>吉士由來戒宴安。賢勞莫歎十年間。何人竊位不能薦。七十老翁多厚顏。</text>
<title>宋天命監務之父喜子拜刑曹佐郞。作詩贈之。人多和之。余亦次韻。二首</title>,<text>喜氣如春暖一家。高堂盡日木雞歌。彩衣舞罷多愉色。壽酒斟來瀲綠波。</text>
<title>宋天命監務之父喜子拜刑曹佐郞。作詩贈之。人多和之。余亦次韻。二首 其二</title>,<text>使君恩澤洽田家。爭唱今皆五袴歌。決獄平反人自服。高門慶又幾餘波。</text>
<title>次陰竹樓題</title>,<text>細雨斜風並灑樓。坐來襟袖欲生秋。奇觀滿目悤悤去。却憶當年匹馬遊。</text>
<title>次淸風樓詩韻</title>,<text>寶鉞親分玉階仗。宮衣更帶御爐煙。愧無實惠斯民受。空有虛名後世傳。</text>
<title>晨起繞花三匝。憐渠泫然而低。脈脈如有所思。又折一枝。拜賦前韻。寄呈騎牛淸侍。希一破顏。</title>,<text>業白何曾染六塵。憶爲廬獄社中身。今來獨谷緣何事。好向城南訪故人。</text>
<title>洪參判見寄。兼惠黃雀。次韻戲答。三首</title>,<text>廟堂相識已多年。應笑迂生伴食眠。仰謝皇天私一物。至今溫飽臥窓前。</text>
<title>洪參判見寄。兼惠黃雀。次韻戲答。三首 其二</title>,<text>積善相承問幾年。未應當日卜牛眠。決疑陰德尤爲大。莫使先賢獨美前。</text>
<title>洪參判見寄。兼惠黃雀。次韻戲答。三首 其三</title>,<text>田家辛苦望豐年。今有飢寒夜不眠。黃雀紛紛何所用。耗人害穀罪居前。</text>
<title>次朴雙溪韻 二首</title>,<text>白頭今已免如新。借問如何是故人。綠樹陰濃黃鳥語。絶勝紅紫妬靑春。</text>
<title>次朴雙溪韻 二首 其二</title>,<text>古銅爐上水沈香。淨掃虛堂憂日長。朝退幅巾無箇事。故人相會不相妨。</text>
<title>次浩亭贈金醉翁愛酒與菊詩韻 二首</title>,<text>獨向東籬手採花。南山佳氣晚來多。此間眞趣誰能辨。千載唯聞處士家。</text>
<title>次浩亭贈金醉翁愛酒與菊詩韻 二首 其二</title>,<text>醉翁長醉對黃花。此樂人間問幾多。窮達是非都不管。猶嫌釀酒未傾家。</text>
<title>次淮陽板上韻</title>,<text>治具誰能請具陳。賈生年少久爲塵。白頭廊廟成何事。羞向田家見野人。</text>
<title>次金化板上韻</title>,<text>山川勃鬱無平地。桑柘蕭條有幾家。太守自言爲郡樂。吏民雖少客來多。</text>
<title>次李大提學領完山日所寄詩韻 五首</title>,<text>吏散東軒對竹林。援琴欲鼓少知音。無端擧目悠悠處。一片閑雲返故岑。</text>
<title>次李大提學領完山日所寄詩韻 五首 其二</title>,<text>我心不識是何心。有此是非兼淺深。一日三秋眞實語。請君毋玉又毋金。</text>
<title>次李大提學領完山日所寄詩韻 五首 其三</title>,<text>老病交攻一老身。門前久雨有來人。因思浪迹江湖日。鷗鷺相親近釣綸。</text>
<title>次李大提學領完山日所寄詩韻 五首 其四</title>,<text>松邊接葉裂虛亭。爲愛幽姿鬱鬱靑。更待歲寒風雪苦。看他直斡上蒼冥。</text>
<title>次李大提學領完山日所寄詩韻 五首 其五</title>,<text>軒冕雖非性所便。初心豈欲但蕭然。晚年事業尤瑰偉。時化兒童染彩牋。</text>
<title>次川岩韻</title>,<text>川繞岩流岩倚松。松間岩上孤僧宿。夜夜松間月自來。朝朝岩上雲相逐。</text>
<title>次淸川伯曼陁羅花詩 二首</title>,<text>暮年卜築小溪頭。煙柳春光露槿秋。聞道此花天上有。肯隨紅紫落凡流。</text>
<title>次淸川伯曼陁羅花詩 二首 其二</title>,<text>兩眼昏花雪滿頭。正如蒲柳怯逢秋。謫仙更有公侯骨。人道三韓第一流。</text>
<title>次陽春詩韻 三首</title>,<text>一年只有一番春。世事紛紛逐日新。若欲破除無過酒。請君莫學獨醒人。</text>
<title>次陽春詩韻 三首 其二</title>,<text>笑口由來未易開。靑春欲去挽難回。一觴一詠堪消遣。不用珍羞間玉杯。</text>
<title>次陽春詩韻 三首 其三</title>,<text>獨谷老人生事微。小亭閑坐惜花飛。暖風晴日睡新足。乳燕鳴鳩春又歸。</text>
<title>次永平板上韻</title>,<text>山容似洗芙蓉出。花蕊誰將錦繡裁。未見經綸稱相業。也宜題詠以爲才。</text>
<title>次人韻僧詩卷</title>,<text>巖下松間是所依。孤雲獨鶴與之飛。不知畢竟成何事。肯學歸來丁令威。</text>
<title>次咸州板上詩韻</title>,<text>靑衫後後走神州。金紫才榮白髮抽。些小中間好光景。胡爲不夢海山遊。</text>
<title>次咸州板上詩韻 其二</title>,<text>嶺南千里有吾州。世故纆身未易抽。東北江山雖信美。宦遊那得飽淸遊。</text>
<title>次趙侍中謝靈通義砧師寄扇詩韻</title>,<text>洞門深鎖境幽幽。江月松風不待求。苦厭人間多熱惱。一涼恩重重山丘。</text>
<title>次韻寄趙判事 云仡</title>,<text>廣陵江上一茅堂。明月淸風世界涼。案上楞嚴塵漠漠。蓬頭坦腹臥藜床。</text>
<title>次人見寄詩韻 二首</title>,<text>拂柚長歌歸去來。五侯門下強遲徊。故山松菊應無主。三徑何須老始開。</text>
<title>次人見寄詩韻 二首 其二</title>,<text>曾將得喪付靑天。何事登臨獨惘然。昌谷雲連東谷樹。茅茨共占一江前。</text>
<title>有感 二首</title>,<text>曾調鞍馬事驅馳。豈料窮廬歎鬢絲。後進交嗤前輩陋。始知身在老無知。</text>
<title>有感 二首 其二</title>,<text>可愛松花點綠苔。無端又被老懷摧。空庭懷奮絲絲雨。昔日扣門人不來。</text>
<title>思歸</title>,<text>長安桂玉苦思鄕。王鱠銀蓴味更長。夜半旅窓歸夢短。一燈明滅雨浪浪。</text>
<title>次李騎牛韻。賀朴獻納 礎。</title>,<text>由來才俊鳳池多。最愛論文酒半酡。雨洗亨衢直如矢。老夫高臥想鳴珂。</text>
<title>次薛稱詩卷韻</title>,<text>莫道功名晚未成。司成已不負生平。廣文獨冷非吾冷。工部終身大瘦生。</text>
<title>次薛稱詩卷韻 其二</title>,<text>老夫高臥樂平成。始信幽居不用平。剝啄每誰獨弼善。聽論兵法終吾生。</text>
<title>觀兵船于西江。次李學士 詹 韻。</title>,<text>艨艟巨艦亂橫流。遙望還疑蜃作樓。材大古來難適用。請量江海淺深浮。</text>
<title>次張祭酒詩韻 四首</title>,<text>空谷無人澗水喧。槿花梔子壓枝繁。何人畫出昌寧叟。白髮烏紗獨繞園。</text>
<title>次張祭酒詩韻 四首 其二</title>,<text>蹇蹇何曾賦獨勞。欲從松子亦良圖。一生功業看明鏡。嬴得星星兩鬢毛。</text>
<title>次張祭酒詩韻 四首 其三</title>,<text>矍鑠君休笑㨿鞍。觀光盛際少猶難。欲將勝事傳家說。已向明窓付筆端。</text>
<title>次張祭酒詩韻 四首 其四</title>,<text>聖主垂衣坐法宮。昵承淸問耿光中。歸來歎息吾衰甚。猶想維舟水上楓。</text>
<title>次韻題僧竹溪軒詩卷</title>,<text>靑靑竹色自春秋。咽咽溪聲晝夜流。淸淨法身廣長舌。鶯花爛熳滿楊州。</text>
<title>次楊州新亭韻 二首</title>,<text>醫民巨手李觀察。爲郡長材朴使君。勝日新亭良宴會。東西南北是浮雲。</text>
<title>次楊州新亭韻 二首 其二</title>,<text>何事使君憐棄物。祗緣老子識先君。楊州不與天涯異。東望長吟日暮雲。</text>
<title>宿淮陽</title>,<text>呀咻過嶺宿蓮城。旅枕寒天不肯明。一點靑燈同寂寞。擁衾危坐聽川聲。</text>
<title>後又宿次前韻</title>,<text>龍鍾嗜酒判開城。獨坐燈前白髮明。若識主人嫌宿客。莫敎郵吏報先聲。</text>
<title>次人韻題淸燕軒</title>,<text>白雲堆裏碧溪邊。淸燕軒高月滿天。軒上老禪心境寂。時聞獨鶴一悠然。</text>
<title>次平壤歌詞韻</title>,<text>秋風萬里菊花開。朝天使者天上來。平壤主人靑眼笑。淸華亭上黃金杯。</text>
<title>題安邊板上</title>,<text>是非爭處養吾眞。榮辱場中付此身。詩句不曾干世事。如何亦復被人嗔。</text>
<title>題孔漁村別墅</title>,<text>負山臨水孔明廬。婢織奴耕兒讀書。中饋得賢尊有酒。年來高臥任升除。</text>
<title>寄朴雙溪</title>,<text>楊柳飛綿草似茵。看花走馬過靑春。只除夭折神仙外。長命誰非故陋人。</text>
<title>忠州板上</title>,<text>政堂觀察戊辰年。衰鬢經冬轉颯然。野茇未聞歌蔽芾。亭郵又欠好因緣。</text>
<title>戲題嘉平館</title>,<text>定原樓上風光好。薄倖人言勝紫薇。却恨雨師無老手。嘉平館外洒征衣。</text>
<title>戊寅三月。自西北面都巡問使。拜掃兩墳。宿楊州。贈敎授辛綿同年。</title>,<text>靑眼有時逢故人。白頭無術輔明君。大同江上多車馬。獨望楊州日暮雲。</text>
<title>詠水原客舍新荷 二首</title>,<text>風吹細雨洒欄干。起繞新荷子細看。不用紅粧相掩映。最宜池面碧團團。</text>
<title>詠水原客舍新荷 二首 其二</title>,<text>慢綠天紅不我干。烏紗白髮獨來看。濂溪和氣知多少。更與淸香作一團。</text>
<title>憶明正菴主</title>,<text>明正菴中閑道人。無心句法更淸新。谷翁伎倆尤難料。方寸能容萬斛塵。</text>
<title>題瑞巖詩卷</title>,<text>瑞巖豈異古今人。調古神淸迥絶倫。自是主公無出入。尋常何事喚頻頻。</text>
<title>題重峯詩卷</title>,<text>重重蒼翠幾千峯。萬古煙霞萬樹松。松下道人無住著。白雲還有往來蹤。</text>
<title>題悟菴</title>,<text>桃花依奮笑春風。柳上鶯聲無事中。不用盲聾聲色裏。隨流認得本來同。</text>
<title>送還山</title>,<text>窓外蕭蕭柏樹風。一燈閑話寂寥中。莫將紫陌塵勞事。靜對靑山說與同。</text>
<title>期後會</title>,<text>遠公陶令有遺風。相見如行霧露中。獨善元非先覺意。莫慳珍寶與人同。</text>
<title>日本國回禮官梅湖軒上人求書號。書贈之。題其後。</title>,<text>湖上梅花照水開。山前湖水抱軒回。上人樂處無人識。明月淸風自去來。</text>
<title>題日本周護上人牧隱詩卷</title>,<text>操縱曾知在索頭。犯人苗稼更何憂。淸泉豐草隨飢渴。細雨斜風任去留。</text>
<title>戲題僧詩卷 二首</title>,<text>金剛山高多佛庵。禪僧老少皆飽參。名山於我亦何有。齒黃頭白徒髡男。</text>
<title>戲題僧詩卷 二首 其二</title>,<text>松皮橡栗窠雲菴。懶翁無學曾歷參。觀惡言時須似蜜。亦是成吾之善男。</text>
<title>題一漚禪人詩卷</title>,<text>覺海無邊納衆流。漚生漚滅幾時休。只解求眞除妄想。不知離水更無漚。</text>
<title>題澄源詩卷</title>,<text>活水澄澄爲有源。衆人爭撓不能渾。若將一勺來相惠。可洗多生肉眼昏。</text>
<title>題松月軒</title>,<text>軒上靑松松上月。松聲月色兩相宜。寥寥天地誰回首。一箇林僧獨自知。</text>
<title>題寂菴詩卷</title>,<text>寂菴高掛白雲隈。石逕緣雲轉幾回。菴裏道人無住著。老來心性似提孩。</text>
<title>題日峯詩卷</title>,<text>赫赫東方日初出。偏照山河一時畢。嗟哉業黑白頭翁。獨坐千年之暗室。</text>
<title>九日戲贈朴雙溪</title>,<text>夜雨蕭蕭如別秋。東郊野菊黃金蕊。龍山落帽未風流。白髮翁携赤脚婢。</text>
<title>仲冬初九日。寄呈騎牛子。</title>,<text>寒窓隱几苦無陽。伏枕還愁夜未央。冬至喜聞中九日。天敎化日漸舒長。</text>
<title>得蓯蓉草。奉呈騎牛子戲書。</title>,<text>世傳東國草蓯蓉。補益房中最有功。老子自知無所用。題封寄與謫仙翁。</text>
<title>河都摠制久挽詞</title>,<text>積善皆云報不違。文忠事業世幾希。胡爲造物無情極。又使遺孀失所依。</text>
<title>哭鄭政堂 摠 夫人</title>,<text>半生情恨寄孤燈。夫壻官高未足憑。獨向庭除看玉樹。幾回魂夢到金陵。</text>
<title>哭許留後 應</title>,<text>與君交分老彌深。準擬春來每日尋。有限生涯人共識。無從涕淚獨難禁。</text>
<title>金四宰 漢老 妻氏挽詞</title>,<text>生長衣冠積善家。持身淑愼且柔嘉。母儀婦德皆堪則。流慶東方最可誇。</text>
<title>哭韓政堂 脩</title>,<text>玉樹淸風灑一時。畫堂深處賦新詩。夕陽孤柳寒鴉噪。秋草荒原石獸危。</text>
<title>偰判書 眉壽 挽詞</title>,<text>三節家聲動北廷。豈知身世似雲萍。東方幸遇求賢日。白帽何曾效管寧。</text>
<title>哭金允南</title>,<text>先人年與老人同。又作姻親友愛隆。早別至今悲不已。君行何事更悤悤。</text>
<title>哭金以南</title>,<text>姻戚親疏問幾人。愛君心事宕眞純。擬看欲振衣冠後。何故翻令淚滿巾。</text>
<title>哭唐府尹 誠</title>,<text>學兼文吏兩精強。有益東方孰可方。都統律文先後語。一生難報死難忘。</text>
<title>孔俯摠制父挽詞</title>,<text>壽考康強樂大平。眼前兒子早成名。高車駟馬終何用。憂患尋常誤一生。</text>
<title>哭金提學 瞻</title>,<text>詩書禮樂是家風。餘事諸家靡不通。意與桓榮當竝駕。天胡不使古今同。</text>
<title>哭朴判漢城 可寶</title>,<text>良辰幾處共尊酒。落月傷心滿屋樑。坦率淸狂無復見。更憐猶子忝東床。</text>
<title>蓬原君鄭良生夫人挽詞</title>,<text>孝子養親終九旬。慈親敎子作名臣。母儀婦德敦流俗。高節淸風動縉紳。</text>
<title>哭典書尹天義</title>,<text>尹氏前朝大姓。蟬貂累葉高門。猶擬十川橋畔。共醉淸歌綠尊。</text>
<title>辛卯三月。向金剛山到橫川。</title>,<text>草軟花紅千里春。垂鞭信馬出城闉。行行漸近花田境。頻向樵蘇問友人。</text>
<title>過葛豐驛</title>,<text>策馬悠悠過葛豐。山川形勢古今同。人稀境靜江邊路。躑躅千層映水紅。</text>
<title>蒼峯驛路上</title>,<text>左邊溪水右靑山。考閱奇觀目不閒。澗草巖花相映處。行裝如入畫圖間。</text>
<title>原壤驛</title>,<text>秣馬郵亭日正晡。人無話舊有啼烏。居民莫厭奔馳役。世上悲歡命矣夫。</text>
<title>春州</title>,<text>重來城郭似吾州。滿眼江山是舊遊。幸値芳菲三月暮。好憑花月解閑愁。</text>
<title>原川驛</title>,<text>紅桃數樹出疏籬。門外東風細柳垂。古驛荒涼人語少。鵓鳩飛上杏花枝。</text>
<title>鶴上仙</title>,<text>鶴上雲仙白錦袍。尋常海上醉蟠桃。三山往返何論遠。駕彼霜翎意自高。</text>
<title>梅梢月</title>,<text>一眉新月報寒更。偏愛梅梢素質明。夜靜風停人正散。冷光相照暗香淸。</text>
<title>畫山</title>,<text>圖成列岫是何人。古柏蒼松筆下新。中有菴僧呼不出。却疑參定過殘春。</text>
<title>蒲劍</title>,<text>數行羅列勢相同。翠刃相攢水面風。不假烘爐能鍛鍊。方知造化有奇功。</text>
<title>觀獵</title>,<text>霜翎忽落四圍中。時見蒼鷹掠晚風。玉勒金鞍兼翠戟。檀槍羽箭與彤弓。豺狼遇窘趨蹌急。士卒生獰勢氣雄。滿載麇麚廻日暮。樂聲洋溢殷秋空。</text>
<title>瀑布</title>,<text>奮沫聲中爽氣連。噴珠碎玉翠巖前。一條高揭彊千丈。眞是銀河落半天。</text>
<title>枕鈴</title>,<text>枕鈴明主御淸晨。憂國誠心示衆臣。達旦聲連頭側畔。定應難</text>
<title>蠻牋</title>,<text>翰苑珍奇紙最先。南蠻貢進九重天。糊窓雪色明頭側。帖壁銀光眩眼前。裁被禦寒羊續窶。揮毫洒墨右軍賢。敞然平滑無纖累。長伴詞人幾許年。</text>
<title>指南車</title>,<text>霧旆霓旌四面圍。彤輪華轂有光輝。鄭人應愧奔風術。越使堪誇得路歸。輗軏正當离表極。梁輈柏法斗星機。軒轅欲伐蚩尤日。作此奇權奮虎威。</text>
<title>招賢被 孟宗母作十二幅。招諸賢與子共學。</title>,<text>循循敎子意超然。作被旁招間世賢。的的奇紋連枕煥。明明善友共頭眠。氤氳燦爛光輝映。紡績裁縫巧並全。赫爾家聲傳萬古。愧予難與出當年。</text>
<title>題趙牧監幽居 二首</title>,<text>好山多處卜幽居。長笛高樓興有餘。每把酒樽花下醉。常尋藥圃雨中鋤。愛廬早效陶元亮。勉學曾傳董仲舒。靜捲疏簾無一事。松廊盡日臥看書。</text>
<title>題趙牧監幽居 二首 其二</title>,<text>平生滋味在閑居。一枕淸風午睡餘。愛月夜樓頻捲箔。養花春圃每携鋤。釣魚臺上溪雲散。送客亭前樹影舒。滿路蒼苔塵不到。半軒斜照映琴書。</text>
<title>國有禁酒之令。聞提壺鳥。</title>,<text>已敎元亮爲茶客。無復高陽會酒徒。山鳥不知邦國令。隔林時復勸提壺。</text>
<title>次李尙書所示詩韻 二首順天</title>,<text>才華似吾子。罕古亦稀今。月白風淸句。金舂玉振音。堆床千國史。掛壁一張琴。已結芝蘭契。不須論淺深。</text>
<title>次李尙書所示詩韻 二首順天 其二</title>,<text>君臣咸一道。我已見方今。洁浩流思渥。明明播德音。獻誠常以酒。爲戒每懸琴。林下豈無士。夢尋銀闕深。</text>
<title>甲午十月。向淮陽到橫川。次板上韻。</title>,<text>北寇難侵鴨綠東。賴吾賢帥轉籌功。近聞豆口妖煙起。讀徹新詩憶二公。</text>
<title>初四日發橫川 二首</title>,<text>棲鴉初起遠山明。蓐食催裝冒雪行。樵叟不知征客意。却嫌回首問前程。</text>
<title>初四日發橫川 二首 其二</title>,<text>雲重風寒雪滿天。昏昏未可辨山川。野田行見飢烏噪。忽憶襄陽孟浩然。</text>
<title>次洪川板上韻</title>,<text>上謝乾坤偶一吟。居民聊喜順陽陰。倚欄認得人家近。機杼聲來隔一林。</text>
<title>宿末訖村</title>,<text>暮向山村得得過。棘荊林下路橫斜。馬頭時有居民拜。遙指溪邊是我家。</text>
<title>初五日馬奴驛</title>,<text>人間萬事豈無恒。名實相違世所憎。役是奔馳隨馹騎。驛名端合馬奴稱。</text>
<title>隣蹄縣</title>,<text>渡江穿嶺到鄕城。四擁山中一野平。聞道水災田畝蘊。行看樹杪海査橫。人稀始覺多逋戶。地窄終難得盛名。聖主深懷完護意。吏民休復有愁情。</text>
<title>初七日。宿瑞和縣。</title>,<text>朝發隣蹄縣。行行到瑞和。數家雞犬靜。一洞水雲嘉。冽洌朔風緊。漫漫暮雪多。倚欄心未決。去住欲如何。</text>
<title>八日道中作</title>,<text>數間蘆葦屋。斜傍雪山前。伐盡千株木。耕耘一片田。靜如金盞地。深似玉壺天。屈折羊腸路。巖頭斷復連。</text>
<title>初九日。發長陽。登天磨嶺望金剛山。</title>,<text>萬二千峯半入雲。時看瑞氣擁天門。更將無二歸依念。稽首慈悲法起尊。</text>
<title>次通浦縣板上韻 淮陽刺史康永洵作重營記二首</title>,<text>重營廈屋作官居。勢似翬飛起兀如。忽見康公留盛製。行行醉墨密還疏。</text>
<title>次通浦縣板上韻 淮陽刺史康永洵作重營記二首 其二</title>,<text>富貴無心石氏居。文章不願馬相如。要尋山水淸高處。更退閒遊學二疏。</text>
<title>淮陽遇冬至</title>,<text>客裏誠難暫駐驢。悤悤未暇計居諸。異鄕忽遇陽生旦。坐對靑山檢曆書。</text>
<title>十二日。發交州到金城。</title>,<text>夕陽明滅隱西山。溪岸柴門尙未關。何處樵童乘月返。笛聲搖落翠微間。</text>
<title>靑陽路上</title>,<text>山程二十里。寂寂無人行。凍合溪聲斷。雲收岳色明。奇觀何更設。異狀固難名。我是重遊客。潛生感舊情。</text>
<title>十四日。早發靑陽。</title>,<text>曉發靑陽第一鷄。欲明天色碧凄迷。避人棲鳥穿林去。爭火飢麇隔岸啼。星斗漸稀銀漢北。月輪初入雪山西。却將何眼箕搜意。不覺沈吟過一溪。</text>
<title>方山路上</title>,<text>暫停歸騎久沈吟。桑柘煙村深復深。雪意嬌多若飛絮。黑雲四合天陰陰。</text>
<title>十五日。發方山到楊口郡。吏民家戶欹斜倒地。寂無煙火。問諸行路。答曰。此邑乃狼川郡之兼領官也。自古地窄田磽。民物凋殘。比來權勢之家奪有其田土。擾亂其人民。租稅至多。雖容足立錐之地。無有空閑。每當冬月。收租徵斂之輩塡門不已。一有不能則高懸手足。加之以杖。剝及肌骨。居民不堪。流移失所。故如斯也。予聞其語。作五言八句。以著衰亡之實云。</title>,<text>破屋鳥相呼。民逃吏亦無。每年加弊瘼。何日得歡娛。田屬權豪宅。門連暴虐徒。孑遺殊可惜。辛苦竟何辜</text>
<title>寄題春州辛大學郊居</title>,<text>不曾浪出世途艱。歸去來兮適意閑。寄跡雲煙風月裏。無心榮辱利名間。釣魚靜坐溪邊石。採藥晴登屋上山。若問箇中多野興。杖藜乘醉夕陽還。</text>
<title>乙未秋七月有日。春城金，安二生罷課還鄕。諸生作詩送別。得秋字。</title>,<text>春城二子舊知音。來自昭陽江水頭。佋陽乃我舊游地。柳堤花塢多風流。往事如煙歲月變。山水蒼茫雲正秋。講席將闌二子去。浩然歸志難挽留。送君此行意無極。別酒一杯君勿休。佋陽江水好在否。設我相思千斛愁。</text>
<title>次家兄所示詩韻 四首○時先君謬𪚥庸夫怨謗</title>,<text>從他謗亦任他欺。把火燒天却是癡。遠恥良謀難自辦。夜深危坐萬般思。</text>
<title>次家兄所示詩韻 四首○時先君謬𪚥庸夫怨謗 其二</title>,<text>早識蒼天不可欺。任他邪佞發狂癡。省躬譏誠言堪託。爲報吾儕三復思。</text>
<title>次家兄所示詩韻 四首○時先君謬𪚥庸夫怨謗 其三</title>,<text>愚添甯虎有何尤。伯王知非意轉遒。若學周家緘口事。退之應免貶潮州。</text>
<title>次家兄所示詩韻 四首○時先君謬𪚥庸夫怨謗 其四</title>,<text>散慮逍遙事不尤。醉來偏愛晚風遒。五湖煙月平生念。且問歸程隔幾州。</text>
<title>早春雨</title>,<text>一雨催春色。濛濛遍灑多。杏花將吐艶。萱草欲生芽。有節疏還密。無私邇及遐。豐祥先有應。喜氣洽家家。</text>
<title>弓</title>,<text>勢似初三月掛空。六材俱備在其中。工成恩最三鈞美。賊膽渾無一箭功。挾矢但窺侵境盜。嗚弦莫向寄書鴻。已無壁上杯蛇影。我欲提撕制遠戎。</text>
<title>斗</title>,<text>古聖當年像物成。中虛外實四隅平。槪量米粟功惟重。較定公私用不輕。大小得中欺詐絶。古今無別準繩明。要知制度從何處。上表宸居下地形。</text>
<title>鼎</title>,<text>周興漢盛太平時。遷徙奇蹤未可知。出自汾陰彰聖德。求於泗水啓昌期。八珍羞備人難老。九轉丹成世不移。調得鹽梅臣庶衆。定應從此固邦基。</text>
<title>水亭</title>,<text>臨流靜坐興偏長。快得千金一榻涼。短帽輕衫通爽氣。好花幽草噀凊香。蔥蔥樹影迎嵐翠。漾漾波流沃日光。欲畫望中無價景。斷虹斜照雨微茫。</text>
<title>余自少有志於儒名者久矣。今按部公幷錄於軍籍。作詩以自寬。</title>,<text>生來只學兔如新。方寸常希據要津。才業未同題柱客。姓名移屬鍊兵人。杏壇風月魂空斷。楡塞煙塵夢已頻。自古行藏皆有分。但將天命語諸隣。</text>
<title>送春州朴少卿遊中原 允珍兩遊字</title>,<text>自古中原形勝地。羡君今日飽淸遊。滿船明月琴休浦。載酒從容盡夜遊。</text>
<title>卽事 紅亂始起</title>,<text>匝地風塵勝去年。四方何處不騷然。我邦若固盤安業。天使斯民尊枕眠。</text>
<title>卽事 紅亂始起 其二</title>,<text>人皆不覺到新年。醉享劬勞幾悵然。與世推移男子事。莫憂無地可安眠。</text>
<title>書懷寄趙牧監</title>,<text>爲避紛然衆所譏。束身端坐過危時。由之行詐非吾儻。回也如愚是我師。與世升沈深有意。較人長短獨無思。憑誰共話心中事。空對靑山憶舊知。</text>
<title>柳絮</title>,<text>長愛柔條弄影微。飜嗟亂絮逐風飛。自家行止元無定。南北東西竟不違。</text>
<title>首夏郊行</title>,<text>椹熟桑林麥已秋。揷秧猶未遍原頭。軟風晴日西郊路。時見幽禽浴淸流。</text>
<title>庚子正月十九日生女。頎然且異。至今年五月十七日病亡。筆以哭之。</title>,<text>曾知煩惱本無根。種子生從恩愛門。惻惻我懷猶可緩。哀哀母哭不堪聞。須臾便滅是眞語。欲與俱亡爲妄言。萬種餘傷無處說。涕零尙記剜舟痕。</text>
<title>哭趙牧監。二首。</title>,<text>少年才氣冠鄕隣。晚節淸貧抻隱倫。不以利名常逐妄。且憑禪敎好修眞。悲涼北枕飛蝴蝶。留滯西方作主人。淚葉豈應看宿草。尋蹤異日更沾巾。</text>
<title>哭趙牧監。二首。 其二</title>,<text>縠穿甁雀忽驚飛。石火無光草露晞。聚散生亡元不定。功名富貴盡爲非。山含慘色連松檻。溪送愁聲遶竹扉。早識九原難可作。情鍾我輩共沾衣。</text>
<title>自詠</title>,<text>生生習氣未消磨。傲世心懷日更多。聞道悲辛捫蝨話。追思轗軻飯牛歌。歸來適意希元亮。勤苦成功笑伏波。攻破是非猶有酒。欲將雲月醉無何。</text>
<title>南谿柳下追涼。作鷓鴣天。憶契內張，趙二公。</title>,<text>夾岸垂楊弄影微。追涼盡日却忘歸。身閒樂土知今是。跡寄名場悟昨非。</text>
<title>南谿柳下追涼。作鷓鴣天。憶契內張，趙二公。 其二</title>,<text>初收暮靄轉斜暉。倚筇時復一悽悕。故人化作松間土。誰識吾行與世違。</text>
<title>草蟲</title>,<text>蟲弔藜床序已秋。草堂良夜氣淸幽。忽聞喞喞聲音急。却歎堂堂歲月流。聲緊孤梧金井畔。愁深隻枕玉窓頭。一軒風雨靑燈火。爲爾騷人獨倚樓。</text>
<title>七夕</title>,<text>莫嫌牛女久相違。萬古無窮此日期。月殿雲樓相會處。金梭玉輦共停時。瑤階夜色供歡樂。銀漢晨光促別離。披縷貫針人幾許。仰看淸路更軒眉。</text>
<title>用前韻作二詩呈宋牧伯</title>,<text>却嗟身事與心違。出處悲歡豈預期。忽作病夫經數月。有如寒鼈縮多時。百般辛苦難能釋。萬種憂愁不暫離。昨日差人催納布。何當白屋可伸眉。</text>
<title>用前韻作二詩呈宋牧伯 其二</title>,<text>自孼由來不可違。方知禍福本無期。偶逢災厄尤多日。辜負風煙正好時。從此片心成懶拙。至今雙脚尙支離。望恩朝暮區區意。還似無鹽強畫眉。</text>
<title>牧伯見和。復次韻 三首。</title>,<text>慈愛淸平共莫違。黃扉異寵已當期。行看五𪚥歌騰處。始信三刀夢破時。感德人皆稱盛美。飽恩誰復歎流離。政聲傳聞承明殿。喜溢重瞳八彩眉。</text>
<title>牧伯見和。復次韻 三首。 其二</title>,<text>悃愊無華與世違。欲尋倉海訪安期。早年行止由斯道。壯歲功名在那時。觸事每思舟汎汎。含情空詠黍離離。請看無告無扶類。刺舌猶難兔灸眉。</text>
<title>牧伯見和。復次韻 三首。 其三</title>,<text>幼年心願壯年違。窮達由來未敢期。才本無奇無用處。心如有道有逢時。白雲流水還堪隱。皎月淸風共不離。百爾所思誰與設。且憑杯酒暫開眉。</text>
<title>次道境詩韻 禪師之鑑</title>,<text>師本曺溪翁。好滄法喜食。無訂亦無修。善因曾所植於四威儀中。正念不消息。端坐悟眞如。虛閑是六識。差予欲何爲。此理未純熟。役役苦河中。瀾漫且狼籍。常隨眼耳根。局於聲與色。願師垂一言。實相從何得。</text>
<title>哭辛社主</title>,<text>早識浮生夢幻緣。晚年參得祖師禪。出塵心淨氷壺月。遯世身閑雪岳天。玉塵風輕祗樹下。瑤琴夢斷庚樓前。回頭往事成陳跡。雲白山靑共慘然。</text>
<title>幽谷宏師於上院寺朱砂窟之西峯。新搆一菴。名之曰無住。嘉其高絶。作一首呈于宏上人。</title>,<text>締搆新菴養道情。俯看來往白雲行。眼通上下虛空遠。心豁三千世界平。風定茶軒煙自鎖。夜深禪榻月長明。上人燕坐觀無住。無住心從甚處生。</text>
<title>十二月十七日。同年鄭道傳到此贈予詩云。同年元君在原州。行路不平山谷深。客子遠來已下馬。朔風蕭蕭西日沈。一笑欣然有幽意。尊酒亦復論是心。我唱高歌君且舞。榮辱自我已難諶。次韻以謝。</title>,<text>與君同榜如隔晨。交道不復論淺深。各以事牽在兩地。逢人細問浮與沈。今朝邂逅天攸使。開尊且喜細論心。公乎公乎莫催轡。此意自重誠之諶。</text>
<title>奉送宋牧伯政滿如京 二首</title>,<text>時當世亂撫吾民。煙火閭閻惠愛新。不待瓜期承寵喚。攀轅號泣幾家人。</text>
<title>奉送宋牧伯政滿如京 二首 其二</title>,<text>政最由來在養民。感公淸德日惟新。今朝返旆朝天路。祝壽深情倍衆人。</text>
<title>次同年金費所贈詩韻</title>,<text>有意遐窮僅十年。常嫌眼界井觀天。今朝悤遇賢同榜。分外乾坤政豁然。</text>
<title>次同年金費所贈詩韻 其二</title>,<text>巖谷棲遲度幾年。醯鷄烹割甕中天。一尊酒外無榮辱。隨分生涯獨快然。</text>
<title>次安同年 仲溫 見贈詩韻</title>,<text>尤能吏幹捷文材。曾是君門受勅廻。願向公車煩一薦。山林亦有濟時才。</text>
<title>次安同年 仲溫 見贈詩韻 其二</title>,<text>策杖尋幽陟彼岡。眼前春色摠新粧。十分芳意無多子。且問何方駐夕陽。</text>
<title>次安同年 仲溫 見贈詩韻 其三</title>,<text>周后一收姜叟釣。蜀君三顧孔明廬。棘林豈欠芝蘭馥。莫厭山程訪我居。</text>
<title>次安同年喜雨詩</title>,<text>濯旱連遙塞。和風浥細塵。淋漓膏乳洽。薈鬱稼雲新。松逕生蒼蘚。荷塘長白蘋。誰知持傘客。破屋樂淸貧。</text>
<title>病中書懷</title>,<text>杜門長坐事何如。閒寂還同野衲居。懶重每逢時俗笑。病多深恨故人疏。分甘泉石心無外。樂寄簞瓢興有餘。一枕淸風一軒月。詠歌君德臥看書。</text>
<title>辛丑十一月。紅頭賊兵。突入王京。國家播遷。大駕南巡。留住福州。命平章事鄭世雲爲摠兵官。平章事安祐爲上元帥。政堂文學金得培，贊成事李芳實，同知密直閔渙，密直副使金琳等爲副元帥。摠領諸將帥兩界六道之馬步兵十萬。於壬寅正月十八日。直至京城。四面合攻。掃蕩賊塵。使我三韓。復興王業。作二絶以賀太平云。</title>,<text>北寇奸謀未足雄。東韓盛業更無窮。腥膻劍戟風塵靜。四海民安一日功。</text>
<title>辛丑十一月。紅頭賊兵。突入王京。國家播遷。大駕南巡。留住福州。命平章事鄭世雲爲摠兵官。平章事安祐爲上元帥。政堂文學金得培，贊成事李芳實，同知密直閔渙，密直副使金琳等爲副元帥。摠領諸將帥兩界六道之馬步兵十萬。於壬寅正月十八日。直至京城。四面合攻。掃蕩賊塵。使我三韓。復興王業。作二絶以賀太平云。 其二</title>,<text>輪忠奮義幾英雄。振旅京師計莫窮。掃盡頑兇平盪日。各收旌戟竟論功。</text>
<title>謝榮親宴詩 幷引 上金牧伯</title>,<text>天爲吾民遣我公。北原今已變淳風。彈琴臥閣雲生北。按轡廻衙日晏東。莫愧賢勞山郡裏。方知寵迫廟堂中。涸鱗共得恩波闊。遊泳洋洋喜不窮。</text>
<title>謝榮親宴詩 幷引 上金牧伯 其二</title>,<text>雲淡煙濃二月天。召棠陰下設華筵。霖鈴一曲人加畫。霞醞千杯日似年。座上獻酬俱可慶。箇中先彩最堪憐。一門榮遇夫何設。荷擔恩山重兩肩。</text>
<title>次姪湜所寄詩韻</title>,<text>臨民豈易忽。民是天生民。要須與所欲。毋使多艱辛。苟不施惠愛。視如行路人。爾今爲父母。保之如子身。散也今久矣。宜赦以循循。公道合人事。德望出于倫。以此致君民。是爲逢我辰。吾兄棄斯世。于今十九春。孤墳高數尺。喜氣應自新。冥冥間所念。奚啻千金珍。我今幸留滯。祝爾掌經綸。十年耘谷口。躬耕效子眞。樂猶昔時樂。貧甚去年貧。來詩意轉厚。讀之如飮醇。時時逐渠夢。遠繞東溟濱。所差兩懸隔。音問難頻頻。連連送書信。家有倚門親。</text>
<title>耘老吟</title>,<text>耘老平生可憐。心無綵繪之飾。有時半醉高今。十里溪山動色。</text>
<title>耘老吟 其二</title>,<text>耘老不曾浪出。心神與世疏闊。追思上古淳風。獨坐書空咄咄。</text>
<title>耘老吟 其三</title>,<text>耘老衰遲病多。蕭蕭兩鬢霜髮。對山身世悠悠。閑弄白雲明月。</text>
<title>耘老吟 其四</title>,<text>耘老曾離一兄。九原未可重作。孑然誰與急難。司馬牛憂不慱。</text>
<title>耘老吟 其五</title>,<text>耘老今年農業。不耕一畝水田。由來我腹空洞。無物可容可全。</text>
<title>耘老吟 其六</title>,<text>耘老不耘禾穀。亂苗稂莠荒蕪。皇天不儆人物。化俗賢良絶無。</text>
<title>耘老吟 其七</title>,<text>耘老生涯廓落。年年四壁空虛。只有春風秋月。無欠無余。</text>
<title>耘老吟 其八</title>,<text>耘老河南得所。疏慵不入于時。傲傲休休愚甚。任從世笑人欺。</text>
<title>耘老吟 其九</title>,<text>耘老全忘勢利。陶陶且或囂囂。遵性樂天何敢。嗟差只不簞瓢。</text>
<title>耘老吟 其十</title>,<text>耘老聊將管城。發生十分狂興。管城且笑且言。怪爾一生塵甑。</text>
<title>促織詞 鷓鴣天</title>,<text>風靜空階玉露淸。隔窓啾喞動哀情。征夫一聽應添恨。寒婦初聞忽暗驚。秋七月夜三更。弄鳴機柕到天明。却嗟爾事如吾事。往往叫閽無助聲。</text>
<title>白鷗詞</title>,<text>江海無涯浩蕩春。隨波逐浪自由身。浮雲態度元無定。白雪精神固未馴。心絶累格離塵。淡煙疏雨伴漁人。平生我亦忘機者。莫負前盟日相親。</text>
<title>正月十七日雪 甲辰</title>,<text>天色陰沈成慘淡。雪華鋪地凍雲低。梅花柳絮探佳句。縞帶銀杯見舊題。作態斜飛連遠近。映空先集滿東西。不知今夜山陰月。乘興何人訪剡谿。</text>
<title>遊道境山齋</title>,<text>遠訪山菴尋碧洞。水聲激激蒼巖根。幽山春好客留屐。古寺日斜僧閉門。滿洞煙霞紫氣鎖。遶軒松柏蒼雲飜。異跡奇觀皆物外。適來忘却塵間喧。</text>
<title>安司戶家。五六人成小酌。作一首示李先生。乙生</title>,<text>一從君去鴨江涯。擧酒思君日益多。已續斷絃琴有韻。宜投脫轄井生波。尊中不盡忘憂物。座上何稀解語花。我欲放歌君起舞。良辰樂事可堪誇。</text>
<title>寄道境大禪翁丈室</title>,<text>桑林椹多熟。栗樹花已垂。巢燕盡離乳。箔蠶初引絲。行看物像變。却嘆光陰移。人世恰如寄。吾生良可悲。悠悠長慘感。役役幾奔馳。勝地難容足。幽居欠蹙眉。未除塵土累。空懷水雲奇。欲往終無計。重遊早失期。徒然消永日。倏忽過良時。舞蝶欺予拙。鳴蜩訴我癡。相將千斛恨。題作一篇詩。奉寄禪床下。此心須細知。</text>
<title>禪翁見和。復次韻。</title>,<text>道境眞仙境。松陰滿院垂。茶軒煙羃羃。藥圃雨絲絲。一洞寬平豁。三淸怳惚移。路遙塵俗絶。林近野禽悲。但可安棲息。何爲浪走馳。水淸思洗耳。山好喜伸眉。月與雲俱靜。人兼境最奇。必須謀後會。已過在前期。美景多隨處。歡遊要及時。嗟余本疏懶。徒自學愚癡。深歎無良策。空慙獻拙詩。擬將尋勝地。閑味昔曾知。</text>
<title>秋晚 二首</title>,<text>長愛秋山色更濃。擬將圖畫寫眞容。霜林落葉渾飛盡。依舊靑靑澗底松。</text>
<title>秋晚 二首 其二</title>,<text>深鎖赤霞楓葉嶺。平鋪白雪荻花洲。菊叢寂寞金葩嫩。唯有東籬獨未秋。</text>
<title>遊麻田寺</title>,<text>塵土驅馳也不堪。特尋松磴訪僧菴。客魂已醒涵窓月。鶴夢初酣滿洞嵐。好伴嶺雲添逸興。更將庭柏問眞談。適來偶得谿山句。快向煙霞讀再三。</text>
<title>許同年仲遠以詩見寄。分字爲韻 二十八首。螢字</title>,<text>記君西向鳳凰城。蹤跡猶如水上萍。曉過江亭寒水碧。晚依村舍遠山靑。挺然高節秋松茂。赫爾英名夏蕙馨。遙想京都讀書榻。雪華輝映不須螢。</text>
<title>許同年仲遠以詩見寄。分字爲韻 二十八首。螢字 其二 窓字</title>,<text>久違蓮燭對蘭釭。無限思量在旅窓。聚散由來難自定。莫嗟孤雁未成雙。</text>
<title>許同年仲遠以詩見寄。分字爲韻 二十八首。螢字 其三 苦</title>,<text>浮沈世間外。山色無今古。人心異朝昏。實虛那足數。看君一首詩。詞語何更苦。君意重千金。兒心輕一羽。元無彼此分。後塵如蟻聚。且莫信毛皮。所行無可取。我生絶風流。獨行常踽踽。把酒對靑山。隆然歌且舞。</text>
<title>許同年仲遠以詩見寄。分字爲韻 二十八首。螢字 其四 業</title>,<text>送君無日不懷君。淸淚涓涓滿紅頰。雖然兩地隔江山。夜夜夢魂能跋涉。兒家離別知幾何。此別愁城最重疊。倚欄搔首獨含情。却嘆年來多惡業。知君去作五陵郞。花月樓臺心自愜。休將新愛負前盟。背信人難可追攝。銘心歷歷省愆尤。人自不能見其睫。但願努力到龍門。萬里雲衢穩跨躡。</text>
<title>許同年仲遠以詩見寄。分字爲韻 二十八首。螢字 其五 一</title>,<text>先生有魁奇。本自懷郢質。將欲轉吾介。相從弄詩筆。心同道亦同。好合如鼓瑟。湛然方寸間。無雜而精一。胡爲向帝鄕。與我無告出。所恨非他情。不覺發行日。回頭歸去程。水遠靑山密。願保千金軀。平安加萬吉。京洛舊知音。幾人在華秩。憑君問吾行。報道無得失。</text>
<title>許同年仲遠以詩見寄。分字爲韻 二十八首。螢字 其六 寒</title>,<text>寒新詩一首語酸寒。看了知君意未安。卽與儂家設其故。諱人輕灑淚闌干。</text>
<title>許同年仲遠以詩見寄。分字爲韻 二十八首。螢字 其七 生</title>,<text>細算人間事。悽然百感生。升沈隨日在。聚散似雲行。但取生前樂。何須世上榮。此懷無處設。聊寫寄眞情。</text>
<title>許同年仲遠以詩見寄。分字爲韻 二十八首。螢字 其八 枉</title>,<text>男兒得意行於時。德音循良多敬仰。古來賢達知幾人。美譽相隨如影響。今看許子負雄才。言行離倫坦蕩蕩。敦詩厚禮有餘裕。必須擧直措諸枉。百爾所行盡淸儀。喜君已附吾鄕黨。嗟予小少學輕狂。心地茫然鎖榛莽。出門無路何所之。空自隨時觀物像。夜深危坐憶君居。時有皎月照書幌。</text>
<title>許同年仲遠以詩見寄。分字爲韻 二十八首。螢字 其九 占</title>,<text>雉嶽山形嵳峨。沙川水光瀲灎。水聲長流不停。山色相看無厭。中有茅廬相對開。寂寂柴門臨古塹。一旦主人朝玉墀。山自無言如有念。溪山忙待衣錦還。願吾子桂苑春光須早占。</text>
<title>許同年仲遠以詩見寄。分字爲韻 二十八首。螢字 其十 原</title>,<text>別後思最發幾番。夢魂相覓到中原。雖逢處處堪行樂。却恨人人未與言。羡子方知修月斧。嗟余久戴望天盆。爲君回首長安道。斜日溟濛照遠村。</text>
<title>許同年仲遠以詩見寄。分字爲韻 二十八首。螢字 其十一 山</title>,<text>道直難容世路間。一生蹤跡寄湖山。高吟大醉乾坤裏。笑看孤雲尙未閑。</text>
<title>許同年仲遠以詩見寄。分字爲韻 二十八首。螢字 其十二 薄 演雅</title>,<text>淸漢鳥飛行。深淵魚戲躍。鶯遷喬木啼。鷹向秋空掠。傳書千里鴻。聲聞九皐鶴。結網蛛掛簷。引絲蠶在箔。知時竿上鷄。報喜墻頭鵲。螢光可除冥。蛙樂堪爲樂。戾天有飛鳶。棲林多噪雀。噬膚蚊嘴長。飮露蟬翼薄。低昂鳴乳鳩。屈伸行尺蠖。偸倉鼠齒剛。拒轍螗臂弱。蛣蜣能轉丸。蛺蝶尋花萼。提壺呼美酒。布穀催東作。蟋蟀苦呻吟。鷦鷯何落魄。丹鳳戾高岡。暮鴉投遠壑。我學曳尾龜。君如橫海鰐。唯有鯨波間。白鷗閑可託。</text>
<title>許同年仲遠以詩見寄。分字爲韻 二十八首。螢字 其十三 行</title>,<text>君看貧富與賢愚。出處悲歡皆宿命。大都爲惡受其殃。積善應當有餘慶。渠渠廈屋食千鍾。畢竟誠難保其性。賢哉回也是何人。陋巷簞瓢全德行。世人爭欲餌權豪。逐利求名競馳騁。誰得知十印燈下一寒生。獨把經書希孔孟。倚樓時復嘆行藏。靜對湖山發長詠。</text>
<title>許同年仲遠以詩見寄。分字爲韻 二十八首。螢字 其十四 名 阮郞歸</title>,<text>一區山郡水雲淸。溪聲遶古城。臨流可以濯塵纓。幽禽相送迎。思許子久留京。喜聞傳美名。願君安好速廻程。林泉無變更。</text>
<title>許同年仲遠以詩見寄。分字爲韻 二十八首。螢字 其十五 不</title>,<text>人生百歲是非間。知我何心是朋友。皎皎白駒食我場。喈喈黃鳥囀高柳。當年樂事更能無。往日交遊今在不。且問幽懷誰與開。座隅唯有蒼髥叟。</text>
<title>許同年仲遠以詩見寄。分字爲韻 二十八首。螢字 其十六 識</title>,<text>信步小溪邊。林原看暮色。鳥飛天不窮。人遠思無極。倚杖久無言。幽抱誰能識。歸來成短歌。以寄閑消息。</text>
<title>許同年仲遠以詩見寄。分字爲韻 二十八首。螢字 其十七 金</title>,<text>靜倚書窓三復吟。淸詩可以比南金。聖君若下調羹手。才德超於李翰林。</text>
<title>許同年仲遠以詩見寄。分字爲韻 二十八首。螢字 其十八 蓮</title>,<text>月滿錢塘淨麗。霜摧玉樹婢娟。客子遠遊不返。含愁一朶秋蓮。</text>
<title>許同年仲遠以詩見寄。分字爲韻 二十八首。螢字 其十九 可</title>,<text>醒亦歌醉亦歌。疏散吾行與時左。麤繒大布穩纏身。十載蝸廬常獨坐。沈沈默默亢如愚。出處無可無不可。由來窮達命之然。何用飯牛歌轗軻。君不見阮嗣宗臧否不掛口。所以能避禍。從今有志方外遊。欲向滄洲買得釣魚舸。</text>
<title>許同年仲遠以詩見寄。分字爲韻 二十八首。螢字 其二十 憐</title>,<text>農功已畢歲廻旋。鼎鼎流光最可憐。懷故意存吾有感。致君時至子爲賢。雲收鵠嶺迎朝日。雪擁蜈山近臘天。旅舍不堪寒夜示。定應遙憶舊靑氈。</text>
<title>許同年仲遠以詩見寄。分字爲韻 二十八首。螢字 其二十一 燭</title>,<text>許子哦淸詩。英風起空谷。韜光麗水金。待價荊山玉。看劍引深杯。閱書燒短燭。交道似鸞膠。斷絃猶可續。</text>
<title>許同年仲遠以詩見寄。分字爲韻 二十八首。螢字 其二十二 錦</title>,<text>吾子眞賢儒。作詩如織錦。怡然發醉吟。雲月繞高枕。</text>
<title>許同年仲遠以詩見寄。分字爲韻 二十八首。螢字 其二十三 屛</title>,<text>流水潺湲常奏樂。雲山邐迤遠鋪屛。外人若問閒居味。聲色中間醉未醒。</text>
<title>許同年仲遠以詩見寄。分字爲韻 二十八首。螢字 其二十四 深</title>,<text>君不見杜牧不及湖州約。自恨花殘成綠陰。又不見崔顥當年不見面。紅桃門外空傷心。先生所遇異於斯。到處皆是名花林。金塘夜夜採蓮去。苒苒濃香薰素襟。平生行樂盡適意。淸興何須論淺深。別後新詩忽然落吾案。相憶相思猶未禁。君乎君乎速廻轡。毋使儂家含憤守寒衾。</text>
<title>許同年仲遠以詩見寄。分字爲韻 二十八首。螢字 其二十五 處 蝶戀花</title>,<text>客裏應難爰得所。鄕思悽然夢繞秋蓮渚。日暮長安愁幾許。羨他孤鳥高飛去。我亦涼涼無伴侶。閒寂幽 a006_138d居只有山禽語。忽憶前遊多意緖。悠悠往事尋無處。</text>
<title>許同年仲遠以詩見寄。分字爲韻 二十八首。螢字 其二十六 照</title>,<text>邇來音信稀疏。佇待重遊一笑。何時細雨夜床。共看靑燈相照。</text>
<title>許同年仲遠以詩見寄。分字爲韻 二十八首。螢字 其二十七 何</title>,<text>洗耳全身避世譁。穎川遺跡問如何。葉瓢巖畔當年月。尙至于今不屬他。</text>
<title>許同年仲遠以詩見寄。分字爲韻 二十八首。螢字 其二十八 情</title>,<text>吾友許夫子。相親如弟兄。何時一樽酒。重與細論情。</text>
<title>讀柳宗元集 二首</title>,<text>長自懷沙事不忘。往還江海十餘霜。悠悠萬里零陵夢。幾逐春風到故鄕。</text>
<title>讀柳宗元集 二首 其二</title>,<text>竄逐窮荒恨未忘。對湘垂淚鬢如霜。至今淸夜愚溪月。夢照先生八醉鄕。</text>
<title>首夏幽居 乙巳</title>,<text>樹影濃加幄。幽禽屢報時。海棠花正發。山杏子初肥。心遠雲無定。身閑日更遲。晴窓覓佳句。聊復寫新詩。</text>
<title>家兄與元西谷見和。復書 二首。</title>,<text>鶯囀花林外。淸和雨霽時。遶園煙柳細。出屋露桃肥。行止無憂樂。功各任早遲。臨風梳短髮。喚酒且吟詩。</text>
<title>家兄與元西谷見和。復書 二首。 其二</title>,<text>卜居西谷裏。池館過芳時。水減荷莖瘦。風熏藥蔓肥。雲光侵步武。山色照棲遲。若問逍遙處。煎茶且賦詩。</text>
<title>寄春城鄕校諸大學</title>,<text>烏兔相騰背我歸。舊遊蹤跡已爲非。共知樂事年來少。却愧知音日漸稀。信斷原川魚不到。夢尋光海蝶先飛。故人各各平安否。愁滿秋山照夕暉。</text>
<title>題懶翁和尙雲山圖</title>,<text>靑山隱映白雲中。遠近奇觀一一窮。半幅華牋心萬里。方知妙筆卽神通。</text>
<title>次覺林堂頭圓通祝上詩韻</title>,<text>瑞氣蔥龍滿洞天。梵聲遙振白雲邊。岳靈已獻吾君壽。化日舒長政似年。</text>
<title>聞鶯</title>,<text>凌晨碧樹黃鸝聲。漸近曲檻嚶嚶鳴。悠然驚斷翠樓夢。滿眼林園春意生。千紅半落春欲暮。宿雨初收天氣凊。此時風日姸且好。舍南巷北晴煙橫。斜穿柳影轉饒舌。惱殺粧閣幽人情。愧予本是靑山人。靑山數點爲四隣。門無車馬經過少。只有山鳥長常親。初聞布穀報耕種。亦有提壺呼酒頻。今朝又聞黃鳥語。似問東君歸去處。東君背汝不回頭。汝可與吾爲伴侶。憐渠啼破寂寥愁。却羡綿蠻爰得所。出谷遷喬吾有心。借便高風在何許。</text>
<title>暮春 丙午</title>,<text>雨過鶯啼滑。晴山碧四圍。樹陰連草徑。柳影掩柴扉。尊酒宜多辦。園花恐亂飛。誰成曾點服。吾與舞雱歸。</text>
<title>夏雲</title>,<text>變成千狀眼前橫。更作奇峯勢不平。拖雨駕雷翻覆頃。漏星藏月卷舒行。</text>
<title>苔錢</title>,<text>滿庭留得寂寥痕。偏愛蒼蒼映小軒。若使圓紋爲世賓。肯容生長在吾門。</text>
<title>稼雲</title>,<text>稼雲開遍際晴天。飽看油然氣色連。只解飜風秋野外。豈能含雨曉山邊。溶溶已滿東西陌。浩浩平分上下田。晚向鎌頭都棬盡。萬家相慶樂豐年。</text>
<title>瓦</title>,<text>陶盡黃泥力靡輕。堅剛本自火坑成。高低序次夫何錯。仰覆開溝也不平。日爍風磨仍有色。雲埋雨打似無情。武安當日皆爲震。千古令人百感生。</text>
<title>硯</title>,<text>十載螢窓伴汝居。端居價重百金餘。累經墨齒虧新樣。幾沐毫頭學古書。滴露硏時驚宿鳥。和氷洗處動潛魚。憑渠若就平生業。寫得功恩可載車。</text>
<title>劍</title>,<text>鋒鋩凜凜雪霜寒。閃電浮光未易看。幸遇達人曾掘獄。好隨良將早登壇。斬蛇壯譽騰天下。斷象英名動世間。我亦旁求年已久。刻舟愚甚得爲難。</text>
<title>露</title>,<text>露華初下月明天。偏重庭柯氣灑然。湛湛草頭何皎潔。瀼瀼松頂乍留連。澄凝蟬葉還堪吸。點綴蛛絲最可憐。雨後滴聲頻到耳。幾人驚起午窓眠。</text>
<title>答默言宏上人</title>,<text>兀然端坐默無言。北是維摩不二門。一顆明珠光始現。十方無礙大平痕。</text>
<title>趙摠郞見和陋拙齋詩。復用前韻呈似。</title>,<text>從敎歲月去堂堂。長得淸閑我所望。通道早希唐李白。封侯不願漢張良。世緣淡似秋雲影。野興融如臘酒香。身已老來逢盛代。挽廻強壯恨無方。</text>
<title>二月有日。曺溪參學允珠自嶺南來。過予因示師尊隣角大禪翁所贈詩。曰一顆摩尼光爍爍。圜光難比荊山璞。天涯地角任縱橫。覓向衣中成大錯。華尙書之元欠韻曰。久混泥沙猶灼爍。何人解採石間璞。請師彫琢近承明。百獻吾知無一錯。次韻。二首</title>,<text>非色非空常炳爍。元非美玉亦非璞。廓然瑩澈大千中。動用周旋何有錯。</text>
<title>二月有日。曺溪參學允珠自嶺南來。過予因示師尊隣角大禪翁所贈詩。曰一顆摩尼光爍爍。圜光難比荊山璞。天涯地角任縱橫。覓向衣中成大錯。華尙書之元欠韻曰。久混泥沙猶灼爍。何人解採石間璞。請師彫琢近承明。百獻吾知無一錯。次韻。二首 其二</title>,<text>不假磨礱輝景爍。此珠光彩勝良璞。何須韞櫝久深藏。待價沽哉眞不錯。</text>
<title>道境大禪翁寄書云。先生不幸。去年哭子。今又失主婦。悲哀相繼。痛甚無極。予懼其傷也。推因果綴言爲詩以奉贈。庶亂思而紓哀也。詩曰。一物元虛絶相名。塊然成質托微生。忽來倏去非今是。何用哀哀日損情。又曰。恩愛殊非結好緣。死生纏縛互相牽。達人獨步淸虛外。處世還如脫蛻蟬。詞語切懇。感於予心。次韻奉呈。四首</title>,<text>世間聲色摠虛名。人事誰能定死生。萬種悲哀連不絶。數年無日不含情。</text>
<title>道境大禪翁寄書云。先生不幸。去年哭子。今又失主婦。悲哀相繼。痛甚無極。予懼其傷也。推因果綴言爲詩以奉贈。庶亂思而紓哀也。詩曰。一物元虛絶相名。塊然成質托微生。忽來倏去非今是。何用哀哀日損情。又曰。恩愛殊非結好緣。死生纏縛互相牽。達人獨步淸虛外。處世還如脫蛻蟬。詞語切懇。感於予心。次韻奉呈。四首 其二</title>,<text>都將無實假形名。每見衰亡百感生。珍重吾師開祕密。發明因果示親情。</text>
<title>道境大禪翁寄書云。先生不幸。去年哭子。今又失主婦。悲哀相繼。痛甚無極。予懼其傷也。推因果綴言爲詩以奉贈。庶亂思而紓哀也。詩曰。一物元虛絶相名。塊然成質托微生。忽來倏去非今是。何用哀哀日損情。又曰。恩愛殊非結好緣。死生纏縛互相牽。達人獨步淸虛外。處世還如脫蛻蟬。詞語切懇。感於予心。次韻奉呈。四首 其三</title>,<text>同居偕老也無緣。背我先歸業所牽。已覺妄因休洒淚。不堪兒哭似蜩蜱。</text>
<title>道境大禪翁寄書云。先生不幸。去年哭子。今又失主婦。悲哀相繼。痛甚無極。予懼其傷也。推因果綴言爲詩以奉贈。庶亂思而紓哀也。詩曰。一物元虛絶相名。塊然成質托微生。忽來倏去非今是。何用哀哀日損情。又曰。恩愛殊非結好緣。死生纏縛互相牽。達人獨步淸虛外。處世還如脫蛻蟬。詞語切懇。感於予心。次韻奉呈。四首 其四</title>,<text>羨師多怯種良緣。脫却塵勞世事牽。應念野夫罹苦惱。羸形也似九秋蟬。</text>
<title>次金牧伯川陰亭詩韻</title>,<text>穩坐忘歸對水流。樹陰溪影別藏秋。野禽亦感賢侯德。隔岸相呼勸久留。</text>
<title>牛</title>,<text>歧蹄穿鼻在人家。閒牧平原草路斜。但解悲歌長扣角。誰知踏石跡如花。</text>
<title>鵲</title>,<text>大抵人心逐物移。憐渠飛入樹高低。若將喜信傳吾輩。須向西軒自在啼。</text>
<title>苦雨</title>,<text>苦雨連旬半。凄然怯倚樓。浪浪聲不止。寂寂思難收。野逕黃梅落。溪堂綠蘚稠。出門迷道路。潢潦滿原流。半月連簷雨。林原盡水聲。蛟螭升草陌。魚鼈入苔庭。坤軸波濤漏。天瓢日夜傾。一雲同上下。西海接東溟。</text>
<title>石竹花 蹲鴟花也</title>,<text>品色雖云好。常依草莽中。雨沾生細葉。露浥亞芳叢。影淺沙堤月。香連柳岸風。莫言誰見賞。邊有白頭翁。</text>
<title>丁未六月。牧伯出令。自南亭至北樓官道左右。使種稚松。蒼蒼然自成行列。且待成陰。十年之後。所庇幾何。歌頌遺愛者亦幾人乎。作詩以識之。</title>,<text>移根來自翠微嶺。西種東栽一路邊。細葉共生恩雨裏。貞枝爭長惠風前。兩行翠色凌霜雪。數里寒聲咽管絃。爲報吏民須好養。成陰異日記吾賢。</text>
<title>次白雲淵長老詩韻 來詩有失婦之意</title>,<text>迷倫逐妄輪生死。賢士明心任去留。纏縛六門無解釋。往來三界不知儒。願聞祕訣將歸道。爲說眞宗欲洗愁。禮骨鞭屍皆有失。常思達者與閑遊。</text>
<title>十二月二十七日。酹家人冢。</title>,<text>雲擁山崖臘雪深。白楊風緊似龍吟。我來三酹孤墳上。不覺潸然淚滿襟。</text>
<title>戊申正朝有雪。元先生立作詩云。丁未年終已戊申。東君布下大平春。元正吉慶君須記。先應豊祥密雪新。次韻答之。</title>,<text>月是寅今日是申。天衢萬里已廻春。彩雲灑雪凝佳氣。納慶千門共履新。</text>
<title>戊申正朝有雪。元先生立作詩云。丁未年終已戊申。東君布下大平春。元正吉慶君須記。先應豊祥密雪新。次韻答之。 其二</title>,<text>誰向承明爲善申。使君仁政暖如春。洪恩已合陽和力。君我歡情一攘新。</text>
<title>正月二十四日。西谷張尙書亡。道境作挽詞云。年登八十古來稀。獨臥靑山萬事非。一曲挽歌人散後。紙牋狼籍掩荊扉。又云。十載相從笑語同。向人交道孰如公。文殊洞口漫天雪。馬上含杯似夢中。又次牧伯詩云。春光淡沱氣茫茫。細柳新蒲處處同。酒熟花開誰與語。寂寥西谷起悲風。又云。張公一去九泉中。酒席雄談豈更同。拭淚飜思還獨喜。日陪賢相醉花風。次韻。</title>,<text>水上浮漚影已稀。草堂猶是主人非。八旬行樂空陳跡。惟有兇涼月照扉。</text>
<title>正月二十四日。西谷張尙書亡。道境作挽詞云。年登八十古來稀。獨臥靑山萬事非。一曲挽歌人散後。紙牋狼籍掩荊扉。又云。十載相從笑語同。向人交道孰如公。文殊洞口漫天雪。馬上含杯似夢中。又次牧伯詩云。春光淡沱氣茫茫。細柳新蒲處處同。酒熟花開誰與語。寂寥西谷起悲風。又云。張公一去九泉中。酒席雄談豈更同。拭淚飜思還獨喜。日陪賢相醉花風。次韻。 其二</title>,<text>狂歌醉舞與誰同。對酒先當憶我公。點檢存亡一回首。靑山依舊白雲中。</text>
<title>正月二十四日。西谷張尙書亡。道境作挽詞云。年登八十古來稀。獨臥靑山萬事非。一曲挽歌人散後。紙牋狼籍掩荊扉。又云。十載相從笑語同。向人交道孰如公。文殊洞口漫天雪。馬上含杯似夢中。又次牧伯詩云。春光淡沱氣茫茫。細柳新蒲處處同。酒熟花開誰與語。寂寥西谷起悲風。又云。張公一去九泉中。酒席雄談豈更同。拭淚飜思還獨喜。日陪賢相醉花風。次韻。 其三</title>,<text>悲歌葬送白雲中。怊悵無因再會同。料得年年腸斷處。一岡松月起悽風。</text>
<title>正月二十四日。西谷張尙書亡。道境作挽詞云。年登八十古來稀。獨臥靑山萬事非。一曲挽歌人散後。紙牋狼籍掩荊扉。又云。十載相從笑語同。向人交道孰如公。文殊洞口漫天雪。馬上含杯似夢中。又次牧伯詩云。春光淡沱氣茫茫。細柳新蒲處處同。酒熟花開誰與語。寂寥西谷起悲風。又云。張公一去九泉中。酒席雄談豈更同。拭淚飜思還獨喜。日陪賢相醉花風。次韻。 其四</title>,<text>跪從黃石受兵書。佐漢功名孰並同。枯骨已爲泉下土。恨深吾輩慕遺風。</text>
<title>二月十八日曉晴。到西郊。</title>,<text>泥滑長程信馬行。杏花林外一鳩鳴。煙沈翠麓晴嵐捲。風軟淸溪細浪生。日色漏雲霞錦爛。雨痕留葉露珠明。箇中何物添春意。草陌鶬鶊上下聲。</text>
<title>夜雨</title>,<text>短夢初驚起。狂風動樹林。一燈三夜雨。孤客十年心。歷歷聽無厭。悠悠恨益深。千君那箇事。獨自強哀吟。</text>
<title>送曺溪參學允珠遊嶺南詩 幷序</title>,<text>指點前頭列岫靑。曉晴幽谷踏溪聲。淡煙細草春風路。竹杖靑箱稱野情。</text>
<title>送曺溪參學允珠遊嶺南詩 幷序 其二</title>,<text>無孔笛中吹古調。沒絃琴上弄新聲。行行好向煙蘿去。一片閑雲不世情。</text>
<title>聞任尙書彈琴詩</title>,<text>我今雖不解音聲。但好絲桐浪得名。閒弄淸溪歌五曲。興深明月夜三更。一彈宛轉塵懷靜。再鼓飄零古意生。旣已泠然得眞趣。絃絃雅韻不須評。</text>
<title>三月二十日。向春州發行。</title>,<text>細馬輕裝出郡城。歸心遠指夕陽程。萬般春景牽遊目。此去殊非寂寞行。</text>
<title>宿橫川</title>,<text>旅館寥寥一夜遙。夢尋蓬島渡雲橋。覺來忽見東窓白。半破氷輪掛樹梢。</text>
<title>過葛豐驛</title>,<text>過盡長橋首屢回。滿懷春思浩難裁。水邊細草飛黃蝶。樹樹閑花隔岸開。</text>
<title>蒼峯驛</title>,<text>亭外森森古木尊。蒼峯蒼翠蒼雲飜。溪流澄澄開鏡面。山氣藹藹橫煙痕。暫憩彷徨不忍去。隔林啼鳥猶堪聞。郵民報道日已側。且復上馬空馳奔。</text>
<title>沙勿洞中</title>,<text>洞深春景富。所見惱遊人。濃暖雲如粉。芊綿草似茵。巖花紅錦爛。澗水碧羅新。習習風吹袂。聊堪躍路塵。</text>
<title>過洪川</title>,<text>水邊桑柘兩三家。好事桃花映李花。採蕨何人來碧洞。隔溪閑放一聲歌。</text>
<title>原壤驛</title>,<text>午過洪川館。晚投原壤亭。看看斜日影。點點暮山靑。</text>
<title>春州</title>,<text>重到佋陽江上樓。滿樓春色更風流。雲煙花月閑吟處。消遣縈盈客裏愁。</text>
<title>次崔向上安乙所贈詩韻 二首</title>,<text>少年才氣冠朝端。揚歷榮班播美音。貫日孤忠懸古鑑。裁雲秀句比南金。驛樓夜月情方洽。野店春風興轉深。此是丈夫行樂處。幾敎紅粉暗傷心。</text>
<title>次崔向上安乙所贈詩韻 二首 其二</title>,<text>鶯飛出谷調毛羽。擬欲遷喬囀好音。韞櫝多年藏美玉。陶沙幾日見眞金。功名也任期先後。揭厲應須較淺深。且喜客中逢好客。欣然一笑共論心。</text>
<title>淸平寺</title>,<text>排鱗松磴到松門。午梵聲連一洞雲。闃寂安居何日用。但將玄福奉明君。</text>
<title>過梨嶺</title>,<text>程途多犖确。高轉翠松陰。馬困人猶困。山深水亦深。白雲生遠壑。紅日掛遙岑。到處窮幽邃。行歌蜀道吟。</text>
<title>聞鸎有感</title>,<text>天氣淸和物色婢。雨晴山日漏雲邊。忽聞鶯語傷懷抱。人去花殘又一年。</text>
<title>遊圓通寺 二首</title>,<text>所見非塵世。遊人眼更勞。入雲雙澗靜。撑漢四山高。冷淡隨僧格。奔忙愧我曺。忘機倚禪榻。覓句一揮毫。</text>
<title>遊圓通寺 二首 其二</title>,<text>禪窓岑寂夜。曾不夢塵勞。性靜月長滿。神淸風自高。冥禧歸寶位。密護是天曺。瞻禮大悲主。香煙繞白毫。</text>
<title>月夜看白芍藥</title>,<text>夜涼閑步遶芳叢。香霧霏霏月正中。正似美人披練袂。嫣然相對玉燈籠。</text>
<title>東階月花盛開。夜看。</title>,<text>淸香散漫靜無風。玉斧修成白玉叢。入夜花光添皎潔。却疑身在廣寒宮。</text>
<title>秋日</title>,<text>目窮紅樹外。倚柱已斜暉。鴉引暮愁去。雁牽秋意歸。那堪對搖落。不可無傷悲。黃葉亂蕭瑟。西風吹我衣。</text>
<title>病中作</title>,<text>寂寞愁懷未可攄。一窓風雪正蕭疏。齒牙疾痛連針炙。頭髮蒙塵不洗梳。雲自無心生遠岫。山如有約對幽居。良辰已過陽生旦。默數光陰檢曆書。</text>
<title>看雪。寄元少卿立。</title>,<text>夜看雲蔽月。朝見雪漫天。着樹粧梅玉。穿林散柳綿。歌樓添酒價。禪舍鎖茶煙。獨詠無人和。唯思元子賢。山城驚歲暮。雲凍苦寒天。密雪飄盧絮。重裘擁木綿。未看飛鳥影。不見起人煙。供暖惟尊酒。何須論聖賢。</text>
<title>遊麻田寺</title>,<text>戊申十二月。立春後八日。客子訪僧居。僧居依翠密。陽崖雪半消。陰壑風蕭瑟。主人不開門。安然坐禪室。問道默無言。正是維摩詰。目擊心自知。無得亦無失。端坐亢忘機。斜日照書帙。山鳥莫催歸。重遊恐難必。</text>
<title>立春日。寄元少卿立。</title>,<text>白髮丁寧不放吾。堂堂歲月又云徂。老來却恐看新曆。病後無心換舊符。行樂及時君勿讓。酒杯窮處我當沽。風光已作靑春意。花下相期共醉扶。</text>
<title>野叟吟</title>,<text>布穀催耕啼樹頭。杏花村外雨初收。勸農使者來何晚。遠近林園綠已稠。</text>
<title>己酉三月。向寧海府途中作。</title>,<text>芳草萋萋路欲蕪。春山磔磔鳥相呼。水生石澗鳴琴筑。花映松岡作畫圖。</text>
<title>堤州南郊</title>,<text>十里春原新雨過。鶬鶊上下弄晴先。軟沙細草溪邊路。時有幽花渡水香。</text>
<title>冷泉驛</title>,<text>一溪雲水靜。寂寞無人家。惟有迎人笑。野桃山杏花。</text>
<title>竹嶺</title>,<text>策馬行穿竹嶺雲。行裝彷彿接天門。高低遠近山無盡。南北東西路自分。處處封疆平布列。重重洞壑互馳奔。停鞭四顧乾坤豁。眼界微茫入暮痕。</text>
<title>宿順興府</title>,<text>滿城佳致一何新。草綠花紅各自春。吟翫竹溪溪上月。灑然方寸絶織塵。</text>
<title>榮州路上 號龜山</title>,<text>白白紅紅挾路歧。水淸山好雨催諸。靑裙皓袂誰家子。背立花林目不移。</text>
<title>宿安東。次板上韻贈權同年從義。</title>,<text>邂逅相逢眼更淸。已償思慕十年情。留連未辦靑燈話。却恐悤悤不暇行。</text>
<title>到寧海。次官舍板上韻。</title>,<text>丹陽風景勝襄陽。覓句人人援筆忙。海氣連軒浮霽色。日光涵壁照新章。鷺翹煙渚離離白。蝶遶花叢點點黃。對此襟懷淸且靜。更無餘事攪吾腸。</text>
<title>觀魚臺</title>,<text>深淵得所樂洋洋。衆尾莘莘短復長。我自知魚子知我。莫將同異更商量。</text>
<title>鳳松亭</title>,<text>鳴舞何時賢德來。栽松欲待已多年。此亭已應筍池瑞。須折前塘一朶蓮。</text>
<title>貞信洞</title>,<text>柳綠花紅一洞幽。淸溪兩岸盡靑樓。問誰守信懷貞潔。空掩紗窓詠柏舟。</text>
<title>燕脂溪</title>,<text>誰號燕脂一派長。溶溶漾樣帶山光。桃花點點隨流到。疑是佳人洗宿粧。</text>
<title>泣仙樓</title>,<text>泣仙樓外柳成陰。人住人分恨未禁。別淚行行添作浪。一塘春水更方深。</text>
<title>無價亭</title>,<text>亭各無價價難期。山水遊觀此最奇。正好海天雲破處。一眉新月掛松枝。</text>
<title>到寧德 號野城</title>,<text>雲淡風輕十里程。馬頭山好雨新晴。小溪淸淺城東路。一樹梅花隔水明。</text>
<title>酒登驛路上</title>,<text>一分春寒猶未退。雨催耕種水生渠。落花寂寂鳴鳩外。時見村童拾野蔬。</text>
<title>圓寂菴</title>,<text>四擁靑山密。中開碧洞幽。竹風生屋角。花影上樓頭。禪榻僧初定。茶軒客小留。喜予尋勝地。半日得淸遊。</text>
<title>二十四日發丹陽。次府使韓公詩韻留別諸公。</title>,<text>海村三月偶尋芳。遊賞花叢與柳行。今日鳳松亭上別。他年應入夢魂場。</text>
<title>平海望槎亭</title>,<text>望槎亭上望槎郞。佇待朝天八月涼。極目尙難窮里數。不知何處是扶桑。</text>
<title>越松亭</title>,<text>松陰十里白沙平。亭外晴雷驟浪聲。境勝難容塵世足。臨風暫憩愧吾行。</text>
<title>迎曦亭</title>,<text>迎曦宜及曉頭來。日午登臨意未當。但見波頭浮蜃氣。彷徨不覺已斜陽。</text>
<title>宿蔚珍 號仙槎</title>,<text>朝發箕城碧海頭。夕陽行過翠雲樓。夜軒吟翫仙槎月。消遣征途無限愁。</text>
<title>次臨漪亭詩韻</title>,<text>水色山光在後前。四時佳景自年年。數行鷗鷺驚飛外。疏雨霏霏隔淡煙。</text>
<title>登知峴望蔚陵</title>,<text>數點稀微浩渺間。人言此是蔚陵山。若爲駕彼靑田鶴。橫截滄溟往復還。</text>
<title>次龍化驛詩</title>,<text>乾坤浮水水浮空。打石濤聲入座中。此地若逢魚變日。一朝雲路可腰紅。</text>
<title>宿三陟。却寄丹陽故友。</title>,<text>解衣閑臥一軒涼。公館寥寥月照床。半夜竹風舂旅枕。忽然驚破夢丹陽。</text>
<title>次平陵驛詩韻</title>,<text>碧海迢迢碧。靑山點點靑。欲將探勝槪。下馬上林亭。</text>
<title>宿羽溪。次板上韻。號玉堂</title>,<text>蒼海西頭有一城。羽溪曾得玉堂名。一園梅竹雲光靜。十里桑麻景氣淸。林外鳴鳩呼雨過。簷間飛燕讓風輕。仰看壁上珠璣句。欲和多慙竟未成。</text>
<title>次鄕字韻</title>,<text>三月春頭客遠鄕。幾經乎曠及幽荒。今朝已與東溟別。廻望雲煙暗斷腸。</text>
<title>廣灘舟中</title>,<text>躑躅層層映碧漣。一江春色別藏天。漾舟直過桃花浪。恐被閒人畫筆傳。</text>
<title>旌善路上</title>,<text>嚴巒嵂崒洞幽深。山木陰陰有啼鳥。落花時向馬頭飛。得句回頭一長嘯。</text>
<title>登舟南江。看水穴。登倚風亭。二首</title>,<text>誰道塵凡隔上仙。此來知有王壺天。紅粧明媚水中水。醉臥蘭舟夢日邊。</text>
<title>登舟南江。看水穴。登倚風亭。二首 其二</title>,<text>風巖水穴昔聞名。東望朝朝暮暮情。一見已知眞面目。也無遺恨過平生。</text>
<title>登碧坡嶺</title>,<text>沿江十里行路難。側身過了懸崖石。下瞰深淵千丈強。戰戰兢兢勞眼力。巖花澗草映紅綠。山鳥悲鳴春寂寂。客懷牢落有誰知。無人問我閑蹤跡。</text>
<title>登碧坡嶺 其二</title>,<text>行行上到碧坡嶺。千回棧道連雪天。眼底衆山如蟻垤。夕陽明滅空雲煙。遲留望久發長嘆。道邊喬木風蕭然。</text>
<title>芳林驛路上</title>,<text>宿霧棲深樹。冷冷草露濃。馬飛雲影畔。鳥語水聲中。人遠思無極。山高路不平。悠悠何限意。都付落花風。</text>
<title>安昌驛</title>,<text>過盡雲橋路。安昌在馬頭。故園今已近。聊可謝羈愁。</text>
<title>芍藥盛開。寄元少卿。</title>,<text>東階藹藹鎖香雲。芍藥奇芳獨出群。獨賞獨吟無興味。倚欄朝暮每思君。</text>
<title>次春州拱北亭詩韻 二首</title>,<text>萬像森羅拱一亭。天慳披豁露眞形。迢迢二水鋪霜練。隱隱千山展翠屛。三島奇觀移怳惚。十洲佳致見丁寧。使君莫憚登攀醉。鈴索長閑草滿庭。</text>
<title>次春州拱北亭詩韻 二首 其二</title>,<text>登臨指點短長亭。俯鑑澄江照我形。却愛雲煙供酒席。欲敎圖畫上金屛。經營不日人相悅。遊覽多時客自寧。到此凝然得眞越。學仙何更讀黃庭。</text>
<title>庚戌春。旌善刺史安吉常寄詩于牧伯云。</title>,<text>姦兇邪佞盡排擠。曾見方燃太一藜。拄笏看山雲捲北。鳴琴臥閣日沈西。美名旣已書靑史。寵喚應當降紫泥。要識恩波最深處。道邊烏鵲不高棲。</text>
<title>庚戌春。旌善刺史安吉常寄詩于牧伯云。 其二</title>,<text>任看時俗互撞櫅。雪盡春山可採藜。半縷輕煙梅樹外。一竿斜日杏花西。幸逢政敎淸如水。何害遨遊醉似泥。深感仁風無厚薄。旁吹惠愛及寒樓。</text>
<title>庚戌春。旌善刺史安吉常寄詩于牧伯云。 其三</title>,<text>才薄曾爲世所擠。分甘蔬糲與羹藜。夢飛金闕龍巒北。身寄柴門鳳嶺西。讀史夜窓燒短燭。種苽春圃撥深泥。誰知寂寞疏林下。失友寒禽守獨棲。</text>
<title>題四皓圖</title>,<text>共入商山裏。霜鬚歲月深。松陰棋一局。揮斷世途心。</text>
<title>題三笑圖</title>,<text>同携蒼石路。也任日將西。一笑乾坤窄。忘言過虎溪。</text>
<title>庚戌首夏書懷。二首。</title>,<text>不覺靑春過。唯知白日長。風軒花片片。煙岸柳行行。物色看看變。光陰漸漸忙。感時懷舊客。對此獨悲傷。</text>
<title>庚戌首夏書懷。二首。 其二</title>,<text>世變風還變。人歸春又歸。草深花盡謝。柳暗絮初飛。畏老驚移節。防愁任落暉。單棲五年味。還似野僧非。</text>
<title>端午</title>,<text>熏風微軟氣淸新。萬戶千門掛艾人。靜對菖蒲一尊酒。笑他蘭渚獨醒臣。</text>
<title>次成相國所示詩韻</title>,<text>生涯孤嶠月。心似一爐灰。往事尋無處。流年去不廻。登樓看物化。把酒問花開。相對碧山笑。功名安在哉。</text>
<title>嘲蠅</title>,<text>蒼蠅蒼蠅汝何物。見汝無人相悅懌。一身六足甚微細。未解高飛徒有翮。聞腥聚集聲紛然。驅去復來何所索。能成點穢汚凡物。白者爲黑黑爲白。營營役役無暫休。止樊亦自來我席。筆端遇逐忽驚飛。扇上逢彈難寄跡。汝生稟質愚且癡。被世嫌憎良可惜。詩人所責古猶今。汝不知汝頗勞劇。勸汝從此減輕狂。輕狂於汝百無益。趨炎赴熱不多時。十月風霜催汝厄。</text>
<title>秋思</title>,<text>新沐秋容靜。溪山雨霽初。日斜楓岸迥。煙濕菊籬疏。蟬老竹林冷。雁廻楡塞虛。悠悠感時節。畏日惜居諸。</text>
<title>次河牧伯三可亭詩韻</title>,<text>細澗通深巷。層樓補斷山。天慳皆已露。文老喜相看。功名新日月。風化舊江山。多少感人惠。遠垂來者看。</text>
<title>送雲遊子覺宏遊江浙 幷序</title>,<text>東韓與中國。相距萬里程。一身本無住。遠去孤雲征。稜稜容貌壯。炯炯心源明。此去多所獲。且問將何行。甚麽爲客處。這箇勿人情。步步踏飜華藏海。大千沙界致昇平。</text>
<title>上河剌史詩 幷序 允源</title>,<text>利見龍飛第廿年。喜予方遇使君賢。恩波浩浩涵千里。壽域熙熙詠二天。成俗化人誠盡美。孝家忠國亦俱全。乘時號令晴雷殷。冠世功名白日懸。囹圄久空閑木索。閭閻再活足財錢。煌煌一邑風還變。赫赫三韓道已傳。拄笏朝朝山氣爽。鳴琴夜夜月華圓。于民心重徵租絶。父老談高頌德連。政價罕今尤罕古。義聲無後更無前。龍樓鳳閣應催竉。獸穴禽棲摠得便。我欲立碑官路畔。吏當臥轍野亭邊。韋絃薤水猶多事。燕坐棠陰自寂然。</text>
<title>奉寄前刺史河公 二首</title>,<text>竹馬兒童設細侯。三年遺愛固深留。自從返旆朝天後。水色山容尙帶愁。</text>
<title>奉寄前刺史河公 二首 其二</title>,<text>三可亭前一派流。潺湲還似去年秋。政聲長與溪聲遠。應是行人設不休。</text>
<title>暮春 二首</title>,<text>縱情花塢柳陰中。酷愛淸香散晚風。一醉未醒佳節過。十分芳意旋成空。</text>
<title>暮春 二首 其二</title>,<text>春事方闌不覺中。蝶愁蜂怨落花風。東君去意誰能挽。只見楊花橫暮空。</text>
<title>桃花</title>,<text>穠桃一樹媚靑春。露洗紅粧照日新。但問題詩當日客。莫思花下去年人。</text>
<title>次趙侍郞所寄詩韻</title>,<text>須將氷雪琢三條。歌詠君恩賀盛朝。我欲躡雲登月殿。孰先投杖作銀橋。一心雖切丹誠重。雙鬢初驚白髮饒。點檢年光還獨笑。帶霜楓葉逐風飄。</text>
<title>次趙侍郞所寄詩韻 其二</title>,<text>弁巖山色靑彌靑。雉岳雲光白又白。雲自如君獨等閑。山應笑我多忙追。結廬將欲向三峯。餌勢何煩奔九陌。金屋朱門陷貴人。松風皎月招閒客。生涯自足一枚瓢。身上元無三尺帛。若問窮居氣味長。碧溪水外靑山隔。</text>
<title>次金按部旱中得雨詩韻 濤</title>,<text>旱魃纔收跡。雲行雨及時。一犂功㝡重。四海喜無涯。淨洗乾坤色。咸蘇草樹姿。枯根皆再活。滴滴不虛施。</text>
<title>夏日自詠 二首</title>,<text>疏慵端合寂寥軒。苦厭幽禽聒耳喧。雨過山光涼入座。煙籠草色翠連門。世情淡薄年仍老。家計淸貧道尙存。病榻旬餘知己絶。卷懷閑臥送朝昏。</text>
<title>夏日自詠 二首 其二</title>,<text>桑柘成陰接小軒。蒼苔一逕隔塵喧。客稀盡日無敲戶。身懶多時不掃門。松菊陶園心自遠。簞瓢顏巷樂猶存。古賢趣尙皆如此。遙挹淸芬愧我昏。</text>
<title>金按部牧丹詩次韻</title>,<text>春深紅紫苑。中有百花王。灼灼仙姿秀。夭夭國艶芳。露凝三朶重。風動一枝長。冷淡秋籬菊。那知雨露香。</text>
<title>次詠池蓮詩韻 二首</title>,<text>寵催荀令鳳凰池。也任功名有早遲。請看秋蓮含喜氣。故將祥瑞爲公期。</text>
<title>次詠池蓮詩韻 二首 其二</title>,<text>淺紅深翠照淸池。香霧霏霏日正遲。一朶半開如有恨。明年吟賞與誰期。</text>
<title>以苽寄子誠弟</title>,<text>山椒伐草種甜瓜。旱久無由結賓多。適有數枚和雨熟。呼兒摘取送君家。</text>
<title>子誠見和。復次韻。三首</title>,<text>欲向東陵學種瓜。自嗟才智固無多。平生只有林泉分。長愛靑山對我家。</text>
<title>子誠見和。復次韻。三首 其二</title>,<text>老來身若繫匏瓜。懶動從敎謗讟多。掃地燒香念經坐。野夫居止似僧家。</text>
<title>子誠見和。復次韻。三首 其三</title>,<text>投我瓊琚報木瓜。情深意厚孔懷多。不妨朝暮頻來往。且喜兄家近弟家。</text>
<title>趙侍郞寄詩次韻</title>,<text>自從吾子入皇州。菊澗楓林又一秋。蟬老燕歸風颯颯。魚沈雁沒信悠悠。鵠峯霽色雖堪賞。雉嶽晴光亦自優。萱室蘭庭並無恙。莫思桑梓剩生憂。</text>
<title>九月五日。與客小酌。</title>,<text>東籬數叢菊。不待重陽開。呼兒折一朶。命婦篇新醅。從此尊中物。淸香熏我杯。獨擧還獨詠。幽情難自裁。忽聞扣戶響。適有佳賓來。飜然驚且喜。共坐看花臺。對酌笑還語。不知玉山頹。四事固難並。要須及時哉。飮中八仙子。骨化爲塵埃。高陽嗜酒輩。一去無復廻。秋光正蕭酒。紅葉棲蒼苔。丹棗正堪剝。赤栗亦可煨。君須歌且舞。我酒盈山罍。努力賞佳節。雙鬢欲皚皚。</text>
<title>春寒 癸丑</title>,<text>雨飛風慢作春寒。乍着單衫劫倚欄。柳眼花唇俱已澁。山容水態但堪觀。引杯看劍心猶壯。覓句揮毫意自寬。欲向林園檢時事。却嫌泥路不曾乾。</text>
<title>馬</title>,<text>力困鹽車未遇時。相逢伯樂且悲嘶。輕蹄峻耳添驕力。常念三千里外馳。</text>
<title>牛</title>,<text>壯骨奇毛力任車。自隨牽挽在農家。也宜向日眠芳草。何喘吳門月似波。</text>
<title>弘首惠以佐餐之物。詩以謝之。</title>,<text>身老家貧計活寒。有何餘物可供餐。食無求飽言無用。行不能彊體不安。愧我分甘原憲窶。感君心似遠公寬。再三嘉貺來吾案。深淺交情就此看。</text>
<title>題西谷徐奉翊畫壁山水 二首</title>,<text>萬重雲海萬重山。移入毫端意氣閑。欲識我公仁且智。要須先向此圖看。</text>
<title>題西谷徐奉翊畫壁山水 二首 其二</title>,<text>江上孤菴半隱山。石頭松月自淸閑。就中奇妙非人世。爲報吾儕着眼看。</text>
<title>夜坐自詠</title>,<text>砌蛩啾喞王繩垂。靜坐偏驚夜更遲。風定露華縈草蔓。雲開月影轉松枝。已知度日無功用。直到逢秋更慮思。默數身年臨鏡面。忽驚蓬鬢欲垂絲。</text>
<title>晚晴</title>,<text>積雨霽林壑。嫩涼生樹陰。山雲披絮帽。澗水鼓瑤琴。紅瀉江邊照。碧高天外岑。杖藜苔逕淨。聊以滌塵襟。</text>
<title>上金生員壘乞藥</title>,<text>稟質本微弱。病根元在身。腑臟多鬱結。筋力益酸辛。一腹尋常痛。雙眉日夜嚬。囊空無藥餌。矯首望仁人。</text>
<title>送趙侍郞如京</title>,<text>趙公眞吉士。少小有文章。美玉異諸寶。猗蘭冠衆芳。犀聯承寵渥。鳳闕拜恩光。覲省輕千里。榮華照一鄕。喜情同貢禹。位重勝王陽。告別知何迫。論懷恨未遑。江山收積雨。原野入新凉。蟬噪秋風路。蟲鳴夜雨床。離愁深有感。去興浩難量。莫負殷勤志。須傾繾綣觴。致君時已到。華國意母忘。復見先人冢。更高三尺強。</text>
<title>哭西谷元先生妻全夫人</title>,<text>婚姻故來此。家道乃興昌。一女五男貴。八旬二歲強。信從泡影斷。恨與水聲長。陳跡尋何處。荒涼白月光。</text>
<title>宿狼川</title>,<text>久坐無眠百感生。半輪山月照窓明。杜鵑惱殺遠遊客。啼隔山花到五更。</text>
<title>前夜。天之東西隅有赤氣。</title>,<text>昨夜天東西。赤氣互明滅。昏昏行路間。照耀如白月。初疑橫紫雲。漸若火焰烈。仰視天宇深。遠射光彌潔。所見異於常。變化安能設。方知表吉祥。記取不忘訣。</text>
<title>金城途中</title>,<text>亭午直過山陽路。行行上到趨坡巓。趨坡巓高天不遠。下視列岫蒼茫然。洞深佳致不可狀。却疑身入壺中天。巖花澗草爭媚嫵。自成圖畫春風前。奇巖怪石雜佳木。珍禽百族相喧闐。俯淸流兮思挹掬。看好山兮堪畫傳。問坡古驛已當近。傍山茅店生炊煙。一川風景更奇絶。兩岸花光涵碧漣。散慮尋春古所托。喜予攀附遨頭賢。窮探勝槩尙未足。且復吟哦成一篇。</text>
<title>過原川驛</title>,<text>沿江朗詠過原川。日暖風輕近午天。一色李花三許里。馬飛鞭末草如煙。</text>
<title>途中作 二首</title>,<text>春陰不散嗚幽禽。到處那堪無我吟。指點奇觀頻擧目。晴川芳草情難禁。</text>
<title>途中作 二首 其二</title>,<text>花花明明柳柳暗。水水淺淺山山深。感時悠然發長嘯。不知行到高高岑。</text>
<title>母津 二首</title>,<text>慈顏遠別去年秋。寤寐思量恨未休。直到工邊倍怊悵。暗將雙淚灑淸流。</text>
<title>母津 二首 其二</title>,<text>誰把慈親號此津。朝南暮北子來人。願將此水爲甘乳。普養離親天下民。</text>
<title>自馬峴到加平</title>,<text>盡日行穿山水窟。巉巖嗚咽幾經過。將身脫險就平地。回首微茫已暮鴉。</text>
<title>自馬峴到加平 其二</title>,<text>煙火蕭條無近隣。邇來風物還非昔。土田荒廢但荊榛。邑號彊存殊可惜。</text>
<title>春城路上</title>,<text>矮帽輕衫何處客。柳西花外尋芳春。半醒半醉一驪背。暮影靑山佳句新。</text>
<title>次崔 安乙 所贈詩韻</title>,<text>儒術豈謀身。家傳只詩卷。斷斷無良才。未可膺博選。歸來慕淵明。俊逸希劉炫。惟尋花月樓。遊樂但無倦。重來舊遊地。我心不可轉。桃花依舊紅。何處情人面。悠然空倚欄。不可以安晏。元無願見人。吾亦不願見。</text>
<title>宿春州泉田村</title>,<text>茅舍寥寥小似舟。破窓無紙冷颼颼。滴簷夜雨眠初覺。半壁靑燈照客愁。</text>
<title>渡安保驛南江</title>,<text>一背襄衣一葉舟。雨疏煙淡碧波頭。憑舷徹見水中水。始信浮生浮復浮。</text>
<title>恐灘</title>,<text>立馬沙頭看水流。不勝兢戰更遲留。振空哮吼雷聲殷。觸石舂撞雪彩浮。冒險畏看船上客。得閑長羡渚邊鴟。莫吉是處艱危甚。飜覆偏多坦路遊。</text>
<title>宿萬歲寺</title>,<text>烟深石逕紫苔封。行到松門已暮鍾。風動蕉鳴非世態。霜摧木落變秋容。月樓襌鼓人來鼓。雪澗機舂水自舂。睡罷山童吹宿火。一盂僧粥喜相從。</text>
<title>甲寅三月。移居弁巖新居。家兄來設小酌。題詩贈之曰。早有煙霞趣。深居得所安。柴扉當細路。松桷倚層巒。薙草開三逕。停尊樂一簞。我來留半日。頌禱效斯干。次韻 二首。</title>,<text>俗緣雖未盡。居止要閑安。導水開南岸。栽松遶北巒。身堪容草屋。夢不顧珠簞。一逕蒼苔滑。塵埃未易干。</text>
<title>甲寅三月。移居弁巖新居。家兄來設小酌。題詩贈之曰。早有煙霞趣。深居得所安。柴扉當細路。松桷倚層巒。薙草開三逕。停尊樂一簞。我來留半日。頌禱效斯干。次韻 二首。 其二</title>,<text>半日開談笑。襟懷靜且安。淸風來曲檻。斜照映重巒。材酒酌深斝。野蔬盈小簞。倚酣聞鳥語。檢影轉欄干。</text>
<title>卽事 雙韻</title>,<text>風動疏簾山雨來。小園煙草靑煙濕。穿林一鳥忽飛廻。覓句幽人長嘯立。</text>
<title>幽谷宏師前以水芹見惠。今復惠瓜。詩以謝之。</title>,<text>往日連連惠水芹。摘瓜今復寄寒門。莖莖昔作靑絲食。箇箇今將碧玉呑。再度有心澆我渴。一生無計報師恩。啖終懷抱淸如鏡。坐看南山控小軒。</text>
<title>幽谷宏師前以水芹見惠。今復惠瓜。詩以謝之。 其二</title>,<text>嘉貺屢從蔬圃下。欲將酬德愧無門。美勝泮水尤堪嗜。品貴東陵不忍呑。師是佛孫常濟物。吾雖俗子每承恩。此詩跌宕眞爲笑。敢請吟哦靜倚軒。</text>
<title>幽谷宏師前以水芹見惠。今復惠瓜。詩以謝之。 其三</title>,<text>早把禪機遊物外。巖居寂寂掩松門。覰窮本性三心備。吸盡西江一口呑。奉福明君祈鶴算。發蒙迷輩布鴻恩。世人豈敢窺深室。祖印曾傳江月軒。</text>
<title>又謝沈瓜</title>,<text>無人見訪簞瓢巷。有物來從松桂門。甘脆數枚曾細嚼。甜酸一榼又全呑。已痊渴病兼飢病。深感天恩與法恩。擬欲共師同飽炙。宜須淨備掃茶軒。</text>
<title>次道境詩韻 二首乙卯年</title>,<text>疏散難爲席上珍。鬢生霜雪甑生塵。十年林下無車馬。珍重吾師記此人。</text>
<title>次道境詩韻 二首乙卯年 其二</title>,<text>由來達士自懷珍。雖在塵間迥脫塵。富貴多憂貧賤苦。一生長羨臥雲人。</text>
<title>和前刺史閔公題徐奉翊郊居詩 幷序</title>,<text>一泒淸流連曲沼。數峯蒼翠繞危樓。主人稟得山河氣。富貴俱全尙黑頭。</text>
<title>和前刺史閔公題徐奉翊郊居詩 幷序 其二</title>,<text>屋連靑嶂雲生屋。樓壓淸池水映樓。刺史更題詩一首。仙村勝槩此爲頭。</text>
<title>和前刺史閔公題徐奉翊郊居詩 幷序 其三</title>,<text>劬勞王事兼民事。倚遍江樓與寺樓。一自朝天遺愛在。召南風化感前頭。</text>
<title>和前刺史閔公題徐奉翊郊居詩 幷序 其四</title>,<text>風儀忽爾朝城闕。體貌森然在郡樓。最重恩山猶未答。自憐霜雪已渾頭。</text>
<title>乙卯十一月念三。家兄病亡。道境禪翁作挽歌二章云。平生彩繪不飾心。素質皎皎元無蹉。忍使斯人早歸去。蒼天蒼天可乃何。又云。天何不佑喪斯文。未識醇儒誰似君。二陸炳然揮翰墨。原城一邑獨留雲。次其韻以敍悲哀。</title>,<text>連枝緣厚常孔懷。豈謂今日相違蹉。灑淚呼天天不語。一生依怙吾將何。</text>
<title>乙卯十一月念三。家兄病亡。道境禪翁作挽歌二章云。平生彩繪不飾心。素質皎皎元無蹉。忍使斯人早歸去。蒼天蒼天可乃何。又云。天何不佑喪斯文。未識醇儒誰似君。二陸炳然揮翰墨。原城一邑獨留雲。次其韻以敍悲哀。 其二</title>,<text>此生無復共論文。空對靑山苦憶君。信斷鴒原飛蛺蝶。忽驚身世似浮雲。</text>
<title>丙辰暮春。李楮谷席上呈諸公。</title>,<text>塵世難逢一解頤。要須行樂及良時。事隨白日生無限。心與靑山素有期。好對殘花醒復醉。何煩曉鏡嘆還悲。昔年坐客今年少。努力頻傾白王巵。</text>
<title>七月十日。復用前韻。</title>,<text>每看存沒涕垂頤。人道容顏減舊時。凜凜壯心雖似昔。星星衰髮已當期。違時且學嵇康懶。送夏仍懷宋玉悲。早識彭殤同一軌。却將身世付深危。</text>
<title>苦旱</title>,<text>山城數月霖雨絶。大野不毛千里赤。人罹旱暵相嗷嗷。幾望雲霓頗勞劇。商羊不舞旱魃虐。律外西風吹不隔。水田久涸起黃埃。處處靈泉俱絶脈。一年農事更何論。稗粟焦乾無菽麥。田夫釋耒不携鋤。費盡筋力終何獲。歸來嘆泣語妻孥。就中一言良可惜。年輸租稅得贏餘。難繼饔滄度朝夕。到今生命已焉哉。更將何物充賦額。城東自古有靈祠。日聚巫覡祈恩澤。喧闐鼓吹殷如雪。首戴火盆行絡繹。嘵嘵踊躍汗流裘。仰視天宇深紺碧。忍看勞苦自不應。後世誰知靈感跡。父尋佛宇集緇流。披讀眞經開法席。虔誠如此長不雨。造物亦當深警責。人民所賴佛天神。禱不輒遂事無益。蛟龍方睡不佑人。欲奪明珠宜竄謫。要須大急駕雷車。傾倒天瓢作行役。野禽知渴競悲號。尋向淸流爭振翮。川枯澤竭魚鼈空。時有鳥雀戲沙磧。鴟鴞不解救愆陽。揀擇樹陰安所適。時時長嘯常有求。掠取地鼠不疫斁。可憐林下喚雨鳩。翩翩飛過西南陌。草木幾爲煨燼場。不忍相呼聲窘迫。若逢時數至於斯。萬姓誠難免飢厄。物有何知見撨悴。人有罪犯逢天嚇。無知有識俱等蒙。天道必然無變易。福善禍淫是眞常。賞罰宜須從順逆。我欲招呼龍伯翁。打起蛟螭空窟宅。挽回天上銀河流。一洗乾坤大炎爀。</text>
<title>北原令刺史金公於公衙之北男山之麓。搆危亭於其上。鑿淸泉於其下。依山崖而等一臺。導泉源而爲兩池。放金鱗種紅藕。奇花異草參差於側畔。靑山白雲隱映乎中間。泉光樹影。自然凝成淸爽之氣。其泉之兩岸。可坐數十人。而琴一張棋一局。嘯詠流觴之設足以容矣。有東南廻平。雉山邇迤。如展翠屛。眼邊物像。各逞顏色。盡雪多年煙沒之恥。僕伏覩淸勝之境。吟得古詩一篇。呈似左右。</title>,<text>新開洞穴淸且幽。夏天氣候涼如秋。試登危搆起遐想。區區何更尋瀛洲。蒼苔巖畔鑿新井。一條淸泠向東流。夜靜荷塘月皎皎。雨餘松檻風颼颼。靑山若語共相對。物象各自牽雙眸。山禽爲公奏琴筑。白日爲公懸悠悠。我今身世兩忘却。攀緣且喜陪淸遊。君不聞醉翁逍遙釀泉畔。觥籌交錯散不收。又不聞我公對客此泉上。奉酒以爲大白浮。作詩留示後來者。可與泉流傳不休。</text>
<title>次春州辛大學所寄五言雙韻三十韻奉寄</title>,<text>公才俊且長。間世英明士。出言皆有章。從人而捨已。恂恂處於鄕。敎誨諸家子。恭儉亦溫良。令聞何窮已。何嫌鬚帶霜。筆海浩無涘。曾遊翰墨場。跡寄芹宮裏。門外翠連行。松篁與桐梓。臨溪構草堂。盡道仁人里。道德有馨香。世上無相似。常傾白玉觴。富貴俱能備。且莫獨倚床。謝氏曾携妓。文學輕卜商。養性超園綺。但依夫子墻。却笑東郭腹。昔有斷織孃。敎子知所指。學也能致祥。祿在其中矣。此言吾敢忘。尋思獨歡喜。惟持書一箱。笑者如歸市。難以忝明揚。愧未兼雙美。春色勝東陽。依山又臨水。所見異於常。幾人留玉趾。霜落葉初黃。物象供詩思。遙憶意猖狂。心賞猶難恃。我作釣魚郞。斷斷無他技。事事未裁量。成名豈自意。先生獨無傷。塵外寄棲止。志在奉明王。方覺乘時起。應使帝業昌。英名記新史。才高老不僵。螢雪何須恥。賤子豈敢當。不知仁義理。揮筆敍溫涼。殷勤書一紙。</text>
<title>次春州辛大學所寄五言雙韻三十韻奉寄 其二</title>,<text>王業共天長。山林無逸士。萬姓盡平章。搢紳皆潔已。德澤及山鄕。愛民如赤子。上下盡明良。盛業終無已。寶算千萬霜。福海寧有涘。處處皆歡場。仁風通表裏。我亦慕班行。棲身故園梓。十載臥茅堂。靑雲心萬里。猶聞班馬香。却愧未能似。徒自倒壺觴。文虎難兼備。只愛書滿床。無心歌舞妓。不學農工商。或坐彈綠綺。質若糞土墻。願跪黃石履。阿爺與阿孃。爲我說所指。孝心體王祥。忠恕而已矣。此語我何忘。慨然心有喜。莫笑負笈箱。百里擧於市。才子獨淸揚。頎然淑且美。忠豈郭汾陽。才超李若水。將身行五常。誰復繼芳趾。時節到槐黃。猶思去年思。我本斐然狂。無公亦何恃。願作翰林郞。盛朝須奏技。學問不可量。取官曾有意。維以不永傷。可以止則止。伊尹輔殷王。只爲蒼生起。公有道德昌。不愧周柱史。強剛不仆僵。欲雪當日恥。來詩吾敢當。不可窮妙理。百讀意淸涼。雲煙濃滿紙。</text>
<title>寄春州鄕校諸公</title>,<text>春城山水鄕。我昔曾爲客。邇來春復秋。往事成陳跡。靑樓有幾人。夜夜夢魂迫。遙聞黌舍生。日開詩酒席。吟哦二樂間。弄筆多有獲。我生本幽慵。散蕩無良策。還如揠苗人。助長終何益。自嗟時不來。憤悱憑誰釋。將欲與晤語。深愧隔南北。莫負舊交情。人心異朝夕。</text>
<title>諸公見和。復次韻。</title>,<text>吾聞朱買臣。曾作採椎客。負薪常讀書。翰苑寄蹤跡。古來賢達人。出處多窘迫。不煖亦不黔。墨堗兼孔席。人雖有道心。不學從何獲。今看三子詩。三子有神策。直諒又多聞。此友眞三益。懸懸昔日心。一讀已氷釋。吟罷去回頭。斜陽照軒北。凝然懷抱淸。今夕是何夕。</text>
<title>冬夜。寓春城客館。卞大學携酒來訪。詩以謝之。</title>,<text>九起嗟兮夜正長。旅魂鄕思轉悲涼。一燈淸話誠難辦。千斛新愁未可防。山近朔風吹槁木。簷虛落月照空床。感公欲洗羈離恨。把酒慇勤勸百觴。</text>
<title>書金相公詩卷後 乙貴幷序</title>,<text>昔我相從樂。令人每所言。天王溪上月。依舊照南軒。</text>
<title>書金相公詩卷後 乙貴幷序 其二</title>,<text>愧我身年已晚年。豁然雲路未追攀。欲賡一軸珠璣句。深愧才非賈浪仙。</text>
<title>書金相公詩卷後 乙貴幷序 其三</title>,<text>昔日賢侯訪我家。論懷共坐白雲崖。至今重德猶難報。其乃星星白髮何。</text>
<title>書金相公詩卷後 乙貴幷序 其四</title>,<text>致君高舜間時臣。卓落淸標照世人。幸値雲龍相會合。願興雷雨化窮鱗。</text>
<title>次道境所示詩韻。呈萬歲堂頭座下。雙韻</title>,<text>軒軒逸鶴生靑田。衆鳥翩翔難並肩。昂莊態度絶後先。碧雲萬里高飛騫。暫來人世主法筵。利他心切常留連。却唾楊州十萬餞。但吟松月三千篇。本無依托絶攀緣。渴飮飢飡恒困眠。平生性命豈徒捐。苦海風浪遊安然。一盂一衲送流年。四方四衆稱獨賢。時時我欲踵門前。恐煩杖屨勞送延。鬢絲禪榻是詩場。每思松不茶甌香。邇來春氣已發陽。蔬葉蕨芽隨日長。旣於眞法整其綱。煮茗招呼時近當。吾詩不腆堪爲下。請覽其中可採者。</text>
<title>次同年金 偶 舍人詩韻 二首</title>,<text>西軒預報鵲査査。盡日幽居無別事。忽有榮光照四隣。喜逢東閣眞君子。</text>
<title>次同年金 偶 舍人詩韻 二首 其二</title>,<text>數點靑山當我門。地偏心遠身無事。工夫費盡下爲奴。千古孤忠笑箕子。</text>
<title>雲興遠壑</title>,<text>銀巒湧出樹林間。救旱心忙態尙閑。還似商山無事老。爲從儲后起將還。</text>
<title>郊居寒食</title>,<text>村遠無人佩酒壺。隔林山鳥恣相呼。雨餘草色連松逕。驚却春光照座隅。</text>
<title>遊道境</title>,<text>欲訪山菴渡石橋。參差碧瓦隔松梢。到門始覺禪機靜。不踏蒼苔綠色饒。</text>
<title>同年沈益州方哲示尹壯元所贈詩云。英豪無我大夫門。孝行公材又見君。若見京師同榜友。爲言空谷謝浮雲。次韻。</title>,<text>傳家餘慶襲高門。竭力輸忠翊聖君。千載明良相會合。方知盛代啓風雲。</text>
<title>同年沈益州方哲示尹壯元所贈詩云。英豪無我大夫門。孝行公材又見君。若見京師同榜友。爲言空谷謝浮雲。次韻。 其二</title>,<text>一國英雄出一門。共將才業致明君。愧予未展平生志。拂袖歸來獨臥雲。</text>
<title>送子誠弟赴金城令</title>,<text>送君爲郡守。無物堪贈行。寄之以四字。曰正直公平。</text>
<title>暑中閑詠</title>,<text>移時倚書榻。岸幘發長吟。風定日中影。雲來天半陰。床頭無戰蟻。林下絶飛禽。舒嘯對山色。深知道味深。</text>
<title>次刺史偰公與山城別監尹得龍唱和詩韻</title>,<text>夕陽樓上笛聲長。簾捲西山雨送涼。賓主風流眞似畫。醉狂何害次公狂。</text>
<title>同年沈益州所示詩卷。卽尹壯元所製絶句。諸公分字爲韻。予得錦字。</title>,<text>奉使南來一歲間。史官已記民高枕。行途賴有會同年。競作新詩如織錦。</text>
<title>丙辰開九月。日本諸禪德來此。其叢林典刑。如我國之制。作一詩以贈。</title>,<text>宗風無語亦無法。遠自扶桑渡杳茫。性海本澄無內外。頭頭物物放毫光。</text>
<title>丙辰開九月。日本諸禪德來此。其叢林典刑。如我國之制。作一詩以贈。 其二 正宗禪者答曰</title>,<text>東海山和西海水。山重疊矣水滄茫。須知樂法皆歸一。面目堂堂自己光。</text>
<title>丙辰開九月。日本諸禪德來此。其叢林典刑。如我國之制。作一詩以贈。 其三 聖松答曰</title>,<text>風送慈航無泛跡。須知萬海自茫茫。禪心𪚥𪚥一輪月。萬世𪚥𪚥𪚥裏光。</text>
<title>丙辰開九月。日本諸禪德來此。其叢林典刑。如我國之制。作一詩以贈。 其四 全壽答曰</title>,<text>曹溪一滴本無味。爭設風波萬里茫。若以語言要偵法。𪚥𪚥三尺劍鋒光。</text>
<title>次鄭司藝詩韻</title>,<text>九月九日天光淸。蕭蕭霜，葉送秋聲。淨掃鈴齋闢歡席。風流賓客皆賢明。獻酬交錯眞似畫。深危瀲瀲浮金英。三峯詩筆俱絶妙。淸佳句句如陰鏗。成章信手酒醉墨。雲煙滿紙相交橫。奉使相君最魁傑。一生放曠如阮生。臨風嘯詠吐壯氣。筆端珠琲須臾成。偰子彈琴傳古多。聞風邇遐心盡傾。冠世才華何更說。妙歲高題金榜名。如斯豪俊在一座。遨頭學士豁展乎生情。論懷不覺山月上。半輪輝玉觴。又向東籬掇拾霜中香。</text>
<title>次偰刺史寄道境詩韻</title>,<text>松風溪水俱設禪。寥寥道境眞洞仙。板閣翬飛白雲外。日斜松檻橫蒼煙。</text>
<title>次偰刺史寄道境詩韻 其二</title>,<text>禪心炯炯竟不老。廣布慈雲潤枯槁。幸今相遇刺史賢。爭賦新詩</text>
<title>次偰刺史寄道境詩韻 其三</title>,<text>山中多感雨露偏。眞空亦有人情牽。相從不愧支許輩。虎溪一笑非無緣。</text>
<title>次偰刺史寄道境詩韻 其四</title>,<text>在家靈運長參禪。能詩太白爲酒仙。斯人一去不復返。千年往事空雲煙。</text>
<title>次偰刺史寄道境詩韻 其五</title>,<text>鼎鼎流光催衰老。霜餘草木俱已槁。曾知功業似雲浮。且樂生前吾</text>
<title>次偰刺史寄道境詩韻 其六</title>,<text>上天生我意有偏。不使世務相拘牽。擧杯邀月憶二子。愧予未得同攀緣。</text>
<title>次道境禪翁山居苦寒詩韻</title>,<text>凍雲淡日相吐呑。風簸長空天欲怒。窮陰凜洌煙火微。骨寒未可能耐苦。山人無事擁重裘。高枕不知日將午。風蕭窓紙似雷吼。王筯下垂簷溜氷。起來煎茶對爐火。西峯落日如懸燈。凝香方丈任風雪。淸寒誰似雲居僧。弁巖樵叟獨呼寒。躬自臼磨人不惜。數間疏屋冷颼颼。鬱鬱心懷難解釋。忽奉一曲陽春詞。豁若春臺容易陟。</text>
<title>哭僎其大選 去歲與宏幽谷讀書泉林寺</title>,<text>往昔相從意已深。宛然遺迹在泉林。每思再面常懷故。豈謂傷心乃及今。鴻踏雲泥留趾爪。鶴飛華柱絶聲音。茶毗底處靑山畔。回首春風淚灑襟。</text>
<title>次曺溪長老禪豎。贈丘大選詩韻。</title>,<text>寥寥丈室坐談經。溪月松風送色聲。物外逍遙誠合道。世間紛擾豈關情。白雲靑嶂供眞樂。紫陌紅塵動美名。喜遇同袍題秀句。碧池春草夢邊靑。</text>
<title>書谷溪卷 乙丑</title>,<text>谷風淸溪月明。光可攬聲堪聽。惟我師樂此樂。卽常處傳空性。</text>
<title>書谷溪卷 乙丑 其二</title>,<text>本自成渠𪚥不渾。谷深溪遠莫窮源。願分一勺淸冷派。滌盡人間熱惱煩。</text>
<title>書泒源卷 宗師</title>,<text>自從無始本沖融。湛湛寥寥空不空。莫謂分流支裔遠。千波萬浪一家風。</text>
<title>書無際卷 海師</title>,<text>廣大乾坤呑不盡。廻旋日月照難窮。廓然瑩澈思量否。無相無名內外通。</text>
<title>謁吳元老翊。呈似座下。二絶。</title>,<text>和氣光浮兩頰紅。強康八十六春風。定應再見蟠桃熟。持誦金剛大有功。</text>
<title>謁吳元老翊。呈似座下。二絶。 其二</title>,<text>幽花灼灼映山紅。好鳥喃喃語歌風。獻壽一杯春興遠。已知元老有奇功。</text>
<title>興法大禪翁 省珍 以曺溪行脚文軫，斯近兩人所著詩一軸。走价責予詩。次韻奉寄。</title>,<text>境靜心還遠。人閑道益尊。端知兩奇絶。任送幾寒溫。松月夜涼散。江雲春影飜。客來題好句。長嘯立黃昏。</text>
<title>興法大禪翁 省珍 以曺溪行脚文軫，斯近兩人所著詩一軸。走价責予詩。次韻奉寄。 其二</title>,<text>一江風月連松門。萬壑雲嵐朝一洞。巍巍像設𪚥孤園。庭有端莊孤塔聳。曹溪兩客偶尋來。煙蘿翠色爲之動。主賓相對開笑談。閑淡如雲無雜冗。若能沽酒引陶潛。三笑歡遊吾可共。從此平生慕眞隱。嚮方夜夜勞淸夢。</text>
<title>淸明日自詠</title>,<text>世味曾知莫若閑。萬金何似一漁竿。奔忙逐利知誰使。守靜居貧要自安。細雪𪚥時驚節換。落花飛處惜春殘。還須趁取良辰醉。風月無窮天地寬。</text>
<title>暮春 六首</title>,<text>東風吹盡滿山紅。春事堂堂又已空。世故漸艱身漸老。十年磨硯愧無功。</text>
<title>暮春 六首 其二</title>,<text>煙草荒園接土坡。杖藜隨意踏靑莎。有時慷慨敲牛角。一曲春風甯戚歌。</text>
<title>暮春 六首 其三</title>,<text>永日無人伴獨斟。野禽啼和送春吟。昨宵山雨隨風過。祧塢殘紅一寸深。</text>
<title>暮春 六首 其四</title>,<text>春風造化豈容私。百草千花各一時。依舊鬢絲渾不變。乃何於我獨無思。</text>
<title>暮春 六首 其五</title>,<text>身事蹉跎心事違。春歸又復惜芳菲。東君去去勿回顧。人世滔滔皆是非。</text>
<title>暮春 六首 其六</title>,<text>坐歎流老對水流。落花啼鳥摠悠悠。有誰設與興衰理。只聽前林黃栗留。</text>
<title>奉送都兵馬使偰相君返旆如京</title>,<text>天不佑吾俗。公能解此愁。離情悽不斷。去意浩難收。勿翦棠猶在。還澄水自流。空將一掬淚。深恨挽無由。</text>
<title>江水深四章章六句。寄元都領。</title>,<text>江水深雲滿林。黃梅雨脚猶森森。茅齋竟日人不至。我獨蕭然睡還起。吟哦足慰幽幽思。</text>
<title>江水深四章章六句。寄元都領。 其二</title>,<text>江水淸雲北征。隔林幽鳥呼新晴。晚涼松下不携扇。天際暮雲纔半捲。映空山色靑如澱。</text>
<title>江水深四章章六句。寄元都領。 其三</title>,<text>江水流幾時休。少壯光陰難挽留。是非名利終何有。今日明朝催白首。勸君多辦金樽酒。</text>
<title>江水深四章章六句。寄元都領。 其四</title>,<text>江水澄舟可乘。飽風帆影如雲騰。東西南北任所適。若向殷川成大績。天下蒼生免沈溺。</text>
<title>七月橫川途中</title>,<text>山霧霏微晴未晴。草深溪路絶人行。就中何物撩詩思。隔岸一鳩呼雨鳴。</text>
<title>春城客館雨中。呈廉先生借冊。</title>,<text>再滴庭柯山館秋。旅窓情況轉悠悠。欲求書冊非他意。消遣寥寥寂寂愁。</text>
<title>廉公見和。復次韻。</title>,<text>我曾遊此十三秋。花月樓臺往事悠。山水舊形人不舊。再來難禁古今愁。</text>
<title>廉公見和。復次韻。 其二</title>,<text>閣靜簾虛夜正秋。砌蛩嗚咽客情悠。隔窓桐雨靑燈畔。無限思量無限愁。</text>
<title>次鐵原館北寬亭詩韻</title>,<text>休將斗酒換涼州。到此聊堪滌世愁。滿野稼雲年有稔。灑軒松吹夏凝秋。落霞流水塵情絶。靑草荒墟古意悠。逸興遠從天外起。不須蓬島是仙遊。</text>
<title>寄遠代人作</title>,<text>渠在遠兮眼空寒。山蒼蒼兮江漫漫。江漫漫兮愁不盡。魚雁沒兮無音信。無音信今夢勞飛。天杳杳兮雲依依。雲依依兮日將晚。我不樂兮渠在遠。</text>
<title>中秋拜𪚥先塋 二首</title>,<text>十載兒心在此岡。每來三酹一哀傷。白雲流水悠悠處。蕭瑟悲風起白楊。</text>
<title>中秋拜𪚥先塋 二首 其二</title>,<text>楓葉蘆花滿眼秋。逢秋難禁淚潸流。父亡母沒兄何去。愁復愁來又一愁。</text>
<title>書高巖卷 寧師雙韻</title>,<text>打破宗風眼界空。節然直聳星辰表。巍巍不動白雲中。萬古千秋靑未了。</text>
<title>是日。元國書天景與安德從，元文質携壺訪及。九月八日</title>,<text>村舍秋將晚。空庭脫葉深。感他諸子意。慰我老人心。香滿菊花徑。紅浮楓樹林。就中乘醉興。還笑獨醒吟。</text>
<title>乞恩俚言 二首。呈牧兵馬使周相君。</title>,<text>伊城南面有磽田。此地名爲大谷員。民部公文來祖上。選軍朱筆至吾傳。未聞自古稱裨補。何故于今審悉全。願以科科推實狀。若陳虛語有靑天。</text>
<title>乞恩俚言 二首。呈牧兵馬使周相君。 其二</title>,<text>茅屋苔扉與石田。凄涼活計媿諸員。一簞疏糲隨吾分。滿架經書是父傳。壯歲已能心不動。衰年豈患命難全。餘生浩氣憑何養。未盡忘筌有二天。</text>
<title>贈化經者</title>,<text>寫經爭欲費金銀。曰種來生做佛因。漸次磷緇成朽物。必應流轉作浮塵。大淳明藏絶名相。少智慧人迷妄眞。不省自家無價寶。謾勞心力數他珍。</text>
<title>初冬。示友人。</title>,<text>幽居何所有。好事不如無。語默誠而已。行藏命矣夫。雲林翹野鶴。煙壑腐寒儒。忽復驚時節。冬暉照座隅。</text>
<title>初冬。示友人。 其二</title>,<text>棲遲雖陋僻。知己豈全無。賓是竹君子。友于松大夫。問禪邀老釋。勉學引新儒。且喜靑山近。閑雲繞宅隅。</text>
<title>初冬。示友人。 其三</title>,<text>世態那堪說。人情不可無。陶然招酒客。偶爾伴樵夫。至道希先聖。常談恥老儒。多君有才略。擧一反三隅。</text>
<title>冬雨寓感</title>,<text>雲容勃鬱雨聲繁。白日無光天氣昏。寒潦欲生林外澗。冷煙空鎖水邊村。貞枝偃蹇孤松嶺。枯葉離披百草園。怪爾玄英行夏令。倚欄愁立獨無言。</text>
<title>謝吳寧海惠紅柹</title>,<text>解苞佳實飣盤紅。一吸凝然萬慮空。深感相君誠意重。滿筐飛到自天東。</text>
<title>靈泉寺法華法席勸化詩</title>,<text>發願重新佛法堂。高甍突亢接雲岡。祝釐𪚥君主千年壽。裨補邦家萬代昌。欲設香煙因慶讚。仰憑檀越助弘揚。莫論多寡皆隨喜。同入蓮花大道場。</text>
<title>冬夜吟</title>,<text>蕭蕭風雪夜漫漫。雖是重衾不耐寒。百歲功名雙鬢變。萬端思念一燈殘。感時還愧知音少。閱世高歌行路難。吟罷小牕成好夢。白雲禪室展蒲團。</text>
<title>寄李博士 乙華</title>,<text>鼎鼎流光催老衰。感公連度問安危。卜居鄕黨吾何慮。旅食京華子所悲。還愧晚年無與語。不知幾日是歸期。故園桑梓皆依舊。莫爲妻孥費苦思。</text>
<title>哭楮谷元氏郡君</title>,<text>貞良淑質元無蹉。婦德母儀誰敢加。擧案齊眉難再見。伯鸞情意常如何。</text>
<title>哭楮谷元氏郡君 其二</title>,<text>今朝天日無光明。薤露歌殘人欲散。蘭玉門庭欠我兄。一番長歎又長歎。</text>
<title>是日自詠 丙寅元日</title>,<text>和氣舒遲鳥語幽。澗氷初解日華浮。風煙欲攪遊人意。霜雪偏饒病客頭。晝夜百川流浩浩。古今萬事去悠悠。誰憐歲歲年年貌。又復逢春却自羞。</text>
<title>次趙奉善元日見贈詩韻</title>,<text>感君來訪問平安。更見佳章解病顏。只要性情如止水。那期壽命似重巒。遣愁每把書三卷。養氣常餘食一簞。我亦祝君難老算。暮朝專意指南山。</text>
<title>次趙奉善元日見贈詩韻 其二</title>,<text>不曾求飽但求安。十載雲林照我顏。松澗南頭皆樹木。草廬三面盡峯巒。空懷壯志彈長鋏。聊慰飢腸喚小簞。喜得賀正詩一首。始知恩義重丘山。</text>
<title>二十四日。天明，憲，湜三人携酒來訪。是日有雪。</title>,<text>三人踏春雪。各佩酒壺來。聊與對佳景。一杯仍一杯。蕩盡平生不平氣。湛然方寸無纖埃。輕飛片片入座側。晚風故向疏簾廻。縈叢惹樹斗奇絶。滿眼林園𪚥玉梅。兼幷四事得斯樂。是非憂患安在哉。君不聞子猷乘興剡溪月。賓主談鋒如轉雷。又不聞李愬行兵蔡州夜。盡令士卒空含枚。雪裏閑忙古雖夥。豈如今夕共醉陶然一笑開。裁詩謝厚意。胸次有餘哀。</text>
<title>二十九晦日。雨雪大作。因眼疾甚無聊。以示二三子。三首</title>,<text>郊居寂寂絶經過。終日霏霏雨雪多。病眼朦朧休顧望。幽懷壹鬱但吟哦。似聞雲鵠盈臺閣。那見沙鷗到網羅。欲與春工賭強壯。掃予衰老付陽和。</text>
<title>二十九晦日。雨雪大作。因眼疾甚無聊。以示二三子。三首 其二</title>,<text>初春光景轉頭過。且問良辰有幾多。一去少年無更返。每逢三月可淸哦。煙籠岸柳搖黃線。氷釋溪流漾碧羅。行樂及時須記取。雪晴風日轉暄和。</text>
<title>二十九晦日。雨雪大作。因眼疾甚無聊。以示二三子。三首 其三</title>,<text>幾許榮枯眼底過。浮生樂事未言多。功名未可成迂計。憂患難應入醉哦。野興逢春濃似酒。世情隨日薄如羅。綠蓑靑蒻桃花水。苦憶山陰張志和。</text>
<title>寄金海辛孟卿先達</title>,<text>老去時時念昔遊。倚樓南望慕淸儀。八年嶺外無音信。千里相思月獨知。</text>
<title>余不幸早失主婦。慮迷息失所。索然守鱞。迨今二十一年矣。卽今婚嫁已畢。稍弛念慮。故作詩 一首 以自貽。</title>,<text>失母兒童在眼前。固窮知分廿餘年。但知架上堆千卷。也任囊中欠一錢。到老不成新活計。殘生空憶舊因緣。已終婚嫁無遺恨。方得安然向九泉。</text>
<title>書笑巖卷 悟師</title>,<text>崎巖萬仞靑如澱。金色頭陀眼更明。要識呵呵奇特處。大千沙界一時平。</text>
<title>春晚病起</title>,<text>千紅掃盡柳成陰。綠滿蔬畦宿雨晴。病臥不知春事老。強扶藜杖又聞鸎。</text>
<title>三月二十九日</title>,<text>春色今朝盡。東君安所之。梅香斂江路。柳色映郊扉。悒悒情何限。堂堂迹未追。重逢知幾許。又擧送君巵。</text>
<title>自詠</title>,<text>寓世身如浮。乾坤爲逆旅。披書感古今。散慮經寒暑。白髮政飄蕭。靑春又歸去。平生無一良。老至誰憐汝。</text>
<title>南溪</title>,<text>臨流弄淸快。淨淥滿溪春。可攬不堪濯。我纓無一塵。</text>
<title>秋居病中</title>,<text>曾與錢兄久絶交。生涯亦足一間茅。有誰齎酒邀元亮。欲自題詩拜孟郊。秋雨初收黃稻頃。暮雲猶在翠松梢。更看節物相催老。無效方書病裏拋。</text>
<title>次趙奉善贈李柏堂詩韻 時柏堂呂江安置。遇免。</title>,<text>長沙情況重。鬱鬱再經年。迹滯蒼洲上。心馳紫闕邊。善終兼善始。無後亦無前。喜聽金鷄下。定知魚有川。</text>
<title>次趙奉善贈李柏堂詩韻 時柏堂呂江安置。遇免。 其二</title>,<text>大抵男兒志。功名要壯年。行藏非分外。用捨在伊邊。逸驥不爲後。跛牂何敢前。願將忠義節。舟楫用殷川。</text>
<title>次趙奉善贈李柏堂詩韻 時柏堂呂江安置。遇免。 其三</title>,<text>風情如少日。雪髮已殘年。忘我老雲裏。喜君朝日邊。翺翔當在此。事業更無前。𪚥愧吾衰甚。悠悠嘆逝川。</text>
<title>書明菴卷 晤師</title>,<text>挺然高幹秀叢林。宴坐聊觀定慧心。覺月已圓三界朗。迷雲盡卷六窓陰。非空非色非中外。無滅無生無古今。且問菴居何所樂。四威儀弄沒絃琴。</text>
<title>書本寂空板首卷</title>,<text>靜坐無爲萬慮忘。湛然空寂是眞常。這般消息誰能說。千頃澄潭帶月光。</text>
<title>書忍菴卷</title>,<text>從他謗亦任他非。毒藥鋒刀志不移。旣得無生慈忍力。道風微妙固難思。</text>
<title>登悟道岵</title>,<text>朝日登臨悟道岵。悟如何道意無厭。秋山景槩今方覺。樹樹霜楓映帽簷。</text>
<title>廢雲臺寺</title>,<text>上上雲峯上。嵯峨第幾重。偶登封蘚石。猶想隔雲鍾。谷密朝陽欠。山高秋氣濃。臨風歎興廢。默默倚長松。</text>
<title>國望岵</title>,<text>翠壁巖巖聳太虛。雲煙萬里是方輿。天隅隱約看松嶽。瑞氣蔥蔥擁帝居。</text>
<title>上院寺</title>,<text>楓林秋欲晚。松寺日將曛。依舊洞天遠。重新殿宇分。客心淸似水。僧語淡如雲。靜坐發深省。風鈴聲可聞。</text>
<title>西隣有一婆。無他息。惟一女爲娼妓。婆老且病矣。其女乞諸隣而養之。卽爲樂府之所招。逼迫上道。婆失其手足。哭之甚哀。聞其聲而作之。</title>,<text>哭聲哀怨至天門。母女分離白日昏。聲色古來供一豫。昇平氣像此中存。</text>
<title>書元信卷 淨師</title>,<text>元爲善之長。信爲道之元。上人已能淨。空寂是眞源。</text>
<title>哭李副正兄實</title>,<text>四海雖兄弟。知心能幾何。與人交道密。於我愛情多。淸淚紛如雨。黃泉漲水波。</text>
<title>夜夢與鄕黨數十輩。騎馬到一郊居。下馬據胡床。傍有一人曰。不圖君之榮遇至於斯也。吾聞其語。發笑而覺。作二絶以自解。</title>,<text>年過知命老疏狂。攀附犀聯豈可望。造物戲人良可怪。故令魂夢據胡床。</text>
<title>夜夢與鄕黨數十輩。騎馬到一郊居。下馬據胡床。傍有一人曰。不圖君之榮遇至於斯也。吾聞其語。發笑而覺。作二絶以自解。 其二</title>,<text>夢裏猶將夢裏身。蘧蘧役役摠非眞。可憐百歲升沈事。一枕狂風蝴蝶春。</text>
<title>次金進士所贈詩貂 三首</title>,<text>直嗟吾道與時東。拂袖歸來伴野翁。一曲林泉形勝處。也宜秋月又春風。</text>
<title>次金進士所贈詩貂 三首 其二</title>,<text>早年聲價動天東。何用心期失馬翁。整頓頹綱當是日。請君須振素王風。</text>
<title>次金進士所贈詩貂 三首 其三</title>,<text>愛廬心遠碧溪東。非子誰能訪此翁。寄傲羲皇吾豈敢。只憐山月與松風。</text>
<title>丙寅冬至感懷。示元都領。</title>,<text>去年冬至眼生花。今年冬至鬢帶霜。年年漸改舊容貌。照鏡對影神蒼茫。我昔辛勤讀書日。意將忠義事高陽。坐使斯民安所止。煕煕壽域開八荒。枉謀謬算百無效。孑然行止何涼涼。曾知窮達在于命。倚樓休復嗟行藏。早作乾坤一閑物。獨携蓑笠遊滄浪。雲煙風月自多態。棋局茅亭書滿床。回看世路幾飜覆。似聞人海波瀾狂。爭名求利日奔競。氈蟻燈蛾難可防。騈頭進步却忘返。未省前路危機當。廉讓風衰世以變。挽回古道知何方。魴魚赬尾法令弛。瘡痍滿眼堪悲傷。儒冠自古多誤已。況予才智元無良。風塵世事不來夢。方信壺中日月長。昨晚看雪驚歲暮。今日又逢生一陽。陽和萬物動生意。胡乃與吾催老僵。物我同理何得喪。孰分憂樂並消長。浮雲起滅月圓缺。人生聚散誠荒唐。看君早有君子志。也宜劍佩趨明光。擧世薄我君獨厚。每將詩酒論心腸。君不見江路淸梅有佳實。見忌繁華桃李場。又不見𪚥𪚥寒松抱貞節。獨立凝嚴霜雪岡。一片春光到耘谷。鳳凰山色添靑蒼。</text>
<title>趙奉善母申夫人挽詞</title>,<text>柏舟淸節冠鄕閭。六十餘年一夢餘。恩澤已乾方進屨。淚行先濕老萊裾。悲風颯爾吹蒿里。涼月依然照草廬。我少居隣承撫養。偏乘此紼拜靈車。</text>
<title>次推田別監權公上牧伯詩韻</title>,<text>去珠還合浦。神劍出豐城。惠愛歸黎庶。忠誠感聖明。政如秋水淨。威若曉霜淸。願借高風便。邱隅有一鸎。</text>
<title>除夜。子誡弟携壺來。共話作一絶。</title>,<text>一點靑燈照座明。酒杯無盡斗杓橫。可憐今夜可憐事。兄弟相論今古情。</text>
<title>願成西方九品圖詩</title>,<text>欲畫西方九品圖。壽君福國濟迷徒。禪家各發同生願。毋惜毫毛計有無。</text>
<title>願成西方九品圖詩 其二</title>,<text>西方淨土妙莊嚴。次第相分十六觀。願共人人登彼岸。繪成先使眼中看。</text>
<title>前按部豐儲倉使李公寄詩云。原城元氏亦高人。不向紅塵損我眞。去歲吾行徒取𪚥。愧無遺愛在斯民。僕追記去年松亭拜別之意。兼敍所懷以寄呈。</title>,<text>知公不愧古賢人。志操淸高性卽眞。去歲恩威難盡說。豈無遺愛在吾民。</text>
<title>前按部豐儲倉使李公寄詩云。原城元氏亦高人。不向紅塵損我眞。去歲吾行徒取𪚥。愧無遺愛在斯民。僕追記去年松亭拜別之意。兼敍所懷以寄呈。 其二</title>,<text>亭畔蒼松閱幾人。應知有贗與其眞。臨離未禁男兒淚。不爲郞官只爲民。</text>
<title>前按部豐儲倉使李公寄詩云。原城元氏亦高人。不向紅塵損我眞。去歲吾行徒取𪚥。愧無遺愛在斯民。僕追記去年松亭拜別之意。兼敍所懷以寄呈。 其三</title>,<text>却恐紅塵枉活人。獨將雲月養天眞。一犂莘野無餘事。但願身爲高舜民。</text>
<title>前按部豐儲倉使李公寄詩云。原城元氏亦高人。不向紅塵損我眞。去歲吾行徒取𪚥。愧無遺愛在斯民。僕追記去年松亭拜別之意。兼敍所懷以寄呈。 其四</title>,<text>平生只患不知人。谷口躬耘效子眞。深感我公珍重意。未忘林下一遺民。</text>
<title>丁卯年人日 二首</title>,<text>今朝是人日。正在立春前。曆紀雖新歲。風光尙去年。雪飄花逕外。煙濕棘籬邊。翦彩非吾事。榮枯付上天。</text>
<title>丁卯年人日 二首 其二</title>,<text>徵雪曉初霽。天陰木稼繁。柴門人迹絶。松塢鳥聲喧。旣失謀身計。終難答聖恩。年來聊復爾。空對一匏樽。</text>
<title>書還源廻師卷</title>,<text>返照茫茫無始來。湛然長養聖人胎。要知寂寂廻光處。雲散靑空霽月開。</text>
<title>書明菴聰禪者卷</title>,<text>靈明一顆珠。探得如來藏。非色又非空。無名亦無相。三光掩彩華。六合通輝朗。欲問其所由。上人還撫掌。</text>
<title>書貞菴信忠侍者卷</title>,<text>雪中松柏獨靑靑。扶植叢林舊典刑。旣把眞心行實道。有何魔外覬門庭。</text>
<title>送行</title>,<text>上人身如雲。飄然無所住。飾心以忠直。志操大堅固。問之所以然。粲笑言不吐。上人非無言。不輕所答故。平生雲水間。快活淸閑趣。高蹤難可追。更入千山霧。</text>
<title>次歡喜堂頭詩韻 四首</title>,<text>多事仍多病。年來愧不人。得兄詩一首。聊復暢精神。</text>
<title>次歡喜堂頭詩韻 四首 其二</title>,<text>久爲塵土客。長羡水雲人。早晚拂衣去。相從好養神。</text>
<title>次歡喜堂頭詩韻 四首 其三</title>,<text>千鍾五鼎貴。那似臥雲人。日用皆爲善。扶持是有神。</text>
<title>次歡喜堂頭詩韻 四首 其四</title>,<text>闃寂山堂靜。必應無外人。白雲來作伴。聊與可怡神。</text>
<title>書透空岑上人卷</title>,<text>依舊白雲裏。浮空翠色明。靈光通徹處。四海一時平。</text>
<title>送行</title>,<text>草鞋霞衲布行纏。志在東西萬里天。更向檜巖巖下路。一條筇杖抹山川。</text>
<title>書弘山恢師卷</title>,<text>晴光遠接塞天遙。萬壑千峯一一朝。無古無今無變易。假饒劫火未能燒。</text>
<title>雨中卽事</title>,<text>風雨蕭蕭掩草萊。寂寥情思固難裁。詩能遣興能操筆。酒不成歡不擧杯。鬢爲愁多渾似雪。心因病久已如灰。去年桃塢花全未。強半春寒去却來。</text>
<title>三月上巳有感。寄元少卿。四首</title>,<text>樹林深翠欲粧春。雲淡風輕天氣新。遙想中原此時節。水邊多少踏靑人。</text>
<title>三月上巳有感。寄元少卿。四首 其二</title>,<text>無私雨露是靑春。窮谷平原一樣新。道德尊恩還若此。乃何憂樂不均人。</text>
<title>三月上巳有感。寄元少卿。四首 其三</title>,<text>兀兀吾生度幾春。到今慙愧一何新。蕭蕭兩鬢全垂白。未免身爲下等人。</text>
<title>三月上巳有感。寄元少卿。四首 其四</title>,<text>百歲榮枯一夢春。莫悲衰色鏡中新。請君須辦看花事。一邑同心不數人。</text>
<title>禪師覺源講法華經。作一頌示予云。孔聖雖菩薩。猶成世諦門。一言金口說。能度海無邊。和成三絶呈似。</title>,<text>聞說吾夫子。儒同之後身。敎門雖少異。治性本同倫。指惑開蒙昧。嘗爲大導師。諦聞宣妙法。如雨潤無私。火宅設三車。引他歸寶所。我今難進前。窮子懷疑懼。</text>
<title>神勒和尙國一都大禪師杲菴寄頌云。須彌山主感通知。降賜一條無節枝。壽等蟾輪長不老。能將柱杖任施爲。奉答云。</title>,<text>我於諸法摠無知。豈意皇天降一枝。如幻世間皆有相。願垂慈護指無爲。</text>
<title>神勒和尙國一都大禪師杲菴寄頌云。須彌山主感通知。降賜一條無節枝。壽等蟾輪長不老。能將柱杖任施爲。奉答云。 其二</title>,<text>雲捲天光接海涵。大陽飛上斗杓南。晃然通徹無中外。億萬乾坤卽一菴。</text>
<title>食新蕨</title>,<text>今朝外客到茅堂。新採兒拳滿小筐。軟煮方知春有味。啖終牙齒有餘香。</text>
<title>判書鄭 乙產 妻辛郡君挽詞 四首</title>,<text>平生淑質稟椒蘭。德冠鄕閭婦德完。四十九年歸去速。百千三昧挽留難。空閨寂寂鴛鴦冷。隻枕悠悠翡翠寒。不獨吾儕多慘感。白雲流水摠悲歎。</text>
<title>判書鄭 乙產 妻辛郡君挽詞 四首 其二</title>,<text>沙川川上再回頭。水色松聲共喚愁。物是人非思罔極。天高地默問何由。姮娥更返月宮住。王母復歸仙府遊。爲報家君休痛甚。老年慈母在南州。</text>
<title>判書鄭 乙產 妻辛郡君挽詞 四首 其三</title>,<text>皎皎雲間月。蒼蒼雪裏松。相夫登顯位。睦族示雍容。鸞絶鏡中影。鴻留泥上蹤。一行縗絰在。何患後無從。</text>
<title>判書鄭 乙產 妻辛郡君挽詞 四首 其四</title>,<text>肅整爲閨範。柔和著婦儀。一朝風木撼。滿洞水雲悲。花謝春容淡。煙凝曉色遲。挽歌悽已斷。陳迹更難追。</text>
<title>古意</title>,<text>白虎山頭松一樹。凌寒獨抱千年操。幾看遺臭與流芳。老幹半樛依古道。</text>
<title>書無淨一禪者卷</title>,<text>上人行是阿蘭那。寂靜心非舜若多。旣得如斯三昧海。圓融不二體摩阿。</text>
<title>書虛舟海禪者卷</title>,<text>隨流返流豈迷津。載月歸來問幾春。盡日渡頭閑自放。欲令含識免沈淪。</text>
<title>書驢井海禪者卷</title>,<text>凝眸聳耳飽春草。相對澄澄一派靈。若問這邊端的處。源流帶月接滄溟。</text>
<title>讚懶翁眞</title>,<text>毒心雄膽入于燕。強被胡僧毒口宣。毒口毒心相契處。東韓日月照西乾。參見指空得髓。斬新鋒焰發硎。日出榑桑照遍。餘輝一幅丹靑。</text>
<title>謝徐先生惠杏</title>,<text>挾旱彤雲遍。炎威逼小樓。飣槃佳果到。滿座暗香浮。金彈纔離手。氷丸已入喉。洒然懷抱靜。此惠重難酬。</text>
<title>牧伯徐公訪鄕學</title>,<text>我公乘暇訪書生。方覺朝家更大平。夫子喜逢賢弟子。莞然微笑向離明。</text>
<title>坐忘 顏子。墮支體。黜聰明。離形去智。通於大道。謂之坐忘。</title>,<text>四體六塵都放下。千思萬慮絶追攀。水流不管風蕭灑。雲去無蹤月等閑。</text>
<title>希夷 老子。視而不見曰希。聽而不聞曰夷。</title>,<text>元無影響體虛靈。強自安名曰視聽。不涉根塵微竗處。皎然秋月照滄溟。</text>
<title>三敎一理 幷序 儒</title>,<text>格物修身窮理玄。盡心知性又知天。從茲可贊乾坤化。霽月光風共洒然。</text>
<title>三敎一理 幷序 道</title>,<text>衆竗之門玄又玄。眞機神化應乎天。精修直到希夷地。水色山光共寂然。</text>
<title>三敎一理 幷序 釋</title>,<text>一性圓融具十玄。法周沙界氣衝天。只這眞體如何說。碧海氷輪共湛然。</text>
<title>三敎一理 幷序 會三歸一</title>,<text>三敎宗風本不差。較非爭是亂如蛙。一般是性俱無礙。何釋何儒何道耶。</text>
<title>閏六月</title>,<text>畏景三分已盡消。新涼一陣喜非遙。天工憫世趨炎輩。添却煩蒸十五朝。</text>
<title>西麓。新開松亭一所。</title>,<text>短麓前頭築小亭。地偏端合養眞靈。水明林表心堪洗。風過峯巓耳可聆。疏雨淡煙橫近野。白雲靑嶂展新屛。療飢山果肥初熟。慰渴巖泉冷且泠。但覺人寰恒擾擾。豈知鴻路有冥冥。自憐遲暮平生事。數樹松陰一卷經。</text>
<title>謝徐先生見訪</title>,<text>臥病無聊火日長。感君軒騎載壺觴。凄涼活計將何慰。只有松陰一榻涼。</text>
<title>雨夜書情 二首</title>,<text>連旬久雨不曾晴。風送簷間點滴聲。小鏡雪華饒病鬢。短檠燈影照愁情。人譏我獨絶人事。我喜人無知我名。塵世去留終未決。蕭蕭不廢遠鷄鳴。</text>
<title>雨夜書情 二首 其二</title>,<text>蕎麥耕家共喜晴。不堪重作打窓聲。休思身外但隨分。何事世間皆稱情。遲暮病夫誰晤語。報時幽鳥自呼名。昨宵庭樹新涼至。又聽寒螿遶砌鳴。</text>
<title>是月。朝廷奉大明聖旨。改制衣服。自一品至於庶官庶民。各有科等。作四絶以誌之。</title>,<text>天子宣威及海濱。衣冠法制已敷陳。着新革舊何斯速。外國人爲中國人。</text>
<title>是月。朝廷奉大明聖旨。改制衣服。自一品至於庶官庶民。各有科等。作四絶以誌之。 其二</title>,<text>自古三韓事大邦。從循典禮不蒙狵。得逢風敎重興日。方信殊方儘可降。</text>
<title>是月。朝廷奉大明聖旨。改制衣服。自一品至於庶官庶民。各有科等。作四絶以誌之。 其三</title>,<text>金銀鈒帶映腰間。高頂帽宜團領上。禮度嚴明政亦然。從茲足慰蒼生望。</text>
<title>是月。朝廷奉大明聖旨。改制衣服。自一品至於庶官庶民。各有科等。作四絶以誌之。 其四</title>,<text>達人超出是非間。天帽雲衣江海帶。彈鋏登樓一笑開。慨然壯氣橫天外。</text>
<title>次歡喜堂頭所贈詩韻</title>,<text>今朝病起暫開眉。忽見山人下翠微。喜得一封方外信。碧雲高詠惠休詩。</text>
<title>次歡喜堂頭所贈詩韻 其二</title>,<text>身勞霾熱未伸眉。苦憶池臺暑氣微。擬欲重修靈運屐。鬢絲禪榻共論詩。</text>
<title>姪湜以六月桃見惠。以甜瓜爲答。</title>,<text>病喉乾燥欲生塵。爲索甜酸已四旬。得爾封緘施惠愛。欣予咀嚼爽精神。每當六月肥初熟。不待千年味更新。本乏瓊琚何以報。東陵數箇付來人。</text>
<title>海東二賢讚 前冢宰六道都統使崔瑩</title>,<text>海東聲價動中原。帷幄軍籌簡不煩。忠壯心懷輕海岳。生成德業大乾坤。三韓柱石功彌重。六道雲霓望益尊。天爲我邦扶社稷。願令公壽等崑崙。</text>
<title>海東二賢讚 其二 判三司事</title>,<text>朔雲常帶太平痕。知是明公盡所存。雙手已曾扶日月。片言端合定乾坤。滿懷智勇專憂國。一代英雄半在門。出入兩朝兼將相。始終功業舌難論。</text>
<title>自詠六言扇對</title>,<text>人憐上苑桃花。瀾漫繁開艶陽。我愛東籬菊蘂。馨香獨發凌霜。</text>
<title>眞感</title>,<text>造物由來感至誠。惡爲殃禍善休禎。娥皇二女成班竹。田氏三人瘁紫荊。冬筍氷魚緣孝懇。靈芝瑞鳳應文明。願逢仁聖唐虞世。民變時雍詠太平。</text>
<title>秋雨</title>,<text>秋雨連旬絶友朋。寂寥情思浩難勝。緬懷杜叟興長歎。且解韓公世所憎。聲近畫樑催別燕。寒侵書榻脅癡蠅。夜來風作添蕭瑟。千斛愁邊一點燈。</text>
<title>自詠 二首</title>,<text>身世悠悠百感兼。秋霖不止灑茅簷。眼前時事年年變。頭上衰華日日添。却笑飜雲幷覆雨。無心附熱又趨炎。外人欲識忘筌處。軟飽風軒到黑甜。</text>
<title>自詠 二首 其二</title>,<text>富貴曾知未久淹。世情還似食無鹽。澗松亭柏堪爲操。溪蔌林芋可養廉。風月淸時心自放。雲煙好處意何厭。山光不肯隨人事。相對茅簷照葦簾。</text>
<title>書無門全師卷</title>,<text>無欠無餘性自圓。有何關鎖及中邊。此家風格誰能覰。六合空空政豁然。</text>
<title>書明山澈師卷</title>,<text>六窓虛豁體全彰。方信迷雲墮杳茫。此是圓通眞境界。千峯萬壑摠浮光。</text>
<title>書天中正揣師卷</title>,<text>正把眞機自度量。義天澄朗動靈光。旣齊物我同歸一。不倚東西南北方。</text>
<title>書寂峯禪者卷 借牧隱韻二首</title>,<text>上人參得薄伽婆。秪樹淸陰借一柯。闃爾安居知有意。厭聞人海起風波。</text>
<title>書寂峯禪者卷 借牧隱韻二首 其二</title>,<text>濟苦興悲似老婆。已曾驚破夢南柯。一堆蒼翠寥寥處。心似氷輪照碧波。</text>
<title>得同年金晉陽，李汝忠兩公書。</title>,<text>嶺外音書直萬金。水雲千里路難尋。開緘宛若成三友。償得懸懸十載心。</text>
<title>送笑巖悟師參方 借牧隱韻</title>,<text>休將有限趁無涯。燕坐觀空可以爲。此去必應多所得。還家說法問何時。</text>
<title>送寂峯圓師遊方</title>,<text>到處依然是寂峯。東西萬里路重重。欲將拂袖同歸去。雲跡高高未可從。</text>
<title>九月三日。遊歡喜寺。因慈親諱日</title>,<text>路轉山腰平不平。草鞋藤杖稱閑行。幸因景迫重陽節。喜謁堂頭大老兄。岳色渾如山簡醉。溪光正似伯夷淸。暝禽爲迓曾遊客。飛近茶軒款款鳴。</text>
<title>九月三日。遊歡喜寺。因慈親諱日 其二</title>,<text>秋晚乘閑訪六和。梵宮寥落絶經過。爲憐世事塵緣少。始信歡情喜氣多。出洞晴雲飛素練。漫山脫葉翦紅羅。得來物外忘機處。笑殺浮沈人海波。</text>
<title>四皓</title>,<text>四皓入商山。本欲避秦虐。棲身香桂林。散慮翠松壑。亦有憂世心。一爲漢儲作。人心無古今。天理因可度。有客老煙霞。壯氣塞寥廓。空將採芝歌。獨詠還獨酌。</text>
<title>秋晚寓懷</title>,<text>年光身事儘悠悠。霜滿林園雪滿頭。強讀細書揩病目。更篘新釀潤乾喉。葉飛山態寒將瘦。雲捲天容霽欲流。古往今來同一瞬。慨然橫笛倚高樓。</text>
<title>曉起吟</title>,<text>山室正寥寥。山月破幽暗。起坐聽鷄鳴。夜氣自恬憺。良心從此萌。虛舟不繫纜。擬欲尋其源。浩汗無由探。將恐桎梏亡。操捨頻較勘。須臾天宇明。碧空何澹澹。</text>
<title>二十七日。被韓山君召。向神勒寺途中作。</title>,<text>霜後林巒葉盡飛。天陰日色正熹微。一鞭瘦馬關山路。詩思悠悠風滿衣。</text>
<title>渡阿也尼西江</title>,<text>洗衣村女立灘頭。問我奚爲看水流。報道汝何知此理。深嗟逝者固難留。</text>
<title>途中</title>,<text>釋智粉知兩嶺間。左高山亦右高山。忽逢一箇雲遊子。愧我身閑迹未閑。</text>
<title>村舍</title>,<text>聚沙爲砌席爲門。懸磬茅簷晝亦昏。邦本旣殘誰顧念。却嗟曾未入桃源。</text>
<title>金堂川</title>,<text>分割封疆古有源。一溪中坼二乾坤。臨流駐馬時廻顧。前足黃驪後北原。</text>
<title>書月谷明師卷</title>,<text>谷深山月更分明。永夜寥寥氣自淸。此是上人傳性處。塵沙世界致昇平。</text>
<title>書明峯月師卷</title>,<text>氷輪湧出海門東。千仞高峯聳碧空。知有上人參得了。豁然打破古家風。</text>
<title>書照菴鏡師卷</title>,<text>刮垢磨光絶點塵。時時拂拭有斯人。看形剔起眉毛處。漢現胡來日日新。</text>
<title>借杲巖韻又書 師爲唱首</title>,<text>作獅子吼振魔宮。魔外藏形指顧中。無數天龍共忻悅。必應淸淨六神通。</text>
<title>書療菴瑛師卷</title>,<text>自有珍無價。尋常琢復磨。終應用無盡。利物遍恒沙。</text>
<title>送志曦上人遊方</title>,<text>志于西北又東南。靑布行縢緇布衫。江上葦莖將欲跨。庭前柏樹已曾參。恒修不二兼無二。莫問前三與後三。我亦他年尋訪去。不知何處結雲菴。</text>
<title>自詠</title>,<text>昨夜雨蕭蕭。曉來山霧深。脩然正衣坐。不覺發長吟。東籬有秋色。菊蘂粲黃金。繞叢自怡悅。淸香熏素襟。孤芳傲霜冷。苦哉君子心。撫己再三嘆。朝陽輝遠林。</text>
<title>泂發惡瘡</title>,<text>惟疾之憂語甚眞。聖人言此誨門人。雖無省視難安寢。私意還同第五倫。</text>
<title>十月初一日。摠持母設小酌。</title>,<text>昨日遠從神勒來。難堪困憊氣全衰。新篘柏酒山梁炙。專慰勞神勸此杯。</text>
<title>明晨。妙音父母設小酌。</title>,<text>淸晨夫婦踏霜來。手煗香醪慰老衰。孝敬正孚天定意。擁衾起坐不停杯。</text>
<title>是日雨中。谷城來訪。</title>,<text>冒雨來敲松下門。饅頭滿榼酒盈樽。酣酣兀兀乾坤豁。始覺天和已露痕。</text>
<title>次歡喜堂大老詩韻</title>,<text>吾兄來自碧山中。步步雲飛一錫風。多感平生親厚意。每相逢處笑談同。</text>
<title>次歡喜堂大老詩韻 其二</title>,<text>宦路前遊一夢中。塵埃滿面九街風。如今老作煙霞客。應笑浮生幻化同。</text>
<title>次歡喜堂大老詩韻 其三</title>,<text>我衰閑臥草廬中。世味全無有道風。不是大兄居近處。揮毫朗詠與誰同。</text>
<title>題璧峯性圭中德卷</title>,<text>仰則彌高接太空。不因磨琢自玲瓏。瑩然浸得華嚴海。體相難言用莫窮。</text>
<title>可能中德求詩</title>,<text>斷臂舂糜兩祖翁。法燈相續播宗風。各承一處爲名號。欲備三心了性空。碧海更澄明月裏。靑山不動白雲中。如斯境界人皆具。須覓眞源要着功。</text>
<title>卽事</title>,<text>坐久依然日已晡。柴扉寂寂往來無。淸吟水閣鶩飛句。閑覽雨村牛牧圖。松冷澗邊驚歲暮。菊殘籬畔送秋徂。老來多感仍多病。信矣行藏命矣夫。</text>
<title>題趙奉善所述契內同發願十詠卷後 二首</title>,<text>群公須諦聽。十詠摭諸經。少壯猶難保。居諸況不停。六塵撩妄想。三毒蔽眞靈。共入屠羊肆。嗚呼醉未醒。</text>
<title>題趙奉善所述契內同發願十詠卷後 二首 其二</title>,<text>我今看十詠。同欲發菩提。地獄誰開路。天堂自作梯。旣能知我造。須要指他迷。安養豈非分。諸公當勉兮。</text>
<title>次泂韻 四首</title>,<text>汝厄重重甚不當。危如床上又安床。一秋無日無思慮。添得千莖鬢上霜。</text>
<title>次泂韻 四首 其二</title>,<text>方圓本自不相當。蝸殼何能效象床。差別萬端皆此類。獨憐松翠巧凌霜。</text>
<title>次泂韻 四首 其三</title>,<text>世事都無一適當。欲尋山寺借禪床。未湔舊染塵埃累。陋巷逢秋又踏霜。</text>
<title>次泂韻 四首 其四</title>,<text>寄傲羲皇何敢當。只緣多病不離床。浩然壯氣充天地。凝作淸寒一夜霜。</text>
<title>十五日雨中卽事</title>,<text>病夫謀口腹。無物可供飧。終朝坐窮巷。鍧然鳴肺肝。鬱鬱懷抱惡。冬雨何漫漫。忽有人扣戶。把壺幷小簞。擁爐開小酌。使我心欣歡。慙予違聖訓。求飽又求安。陶然乘逸興。吐句如彈丸。吟哦日已側。簷溜聲未殘。</text>
<title>趙奉善作八節歌。求題目。</title>,<text>大抵歌詞寫肺肝。歡娛感慨有多端。今看八節陳情曲。撫己茫然三復歎。</text>
<title>書越菴超上人卷</title>,<text>眼不見耳不聞。超諸聲越諸色。於六處皆亦然。已領取眞消息。江月照松風吹。道無爲樂無極。此菴中誰主人。是上人善知識。</text>
<title>有感 八首。○時田民兼幷之徒蜂起。</title>,<text>國脈將頹當輔治。人綱欲廢要開張。君門深鎖九重隔。無告嗷嗷籲彼蒼。</text>
<title>有感 八首。○時田民兼幷之徒蜂起。 其二</title>,<text>淸芬不播芝蘭圃。美蔭方深枳棘林。減却馨香添爽氣。大陽偏不照墻陰。</text>
<title>有感 八首。○時田民兼幷之徒蜂起。 其三</title>,<text>奮占山川如卷席。窮搜奴婢似探囊。鷄蟲得失何時了。注目天涯已夕陽。</text>
<title>有感 八首。○時田民兼幷之徒蜂起。 其四</title>,<text>仗馬不鳴言路澁。樊蠅得意駭機多。憲司非欲宣明化。糾察衣冠日更加。</text>
<title>有感 八首。○時田民兼幷之徒蜂起。 其五</title>,<text>爭奪風興非鬼域。廉恭道喪不人寰。回頭忽起前朝念。遙望蒼梧淚滿顏。</text>
<title>有感 八首。○時田民兼幷之徒蜂起。 其六</title>,<text>銀漢逢秋添皎潔。練波終夜更澄淸。願天挽向人間注。洗盡貪婪不義情。</text>
<title>有感 八首。○時田民兼幷之徒蜂起。 其七</title>,<text>沙漠乾坤何寂寞。金陵道里政微茫。暮朝翹首望南北。風敎何時扇此方。</text>
<title>有感 八首。○時田民兼幷之徒蜂起。 其八</title>,<text>欲訪赤松丹未就。擬尋黃檗道難當。滔滔四海無容足。五尺病軀何處藏。</text>
<title>冬至日寓懷</title>,<text>去年冬至日。題作感懷詩。披向小窓讀。茫然撫己悲。今年冬至日。念慮不能持。年年過此日。兩鬢垂霜絲。蹉跎抱沈疾。氣力殊昔時。生長大平日。老値大平期。朝廷承帝命。改制冠服儀。尊卑幷貴賤。中夏非東夷。禮度旣如此。政刑何不施。民居轉蕭索。耕桑俱失宜。門戶常懸席。土田無立錐。未充貢賦額。浚盡無餘脂。勞勞不遑處。誰肯嘆流離。忍看征利徒。鞭朴及肌膚。幼學壯無用。對此空嗟咨。今遇一陽生。聊可以伸眉。君子道方長。爾生當有爲。勉爾穩耕鑿。以固我邦基。我雖衰也甚。看汝樂煕煕。念茲還自笑。民事非汝知。己身不自恤。餘復何思惟。是日足可惜。品彙含天姿。擧酒對南山。祝君壽無涯。桑墟更平遠。和氣浮朝曦。</text>
<title>謝元都領 立 携酒遠訪 二首</title>,<text>萬恨千愁遇酒逃。意深携到小蓬蒿。尋常尙感陶然惠。況此天寒價更高。</text>
<title>謝元都領 立 携酒遠訪 二首 其二</title>,<text>我今衰病未能逃。身世還同一束蒿。氷雪山程勞遠訪。恩情重與泰山高。</text>
<title>送鄭禮安陪大兄判書歸覲草溪 二首</title>,<text>天寒遠路作行人。只要萱庭拜老親。遙想綵衣堂上喜。十分春色照天倫。</text>
<title>送鄭禮安陪大兄判書歸覲草溪 二首 其二</title>,<text>我是桃村門下人。老來深愧絶交親。十年嶺北相思意。說與同年鄭淑倫。</text>
<title>謝趙先生 瑋 見訪</title>,<text>多君觸氷雪。山路夜相過。翦燭更籌永。開樽春氣和。淸談飜海水。逸興動星河。厚意誠難忽。吟成一曲歌。</text>
<title>因病未赴庚申之期。寄金生員祖。兼簡座上諸公。二首</title>,<text>冬寒連日甚。病骨益辛酸。步騎俱難得。茫然獨自歎。</text>
<title>因病未赴庚申之期。寄金生員祖。兼簡座上諸公。二首 其二</title>,<text>遙想盍簪處。三尸豈敢干。樽前多戲謔。談笑盡淸歡。</text>
<title>兒女輩餽歲</title>,<text>兒女團圝列酒樽。老懷強壯笑談溫。鬢邊霜雪三千丈。眼底蘭蓀六七孫。世俗豈能光祖業。爾曹當以慶吾門。可忘恨處難忘恨。汝母先歸我獨存。</text>
<title>除夜</title>,<text>亥末已終丁卯臘。子初方啓戊辰春。鼓聲不絶鄕儺盛。驅逐精邪福慶臻。</text>
<title>除夜 其二</title>,<text>一燈垂燼夜如何。病肺無聊九起嗟。却恐霜絲添兩鬢。數從簷隙望星河。</text>
<title>戊辰元日</title>,<text>我昔爲兒遇歲時。每隨前輩競奔馳。衰年紀憶芳年樂。少日歡娛老日悲。帶雪渚蒲芽欲動。颺風溪柳綠初垂。履新思舊偏多感。強自濡毫寫此詩。</text>
<title>七日。劉辨見訪。</title>,<text>小齋人日絶跫音。殘雪疏籬動野吟。擔酒白衣來扣戶。豁然消釋寂寥心。</text>
<title>謝明，憲，湜三人見訪。</title>,<text>一犬當門吠。三人過嶺來。區區尋草徑。各各把山罍。旨酒嘉肴雜。愁眉病眼開。醉餘思去歲。對雪倒深杯。</text>
<title>奉寄高達寺李大禪師 義澄</title>,<text>回首遙看慧目山。一堆蒼翠白雲間。就中知有天台老。贏得強剛百歲閑。</text>
<title>六道都統使崔相夢謁大明皇帝。皇帝以各色衣服賜之。仍呼韻命製。相國隨韻奏呈云。色色羅衫着我肩。感恩狂興醉如顚。百千萬載爲民父。四海民巢子子傳。聞之奉次韻。作二絶以備忘云。</title>,<text>特立朝端絶幷肩。光浮紅頰照華顚。一身忠膽洪河壯。天子恩光夢裏傳。</text>
<title>六道都統使崔相夢謁大明皇帝。皇帝以各色衣服賜之。仍呼韻命製。相國隨韻奏呈云。色色羅衫着我肩。感恩狂興醉如顚。百千萬載爲民父。四海民巢子子傳。聞之奉次韻。作二絶以備忘云。 其二</title>,<text>劍在腰間弓在肩。邦家隉杌卽扶顚。一宵夢應千年業。至德膚功史筆傳。</text>
<title>贊趙相國胖。時相國以義制強暴之徒。被其所辱。尋蒙上恩免禍。</title>,<text>早有澄淸天下志。慨然將欲掃凶姦。忠懸兔走烏飛上。氣塞鳶飛魚躍間。發憤初經觸蠆尾。感恩時復拜龍顏。史臣應禿三千筆。保國功名重泰山。</text>
<title>伏聞主上殿下奮義掃盡。兼幷暴虐之徒。四方晏然。詩以賀之。</title>,<text>奮義施仁號令新。慨然英斷動天神。一朝淸掃白拈賊。四海渾無赤脫民。凜凜威加強暴類。煕煕樂洽困窮倫。仰看星斗文章煥。方覺皇基億萬春。</text>
<title>伏聞主上殿下奮義掃盡。兼幷暴虐之徒。四方晏然。詩以賀之。 其二</title>,<text>正似虞時去四兇。四方咸樂變時雍。率濱民俗應安業。當道豺狼已絶蹤。浪靜風恬寬海色。雲收日杲肅天容。自今盛德流諸遠。華夏蠻夷盡服從。</text>
<title>伏聞主上殿下奮義掃盡。兼幷暴虐之徒。四方晏然。詩以賀之。 其三</title>,<text>宦海浮沈必有因。明明頭上在蒼旻。可憐比儻權豪輩。妄謂忠良社稷臣。旣得榮名難保命。專征厚利頓忘身。土田眞是侯家祟。纔得兼幷卽陷人。</text>
<title>伏聞主上殿下奮義掃盡。兼幷暴虐之徒。四方晏然。詩以賀之。 其四</title>,<text>天使斯民得意居。姦凶儻輩盡登車。昔爲摽掠雲間鶻。今羡潛游水底魚。一朝心神醉兀兀。百年榮貴夢蘧蘧。毀譽不到林泉下。數尺漁竿一笈書。</text>
<title>伏聞主上殿下奮義掃盡。兼幷暴虐之徒。四方晏然。詩以賀之。 其五</title>,<text>循環是天運。此理固難量。上帝開衡鑑。吾王布紀綱。豪強皆伏罪。黎庶共瞻光。異域威風振。東方化日長。棘林收瘴毒。蘭圃播馨香。禁暴謀猷遠。扶顚道業昌。嗚呼抱衰疾。慷慨慕忠良。閑放太平曲。祝君擎壽觴。</text>
<title>奉寄李相國 宥</title>,<text>相違已變九年星。眼裏常存古典刑。金佛尙新靈樹寺。銀蟾依舊月松亭。山容只是常時見。世事俱非昔日聽。甲末野人無別念。但祈百歲保康寧。</text>
<title>春日偶書 二首</title>,<text>光陰倏忽又春華。世事無涯數似沙。百歲一生能幾許。四時三月最堪誇。喜聞京國興文物。且向鄕閭問酒家。幸値太平同樂日。要當佳節賞群花。</text>
<title>春日偶書 二首 其二</title>,<text>病客難勝鬢上華。謀身術業似蒸沙。老衰情興何微薄。少壯風流豈復誇。紗帽布衫雖俗貌。茗爐經卷是僧家。感他靑帝無私意。山杏林桃又欲花。</text>
<title>予二月下旬得疾。三月晦。移接無盡廢寺。經夏二朔。五月二十四日。乃六月節也。將欲遷居。偶書一詩。</title>,<text>二月春風臥蟻床。夏闌猶未得彊康。眼昏耳聵同狂犬。脚困神疲似跛牂。山畔廢菴經小暑。窓西老樹送微涼。却思逃暑松陰下。誰辦花瓷白雪漿。</text>
<title>遷居 二首</title>,<text>抱疾遷居誰使然。道根微劣世情牽。無聊藉草松陰下。咄咄書空盡日眠。</text>
<title>遷居 二首 其二</title>,<text>欲學知言養浩然。不堪憂病共纏牽。老來世味消磨盡。長短榮枯付一眠。</text>
<title>六月初二日卽事</title>,<text>挾旱炎威盛。乾坤正似焚。有心彈綠水。蹙頞望彤雲。磔磔幽禽噪。悠悠病客聞。隣僧來把酒。援筆謝殷勤。</text>
<title>安都領兄 鼎 惠稻石</title>,<text>病軀癡鈍類枯槎。安樂窩居只可誇。簞食有餘顏子巷。甑塵何愧范丹家。在前惠澤連連下。況此恩光倍倍加。誰道吾生多齟齬。飽飡方寸正無邪。</text>
<title>曉起</title>,<text>曉氣微涼山霧深。葉端珠露綴松林。卽疑夜雨棲前麓。忽見朝陽照北岑。外客何曾過草幕。野禽能解奏瑤琴。欲搜佳句酬佳景。病後詩情杳莫尋。</text>
<title>病中記聞</title>,<text>病夫少歡趣。衰朽同草木。自春至夏末。呻吟守幽獨。近聞有朝旨。除年號改服。抽兵盡丁數。上下事馳逐。貔貅十餘萬。欲渡鴨江綠。方期遼海路。壯氣浮旗纛。虎威振中原。誰敢不畏伏。應當凱旋日。四夷皆附屬。聖主壽無彊。繼踐周武躅。我雖老且病。與唱太平曲。乃何不渡江。奮然回轡速。翠華在西都。反駕何跼促。可憐都統公。獨立招怨讟。柱石旣傾危。將何支廈屋。終始不如一。靦然無面目。頭上有蒼蒼。焉知禍與福。</text>
<title>伏聞主上殿下遷于江華。元子卽位。有感。二首</title>,<text>聖賢相遇適當時。天運循環自此知。畎畝豈無憂國意。更殫忠懇念安危。</text>
<title>伏聞主上殿下遷于江華。元子卽位。有感。二首 其二</title>,<text>新主臨朝舊主遷。蕭條海郡但風煙。天關正路誰開閉。要見明明鑑在前。</text>
<title>感事</title>,<text>掃除兇暴政惟新。海外聲華白日春。擧國興兵驅士卒。築城移粟動人民。豈徒辛苦終無益。還恐欺謾必有隣。林下不堪談世事。對山終日莫搖唇。</text>
<title>七月七日</title>,<text>麻衣正怯又逢秋。病骨酸辛已白頭。燈火三冬嘗困勉。林泉十載飽淸幽。悠悠不返千年鶴。浩浩難馴萬里鷗。欲向天孫乞新巧。寸心無累更何求。</text>
<title>卽事</title>,<text>病餘情思更茫然。身世悠悠儘可憐。鵬鷃逍遙皆有分。龍蛇會合豈無緣。溪山樹木眞如畫。雪月風花不着錢。政喜疏慵還得趣。箇中消息莫輕傳。</text>
<title>十日。諸生來訪。三首</title>,<text>菜果嘉肴雜酒盆。饅頭裏面裹蒸豚。病餘口腹堪爲養。不讓深杯盡意呑。</text>
<title>十日。諸生來訪。三首 其二</title>,<text>臥榻呻吟四朔餘。地偏誰復訪吾廬。不辭遠路尋來慰。多感諸生意不疏。</text>
<title>十日。諸生來訪。三首 其三</title>,<text>松陰漸轉日西南。談笑淸高倚半酣。亭上晚涼生短帽。十分淸興定難戡。</text>
<title>山亭</title>,<text>獨向山亭日日登。爲憐涼吹掃煩蒸。老懷寂寞殊無賴。衰鬢蕭疏漸不勝。隔水遠峯靑點點。帶煙喬木綠層層。忘機靜坐仍忘返。月上松梢葉露凝。</text>
<title>謝契內諸公見訪 二首</title>,<text>年來百般病。叢集一微軀。強壯幾人在。衰遲如我無。良朋問辛苦。老叟極歡娛。珍重交親意。村程各佩壺。</text>
<title>謝契內諸公見訪 二首 其二</title>,<text>雲送將西日。風催欲半秋。樽樽盈美酒。案案列珍羞。痛飮須泥醉。良辰逐水流。飄然乘逸興。心若泛虛舟。</text>
<title>又賦 二首。示元契長立。</title>,<text>今夕定何夕。病夫豪氣增。佳賓非世俗。靜者有山僧。玉露棲亭柏。金風動岸藤。貧居無燭火。須待月爲燈。</text>
<title>又賦 二首。示元契長立。 其二</title>,<text>今春兵務急。豈意酒樽同。感子爲閑客。令吾作醉翁。風情敵年少。雪髮照秋空。世上關心事。一無來此中。</text>
<title>秋居卽事</title>,<text>幽居何悄悄。秋思轉悲涼。雁外晴光遠。蛩邊夜夢長。澗松含晚翠。籬菊吐新黃。對此礪淸操。馨香可比方。</text>
<title>遊道境寺。次堂頭韻。</title>,<text>好山如畫正矜秋。來伴禪翁物外遊。道境道人俱有道。得堪留處喜相留。</text>
<title>送天台達義禪者赴叢林</title>,<text>偉我天台士。能行智者行。心隨溪水淨。身與嶺雲輕。此去情無極。重來眼更明。叢林應茂盛。添得一枝榮。</text>
<title>頃者於弁巖南峯之下。新作一茅齋。其地勢也危僻。締構也不巧。且向背往復。俱不適宜。陋而拙者甚矣。其主人。行己也違於道。立志也違於世。又處事之迂闊。居止之淸涼。其爲陋拙。又有甚焉者矣。以其齋之陋拙。合於主人之陋拙。名之曰陋拙齋。因成長句 六首 以自詠。</title>,<text>北臨深澗搆茅堂。斷送餘生庶可望。處世智謀誠有拙。修身事業愧無良。開窓偶對蒼松翠。掃地仍燒白朮香。此境此人違向背。路人應笑不知方。</text>
<title>頃者於弁巖南峯之下。新作一茅齋。其地勢也危僻。締構也不巧。且向背往復。俱不適宜。陋而拙者甚矣。其主人。行己也違於道。立志也違於世。又處事之迂闊。居止之淸涼。其爲陋拙。又有甚焉者矣。以其齋之陋拙。合於主人之陋拙。名之曰陋拙齋。因成長句 六首 以自詠。 其二</title>,<text>霜後山椒翠色濃。一株蒼檜數株松。憐渠冷落千年操。伴我衰遲十載容。遠聽村墟長短笛。近聞隣寺暮朝鍾。此間深有誅茅意。莫向閑人道所從。</text>
<title>頃者於弁巖南峯之下。新作一茅齋。其地勢也危僻。締構也不巧。且向背往復。俱不適宜。陋而拙者甚矣。其主人。行己也違於道。立志也違於世。又處事之迂闊。居止之淸涼。其爲陋拙。又有甚焉者矣。以其齋之陋拙。合於主人之陋拙。名之曰陋拙齋。因成長句 六首 以自詠。 其三</title>,<text>喜我恒居有道邦。老將身計寄明窓。放懷日日開書帙。排悶時時對酒缸。臥看洞雲生片片。坐聞山鳥語雙雙。世情塵事都忘了。惟有詩魔尙未降。</text>
<title>頃者於弁巖南峯之下。新作一茅齋。其地勢也危僻。締構也不巧。且向背往復。俱不適宜。陋而拙者甚矣。其主人。行己也違於道。立志也違於世。又處事之迂闊。居止之淸涼。其爲陋拙。又有甚焉者矣。以其齋之陋拙。合於主人之陋拙。名之曰陋拙齋。因成長句 六首 以自詠。 其四</title>,<text>石田茅屋廣文居。陋拙那同耘谷廬。尙可容身心已足。豈堪慠世智無餘。一溪風月情何極。十里雲煙畫不如。路隔地偏宜老病。但嫌稀少故人車。</text>
<title>頃者於弁巖南峯之下。新作一茅齋。其地勢也危僻。締構也不巧。且向背往復。俱不適宜。陋而拙者甚矣。其主人。行己也違於道。立志也違於世。又處事之迂闊。居止之淸涼。其爲陋拙。又有甚焉者矣。以其齋之陋拙。合於主人之陋拙。名之曰陋拙齋。因成長句 六首 以自詠。 其五</title>,<text>無妨彼此寄閑身。元是乾坤一散民。草草草堂依斷麓。蕭蕭蕭寺作比隣。開穿石井常澆渴。收拾山蔬且慰貧。百歲榮枯駒過隙。存亡默數古今人。</text>
<title>頃者於弁巖南峯之下。新作一茅齋。其地勢也危僻。締構也不巧。且向背往復。俱不適宜。陋而拙者甚矣。其主人。行己也違於道。立志也違於世。又處事之迂闊。居止之淸涼。其爲陋拙。又有甚焉者矣。以其齋之陋拙。合於主人之陋拙。名之曰陋拙齋。因成長句 六首 以自詠。 其六</title>,<text>迹寄千峯紫翠間。一生行止似僧閑。半山斜日傾身送。過屋飛雲引手攀。新作藩籬頻補理。舊題詩句更追删。外人不到柴扉靜。把冊兒童數往還。</text>
<title>新雪</title>,<text>瑞應豐年色更新。嗷嗷相慶幾家人。晚晴偶向林園望。誤認梅花萬樹春。</text>
<title>木稼</title>,<text>戊辰冬至后。丙戌日晨朝。霧合氣凝結。日高猶未消。糢糊松檜上。偃亞枯禾苗。若使爲嘉穀。可能盛我瓢。山山銀世界。樹樹玉枝條。對此有深念。獨詠聲嘵嘵。</text>
<title>後二日又大作</title>,<text>陰氣寒凝曉霧濃。玄英用事作爲農。厚粘野草莖莖亞。輕着林枝穗穗重。滿地粉塵人不掃。縈叢玉糝孰爲舂。陰陽神變誠難測。誰向天公問吉凶。</text>
<title>十一月二十三日有雨</title>,<text>冬雨紛紛暗四山。幽懷鬱鬱寂寥間。閑無幹事性情靜。病不出行腰脚頑。迢遰色添遮望眼。蕭疏聲急促衰顏。定知燮理符天意。律外滂沱故不慳。</text>
<title>明日有雪。牛谷夫婦設食。</title>,<text>夜聽侵燈雨。朝驚尺雪堆。惟看百鳥戢。忽見數人來。瓊樹重重匝。銀巒疊疊廻。感知天厚我。嘉景侑深杯。</text>
<title>臘月念七。鄭禮安來訪。</title>,<text>欣逢一笑尙爲難。何況開樽共盡歡。醉興方濃談話軟。也無非意敢相干。</text>
<title>明日。李楮谷來訪。二首</title>,<text>野人風味淡於僧。歲暮愁懷未可勝。踏雪相過知厚意。願言無恙壽如陵。</text>
<title>明日。李楮谷來訪。二首 其二</title>,<text>病軀衰甚已華顚。志氣全非少壯年。倒盡淸樽發狂興。死灰猶有火重燃。</text>
<title>詠足巾 孫女妙音童所贈</title>,<text>布襪白如雪。是名爲保身。憐渠持贈意。知我履新春。</text>
<title>除夜</title>,<text>年逢耳順在明朝。尙有雄心未盡消。且問靑州在何許。擬從從事送今宵。</text>
<title>己巳正朝 二首</title>,<text>身年當六十。自愧聖人言。耳順誠難得。心通豈敢論。寓居佳水石。深謝泰乾坤。已覺東君至。晨光照我門。</text>
<title>己巳正朝 二首 其二</title>,<text>又作逢春客。偏驚報曉鴉。人人爭拜賀。口口共稱嘉。弟妹恩情重。兒孫孝敬加。遙憐宦遊者。旅食滯京華。</text>
<title>送弟副正赴春州量田</title>,<text>念子歸程遠。溪山又欲春。輕風吹馬轡。麗日照烏巾。經界溝塗正。公家賦役均。要須知此意。先使阜吾民。</text>
<title>寄崔順興 時在春州量田</title>,<text>杳杳春城遠。倚樓遙望君。民生應免苦。王事不辭勤。雉岳浮蒼翠。鵝山隔白雲。何時廻玉轡。把酒共論文。</text>
<title>正初齋居 四首</title>,<text>新正將欲半。病起省心機。洗足知身瘦。梳頭感髮稀。風光初婉娩。寒色尙熹微。回首遠林晚。人歸雲未歸。</text>
<title>正初齋居 四首 其二</title>,<text>斗筲何足算。鍾鼎已忘機。可語人猶少。如心事亦稀。時淸寒味遠。日漸世情微。第感乾坤惠。窮居春又歸。</text>
<title>正初齋居 四首 其三</title>,<text>莫希當要路。還恐有危機。古法從今變。今人似古稀。道情恒寂靜。詩思入玄微。恬惔是眞樂。淵明何不歸。</text>
<title>正初齋居 四首 其四</title>,<text>煕煕廻物性。冉冉轉天機。幽谷鳥聲軟。小齋人語稀。雪消春水漲。雲定晚風微。坐看東峯路。日斜僧獨歸。</text>
<title>聞都統使崔公被刑。寓歎。三首。</title>,<text>水鏡埋光柱石頹。四方民物盡悲哀。赫然功業終歸朽。確爾忠誠死不灰。紀事靑篇曾滿帙。可憐黃壤已成堆。想應杳杳重泉下。抉眼東門憤未開。</text>
<title>聞都統使崔公被刑。寓歎。三首。 其二</title>,<text>獨立朝端無敢干。直將忠義試諸難。爲從六道黔黎望。能致三韓社稷安。同列英雄顏更厚。未亡邪佞骨猶寒。更逢亂日誰爲計。可笑時人用事姦。</text>
<title>聞都統使崔公被刑。寓歎。三首。 其三</title>,<text>我今聞訃作哀詩。不爲公悲爲國悲。天運難能知否泰。邦基未可定安危。銛鋒已折嗟何及。忠膽常孤恨不支。獨對山河歌此曲。白雲流水摠噫嘻。</text>
<title>外堂兄李副令追封先君。拜其塋。作二絶以呈似。</title>,<text>塚尺三高翠麓前。子曾超躡大夫聯。追封位重鴻樞使。應是榮光耀九泉。庶羞羅列墓門前。子侄成行僅數聯。再拜忽思平昔事。空將感淚灑如泉。</text>
<title>書袖隱椎上人卷</title>,<text>剛槌妙用是何容。縮手多時不露蹤。打碎祖關無一事。四威儀內韞奇鋒。</text>
<title>書鳴巖卷</title>,<text>一下槌聲遠。訇天法鼓鳴。晴雪隨手起。六合晏然淸。</text>
<title>栽松 幷序</title>,<text>存亡無老少。生長在松心。倘保期頤壽。何難待綠陰。衰遲何大甚。長遠豈吾心。但愛靑靑色。何期鬱鬱陰。應恥大夫號。固持君子心。故人如見憶。他日滿庭陰。</text>
<title>書寂音演師卷</title>,<text>曾聞說時默。今得見其人。道大絶言語。心淸輝刹塵。天龍難側耳。魔衆已藏身。甚處傳消息。靈山一笑春。</text>
<title>送行</title>,<text>寂音禪德到柴扉。意欲參方告曰歸。頭戴廣簷圓頂笠。身披長袖闊腰衣。翠嵐迎步行裝穩。明月當心道用微。且問草鞋錢幾隻。高蹤輕逐嶺雲飛。</text>
<title>書說菴卷</title>,<text>敷演眞宗掉舌根。雷音振動布慈雲。有時指擧無生曲。八部天龍攝耳聞。</text>
<title>次金先達貂詩韻 五首</title>,<text>由來鷄鶴不同居。羡子三冬苦讀書。金榜亞元名信美。定應明日佩金魚。</text>
<title>次金先達貂詩韻 五首 其二</title>,<text>十年泉石獨貧居。一局棋邊一卷書。但以才疏違世用。東來不是爲鱸魚。</text>
<title>次金先達貂詩韻 五首 其三</title>,<text>平生至樂在閑居。日日披看載道書。已把一心齊物我。子能知我我知魚。</text>
<title>次金先達貂詩韻 五首 其四</title>,<text>陋巷無人問起居。半窓山日映圖書。坐聞花塢鸎呼友。行見蒲溪獺趁魚。</text>
<title>次金先達貂詩韻 五首 其五</title>,<text>闃寂蓬蒿數畝居。病多元不考詩書。今朝欲寄林泉句。尺素裁封雙鯉魚。</text>
<title>送辛承奉 成安 赴兔山 時監務之任。用參以上故云。</title>,<text>兔山山郡接京畿。監務靑衫換紫衣。但爲聖明除弊瘼。莫將行止嘆乖違。割鷄不是牛刀用。撫俗還承鳳詔歸。歌闋酒闌分袖去。草芳江路馬如飛。</text>
<title>哭元措大 文質○二首</title>,<text>讀書心切自童年。我亦當時敎一聯。後我來人先我去。不勝怊悵籲蒼天。</text>
<title>哭元措大 文質○二首 其二</title>,<text>過眼榮枯水上爻。百年猶是暫時交。可憐四六年間事。夢幻泡中夢幻泡。</text>
<title>端午。贈氷亭弟。五首</title>,<text>靜坐山齋日正長。一巵菖歜有餘香。郡人鼓樂聲來耳。祖聖遺風在我鄕。</text>
<title>端午。贈氷亭弟。五首 其二</title>,<text>杏子生人柳線長。酴醾隔水送幽香。對山擬欲搜新句。不覺昏昏入睡鄕。</text>
<title>端午。贈氷亭弟。五首 其三</title>,<text>睡餘詩思轉悠長。且喜茶甌深更香。屈指吾生幾端午。身無綵縷老於鄕。</text>
<title>端午。贈氷亭弟。五首 其四</title>,<text>天中佳節興偏長。松有淸陰草有香。葉密柳林鸎幕府。花繁菜圃蝶家鄕。</text>
<title>端午。贈氷亭弟。五首 其五</title>,<text>人老煙霞歲月長。自嘆才薄乏馨香。但思屢辦鴒原會。每遇良辰樂醉鄕。</text>
<title>六十吟 二首</title>,<text>我生飄蕩又疏狂。多病筋骸五紀強。已免風雷於世上。更何氷炭到心腸。無窮歲月難留滯。有限肥膚莫毀傷。但媿宣尼言耳順。邇來聞見摠相忘。</text>
<title>六十吟 二首 其二</title>,<text>學道無成寡所聞。欲憑何事報明君。一涯水石知涯分。二世塵埃混世紛。氣質敢希蘧瑗化。性情常效邵雍云。已於萬務忘筌久。足以安心臥白雲。</text>
<title>次康節邵先生春郊十詠詩 春郊閑居</title>,<text>郊居靜且閒。嵐翠連山市。溪穿脩竹流。門對落花閉。操筆發長吟。倚欄成假寐。誰桃野菜來。細嚼嘗春味。</text>
<title>次康節邵先生春郊十詠詩 春郊閑步</title>,<text>無私天地春。風日更淸新。隔水看飛鳥。渡橋逢野人。冥搜物像富。卽忘生涯貧。遇勝藉芳草。却思塗炭民。</text>
<title>次康節邵先生春郊十詠詩 春郊芳草</title>,<text>郊原雨已過。草色無間斷。誰將綠綺羅。一一巧裁翦。滿眼煙光遠。悠悠春意生。先生有美酒。對此宜閑傾。</text>
<title>次康節邵先生春郊十詠詩 春郊花開</title>,<text>郭外春陰薄。群花映草廬。繁枝聊可折。嫩葉不須除。影轉斜暉畔。香浮小雨餘。穠華無十日。將恐意蕭疏。</text>
<title>次康節邵先生春郊十詠詩 春郊寒食</title>,<text>努力賞佳辰。佳辰不可失。到處有名園。慘然驚節物。欲開未開花。乍暖不暖日。多少遶城人。駿馬俱閑出。</text>
<title>次康節邵先生春郊十詠詩 春郊晚望</title>,<text>間關呼暝禽。溪樹欲成陰。日落似無信。雲歸如有心。目窮千里遠。興復一番深。隔岸知梅發。幽香從可尋。</text>
<title>次康節邵先生春郊十詠詩 春郊雨中</title>,<text>雲氣政彌漫。雨昏天地間。空濛能潤物。暗淡巧遮山。壟上人多喜。溪邊鷺獨閑。時看煙草路。蓑濕牧童還。</text>
<title>次康節邵先生春郊十詠詩 春郊雨後</title>,<text>一雨洗殘春。山川面目眞。爛紅纔減昔。嫩綠又增新。松嶺嵐猶礙。蔬畦碧已勻。裁詩報晴霽。誰道負良辰。</text>
<title>次康節邵先生春郊十詠詩 春郊舊酒</title>,<text>春郊一十詠。如琢復如磨。新作詩如此。曾篘酒若何。壺中日月永。物外雲煙多。聊以對花飮。光陰一任過。</text>
<title>次康節邵先生春郊十詠詩 春郊花落</title>,<text>錦茵鋪滿地。春去百花園。昨暮紅枝爛。今朝綠葉飜。遊觀從此少。歌吹豈爲繁。人事摠如是。浮生何足言。</text>
<title>二十四日。雨中獨坐。</title>,<text>山齋終日雨。寥落思空勞。水漲川聲壯。雲籠岫勢高。誰能知坎坷。獨自聽蕭疏。無事可怡悅。裁詩寫鬱陶。</text>
<title>讀陶元亮歸去來辭</title>,<text>百年鍾鼎一鴻毛。早賦歸來我愛陶。涉日遊觀問前路。有時舒嘯上東皐。短筇到處山橫障。小艇乘來水半篙。若把閑忙論得失。靑雲莫及白雲高。</text>
<title>節歸去來辭</title>,<text>歸去來兮適所求。琴書之樂實消憂。倚窓寄傲論非是。撫樹盤桓任去留。或事耘耔而植杖。還將賦詠亦乘舟。樂天知命奚疑慮。千古遺風敻絶儔。</text>
<title>卽事</title>,<text>閒居氣味莫輕傳。却恐人譏所以然。翦伐蓬蒿通小徑。撥開沙石鑿淸泉。半酣村醑臨風詠。全飽山蔬聽雨眠。巢許名高由盛代。湊心丹陛禱千年。</text>
<title>久雨獨坐鄕學。書五絶以示諸生。</title>,<text>滿庭蒼蘚雨紛紛。淅瀝簷聲日夜聞。頃刻變成千萬狀。奇觀只有雉山雲。</text>
<title>久雨獨坐鄕學。書五絶以示諸生。 其二</title>,<text>諸生愼莫事繽紛。勤學由來有令聞。篤信文章扶自已。一朝歸路在靑雲。</text>
<title>久雨獨坐鄕學。書五絶以示諸生。 其三</title>,<text>才簿何言釋世紛。自慙孤陋寡攸聞。各須努力成功業。莫效愚夫臥白雲。</text>
<title>久雨獨坐鄕學。書五絶以示諸生。 其四</title>,<text>若欲硏窮世務紛。要須博覽又多聞。比來人事還堪笑。飜覆無常多雨雲。</text>
<title>久雨獨坐鄕學。書五絶以示諸生。 其五</title>,<text>老夫何敢解時紛。無復尋溫舊所聞。可以爲師知未稱。愧將衰病謾看雲。</text>
<title>書寒泉淸師卷</title>,<text>澄澄一派接曹溪。影澈涵虛冷且凄。五濁世塵俱滌盡。無窮妙用絶筌蹄。</text>
<title>書晶菴旭師卷 借張進士子儀韻</title>,<text>曾聞獅子吼。眞是無畏說。上人念在茲。兀兀經歲月。山色翠磨空。溪聲自嗚咽。白雲時卷舒。對此可怡悅。松石一菴淸。北擁岡巒屹。火輪昇東溟。晃朗景奇絶。無物礙澄光。六合更通徹。圓融影現中。萬像森羅列。下視世間人。蠛蠓雜蟣蝨。菴中所樂多。曾不虛浪出。我亦慕隱倫。天地一閑物。今日逢上人。十年愁可歇。</text>
<title>書無菴空師卷 借牧隱韻</title>,<text>信得眞空一丈夫。單單提擧趙州無。無修無訂仍無念。時有淸風動碧梧。</text>
<title>書智巖哲師卷</title>,<text>巖翠鮮明直聳天。方知四智體中圓。上人燕坐眞如境。溪月松風夜夜禪。</text>
<title>書峯日信山師卷</title>,<text>碧峯雲捲映朝陽。淸淨光明照十方。是處所修何事業。水邊林下晝焚香。</text>
<title>書平巖均師卷</title>,<text>元無等級一般平。雲裏晴光帶月明。亘古亘今同本體。上人雙眼更澄淸。</text>
<title>送信圓禪者遊江南詩 幷序</title>,<text>蕭灑乎容儀。恢弘乎識量。一盂生計輕。萬里歸心壯。最早離塵埃。不曾少鹽醬。閩吳爲浪遊。楚越亦閑放。欲跨渡江蘆。常携扶路杖。宗風嗣阿誰。普濟大和尙。</text>
<title>送元承奉赴伊川監務詩 幷序</title>,<text>三邑分憂出一家。赫然聲譽更無加。已能承襲高門慶。將欲增輝盛代華。應是訟庭閑木索。方期壽域富桑麻。要須用盡醫治術。當有褒徵不待瓜。</text>
<title>送元承奉赴伊川監務詩 幷序 其二</title>,<text>伊川古縣境荒涼。一道山川欲盡方。紅日暮痕催去路。碧雲秋色照行裝。使君宣化無偏黨。民俗懷恩有激揚。若以衆心爲己用。卽今元子古龔黃。</text>
<title>卽事</title>,<text>病夫疏懶頗無良。只愛吟哦把酒觴。世事是非何敢處。人心出入莫知鄕。一軒秋影牽詩興。滿郭晴光攪醉狂。萬古曾知同一瞬。休將百歲浪悲傷。</text>
<title>重九</title>,<text>李博士同元措大。携壺折菊訪山齋。泛黃擧酒殊無害。鑷白看花豈不佳。行樂及時須遣興。奔忙底處可開懷。半酣心遠乾坤外。紅樹秋山映小階。</text>
<title>聞今月十五日。國家以定昌君立王位。前王父子。以爲辛旽子孫。廢爲庶人。</title>,<text>前王父子各分離。萬里東西天一涯。可使一身爲庶類。正名千古不遷移。</text>
<title>聞今月十五日。國家以定昌君立王位。前王父子。以爲辛旽子孫。廢爲庶人。 其二</title>,<text>祖王信誓應乎天。餘澤流傳數百年。分揀假眞何不早。彼蒼之鑑照明然。</text>
<title>苦寒夜吟 二首</title>,<text>掀天朔吹怒號林。日色熹微屢作陰。兔窟狐邱何窘迫。鵬程鵠路有浮沈。硯池始動知霜重。爐火初殘覺夜深。氷雪險途移粟輩。不堪勞力又勞心。</text>
<title>苦寒夜吟 二首 其二</title>,<text>休將朝市笑山林。山有淸光樹有陰。但愛雲煙亘今古。從敎日月自升沈。朔風朔雪寒威重。江郡江都憤氣深。耿耿不眠多念慮。一燈明暗照丹心。</text>
<title>國有令。以前王父子賜死。</title>,<text>位高鍾鼎是君恩。反自含讎已滅門。一國必應流景祚。九原難可雪幽冤。古風淪喪時還泰。新法淸平道益尊。專向玉墀呼萬歲。願施優渥及山村。</text>
<title>庚午元正 二首</title>,<text>鷄鳴起坐整衣襟。星斗闌干曉霧深。時有兒孫來再拜。油然發動壯年心。</text>
<title>庚午元正 二首 其二</title>,<text>東君犯曉自東回。向我溫溫一笑開。且道莫嗟身已老。故將春色爲君來。</text>
<title>十二日立春</title>,<text>歲月如飛鳥。郊原又土牛。人生雲覆手。世事雪渾頭。</text>
<title>遊文殊寺</title>,<text>崎嶇過絶磴。突兀見危樓。雪溺溪猶澁。雲來谷更幽。煙霞亘今古。歲月自春秋。欲學禪門事。將心問話頭。</text>
<title>遊文殊寺 其二</title>,<text>風櫺散香穗。梵唄動鍾樓。客慮靜還寂。僧談淸且幽。山空雲萬古。松老月千秋。路滑難容足。堂頭是石頭。</text>
<title>有感</title>,<text>浮雲起滅是尋常。消長隨時理亦當。世故溺人終不弭。擧頭天地自玄黃。</text>
<title>奉寄趙中書璞</title>,<text>我生疏散寡攸聞。谷口多年便學耘。獨對一輪蟾浦月。每瞻千里鵠峯雲。敢期竊比巢由輩。自喜生逢高舜君。子侄數人遊輦下。願將仁術出鷄群。</text>
<title>二十三日朝雪。摠持母設酒。</title>,<text>昨夜催春小雨來。曉看微雪灑皚皚。野情閒思殊難寫。嘯志吟懷亦未裁。飄岸只這非亂絮。惹叢那箇是眞梅。就中兒子言堪用。天氣凄寒飮此杯。</text>
<title>記夢</title>,<text>至寶韜光政令苛。有誰如琢復如磨。邇來夢謁連二夜。記取魂遊作一歌。邦國經綸歸火澤。江河舟楫困風波。天如未喪斯文也。縱有匡人乃我何。</text>
<title>記夢 其二</title>,<text>玉自無瑕事已訛。荊人兩刖定非他。海東風月應含憤。天下英雄所共嗟。萬姓同瞻新日月。三韓自固舊山河。明分枉正蒼蒼在。寤寐祈傾體氣和。</text>
<title>二月三日。雪中自詠。三首</title>,<text>從朝至暮雪漫天。病客無聊百慮煎。牙齒痛來難得忍。精神損盡易成眠。銀城粉堞連高下。玉樹瓊枝列後前。佳景無人共牢落。獨吟空憶剡溪船。</text>
<title>二月三日。雪中自詠。三首 其二</title>,<text>吾生何事不違時。疏散曾爲世所麾。任却譏呵須地忍。謹於幽獨畏天知。早春詩興悠然起。晚歲風情颯爾衰。徙倚南窓無一事。只看山雪壓松枝。</text>
<title>二月三日。雪中自詠。三首 其三</title>,<text>身世悠悠入苦吟。眼看時事不堪任。詩書跌宕情難述。筋力酸辛病未禁。頗覺年光催雪髮。又驚春信到花林。挽回盛世誰爲術。感古悲今對碧岑。</text>
<title>明日又吟二絶</title>,<text>從朝至夜夜連朝。朝不晴仍晝亦飄。還似少林傳性日。滿庭堆及祖師腰。</text>
<title>明日又吟二絶 其二</title>,<text>廚火蕭疏雪擁門。林烏戢翼寂無喧。鄕人送至丁膰肉。飽食燒香拜聖恩。</text>
<title>十二日雨中。鄭禮安來訪。</title>,<text>山雨正疏疏。東風二月初。聲侵幽客枕。寒濕故人車。尊滿聖賢酒。槃橫天子魚。陶然乘半醉。心境更淸虛。</text>
<title>有感</title>,<text>制度綱常在海東。狂瀾旣倒沒遺風。雷霆起滅言辭表。日月昇沈掌握中。餐菊湘濱心更苦。茹芝商嶺念無窮。悵然回首蒼梧遠。斜照微茫草色空。</text>
<title>自詠</title>,<text>病夫扶杖對煙霞。欲向東風檢物華。雨雪一旬春且冷。山川十里日初斜。年來世故那容說。老去生涯豈足誇。盡愛紛奢增意氣。獨將身計笑周遮。</text>
<title>卽事 二首</title>,<text>地僻幽棲老病深。綠苔門巷絶跫音。暝禽啼破寥寥思。殘雪斜陽照遠林。</text>
<title>卽事 二首 其二</title>,<text>春入山村日漸遲。餘寒尙勒百花枝。病夫情興消磨甚。檃栝吟成一首詩。</text>
<title>書川源海琳師卷</title>,<text>靈源湛湛幾何深。深處恒藏無價琛。月浸波光通內外。是爲淸淨本來心。</text>
<title>春感 三首</title>,<text>萬木向榮日。群花正發時。老松雖有操。病幹已無思。晝寢鳥呼起。春遊誰與期。獨懷觀物志。空詠四愁詩。</text>
<title>春感 三首 其二</title>,<text>君親恩義重。酬答定何時。小少不三省。衰遲絶九思。世緣俱背理。心事例違期。忠敬終無效。徒歌罔極詩。</text>
<title>春感 三首 其三</title>,<text>吾生眞漫浪。兀兀強隨時。遇過飜然改。操心儼若思。危機當所愼。坦道要須期。吟得白頭詠。狂歌或似詩。</text>
<title>雨中卽事</title>,<text>山花紅紫鳥相呼。獨坐無端憶酒徒。夢與洞仙傾露液。雨牕春睡有工夫。</text>
<title>四月初六日。別監夫婦設食。六言四首</title>,<text>村逕崎嶇蕪綠。義夫孝婦同來。新篘春釀香釅。大道通於數杯。</text>
<title>四月初六日。別監夫婦設食。六言四首 其二</title>,<text>細餠嘉肴細麪。飽來萬慮皆空。爾曹能養能敬。我亦猶能固窮。</text>
<title>四月初六日。別監夫婦設食。六言四首 其三</title>,<text>子女團圝眼下。老夫情興從容。昔人一去無信。杳杳黃泉九重。</text>
<title>四月初六日。別監夫婦設食。六言四首 其四</title>,<text>萬般紅綠扶春。遍入南山北山。政倚半酣心遠。幽禽近我間關。</text>
<title>是月念三。觀察使道副使鄭公 士毅 垂訪陋齋。五首。</title>,<text>草深山路絶經過。只看斜暉明遠波。忽有高軒勞玉趾。光生物像政森羅。</text>
<title>是月念三。觀察使道副使鄭公 士毅 垂訪陋齋。五首。 其二</title>,<text>春事堂堂病裏過。可憐光景逐奔波。扶筇強起看花樹。兩眼朦朧如隔羅。</text>
<title>是月念三。觀察使道副使鄭公 士毅 垂訪陋齋。五首。 其三</title>,<text>深感明公此日過。涸鱗方得霈恩波。一生重德將何報。反愧才能薄似羅。</text>
<title>是月念三。觀察使道副使鄭公 士毅 垂訪陋齋。五首。 其四</title>,<text>十載江湖誰肯過。風煙萬里白鷗波。近聞鸞鳳盈臺閣。焉得沙鷗見罻羅。</text>
<title>是月念三。觀察使道副使鄭公 士毅 垂訪陋齋。五首。 其五</title>,<text>世事如雲歲月過。魴魚赬尾困風波。賑窮今日施仁術。大勝成湯一面羅。</text>
<title>鄭公見和。復次韻。五首</title>,<text>道無不及亦無過。功業何曾慕伏波。方覽恩光被天下。妙年聲價動新羅。</text>
<title>鄭公見和。復次韻。五首 其二</title>,<text>彩雲仙子日相過。壽酒盈巵瀲緣波。月厄年災俱避去。何憂地網與天羅。</text>
<title>鄭公見和。復次韻。五首 其三</title>,<text>草長郊原新雨過。嬌雲濃暖水生波。此時進謁歡情極。盡意頻傾金叵羅。</text>
<title>鄭公見和。復次韻。五首 其四</title>,<text>桃門崔顥昔重過。不見情人廻眼波。何似相君重到日。闌干妾淚濕紅羅。</text>
<title>鄭公見和。復次韻。五首 其五</title>,<text>身年六十已曾過。兀兀相隨人海波。追感前朝明敎化。種花先種曼多羅。</text>
<title>復用前韻。送鄭公向楓岳關東。</title>,<text>今向關東別境過。海棠沙路繞淸波。知公豁展平生志。絃管樓臺醉綺羅。</text>
<title>復用前韻。送鄭公向楓岳關東。 其二</title>,<text>去路應從楓岳過。長陽山色照淮波。想知信馬閑吟處。鞭末淸江漾碧羅。</text>
<title>感古</title>,<text>召南詩客詠甘棠。單父琴翁不下堂。羊祜荊州名萬古。苔碑尙在峴山岡。</text>
<title>感古 其二</title>,<text>方參昔日見任棠。抱子旁開薤水堂。此道廢來人不禮。俱焚玉石火崑岡。</text>
<title>送元有寬高沃赴試</title>,<text>幽谷過春風。鸎兒調羽已。遷喬意不勝。欲向花林起。巧拙人之功。行藏天所使。毋令題柱翁。於蜀獨專美。</text>
<title>到鄕學謁聖</title>,<text>殿堂寥落向南開。雨過庭除滿綠苔。老病門人來再拜。聖心應念不知裁。</text>
<title>示諸生 三首</title>,<text>誨人文學愧吾曾。溫古知新摠未能。才業本非游夏輩。此來羞恥重難勝。</text>
<title>示諸生 三首 其二</title>,<text>學人須要遠嫌疑。徒誦文詞豈曰知。但願堅持君子志。禮儀廉恥必先期。</text>
<title>示諸生 三首 其三</title>,<text>雨收天地入新涼。編簡披看此最良。燈火可親人可共。各須勤力踐文場。</text>
<title>七月八日有感 是予生日</title>,<text>身年六十一。今日是生日。膽落心如灰。鬢衰顏似漆。持身何苦辛。絶念於超逸。兄弟共違行。妻孥不在室。親恩何以酬。子職尤多失。念此撫孤松。悲風起蕭瑟。</text>
<title>以西瓜獻鄭副使行軒</title>,<text>瓜田纔數畝。成蔓繞山齋。灼灼花花盡。纍纍箇箇排。始知瓤已熟。方覺味尤佳。摘獻爲消熱。恭惟諒此懷。</text>
<title>讀宥旨</title>,<text>十行寬敎下綿區。四海民同萬歲呼。立孝正名遵古典。敬親尊祖守丕圖。愼終追遠誠心切。赦過推仁德義俱。讀罷寸懷多感激。須知景業邁唐虞。</text>
<title>寄崔大諫 嗣</title>,<text>官帶氷銜得美名。正逢仁主識賢明。職司諍議天威近。世號神仙地位淸。手惹金爐香細細。章成銀箭漏丁丁。想應朝罷荀池月。斟酌黃封憶老生。</text>
<title>次大諫所寄詩韻</title>,<text>欣聞慶事賀高門。心逐西飛一片雲。老淚數行先自墮。喜情深似醉熏熏。</text>
<title>次大諫所寄詩韻 其二</title>,<text>男兒事業擅儒門。入直金扉紫闕雲。雙大夫銜照朝列。方知德性所陶熏。</text>
<title>次大諫所寄詩韻 其三</title>,<text>已許愚兒接貴門。恐煩閑雜鬧如雲。里仁爲美聞夫子。其所凌夷可不熏。</text>
<title>書寶峯琳師卷</title>,<text>崔嵬成妙色。千古照堪輿。王樹涵蒼海。氷輪朗碧虛。無生光炯炯。不動體如如。絶頂躋攀少。眞爲釋子居。</text>
<title>書明菴珠師卷</title>,<text>元無內外遍包含。莫問前三與後三。一顆圓光通瑩澈。森羅萬像現于菴。</text>
<title>書淸裕海生上人卷</title>,<text>江淮河洛盡朝宗。深廣無涯幾萬重。識浪境風元不動。澄澄湛湛且寬容。</text>
<title>書琦峯海普禪者卷</title>,<text>截然孤立白雲中。碧玉螺紋映大空。萬古靈光連覺海。上人元是主人公。</text>
<title>次韻邊竹岡慠利名詩書千卷後</title>,<text>君子由來自固窮。慠於名利伴仙翁。不將才略登華秩。但把文章振素風。煙水雲山多作態。奇芳異卉列成叢。此間行樂誰能換。辜負平生是我公。</text>
<title>次韻邊竹岡慠利名詩書千卷後 其二</title>,<text>已於泉石寄安居。豈向承明引帝裾。五鼎千鍾都不顧。一琴三卷外無儲。每思入海先驅鰐。常爲遊山穩跨驢。非道求名是閑事。卽今吾亦愛吾廬。</text>
<title>復次</title>,<text>也任人間富與窮。首陽方效採薇翁。看山興逸無塵累。傲世心高有道風。趁水桑麻三五里。滿園梅竹幾多叢。勁然志操將何比。鬱鬱軒車十八公。</text>
<title>復次 其二</title>,<text>岳瀆高深奉帝居。滿朝伊呂共聯裾。四方家戶無殘弊。八道囷倉有畜儲。知子風儀比遼鶴。愧予才智似黔驢。幸逢佋代搜賢日。莫傲功名臥一廬。</text>
<title>復次</title>,<text>往來南北足遐窮。且學商山四老翁。世事竟如蠻蜀戰。人情摠似馬牛風。經春岡竹抽新筍。過夏山茶長舊叢。對此悠然觀物理。一生終不羨三公。</text>
<title>復次 其二</title>,<text>看取當時富貴居。競乘肥馬衣輕裾。惟君無事有何慮。獨自有閑無所儲。久混世人交衆士。恰如天驥在群驢。萬殊一理嘗應了。也任華堂笑弊廬。</text>
<title>復次</title>,<text>盡稱菩薩惠何窮。元是乾坤放浪翁。榮辱不來孤嶠月。行藏已付小軒風。旣爲世上五經笥。能解人間萬事叢。願爲蒼生須一起。如今物望屬於公。</text>
<title>復次 其二</title>,<text>我今衰老寂寥居。世路塵埃不染裾。經史恨無三載學。貲糧愧乏一年儲。淡煙沙觜翹雙鷺。疏雨原頭秣隻驢。此是情懷閑遠處。乾坤窄若小蘧廬。</text>
<title>復次</title>,<text>曾聞阮籍泣途窮。擬欲心期失馬翁。堪笑襄王巫峽雨。可誇曾點舞雩風。能詩和靖憐梅樹。愛酒淵明對菊叢。我亦因看魯褒論。鹿門將訪老龐公。</text>
<title>復次 其二</title>,<text>君似相如客右居。我如梅福戀簪裾。商鞅始變秦邦法。綺季來扶漢室儲。子晉嘗騎雲表鶴。浩然閒跨雪中驢。孟軻食禮論輕重。專爲任人問屋廬。</text>
<title>書遍菴海彌上人卷</title>,<text>義天虛闊自澄淸。識浪情波一切平。本是兩儀呑不盡。方知二耀未窮明。</text>
<title>元長興母趙夫人挽詞 四首</title>,<text>母儀婦德並離倫。萱室森然一笑春。當是子孫將盛日。乃何先作九泉人。</text>
<title>元長興母趙夫人挽詞 四首 其二</title>,<text>子爲忠孝女爲賢。賴是三遷訓誡專。綵服化爲縗絰服。見聞遐邇競呼天。</text>
<title>元長興母趙夫人挽詞 四首 其三</title>,<text>織屨稱觴效古賢。一生貞潔孰能肩。鄕閭有眼皆揮淚。滴滴潺湲漲九泉。</text>
<title>元長興母趙夫人挽詞 四首 其四</title>,<text>交橫紼翣動悲風。一夢浮生萬事空。薤露歌殘車馬散。高墳應獨月明中。</text>
<title>題元伊川所示詩卷後</title>,<text>儒釋同心友。賦詩聊散憂。共持鸚鵡盞。每典鷫鸘裘。氣逸裁雲筆。心淸載月舟。兩軒前拾得。諸子後閭丘。</text>
<title>題元伊川所示詩卷後 其二</title>,<text>題詩爲言志。把酒要寬憂。但愛鵝黃斝。何思狐白裘。循山閑策杖。觀水緩廻舟。回首六朝事。荒煙狐兔丘。</text>
<title>再用韻擬古</title>,<text>黃鶴題詩客。白雲千古憂。昔人去不返。淚滴緇羔裘。百歲平生事。浮如水上舟。親交半凋喪。宿草荒秋丘。</text>
<title>再用韻擬古 其二</title>,<text>回之陋巷樂。人不堪斯憂。我今聊樂耳。衣弊木綿裘。靑雲有甲第。蒼海惟小舟。君看畢竟事。都是一堆丘。</text>
<title>再用韻擬古 其三</title>,<text>吾今得此軸。欲和憂還憂。一字未安處。如冬扇夏裘。江流難接履。山逕豈行舟。數篇纔寫出。遺稿堆成丘。</text>
<title>崔沃州 上河 寄詩云。一過平涼一夢如。十年別裏甚無魚。先生若問吾行樣。只是圖書不滿驢。次韻奉答。</title>,<text>伊川太守訪如如。忽得先生雙鯉魚。一讀已知心裏事。想看山水醉騎驢。</text>
<title>崔沃州 上河 寄詩云。一過平涼一夢如。十年別裏甚無魚。先生若問吾行樣。只是圖書不滿驢。次韻奉答。 其二</title>,<text>世事於公百不如。實猶緣木欲求魚。風濤未可容舟楫。走馬途中獨跨驢。</text>
<title>同年李令公 崇仁。 被讒在忠州寄詩云。宦海連三黜。羈棲已屢空。問誰能感激。北望有元公。次韻奉答。</title>,<text>單棲淸且冷。束手愧不空。但願安眠食。明君道至公。</text>
<title>次半刺先生所示淮陽府使李恒詩韻 九首</title>,<text>幸同佳客坐。聊共故人杯。玳瑁筵初罷。珠璣句忽來。</text>
<title>次半刺先生所示淮陽府使李恒詩韻 九首 其二</title>,<text>朝暾明祖幄。朔雪照離杯。勸醉非他意。天寒雪復來。</text>
<title>次半刺先生所示淮陽府使李恒詩韻 九首 其三</title>,<text>各臨南北路。同把兩三杯。返旆知何速。慰他向慕來。</text>
<title>次半刺先生所示淮陽府使李恒詩韻 九首 其四</title>,<text>上賢元不器。脩鰐豈容杯。何愧割鷄小。明當大用來。</text>
<title>次半刺先生所示淮陽府使李恒詩韻 九首 其五</title>,<text>訟簡稀開閤。歡疏不擧杯。看山常拄笏。爽氣朝朝來。</text>
<title>次半刺先生所示淮陽府使李恒詩韻 九首 其六</title>,<text>雪月供詩筆。雲煙繞酒杯。世途危險事。難入此中來。</text>
<title>次半刺先生所示淮陽府使李恒詩韻 九首 其七</title>,<text>解酲劉五斗。通道李三杯。此是醉中趣。斯人去不來。</text>
<title>次半刺先生所示淮陽府使李恒詩韻 九首 其八</title>,<text>彈琴復彈琴。倒杯仍倒杯。要須謀醉興。少壯不重來。</text>
<title>次半刺先生所示淮陽府使李恒詩韻 九首 其九</title>,<text>已矣吾生事。都將付一杯。河龍無復出。遼鶴不歸來。</text>
<title>十一月二十八日。元契長叔老設宴于要濟院。招契內諸公。予亦參于席末。作 一首 以呈似。</title>,<text>新館臨溪水。溪光照綺筵。卽看賓客貴。深信主人賢。松翠連樽俎。梅香動管絃。休歌罷宴曲。雪月夜如年。</text>
<title>十二月初一日</title>,<text>流光冉冉促期頤。短景三分亦暫時。歲暮心懷多慘感。晚年筋力甚衰遲。山鴉喚起煙霞夢。松鶴催成雪月詩。一世乾坤知己少。鬢邊添得幾莖絲。</text>
<title>冬夜</title>,<text>火陷爐灰睡味幽。松風終夜響颼颼。夢廻推枕惺惺着。月側西南欲曉頭。</text>
<title>二十三日立春有雪 二首</title>,<text>春信凌寒入杏林。土牛行處囀幽禽。玄英戲作漫天雪。惱殺句芒生物心。</text>
<title>二十三日立春有雪 二首 其二</title>,<text>一間茅舍接松林。門絶遊人有異禽。爲感衰翁驚節換。近軒啼破寂寥心。</text>
<title>次山人角之詩韻 四首</title>,<text>忽得新詩意轉深。五臺禪客偶來臨。悠然驚斷煙霞夢。怳若都忘塵土心。氣焰高高虹萬丈。詞源浩浩海千尋。程朱並轡吾何敢。自愧愚蒙荷德音。</text>
<title>次山人角之詩韻 四首 其二</title>,<text>道味何勞問淺深。早年南岳獨登臨。羡師能究西來意。愧我難專上達心。白首塵埃何所樂。靑山水石擬追尋。裁詩欲繼無生曲。已斷琴絃絶至音。</text>
<title>次山人角之詩韻 四首 其三</title>,<text>闃然廬岳白雲深。靖節先生每到臨。三笑幾時相會面。七言八句已知心。石田茅屋身空老。溪月松風夢屢尋。想得我師淸燕處。寫經餘暇禮觀音。</text>
<title>次山人角之詩韻 四首 其四</title>,<text>釋儒交契古來深。須要乘閑肯暫臨。支遁許詢能合意。太顚韓愈亦傳心。一篇所說堪爲誡。千載遺風可復尋。多感禪翁情懇款。敬將詩律以傳音。</text>
<title>復次 三首</title>,<text>再奉淸詩感更深。森如面目又親臨。師能達道能窮理。我不知言不攝心。無賴俗緣相續起。何當禪味得求尋。春來欲訪天遊室。共聽雲間午梵音。</text>
<title>復次 三首 其二</title>,<text>村居蕭索境幽深。車馬賓朋不肯臨。雲路飛騰曾失約。世途名利久無心。卽今時事那堪聽。上古淳風未可尋。得見上人三昧筆。洗湔兩耳不平音。</text>
<title>復次 三首 其三</title>,<text>掛席門前臘雪深。新年消息已當臨。持身不謹從他笑。學道無成誤自心。山畔門庭貧寂寞。頭邊歲月老侵尋。上人若不傳佳句。何處得聞金玉音。</text>
<title>復次 二首</title>,<text>肉眼寧窺法器深。聞名皆謂佛陀臨。坐禪行道無餘念。持律看經已盡心。濁世因緣曾抖擻。浮雲蹤跡未推尋。可憐擾擾人生事。宇宙洪荒難寄音。</text>
<title>復次 二首 其二</title>,<text>藏海多門義甚深。道人於此日常臨。要知一乘分三乘。須會三心攝一心。世諦紛紜將底解。眞源空寂向何尋。願師演說無生理。指導愚蒙播德音。</text>
<title>書說峯演師卷</title>,<text>不動廣長舌。宣揚不二門。巍然竗高頂。至靜絶名言。</text>
<title>送行</title>,<text>絶學無爲雲水僧。芒鞋布襪一烏藤。渾身只是衝天志。此去應燃不盡燈。</text>
<title>除日曉起</title>,<text>參橫斗轉夜將晨。逐鬼人聲動四隣。燈火今宵堪守歲。煙花明日又逢春。流光荏苒知誰健。時世奢華愧自貧。撚斷疏髥還撫已。來朝六十二年人。</text>
<title>辛未元正。得江陵崔同年允河書信。二首</title>,<text>三陽夜逐斗標廻。納慶柴門向曉開。遠信忽隨春色到。迎新喜氣藹然來。</text>
<title>辛未元正。得江陵崔同年允河書信。二首 其二</title>,<text>嘉貺來從東海頭。海中新味及時求。開緘感謝乾坤惠。遙想風波一葉舟。</text>
<title>題目菴眉月師卷</title>,<text>兩目開四大海。雙眉秀五須彌。間有一輪圓滿。白毫光彩淸奇。</text>
<title>春初有感 四首</title>,<text>老境逢春日。翛然念昔遊。光陰何忽忽。身世轉悠悠。得喪休關念。行藏不足求。太虛無一物。山色碧浮浮。</text>
<title>春初有感 四首 其二</title>,<text>盛事雲俱散。殘年浪自遊。聖賢空寂寂。天地儘悠悠。學是心中得。道非身外求。嗟哉昧此理。虛送一生浮。</text>
<title>春初有感 四首 其三</title>,<text>有誰曾有約。花下水邊遊。人世爭奢靡。吾生獨謬悠。良辰當此至。樂事更何求。起看南郊外。藹然和氣浮。</text>
<title>春初有感 四首 其四</title>,<text>海東天地靜。法駕動南遊。玉塞音書絶。金陵道里悠。弼諧皆稷契。政事盡由求。德合陽和力。佳哉氣遠浮。</text>
<title>卽事</title>,<text>雪消氷釋漲溪流。方覺山居事事幽。鳥語春風來屋角。鴉飜暮景過峯頭。世緣漸漸紛難解。野興陶陶浩未收。最愛懶翁詩一句。得休休處且休休。</text>
<title>讀杜集</title>,<text>杜陵野老不庸流。自是無營地轉幽。飜覆直嗟雲雨手。往來嘗歎雪霜頭。一時才藻元無比。千古聲華尙未收。耘谷鄙夫還獨笑。荒唐嘯詠不能休。</text>
<title>書華巖英上人卷</title>,<text>粹氣雄精自稟生。英華發外照人明。逍從般若心中得。步踏毗盧頂上行。兩眼恒隨溪水淨。一身長與嶺雲輕。想知燕坐無爲處。蘿月松風盡意淸。</text>
<title>書野翁田上人卷 汀月軒</title>,<text>土坡平漫接林坰。永夜淸宵月滿汀。此是上人行道處。碧山茅屋照明星。</text>
<title>寄鄭定州 士毅</title>,<text>向方思慕日何新。珍重先生記老人。去歲相從如一夢。寂寥山郭又靑春。</text>
<title>寄右街雪峯丘僧統</title>,<text>自別淸儀歲屢過。年來動止問如何。相思未得一相見。其乃光陰如擲梭。</text>
<title>書履菴道上人卷</title>,<text>坦無蹊逕且玄微。至大難名訂者稀。偉我上人能踐迹。碧空無際白雲飛。</text>
<title>三月初九日。李都領 乙生 開慈堂壽席。走价見招。以病不赴。詩以賀之。</title>,<text>壽席風流卽洞仙。孝誠應是感皇天。北堂萱草長春色。定見蟠桃再熟年。</text>
<title>三月初九日。李都領 乙生 開慈堂壽席。走价見招。以病不赴。詩以賀之。 其二</title>,<text>負薪憂重畏天陰。阻侍華筵恨思深。花盡山南守幽獨。綵衣堂上謾馳心。</text>
<title>雨中。謝靈泉堂頭送酒。覺林住時也</title>,<text>落花春檻雨霏微。病客無聊獨掩扉。廬岳一壺來慰寂。陶然身世揔忘機。</text>
<title>雨中。謝靈泉堂頭送酒。覺林住時也 其二</title>,<text>嫣紅掃盡狂風際。嫩綠初均小雨餘。賴此麴生攻萬恨。惜春新句等閑書。</text>
<title>十六日。赴元契長 天富 契內筵。呈諸公。</title>,<text>高堂雪髮更還靑。一契諸公拜鯉庭。雉岳巍然橫座右。嚴君壽算付山靈。</text>
<title>十六日。赴元契長 天富 契內筵。呈諸公。 其二</title>,<text>世途名利日奔忙。天使吾儕守醉鄕。今日更知深厚意。一春三度闢歡場。</text>
<title>十六日。赴元契長 天富 契內筵。呈諸公。 其三</title>,<text>笙歌寥亮日如年。主客風流地上仙。歲箭射人催白髮。莫辭深酌倒觥船。</text>
<title>次韻書天台義圓長老詩卷</title>,<text>學禪仍學敎。能筆又能詩。有志通三要。無爲絶百非。開窓迎月出。倚杖看雲歸。此是淸閑趣。工夫任早遲。</text>
<title>書日菴杲師卷</title>,<text>照破大千界。中天朗且淸。容光無不現。此是上人行。</text>
<title>書南峯師友師</title>,<text>南是虛明地。竗高蒼翠新。良朋隨處在。五十有餘人。</text>
<title>李契長席上。呈契內諸公。子成</title>,<text>雲淡風輕日。花明柳暗天。杯槃漸狼藉。時節政暄姸。霞瀲黃金斝。香生綠綺絃。座中皆父老。方信大平年。</text>
<title>山花</title>,<text>天末丹霞鎖百重。籠雲映日色彌濃。東君好事能收拾。粧點前峯與後峯。</text>
<title>書珣巖玉師卷</title>,<text>溫潤而光。無瑕有良。巍巍不動。此曰崑岡。</text>
<title>書霧巖雲師卷</title>,<text>雲籠霧鎖隱奇形。誰識中藏一箇靈。慧日照朱雲霧散。突然眞體露亭亭。</text>
<title>得泂書信</title>,<text>今朝京信到吾床。乾柹胡椒摠有香。又有一丹能保命。啗餘心地更淸涼。</text>
<title>得泂書信 其二</title>,<text>親老家貧仕不迂。願渠忠孝可雙輸。要將誠敬加勤謹。窮達皆關命矣夫。</text>
<title>送舍弟子誠赴歙谷令</title>,<text>金城舊縣令。歙谷新太守。從事與通直。爲郞在前後。位前卑後高。縣卽今猶舊。其所以然者。於理不差謬。於戲我朝廷。深念民弊久。遴選位高者。成良而俊秀。各使莅小官。省察其休咎。子受五品行。欲抽持板手。惻隱仁之端。是非義所取。二者得其中。從政乎何有。五馬春風程。雲煙濃滿袖。何以贐此行。三杯一短句。臨別意無他。祝高千萬壽。</text>
<title>四月八夕。觀靈泉寺燈。</title>,<text>一芉高揷翠微顚。燦爛連珠掛半天。一一變成無盡焰。盡爲無盡照三千。</text>
<title>四月八夕。觀靈泉寺燈。 其二</title>,<text>供佛供僧遍十方。福如塵數固難量。夜深點點尤增潔。缺月疏星共讓光。</text>
<title>四月八夕。觀靈泉寺燈。 其三</title>,<text>餘光照及鐵圍山。杳杳昏衢曉色還。從此更深功德海。盡禳災殄世人間。</text>
<title>端午。拜先塋。</title>,<text>三酹虔心拜隴頭。隴頭雲影喚悲愁。黃泉未可達音信。鬱鬱情懷何謬悠。</text>
<title>端午。拜先塋。 其二</title>,<text>年年三到此岡頭。今日愁加昔日愁。未得立揚成白首。孝無終始我心悠。</text>
<title>端午。拜先塋。 其三</title>,<text>峯頭多積土饅頭。滿眼纍纍摠是愁。旣信人人呑一箇。百年間事謾悠悠。</text>
<title>柳扇</title>,<text>藤縷粧成世所珍。柳枝裁作甚違人。物卑豈敢爲時用。亦有淸風滌熱塵。</text>
<title>萬歲寺新竹</title>,<text>舊叢依北砌。新篠映東墻。葉帶慧風振。枝承甘露長。疏疏篩月影。鬱鬱鎖煙光。最愛閑看處。淸陰散晚涼。</text>
<title>書覺怡師卷 號悅峯。或悅道。</title>,<text>尖山突兀堪依托。大道淵源能忖度。從此怡然笑不休。樂哉何樂如斯樂。</text>
<title>八月初二日有大風</title>,<text>雲陣奔騰勢氣雄。大風來震自山東。老松㧞落林巒瘦。早穀摧殘畎畝空。雨脚顚狂頻點滴。天容勃鬱變溟濛。不聞閉戶看經卷。耘叟心如陸放翁。</text>
<title>初七日有霜</title>,<text>新霜早降烈風餘。禾稼凋零樹木疏。全穗稻秔飄雨水。垂花木麥臥丘墟。逢秋旣減乾坤惠。來歲應無斗斛儲。康濟時艱誰有術。仰天長歎一欷歔。</text>
<title>夜吟</title>,<text>雨暗山雲近檻低。隔窓蛩唱弔幽棲。夢廻推枕吟哦久。三首詩成已曉鷄。</text>
<title>卽事</title>,<text>秋光滿座席生涼。詩思飄然入渺茫。雲際峯巒才隱約。霜餘草樹尙靑蒼。旣知物表心神放。且任人間歲月忙。方寸更澄塵累絶。水邊山色映茅堂。</text>
<title>中秋。拜慈塋。</title>,<text>瀼瀼白露滿荒丘。梓樹悲風又一秋。追遠意深身已老。自嗟光景疾如流。</text>
<title>中秋。拜慈塋。 其二</title>,<text>衰草荒煙土一丘。于今二十五年秋。鶴飛不返人長歎。雲去無心水自流。</text>
<title>中秋。拜慈塋。 其三</title>,<text>生同一意死同丘。相照同心月正秋。兄弟數行同此拜。九原同喜我同流。</text>
<title>中秋月</title>,<text>中秋氣候稍淸寒。向夕庭柯白露團。雲自天心收王葉。月從山頂湧銀槃。笙歌幾處人爭舞。嘯詠當時我獨看。寂寞繁華同一色。有何私意敢相干。</text>
<title>十六夜月</title>,<text>秋天碧遠廣寒寒。今夜團如昨夜團。銀漢橫鋪雲毋帳。金波直注水精槃。光輝未必一宵減。情興應同萬里看。皓彩漸移風露冷。半庭松影轉欄干。</text>
<title>賦雪餻</title>,<text>重羅雪麪是天生。水火相煎氣所成。本絶手痕精且潔。能供舌味脆仍輕。碎如梅蘂楊花落。團似瓊膏玉屑盈。飽倚風軒舒一嘯。秋山紫翠眼前橫。</text>
<title>代民吟</title>,<text>生涯寒似水。賦役亂如雲。急抄築城卒。兼抽鍛鐵軍。風霜損禾稼。縷雪弊衣裙。未忘妻孥養。心煎火欲焚。</text>
<title>書明菴照師卷</title>,<text>性海圓融遍十方。上人於此訂眞常。六窓虛豁元無礙。無古無今本分光。</text>
<title>聞雁</title>,<text>玉塞三春路。銀河九月程。殘星幾點在。明月數行橫。翽翽凌雲翮。嗷嗷到枕聲。羡渠兄弟具。嗟我每孤鳴。</text>
<title>自遣</title>,<text>筋骨知衰甚。生涯任屢空。檻前山有約。匣裏劍無功。榮辱何交涉。光塵自混同。行年今幾許。六十二秋風。</text>
<title>九月十日 四首</title>,<text>郡樓前日闢歡場。酒瀲杯心菊蘂香。醉舞狂歌多放浪。不知身世在何鄕。</text>
<title>九月十日 四首 其二</title>,<text>四面諸山展錦屛。雨昏終日遁奇形。陰官惱殺遊人意。故遣雲嵐作晦冥。</text>
<title>九月十日 四首 其三</title>,<text>每到丹楓黃菊辰。思量倍勝綠楊春。今年又負登高約。行止深知不在人。</text>
<title>九月十日 四首 其四</title>,<text>籬菊猶今未吐黃。秋霖防却上高岡。雨晴更待花開日。重作重陽也不妨。</text>
<title>十二日有雪</title>,<text>小齋寥落思依依。苦厭秋霖事事違。造物戲人良可怪。卽先霜降雪霏霏。</text>
<title>牧隱相國對菊有感詩云。人情那似物無情。觸境年來漸不平。偶向東籬羞滿面。眞黃花對僞淵明。次韻。</title>,<text>須信無情笑有情。有情惟是一生平。陶公死後千餘載。依舊東籬粲粲明。</text>
<title>偶吟</title>,<text>少日吟哦氣自豪。老年衰疾思空勞。寂寥天地知音少。只有秋山照二毛。</text>
<title>十八日戲詠</title>,<text>今日天陰重。冷氣凝不散。片片雪片多。絲絲雨絲亂。病夫怯倚欄。縮坐獨興歎。屈指數良辰。季秋又過半。寒門絶往來。誰與爲酒伴。虛腸如轉雷。喚婦促炊㸑。</text>
<title>是日卽事</title>,<text>朝見風狂雨雪低。暮看霰雹連虹霓。不知今日有何瑞。造化功用無不齊。</text>
<title>擬古</title>,<text>谷口鄭子眞。耕耘躬自親。十年巖石下。誰與爲其隣。英名動京洛。千古慕芳塵。煙霞老一士。鳥獸可同倫。心閑無得失。道直何屈伸。時時弄風月。脫稿淸詩新。</text>
<title>夜坐有感 二首</title>,<text>今歲貧加去歲貧。門前不絶督租人。可憐鉛槧功無效。堪任簞瓢樂是眞。崑嶺火炎焚王石。廬山雲水息風塵。餘生出處終難決。耿耿靑燈照病身。</text>
<title>夜坐有感 二首 其二</title>,<text>長夜漫漫恨未禁。飯牛人老絶知音。蓬蒿三畝稅尤重。煙月五湖情更深。始信價低尼父玉。却嗟絃斷伯牙琴。一心萬恨憑誰說。多謝寒蛬伴獨吟。</text>
<title>天台演禪者將赴叢林。自覺林寺來過余。觀其語默動靜。甚是不凡。雖當釋苑晚秋。將是以復興其道。臨別需語。泚筆以贐行云。</title>,<text>禪門絶名相。閫閾本幽深。祖脈傳台嶺。宗風隔少林。應吹無孔笛。閑弄沒絃琴。此別何須恨。不同塵土心。</text>
<title>送義圓長老</title>,<text>靑箱竹杖驀溪山。身與浮雲一樣閒。此去叢林應茂盛。栴檀一樹蔭其間。</text>
<title>送義圓長老 其二</title>,<text>志氣洋洋動海山。萍蓬蹤跡是長閑。水雲江北江南路。淸淨行裝照世間。</text>
<title>用深字韻呈覺林室</title>,<text>智海寬仍大。慈門廣且深。紛華笑城市。寂靜愛山林。蘿月朝朝鏡。松風夜夜琴。上人常燕坐。是處豁傳心。</text>
<title>次宋獻納 愚 上興法丈室詩韻</title>,<text>無念亦無證。大慈仍大雄。寫經興妙法。揮塵播眞風。禪翁稀世彥。詩客間時雄。相對論懷處。茶煙颺竹風。</text>
<title>次宋獻納上牧伯詩韻</title>,<text>衆人皆醉獨能醒。不忍湘壘鬱鬱情。大翼更當霄漢路。一身輕逐白雲征。</text>
<title>送竹溪軒信廻禪者遊江浙詞 幷序</title>,<text>布襪靑縢意趣深。欲參天下大叢林。隻條杖抹千峯影。一片雲含萬里心。無孔笛沒絃琴。必應今去遇知音。要看普濟曾遊處。須向平山古道尋。</text>
<title>嘆世 三首</title>,<text>眼前紛擾幾沈浮。毀譽恩讎各有求。未可非非還是是。焉知莫莫且休休。鑿氷兔術何飄颯。炊飯猿謀亦謬悠。世態人情皆此類。倚樓良久目江流。</text>
<title>嘆世 三首 其二</title>,<text>功名富貴似雲浮。何用區區強自求。萬種世紛誰解釋。一生身計我能休。風花雪月時還泰。水木雲霞境轉悠。逸興起從興廢外。坐邀山色對川流。</text>
<title>嘆世 三首 其三</title>,<text>萬事依依摠是浮。一微軀外更何求。妄尊自己終無益。謀毀他人甚不休。福善禍淫天道近。信邪疑正世情悠。古風淳厚誠難復。川上宣尼歎水流。</text>
<title>次兔山守所示詩韻 郡守重修鄕學。有事釋奠。諸公作詩。</title>,<text>聞說兔山郡。絃歌勝昔年。德如風偃草。政若月臨川。感化人多少。稱名者萬千。想應詞訟簡。庭院綠芊綿。</text>
<title>次兔山守所示詩韻 郡守重修鄕學。有事釋奠。諸公作詩。 其二</title>,<text>古郡移風日。諸生好學年。無難興盛典。不息似流川。素志恒專一。靑襟必有千。大哉宣聖道。從此亘綿綿。</text>
<title>代郡守</title>,<text>不才爲郡寄。光景費三年。愧乏恩如雨。慙無決若川。事機生萬萬。愁緖亂千千。每向東南望。家山邈以綿。</text>
<title>感事呈牧伯</title>,<text>楚王雖是聰明主。其乃荊人薄命何。痛哭未終逢兩刖。直饒良玉豈無瑕。</text>
<title>壬申正月六日。牧伯被召朝天。詩以拜送。</title>,<text>離筵非一古猶多。此別尤增叵乃何。重德盛恩無計報。但將雙淚祝調和。</text>
<title>壬申正月六日。牧伯被召朝天。詩以拜送。 其二</title>,<text>寒門弟姪二三人。遊宦京塵已數春。門客三千何備數。願將餘澤化窮鱗。</text>
<title>中書君</title>,<text>出身毛族沐玄泉。圓勁尖齊四美全。醉走楮生平滑地。風輕步步起雲煙。</text>
<title>哭姜主簿</title>,<text>重到平原訪舊遊。忽驚身世似雲浮。歡娛未足當時樂。怊悵空添是處愁。信斷靑樓人悄悄。夢飛黃壤蝶悠悠。不期已作他鄕鬼。芳草何年恨郞休。</text>
<title>書和光熏師卷</title>,<text>淸梅雪月色。混合一春風。此是圓融處。湛然空不空。</text>
<title>送行。借牧隱韻。</title>,<text>不讀眞經不坐襌。雲蹤鶴態氣衝天。翩翩隻影千山裏。溪月松風性可傳。</text>
<title>書大素圓師卷</title>,<text>打破無明混沌胚。廓然寂滅絶追求。能開境界乾坤鬪。閑放虛空日月流。亘古亘今何變易。不增不減遍圓周。森羅萬像於中現。妙用縱橫且自由。</text>
<title>奉寄李令公崇仁 二首</title>,<text>山林霄漢隔雲泥。出處何殊鶴與雞。祝壽心歸龍岫北。採薇身在雉峯西。</text>
<title>奉寄李令公崇仁 二首 其二</title>,<text>殘生萬事已忘機。空老煙霞絶是非。跪履相從心尙在。白雲西北夢勞飛。</text>
<title>奉寄李公令 宥二首</title>,<text>德益尊而道益高。不將舟楫泛風濤。世途夷險經過熟。應視千鍾若一毛。</text>
<title>奉寄李公令 宥二首 其二</title>,<text>大翼曾當萬里高。勢如砥柱峙狂濤。同庚野叟無餘願。且爲蒼生拂羽毛。</text>
<title>奉寄趙芸閣 璞</title>,<text>久違淸範日思三。鬢上年華漸不戡。每憶去年春夜月。旅窓燈下共淸談。</text>
<title>奉寄趙芸閣 璞 其二</title>,<text>小姪裁詩寄再三。厚承情眷喜難戡。恨無羽翼飄輕擧。卽進門屛奉笑談。</text>
<title>寄奉福君 神照大禪師</title>,<text>專嚮慈門十過春。無因縮地每勞神。覺林八部增威德。忙待經營舊主人。</text>
<title>寄奉福君 神照大禪師 其二</title>,<text>東國中興第一春。農桑得意謝天神。沙門亦感風雲會。奉福尋常獻一人。</text>
<title>秋齋雨中卽事</title>,<text>空齋秋已晚。矬屋小床涼。葦岸初搖雪。菊籬猶未霜。鴉飛山色裏。人睡雨聲傍。帶露掇金蘂。眞珠凝冷香。</text>
<title>謝弟李宣差 師伯 惠茶</title>,<text>惠然京信到林家。細草新封雀舌茶。食罷一甌偏有味。醉餘三椀最堪誇。枯腸潤處無査滓。病眼開時絶眩花。此物神功誠莫測。詩魔近至睡魔賖。</text>
<title>遊松花寺。適主師出外。待之而作。</title>,<text>朝露披榛陟此岡。主人何處鎖禪堂。松風只解遊人意。偏向賓筵送晚涼。</text>
<title>奉寄前牧伯鄭公 四首</title>,<text>吏肅民安庶政和。半年淸譽動絃歌。飜然返旆朝天去。失母群兒叵乃何。</text>
<title>奉寄前牧伯鄭公 四首 其二</title>,<text>吾生得見致中和。且喜恒聞樂職歌。民是天民天不佑。不知天意乃云何。</text>
<title>奉寄前牧伯鄭公 四首 其三</title>,<text>十載江湖學志和。但携蓑笠放漁歌。重恩未必酬山岳。卽到離筵不淚何。</text>
<title>奉寄前牧伯鄭公 四首 其四</title>,<text>紫霞仙洞有安和。應是神仙奏浩歌。切欲攀緣陪劍履。諒無脩翼若爲何。</text>
<title>次詩字韻 三首</title>,<text>氷雪溪山歲暮時。路長誰慰寂寥思。客中情況無人識。萬恨聊題七字詩。</text>
<title>次詩字韻 三首 其二</title>,<text>公事如雲無歇時。馬蹄南北費勞思。吏民不識憂民意。誤道溪山覓好詩。</text>
<title>次詩字韻 三首 其三</title>,<text>聞說龔黃在昔時。寥寥千載謾追思。于今自賀吾生事。得見中和樂職詩。</text>
<title>次半刺楊先生所示按節鄭公題洪川客館詩韻</title>,<text>聖神開化國。伊呂在臣隣。世復羲軒世。民爲堯舜民。多方皆帖秦。異域盡和親。天子下宣諭。三韓樂更新。</text>
<title>次半刺楊先生所示按節鄭公題洪川客館詩韻 其二</title>,<text>恩威施兩道。德政冠諸隣。溟海潛橫鰐。山林起逸民。功庸歸社稷。忠孝報君親。千里謳謠遍。淸風澈日新。</text>
<title>次半刺楊先生所示按節鄭公題洪川客館詩韻 其三</title>,<text>絃歌喧弊邑。煙火接比隣。莅政同留犢。移風化爲民。母臨綏似德。嬰慕仰如親。舊染群汚俗。從今一一新。</text>
<title>次半刺楊先生所示按節鄭公題洪川客館詩韻 其四</title>,<text>棲棲還自笑。踽踽與誰隣。心阻塵埃世。身閑畎畝民。野僧來作伴。林鳥近相親。操筆弄雲月。聊歌聖德新。</text>
<title>豆腐</title>,<text>斗豆先將石磨磨。盈槽白雪水相和。攪成汴處漚還滅。漉取泡來滓倍多。凝結釜中濃似酪。滿盛槃上色如瑳。雜烹芋卵炊香飯。笑彼西山採蕨歌。</text>
<title>冬至 豆粥</title>,<text>陰消陽復正當期。紅雪香浮碧玉瓷。始下鹽時方沸鼎。更投蜜處正翻匙。滹沱麥飯功兼重。金谷萍莖味最奇。我亦窮居倉卒甚。咄嗟成辦要須知。</text>
<title>次半官先生山城反庫次有感詩韻 六首</title>,<text>穿雲撥雪上高城。馬困難堪冒險行。當日豈思今日弊。轉糧謀計慮民生。</text>
<title>次半官先生山城反庫次有感詩韻 六首 其二</title>,<text>名途重任是專城。我獨賢勞在此行。世故多艱無了極。日將還出事還生。</text>
<title>次半官先生山城反庫次有感詩韻 六首 其三</title>,<text>御使淸名動洛城。豸冠驄馬柳堤行。今來遠播醫民術。人道龔黃復此生。</text>
<title>次半官先生山城反庫次有感詩韻 六首 其四</title>,<text>天寒夕照淡孤城。病客無聊不出行。強起扶筇還小立。脚筋酸澁眼花生。</text>
<title>次半官先生山城反庫次有感詩韻 六首 其五</title>,<text>瘠田荒廢疊愁城。幼學無成壯未行。事事違時何所用。只將愚直笑吾生。</text>
<title>次半官先生山城反庫次有感詩韻 六首 其六</title>,<text>氷合前溪雪壓城。蟻床凄冷絶人行。愁腸萬緖因貧起。衰鬢千絲爲老生。</text>
<title>夜雨卽事</title>,<text>草廬牢落類僧居。冬夜偏長一睡餘。照壁燈花空點綴。隔窓風雨正蕭疏。狂謀謬算那堪托。野興閑思却自如。簷溜漸收鷄已曉。雪華飄蕩滿庭除。</text>
<title>杜門覽古。寓物興懷。此不遇時者之所爲也。因賦古器。作四絶以寓歎。古鏡</title>,<text>曾照蛾眉粉面新。十年奩底久埋塵。皎然本質元無損。刮垢磨光欠一人。</text>
<title>杜門覽古。寓物興懷。此不遇時者之所爲也。因賦古器。作四絶以寓歎。 其二 古劍</title>,<text>漢皇三尺定乾坤。膏血凝成破楚痕。四海晏淸長不用。匣中龍吼政含冤。</text>
<title>杜門覽古。寓物興懷。此不遇時者之所爲也。因賦古器。作四絶以寓歎。 其三 古琴</title>,<text>大古泠泠韻技奇。伯牙流水少人知。子期死後絃初絶。棄置虛堂良可悲。</text>
<title>杜門覽古。寓物興懷。此不遇時者之所爲也。因賦古器。作四絶以寓歎。 其四 古鼎</title>,<text>九金之鑄特非常。三代遷移爲聖王。洪武聖君歌四海。不應汾右固深藏。</text>
<title>哭李判事 乙琳</title>,<text>位高台階上。年強七十三。何言驚大夢。無復聽淸談。兒列情難極。鳹原恨不堪。平生散慮處。秋月釣臺南。共結忘年契。嗟嗟壽器成。心何隔黃土。魂自逐丹旌。花砌春空晚。琴床月獨明。挽歌凄已斷。冷哭哭浮生。</text>
<title>代歡喜堂頭長老。上按部公鄭 擢 詩。四首。</title>,<text>風彩離倫照孔門。關東兩道獨爲尊。巡宣不日謳謠遠。方外禪僧亦感恩。</text>
<title>代歡喜堂頭長老。上按部公鄭 擢 詩。四首。 其二</title>,<text>早歲相從幸有緣。水分雲隔十餘年。不期今日重相會。一則欣然二愕然。</text>
<title>代歡喜堂頭長老。上按部公鄭 擢 詩。四首。 其三</title>,<text>靑山紫陌隔難尋。一笑相逢直萬金。喜極無言多感慨。一生專一是親心。</text>
<title>代歡喜堂頭長老。上按部公鄭 擢 詩。四首。 其四</title>,<text>年來陳厄至襌坊。廚火蕭疏齋鉢涼。誰飯無修無證者。若論功德固難量。</text>
<title>次半刺先生韻</title>,<text>節近陽生日。更長直萬尋。此時愁不寐。何事獨無心。鵬路通千里。龍巒隔幾岑。左遷公莫恨。隨處貴知音。</text>
<title>次半刺先生韻 其二</title>,<text>一首詩正好。重看又復尋。忡忡憂國慮。切切補君心。掛榻塵生壁。鳴琴月湧岑。請聞歌靜化。察理在聆音。</text>
<title>次半刺先生韻 其三</title>,<text>迺因公務重。行觸險途尋。蕩蕩一生志。勞勞千事心。朔風吹短日。積雪滿高岑。對此題詩律。陽春有至音。</text>
<title>次半刺先生韻 其四</title>,<text>飜覆固難測。興亡從可尋。大凡無善狀。都是不平心。危險世間路。孤高天外岑。對此思古國。松翠送悲音。</text>
<title>次半刺先生韻 其五</title>,<text>枉尺非吾事。誰能且直尋。山亘今古態。人有暮朝心。利路多風浪。幽居只月岑。一區雲水裏。榮辱寂無音。</text>
<title>次半刺先生韻 其六</title>,<text>容顏漸衰變。老病競侵尋。磨硯竟無效。採芝曾有心。書軒臨古澗。棋局照晴岑。是處吾生念。淹留慕德音。</text>
<title>用前韻呈江陵崔生員 安獜</title>,<text>原城幽且僻。崔子偶來尋。邂逅發新喜。怡愉論舊心。淸樽連北海。斜日掛西岑。長嘯吐佳句。琤然金玉音。</text>
<title>病中吟 三首</title>,<text>老仍多病過冬寒。人笑形非昔日看。耳聵眼昏妨視聽。筋衰氣縮轉辛酸。乃因飮食年來減。頗覺興居日漸難。已矣乎今思往事。一無餘念掛心端。</text>
<title>病中吟 三首 其二</title>,<text>早與錢兄久絶交。病無良藥守寒巢。有神妙術從何得。無效單方可以拋。縱使醫治那足恃。已當衰朽不可包。自今欲究安心訣。且莫區區學解朝。</text>
<title>病中吟 三首 其三</title>,<text>風吼疏林雪掛門。凍雲殘日淡孤村。圖書跌宕牽心緖。體氣支離帶病根。休向鏡中悲老色。未能衣上拂塵痕。白頭尙肯留人世。默謝皇天化育恩。</text>
<title>卽事。寄鄕學諸生。</title>,<text>晨朝有客到門頭。汗赩含羞告事由。問語更思含一笑。可爲休則可爲休。</text>
<title>歲暮書懷</title>,<text>廓落簞瓢樂可堪。老之將至不曾諳。鏡中忽見渾頭雪。驚却年過六十三。</text>
<title>聞鄕學諸生賦雪。次韻寄似。</title>,<text>密復疏仍整復斜。惹叢聊自學梅花。管絃幾處爭相看。酒價應高賣酒家。</text>
<title>次酒泉公館獨坐有感詩韻 二首</title>,<text>人稀孤館靜。風樹似龍吟。野鶴投高岫。飢烏集近林。村寒煙火索。山密水雲深。若不題詩句。誰知鬱鬱心。</text>
<title>次酒泉公館獨坐有感詩韻 二首 其二</title>,<text>奉閱新詩軸。凝然三復吟。文章照人海。氣像冠儒林。筆陣神仍妙。詞源廣復深。唱高難繼韻。狂簡愧予心。</text>
<title>次冬至日到永春。夜毗麽羅僧來訪詩韻。</title>,<text>江抱荒村僻。隣稀絶噪呼。鄕風雖俗朴。地勝卽仙壺。時節方更序。雲煙自作圖。若無賢釋子。長夜必應孤。</text>
<title>寄姪歙谷令 湜○姪繼叔之任故云</title>,<text>古縣東溟畔。人煙接海門。叔先施惠愛。姪亦播淸芬。利俗要蠲弊。願渠宜釋紛。廉公爲第一。其次謹而勤。</text>
<title>病中。牧伯使人惠藥。詩以謝之。二首</title>,<text>伏枕山齋僅月餘。外人誰肯到窮居。特分良藥醫辛苦。情興還如免轍魚。</text>
<title>病中。牧伯使人惠藥。詩以謝之。二首 其二</title>,<text>老拙雖無補德才。意將恒奉笑顏開。病來未敢趨庭下。但祝康哉又樂哉。</text>
<title>卽事</title>,<text>曈曈曉日照東窓。兒女携來酒一缸。醉憶鳳城雙闕下。雪中兵刃擁摐摐。</text>
<title>閏臘月九日雪 立春前七日</title>,<text>半夜雨聲亂。終朝雪勢成。藩籬三倍壓。庭砌一般平。妬殺春輝近。先將曙色明。須知豐瑞應。賀意爲民生。</text>
<title>閏臘月九日雪 立春前七日 其二</title>,<text>齋景多奇絶。寰區眼前尋。人歸銀境界。鴉點玉山林。鳥雀爭枝穩。蝗蟲入地深。蕭然驚歲暮。倚柱一長吟。</text>
<title>立春日呈半刺</title>,<text>壬申光景盡今晨。殘雪和風代舊新。竹馬少年時漸遠。土牛迎日暖初均。雲容蕩蕩浮佳氣。鳥語喃喃報令辰。須會東君珍重意。芳菲先付茇棠人。</text>
<title>立春日。牛谷夫婦設食。</title>,<text>陽和馭氣入東郊。薦壽人來設酒餚。暗淡輕煙橫柳陌。模糊殘雪在松梢。醉憑逸興心還暢。吟得新詩手自抄。始信春雷驚久蟄。筆端時見走蒼蛟。</text>
<title>除夜</title>,<text>鼎鼎流光入白髭。年過六十又三朞。妙齡心志雖然在。晚歲筋骸甚已衰。直到今冬將盡處。正當明日未來時。此間方寸誰能料。更點殘燈寫一詩。</text>
<title>癸酉元日</title>,<text>密雲四合天陰沈。雨雪欲零幽思深。向夕蕭疏微霰下。不知造化功何心。</text>
<title>癸酉元日 其二</title>,<text>悄然端坐撚霜鬢。忽憶少年簪盍時。惟有山禽報春事。數聲款款啼松梢。</text>
<title>七日卽事</title>,<text>犯寒春色入山村。殘雪疏籬舊歲痕。是日屬人良有意。強隨時事對匏樽。</text>
<title>七日卽事 其二</title>,<text>遙想京都受祿家。九街車馬動奔波。採芝耘谷無公廩。爲對雲煙放浩歌。</text>
<title>半刺先生寄詩。次韻奉呈。</title>,<text>渥洼神駿得雄名。壯骨奇毛倏已成。暫蹶霜蹄何足怪。靑雲萬里是平生。榮辱由來在利名。</text>
<title>半刺先生寄詩。次韻奉呈。 其二</title>,<text>始終功業孰全成。如兹蹇滯尋常理。明日方知慶事生。伏波曾樹大功名。</text>
<title>半刺先生寄詩。次韻奉呈。 其三</title>,<text>伏波曾樹大功名。讒說俄從薏苡成。世路崎嶇皆此類。莫將閑事歎人生。</text>
<title>半刺先生寄詩。次韻奉呈。 其四</title>,<text>能持敬謹治刑名。濟世膚功可以成。行止古來天所使。十年雲壑愧吾生。</text>
<title>半刺先生寄詩。次韻奉呈。 其五</title>,<text>文行俱全力有餘。武功兼效藺相如。德施天下男兒事。莫學陶潛獨愛廬。</text>
<title>半刺先生寄詩。次韻奉呈。 其六</title>,<text>一身千載暇無餘。半日猶難得晏如。德被斯民功在國。豈能投紱退園廬。</text>
<title>半刺先生寄詩。次韻奉呈。 其七</title>,<text>屈陶才智有優餘。投水辭官兩不如。何若獨醒吟澤畔。可誇三徑結雲廬。</text>
<title>半刺先生寄詩。次韻奉呈。 其八</title>,<text>吾衰甚矣數年餘。多病心懷每鬱如。忽奉新詩多感慨。自笑身未進公廬。</text>
<title>三月三日卽事</title>,<text>煙淡風輕天氣淳。桃紅柳綠鳥呼春。今年物是去年物。古國人爲新國人。席惹花香飄落艶。檻連雲影絶浮塵。飣盤靑餠供新味。多喜兒孫在近隣。</text>
<title>春野行 排律</title>,<text>鶬鶊陌上春初晴。風日暄姸步武輕。溪北溪西溪柳暗。山前山後山花明。牛驢牧外野田闊。鷗鷺飛邊沙水淸。傍岸提壺勸沽酒。隔林布穀催農耕。踏靑游戲自知樂。浮白相歡誰與成。感物盤桓不忍返。淡煙芳草斜暉傾。</text>
<title>雨中卽事</title>,<text>涼風陣陣颯然來。掃却煩蒸一快哉。紅點已空藏葉蘂。綠痕初長上階苔。雨聲浙瀝宜欹枕。山色鮮明勸擧杯。萬事悠悠終未必。倚樓終日思難裁。</text>
<title>曺進士餞行。次宋獻納詩韻。</title>,<text>衰遲惟我甚。博雅莫君如。惜別千愁極。臨行一笑舒。夕陽明道路。秋色映衿裾。晝錦還鄕日。榮光滿里閭。</text>
<title>曺進士餞行。次宋獻納詩韻。 其二</title>,<text>黃花紅樹路。行色畫難如。去意通遐邇。操心識卷舒。卽時難挽袖。何日更連裾。功業在年少。休思返舊閭。</text>
<title>卽事</title>,<text>老至春無味。年來病復添。多慙吾事業。一任世猜嫌。鍾祿元非分。簞蔬固不厭。山花期白髮。含笑傍茅簷。</text>
<title>次半刺先生所寄詩韻</title>,<text>喃喃鵲報喜。華札到柴門。氷雪濯炎熱。珠璣絶點痕。春雲橫靄靄。朝日晚昏昏。百讀仍詳味。欣然對使君。</text>
<title>次半刺先生所寄詩韻 其二</title>,<text>掛榻塵生壁。鳴琴月照門。山川無事態。煙火太平痕。治化今超古。謳歌朝復昏。民安仁術內。宵旰緩明君。</text>
<title>次半刺先生所寄詩韻 其三</title>,<text>山光圍草屋。松翠滿蓬門。飛鳥穿雲影。騰虹帶雨痕。行歌風靜晚。坐笑月黃昏。巢許雖逃世。名高賴聖君。</text>
<title>次半刺先生所寄詩韻 其四</title>,<text>暑雨連旬日。無人扣我門。花軒侵草色。松逕長苔痕。病久顏先變。年衰眼易昏。書懷誰借力。一箇中書君。</text>
<title>次半刺先生所寄詩韻 其五</title>,<text>疊疊靑山裏。悠悠獨掩門。鏡中悲白髮。衣上拂塵痕。雲薄雨初霽。煙橫日未昏。薛蘿容我老。厚澤謝仁君。</text>
<title>遊寂用菴</title>,<text>臨溪石路指僧家。屐齒惹香生草芽。忽有奇芳驚客眼。倚巖一樹迎春花。</text>
<title>遊寂用菴 其二</title>,<text>寂用功夫是曰禪。禪門氣味政天然。一龕燈火蒲團上。取共淸談耿不眠。</text>
<title>改新國號爲朝鮮</title>,<text>王家事業便成塵。依舊山河國號新。雲物不隨人事變。尙令閑客暗傷神。</text>
<title>改新國號爲朝鮮 其二</title>,<text>恭惟天子重東方。命號朝鮮理適當。箕子遺風將復振。必應諸夏競觀光。</text>
<title>四月十九日卽事 是日五月節也</title>,<text>松陰山室小軒淸。芍藥花光照座明。盡日眼前無俗事。湛然方寸絶塵情。</text>
<title>四月十九日卽事 是日五月節也 其二</title>,<text>風散穠香滿意淸。翻階數朶透簾明。作團粉蝶爭來往。須信無情惱有情。</text>
<title>四月十九日卽事 是日五月節也 其三</title>,<text>鸎囀鳩呼景氣淸。好山浮翠政鮮明。節當芒種農將晚。望雨家家更盡情。</text>
<title>四月十九日卽事 是日五月節也 其四</title>,<text>一心無愧玉壺淸。何用區區更問明。譖愬本非吾輩事。水邊林下養眞情。</text>
<title>四月十九日卽事 是日五月節也 其五</title>,<text>天宇澄深似水淸。衆星排列讓光明。夜涼坐憶吾生事。一念終無動性情。</text>
<title>端午偶吟</title>,<text>新羅是日號爲車。州郡鄕風不一科。此邑今年除古格。王家舊澤絶餘波。</text>
<title>端午偶吟 其二</title>,<text>去年看樂郡東樓。官席杯盤散不收。今日此門人寂寞。含情苦憶鄭遨頭。</text>
<title>端午偶吟 其三</title>,<text>天中令節是今朝。何處樓臺有寂寥。獨對艾翁成一笑。守門功效可能饒。</text>
<title>端午偶吟 其四</title>,<text>欲從新法保民區。且問熏風解慍無。呈戲已禁黃色蓋。避兵宜佩赤靈符。</text>
<title>端午偶吟 其五</title>,<text>摠持蓀佩酒壺來。菖歜濃香自滿杯。從此良辰不辜負。倚酣詩興浩難裁。</text>
<title>幽居雨中</title>,<text>庭柯聞鳥語。村逕絶人行。白雨自西至。黑雲從北征。水聲喧枕席。山氣逼軒楹。適値桑楡晚。還須養性情。</text>
<title>幽居雨中 其二</title>,<text>松岡臨柳岸。苽架接茄畦。淨掃栽花砌。頻尋採藥蹊。煙嵐亘今古。日月自東西。所欲樂天耳。庭柯已午鷄。</text>
<title>雨夜</title>,<text>不眠吟短律。危坐到深更。人影依燈影。蛩聲連雨聲。行藏何足歎。事業未能成。耿耿聞蕭瑟。隣雞不廢鳴。</text>
<title>病中吟</title>,<text>苦熱仍逢苦病侵。百般疼痛摠難禁。悲歡旣已休關念。生死猶能不動心。無效古方愁裏擲。可題新律靜中吟。山禽只解悠悠意。啼隔松林送好音。</text>
<title>病中吟 其二</title>,<text>霜鬢蕭蕭歲月侵。如今萬事盡能禁。閑來信步緣乘興。病不多言恐亂心。時運未曾逢吉利。年災恒是値呻吟。普門爾現依靈感。默念南無觀世音。</text>
<title>卽事 三首○立秋日。時泂在京師。</title>,<text>夏盡秋來臥草廬。一年農事問何如。人言畝畝深藏鶴。我信家家盡夢魚。物盛物衰人老矣。天高天遠燕歸歟。心知游宦京華客。應念于今鄕信疏。</text>
<title>卽事 三首○立秋日。時泂在京師。 其二</title>,<text>百年人世一蘧廬。以得天休自廓如。已矣彩毛無鳳鳥。惜哉赬尾有魴魚。晚年只對山而已。獨夜偏憐月也歟。昨日西風入庭樹。蟻床秋思轉蕭疏。</text>
<title>卽事 三首○立秋日。時泂在京師。 其三</title>,<text>據山臨水一茅廬。朝夕煙嵐畫不如。早築松亭招野鶴。偶登苔石釣溪魚。利名旣是群心也。耕鑿何知帝力歟。獨坐獨吟非我意。乃緣多病故人疏。</text>
<title>幽居卽事</title>,<text>車馬稀疏地僻荒。暮朝惟對翠微光。稻畦伏蛤秋將半。苔砌鳴蛬夜漸長。嵐捲溪山天更淨。雨過門巷氣添涼。晚晴忽起樊川興。細履西園賦一章。</text>
<title>謝牧伯惠水波扇</title>,<text>灑面輕飆陣陣寒。手端搖動萬重瀾。煩蒸卽變淸涼界。鈴閣洪恩欲報難。</text>
<title>謝牧伯惠水波扇 其二</title>,<text>冷疾寒生計活寒。也宜炎溽似湯瀾。仁風吹處淸風至。解慍工夫較量難。</text>
<title>謝金先生惠李</title>,<text>曾聞李是果中珍。黃紫相交品氣新。一嚼洒然蘇病骨。感君偏惠老衰人。</text>
<title>聞原習登進士。詩以賀之。</title>,<text>早占高科播美音。已將身計寄儒林。邑人擧喜吾先賀。何況萱堂老母心。</text>
<title>聞原習登進士。詩以賀之。 其二</title>,<text>讀書人必有徽音。又況淸名動士林。旣展良才償素志。更於經史要專心。</text>
<title>六月十五日。次半刺先生詩韻。</title>,<text>每看松嶺雲頭暗。厭聽茅簷雨脚長。昨夜淸風吹掃盡。晴窓且喜產微涼。</text>
<title>六月十五日。次半刺先生詩韻。 其二</title>,<text>東流水綠游觀好。北海樽深興味長。佳節適當先子諱。年年是日獨悲涼。</text>
<title>六月十五日。次半刺先生詩韻。 其三</title>,<text>雨晴山色照門關。幸得佳章解病顏。切欲臨流陪笑語。自嗟身世不曾閑。</text>
<title>六月十五日。次半刺先生詩韻。 其四</title>,<text>報晴山鳥語間關。松柏元非桃李顏。煙月風花各無價。靑雲那及白雲閑。</text>
<title>小齋晨興</title>,<text>雲物凄淸曙色新。湛無非意攪精神。粥鐺茶椀如僧格。煙巷風楹絶俗塵。蒼檜一株爲益友。靑山數朶作比隣。野禽能解幽居事。喚起衰遲陋拙人。</text>
<title>復用晨興詩韻</title>,<text>早起梳頭白髮新。偶書長笑放心神。窓虛已上雙竿日。榻淨難侵一點塵。松菊竹篁三作逕。雲霞樹木四爲隣。老來身世知何處。默數存亡今古人。</text>
<title>復用晨興詩韻 其二</title>,<text>秋來庭樹曉涼新。吐句淸佳氣若神。每見案前樽滿酒。任從庖內甑生塵。醉醒同樂寧無伴。休戚相扶亦在隣。昔未有餘今豈足。百年天地一狂人。</text>
<title>復用晨興詩韻 其三</title>,<text>秋霖不止百愁新。默禱風神與雨神。土潤不芟門巷草。泥深已絶路歧塵。日昇東嶺沈西嶺。雨過南隣去北隣。欲待晚晴書一賦。倒冠嘗效杜陵人。</text>
<title>病中戲書 四首○時泂在京師從事。</title>,<text>病中難禁見兒情。欲受官文所志呈。醉筆亂書時卽退。半官決事動神明。</text>
<title>病中戲書 四首○時泂在京師從事。 其二</title>,<text>動於中者是爲情。憑仗言辭外露呈。雖是病中顏未會。此言微妙孰申明。</text>
<title>病中戲書 四首○時泂在京師從事。 其三</title>,<text>爲官未可遁其情。輕重愚民眼裏呈。譬若有人行屋上。從頭至踵見分明。</text>
<title>病中戲書 四首○時泂在京師從事。 其四</title>,<text>人類皆同孝父情。載持筵席遠投呈。病夫見子今難得。却歎彝倫甚不明。</text>
<title>七月初四日。原進士習携酒來訪。</title>,<text>病裏年光逐水流。星星雪髮又悲秋。無良事業終無效。不俗吟哦老不休。有約靑山常滿眼。至公白日正臨頭。感君厚意勞相訪。吐出心肝暫解愁。</text>
<title>七月七日卽事</title>,<text>滿野秋光天降祥。雨過餘熱遞新涼。書生來問軻書意。講讀滕君上下章。</text>
<title>七月七日卽事 其二</title>,<text>乞巧誰家得吉祥。露華初重夜生涼。拙夫未敢隨時俗。空詠韓公七字章。</text>
<title>七月七日卽事 其三</title>,<text>天衢漂渺氣凝祥。河漢無波夜色涼。天上一宵歡會遇。人間幾處詠詞章。</text>
<title>七月七日卽事 其四</title>,<text>吾生實宕有何祥。才識迂疏計活涼。獨坐小齋誰與語。空思織女決天章。</text>
<title>晝夜吟</title>,<text>初秋十四晝。殘暑逼軒楹。紈扇恩將薄。絺衣寵已輕。日光頻翳吐。雲影弄陰晴。聊寫三行字。微吟細有聲。</text>
<title>晝夜吟 其二</title>,<text>初秋十四夜。待月倚風楹。流水性情淡。浮雲富貴輕。停杯問圓影。覓句答新晴。誰識此時意。床頭蟋蟀聲。</text>
<title>十八日</title>,<text>風月潤吾屋。溪山浮且高。林泉十年志。軒冕一秋毫。弄水淸無累。看雲氣自豪。天和起心上。頤養酌松醪。</text>
<title>是日夜。李安二生携酒來訪。</title>,<text>山稠秋氣早。雲散月華高。蛬韻急如管。我愁紛若毫。無心求利達。不意近權豪。多感二三子。惠然携白醪。</text>
<title>二十二日。有申詮携訪。</title>,<text>屈曲山程遠。蕭條山室高。親交來挈榼。老叟醉揮毫。款款談鋒穩。洋洋氣焰豪。多君敬父執。終日勸芳醪。</text>
<title>自詠</title>,<text>人臥南陽歲月多。草廬牢落絶經過。一聲雷雨來何晚。壁上長閒雷澤梭。</text>
<title>自詠 其二</title>,<text>坐對靑山放醉歌。心寬萬里白鷗波。欲知浩蕩難馴處。六合空空絶網羅。</text>
<title>重九卽事</title>,<text>病餘深怯履新霜。日晏重衾睡味長。中女將來浮菊釀。忽驚今日是重陽。</text>
<title>詠菊</title>,<text>東籬菊艶耐新霜。已過重陽盡吐黃。金蘂可憐無酒客。繞叢空自齅寒香。</text>
<title>詠菊 其二</title>,<text>覆叢三夜淡飛霜。兩色繁開間紫黃。採備夕餐人已遠。獨憐風際散淸香。</text>
<title>述懷</title>,<text>熱去解勞困。涼來洗鬱陶。興憑詩句逸。愁遇酒杯逃。山黛靑靑遠。雲頭白白高。誰知靜中味。風鬢亂霜毛。</text>
<title>述懷 其二</title>,<text>虛名勞擾擾。眞樂醉陶陶。靑眼罕相遇。白頭難可逃。秋光晴且遠。天色碧彌高。時見投林鳥。翩翩養羽毛。</text>
<title>述懷 其三</title>,<text>人憐紉佩屈。我效愛廬陶。義路何曾舍。名場早已逃。山川共蕭灑。雲月伴孤高。豈敢辭窮約。年年宅不毛。</text>
<title>復用前韻</title>,<text>舜之側微日。耕稼且漁陶。孝感有攸動。聖功無所逃。聲名俱日煥。道德與天高。萬古千秋下。文明若鳳毛。</text>
<title>復用前韻 其二</title>,<text>貧居無釜甑。求冶不求陶。鍾子時常乏。錢兄久在逃。絶糧嫌日永。無褐怯風高。人世誰能記。九牛遺一毛。</text>
<title>復用前韻 其三</title>,<text>里仁何不美。德性自熏陶。我欲無身辱。誰爲不自逃。揮毫新句秀。引劍浩歌高。已矣乎然矣。頭無一黑毛。</text>
<title>自詠</title>,<text>鬢似飛蓬面皺重。人言無復昔時容。筋骸危若墻頭草。志操眞如澗底松。暮影翩翩天外鳥。秋聲喞喞枕邊蛩。靜觀物變偏多感。煙樹晴川晚色濃。</text>
<title>自詠 其二</title>,<text>老去情懷漸不平。身當地近竟何成。眼前物色將衰颯。鬢上年華屢變更。雲罅日光微漏洩。雨邊秋氣正凄淸。適逢佳節心猶壯。一箇乾坤太瘦生。</text>
<title>自詠 其三</title>,<text>幽懷鬱悒幾時平。少壯元無事業成。飜覆人情每相反。縱橫世態漸多更。浮雲起滅天彌碧。明月虧盈水自淸。物外煙霞那足道。但將薇蕨送餘生。</text>
<title>感懷</title>,<text>興亡正在性情中。往古來今恨不窮。沙漠乾坤何杳杳。金陵日月自曈曈。海東已革高麗號。漢北新開創制功。世事悠悠誰共說。白雲行影轉晴空。</text>
<title>雨中牧牛圖</title>,<text>放牛春岸草菲菲。料峭輕寒間夕霏。縮坐樹根眠更穩。任從枝露滴矮衣。</text>
<title>雨中牧牛圖 其二</title>,<text>坡平草軟一江眉。煙曳輕紈雨散絲。穩跨牛腰欹蒻笠。太平身世孰如斯。</text>
<title>新晴</title>,<text>千里郊原秋雨晴。傍林雞犬有人行。煙流洞壑飛鴉遠。涼散虛空過鳥輕。羅列衆山天外碧。縱橫一水野邊明。暝痕政集西峯影。時見松梢缺月生。</text>
<title>賀邊處厚登第</title>,<text>志道仍游藝。雄才又少年。儒林功望重。雁塔姓名賢。遷舍母心切。趨庭父敎專。袖香丹桂苑。步穩大羅天。諸季當承後。惟兄最捷先。榮光照閭里。喜色動山川。自昔深交分。於今感厚緣。方期積善效。從此遠流傳。</text>
<title>秋懷</title>,<text>多憂多病甚衰遲。自恨餘生獨不時。眼見人間多變事。心知天下盡生疑。崑山美玉無人識。麗水眞金世莫窺。有箇寸心難狀處。碧峯依舊入軒眉。</text>
<title>秋懷 其二</title>,<text>砌蛬啾喞夜遲遲。風露初晴燕去時。觀物省心猶有感。樂天知命復奚疑。傍山小檻雲爲伴。欹枕疏窓月自窺。萬古煙嵐耘谷裏。又逢佳節更伸眉。</text>
<title>次諸生秋日詩韻</title>,<text>身閑山色水聲中。蕭洒幽居有古風。草樹一區斜路窄。圖書數帙小床空。雲收河漢天彌碧。霜落園林葉盡紅。佳節不須虛過涉。人生未有百年翁。</text>
<title>次諸生秋日詩韻 其二</title>,<text>誰記鷦鷯草莽中。一枝天地又秋風。早年不學嗟何及。晚歲無成愧屢空。自樂山靑兼水綠。人欺髮白減顏紅。貧居亦有平康計。禍福焉知失馬翁。</text>
<title>得見三進士京書</title>,<text>一趙兩元三進士。共修書札寄呈來。開緘考閱東堂事。多賀朝廷得衆才。</text>
<title>書水月潭師卷</title>,<text>曾聞台嶺寒山子。指月閑題一首詩。所謂碧潭秋月意。卽今憑此上人知。</text>
<title>聞雞</title>,<text>愧我虛消日。憐渠不廢時。一聲無改節。三唱莫違期。天宇何冥晦。星河漸轉移。謾勞鳴叫苦。曉色政遲遲。</text>
<title>聞雞 其二</title>,<text>嗟予不學道。笑汝強知時。闇闇將闌夜。嘐嘐預報期。蕭蕭風雨急。苒苒天機移。善惡吾無念。渠鳴任早遲。</text>
<title>次新及第邊 處厚 所寄詩韻</title>,<text>戀君西望眼空寒。得見淸詩喜百端。旣已早圖登雁塔。且休先憶釣魚灘。科場事業成何速。臺閣功名取不難。大抵危機多宦路。要須勤謹日思安。</text>
<title>次新及第邊 處厚 所寄詩韻 其二</title>,<text>朗吟佳句齒牙寒。氷雪珠璣動舌端。鵬擘九霄凌大漢。魚登三級離淸灘。寬平要體秦川闊。危險須知蜀道難。莫向家山勞念慮。高堂兩位共平安。</text>
<title>次新及第邊 處厚 所寄詩韻 其三</title>,<text>吾生嗜好是淸寒。獨把鄒書念四端。屛簇畫成煙暗岫。管絃聲碎月明灘。有身未免持身患。遇事方知處事難。人世是非皆眼見。百年間隙莫如安。</text>
<title>次新及第邊 處厚 所寄詩韻 其四</title>,<text>人中惟我獨酸寒。情興時時發筆端。松菊猶存元亮宅。雲煙空鎖子陵灘。喚沽隣酒三杯穩。吟得新詩一字難。高步大羅天上客。必應欺我轉閑安。</text>
<title>次新及第邊 處厚 所寄詩韻 其五</title>,<text>風來松下自生寒。世事依依掛念端。雲外峯巒如列戟。人間歲月似奔灘。夢中言夢妄中妄。心上覓心難上難。天下幾多豪傑士。我無求飽不求安。</text>
<title>次新及第邊 處厚 所寄詩韻 其六</title>,<text>覲省來期莫待寒。世緣隨日漸多端。作臺後嶺雲連檻。興法前江水滿灘。桂棹蘭舟修已備。菊徑香醞辦何難。彩衣慶席誰爲客。須喚東山老謝安。</text>
<title>次新及第邊 處厚 所寄詩韻 其七</title>,<text>勤學三冬守夜寒。藹然淸譽滿朝端。多君卓占三場榜。愧我恒居七里灘。富貴功勳辭卽易。聲名道德隱爲難。聖君常切憂民念。須展良才補國安。</text>
<title>冬至後七日卽事</title>,<text>氷亭携二子。徒步過山來。滿榼多般物。盈樽新造醅。猪頭烹熟軟。人腹飽增培。感此勤渠意。鬱陶心豁開。</text>
<title>送行</title>,<text>溪月軒門秀。飄然志不群。視心淸似月。出語淡如雲。一衲一筇去。千山千水分。此行多快活。應得不聞聞。</text>
<title>曉起梳頭</title>,<text>蕭蕭鬢髮雪模糊。燈火靑熒照短梳。兔影漸移高千丈。鷄聲初起送三呼。道非鄒國醇乎者。心是文園病也夫。夜氣滋生能幾許。檢來如有亦如無。</text>
<title>十二月十五夜。天宇澄霽。雪月交淸絶可愛。吟得一章。</title>,<text>雪華淸映月華淸。山郭江村不夜城。人步庭除多快活。星稀河漢讓光明。剡溪聞有浮舟興。耘谷難禁援筆情。蟾影漸移尤絶妙。沈吟不覺過三更。</text>
<title>十二月二十六日立春。卽事。</title>,<text>東陌迎春祀事明。土牛乘曉起初耕。句芒不見監農使。應笑時人浪竊名。</text>
<title>十二月二十六日立春。卽事。 其二</title>,<text>治本於農政所先。聖君躬秉耒耕田。誰憂國命兼民命。雖復難欺是上天。</text>
<title>次泥村李居士詩韻</title>,<text>一朝相逢又經年。咫尺看如楚越邊。華札忽來光甕牖。灑然驚起午窓眠。</text>
<title>次泥村李居士詩韻 其二</title>,<text>我長君年只四年。一般華髮亂頭邊。春來又欲尋花塢。風雨床頭一夜眠。</text>
<title>次泥村李居士詩韻 其三</title>,<text>卜宅仙村幾許年。碧溪東畔翠微邊。春風秋月撩詩思。對酒淸哦醉後眠。</text>
<title>次泥村李居士詩韻 其四</title>,<text>獨坐悠悠夜似年。百般思戀一燈邊。千嗟萬別人生事。算去收來付一眠。</text>
<title>次泥村李居士詩韻 其五</title>,<text>憶昔驅馳竹馬年。沐巖溪路鳳山邊。當時群彥皆爲鬼。屈指思量耿不眠。</text>
<title>次泥村李居士詩韻 其六</title>,<text>臘殘仙洞近新年。吉慶咸臻宅四邊。願保金軀膺壽福。太平春日太平眠。</text>
<title>十二月三十日</title>,<text>細君歸日是今晨。今日依然不見人。二十八年猶一恨。當時襁褓盡成身。</text>
<title>甲戌新正</title>,<text>晚來雲自合。曉至雪其滂。惹樹粧春色。漫天掩日光。歌樓高酒價。花塔澁梅香。可惜築城卒。奔馳行路忙。</text>
<title>甲戌新正 其二</title>,<text>新正將欲半。瑞應不爲差。慘慘天無色。皚皚地有華。硯氷難援筆。爐火可煎茶。臥聽蕭蕭響。誰知自意嘉。</text>
<title>甲戌新正 其三</title>,<text>造物難知意。戲人當以時。故應催暮景。早已放春姿。未辨眞梅發。還成亂絮披。憑傾一杯酒。閑寫五言詩。</text>
<title>二十七日。雪中李 稠 携酒來訪。</title>,<text>當春瑞雪亂飄簷。歌舞樓臺酒價添。知子携尊深適意。賀豐破寂可能兼。</text>
<title>二十七日。雪中李 稠 携酒來訪。 其二</title>,<text>落梅飄絮灑虛簷。春意方濃醉興添。堪賀老夫今日事。良辰美景一時兼。</text>
<title>二十七日。雪中李 稠 携酒來訪。 其三</title>,<text>坐見飛禽入屋簷。定知寒氣更增添。睡餘忽發陶然興。冷淡中間瀾漫兼。</text>
<title>二十七日。雪中李 稠 携酒來訪。 其四</title>,<text>半醉高吟傍短簷。野情閑思兩俱添。晚晴送目郊園外。春事方興氣像兼。</text>
<title>二十七日。雪中李 稠 携酒來訪。 其五</title>,<text>俯看杯心映帽簷。浩然情興遠仍添。願渠早遂平生志。忠孝良才一已兼。</text>
<title>二月初二日雨中雜詠</title>,<text>催春一雨夜連明。雲暗前山尙未晴。掛起小窓無少見。但聞南麓一鳩鳴。</text>
<title>二月初二日雨中雜詠 其二</title>,<text>孝姪開張水陸儀。今辰爲母賁冥禧。欲參勝會同歸敬。泥水難堪弱馬騎。</text>
<title>二月初二日雨中雜詠 其三</title>,<text>山路崎嶇雨不微。吾兒吾弟上崔嵬。雲遮古寺尋歸處。泥濺芒鞋露濕衣。</text>
<title>二月初二日雨中雜詠 其四</title>,<text>懷眞入選貌稜稜。冒雨山程偶策藤。盛栗鉢囊兼贈筆。感恩情意重難勝。</text>
<title>淸明日雨中卽事</title>,<text>沛然時雨潤無私。百草千花各一時。却愧靑春於我薄。雪莖依舊鬢邊垂。</text>
<title>淸明日雨中卽事 其二</title>,<text>頭上霜絲半已凋。壯心全向病中消。吟哦不必渾無謂。寫出幽懷慰寂寥。</text>
<title>淸明日雨中卽事 其三</title>,<text>牛谷兒來過北巒。新篘䤃釀雁橫盤。雨中酬酢殊無害。軟飽仍沾老舌乾。</text>
<title>三月初一日。自直峴來人曰。前月二十七八日之雨。木稼異於古。今所見重壓萬木。枝條折落。行路絶人。其吉凶豈無所驗。予聞而記其語試之。</title>,<text>雨雪交凝萬樹梢。大如斫析又如瓢。因兹折落深山木。過盡三朝尙未銷。</text>
<title>初六日卽事</title>,<text>非霧非煙暗四方。日光昏翳晝風狂。山人獨坐蒼茫裏。却恐天玄接地黃。</text>
<title>重遊寂用菴</title>,<text>刱成蘭若集禪流。寂用工夫性所求。滿洞白雲丹檻暮。孤輪皎月碧潭秋。昔年初見窮淸賞。今日重來得勝遊。新着丹靑光燦爛。幻菴應點塔中頭。</text>
<title>十三日。銅鵝山宅開小酌。懷先兄。</title>,<text>去夏山齋把酒杯。兩人同酌不知廻。耳邊猶在綢繆語。胸次尤增痛切哀。西日水雲縈客恨。東風桃李爲誰開。滿堂蘭玉皆依舊。相對傾樽可快哉。</text>
<title>十五日。趙摠郞見惠名醞。</title>,<text>悠悠病客獨無心。春事將闌已綠陰。賴有麴生傳厚意。殘花一醉直千金。</text>
<title>李實兄葬送。僕因病未詣輀車之前。作 二首。</title>,<text>喜事須幷憂事競。故人斯語有荒唐。乃緣齒疾兼心痛。未得隨參執紼行。</text>
<title>李實兄葬送。僕因病未詣輀車之前。作 二首。 其二</title>,<text>冉冉天機看逝水。悠悠世事感浮雲。倚欄細數存亡輩。默默春山送夕曛。</text>
<title>四月初一日</title>,<text>穀雨添膏後。熏風用意初。綠陰當鬱密。紅艶已稀疏。婉軟風光轉。淸和景氣舒。悠然動夏意。黃鳥囀桑墟。</text>
<title>四月初一日 其二</title>,<text>人老三春晚。鶯呼四月初。絮飛風細細。煙淡雨疏疏。觀物感衰盛。秉心知卷舒。百年千變事。終始一丘墟。</text>
<title>四月初一日 其三</title>,<text>嫋嫋春風後。融融夏景初。流光何荏苒。身計轉蕭疏。墻角花陰淺。床頭樹影舒。好風將淑氣。吹到自南墟。</text>
<title>奉送崔典書服盡還朝</title>,<text>挈家來到故園春。敬事存亡盡孝親。服盡飜然朝鳳闕。實維忠孝兩全身。</text>
<title>奉送崔典書服盡還朝 其二</title>,<text>關山迢遞白雲飛。書劍單裝信馬歸。遙想漢江江上路。野花芳草照征衣。</text>
<title>奉送崔典書服盡還朝 其三</title>,<text>桃村門客盡英華。雲路蜚榮有幾家。若問山人須報道。獨將空腹臥煙霞。</text>
<title>奉送崔典書服盡還朝 其四</title>,<text>久別家鄕有小兒。六年𪚥輦一官卑。請公代說吾心事。宜盡忠良佐聖時。</text>
<title>張先生 德至 惠治痢露液一罌。詩以謝之。</title>,<text>老去仍多病。衰遲已甚哉。霞誠同大海。露液滿深杯。一服五臟旺。再嘗雙眼開。重恩何以報。無物當瓊瑰。</text>
<title>復次李居士所贈詩</title>,<text>隴西詩格似松年。浩浩詞源莫有邊。賢嗣侍郞傳麗句。小窓驚覺一場眠。</text>
<title>復次李居士所贈詩 其二</title>,<text>今夕不知何歲年。數人同坐一罍邊。詩淸酒冽歡娛足。乘醉歸來各穩眠。</text>
<title>復次李居士所贈詩 其三</title>,<text>弟兄俱老已殘年。畢竟功名在那邊。離別尙多團會少。每思相對雨床眠。</text>
<title>復次李居士所贈詩 其四</title>,<text>古今人縱隔千年。趣尙無分彼此邊。菊徑老生非靖節。松巖嚴居士是龍眠。</text>
<title>復次李居士所贈詩 其五</title>,<text>淸和四月日如年。楊柳吹綿古岸邊。南畝揷秧猶未盡。箔蠶今已過三眠。</text>
<title>復次李居士所贈詩 其六</title>,<text>今年花發似前年。前賞花人減坐邊。花有重開人未返。獨興長嘆不成眠。</text>
<title>自詠</title>,<text>一年春事定何如。過半餘寒尙未除。風雨紛紜寒食後。詩書跌宕老年餘。欲澆愁肺沽村釀。爲療飢腸拾野蔬。午睡罷來簷溜歇。殘雲遠傍杏花墟。</text>
<title>哭元良胤兄</title>,<text>眞情千古一。年齒八旬三。逸氣雲興壑。淸儀月照潭。哀辭今更苦。交道昔曾諳。路隔黃泉下。墳高翠巘南。莫垂無益淚。休說不窮談。偉見縗麻列。堂堂有五男。</text>
<title>哭元良胤兄 其二</title>,<text>黃土蓋忠孝。吾儕歎息三。與偕開酒席。遊樂溢溪潭。世態君應誚。良心衆所諳。忽然聞枕北。惕若倚軒南。徒自傷懷抱。無因共笑談。我曾爲父執。題此弔諸男。</text>
<title>詠牛毛膾 侄元認所贈</title>,<text>枯乾海菜細如毛。水火烹煎也有勞。品最澄淸凝滿器。貴從波浪載輕舠。每逢醉日呑何害。始信炎天價更高。手把重來誠意重。卽成詩律一揮毫。</text>
<title>題仁峯義師卷</title>,<text>憐憫之情性所施。儒言仁也釋言慈。上人用濟諸含識。方便門中制以宜。</text>
<title>南行</title>,<text>似聞鑾輅出皇城。巡狩鷄龍數日程。河岳泌應扶盛業。定從何處作新京。</text>
<title>南行 其二</title>,<text>皇家初定鵠峯城。朝會均調水陸程。三十餘君傳業後。蕩然英氣擁松京。</text>
<title>送行</title>,<text>一身閑與嶺雲輕。遮莫千山萬水程。料得相傳空性處。碧松軒外月初生。</text>
<title>新國</title>,<text>海東天地啓鴻基。整頓綱常適値期。四代王孫今太祖。三韓國土後高麗。掃淸陵寢敷新命。删定朝班改舊儀。從此異邦投盛化。梯山航海不知疲。</text>
<title>用晨興詩韻</title>,<text>革整朝綱號令新。我君功德聖之神。海邦朝覲輸方物。邊境安寧掃賊塵。塞北十年誰寄信。江南萬里自通隣。可憐今古興亡事。幾使後人哀後人。</text>
<title>感懷</title>,<text>松陰漸轉日方中。感事題詩意莫窮。喜覩漢天開晃朗。更瞻堯日照曨曈。方施雨露公無黨。再造乾坤大有功。幸賴明時專養拙。空嗟雪髮照秋空。</text>
<title>次韻楊半刺對葵吟</title>,<text>開近軒東獨貯芳。花心全欲向昭陽。滿庭煙雨空濛裏。長伴詩仙噀暗香。</text>
<title>次韻楊半刺對葵吟 其二</title>,<text>趁得熏風遠播芳。不隨桃李競春陽。嫣然朝暮供詩興。應感棠陰雨露香。</text>
<title>次韻楊半刺對葵吟 其三</title>,<text>官閑靜坐對奇芳。忽憶年前戲洛陽。吟寄二章淸更絶。連珠字字自生香。</text>
<title>次韻楊半刺對葵吟 其四</title>,<text>百年人世正懜懜。盡夜流川注向東。不用對花思往事。開懷要寄酒樽中。</text>
<title>次韻楊半刺對葵吟 其五</title>,<text>老年情思漸昏懜。深愧疏狂與世東。奉閱新詩還自賀。洪恩流及草廬中。</text>
<title>次韻楊半刺對葵吟 其六</title>,<text>長在墻陰可不懜。太陽浮彩出天東。有誰歡取傾心苦。零落山煙山雨中。</text>
<title>伏覩奉金尺詞受寶籙致語。慶而贊之。</title>,<text>夢中金尺降玄關。寶籙來從智異山。天命人心歸有德。鼎新功在一朝間。</text>
<title>伏覩奉金尺詞受寶籙致語。慶而贊之。 其二</title>,<text>河洛圖書聖所關。應符功德重丘山。我邦祥瑞今猶古。天下當歸掌握間。</text>
<title>伏覩奉金尺詞受寶籙致語。慶而贊之。 其三</title>,<text>大鵬舒翼蔭天關。德聖高於泰華山。斥鷃亦承恩雨露。一枝天地舊林間。</text>
<title>贊鄭二相所製四歌 二相製開言路。保相功臣。正經界。定禮樂四曲。付于樂府。被于管絃。</title>,<text>大開言路保功臣。經界均平禮樂新。四曲淸歌稱盛化。千年景業啓昌辰。調高雅頌移風俗。聲協宮商感鬼神。以此庶民咸鼓舞。太平煙火入陶鉤。</text>
<title>贊鄭二相所製四歌 二相製開言路。保相功臣。正經界。定禮樂四曲。付于樂府。被于管絃。 其二</title>,<text>海東天地更淸寧。民變時雍樂太平。箕子浮風將益振。朝鮮雅號復頒行。山河氣壯扶王氣。日月明重合聖明。頌德幾人歌此曲。巍乎蕩也固難名。</text>
<title>從泥村李居士求丹棗。反得生栗。</title>,<text>捫蝨之人方得蚤。元非本意偶然故。今人何異古人哉。得栗乃緣求大棗。</text>
<title>從泥村李居士求丹棗。反得生栗。 其二</title>,<text>纍纍紫實自天生。路遠盈囊惠不輕。煮食煨呑皆適口。感君深慰老衰兄。</text>
<title>從泥村李居士求丹棗。反得生栗。 其三</title>,<text>削去皮來手不閑。雷聲忽起齒牙間。啖終無以瓊琚報。空寄蕪詞是厚顏。</text>
<title>諸生來訪</title>,<text>病怯天寒懶倚軒。感他諸子共携尊。遠尋幽徑情非淺。莫讓深鍾語不煩。山色靜開淸淨態。煙光凝作太平痕。醉來欹枕人初散。春雨聲中夢帝閽。</text>
<title>夜興</title>,<text>窮困知天賦。棲遲擇地安。病來身瘦盡。老去鬢衰殘。雲薄秋光晚。霜飛夜氣寒。寸心淸淨了。塵擾不相干。</text>
<title>次金敎授口號詩韻</title>,<text>寄迹煙霞一老生。耳聞佳句眼還明。詩中自有深交意。珍重賢公懇款情。</text>
<title>次金敎授口號詩韻 其二</title>,<text>擧頭東望白雲生。山翠浮空照眼明。何日松巖溪水畔。共論心事盡歡情。</text>
<title>次金敎授口號詩韻 其三</title>,<text>獨坐悠悠野意生。雨餘雲日淡還明。倚欄聽取綿蠻鳥。百囀皆然求友情。</text>
<title>次金敎授口號詩韻 其四</title>,<text>雲從天際蔚然生。先掩靑空白日明。謂作膏霖蘇衆槁。不從民命是何情。</text>
<title>次金敎授口號詩韻 其五</title>,<text>莫將窮達歎勞生。魚躍鳶飛道自明。天理顯來人事盡。此時方得見眞情。</text>
<title>次金敎授口號詩韻 其六</title>,<text>我亦平生大瘦生。欲題詩句意難明。強將俚語賡淸韻。不是成章達寸情。</text>
<title>次金敎授口號詩韻 其七</title>,<text>看山靜坐笑浮生。長伴閑雲弄月明。臨鏡可慙惟雪髮。對花難禁是風情。</text>
<title>寄雪峯丘僧統</title>,<text>法王堂首法中王。卓落高標照世光。淸淨本心無礙罣。圓融道體絶思量。白雲行樂眞堪託。紫陌奔馳未必當。莫愧忽忘嬰世故。藹然聲譽固難藏。</text>
<title>七峯書院題詠 吳䎘</title>,<text>麗朝冠冕摠煙空。耘谷餘風振海東。宇宙棟樑成廟貌。春秋香火走村翁。川流一派淵源迥。壁立千層氣像雄。暇日壺觴爭醉德。亂峯微雨詠歸中。</text>
<title>七峯書院題詠 尹之復</title>,<text>耘谷祠堂架半空。從知高躅冠吾東。已將矻矻探書奧。更喚惺惺警主翁。講熟君臣眞義烈。志輕軒冕是豪雄。門前特立千尋壁。宛爾儀形俯仰中。</text>
<title>七峯書院題詠 黃敬中</title>,<text>碩士胸襟水月空。回瀾能使百川東。龍潛早卜棲身地。豹隱甘爲遯世翁。溪護廟庭流不溢。山扶棟宇勢多雄。千尋鐵壁凝然立。來自先生氣槩中。</text>
<title>七峯書院題詠 李植</title>,<text>綱常萬古日麗空。扶植方知此道東。廟貌卽今追白鹿。儒風何必待文翁。晴雲滿壑溪聲遠。列岫排簷石勢雄。一宿西齋淸瀅骨。依然九曲武夷中。</text>
<title>七峯書院題詠 李元鎭</title>,<text>高懸日月照晴空。獨秉彝倫道已東。洪範九疇歌麥子。淸風百世採薇翁。川雷轉壑聲俱遠。石釰攢雲氣倂雄。二樂卽今猶可想。誰分燥濕素琴中。</text>
<title>山掤巖 李植</title>,<text>化工非劇俳。玄機或巧發。掤巖是俗名。鬼神豈手𪚥。七峯類削成。千尋立突兀。龍門擢砥柱。鼇岫留霜骨。或卓史臣筆。或擧卿士笏。特以比高節。萬古誰擬抗。此有耘老祠。馨香常對越。斯人樹綱常。有言垂日月。焉得翰苑筆。鑱作先生碣。</text>
<title>山掤巖 鄭煕夔</title>,<text>甘盤舊學伯夷操。駐蹕山臨舒嘯皐。瞻彼七峯千丈崒。翼然祠屋兩相高。</text>
<title>海東樂府詞 鄭弘翼</title>,<text>白衣來自草菜。紫袍坐開王座。但見故舊恩。不見千乘尊。此何竟何事。應對惟一言。君不見櫝中之書成灰塵。子孫生聖人。當時著述空勞神。</text>
<title>癸巳仲春。修耘谷先生墓。猥側名於監蕫之末。感吟一律。洪羲祖</title>,<text>碧山紅旭海東明。灝氣朝生志氣淸。耘谷幽堂今日拜。銀臺歸夢白雲耕。昔賢大節惟仁義。衰李微陽賴利貞。沒世無名還自幸。浮生滾滾老异平。</text>
<title>癸巳仲春。修耘谷先生墓。猥側名於監蕫之末。感吟一律。權睟</title>,<text>古碑苔字尙分明。景仰先生素履淸。孤竹風高首陽採。少微星照富春耕。弁巖特立傳名久。詩史長留見節貞。志士千秋多曠感。太宗臺下路猶平。</text>
<title>癸巳仲春。修耘谷先生墓。猥側名於監蕫之末。感吟一律。金洛受</title>,<text>名敎東方孰使明。寸膠多力一河淸。殷天擎得西山採。漢鼎扶來富野耕。大老豎碑崇氣節。先王移蹕奬忠貞。百年墓貌瞻依舊。誰謂邱陵閱劫平。</text>
<title>癸巳仲春。修耘谷先生墓。猥側名於監蕫之末。感吟一律。鄭鴻慶</title>,<text>殷商日月照心明。萬古遺風孤竹淸。鳳蹕當年空悵望。雉岑何處晚歸耕。雲凄短碣偏增感。霜逼寒松獨葆貞。綿邈靑山蓬棘翦。重修堂斧慕昌平。</text>
<title>癸巳仲春。修耘谷先生墓。猥側名於監蕫之末。感吟一律。李治進</title>,<text>前朝辨說獨分明。星日至今耀太淸。孤臣淚咽蟾江渡。處士名高雉嶽耕。圃翁去後魂俱烈。牧老來時節共貞。遺孫負去春莎綠。爲惜蓬科半已平。</text>
<title>癸巳仲春。修耘谷先生墓。猥側名於監蕫之末。感吟一律。許儼</title>,<text>隻手東天捧日明。滔滔肉眼亦知淸。悲歌義士登山採。舊學甘盤遯野耕。鳳蹕彷徨勤禮訪。龜頭剝落表忠貞。薪憂未克趨監蕫。悵望封塋志不平。</text>
<title>癸巳仲春。修耘谷先生墓。猥側名於監蕫之末。感吟一律。丁若璿</title>,<text>堂斧新莎照眼明。富春重憶一絲淸。沁洲不盡忠臣淚。牧老曾同處士耕。分揀金牛須直筆。長辭玉帛利幽貞。白雲流水荒臺曲。輦路依然草色平。</text>
<title>癸巳仲春。修耘谷先生墓。猥側名於監蕫之末。感吟一律。李圭采</title>,<text>佳城數尺土花明。仰止先生百世淸。松嶽忍看黃葉蝕。雉峯堪伴白雲耕。原莎帶雨新添色。磵柏經寒不改貞。谷口春薇加豆實。烝嘗歲歲卜安平。</text>
<title>癸巳仲春。修耘谷先生墓。猥側名於監蕫之末。感吟一律。沈東翼</title>,<text>雉嶽崢嶸麗日明。遺風遙挹一絲淸。乾坤雖廣將安適。林壑此深仍自耕。可與夷齊相上下。遂從圃牧並忠貞。雲孫重改幽堂築。軟綠新莎繞城平。</text>
<title>癸巳仲春。修耘谷先生墓。猥側名於監蕫之末。感吟一律。鄭鴻順</title>,<text>隻手擎攀海日明。先生之志聖之淸。尊師賁趾千乘駕。罔僕藏蹤數畝耕。百世高風皆仰慕。當時苦節獨幽貞。府東一麓逌瞻地。中有嫗淵瀉不平。</text>
<title>癸巳仲春。修耘谷先生墓。猥側名於監蕫之末。感吟一律。沈啓宇</title>,<text>卓冠三韓義理明。先生名節聖之淸。高標宛轉桐江釣。晚計逍遙栗里耕。百世聞風增肅敬。千峯晦迹利幽貞。天慳鬼祕精禋地。塋域重新石逕平。</text>
<title>癸巳仲春。修耘谷先生墓。猥側名於監蕫之末。感吟一律。洪羲升</title>,<text>澗回山拱洞天明。耘谷遺風左海淸。赤嶽蓋云箕岫有。白雲猶似富春耕。特書篆古高麗字。獨秀松含晚節貞。鎭日堂封瞻仰久。不愁歸路夕煙平。</text>
<title>癸巳仲春。修耘谷先生墓。猥側名於監蕫之末。感吟一律。韓致兢</title>,<text>巖巖雉嶽際休明。左海攸瞻淑氣淸。翠柏重封春雨露。白雲猶似舊耘耕。澤存函石詩之史。卦得天山遯用貞。屹彼七峯尤感慕。何年肇域享升平。</text>
<title>敬題卓氏家藏恭定大王御製甲稧詩後 李魯秉</title>,<text>卓氏之先。家於光山。諱之葉。號學圃。諡文成。卽其鼻祖也。自前朝世篤忠貞。當麗季國初。以文章宦業顯于時。觀於李益齋及圃，牧，冶隱諸先生詩若文。槪可想矣。不幸雲仍中微。文獻莫徵。今幾四百有餘年于玆。或流落關西。或羈寓嶠南。世皆目之以稀僻之姓。並與諸公之淸名峻節。幾乎湮沒。良可悲夫。歲之庚戌之秋。余病伏于終南寓舍。卓氏之後孫雲翰，有協。踵門而見。袖示一帖。帖是御製甲禊韻也。粤昔太宗大王潛邸時。與當時名碩。修甲稧以講好。及御極。作詩以寵之。待之以廿八之功。矢之以三角之崩。猗歟盛哉。君臣生並一歲。同心同德。刱萬世無疆之基。實三代之隆。漢，唐之盛。所未有也。嗚呼。卓氏之先竹亭先生。卽禊中三七之一也。余之先祖春塘公。亦其一也。俱以同稧後裔。覽是帖而所與講者。獨非先誼乎。卓君之徵文於余。良有以也。雖然。御韻中三角山崩義不泯一句。足以質金石而徵百世。又何庸跋文爲也。資憲大夫吏曺判書李魯秉。謹跋。</text>
<title>輓鄭圃隱文忠公 夢周</title>,<text>有道嗟無鳳。無時歎有麟。小心從此絶。大雅向誰陳。</text>
<title>憶趙松堂 浚柳巷韓修</title>,<text>平交無柳巷。末契有松堂。默料先天數。風塵事未遑。</text>
<title>和益齋 李齊賢</title>,<text>處世獨持危。在家自慰衰。聖門傳一貫。吾道學而知。</text>
<title>示同遊陶隱 李崇仁</title>,<text>有儒鄭可宗。性理得中庸。言必稱吾道。優遊牧隱從。</text>
<title>病亟吟</title>,<text>生亦不遇時。長亦不遇時。老雖不遇時。死豈不遇時。</text>
<title>哀圃隱</title>,<text>鼎重生離大。羽輕死亦榮。橋留千古血。水帶萬年聲。節氣風霜凜。忠心日月明。孤魂猶未恨。天地獨芳名。</text>
<title>賀太廟朝恭行天罰</title>,<text>恭行天罰日。奸瑩敢當雄。霸月述松下。王風起漢中。朝廷前後異。社稷古今同。湯武修靑史。誰傳一介忠。</text>
<title>次權楊村 近 贈徐蕃村輓 甄</title>,<text>歸臥蕃村月。自修道益尊。松舍孤節氣。花帶太平痕。裁潔詩千首。勸淸酒一罇。西山秋夜半。夢接伯夷魂。</text>
<title>寄樵隱 李仁復</title>,<text>適我願班荊。不如一友生。攀龍咸仰德。附驥益彰名。衆醉誰無恥。獨醒自有淸。世皆從仕樂。寫史愧淵明。</text>
<title>寄麟齋 李種學。 以呈牧隱 李穡。</title>,<text>乞骸疏太傳。末契向誰論。擧我輶毛德。借君重鼎言。仁風吹面面。活水見源源。臥看星爭拱。但知北極尊。</text>
<title>偶題稼亭 李穀文孝公</title>,<text>江海任遨遊。解吾進退憂。罇成三影月。笛送一聲秋。風穩棲鴉背。煙凝睡鴨頭。早知難處事。宅近五湖舟。</text>
<title>淚和三憂堂 文益漸</title>,<text>咫尺當頭萬里顏。堂堂此去重於山。楚囚日久南冠縶。漢節風生北海還。</text>
<title>淚和陶隱 二首</title>,<text>長亭留別好風興。雲自隨君瑞氣凝。路指三千情迫切。胸呑八九志恢弘。</text>
<title>淚和陶隱 二首 其二</title>,<text>一孤忠別一孤城。此世興亡任此行。難死難生心自決。不求不保命猶榮。</text>
<title>次三憂堂</title>,<text>遠雲一點也凄凄。歸夢時時去路迷。遙指周天千萬里。首陽落日愧夷齊。</text>
<title>寄桐軒 尹紹宗</title>,<text>客舍風煙古錦州。遙知憲叔獨登樓。登樓何日無憂國。進亦憂時退亦憂。</text>
<title>過易東舊居 禹倬祭酒丹陽人</title>,<text>丹陽城北丹田里。中有斯翁卽主人。一點天眞忘寵辱。易東歸自泗洙濱。</text>
<title>和三憂堂</title>,<text>靑山落日促行裝。去國遲遲父母鄕。君以死生爲已任。吾何不築一逢場。</text>
<title>退老詩 文選則但題景濂亭。故今從家本。</title>,<text>懶向人前強作顏。水亭終日對靑山。吾家嗜好與時異。此地淸幽非世間。風月無私隨處足。乾坤大度放予閒。逍遙自適忘機裏。臥看長空倦鳥還。</text>
<title>輓李文忠公 益齋</title>,<text>高麗五百獨名臣。特立淸朝孰比倫。事業功程垂竹帛。文章德義滿鄕隣。聰明萬里江山月。氣像千年宇宙春。精魄靈魂風不死。人間那復有斯人。</text>
<title>景濂亭扁額</title>,<text>海東形勝擅湖南。上有濂亭下有潭。弄月吟風多靜味。觀魚聽鳥足閒談。島頭松葉合雲飽。池面蓮花帶雨酣。幽趣溪山眞釀得。詠而歸日飮而甘。</text>
<title>謝元戎李密直 太祖在潛邸時 來訪十句</title>,<text>明君憂閫外。授鉞遣雄才。深策海難測。嚴威山。可摧。箭飛紛似雨。劍擊迅如雷。掃蕩妖氛盡。扶持化日回。元功歸帶礪。碩輔待鹽梅。豈謂高軒貴。親探陋巷來。紫駝峯出釜。綠蟻酒盈杯。席上綺羅擁。罇前管絃催。千愁割爾散。一笑粲然開。糜粉亦何報。兢惶不自裁。</text>
<title>遣悶三十四韻 見東文選</title>,<text>我生於此世。與世不相當。性直言無佞。形枯貌不揚。才微補衮職。德乏藥民瘡。混玉叨臺長。吹竽備省郞。不能量己力。思欲整朝綱。當路難高枕。排雲未括囊。皇天失舒慘。鬼物降災祥。始訝流遐域。終成退故鄕。乘軒何足貴。媚䆴不知藏。樗櫟山中老。芝蘭林下芳。知音侍天陛。導澤及村莊。白髮千莖雪。丹心一炷香。自知恩莫報。但祝壽無疆。舊隱在泉谷。餘生寄草堂。老曾忘世事。病亦廢醫方。境勝風煙好。身閒日月長。看梅倚修竹。賞藕立垂楊。花露衣巾濕。松陰枕簞涼。園中三畝菜。墻下百株桑。婢織供衣服。奴耕足稻梁。元戎開宴席。廉使闢歡場。坐客銀靑貴。歌兒粉黛粧。珍羞推玉俎。美酒灎金觴。朽質發豪氣。窮居生寵光。悲欣例相代。禍福亦無常。去歲楊曾遊。今年鄭又亡。芳年兒作鬼。未老婦爲孀。揮淚復揮淚。斷腸還斷腸。隣人猶有痛。稚子不知喪。先沒嗟孔鯉。過哀問卜商。賢回何短折。盜跖尙強康。此理誰能識。斯由我未詳。野花開雨露。嘉木落風霜。興歇自然耳。何須怨彼蒼。</text>
<title>賀判三司孫公受鳩杖 七言長篇</title>,<text>明公歷仕五王代。功大早知君子幾。松竹故山開綠野。桑楡晚景謁金扉。臨軒不以尋常待。前席那容咫尺違。謇謇始終能有幾。皤皤八十古來稀。平生已厭富且貴。上賜不宜輕與肥。敬老故將靈壽授。拜恩還向永嘉歸。信扶剩得高人趣。閒倚時看倦鳥飛。身入葛天逃物役。家居蓬島息塵機。豈知雲雨有飜覆。自與乾坤無是非。留客酒樽盈湛露。祝君香篆照靑暉。緇衣尙有敞爲改。鞶帶亦遭三禠譏。此物實爲千載寶。定應靑史爛光輝。</text>
<title>附原韻 題景濂亭 五絶</title>,<text>天眞周茂叔。氣像卓謙夫。風月爭光霽。數君子坐隅。</text>
<title>附原韻 題景濂亭 五絶  其二</title>,<text>氣像眞如許。周夫子復生。景濂亭上月。灑落照心明。</text>
<title>附原韻 題景濂亭 五絶  其三</title>,<text>風月無邊景。菊蓮有限秋。鉤簾危坐看。君子更何求。</text>
<title>附原韻 題景濂亭 五絶  其四</title>,<text>中池蓮葉酒。上島菊花杯。閑往閑來處。濂亭向日開。</text>
<title>附原韻 題景濂亭 五絶  其五</title>,<text>池白濂溪月。島淸靖節風。閒中多氣像。道德又兼忠。</text>
<title>附原韻 題景濂亭 五絶  其六</title>,<text>採菊淵明趣。愛蓮茂叔心。吟風前弄月。讀易後鳴琴。</text>
<title>附原韻 贈景濂亭 蘿葍山人金濤</title>,<text>野客因居野。朝臣自退朝。須臾間不死。況復願逢堯。</text>
<title>附原韻 贈景濂亭 蘿葍山人金濤 其二</title>,<text>人遐國步危。世遠聖門衰。此理如虛影。執盈孰有知。</text>
<title>附原韻 次益齋贈景濂亭 牧隱</title>,<text>登山覺勢危。觀物惜花衰。萬理常爲一。學知或困知。</text>
<title>附原韻 次景濂亭和益齋 圃隱</title>,<text>在朝歎世危。浮海慰吾衰。以理觀天道。自然未易知。</text>
<title>附原韻 和景濂亭 陶隱</title>,<text>江漢見朝宗。海通一理庸。眞源都在我。師友與俱從。</text>
<title>附原韻 憶景濂亭 朴潘南五律</title>,<text>氣像滿朝濃。一生處己恭。逢迎宜喜樂。談笑可從容。起枕琴三尺。坐堂祿萬鍾。淸秋今夜夢。雅面似芙蓉。</text>
<title>附原韻 太祖朝御製 潛邸時</title>,<text>憂國一元戎。益嘆志氣雄。唐虞聞耳外。湯武愧心中。海日天無二。麗王道不同。解吾民怨大。公等莫言忠。</text>
<title>附原韻 挽景濂亭 李亭齋</title>,<text>早來慕洙泗。性理達魚鳶。遊夏文誰繼。淵騫行自全。謂將舟楫用。驚此己辰年。聖主追榮諡。光輝動九泉。</text>
<title>附原韻 挽景濂亭 李亭齋 其二</title>,<text>宇宙千年恨。忠魂未屈伸。濂溪眞氣像。靖節好風神。甲乙三憂日。己辰一別春。更逢堯舜世。諡狀降重宸。</text>
<title>附原韻 挽景濂亭 李亭齋 其三</title>,<text>麗鮮兩國開。歲月八旬催。吾道窮庠學。斯文付夜臺。推忠能守節。有德又兼才。位止生前樂。諡添死後哀。</text>
<title>附原韻 挽景濂亭 李亭齋 其四</title>,<text>拙隱自稱時。投心惟五六。種池茂叔蓮。採島淵明菊。靜裏訪陶樵。閒中來圃牧。濂亭孰主張。風月空泉谷。</text>
<title>附原韻 杖流時。贈景濂亭。陶隱。七絶二首。</title>,<text>靑山別路白雲興。此去茫茫殺氣凝。若使男兒行萬里。生還何日道修弘。</text>
<title>附原韻 杖流時。贈景濂亭。陶隱。七絶二首。 其二</title>,<text>誰知令日是開城。易別難逢有此行。思我堂堂惟我事。生之雖大死猶榮。</text>
<title>附原韻 謫南荒。贈景濂亭。三憂堂。二首。</title>,<text>他時難對此時顏。安去平存水隔山。天感人生生馬角。諸君知我好生還。</text>
<title>附原韻 謫南荒。贈景濂亭。三憂堂。二首。 其二</title>,<text>潛潛淚灑雨凄凄。萬里南荒去夢述。人不疑時吾有信。少年豪氣與山齊。</text>
<title>附原韻 題景濂亭舊居遺礎 湖伯</title>,<text>桓桓氣像獨超塵。故國參知政事身。養性天眞忘寵辱。蒼苔礎面淚題新。</text>
<title>附原韻 題景濂亭舊居遺礎 湖伯 其二</title>,<text>竭忠輔國繼淸塵。宣化堂中自在身。當世巨儒休退地。寒泉風月古今新。</text>
<title>附原韻 題景濂亭舊居遺礎 湖伯 其三</title>,<text>舊家人物摠成塵。故老相傳到此身。孝子忠臣生長地。雙淸風月自餘新。</text>
<title>附原韻 題景濂亭舊居遺礎 湖伯 其四</title>,<text>休道興亡一窖塵。文章忠節自兼身。湖南風月空泉谷。人去礎留雨洗新。</text>
<title>附原韻 失題</title>,<text>一代有儒宋致中。才兼文武早發庸。持心處己眞相似。不問可知負笈從。</text>
<title>附原韻 尹桐軒和韻</title>,<text>事在朝廷客錦州。州中時有望鄕樓。看雲步月思家淚。臨水登山去國憂。</text>
<title>附原韻 赴京時。贈景濂亭。三憂堂</title>,<text>御者莫催萬里裝。忠魂無日不還鄕。別君秋月三嘆地。待我春風一笑場。</text>
<title>附原韻 挽景濂亭文正公 閔漁隱霽</title>,<text>湖之南畔海之東。憂國愛君退老翁。前代有爲參政事。本朝不仕諡文公。直言己往朱雲志。性理由來亞聖風。淸白魂留楸嶺下。幷明日月一孤忠。</text>
<title>附原韻 過景濂亭舊墟 南延慶</title>,<text>石池荒墓十餘阡。泉谷舊墟一半田。濂翁樂道初辭幣。竹老憂時晚奏篇。兩世功名風萬古。雙魂忠孝月千年。松柏故山靑未了。二公心迹獨超然。</text>
<title>附原韻 挽景濂亭參政 李容軒原</title>,<text>天時不利己辰年。諡狀何來哭九泉。進仕當年爲宰相。退朝平地作神仙。心存忠直初銘笏。志不公侯晚奏篇。灑落胸中眞氣像。濂亭風月坐無邊。</text>
<title>江漲 十歲孤山作。識者異之。</title>,<text>大野皆爲沒。孤山獨不降。</text>
<title>還朝路上。望三角山。</title>,<text>三朶奇峯迥接天。虛無元氣積雲煙。仰看廉利攙長釰。橫似參差聳碧蓮。數載讀書蕭寺裏。二年留滯漢江邊。孰云造物無情者。今日相看兩慘然。</text>
<title>送李副令韌使浙江 恭愍十三年報聘張士誠時○東人詩話曰。讀此詩。其氣象可知矣。</title>,<text>天地紛爭問幾廻。南朝往事不勝哀。君歸應過岳王墓。爲我丁寧酹一杯。</text>
<title>送胡若海照磨還台州 東人詩話曰。讀此詩。其氣象可知矣。</title>,<text>南省卽官聘我邦。風儀瀟灑已心降。主人寵迫彤弓一。門客知深白璧雙。禹貢山川猶戰伐。箕封民俗自淳厖。秋風不識留君意。直送飛艎渡浙江。</text>
<title>送胡若海照磨還台州 東人詩話曰。讀此詩。其氣象可知矣。 其二</title>,<text>遠遊看盡好山川。却掛雲帆思渺然。觀禮曾聞吳季札。乘槎還憶漢張騫。扶桑出日明台嶺。渤海洪濤接越天。一笑相逢何處是。更期天下會同年。</text>
<title>次韻金仲賢齊顏</title>,<text>不須揩眼苦看書。隨意吟哦亦自如。黃鳥園林春晝永。偶然乘興愛吾廬。</text>
<title>示讀書諸生柳衛</title>,<text>嬉遊不學過芳年。墻面如今秪赧然。爲報諸君須着力。光陰終不爲君延。</text>
<title>鄭正郞夢周見贈。次韻寄呈。</title>,<text>游學三年雪滿巖。醇醪不覺自沈酣。別來歲月奔如電。怊悵無人爲指南。</text>
<title>走筆寄江陵李使君</title>,<text>海闊天高一郡平。州城人道是蓬瀛。霓旌鳳蓋寒松月。想像風流太守行。</text>
<title>放還從便後寄弟存斯</title>,<text>狂妄自甘棄海邊。聖恩天大許歸田。草廬隨意生涯是。一片丹心倍昔年。</text>
<title>宿弟存中錦城村家有感</title>,<text>愧我與君俱老大。眼前豚犬已多生。天胡早奪爺孃壽。不見兒童項領成。</text>
<title>石灘行</title>,<text>百濟故國長江曲。石灘明月閑幾年。野火燒原平如掌。時有觳觫耕菑田。我來構亭探勝景。萬景媚嫵爭來前。雲煙明滅蛟龍窟。山翠空濛浮遠天。白沙岸斷浦漵入。傑石邐迤橫江邊。扁舟南轉凡裊窕。石欄桂柱臨澄淵。石佛應見義慈代。唯有野鶴來參禪。憶昔唐將航海至。雄兵十萬鼓鼘鼘。都門一戰謾傾國。君王拱手被拘攣。神物慘惔亦不守。石上遺跡猶蜿蜒。落花巖下波浩蕩。白雲千載空悠然。</text>
<title>詩 三綱行實直節贊</title>,<text>並據胡床敢抗衡。專權擅政國將傾。倘非二子忠誠激。冒死何人伏閤爭。</text>
<title>詩 三綱行實直節贊 其二</title>,<text>王心蠱惑信姦回。可鑑玄陵養禍胎。怒目一言眞斧鉞。賊旽從此膽先摧。</text>
<title>詩 別李正言存吾貶長沙監務。</title>,<text>大庭白日雷霆後。南北三年幾夢思。復上離亭重回首。秋高喬嶽易生悲。</text>
<title>詩 寄李長沙順卿 圃隱鄭夢周</title>,<text>春風苦憶李長沙。徙倚南樓日欲斜。宣室承恩應未遠。石灘明月不須誇。</text>
<title>詩 石灘爲李長沙作 李稷</title>,<text>李氏新羅大姓昆。先生節義又殊調。擊姦秀實竟違時。避世嚴陵便垂釣。事去高名並日星。灘空兩岸惟蓬藋。承家忠孝有鷄城。餘慶無窮前可料。</text>
<title>詩 孤山 出黃驪志</title>,<text>自有玆天地。應知有此山。英名山共久。千載邈難攀。</text>
<title>詩 孤山 出黃驪志 其二</title>,<text>孤山抱水揷靑冥。萬古陳蹤有廢城。人與長江同去盡。山因賢達獨留名。</text>
<title>詩 白馬江懷古 鄭斗卿</title>,<text>李公高名爭日星。至今人憶大夫醒。長江湛湛東流去。江上楓林空自靑。</text>
<title>詩 過義烈祠 李春英</title>,<text>忠臣碎首國隨殘。往事千秋膽亦寒。義烈卽今如昨日。空敎志士髮衝冠。</text>
<title>詩 過長沙古城 出忠賢祠所記</title>,<text>孤臣長憤切。王業竟何如。斬佞空懷劍。憂時獨上書。忠言雖見逐。直節豈宜除。流落炎州客。傷心舊國墟。</text>
<title>詩 西陵。贈李參奉。林悌</title>,<text>麗季奇男李正言。一生肝膽有如天。身爲砥柱黃河上。手決浮雲白日邊。湘浦幽蘭千古恨。石灘明月幾回圓。西陵偶與賢孫▦。激烈餘懷寫短篇。</text>
<title>讀易</title>,<text>東窓讀易日方中。妙契難追無極翁。萬古千今心有主。天根月窟孰爲雄。隔林子和在陰鶴。昭代羽儀漸陸鴻。敢擬宣尼無大過。唯應理遣莫留胸。</text>
<title>心學</title>,<text>天道行從四德元。聖賢心學是淵源。顏曾挺出三千弟。舜禹相傳十六言。欲把橫流防汎溢。須將方寸要操存。伊誰會得統情性。諸子紛然舌莫捫。</text>
<title>擬散人歌</title>,<text>追懷萬萬古。其風甚朴略。營窟或巢居。民俗同野鹿。及玆禮法生。醇直如轉燭。拜伏困節文。繩撿苦拘束。苟出名敎外。目之爲土木。江湖陸魯望。天骨最淸奇。自稱號散人。放誕樂不羈。時人或非笑。散人自不知。頭腰任冠佩。行坐從傾欹。衣食適口體。此外復何爲。散人雖已遠。餘韻猶至今。今余湖海士。緬懷千載心。心留江月照。事往江雲深。聊歌散人曲。謌竟有遺音。焉得知音者。與之更謠吟。</text>
<title>風雨有感</title>,<text>秋霖連數旬。雲水互呑吐。田家方辛勤。畢此耕耘務。將期大有年。又何甲子雨。嘉穀臥靑泥。孼芽相依附。顚風從東來。萬木連林仆。時方民物和。上蒼何齊怒。莫是都無心。培覆渾不顧。沖漠固難諶。疇能究其故。地上蟻蝨臣。晏然安所禑。</text>
<title>寒食</title>,<text>今年寒食滯京華。節序如流苦憶家。楊柳愁邊初弄線。荼蘼雨後已生花。尋春院落多遊騎。上墓郊原集亂鵶。物色漸新人漸老。慕眞何處鍊丹砂。</text>
<title>漫成</title>,<text>一葉報秋序。晚涼生樹林。乾坤觀靜裏。日月見堂陰。禮樂遵常訓。君親費此心。先民敦踐履。緬想歎彌襟。</text>
<title>江月軒畫山水歌</title>,<text>東方彌天江月軒。善幻應變流淵源。三生氣習托筆痕。一泓水墨呑乾坤。瀟湘洞庭河之湑。本色雖妙要傳神。意匠淨掃凡筆塵。秋兔獨領丹田春。翠巖千仞雲一谷。何年道人結茆屋。急江平澗匝亂石。煙封霧鎖空寂寂。物像森然俱隱約。萬里當須觀咫尺。江山何處此地無。不用摹寫費工夫。主人自謂圖瀛壺。漁父見之笑胡盧。</text>
<title>倚樓曲</title>,<text>宮前琪樹色靑靑。煙月微明露滿庭。里巷何人謌舊曲。開元天子倚樓聽。</text>
<title>漫成</title>,<text>登高仍騁望。物色感人心。節序淸明近。時風淡泊深。桃花將欲吐。燕子已來尋。春事正旁午。唯應醉竹林。</text>
<title>江月軒雪山圖</title>,<text>道峯山前夜雪埋。千巖萬壑白皚皚。上天同雲雲接地。山川盡入昆明灰。白頭騷客披鶴氅。冒曉躡屐歸去來。山中樵夫寒未起。石頭無路松枝摧。山空雲散魂正斷。小橋南畔尋眞梅。王橈潘驢同勝踐。興盡欲返却徘徊。劃然長嘯谷應聲。寫出新詩山奪精。晚來坐對西窓明。小圖水墨已幻成。向來所見更丁寧。不是峯山乃是屛。</text>
<title>此心</title>,<text>天理端知幹此心。存誠要察物來侵。平生莫作皺眉事。開詠堯夫首尾唫。</text>
<title>觀日本長老瀑布圖</title>,<text>泉源一派下崔嵬。噴薄大壑何壯哉。山空想聽聲如雷。銀河倒瀉天上來。懸流轟轟不暫歇。巖花磵草日復日。葛巾野服山中客。頎然而來無局束。兩手據地散腰膝。矯首仰面終永夕。崩騰璀璨衣半濕。小童侍立長松側。景與意會心自適。吾知淸興未終極。主人此本從何得。日本長老爲戲墨。邇來苦被世論隘。白雲一塢可怡悅。扶藜獨往同隱淪。他日盡中添一人。</text>
<title>冬至日有感</title>,<text>一陽來復式如期。萬物生生試此時。若得天機消長理。男兒進退可能知。</text>
<title>讀史感遇</title>,<text>如棠嘗欲止雲軒。叔父孤忠未可諼。身後縱能加葬秩。豈如平日納忠言。</text>
<title>讀史感遇 其二</title>,<text>奮身親帥正奇兵。攘伏尊周在此行。漢水方城何足恃。屈完來興召陵盟。</text>
<title>讀史感遇 其三</title>,<text>人間萬口鼎申生。愛父還加致子名。却信地中應不朽。春秋一筆按分明。</text>
<title>讀史感遇 其四</title>,<text>佞人甘口是侜張。誤國從知聖作狂。若使孟明猶在世。地中無賴用三良。</text>
<title>讀史感遇 其五</title>,<text>東遷王室正陵夷。周鼎宜圖力可移。堪笑沐猴徒躑躅。天心默默爾能知。</text>
<title>讀史感遇 其十三</title>,<text>𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥治。孰謂當時社稷臣。</text>
<title>讀史感遇 其十四</title>,<text>客寓凶奴十九秋。黃沙短草牧羊愁。白頭來謁新天子。麟閣功名一節收。</text>
<title>讀史感遇 其十五</title>,<text>寄托親承六尺孤。任專那得間讒夫。有人如惑元平事。請質殷家伊尹乎。</text>
<title>讀史感遇 其十六</title>,<text>忠言不必要專攻。納約當加自牗功。早退二疏君不見。規模還與匹夫同。</text>
<title>讀史感遇 其十七</title>,<text>公朝拜爵謝私門。此老胸襟非所存。當日牛衣如記念。司農不愧位彌尊。</text>
<title>讀史感遇 其十八</title>,<text>闌干十二一闌分。滿座公卿衛鶴群。未死更逢新室亂。此心應怨左將軍。</text>
<title>讀史感遇 其十九</title>,<text>眼看新室亂如蠻。僞署那堪辱涶顏。一姓再興如可待。避人還有綠林山。</text>
<title>讀史感遇 其二十</title>,<text>渭川當日釣魚翁。白首還爲尙父公。萬乘故人能不屈。雲臺諸將揖高風。</text>
<title>讀史感遇 其二十一</title>,<text>赤符天下入劉家。誼豈稱臣事井蛙。當日此心如未得。問諸王皓與王嘉。</text>
<title>讀史感遇 其二十二</title>,<text>天道人爲例好從。方春可得證年凶。謂言不熟豐何害。更奈心期大度容。</text>
<title>讀史感遇 其二十三</title>,<text>天下三分望報功。曺侯討賊未全忠。委身漢室誠難事。際遇誰如諸葛公。</text>
<title>讀史感遇 其二十四</title>,<text>丈夫臨難氣如雲。一箇忠誠壓萬群。許保姓名光史策。張飛亦是義將軍。</text>
<title>讀史感遇 其二十五</title>,<text>樹穴探環若有期。汶賓父老獨前知。當時遺愛人如問。請看襄陽墮淚碑。</text>
<title>讀史感遇 其二十六</title>,<text>三國爭雄僞渾眞。南陽龍起世爲珍。若非半夜長星墮。吳魏焉知漢室臣。</text>
<title>讀史感遇 其二十七</title>,<text>林深倦鳥自知邃。出岫孤雲亦等閑。五斗拋來栽五柳。東籬採菊見南山。</text>
<title>讀史感遇 其二十八</title>,<text>鎖腰堂樹發忠言。造次難期性命存。漢主辭窮還托疾。美名須記納賢園。</text>
<title>讀史感遇 其二十九</title>,<text>出城兒子夜追還。將士同心保險艱。遇敵怡然持信節。功名千古重於山。</text>
<title>讀史感遇 其三十</title>,<text>博學文章好養生。韜光雲水避時名。題詩空嘆昭陽殿。梁武方爲菩薩行。</text>
<title>讀史感遇 其三十一</title>,<text>抱道遭讒氣未舒。殷勤更上獄中書。臣心如面固難改。到此生亡綽有餘。</text>
<title>讀史感遇 其三十二</title>,<text>市令應知物爲眞。豈難明喆保其身。立論雖正非言責。願使言官贖此人。</text>
<title>讀史感遇 其三十三</title>,<text>百官齊出賀凶徒。天道昭然不可誣。特立蒼黃存節義。九旬母氏有兒乎。</text>
<title>讀史感遇 其三十四</title>,<text>名義難敎婦女知。乘城一箭倒娥眉。當時不有王行本。絶度何人並駕馳。</text>
<title>讀史感遇 其三十五</title>,<text>得失當從人鑑知。身前身後一般思。如何直到征東日。更爲文貞立仆碑。</text>
<title>讀史感遇 其三十六</title>,<text>鳳衰曾入接輿歌。燕雀啁啾吁可嗟。更向李唐鳴盛德。斯人襟韻古無多。</text>
<title>讀史感遇 其三十七</title>,<text>明皇臨鏡嘿然悲。共惜龍顏一分虧。身瘦旣知非害事。危機爭底墮娥眉。</text>
<title>讀史感遇 其三十八</title>,<text>人倫天命素心存。白刃揮挐自盡言。想象鑾輿還國日。地中應得雪冤魂。</text>
<title>讀史感遇 其三十九</title>,<text>堂上依然謁聖明。睢陽士卒任魚羹。陷城三日援兵至。人到皇天昧處名。</text>
<title>讀史感遇 其四十</title>,<text>姜牙臨老遇文王。范蠡成功便晦光。終始無虧忠貫日。汾陽獨是大行人。</text>
<title>讀史感遇 其四十一</title>,<text>天子蒙塵寄一隅。唐家諸將盡非夫。欲持忠厚扶單弱。手板眞能殺賊奴。</text>
<title>讀史感遇 其四十二</title>,<text>本是閑人乞得閑。也宜從此遠朝班。如何更管中書事。廻首衡山未復還。</text>
<title>讀史感遇 其四十三</title>,<text>興元章奏蔚琅琅。當日施行十一強。袖裏卷懷醫國手。南來祗自抄新方。</text>
<title>讀史感遇 其四十四</title>,<text>象敎欺民癈痼成。深嗟聖道一毫輕。欲除弊事非新計。也任藍關雪裏行。</text>
<title>讀史感遇 其四十五</title>,<text>三十餘年嘿不言。羞將面目示乾坤。欲誅司馬謝天下。晉室無人可共論。</text>
<title>讀史感遇 其四十六</title>,<text>九泉應不負忠臣。帝服淋漓血染新。若使斯人臥床簀。世間無地可容身。</text>
<title>癸丑歲除夜</title>,<text>村舍經除夕。如今見二廻。桃椒爭檜梗。梟博聚喧豗。臘逐寒燈盡。春將細雨來。明朝已三十。復擧幾千杯。</text>
<title>夢作內直詩。覺而頗記其語。後四句不分朗。以意足成。</title>,<text>月帶晴虹貫。星躔銀漢連。墻葵泫滋露。宮樹鬱含煙。啓鑰彤闈敞。隔花淸漏傳。君王設庭燎。䲶鷺已朝天。</text>
<title>江行</title>,<text>三月送春日。策駑江上行。花隨流水去。雲共片帆征。雨意汀査潤。煙光浦樹明。灘頭雙鷺立。詩到此間成。</text>
<title>望雲</title>,<text>俄然生地上。忽已滿天施。靜處知風定。行邊訝月移。奇峯彭澤句。蒼狗草堂詩。變態今猶古。何人問所之。</text>
<title>送金思敏赴擧</title>,<text>甲子新正半。微陽梅柳知。親朋輕告別。臨路易生悲。風月三千首。關山十二時。歸歟莫留滯。桂擢最高枝。</text>
<title>留別尹待制</title>,<text>同庚尹待制。綽有風古人。自別松都後。相逢錦里中。酸寒依舊足。騷雅向來豐。聚散因形役。浮雲西復東。</text>
<title>松齋晚堂</title>,<text>山暝雲初定。涼風滿樹生。悠然倚柱立。聊復傍簷行。身世百年夢。乾坤萬古情。那堪正牢落。詩語苦難成。</text>
<title>客于西都。次陽村詩韻。</title>,<text>悠悠今日事。歷歷古人心。故國將歸計。西都獨坐吟。有書高下讀。得酒淺深斟。柳岸斜陽暮。黃鸝囀翠陰。</text>
<title>送華巖宗師友雲還住所</title>,<text>玉泉曾駐錫。半面識當時。持戒心無累。游方袖有詩。野花初寂寂。園果正離離。雲向公山去。因之有所思。</text>
<title>鄭復齋以折簡招之</title>,<text>春酒三杯後。油然詩興生。親交成會合。節序近淸明。靄靄雲多態。欣欣木向榮。相過乘鄭驛。騷雅愧無名。</text>
<title>次張司成讀離騷</title>,<text>靈均忠義具。命也不遭時。白露知先戒。黃昏恐失期。秋蘭宜作佩。野桂可攀枝。餘韻誰能繼。筍卿有佹詩。</text>
<title>次閔子復閑詠</title>,<text>欲結王孫友。高高未易親。淸風應到骨。白髮不饒人。花柳爭三月。乾坤老一身。物華何足惜。且復樂餘春。</text>
<title>被召至京。奉簡三峯先生。二首。</title>,<text>鯨海三年客。金鷄特賜環。困魚猶圉圉。驚鳥更關關。寄想雲龍際。持身木雁間。貢文如獻豕。豹得管中班。</text>
<title>被召至京。奉簡三峯先生。二首。 其二</title>,<text>陳相負耒耟。願作聖人氓。宅只求三畝。田何望一成。誰能與之處。使自得其生。知已明公在。酬恩性命輕。</text>
<title>海祥師請授論語</title>,<text>我自松京返。師依舍利居。春游扶躑躅。夜坐結跏趺。學識深於海。根塵淡若虛。吾門來不去。涵養是工夫。</text>
<title>在河東。聞郭，許兩同年亡。有作。</title>,<text>舟中已絶神仙望。世上難聞人物論。彼本無辜星散落。却驚南竄此身存。</text>
<title>題許榮州亭梅</title>,<text>小溪淸淺瘦枝斜。洽似西湖處士家。大醉未曾題一句。當時怪負好梅花。</text>
<title>寄不動寺雲軒長老</title>,<text>城西古寺掩蒼苔。庭院春深花自開。是我當年讀書處。至今頭白未歸來。</text>
<title>元日迎祥詩 二首</title>,<text>三陽廻北斗。萬物向東方。麗日昇金殿。靑春滿壽觴。</text>
<title>元日迎祥詩 二首 其二</title>,<text>寶曆謄黃紙。祥雲繞紫宸。君臣同樂處。天地一般春。</text>
<title>雜擬 九首 歸來</title>,<text>冠至辭家去。逾月方始歸。蠨蛸在空戶。又有𧐔蠗飛。於焉粲洒掃。亦復瀚我衣。懽然對妻子。酒觴聊自揮。隣人勞行役。悲咤爲歔欷。來歲儻如此。山中願莫違。</text>
<title>雜擬 九首 自快</title>,<text>林木薈蔚中。小亭塗四見。翠色照人衣。庭柯近可眄。晨起落長條。呼風通八面。東峯連畫屛。西池鋪白練。向來天所慳。一一自形現。從知吾道寬。𪚥意可理遣。</text>
<title>雜擬 九首 勉存</title>,<text>淸曉當軒坐。良心方在玆。俄然接人事。已逐外物馳。始萌能不勤。旣去誰復追。欲知存心要。文王卽我師。</text>
<title>雜擬 九首 憫雨</title>,<text>晨起北窓下。南山已朝躋。將謂俾滂沱。點滴不成泥。郡禞雖滋茂。禾田纔一犁。龍乎豈天意。無使我人迷。</text>
<title>雜擬 九首 喜雨</title>,<text>君王能憫雨。甘霔應時零。移秧雖已晚。猶可望西成。竟使釋耒輩。服田不暫停。玄功應不宰。再拜謝聖明。</text>
<title>雜擬 九首 自獻</title>,<text>仲尼酒無量。溫克常虛徐。可笑陶士衡。限盡歡有餘。俱爲醉鄕客。所至非異閭。人生不快飮。幽憂何以攄。應倒便須盡。觥籌亦非除。先民同一趣。後輩將焉如。</text>
<title>雜擬 九首 酒趣</title>,<text>高松非種植。閑花又自開。賴彼天生物。侑我手中杯。問君酒何好。眞趣何言哉。陶然小天下。渠自醉鄕來。</text>
<title>雜擬 九首 孤墳</title>,<text>高齋兩株松。號風如過雨。半夜臥南窓。撫枕嘆今古。宇宙浩茫茫。英雄一丘土。干戈起東陲。農家皆部伍。歸畊無寸田。進未補明主。寄語鶴上人。借我凌雲羽。</text>
<title>雜擬 九首 興歇</title>,<text>新月帶長庚。相與爭輝光。幾望月規滿。流空布雪霜。長庚獨耿耿。動搖森森芒。嫦娥駕老兔。突過熠燿場。必縮退三舍。咫尺忽參商。但觀化機變。契合安可忘。他時天再運。共影同一方。</text>
<title>宿滅浦院樓</title>,<text>長江衮衮向東流。野闊山開天盡頭。舟楫幾年人渡水。風塵萬里客登樓。煙濃杜子淸淮夜。月小坡仙赤壁秋。行路正南通巨鎭。征𪚥每到此中留。</text>
<title>斗尺山</title>,<text>蔚彼斗尺山。黛色橫雲表。東南壓滄溟。霧雨自昏曉。伊昔孤雲仙。結搆遠林杪。逍遙月影臺。氣與秋天杳。往事逐東流。斯人心未了。我來對蒼顏。慰此心悄悄。俯仰成古今。極目送飛鳥。</text>
<title>自遣</title>,<text>風雨茅簷下。棲遲有所思。古人何寂寞。吾道竟支離。義重生堪捨。名存謗亦隨。陶然是眞隱。出處似鴟夷。</text>
<title>丁未八月。將赴京師。歇馬地藏寺北里。</title>,<text>嶙崅行方憊。頹然坐晚陰。秋標扶老樹。雲影護平林。南距只三日。西歸有好音。布衣雖齷齪。常抱戀君心。</text>
<title>過金泉驛</title>,<text>古館依山麓。危橋涉淺沙。地肥秋大稔。木老歲無花。使騎驚郵吏。鄕風聽野謌。悠然動懷抱。佳節客中過。</text>
<title>黃澗</title>,<text>地僻征人少。天長去鳥遲。一鞭何處客。囊滿感秋詩。</text>
<title>陽山。送金進士還京。</title>,<text>來伴陽山共客衣。袖詩今日送君歸。雪晴危磴去留異。月澹冷齋談笑稀。東國旁求龍倏起。三冬時習鳥初飛。故人若問山中客。爲說春闈必不違。</text>
<title>代僧惠能別金進士</title>,<text>十載干戈無可依。行藏高與白雲期。三冬問子應嫌鈍。末路知非自恨遲。達巷謾佳夫子道。門人皆感互鄕思。臨分却笑昌黎叟。只得留衣不以詩。</text>
<title>與琴進士夜坐松齋</title>,<text>坐久東窓月意多。浩然詩意此尤佳。陽山何自着顏色。連棟圖書一草家。</text>
<title>次曹學菴詩韻。上鄭判事贊孝碑。</title>,<text>孝碣當門未十年。眞情敢發性中天。淸溪薄俗應歸厚。人子如公孰有前。</text>
<title>心</title>,<text>應物無蹤體本虛。言難盡妙畫難如。未能自克爲形役。要向仁山卜結廬。</text>
<title>次后汝銘詩</title>,<text>五百年強際。斯文在禮官。餼羊毋汝愛。周道欲吾觀。上蔡徒思隱。東山不耐寒。二人同此趣。千載有餘歡。</text>
<title>及第後遊延安府</title>,<text>京國遊人衣錦來。五原風景正佳哉。郡樓三日醒還醉。隔竹海棠花自開。</text>
<title>次郭正言詩韻</title>,<text>平生豈意榜爲元。盡是皇天雨露恩。又作沈香亭北客。立門三日學無言。</text>
<title>秋梨復花嘆</title>,<text>吾家墻西梨樹老。腰腹橫穿蟻穴通。春來花開最高頂。亂雪飄蕩隨東風。碧實辛酸未堪咽。秋露始下顏色紅。枝間耿耿花再發。仰觀試訝星排空。折來香色同春令。公然竊得造化工。天心肯爲渠私厚。此理吾將問上穹。莫是陰官操陽律。區區淫巧向此中。老葉妖葩強連氣。恒娥羞對黃髮翁。此誠可怪不可賞。李唐臣庶景佺忠。</text>
<title>次河供奉詩韻</title>,<text>一忝鄕書薦。長安揖士風。狂歌天幕裏。大隱宦途中。經德非干祿。成文謾送窮。秋來誰得意。獨鶴上層空。</text>
<title>禁中乞酒詩</title>,<text>秋風雲物正佳哉。豈可醒吟遣此懷。自是無錢非畏禁。故人須送白衣來。</text>
<title>送金進士孟南遊</title>,<text>秋日謄裝出帝城。小詩難盡別離情。此行定過陽山下。須到高齋看姓名。</text>
<title>乞酒詩</title>,<text>乘興山陰糝玉塵。過從誤認白衣人。吾儕酒隱君應試。儻借淸尊霅水春。</text>
<title>送李大學</title>,<text>三冬文學外。鞍馬向長程。等是遠遊客。君故先此行。國恩東海淺。親意泰山輕。揖我解携去。孝哉李先生。</text>
<title>次韻栗齋 予嘗師事</title>,<text>童丱三年入學林。擬將文行當千金。如今忠孝丁寧敎。却信前言盡德音。</text>
<title>送裵大學歸覲星山</title>,<text>孀親絲絡寄書頻。苦待歸期淚滿巾。風月十年題柱客。關河萬里問津人。黌堂揖讓眼前事。萱室怡𪚥夢裏春。遠地莫忘丹鳳闕。渭濱莘野亦君臣。</text>
<title>將赴鄕拜牙州途中</title>,<text>天高一雁導孤征。見此難堪旅泊情。十月凄風吹客送。五年歸計蹇驢行。翩翩窮達知吾命。役役功名寄我生。何暇登樓賦王粲。焚黃日夜望先塋。</text>
<title>送克一上人還山</title>,<text>道人蕭洒向三峯。塵土無由孫浪蹤。一笑別離何澹泊。平生出處自從容。山童竊飮甁中水。野鶴來棲砌下松。應到舊居聊洒掃。燒香靜坐聽晨鍾。</text>
<title>出城</title>,<text>馬上尋詩苦不閑。朝來不覺別松山。此生役役吾何怪。千古江潮自往還。</text>
<title>過載陽山。寄山中諸友。</title>,<text>有客過陽山。忽憶山中客。何處遙相望。漢江秋月白。</text>
<title>靑陽秋晚客中</title>,<text>唫詩聊上馬。雲物供吾前。野菊疏猶嫩。沙泉暗復連。村空頻失道。山好欲停鞭。秋晚從行役。浮生亦可憐。</text>
<title>自遣</title>,<text>焚香消遣世慮。富貴浮雲太空。夜永溪堂燕坐。古今明月淸風。</text>
<title>入直。呈諸同舍。</title>,<text>書生那得識時宜。欲發狂言只自知。軒冕儻來天有命。風沙未定事難期。三春客裏題詩遍。十載兵前學劍遲。壯志不隨辛苦減。短檠燈暗浩然思。</text>
<title>故宮懷古</title>,<text>往事悠悠付太空。都城興廢幾英雄。瑞雲重擁康安殿。春草羅生延慶宮。玉輦何時營此地。金枝萬世托吾東。桃花欲見君王面。雨露年年一樣紅。</text>
<title>栗齋留別</title>,<text>栗齋留十日。雅尙稱吾情。勝地仍君語。紅塵但客行。寒郊風日迥。小墅雪牕明。彼此知音少。詩成誰與評。</text>
<title>次柳修撰館庭孤松</title>,<text>沈香亭北百花紅。錦障羅幃戲暖風。欲諫明皇多好事。大夫來立玉堂中。</text>
<title>次禁中詩韻</title>,<text>滿院楊花風送來。物華濃暖午窓開。太平史筆無端事。只許晴陰日日廻。</text>
<title>禁中醉詠</title>,<text>誰言一斗百篇詩。不管文章但計危。扶上蹇驢如夢裏。泰山渾未見秋絲。</text>
<title>送李尙書出按全羅</title>,<text>歲儉觀風殊不堪。忍能無語送行𪚥。到頭可記前賢事。挾道甘棠是召南。</text>
<title>送郭正言出按關東</title>,<text>見說江陵道。古稱山水林。海雲連嶂色。野茇近棠陰。遠布東漸化。常懷北拱心。民情在謌詠。但願察聲音。</text>
<title>夜與柳中卽語</title>,<text>宦遲驚節換。已是早秋時。露下芝蘭圃。風生楊柳枝。旅窓今夜月。隣笛故鄕思。有客來相訪。無端自詠詩。</text>
<title>赴通州。別金翰林。</title>,<text>故人雨中別。相顧發悽音。行曆始今日。征衫濕半襟。天低浮大野。山遠沒平林。奔走皆王事。無然負此心。</text>
<title>初到通上李諫議</title>,<text>譴斥一何急。未與親交別。顚倒出宣仁。無人送行轍。二載爲諫官。幾韜三寸舌。人職不相當。公器豈虛設。端合簡吹竽。一使整朝列。東遷還自甘。五馬行次𩢾。漂泊到金蘭。官居如縶紲。颶風從東來。屋瓦盡飛裂。濤頭打郡城。雄聲天柱折。聽見向來無。駭心常咽絶。曉鏡正含悲。險難未堪說。指點五雲中。吾君信明哲。誰能補導之。左右皆夔契。何日就鸞行。天顏睹揚晢。行當待苽期。願公奏微烈。</text>
<title>次列山縣稼亭詩韻</title>,<text>地褊難容舞袖長。一麾南北佩蘭香。水城漸近多情調。行遍秋山欲淡陽。</text>
<title>奉次宜州松亭韻</title>,<text>北來行盡短長亭。千古興亡此日情。戰馬飮傾滄海水。將軍高臥任邊聲。</text>
<title>奉次宜州松亭韻 其二</title>,<text>朔北天寒雪滿亭。登臨覽古不勝情。使君携酒來相送。合有桓伊玉笛聲。</text>
<title>次雲巖驛巽亭詩韻</title>,<text>洪溟無漲落。渾未辨潮鷄。草木秋風過。山川夕照低。俯流驚蜃氣。涉遠覺麟蹄。一旆經過熟。東遷早晚西。</text>
<title>重九後與廉使金公泛舟遊於三日浦</title>,<text>平湖萬頃綠波微。試向深秋好染衣。亭上四仙應悵望。月明輕棹載花歸。</text>
<title>重九後與廉使金公泛舟遊於三日浦 其二</title>,<text>山光水色快新晴。一段秋標滿意淸。更與玉人遊此地。絶勝黃菊逵湖明。</text>
<title>次祥雲亭稼亭詩韻</title>,<text>海上神仙會合難。勞生祗自不離鞍。如今試向江陵去。多少樓臺次第看。</text>
<title>襄州。贈宥旨別監金稛。</title>,<text>紫泥初降重霄日。聖德難量東海波。千里乘軺還復命。且留須聽太平謌。</text>
<title>重九日遊三日浦</title>,<text>諸公詩律一家成。寫出湖山十分淸。江入海門鹹混淡。仙遊眞境暗還明。巖花洲草斜陽色。漁笛菱歌隔岸。九日登臨仍載酒。異鄕佳節足歡情。</text>
<title>題和寧府喜雨樓</title>,<text>朔野荒涼天杳微。北來豪士幾時歸。雙城此日民皆化。九月邊風雁正飛。檻外方塘明夕照。營前細柳媚秋霏。新樓吟賞知多少。相國登臨悟昨非。</text>
<title>送歙谷金散郞赴任宜州</title>,<text>風采堂堂性地寬。明時班列共躋攀。江南奉使神功定。朔北分符跡未閑。已見光榮還鶴髮。須知政最動龍顏。與君等是遨頭客。更約春風玩海山。</text>
<title>見宜州金使君。復用前韻。</title>,<text>關東吏隱聖恩寬。爲政淸和學附攀。謝病相如雖不飮。惜時陶侃愧長閑。親交喜見便携手。薄俗多嫌屢改顏。何幸宜城公館裏。挑燈終夜說江山。</text>
<title>夜過歙谷</title>,<text>月明風細水鄕秋。五馬南行未夜休。夾道海棠應笑我。紅粧還有倚高樓。</text>
<title>贈金按部</title>,<text>東巡淸節凜高秋。年少風流體便休。昔日紅粧歌舞地。誰敎獨倚月明樓。</text>
<title>贈金按部 其二</title>,<text>南行馬上雨新晴。無限奇觀各自淸。遙想蘭舟三日浦。波應與月明明。中使傳呼出禁門。題封宣醞滿金尊。願公倒瀉東溟水。盡遣吾民醉聖恩。</text>
<title>贈金按部 其三</title>,<text>謌吹轟轟擁彩轝。紫泥頒降九霄初。重興盛事有今日。應載當時太史書。</text>
<title>過襄州</title>,<text>千里關東五馬行。每逢佳處便留情。襄州客舍瞥然過。只爲忽忙非好名。</text>
<title>宿高城客館</title>,<text>高杆相違百里優。不防紅粉逐鞍遊。一燈孤館無心耳。隔岸何人夜喚舟。</text>
<title>高靈早發</title>,<text>曉發高靈郡。征鞭趁水東。霜華輝寒日。木意向春融。從官謀身拙。隨時處世工。近鄕聞野語。好在一家中。</text>
<title>訪裵公。園梅未發。</title>,<text>裵公宅畔兩株梅。別後三年獨自開。千里來尋猶未艶。就看燈下亦佳哉。</text>
<title>春遊</title>,<text>梅花暖日柳輕風。春意潛藏浩蕩中。欲識東君眞面目。遍尋山北又溪東。</text>
<title>有寄</title>,<text>西岳凌空東海深。江陵別景最關心。玉人遠在蓬萊殿。莫惜千金寄好音。</text>
<title>上李侍中 我太祖</title>,<text>宦道渾似積薪場。畢竟功名孰短長。一坐苔磯垂十載。擧竿何日釣文王。</text>
<title>渡江</title>,<text>春風吹浪起。歸客未能休。沙暖鴻遵渚。山晴人倚樓。芳菲寒食近。爛熳故鄕遊。來往煩舟子。我家江水頭。</text>
<title>春雪</title>,<text>茅簷小雨夜有聲。曉來起視雪盈尺。上天醞釀來雰雰。二氣暌離相擊射。陰官奄至自幽都。自說天樞能闔闢。練裾瓊佩玉容儀。游遍四郊寬幕席。玉斧俄揮廣寒宮。㓮鑿氷輪懸合璧。碎屑須臾包九墟。東君失魄行局瘠。羲和馭出太陽。所見尋無跡。造物未料是何心。欺罔下民眞可惜。我嘗兩度見上如斯。戊申三月與今夕。但賴君王德勝妖。咎徵隨時能變易。</text>
<title>春遊。至北院。</title>,<text>按轡徐行玩物華。楊花如雪草如茵。日斜亭上慵然奈。未整尋春折角巾。</text>
<title>晉州。別鄭同年。</title>,<text>醉醒三日山花發。矗石樓前錦浪生。遠送南郊帶春雨。一杯相屬故人情。</text>
<title>過晉州野人居</title>,<text>境與高人各自淸。放懷三逕是淵明。𪚥頭扶上東軒看。隔岸花開春水生。</text>
<title>次金篤信贈兄詩韻</title>,<text>滿架衣裳無定主。對床風雨意彌深。紫荊枝上春光再。兄弟二人同一心。</text>
<title>金州許同年新居</title>,<text>亂石縱橫樹木疏。面山臨水定新居。客來共坐黎床上。喚得家僮出故書。</text>
<title>重遊密城 臨江仙</title>,<text>春瀨和煙分遠野。官橋楊柳依依。花香苒苒襲人衣。樓臺無限好。客子甚時歸。憶昔泛舟遊夜月。鱸魚挑上漁磯。中流漸覺露華微。此來思事。黃鶴白雲飛。</text>
<title>題鄭進士村莊</title>,<text>圓塘方井小亭東。勝日尋花向此中。南浦平蕪廻獵騎。主人閑倚竹溪風。</text>
<title>自適</title>,<text>舍後桑枝嫩。畦西薤葉抽。坡塘春水滿。稚子解撑舟。</text>
<title>雙松</title>,<text>雙松在高岡。寂歷飽風霜。地僻斤斧遠。低枝引復長。近根製茅茨。愛此生微涼。四壁僅容膝。明窓當竹牀。聖讀看庸學。史篇窺漢唐。祗自備朝暮。會友無文章誰爲乞火人。莫問積薪場。西齋是中隱。風味一來嘗。陂塘漫不流。出水新滿綠。泓深生夜煙。溶漾媚初旭。有誰歌滄浪。來泊門東竹。江湖張志和。月露滿巾幅。共坐劇談詩。交道非庸俗。此際每思君。風義如在目。焉得雙鯉魚。投彼晉江曲。臨流一嘆長。兩地難可縮。</text>
<title>次愼生員詩 二首</title>,<text>蠶成桑葉盈疏簀。麥熟農儂及遠村。一洞過從文字輩。東窓讀易定敲門。</text>
<title>次愼生員詩 二首 其二</title>,<text>松桂煙香山畔墅。菰蒲風澹水邊村。幽人帶月黃昏返。每到東隣欲閉門。</text>
<title>八溪黌堂四詠 東麓長松</title>,<text>元氣陶甄裏。千林薈鬱中。愧霑秦帝雨。來震素王風。生直人難比。後彫天不公。行當殘臘罷。須看小山東。</text>
<title>八溪黌堂四詠 其二 西軒叢竹</title>,<text>此君難可友。擇里寄孤棲。假色同群小。虛心應物齊。淸晨洞霧合。薄暮溪雲低。高賞非庸俗。山陰彼子西。</text>
<title>八溪黌堂四詠 其三 南樓秋月</title>,<text>群山增溟色。萬壑卷秋嵐。樓宿月如晝。枕涼風滿簪。揚輝橫半壁。倒影瀉平潭。入夜誰家笛。明河正斗南。</text>
<title>八溪黌堂四詠 其四 北殿薰風</title>,<text>深宮曉闢門。蘭芷自芬馥。仰止山彌高。游哉海莫測。薰風吹衮衣。萬物生顏色。斯道極天長。衆星皆拱北。</text>
<title>克齋雜題三章</title>,<text>松張翠葆。秋來十分蒨蔥。幽人衣上露華濃。待看淸夜月。聳出亂山中。桂影參差天宇靜。一聲何處冥鴻。彈琴古調入松風。上浩歌淸興發。莫使酒尊空。</text>
<title>克齋雜題三章 其二</title>,<text>梨棗通隣圃。桑麻翳古墟。竹林深處是吾廬。益友平生但與。此君居。彭澤休官後。山陰卜築初。風霜雪露縱憐渠。爭似和煙一蔟。暗扶疏。</text>
<title>克齋雜題三章 其三</title>,<text>金河秋畔驚胡管。萬里初飛雁。哀鳴輕擧趁西風。十載江湖來往也悤悤。去寒就暖謀身巧。弋者徒求飽。尺書誰遣到南州。有客懷歸終日倚江樓。</text>
<title>夜過涵碧樓。聞彈琴有作。</title>,<text>神仙腰佩玉摐摐。來上高樓掛碧牕。入夜更彈流水曲。一輪明月下秋江。</text>
<title>曉發咸陽</title>,<text>再過咸陽縣。民生非強存。戶稠村轉路。山密洞無門。木葉秋還嫩。灘聲曉更喧。平明聊上馬。回謝主人恩。</text>
<title>淳昌示從弟</title>,<text>八月湖南路。看山眼割開。黍鷄秋富貴。鞍馬雨徘徊。樓觀詩初就。關河夢欲廻。異鄕兄弟在。加鞭問重來。</text>
<title>潭陽路上</title>,<text>萬事一身南北行。幾登樓閣快勞生。玉川渡了光山去。老柳疏槐倚晚晴。</text>
<title>過伏龍</title>,<text>郭外秋山錦障重。題詩是處試留蹤。草廬知有隱君子。雷雨何時起伏龍。</text>
<title>中秋不見月</title>,<text>氷輪初上黑雲垂。明暗相交似有期。欲遲來宵晴更看。恐他光彩一分虧。</text>
<title>見玄同年思中</title>,<text>行遍山城又水村。朝來跋馬出東門。囊中只有悲秋賦。公館無人可共論。</text>
<title>過淳昌。贈康，全兩知事。</title>,<text>幕府二君子。文章吾輩流。能令公喜怒。贏得禮寬厚。玉笛戍樓月。錦囊江路秋。詩成須見寄。慰此嶺南遊。</text>
<title>毛老院</title>,<text>夜夢村翁汗漫遊。問來妖語儘悠悠。九原可作吾難信。野事荒唐水自流。</text>
<title>次沙根驛板上詩韻</title>,<text>少有四方志。天涯走未停。良晨仍久客。勝地起新亭。楡柳扶疏嫩。蒲荷寂寞靑。民豐知禮義。曾不訟公庭。</text>
<title>咸陽客館</title>,<text>山城秋色曉凄淸。客起東樓日欲生。太守罷衙來勸酒。不妨長作嶺南行。</text>
<title>次木菴朴東雨三首</title>,<text>避世還投世。乾坤性命通。詩書才涉獵。章句喜彫蟲。知子須攀桂。封侯卽翦桐。相逢無限意。都在不言中。</text>
<title>次木菴朴東雨三首 其二</title>,<text>隨時從枉直。信命任窮通。直上攀鵬鳥。圖前鄙蠖蟲。潛光崑嶺玉。淸韻嶧陽桐。不出尋倫外。還從翰墨中。</text>
<title>次木菴朴東雨三首 其三</title>,<text>嶺南爲客久。鄕語偶能通。晴漢看歸鶴。牕聞夜候蟲。溪芳生野菊。秋色入疏桐。此是傷心處。家山幾夢中。</text>
<title>贈江陽守</title>,<text>庭花寂寞飽秋寒。似待書生着眼看。太守案頭公牒滿。我來閑倚竹欄干。</text>
<title>秋日遊海印寺。贈全史官。二首。</title>,<text>滿山秋雨蔚嵐天。路險征鞍立却前。自遠方來良有意。武陵溪上訪儒仙。</text>
<title>秋日遊海印寺。贈全史官。二首。 其二</title>,<text>有客來從鶴背天。夜深風雨對尊前。蓬山已是非塵世。更作三淸洞裏仙。</text>
<title>贈榮州河使君</title>,<text>昔年淸禁共騰身。屈指如今四過春。行己以恭眞有道。使民無訟學存。城中久別情懷惡。嶺外相逢面目新。莫向歸塗催五馬。滿山黃菊拜留人。</text>
<title>庚辰冬十一月日。早發安州。次趙相國松堂詩。</title>,<text>往事阿誰問太虛。當時微禹我其魚。興亡百變山河在。付與詩人翰墨餘。</text>
<title>雪中至薄州。請見金兵馬使不至。</title>,<text>江天蒼茫雪華飛。柳絮飄風點客衣。若在霸陵驢子上。浩然吟得好詩歸。</text>
<title>十一月三十日。渡鴨綠江。</title>,<text>奉節朝天去。貪程夜渡氷。臨深懷戰戰。履薄聽登登。使範知難盡。君恩報未能。貂裘行欲弊。來日又晨興。</text>
<title>臘月初四日。野宿松站。</title>,<text>細思人世事。終古有乘除。萬井餘殘雪。群峯帶一渠。誰令耕鑿地。變作樹林墟。客久人多感。沙邊坐畫書。</text>
<title>初六日。到連山站。</title>,<text>孤城圍長柵。轅門靜不嘩。關河持使節。原濕詠皇華。北望天顏近。東漸聖澤遐。烽煙徒爾耳。四海以爲家。</text>
<title>十日。逾分水嶺。</title>,<text>絶頂雲端積雪浮。東西一派水分流。世間何物渠相似。兄弟辭家各遠遊。</text>
<title>宿憩水站</title>,<text>男兒弧矢日。始有四方心。天地誰知大。江河要識深。孤雲政在岫。寒鳥已依林。行遠未投館。斜陽問路深。</text>
<title>投遼東大人詩 幷序</title>,<text>連戚衣纓貴。分茅爵秩崇。帳中平塞北。閫外寄天東。事業裵丞相。功名郭令公。佐宣綏遠化。喜導下情通。</text>
<title>徐指揮令從者彈胡琴</title>,<text>邊怨淸和各有時。哀絃無賴謾多思。遠遊已是懷鄕客。莫弄尊前秦琰詩。</text>
<title>十五日。至鞍山。</title>,<text>臘天今日氣如春。平野漫漫不動塵。須信聖神家四海。居民半是北來人。</text>
<title>十七日。至海州。</title>,<text>雉堞岧嶢四面平。南臨一水入雲長。高麗亭館今何在。依舊沙頭夕照明。</text>
<title>海州早發</title>,<text>早發在城驛。悠悠算去程。淺山吟雪駐。平野望煙行。袖帶思鄕淚。襟懷報國誠。奔馳是臣職。不必爲功名。</text>
<title>熊岳站</title>,<text>楡林路上日將西。羸馬凌兢望驛嘶。直到月明方據館。初昏幾被失途迷。</text>
<title>五十寨途中</title>,<text>太平天子建文初。萬國梯航赴廣居。地接朝鮮山作軸。野分燕塞海涵虛。使臣快走朝天馬。從者能馳下坂車。往事悠悠問無處。暮雲殘照過遼墟。</text>
<title>過古孛蘭站 改急遞鋪</title>,<text>天道多遷變。人間代謝加。誰云郵吏宅。曾是水仙家。墻缺堆山雪。廊虛映海霞。終然留數架。有足庇商車。</text>
<title>宿甲匠鋪野人家</title>,<text>甲匠鋪西畔。村家井里幷。征輸供畎畝。仰給賴軍丁。旁午煙生棟。經冬雪滿庭。猶知好賓旅。出語苦丁寧。</text>
<title>木場鋪謁使臣。以詩奉別。</title>,<text>昨夜東方現二星。遙知使節過滄溟。單車役役朝天路。南北相逢眼更靑。</text>
<title>二十六日。發船旅順口。吟得短篇。示同州韓，王，申三監生。</title>,<text>早發古祠下。帆程指碧空。鮫人常織絹。舟子解呼風。日出扶桑上。雲生析木東。三韓應未遠。一葦可能通。</text>
<title>二十七日。行舟至登州海口。俄而氷合不果行。舟人皆危懼。與朴評理望天妣於喬房。香火以禱。擲배环珓襲吉。夜半潮退。忽焉氷解。遲明乘三板登岸。乃知感應神妙如此。喜而有作。</title>,<text>海門氷合脫行船。潮退須臾已渙然。固是氷仙方便力。但將消長要知天。</text>
<title>二十八日。下船留登州有作。</title>,<text>萬丈滄波脫險危。蓬萊館裏暫遲遲。明朝奉節悤悤去。未見坡仙海市碑。</text>
<title>二十九日。過黃縣。見呂梁按碑文。</title>,<text>桑如羽葆棗如瓜。萬頃平田際岸沙。呂氏孝誠徒刻石。終敎蝗旱誤農家。</text>
<title>除夜。宿朱橋驛。縣有劉眞人大微觀碑。高志林撰之。</title>,<text>辭家已閱月兼旬。萬里馳驅任一身。兒子故園今夜裏。挑燈應說未歸人。</text>
<title>失題</title>,<text>此縣當時號密州。祗今城郭更綢繆。往來慣却朝鮮使。直爲搔然不肯留。</text>
<title>岱山</title>,<text>岱岳東方鎭。華嵩祭秩班。秋來俄瘦骨。冬去更蒼顏。天地堅凝後。雲煙仰止間。何時層頂上。登覽小群山。</text>
<title>照縣路上。望馬耳山。</title>,<text>㟮屼依風想頓塵。雙尖百里管行人。敷榮共被天工化。渠獨悠悠送一春。</text>
<title>分水嶺途中</title>,<text>當年此路考亭翁。題詠曾煩辨異同。太極一圖藏二句。遲留三復立春風。</text>
<title>東海驛。初見辛巳新曆。</title>,<text>體元居正命羲和。欽敬仁天布邇遐。料得陪臣朝聘罷。王居門月定還家。</text>
<title>淸淮驛。始乘站船。貽同僚朴評理。</title>,<text>同時發使船。舳艫相接續。風便更貪程。盤屈實皐曲。倏忽遡征雲。蒼茫縱遠目。蓬窓深且明。推枕共月宿。鄕夢迷所之。萬里煙波綠。主恩重泰山。臣身輕一粟。幸賴濟川資。德音貴金玉。由玆達寸誠。且願歸來速。</text>
<title>界首站發船。至高郵遞船。和船窓上詩。其人不書名氏。予亦如是。</title>,<text>江南船如畫屋。淸簾倒影蒲萄綠。公子相邀張水嬉。淸歌緩舞繼以燭。歡樂極兮悲哀來。一朝變作收聲雷。</text>
<title>界首站發船。至高郵遞船。和船窓上詩。其人不書名氏。予亦如是。 其二</title>,<text>天子當陽崇儉約。此船雖美安用哉。豈若浮沈任潭浦。且使花紋洗風雨。江水西流使者稀。乃可却放江南歸。</text>
<title>自界首至高郵</title>,<text>湖平月正明。疊鼓報寒更。興酣吟未已。不覺過安平。梲夫連步走。江路苦回縈。行人結隊侶。南北互宵征。頹然欹客枕。臥穩睡美成。鄕國多朋友。亦復有弟兄。夢寐忽相接。髣髴見親情。咄哉佳麗地。未得與之行。</text>
<title>界首船次</title>,<text>沿堤斷續疊甎長。地接江淮水作鄕。昨夜東風吹客恨。一茫茫外更茫茫。</text>
<title>過高郵</title>,<text>澤國春光政杳茫。人家都在水中央。孤郵城下孤帆過。汀草靑靑柳半黃。</text>
<title>發邵伯馹</title>,<text>鼉鼓逄逄發使船。波搖月影鏡中天。遲留未暇探幽勝。只爲推牽在後前。</text>
<title>過楊州</title>,<text>訪古非無意。程帆不可留。當晡離邵驛。沿月下楊州。歌吹竹西路。風流杜曲愁。千金誰借與。塵士謾回頭。</text>
<title>楊子江</title>,<text>儀眞早發過徒杠。煙雨霏霏楊子江。忽有長風吹散去。群峯的的入蓬窓。</text>
<title>發龍潭</title>,<text>鐃鼓雙船發館門。江邊楊柳帶煙痕。想知佛寺塵緣淨。日日滄波漱石根。</text>
<title>投龍江驛</title>,<text>煙雨空濛鎖古城。龍江館裏未全晴。下船脫却風波險。更喜明朝入帝京。</text>
<title>投禮部尙書</title>,<text>春卿仍宰輔。朝右政飛騰。望重尤恭謹。恩深更戰兢。周諏誠莫敢。專對又無能。憑杖吹噓力。瞻天再拜行。贈別無多語。臨岐有所思。鵠峯久不見。豈獨送君悲。</text>
<title>天牕</title>,<text>書生疲坐甲。仰臥對天牕。夜色燐燈亂。朝暉鳥影雙。霜鋪渾着瓦。雨滴想連江。屋漏終何愧。良心自滿腔。屋</text>
<title>松丌</title>,<text>松公當近用。香滑又淸新。經訓束高閣。形模稍離塵。扶持木上座。媒娉竹夫人。高節比君子。依憑得可親。</text>
<title>次權佐郞詩</title>,<text>仰見長安日。江湖世路通。故人消息至。千里此心同。</text>
<title>靑郊驛雪夜有作</title>,<text>郵亭一夜雪華新。忽放梅花萬樹春。故國池臺應若此。北來千里未歸人。</text>
<title>迎曙驛逢郭御史。明日漢江上相別。</title>,<text>再過三峯下。傷時淚滿巾。年來新日月。事往幾風塵。世路少相識。郵亭逢故人。依依不忍別。立馬漢江濱。</text>
<title>過金祕監村齋</title>,<text>坐久東窓雪月明。煎茶石鼎聽松聲。四年會合燈前話。盡是江南萬里行。</text>
<title>旅次忠州。呈上文宰。</title>,<text>東國中原古蕋城。鷄山高峙漢江淸。此間吏隱知多少。人說張侯政治明。</text>
<title>送柏堂丁公等滿如京 此下編落</title>,<text>人語鬧居僧獨伴白鷗閑</text>
<title>眞楊舟次。記所見。</title>,<text>春風麥岸啄嬌鵝。野廟關門浪巷沙。小艇往來通步武。竹林無數裹人家。</text>
<title>高郵舟次</title>,<text>春氷凝水曉寒生。擊鼓鼕鼕送客程。換得白魚仍買酒。始知無悶在舟行。</text>
<title>淸淮橋</title>,<text>水色浮空露滿汀。萬家燈火似流螢。當時杜子題詩處。此夜無人唱後庭。</text>
<title>桑墟莊途中</title>,<text>客久成行計。隨宜且飯眠。郊原種春麥。閭巷起炊煙。故國占東表。歸程入遠天。暮來投館驛。風味最搔然。</text>
<title>山東回還。記所見聞。</title>,<text>朝鮮遠在天東方。別作一區山水鄕。八歌初聞贛楡縣。練樹試識盧家莊。荔枝堆盤氣味絶。柑子滿籃顏色黃。一柯春風過楊子。江深未見得鱘鰉。</text>
<title>早發沐陽縣</title>,<text>馬上商量久。勞生足是非。二年爲客慣。百里繞湖歸。舊郾連田畝。枯槎臥釣磯。長圖將國命。且喜動天機。</text>
<title>山東往還。記所歷囏危。</title>,<text>造物如兒戲。乘間或困人。識時須揭厲。知命且逡巡。氷合沙門島。波騰楊子津。往來從一路。不忍見齊民。</text>
<title>照縣路上。別王舍人直。</title>,<text>春雲離恨共紛紜。照縣東頭路忽分。今夜郵亭見明月。君思我否我思君。</text>
<title>宿桃林站</title>,<text>小溪淸淺亂山稠。春暖煙光木末浮。軷道已曾踰絶險。肯因拳石住行舸。</text>
<title>平度州途中</title>,<text>春寒特地逼征衣。千山萬水行度歸。下馬焚香龍女廟。摩挲古碣字稀微。</text>
<title>萊州在城驛。次灣溪漁隱詩。</title>,<text>蹤跡飄然西復東。行藏隨遇不相同。遙瞻魏闕忠誠切。廻謝灣溪興味濃。唐室尙容裵洎佞。漢家寧負竇融功。歸歟莫憚征途遠。千載休期未易逢。</text>
<title>次朱橋驛陽村詩</title>,<text>使華南北幾時休。海上登䒹接二州。絲爲蠶宜民有賦。田因蝗損歲無秋。郵亭𪚥𪚥元相寄。鄕思春愁兩未收。默數歸程仍促轡。淸明要及故園遊。</text>
<title>黃縣北馬鋪途中</title>,<text>奉使馳驅入帝都。華音不慣益羈孤。三春已作還歸客。十里相望急遞鋪。始信天上多伎倆。須知世事等樗蒲。行行若遇王良顧。老驥猶能躡遠塗。</text>
<title>登州待風。簡香使監生道士二人。</title>,<text>行役塗將半。萍蓬亦未休。海雲開曉色。鄕思感春愁。久作南遊客。思浮北去舟。臨風搔白首。萬里獨登樓。</text>
<title>登州待風</title>,<text>坡仙觀海市。勝迹謾昭然。魍魎朝神廟。魚龍避使船。採蘋汀畔暮。捐佩水中天。幸與張公子。乘槎八月前。</text>
<title>南風辭。沙門島待風。作詩三章。</title>,<text>有風自南。吹彼雅琴。虞氏奏之。以慰民心。有風自南。吹彼棘林。孝子歌之。以慰母心。有風自南。吹彼巷阿。君子來遊。惟以遂歌。</text>
<title>沙門島待風</title>,<text>文物中華稱舊聞。白頭持節覲明君。烏翔兔走東西隔。魚躍鳶飛上下分。烈士故居春寂寂。神妃遺廟客紛紛。篙師摜却知風起。占得晴天片段雲。</text>
<title>又題。用登州韻。</title>,<text>久客繞情緖。當春更惘然。分香靈應廟。乞火孝廉船。雁度三千里。鵬褰九萬天。幾時還故國。爛熳醉花前。</text>
<title>泊半洋山。用登州韻。</title>,<text>平生信吾命。隨遇自安然。孤島留仙迹。長風送客船。輕鷗浮夕照。歸雁過春天。獨把行藏計。踟躕海嶠前。</text>
<title>次曹通事半洋山懷古</title>,<text>過了登州向海州。帆程半日此中留。碑文自有當時記。潮信曾無暫息休。齊客忠魂孤月照。洞濱遺跡四山周。仙凡共化嗚呼在。覽古題詩淚一流。</text>
<title>嗚呼島</title>,<text>有客過溟浡。弔古愴精神。遙望田橫寨。嗚呼五百人。各自爲其主。殺身以成仁。死生誰云大。賢達距足珍。齊王初窆日。二客能殉身。彼旣負羈絏。不忍死無隣。諒難懷舊德。彼此俱委塵。芳名流簡策。後世誡爲臣。猶有輕薄子。臨危棄君親。天性固所有。何爲背人倫。九泉應愧赧。臣道少純眞。浮雲橫海嶠。芳草生海濱。山哀與浦思。嗚呼屬靑春。因題古調韻。幽懷爲展伸。</text>
<title>下船旅順口。用登州韻。</title>,<text>一水限南北。風濤正淼然。今朝始登岸。十日已行船。港斷遙海。山藏別有天。龍祠留聖製。五彩照堂前。</text>
<title>三月初三日。發旅順口。站馬皆爲他客所乘去。騎驢至山磵鋪二十里。</title>,<text>兩踝纔離地。難敎歷險危。悶然憐力薄。不敢促行遲。杜叟游春處。襄陽詠雪時。今予同穩跨。但愧欠新詩。</text>
<title>復州在城驛象先詩</title>,<text>羸驂役役過金州。默數淸明只九籌。公館寂寥花未發。春風容易動簾鉤。</text>
<title>初八日。到十五寨。</title>,<text>遠遊筋力憊。投館日初斜。紛擾東南路。蕭條五十家。山稠雲作陣。磵靜草生芽。漸喜淸明近。行歸玩物華。</text>
<title>十一日。到鞍山站。見監生赴京。</title>,<text>我向江南去。還從舊路行。驛亭知遠近。日歷記陰晴。望外山仍疊。愁邊草自生。因君回馬首。遙憶鳳凰城。</text>
<title>寒食日。別伴送張舍人成。</title>,<text>與君連轡出京華。海上同乘博望槎。記取遼城分袂處。淸明開節正開花。</text>
<title>寒食日。遼東都司以羊酒見餉。</title>,<text>寒食今年不在家。千山萬水道塗賖。客懷政爾多蕭索。憑仗淸尊醉揷花。</text>
<title>行路難</title>,<text>若有客兮乘仙槎。橫渡銀河朝帝宮。天閽咫尺足官府。俯視下界如螘封。春深朔野草不長。戎馬薊門塵冥濛。山東之民因蝗旱。老弱轉乎丘壑中。浡海風濤聳銀嶺。征夫仰嘆路未通。天災流行無所禱。欲探虎穴誰能窮。荒亂如斯軫聖慮。爲之減輟憂沖沖。乃何乖氣反來應。天垂王省恒沖融。對酒高歌行路難。歌聲激洌透遠空。吾知餘音聞天上。天上之人裒若聾。</text>
<title>三月二十日。宿憩水站。</title>,<text>困來公館坐忘機。山近春寒入客衣。北磵有魚堪足羨。旗頭叉得一雙歸。</text>
<title>連山站。奉送天使陸主事𪚥顆。</title>,<text>一札傳明詔。三韓喜氣融。皇華還海北。我馬過遼東。闕里春風暖。鍾山曉日紅。往來由魯道。應得望龜蒙。</text>
<title>奉送副价林行人 士英</title>,<text>我昨朝中國。逢君浡海邊。芝泥明照日。雲錦爛薰天。綏遠恩殊重。包荒道實全。傳宣垂橐去。揖送更周旋。</text>
<title>奉送謝恩使</title>,<text>家鄕漸近信沈沈。一路相逢報喜音。霜雪入懷愁夜色。風沙滿面怕春陰。每尋王粲登樓賦。遙想張騫渡海心。幾處留連題拙句。君行暇日好賡吟。</text>
<title>留連山站。因閑悶弄溪採菜。旣歸作此。</title>,<text>楊柳靑靑雪漲川。沿崖終日採芳鮮。隔林忽聽催歸鳥。鄕思悠然入遠天。</text>
<title>三月二十二日。送護送陳小旗。用其人音韻</title>,<text>春風駘蕩日如年。萬里登樓憶仲宣。隨馬遠來分路去。聊將四句當離筵。</text>
<title>二十三日。雨雪。留連山</title>,<text>天分三月占東風。寒食桃花未放紅。何處潛藏臘前白。裁成六出遍山中。</text>
<title>二十四日。遊溪南。</title>,<text>戍柵東頭野彴橫。陽崖始見草芽生。沙頭偶坐閑書字。摠是天涯遲客情。</text>
<title>晨興偶吟</title>,<text>乘馹來朝覆命旋。豈知山柵久留連。鳩鳴燕語靑春暮。柳怨花愁細雨天。諸將戰功燕塞上。故園歸計鴨江邊。任他冀北無良馬。且喜東方自晏然。</text>
<title>感皇恩辭。爲天使兩位作。</title>,<text>丹鳳下朝鮮。錦文交錯。擧國同欣承異渥。頓首三呼嵩岳。雲水茫茫。煙花漠漠。星郞回玉節登江閣。魚龍亦樂共沐恩波騰躍。渡江君莫怪風濤惡。</text>
<title>題連山站</title>,<text>入谷如穿穴。俄驚洞府寬。關山成地軸。桃李怯春寒。不受私交帶。誰供旅食盤。邊功誠細事。固圉最爲難。</text>
<title>松站道中見山花</title>,<text>經年役役道岐中。廻至遼城更向東。花信風吹三月盡。今朝初見映山紅。</text>
<title>渡鴨江有作</title>,<text>帝京三日雨濛濛。楊子江中又阻風。竹塢花塘出淮上。棗林桑陌過山東。春深浡海葡萄綠。雲帶遼城水墨濃。行到連山人迹少。鴨江纔渡信音通。</text>
<title>次周雲章韻。題義順館樓。</title>,<text>常怪平生似子陽。遠遊中國得觀光。東還勝日登高閣。北望群山接大荒。雲歸塞天歸浩杳。花隨春浪入滄茫。無窮往事難收拾。唫罷新詩一叫長。</text>
<title>天使詩</title>,<text>同是天涯旅泊人。交遊未久覺情親。來時會合當寒夜。歸日相逢及暮春。鶴野山光雲外盡。鴨江草色雨中新。那堪又作東西別。悵望長吟思有神。</text>
<title>次韻</title>,<text>誰是中原第一人。風儀高潔杳難親。新詩屢枉三條雪。和氣能分滿面春。此日離愁知不薄。平生交契免如新。使還應見天顏喜。爲達東韓感聖神。</text>
<title>林畔次驛。偰二相韻。</title>,<text>建文嘉號繼皇陵。奉節容儀我未能。只有還朝堪咤事。九門曾上最高層。</text>
<title>題陸天使隔水相別圖。用其韻。</title>,<text>隔水相望苦涕零。悽音怨亂酒能醒。神仙不管人間別。却向銀河羨二星。</text>
<title>安城站</title>,<text>古館依山麓。郵傳亂似麻。夜鈴驚野獸。曉炬動林鴉。薯蕷煎崖蜜。棠梨和木瓜。坐來供一肉。使者足繁華。</text>
<title>龍泉站。次祝少卿詩 二首。</title>,<text>溪南水落渚沙黃。倦客登樓思渺茫。且喜居民安飽煖。田間桑柘自成行。</text>
<title>龍泉站。次祝少卿詩 二首。 其二</title>,<text>安城公館午鷄聞。行到龍泉雨意昏。王事有程那可駐。且傾杯酒慰殘魂。</text>
<title>生陽站阻雨</title>,<text>吾生知命久。隨遇任浮沈。世治無成算。天寒任倦遊。塗泥侵短袂。山雨入危樓。日午投公館。聊成一日留。</text>
<title>次洞仙站駕僊樓韻</title>,<text>避秦來隱幾經年。洞府仙居自有天。萬里發樓生客恨。數家無事起人煙。醉鄕興味三杯後。塵世光陰一局邊。使者須知眞上界。霓旌羽蓋擁車前。</text>
<title>宿肅寧館。爲浩亭公作。</title>,<text>廢郡誰爲治。長留去後名。館因迎客闢。樓爲賦詩成。郾固黃雲委。桑柔白雲明。大人遺愛在。過此可無情。</text>
<title>安州路上。望香山。</title>,<text>雪壓香山白陸離。波搖日影渡江時。悤悤馬上吟哦去。卽到嘉平就小詩。</text>
<title>新安站。次祝少卿題壁 二首。</title>,<text>新安館外路岐多。雲滿寒山雪塞河。官吏應嫌迎送慣。去年來去又重過。</text>
<title>新安站。次祝少卿題壁 二首。 其二</title>,<text>雨雪泥塗馬足遲。帝城遙指却思歸。宦遊轉覺勞生苦。仰見長空一鳥飛。</text>
<title>過凌霞城</title>,<text>凌霞饒古意。客過久停驂。細路穿重嶺。孤城倚峻嵒。萬家餘井竈。群木帶煙嵐。不管興亡事。高僧臥一菴。</text>
<title>次浩亭公宣鐵路上作</title>,<text>行役宜方壯。嗟余及暮年。吟鴻鬚帶雪。走馬膝生煙。樣面山光轉。侵衣海氣連。試登高處望。歸路更茫然。</text>
<title>次浩亭公過古鐵州城 知州某人於契丹守城死節</title>,<text>州治可稱鐵。緣君死守城。忠懸天不祐。哀絶水無聲。張子同貞操。顏公等美名。如從地下見。說與此眞情。</text>
<title>良策館。次浩亭公韻。</title>,<text>數郡來供客。茶甘酒亦淸。烽傳知海嶠。世變記山城。洞密雲霞古。窓寒雪月明。夢廻方撫枕。半是故鄕情。</text>
<title>十一月二十八日。陪浩亭公渡鴨江。未畢渡焉。而風浪大起。因留宿於江上。是夜寒甚不寐。作詩誌之。</title>,<text>風逆翻江浪。輕舠互却前。灘移迷舊涉。氷合試新堅。火影舟中見。人聲岸上傳。天寒不成寐。斗覺夜如年。</text>
<title>二十九日。風浪不止。與雨亭陪浩亭公駕葉舟。廻至義順館宿。</title>,<text>朔風吹帳幕。夜坐聳詩肩。北渚孤舟渡。南牕一褐眠。行藏惟命爾。苦樂自安然。故國從玆隔。前程入寒天。</text>
<title>義順館樓。次浩亭先生詩韻。</title>,<text>江樓直壓海東濱。朝覲經由使節頻。往事曾聞龍野戰。歸心那得鶴籠馴。風雲往會千年際。萍梗難期萬里身。雪月滿簾淸徹骨。題詩留與筆端春。</text>
<title>過婆娑府</title>,<text>一帶長江限我疆。昔時煙火兩相望。草埋城畔千畝麥。霜落溪南萬樹桑。</text>
<title>松骨山</title>,<text>玆山固多態。過客有新題。龍起垂趨北。駝行不盡西。龜徒歌掩魯。牛亦嘆交齊。形勢曾無守。祗今驚鳥聲。聲字。疑啼字。</text>
<title>次浩亭江上別兒子</title>,<text>人生爲父子。聚散似浮萍。親意江流淺。君恩華嶽輕。嗜無防棗嗜。靑豈勝藍靑。送別非他語。期渠致聖明。</text>
<title>與雨亭先生馬上賦詩。出囊藏略韻以證之。因詠一聯云。囊中抽略韻。馬上賦新篇。旣而足成。</title>,<text>事業無閑暇。書生最可憐。囊中抽略韻。馬上賦新篇。畫角山川動。征鞍日月延。精神如老馬。犇走至衰年。</text>
<title>次浩亭公開州站詩</title>,<text>溪山如舊識。行役又今年。霧卷悲遺堞。萊焚記廢田。陰風吹有隧。鬼火照無煙。修舊建柵新。征夫得穩眠。</text>
<title>次浩亭先生過巨之介山詩韻</title>,<text>絶壁攢如戟。城殘古意存。風霜無節序。氣色異朝昏。德輔輕宗子。人和昧格言。居然恃形勢。保國未前聞。</text>
<title>山之西麓。有金義殺使之所。背國之路。行人至此。未嘗不彷徨嘆息而後去。浩亭公有詩。奉賡其韻。</title>,<text>情欲怒生易。須敎仁恕存。苟能行晣晣。終不墮昏昏。惡疾終爲亂。嬌人易執言。于嗟何乃爾。聖學未曾聞。</text>
<title>立館松站。改名邪梨。以爲使臣寄宿之所。</title>,<text>吾年將耳順。游宦未曾除。天地長爲客。光陰不貸渠。荊蓁雖館宇。隴畝尙丘墟。事業還堪笑。臥看宦蠋書。</text>
<title>宿龍鳳站</title>,<text>鄕關迢遞帶圍寬。百慮紛紜集客鞍。月色近人山轉色。灘聲入夢夜生寒。節旄漸弊驅馳迫。旅次誰焚寄宿難。忝作輔行無報效。反觀還愧似王驩。</text>
<title>初六日。到蓮山站。黃昏雨作。俄變爲雪。</title>,<text>山靈送雨欲留人。忽向中宵變玉塵。曉起坐驚梅滿樹。仲冬先報帝城春。</text>
<title>建文初。置鎭遼所。令二千戶守之。今皇帝罷戌卒。輸器械于遼城。留屯田百戶。守柵飼畊牛。今寓宿於此。因留短韻。</title>,<text>勢離終必合。兼弱乃能昌。此計誠爲得。其仁豈敢量。援兵還舊額。蔽柵護頹隍。戍鼓猶傳點。天寒客夜長。</text>
<title>次浩亭先生道過投觀站韻 二首</title>,<text>去年過蔽館。物色弄春淸。花照重岩暖。絲飄大野平。還朝良可嘉。渡海不曾驚。遼左方多難。風塵恐逐行。</text>
<title>次浩亭先生道過投觀站韻 二首 其二</title>,<text>今年過蔽館。物色弄陰晴。聖帝方新造。東韓亦太平。赦頒天下喜。威振幕南驚。使介當廻節。懸知及我行。</text>
<title>至遼東。謁文廟。</title>,<text>客況沿途轉索如。卸鞍公館興紆餘。樓頭畫角吹斜日。城上紅旗拂太虛。華表鶴飛歸汗漫。爛柯人返變鄕閭。斯文尙在風塵後。童冠如今聚讀書。</text>
<title>至海州。因張千戶還投儲都司。</title>,<text>明公下車日。賤子赴京時。得遂中心願。還嗟半面遲。仁聲孚物望。淸德畏人知。歸路因風便。同聲却寄語。</text>
<title>投耿都司</title>,<text>久慕聲名重。今承禮貌樓。偏宜充國策。稠密子房籌。邊靜無傳箭。山低更起樓。春來重過此。乘興得陪遊。</text>
<title>海州路上。兩書狀冒雪騎驢。</title>,<text>騎驢吟雪聳詩肩。見說當年孟浩然。此日二君聊爾耳。前程況復海南天。</text>
<title>望爛柯山。記古事。</title>,<text>山自爛柯後。名留亘不消。棋仙方對局。村叟適于樵。未見雌雄定。還應歲月遙。我今思往事。天地自寥寥。</text>
<title>次浩亭蓋州路上詩</title>,<text>煬帝驕邪妄自賢。窮兵東極敢違天。唐宗固是英明主。覆轍如何不鑑前。</text>
<title>次浩亭朝發蓋州詩。二首。</title>,<text>世圖霸業費精神。字少包荒有幾人。四海爲家宜一視。隋唐何要太山塵。</text>
<title>次浩亭朝發蓋州詩。二首。 其二</title>,<text>忠信勤王且守邊。當時三國勢相連。只緣麗濟更生釁。歷得新羅九百年。</text>
<title>宿五十寨</title>,<text>複嶺通官道。行人出亂雲。館夫供筆硯。使者撰詩文。擊柝傳更點。循山捕盜群。凝心朝玉陛。起臥問宵分。</text>
<title>十一月十八日。宿欒古站。明日冬至。陪兩使向。帝闕行賀禮。</title>,<text>天行鱗次不違人。旅館今朝節候新。一歲光陰將報臘。東方消息暗傳春。經由遼野勤鞍馬。望拜宸居整搢紳。自是期嚴難謹始。却披豹製走風塵。</text>
<title>金州見孔伯恭書壁。戲占。</title>,<text>杜叟當年客劍釰關。山川草木未曾閑。孔君再過遼東路。夕宿晨征記壁間。</text>
<title>宿木場驛</title>,<text>一派溪流谷口平。石田茅屋足民生。海連棟宇波光動。山對軒窓黛色明。旗騎解言佃客稅。館夫能作蜜蜂聲。天風夜報南歸便。早起悤悤踏月行。</text>
<title>次雨亭見贈詩</title>,<text>氣槩元相契。朝天更一時。夜床同說夢。曉榻共吟詩。報國忠心赤。思親兩鬢絲。願言良自玉。造次愼施爲。</text>
<title>旅順行</title>,<text>君不見旅順口。山藏浦漵平如斗。千艘萬舸可容受。官爲置關使之守。蓬萊山儔隔咫尺。乘風一擧可與友。乃何水有蛟龍陸有豺狼。東方使者朝玉京。停輈維舟久彷徨。高浪駕天迷水鄕。篙師辟易踣且僵。行人灌酒天妃宮。手擲环珓禱好風。人心動靜自吉凶。天君豈肯私玄功。安得踼倒沙門與嗚呼。塡却巨侵成埋途。往來絡繹不用筕。</text>
<title>奉和浩亭阻風三篇</title>,<text>一日阻西風。遲留訝數奇。悔吝生乎動。居安敢妄危。貪程苟冒險。自取難可追。捨旃且守靜。利涉當有時。一歌聊自慰。因之敍所思。</text>
<title>奉和浩亭阻風三篇 其二</title>,<text>二日阻東風。駕言聊出遊。軒輊動浪波。煙雨使予愁。蓬萊望更迥。羽衣非輩流。終然祕寶訣。予亦不汝求。二歌良自適。歌意儘悠悠。</text>
<title>奉和浩亭阻風三篇 其三</title>,<text>三日阻南風。歸棹何時開。且從水仙宅。再拜奠單杯。余生抱正直。神聽豈徒哉。懸知疑閶闔。穩送好風來。三歌頗自得。當歌思難裁。</text>
<title>次浩亭旅順口阻風詩韻</title>,<text>跳丸二曜逝。應候八風來。旣到坎宮盛。還從震位廻。陰陽消便息。天地闔而開。造物終無謂。乖方每苦催。宵征或妄動。晝臥不知裁。商略王程滯。蹉跎客慮摧。倦遊多謬算。歲暮賦歸哉。</text>
<title>次浩亭公旅順口阻風十日詩。二首。</title>,<text>飛𪚥駕浪疊千重。駭見連山撼太空。碣石龍移冬欲雨。天門鵬擧海多風。治從人事修時得。詩到羈愁撩處工。縱來便行留亦好。我曾知命任窮通。</text>
<title>次浩亭公旅順口阻風十日詩。二首。 其二</title>,<text>奉使行期達九重。片心先已入煙空。舊聞精衛含山石。今見鶢鶋避海風。俯仰欲窮觀水術。遲留非爲化琴工。明朝借得星槎去。一上蓬萊達五通。</text>
<title>次浩亭到登州韻</title>,<text>新渠開犖确。巨浪互撞舂。秦望蓬萊侶。齊封牧野雄。流年如石火。往事等雲峯。壽域通寰宇。何須鍊藥功。</text>
<title>夜泊沙門島</title>,<text>浡海帆程阻。風波稍可驚。臨危方信命。脫險更圖生。水色連天黑。村燈隔岸明。夜來停客棹。平地尙欹傾。</text>
<title>次龍山驛達可韻</title>,<text>萬家桑棗暮雲稠。薺麥靑靑已輟耰。雨雪載塗驚歲晚。風波渡海覺生浮。一身出處皆天賦。兩字功名足浪遊。欲達寸誠煩視聽。天王設黈更垂旒。</text>
<title>萊州路上</title>,<text>太公茅士地。海岱阜居民。使者惟雙馬。征夫盡隻輪。齊桓圖霸業。漢武望神人。盛代東漸化。包含萬物春。</text>
<title>宿密水驛値雨。呈浩亭公。</title>,<text>平原漠漠海茫茫。鎭日南行馬策長。一夜郵亭風雨作。挑燈相對說家鄕。</text>
<title>宿藥溝驛。復用前韻。</title>,<text>海岱雲煙接渺茫。征途客思共爭長。行行四野平無際。何處登高望故鄕。</text>
<title>宿東關驛</title>,<text>窮冬客路雪飛花。訪古仍將玩物華。季子觀風表東海。始皇朝日築琅琊。原田草茂投寒兔。驛樹人稀晚集鵶。此地去年多索漠。今來煙火遍家家。</text>
<title>次浩亭公白石站詩</title>,<text>客中驚歲暮。照鏡鬢絲多。郵吏皆相識。王程此重過。十禽辭詭遇。五鹿作哀歌。代謝今猶古。歸歟乃爾何。</text>
<title>王坊路上</title>,<text>經由淮海路。賦倦慕相如。天地身如寄。星霜歲欲除。有魚供旅食。無雁付家書。僚友寧知此。遙遙念啓居。</text>
<title>興國距沐陽七十五里。至桑墟鋪。馬夫請由小徑。比大路近十里。旣行則無船可濟。沿湖至野人家歇馬。乃至館。由大路者先據館。相與懽笑而作是詩。</title>,<text>迂行旣至直還遲。人事從來每失宜。童僕累騎氷泮水。驢夫却去路多岐。先迷得復雖無悔。欲速爲箴秪自知。向夕招呼投客館。到頭何處有成虧。</text>
<title>次浩亭舟次邦渠</title>,<text>隋皇縱欲殆無餘。得策惟傳治此渠。皓月流光迷盪漾。閑雲渡影愛虛徐。玄功更着新開後。元氣渾如太古初。白鳥見人飛不下。應嫌蹤迹向來疏。</text>
<title>界首早發</title>,<text>帝居雲物欣。開霽舟行近。驛程兼水馬。村市富鹽魚。道直緣長岸。湖平接大虛。勞生何所泊。萍梗與同渠。</text>
<title>夜泊龍江船上</title>,<text>寒燈耿耿照船窓。鄕思紛紛自不降。今夜所期何處宿。臥聞風雨浪飜江。</text>
<title>上元日觀燈。久雨至是乃晴。</title>,<text>雲卷長空月正團。蘭燈萬點破春寒。天街四面明如晝。剩得登樓自在看。</text>
<title>奉天門退朝作</title>,<text>庭燎煌煌玉佩鳴。金門夜闢趁鍾聲。陪臣咫尺聞天語。朝退東方尙未明。</text>
<title>有餽生雁於同館安指揮者。安。仁人也。使畜之。見而賦此。</title>,<text>何人用雁餽行廚。公子仁人貸爾徒。賓館蒭蕘爲葦荻。公庭雨潦作江湖。乘風暫起飛翎蒭。終日哀鳴弔影孤。縱使他時傳信去。高穿雲漢是良圖。</text>
<title>次浩亭</title>,<text>奉天門元日早朝觀光來上國。錫燕與新正。肅穆君臣禮。懽忻主客情。庭分龍節影。雲徹鳳簫聲。盛德將何報。惟知頌太平。</text>
<title>次立春早朝</title>,<text>物生無暫息。至理諒非虛。一雨扶春至。三陽逐日舒。土牛知髣髴。綵燕相權輿。迎氣東郊上。天心見緖。</text>
<title>次十三日帝祀南郊。迎駕正陽門外。</title>,<text>至誠歆上帝。明德有英芬。壇靜宵懸磬。天晴曉闢門。分茅封懿戚。銘器報奇勳。萬國如星拱。咸知北極尊。</text>
<title>次十五日欽蒙帝錫我國王誥命印章寶座崇金殿。</title>,<text>天顏日御臨。宵嚴仙仗發。曉闢禁門深。制度遵成憲。謀猷與衆心。陪臣參下列。天聽仰虛襟。</text>
<title>奉簡應天府朱敎授</title>,<text>昨入黌堂始目成。不曾要約已心傾。碧梧翠竹儀容肅。霽月光風道韻淸。童冠橫經承敎誨。頌絃諧律致和平。別來數日逾相憶。更向何時慰我情。</text>
<title>舟過楊子江。雨亭先發落後。</title>,<text>久客都城見雨霖。出門方値卷春陰。荊吳相接山猶隔。江漢同流水轉深。鵬翮曾圖南指路。雁書先報北歸心。柂樓一夜思君夢。正在潮平月欲沈。</text>
<title>次韻</title>,<text>江頭日暮客愁生。廻首煙波萬里平。何處吟詩移棹晚。不堪聞雁起鄕情。</text>
<title>到儀眞。簡羅懸官。</title>,<text>宦遊驚節序。鄕國屬滄溟。候官梅將落。江樓柳未靑。客愁頻遣酒。儒業懶治經。益友初傾蓋。論心是德馨。</text>
<title>重過邦渠</title>,<text>南遊任却道塗長。訪古情懷未遽央。山到蕪城何隱隱。水連淮海共茫茫。漢家始出虞煕草。唐室猶餘煬帝楊。天地無私滋雨露。年年映日弄風光。</text>
<title>韓信墓</title>,<text>早知成敗卽鄕烹。劉項錙枰孰重輕。它日若能安義命。料應終始保功名。</text>
<title>漂母墓</title>,<text>老眼元非識健兒。千金當日豈爲期。墳前春草年年綠。料得王孫解報施。</text>
<title>舟行至沐陽僮陽驛</title>,<text>一粟滄波上。飄然任此身。楚山遙送客。淮月近隨人。衰鬢渾成雪。征衣易染塵。那堪行役久。幽草暗知春。</text>
<title>次渡海浩亭詩韻。二首。</title>,<text>季世難廻太古純。誰將直道喩生民。天風自是吹南北。妄謂神功誤了人。</text>
<title>次渡海浩亭詩韻。二首。 其二</title>,<text>半洋贏得一帆風。倏然孤鴻渡水中。海若詎能施禍福。坐知天道向來空。</text>
<title>三月三日。發旅順口。偶與建文發日同。</title>,<text>春草如煙春水深。屬林山鳥送和音。去年今日經由路。依舊風光惱客心。</text>
<title>次浩亭木場路上詩韻</title>,<text>唐皇閑事斥東邊。禹蹟依然奠大川。去歲發丁充戰士。今春輓粟救荒年。</text>
<title>用他韻。次浩亭嗚呼島詩韻。</title>,<text>人類從來感應深。却當危處著徽音。死酬知己誠難事。却愛田橫得士心。</text>
<title>次浩亭憩于仙人山詩</title>,<text>風沙滿面亂縱橫。客恨當春忽忽生。須向前程窮日力。明朝未可保陰晴。</text>
<title>次浩亭復州途中作</title>,<text>淸明過了靜無風。芳草遊絲大野中。此路三年仍作客。春光不盡思何窮。</text>
<title>蓋州路上口號。爲浩亭公作。</title>,<text>春深遼左路間關。日日風沙洒客顏。遊遍江南詩似玉。肩輿倒據看靑山。</text>
<title>奉送浩亭先𪚥至義順館見待</title>,<text>家山行漸近。信報更微茫。沙草光含嫩。城雲暈帶黃。江流歸意浩。山疊客愁長。且願安調保。揚鏕共艶陽。</text>
<title>遼東公館次雨亭見贈</title>,<text>萬里征途得一閑。菱光時復照衰顏。近來春思紛如絮。聊喚花香坐對山。</text>
<title>留敎場公館待天使</title>,<text>馳驅原隰馬騑騑。貍製蒙茸帶減圍。浡海半洋風浪息。遼陽寒食雪花飛。故鄕在望嗟伊阻。終日懷歸賦式微。早晚得從星使去。扶蘇山下試春衣。</text>
<title>留敎場公館待天使</title>,<text>山川經楚地。鞍馬返遼城。曉柳煙中透。春草雪底生。天涯驚節換。客裏遲人行。忽覺鄕關夢。難難堪寄泊情。</text>
<title>遼東。留別伴送鎭撫吳堡。</title>,<text>相隨縱百步。臨別尙徘徊。況與同袍別。還從萬里廻。年前赴京去。苦樂相與偕。晨征策駑騎。夜館傾深杯。情好日彌篤。膠漆期東雷。中春渡浮海。巨浪如山頹。孤舟互澎湃。衆懼叫呼哀。唯君獨自若。擧趾益恢恢。蒼黃能處命。所養豈徒哉。須臾得風利。徑到鐵山隈。居然履平地。疑襟聊一開。宦遊共夷險。知君負大材。乘時致適用。誰非王佐才。去住忽殊途。惘然不知裁。正値煙花節。歸歟山鳥催。他時如見憶。城月映池臺。</text>
<title>夜坐吟成四雪詩。奉簡鄭粹可。</title>,<text>玉塵流夜月團滋。删愛天然吸下遲。陸羽應知眞味澹。陶公可笑問娥眉。</text>
<title>雪水煎茶</title>,<text>鳥篆龜跌白陸離。氷崖路滑往來遲。耐寒好古吾儒事。任見長鬚跣足隨。</text>
<title>雪洞尋碑</title>,<text>古人風致是眞情。俗士徒將妄見評。不必雪晴方興盡。歸心適到此時生。</text>
<title>子猷雪舟</title>,<text>丈人淸德畏人知。歲暮衡門獨爲饑。閑事胥從會行雪。剩傳名姓豈心期。</text>
<title>古詩一篇。投天使祝少卿請畫。</title>,<text>祝公握節臨東方。邦人矯首希文章。咨諏有暇寓所見。從容游戲翰墨場。鸚鵡落紙驚滿座。屛風誤點惑孫郞。有聲畫無聲詩。願爲弟子欲學之。地角天涯一邂逅。歸期況當臘罷時。公乎能記疏慵人。爲之一掃丹田春。第恐雷雨奪鬼神。</text>
<title>送祝少卿</title>,<text>皇天眷高帝。四海咸歸仁。重光繼𪚥𪚥神聖。德業日彌新。東方作藩輔。拭目見王人。祝公最英俊。豈是席上珍。官曹副大僕。相馬如有神。我馬何大幸。一顧步驟均。運送五千匹。千里行駪駪。旋車赴天闕。節序向新春。餘寒尙未已。氷雪塞關津。念子行役久。臨岐一酸辛。馬簿入王府。毛物各有倫。那堪獻天廏。聊助靜邊塵。</text>
<title>代作</title>,<text>江西從古出人間。祝氏逢辰展大才。持節來遊箕子國。回旃却向來。進五千匹。祖席須傾三兩杯。待歸放日。更期重見好懷開。</text>
<title>送端木禮待詔</title>,<text>端君先哲後。詩禮能自守。世業及雲來。斯文不朽。忠孝奉君親。輔仁有良友。帝簡使東方。廷臣無出右。持節來傳宣。誥印親授受。君臣共懽欣。頓首祝壽。邦人慕高風。咸願玆淹久。場駒難縶維。館待恐未厚。翩然薄言歸。歸心已萬里。未可牽離裾。且此須臾止。</text>
<title>明農堂雜詠 開城府。有先人弊廬。</title>,<text>半千年盛業。三十代神州。孤客一襟淚。昌陵草樹秋。</text>
<title>明農堂雜詠 開城府。有先人弊廬。 其二</title>,<text>風月詩千首。江山酒一樽。悲歌何限意。矯首望君門。</text>
<title>丁卯七月夜坐</title>,<text>七月蓬山雨。高梧一葉秋。行藏固未決。獨坐意悠悠。</text>
<title>次野堂韻</title>,<text>酒熟花初發。春深草自香。山翁本多睡。醉裏費韶光。</text>
<title>次野堂韻 其二</title>,<text>春半淵明宅。山多庾信園。草光煙外白。山色雨中昏。</text>
<title>桃林驛</title>,<text>公館三更雨。秋空四壁聲。思君萬行淚。獨坐到天明。</text>
<title>謝旌善守金公 謙 惠參</title>,<text>人參白如雪。高節冷如霜。霜雪照吾面。故人如在傍。</text>
<title>詠盆蘭</title>,<text>寒色宣尼操。孤芳楚澤吟。香淸月初上。識得故人心。</text>
<title>詠盆松</title>,<text>枯槁存高節。靑蒼正烈霜。他時霄漢上。鸞鶴亦彷徨。</text>
<title>閒居</title>,<text>綠樹欹斜處。黃鸝一兩聲。誰知閒氣味。況値雨初晴。</text>
<title>寄德川宋使君得師</title>,<text>春半花如海。悠悠一片心。別來知幾日。西望暮雲深。</text>
<title>長湍兪先生寄詩惠山菜。次韻謝之。</title>,<text>盈筐春色嫩。細細暖煙和。昨夜長湍雨。遙知綠滿家。</text>
<title>題月背寺壁 少年讀書處</title>,<text>春半尋幽寺。桃花寂寞開。院深人不見。遼海鶴重來。</text>
<title>詠楓樹</title>,<text>酷愛雙楓樹。移根托竹林。霜酣一片赤。似識主人心。</text>
<title>石磵趙先生寄西爪。以詩遙謝。云仡</title>,<text>玉斗流瓊液。來從處士家。年年塵土下。羞對邵平瓜。</text>
<title>星臺</title>,<text>花發留僧語。鶯嬌近客飛。把琴聲轉苦。松露滴春衣。</text>
<title>與黃生遊蓬山下。是日雨。戲</title>,<text>細雨蓬山下。芳菲足厭塵。尋花衣半濕。暮日携佳人。</text>
<title>夜雨憶弟</title>,<text>疏雨滴梧葉。寒齋夜寂寥。西窓燭誰翦。却恨弟兄遙。</text>
<title>謝惠鴨</title>,<text>齊安田使君。處處樹豐績。翩翩一雙鴨。疑是王喬舃。</text>
<title>謝送檜</title>,<text>得此童童樹。中庭手自植。感君傲霜雪。四時同一色。</text>
<title>詠龍穴庵石上松</title>,<text>寒松倚蒼石。萬古同一色。棟樑回萬牛。何如山月白。</text>
<title>次趙石磵先生詩韻</title>,<text>違時常寬合。偃蹇恥雷同。何日對樽酒。孤舟一夜風。</text>
<title>送尹商州歸鷄林尹承順相幕</title>,<text>嚇腐鴟鴞氣勢盈。飄飄孤鳳上雲征。令公若問崧山面。爲報年來一樣靑。</text>
<title>送中原金判官赴任肇</title>,<text>送君芳草淚如波。塗炭生民可奈何。昭代分符殊不惡。施仁予豈望於他。</text>
<title>尹待制紹宗慈氏挽詞</title>,<text>曾謁文貞小少時。親承敎授得摳衣。狀元亦是平生友。今日邙陽不勝悲。</text>
<title>寄徐御史 彥</title>,<text>玄陵御史臥雲山。高節夷齊伯仲間。十載別來人事異。無端南望涕汍瀾。</text>
<title>明農堂雜詠</title>,<text>閱馬坡頭山似畫。銜恩亭上月如波。棲遲一詠亦君賜。慷慨時賡五子歌。</text>
<title>明農堂雜詠 其二</title>,<text>禮成江上白雲秋。何限蒼波一葉舟。欲伴逄萌同去國。昌陵政在碧瀾頭。</text>
<title>明農堂雜詠 其三</title>,<text>秋雨蕭蕭不濕衣。江頭獨立鷺初飛。悠然識得間中味。任了明時是與非。</text>
<title>謝趙判事 仁沃 惠江魚</title>,<text>珍重東溟一尺魚。慇懃寄我數行書。何當與爾龍門浪。直上扶搖九萬餘。</text>
<title>次宮詞夜直韻 丁卯</title>,<text>洛陽秋半暑初殘。小閣棋燈簟色寒。心不動來身亦泰。都緣榮利不相干。</text>
<title>雪後次野堂韻</title>,<text>顚狂不禁逐風斜。絮散鹽飛態轉多。想像山陰回棹處。也應和月壓梅花。</text>
<title>久雨。次野堂韻。</title>,<text>四海同雲氣鬱蒸。風纏雨脚亂繩繩。何當白日中天看。不覺樽前太息增。</text>
<title>次野堂喜雨韻</title>,<text>洪爐一雨便淸涼。柏子殘香滿石床。商略人間惟合睡。故園山水似淸湘。</text>
<title>次野堂喜雨韻 其二</title>,<text>雨聲來自碧梧枝。風定松欞睡覺時。皓皓易緇嶢者缺。愀然起坐獨題詩。</text>
<title>寄尹桐軒</title>,<text>相思南望正秋風。錦岳蒼蒼屹半空。禮樂詩書天下計。蕭然擁膝章廬中。</text>
<title>朴副正呼韻</title>,<text>木蘭花發子規啼。堤柳春歸翠幄低。竹帛明時誰死節。無端高臥聽寒溪。</text>
<title>癸亥踏靑。望大觀殿次野堂韻。</title>,<text>良辰無酒苦無良。悵望春光獨斷腸。曾奉先王爲近侍。當時宮柳又鵝黃。</text>
<title>次野堂韻</title>,<text>戎馬乾坤萬丈塵。蛇山白酒樂靑春。世無鮑叔曾知我。多感先生德照隣。</text>
<title>次野堂韻 其二</title>,<text>少慕功名白日垂。如今蹭蹬負明時。放開狂態常因酒。消遣傷懷摠是詩。</text>
<title>次閔左尹溪堂詩韻</title>,<text>平生浪慕謝東山。剩得人間半日閒。夢罷雨餘黃鳥語。石溪流水正潺湲。</text>
<title>題星洞松亭</title>,<text>桐花落盡槿花開。目在關河客不來。六月松風涼似水。人間何處覓蓬萊。</text>
<title>次萬景臺韻</title>,<text>住旆觀瀾獨上臺。長天一色送靑來。民生未似江山美。念此憑軒不盡杯。</text>
<title>次狼川客舍韻</title>,<text>宇宙風塵一歎長。朝天馬上憶南陽。山西將士誰豪俊。圖畫凌煙鬢未蒼。</text>
<title>壬戌夏。倭入寇慶尙。遂屠州郡。六月十有二日。承督戰之命。題赤登樓。</title>,<text>棲棲六月路三千。野渡無人獨上船。採菊出師誰得計。赤登樓下水如天。</text>
<title>次尙州客舍東軒韻</title>,<text>炎蒸酷暑欲生煙。奉使南方路二千。滅賊朝天知有日。聞鷄起讀出師篇。</text>
<title>次鷄林倚風樓詩韻</title>,<text>誰是梨園弟子家。半天喬木夕陽多。當時文物今安在。秪有龜山學翠華。</text>
<title>次鷄林倚風樓詩韻 其二</title>,<text>犂鋤盡入五侯家。搔首登臨古意多。千載分明殷鑑甚。固知天命失奢華。</text>
<title>題毛良驛亭</title>,<text>鷄林山水欲淸秋。萬古興亡獨倚樓。尙使後人還不鑑。阿誰知得我悠悠。</text>
<title>次陜州涵碧樓詩韻</title>,<text>危樓金碧漾虛明。樓下澄江一抹橫。迂遠自知無所着。江山處處盡題名。</text>
<title>次陜州涵碧樓詩韻 其二</title>,<text>驅馬悠悠獨上樓。風塵宇宙十年愁。恨無諸葛開平策。橫槊高吟芳草洲。</text>
<title>題若木縣客舍</title>,<text>荒涼公館似村家。木落關山路正賖。誰使民生臻此極。臨觴不覺涕流多。</text>
<title>道過善州。偶入得益寺。大藏殿板上。有先祖題名。感歎不已。因題一絶。</title>,<text>吾家忠肅佐忠宣。將相功名四十年。此日來遊天幸耳。空瞻函丈淚如泉。</text>
<title>次安按部詩韻 景恭</title>,<text>曾爲斯民一歎長。方塘細雨芰荷香。回頭江漢東流處。誰信男兒有鐵腸。</text>
<title>次香林堂韻</title>,<text>憶曾負笈嶺南遊。詩酒相從已十秋。一笑高陽如隔歲。依依溪日轉虛樓。</text>
<title>次香林堂韻 其二</title>,<text>杖節悠悠作遠遊。澄江紅樹客中秋。斯民塗炭知無奈。獨凭湖南處處樓。</text>
<title>次香林堂韻 其三</title>,<text>明時已倦子長遊。況是鷄林一葉秋。客裏相逢非易得。彷徨欲別更登樓。</text>
<title>題永同客舍</title>,<text>磨牙封豕吮生民。秉鉞天南一老臣。五月渡瀘誰料得。永淸同樂太平春。</text>
<title>次草溪客舍韻</title>,<text>十載干戈萬丈塵。碧油幢下二毛新。臨風擧目山河異。北斗以南知幾人。</text>
<title>壬戌八月十六日。寓宿草溪。霽月欲上。公館寥闃。時有卞承景者。携琴入謁。彈盡一曲。誦詩而前曰。子能記此乎。曩在京師。余與子訪柳君爰廷。爰廷爲子鼓琴。子作此詩。蓋今十有一年。聽訖。余怳然而後省。</title>,<text>五柳陰中聽素琴。峨洋千載少知音。勸君莫盡爪亭曲。世上無人識此心。</text>
<title>寄柳山人 爰廷</title>,<text>秋風馬首正依依。雁斷江澄木葉飛。且問江陽離別後。行行吟得幾篇詩。</text>
<title>辛未六月二十日。奉使大明。道過黃州。贈尹觀察。就。</title>,<text>客裏相逢欲相別。危樓寒壁夕陽明。此行不是觀周樂。要使吾民見太平。</text>
<title>大同江船上。次鄭三峯韻。道傳。</title>,<text>紅粧畫舸信中流。江上靑山山上樓。一曲梅花聲轉苦。淡煙斜日摠關愁。</text>
<title>安州懷古</title>,<text>薩水湯湯漾碧虛。隋兵百萬化爲魚。至今留得漁樵話。未滿征夫一笑餘。</text>
<title>次麟州板上韻</title>,<text>秋館蕭條蟋蟀鳴。却嗟豪氣誤書生。斯民憔悴君知否。獨凭東軒月正明。</text>
<title>鞍山道中</title>,<text>鶴野東頭山似畫。漁陽南畔草如煙。夕陽何處吹長笛。萬里征途我獨賢。</text>
<title>八月十五日夜</title>,<text>雨黑臨淄秋水生。蹇驢鞭末欲三更。他年文會堂前月。須說靑州此夜行。</text>
<title>高郵城北懷古</title>,<text>天低水國雲籠樹。霜落寒湖浪拍空。千古英雄無限恨。只今衰草起秋風。</text>
<title>戊寅五月二十二日夜坐</title>,<text>明河如掃月如眉。風定危欄獨夜時。輔相七年無寸補。于今白首晚知非。</text>
<title>山齋獨坐</title>,<text>病後山齋夢未成。竹窓松吹月光明。悄然剩得林泉趣。不省吾身負大名</text>
<title>李學士詹作詩送南敎授歸慶尙。次韻贈行。</title>,<text>少年爲客嶺南遊。同上題詩涵碧樓。樓下水聲猶在耳。送君今日思悠悠。</text>
<title>己卯三月十三日。自新都駕幸松都。宿長湍。次李學士詹詩韻。</title>,<text>水黑屛回鴨綠波。連雲芳草滿山花。平沙萬幕靑雲合。江月上時歌吹多。</text>
<title>己卯三月十三日。自新都駕幸松都。宿長湍。次李學士詹詩韻。 其二</title>,<text>綠淨春深水自波。無邊紅紫一時花。都人盡是看花客。識得春光有幾多。</text>
<title>奠于先塋。馬上偶吟。</title>,<text>煙花三月出城闉。百物生成共一春。料得天工無黨處。導宣君澤酌斯民。</text>
<title>靈通義砧法師惠扇並詩。次韻謝之。</title>,<text>吳松江水兩淸幽。六月淸風可買求。萬事紅塵多熱惱。道人嘉惠重山丘。</text>
<title>靈通義砧法師惠扇並詩。次韻謝之。 其二</title>,<text>月色松聲寺轉幽。水沈銷盡澹忘求。病夫固乏匡時略。他日尋師卜一丘。</text>
<title>次江原觀察金公詩韻 希善</title>,<text>前呵塞道鬢絲新。觸熱朝天萬馬塵。何似海棠旌旆路。白鷗寒水照烏巾。</text>
<title>己卯六月二十一日極熱。題松堂壁上。</title>,<text>山畔松堂盡日風。氷峯當面冷凝空。田間六月炎如火。分我淸涼遍大東。</text>
<title>夜坐</title>,<text>讀罷三謨欲五更。松堂夜雪小窓明。自憐豪氣消磨盡。臥聽寒溪送曉聲。</text>
<title>松堂夜坐</title>,<text>寒齋明月白如霜。柏子香殘冬夜長。十載中書成底事。愀然起坐我心傷。</text>
<title>詠盆菊</title>,<text>粲粲金葩細細香。凌霜傲雪擅韶光。東君不識隱君子。宜與騷人對酒觴。</text>
<title>己卯冬十有二月初四日。上箋乞退。次金觀察詩韻。</title>,<text>承乏中書昧所施。白頭墻面負明時。如今乞得松堂臥。欲與曾生共浴沂。</text>
<title>冬雨 時己卯十有二月初四日乞退</title>,<text>冬雨浪浪苦夜長。無人識得波蒼蒼。明時厥咎其誰執。獨坐寒堂鬢欲霜。</text>
<title>偶吟</title>,<text>一色梨花萬戶同。夜來時雨正濛濛。可憐春盡成何事。但覺高吟便做工。</text>
<title>夜坐</title>,<text>閒來奇事與誰評。挑盡燈花到五更。細雨綠荷三兩葉。慇懃一夜送寒聲。</text>
<title>松堂卽事</title>,<text>睍睆雙雙黃栗留。忽驚魂夢繞滄洲。松齋日午無餘響。寂寞山蜂衙未休。</text>
<title>次金海燕子樓韻</title>,<text>煙鬟鏡面海山靑。雲錦波頭夕照明。多謝伽倻舊時月。夜深偏照倚樓情。</text>
<title>成政丞母氏挽章</title>,<text>懿節康寧八十春。三韓萬石大夫人。欲知平日柔貞德。名相高風冠搢紳。</text>
<title>鄭政堂 擢 母氏挽章</title>,<text>貞敬銘旌照世光。忍看春色曉蒼蒼。一門餘慶何煩說。開國元勳兩政堂。</text>
<title>趙六宰 胖 母氏挽章</title>,<text>孰主張皇孰是維。康寧八十古來稀。家兒亦是元勳老。今日還鄕不用悲。</text>
<title>閱馬溪行</title>,<text>溪柳吹綿點客衣。平沙斷處亦芳菲。臨風箕踞沙棠下。却憶金鑾借箸時。</text>
<title>閱馬溪行 其二</title>,<text>鴨綠平堤春水生。尋芳行樂及淸明。風流誰是同曾點。深淺何忘揭厲情。</text>
<title>閱馬溪行 其三</title>,<text>憂來意氣轉崢嶸。芳草西郊晚雨晴。溪上短筇吾事足。是非榮辱不須驚。</text>
<title>閱馬溪行 其四</title>,<text>柳岸縈紆曲曲斜。綠蕪無處不飛花。顧君法此東君化。推遍吾仁百姓家。</text>
<title>題明農堂壁</title>,<text>茅簷晴日杏花香。燕坐陶然氣味長。山靄晚來開復合。誤疑無地不深藏。</text>
<title>惜落花</title>,<text>香玉隨風去却來。花開不似未曾開。自憐春雨濛濛灑。愛惜飛紅櫬綠苔。</text>
<title>寶山道中</title>,<text>萬幅丹靑七月秋。一生行止任風流。壯心不與身俱老。每向虞廷欲轉籌。</text>
<title>金巖道中</title>,<text>風送殘花點客衣。彭彭四牡快如飛。關西千里靑山路。行盡都無一首詩。</text>
<title>題興義站樓</title>,<text>獨凭層欄日欲斜。桑麻鷄犬兩三家。鉛刀銛利干將鈍。其奈蟠根錯節何。</text>
<title>辛巳八月初九日。月下獨吟。</title>,<text>氷簟松欞臥月明。寒螿聲斷欲三更。可憐博濟平生志。贏得淸時伴食名。</text>
<title>九月十三日。月夜獨坐。</title>,<text>玻瓈湧出綠雲開。松影如龍轉石臺。宇宙寒光同一白。身生羽翰上蓬萊。</text>
<title>十四日月夜。與宋上將，黃生員同坐。</title>,<text>松堂月色涼如水。月與三人共一淸。擁膝陶然神氣足。世間榮辱不須驚。</text>
<title>偶吟</title>,<text>萬卷圖書石室淸。博山爐上細煙橫。曾生氣像三杯後。趙孟浮名一羽輕。</text>
<title>松堂晚秋</title>,<text>山齋秋晚恨茫茫。風送飜金萬點黃。旋轉蕭蕭如有雨。却疑蓬底宿瀟湘。</text>
<title>金晉陽 爾音 寄詩惠鱸魚。次韻答之。</title>,<text>老矣悠悠白髮新。龍山蒼翠暗光塵。秋風忽見鱸魚美。惱殺江東隱故人。</text>
<title>感主恩</title>,<text>龍山翠色八松欞。一掬孤忠日下螢。白髮漸疏心益壯。德音在耳骨猶銘。</text>
<title>松堂卽事</title>,<text>月華浮動雪華生。方丈書堂十分明。自惜此心同雪月。終宵皎潔不勝淸。</text>
<title>王午元日</title>,<text>扶日回天萬死身。短屛琴史整烏巾。可憐濯濯牛山木。萌蘖如今又欲春。</text>
<title>送李敎授歸平海</title>,<text>少年當日海東游。玉節朱幢碧樹秋。白首如今渾似夢。送君芳草思悠悠。</text>
<title>次張敎授韻</title>,<text>春風細細月斜斜。一色桃花十萬家。却憶西原走馬日。探花衣上酒痕多。</text>
<title>書農堂壁上</title>,<text>十頃方塘五畝陰。寒光疏影綠沈沈。夢魂誤入金鑾殿。時覺流鶯送好音。</text>
<title>書農堂壁上 其二</title>,<text>茅屋低低樹遍陰。海棠花上雨沈沈。京洛美人都不見。爪亭歌斷有餘音。</text>
<title>月下獨酌</title>,<text>碧天如水月如波。氷簟松軒爽氣多。十載思君雙鬢雪。五更風露一聲歌。</text>
<title>兔山有感</title>,<text>往事悠悠若鳥飛。荒臺立馬獨霑衣。多情最是南江水。半夜寒聲似舊時。</text>
<title>層城獨上</title>,<text>蒲萄一色共秋雲。獨上觀瀾日欲曛。堪笑馮唐頭似雪。江山如此不忘君。</text>
<title>氈城卽事</title>,<text>披榛建國屬休明。慙愧凌煙第一名。人意不隨杯酒淺。江城斜照不勝情。</text>
<title>松堂樂</title>,<text>掃地燒香日閉門。松堂堂下水聲喧。閑小氣味憑誰說。臥看龍巒出岫雲。</text>
<title>次南觀察詩韻</title>,<text>扶日虞淵草昧時。同呼萬歲拜龍墀。如今雙鬢渾如雪。欲伴逋翁採紫芝。</text>
<title>長安早春</title>,<text>長慶宮前芳草綠。玉粧橋畔柳如煙。蕭曹未似陶彭澤。宜向春風一醉眠。</text>
<title>閱馬壁上</title>,<text>少年一謁大明宮。馳騁功名作上公。慙愧蒼生不見德。時時擧筆但書空。</text>
<title>有感卽事</title>,<text>誤着儒冠受侮多。陶潛身世兩蹉跎。男兒大事惟尊主。流涕何人不顧家。</text>
<title>題永興客舍壁</title>,<text>山雨隨風凍成雪。旌旗畫角思難裁。只緣廊廟多遺策。未是吾身將將才。</text>
<title>偶題</title>,<text>庭院沈沈曉色寒。人間平地足波瀾。留侯一伴赤松去。千載高風灑雨間。</text>
<title>偶題 其二</title>,<text>六月氷峯畫屋寒。金樽綠酒起微瀾。若除痛飮無餘事。何用伊周伯仲間。</text>
<title>庭菊</title>,<text>孤貞黃紫一庭霜。把酒相看氣味長。歲歲群花搖落盡。憐渠能慰我心傷。</text>
<title>十九日。詠四季花。</title>,<text>杜門觀物樂吾神。籬菊庭梅絶點塵。秋月春風偏有約。何如專擅四時春。</text>
<title>十九日星臺</title>,<text>萬松風雨一襟秋。盡日看山不下樓。范蠡淸塵今寂寞。龍山秋浪買扁舟。</text>
<title>題閱馬村堂</title>,<text>寂寂三朝地。悠悠一病愁。孔明圖北伐。夫子欲東周。酒熟荒村雨。詩成落葉秋。蒼蒼本仁愛。回首望神州。</text>
<title>次南生員韻</title>,<text>鴻雁長天渺。秋風故國遙。一杯神蕩蕩。萬事鬢蕭蕭。平賊無奇策。知心但舊交。旌旗南北路。矯首望宣招。</text>
<title>次南生員韻 其二</title>,<text>昭代風雲盛。朝天道路遙。欺君夷漢卓。崇佛鄙梁蕭。脾裏欲生肉。朝中有幾交。南生莫甘遯。聖主正旁招。</text>
<title>次崔敎授詩韻 卜麟</title>,<text>濃墨數行字。相思一故人。敎官非不達。園竹未全貧。薄海妖氛息。中天日月新。古來高尙者。盛世亦傷神。</text>
<title>次趙石磵先生韻</title>,<text>明月楊江水。松風廣濟樓。高人成大隱。泉石又新秋。雲斷龍泥蟄。天昏鶴野愁。余曾盟白鳥。濡滯起包羞。</text>
<title>登蓬山</title>,<text>春衫陟峯屺。奇事有誰知。過竹尋僧舍。看雲上翠微。刓方鑄圓日。揭淺厲深時。膠柱欲調瑟。何傷範我馳。</text>
<title>宿聖燈庵</title>,<text>石磴紆林麓。寒峯繞晚墻。佛香僧舍小。鳥投碧空長。樹老前朝事。楓明一岸霜。天方扶盛業。誰是宋公昌。</text>
<title>次黃州客舍詩韻</title>,<text>薄薄三杯酒。悠悠一片情。殘蟬宜郡晚。幽鳥悅山晴。書劍憐吳札。絃歌揖武城。功成時亦泰。白首欲歸耕。</text>
<title>贈黃生員</title>,<text>茅屋溪聲合。琴書竹影宜。興高詩放肆。身老酒扶持。心爽月明夜。情新木落時。滔滔回首處。不屈是男兒。</text>
<title>蓬山晚詠</title>,<text>草積孤材晚。春歸小洞幽。淵明初解印。王粲獨登樓。竹晦西峯色。松藏北澗流。無端動高興。扶策上山頭。</text>
<title>次權司諫 湛 韻</title>,<text>彼美權司諫。遨遊水雲鄕。詩書才轉大。風月興尢長。世事三杯酒。人情九曲腸。何當乞骸骨。與子共亡羊。</text>
<title>偶吟</title>,<text>與世少相合。晚家蓬山皐。門無人問字。松有鶴零毛。讀易心初洗。尋春興亦豪。驅馳諸葛子。龍臥孰爲高。</text>
<title>松堂</title>,<text>顏厚千鍾祿。時危一片心。故人皆白首。交結但黃金。夜久松聲足。窓寒月色深。陶然賦歌器。閣筆獨長吟。</text>
<title>秋日。偶題明農堂壁。</title>,<text>淸時迂遠愛淸閒。數朶靑峯屋數間。五畝秋歸人語早。一江雲濕雁聲寒。琉璃疏雨碧瀾渡。錦繡斜陽白馬山。樂此亦知今已矣。如何時復望崧巒。</text>
<title>遊天磨山</title>,<text>溪雨隨風止復連。山中淸勝也無邊。峯回嵐嫩羅靑嶂。洞僻春深鎖紫煙。遊客盡疑蘇子輩。居僧多是悟生賢。曾聞此地多瑤草。不必商山可學仙。</text>
<title>題明農齋壁上</title>,<text>古松陰下坐胡床。磅礴開襟野意長。再暗魚磯燈火細。秋回煙壟稻花香。嗟卑嗟老人皆是。逢世逢君我不良。時見東流極天際。臨風收淚一蒼茫。</text>
<title>題明農齋壁上 其二</title>,<text>風送山花滿石床。無端時復引杯長。斜陽草色連空綠。細雨荷花渡水香。言遜行危聞魯叟。功成身退慕張良。秋風桂櫂誰能扣。白馬滄波極渺茫。</text>
<title>送大明使周倬</title>,<text>聖主龍飛撫萬方。腥膻收盡德馨香。疇咨禮樂風雲會。整頓乾坤日月光。天上文昌回碣石。人問聲敎揭扶桑。欲知慰悅蒼生望。須採謳歌獻玉皇。</text>
<title>次江陵客舍韻 丙辰秋九月日。受江原道按廉之命。</title>,<text>自古功名貴壯年。宦遊滄海又春天。寢陵西隔雲橫外。江漢東流日出邊。十載衣冠心似月。五更絲竹帳如煙。明時未展澄淸志。浪學壺中第一仙。</text>
<title>次襄州客舍韻</title>,<text>古郡經營自國前。太平風月半千年。鳥還官柳三竿日。人語漁村一帶煙。江漢奔流傷世道。山河壯蹟誓皇天。邇來瀆賦民憔悴。欲到東溟作布泉。</text>
<title>次杆城客舍韻</title>,<text>薄海山城草樹幽。尋詩板上揖先修。一區煙月堪前席。十載風塵獨凭樓。失道民生驚散久。少年功業感行休。都兪異日金鑾殿。蠲復吾當議此州。</text>
<title>次旌善客舍韻</title>,<text>溪山初雪少人行。乘與高吟到鳳城。水疊雷奔衝地入。峯層屛束半天橫。引杯看劍寬吾志。攬轡觀風檢俗情。滌蕩東溟當有日。居民洗眼待澄淸。</text>
<title>次原州東軒韻</title>,<text>鐵關胡馬若風行。一劍功高白面生。許國孤忠應貫日。忘身大義便長城。至今父老蒙餘澤。後世英雄揖盛名。我亦掃淸敷奏已。杏花春雨耦而耕。</text>
<title>題義州樓</title>,<text>七月邊城一笛風。登樓客子鬢如蓬。地窮鶴野江橫碧。家在龍灣淚落紅。神聖山河天設險。隋唐甲胄草連空。丹靑鴨綠朝宗水。欲獻皇明紫極宮。</text>
<title>夜泊金陵</title>,<text>蘭舟綠水晚荷紅。夜泊金陵一夜風。老柳長波楊子渡。寒花細草館娃宮。百年榮辱身將老。六代興亡鳥沒空。天下莫強仁可結。鍾山隱隱月䑃朧。</text>
<title>江都夜泊</title>,<text>嶽色江聲共寂寥。朱樓何處夜吹簫。月明淮水霜初落。秋盡江頭柳未凋。去國頻驚佳節過。繫舟還憶故園遙。可憐煬帝春遊處。一色蘆花欲晚潮。</text>
<title>題日月寺壁上</title>,<text>平生疏蕩愛淸幽。遠上寒山古寺秋。一望前朝仍抆淚。都忘萬事獨登樓。崧巒凍雨寒聲急。紫洞歸雲翠色浮。安用棲棲居寵利。飄然欲與赤松遊。</text>
<title>送大明使禮部主事陸顒</title>,<text>風流當代兩儒仙。玉節煌煌自九天。道德文章天下少。乾坤雨露海東偏。香侵驛路花如錦。綠滿征袍草似煙。多謝白駒永今夕。長吟時復鹿鳴篇。</text>
<title>次黃州客舍詩韻</title>,<text>鶯聲院落綠陰重。何況當軒紫翠峯。公道古來惟白髮。人生豈是等寒松。敢期狂直登霄漢。慙愧微功勒鼎鍾。師友何人能起我。九原可作喚南容。</text>
<title>次龍川站天使章謹樓上韻</title>,<text>朱樓一夜雨初收。覽鏡功名欲白頭。匹馬關河孤月冷。殘蟬驛路暮雲愁。壯心不屈遭三黜。豪氣何曾蓋九州。秋七正當初七日。乘槎何處訪牽牛。</text>
<title>贈黃生員</title>,<text>遊巖南畔萬松岡。中有騷人萬卷堂。臺迥楓殘偏月色。庭虛山近瀉秋光。山河帶礪功名小。几席琴樽野意長。行事要當如白日。肯將孤媚負君王。</text>
<title>次黃生員韻</title>,<text>山畔松堂松竹深。秋風夜半雜龍吟。泥塗軒冕三杯酒。陶鑄唐虞一片心。阮氏窮途時痛哭。淵明荒徑亦橫琴。浩然吾氣塞天地。忍使緇塵點素襟。</text>
<title>角山獨釣</title>,<text>霜落沙寒雁正飛。千帆一色夕陽時。高冠扶國有榮辱。短棹釣魚無是非。萬頃稻粱黃世界。半江秋浪碧琉璃。蘆花如雪山如畫。薄暮歸來雨滿衣。</text>
<title>角山觀海</title>,<text>鯨蹴層濤海色紅。晨登秋好最高峯。靑銅磨洗三千里。銀闕高低九萬重。山岳動搖波撼日。乾坤蕩漾水浮空。觀瀾有術君知否。萬泒朝宗向此中。</text>
<title>次張觀察 子忠 詩軸韻</title>,<text>攬轡關西父老歡。風流文彩幾環觀。仁聲春遍閭閻暖。美節霜橫幕府寒。鈇鉞巡遊河岳壯。歌鍾登眺地天寬。何如返旆從民望。入相淸時摠百官。</text>
<title>月下寄南政堂</title>,<text>心知止足孰能加。老去丹衷未滅磨。遂許驅馳盟帶礪。身都將相割山河。松聲挾雨茶煙細。梅影如龍月彩多。一夜書堂無夢寐。思君淸淚浩如波。</text>
<title>題松堂壁上</title>,<text>山擁溪回路轉斜。居人云是侍中家。一庭雨過蒼苔合。盡日鶯啼綠樹多。碧玉雙雙新粉竹。黃金點點老松花。吾今偃息祝明主。無間當時丞相何。</text>
<title>次成二相次省中諸郞詩韻 時有省宰以術數猷者</title>,<text>中書殘漏曉凄涼。推枕無端感歎長。立馬何妨鳴玉仗。好君多是進靑囊。蚊肩仰荷山河誓。螢火增輝日月光。諸葛三分天下計。何如開笑一傾觴。</text>
<title>送華嚴師</title>,<text>白馬飮河洛。邪說盈華夏。拈花一奮臂。貿貿奔天下。揖君逃租賦。飽暖廢桑稼。論難凌空虛。孔轍幾稅駕。誰哉繼三聖。爲我廬其舍。師歸話心事。壯淚一揮灑。</text>
<title>題西京浮碧樓</title>,<text>東明九梯宮。荒涼草樹風。危樓控大同。豁若登高空。江流動碧深。絶壁生層陰。怳然玄都間。六月淸風寒。緬懷殷太師。張皇九疇綱。繼往開來人。日月吾東方。隋唐四海衆。毛關百萬師。高堂若建瓴。莫強天下知。往事若鳥過。擧酒鬢如絲。功業衆所賴。利名何草草。功成乞餘齡。吾將吾土老。</text>
<title>題孟尙書詩軸 希道。 占民字。</title>,<text>淵明早休官。好賦歸去來。春盡田園蕪。風來五柳開。偃仰夷惠間。高節橫秋旻。顧予參佐命。墻面秉陶鈞。蚊背負山岳。日夜心輪囷。固乏經濟策。其奈澤斯民。綠野淸秋月。楊江日暮春。主恩不可負。悵望空逡巡。</text>
<title>次昌城君 汝完 賀金政丞詩軸</title>,<text>否極生明公。開平廟謨雄。淸德畏人知。談笑愼興戎。樂善得河決。高節華嶽崇。嗟予敢不愛。同出忠烈翁。況當開國初。共參扶日功。攀聯踐台斗。揖讓明光宮。承恩日三接。分茅食萬鍾。爲國當盡忠。因循敢雷同。格君興東周。微子吾誰從。不負明主知。相與安天衷。</text>
<title>題趙石磵書堂 云仡</title>,<text>書室小如斗。蓬蒿蔽風日。寬於一天下。四壁圖書積。矯矯南陽龍。高臥擁短褐。蒼生望一起。軒冕等毛髮。洪客請建籌。淵明願結襪。英風橫三韓。高節凌雲月。樽酒對不酌。出語平生豁。少焉江上月。万項琉璃闊。得山好圖畫。亡國鳥飛過。孰謂淡如水。愛歎相逢寡。明主用賢急。愼莫堅高臥。</text>
<title>送同年崔 卜麟 敎授咸安。得冒字。</title>,<text>春風一斗酒。街柳黃金色。此行胡不樂。英才得敎育。好爲明主知。盛名題竹帛。</text>
<title>李政丞居易焚黃於廟。朝中士夫咸作詩歌詠。予亦賦焉。</title>,<text>桓桓李相國。氣槪凌蒼蒼。乘時佐神聖。拯溺開東方。烈烈文貞子。義色橫秋霜。臨風玉樹迥。貯月氷壺明。刑部克淸修。淡泊常激昻。粹然畜潛德。散之爲文章。根深末盛茂。德厚遠流芳。明公篤前烈。壯節冠龍驤。萬死扶紅日。品彙涵春光。攀鱗踐台斗。鳴玉回虞唐。帶礪勳庸壯。笙鏞世道昌。明君倚山嶽。恩數及先葬。雨露重泉土。薰蒿一瓣香。灑淚地天窄。永慕山川長。枯樹生春色。冬烏引雛翔。忠臣出孝門。格言垂煒煌。達孝於公見。頌德仍稽顙。</text>
<title>謝師送茶</title>,<text>一味曹溪水。紫壁黃金茅。松濤起石鼎。雪乳開瓊花。一甌羽翼生。二甌淸風多。眠魔豎降幡。凜凜終不磨。胸中一片白。逸氣凌紫霞。且問此何時。松堂月似波。珍重遠公意。覆甌書短歌。</text>
<title>松堂壁上</title>,<text>喜此春服成。援琴坐盤石。松風灑烏帽。雲氣生巾舃。凭虛送遠目。快若身生翮。桃李滿皇都。紅錦鋪紫陌。韶光眩白日。香霧兩間格。峨峨壽昌宮。宮花尙如昔。花深不見人。玉砌芳草積。風伯挾雷雨。一夜掃紅白。紅白卷如濤。九街深一尺。細酌金罍酒。傷心徒寤擗。抽毫訟風伯。天門九重隔。</text>
<title>丁卯八月十八日登蓬山</title>,<text>蓬山秋欲半。携酒上層峯。浮雲蔽斜照。殺氣凌遙空。日月鳥飛隙。關河木落風。高歌一襟淚。美人生不逢。</text>
<title>借馬於金開城 稛</title>,<text>僑居卑且隘。大火燒空紅。五岳翠彩滅。一世洪爐中。庶見君子人。笑語足淸風。纓冠欲往從。假我浮雲驄。</text>
<title>又用借馬詩韻寄金開城</title>,<text>美人隔雲端。灼灼桃花紅。秀色眞絶世。傾城一笑中。纖手怨玉琴。絺絡泣凄風。何日南薰殿。承恩共玉驄。</text>
<title>又用借馬詩韻寄金開城 其二</title>,<text>豐城有古劍。紫氣凌雲紅。星斗燠陽紋。芙蓉倚水中。何當躍玉匣。爲君生雄風。世乏風胡子。着錦策飛驄。</text>
<title>卽墨途中</title>,<text>轍環天下半。窮秋行路難。泥濘齊東遠。霜高洒水寒。蹇驢五更月。孤帆萬丈瀾。莫作遠遊客。少年雙鬢斑。</text>
<title>偶題</title>,<text>沈冥蓬山曲。墻肩室如斗。寡合甘肥遯。高臥愧奔走。竹晦水沈堆。松老山月小。平生一琴鶴。白日如轉燭。浩歌華岳傾。起舞寒鷄曉。把酒氣如虹。龍巒靑未了。直爲衛道計。休論榮與辱。</text>
<title>寄柳山人 爰廷</title>,<text>智異之山何壯哉。蟠聯直折九萬里。蒼蒼壁立八千丈。峻極秋旻鎭南紀。於焉藏光一奇士。明哲見幾眞君子。魯連英風龔勝潔。屈平詞賦淵明醉。神龍自珍九淵潛。孤鳳遙增千仞起。孰謂山擁九萬里。却小夫子伊周志。孰謂山高八千丈。却下夫子巢由節。天下滔滔方有爲。霜空高高一片月。紅顏不肯事侯王。信命樂天知出處。詩書石室小如斗。溪深晚荷紅作堵。風乎濯足潁川月。擁膝絃歌疊山暮。憶昔玄陵如日月。淸燕鯁議搖五嶽。拜手稽首談人天。敷陳仁義帝王略。龍顏一解宇宙春。彤庭搢紳呼萬歲。勅賜御手緇衣眞。仍錫天書光照世。金鑾崢嶸賡載歌。欲挽唐虞天下濟。嗚呼鼎湖淚灑雨。斯道如絲日陵替。君不見伊尹躬耕畎畝中。囂囂樂道將終身。幡然湯之三聘餘。已任四海堯舜民。又不見太公八十忘天下。蕭然臨流釣渭濱。一朝歘作帝王師。永淸八極方經綸。風雲感會起釣屠。伊尹太公亦何人。天心豈欲喪斯文。空乏拂亂會不淺。時來一起東山臥。共濟蒼生固未晚。</text>
<title>古柏 宅北有雙柏</title>,<text>古柏古柏生陰崖。薄天蒼蒼綠滿家。崢嶸鱗甲上靑冥。龍吟月冷金波明。蒼銅直榦鬼神持。烈風起處聞蕭笙。橫霜秀色壓松筠。饕霰虐雪長靑靑。飄飄子晉醉碧桃。手携綠玉登蓬瀛。肅肅靑衿杏壇侍。周旋問仁蔥珩鳴。雪花如手宇宙昏。挺然獨立伯夷淸。是屈原乎巢許乎。頑廉懶立淸風生。薄言顚倒整佩冠。月下酬酌奔瑤觥。拂素欲摹壯與節。恐了明公惡好名。猗歟正合丈人行。肯與桃李爭春榮。</text>
<title>座主溪堂。恕菴之門人。恕菴曰。吾門中傳衣鉢者溪堂也。其言果然。溪堂作詩贈宗伯李學士誠中云。追感前言淚滿巾。</title>,<text>恕菴先生典文衡。溪堂座主出門下。奇遇玄陵登上台。入對金鑾善更化。遂策多士傳衣鉢。斯文盛事相藉藉。恕菴藻鑑懸明鏡。直與白日光相射。溪堂淸詩出眞情。萬丈光焰凌鮑謝。知人繼志兩未易。二老風流誰敢追。鴻樞學士恕菴胤。倜倘眞率平生知。波生翠幕倚天開。盡鼓如雷春日遲。溪堂無恙九旬強。兩鬢如雪心如水。雲從佳客摠元老。愧我不才忝珠履。云胡醉舞不肯狂。我亦溪堂門下士。</text>
<title>送朴祕書奉使日本</title>,<text>海闊風帆若鳥飛。祕書意氣東溟窄。平生許國仗忠信。任看長天高浪白。洪濤日出紫松岡。香火煙斜徐福宅。好將玉節播聲敎。遂令盛烈光竹帛。</text>
<title>贈鄭判事 復周</title>,<text>故人抱道深山中。信宿山中霜木濃。秋風卷地柹葉脫。滿山一色玻瓈紅。慇懃掇拾寄千里。顏如渥丹如見公。安得與公過瀚海。而後一笑山中同。</text>
<title>送鴻臚寺行人林士英</title>,<text>文昌回北極。聲敎曁東陲。景命日星煥。同仁雨露私。欣瞻周禮樂。復見漢官儀。父老懽呼日。三朝再造時。朝宗鴨江水。圖寫獻龍墀。</text>
<title>覲天庭五章</title>,<text>振振王子。德音孔彰。緝煕其學。奎璧其章。天子有旨。邦人震惶。惟君父使。不敢或遑。旣見天子。敷納惟詳。貝錦消沮。家國之昌。勉勉王子。夙遵義方。專對來歸。宗社之光。桓桓我王。壽考而康。王子來歸。其樂無彊。</text>
<title>受明命六章</title>,<text>亹亹我王。德明敬止。孝友施政。令望不已。翼翼乃心。事大惟一。奉揚聲敎。漸于出日。帝錫明命。金印斯煌。又何錫之。衮衣九章。王拜受命。天子聖明。王拜受命。宗社與榮。於樂我王。荷天之休。體仁保民。壽考千秋。於樂我王。如日之升。貽謨克正。萬世其承。</text>
<title>漢江詩 並序 漢江六章</title>,<text>維漢之水。振古泱泱。維華之山。倚天蒼蒼。維聖勃興。奄有東方。乃定國都。維漢之陽。宗社乃安。景運靈長。</text>
<title>漢江詩 並序 漢江六章 其二</title>,<text>維漢之江。浩乎朝宗。維華之山。鬱乎蔥蘢。維聖繼作。經始新宮。視民如子。民樂赴功。不日有成。萬福攸同。</text>
<title>漢江詩 並序 漢江六章 其三</title>,<text>我后來止。路車皇皇。衛仗整齊。維德之光。駿奔前後。濟濟英良。民心載悅。歌詠康莊。</text>
<title>漢江詩 並序 漢江六章 其四</title>,<text>我后至止。堂陛巍巍。威儀肅穆。維德之輝。揖讓周旋。藹藹賢才。嘉言日進。公道天開。</text>
<title>漢江詩 並序 漢江六章 其五</title>,<text>勉勉我后。孝友純至。不惟述事。于以繼志。宗親克睦。內助允美。旣齊其家。國隨而治。</text>
<title>漢江詩 並序 漢江六章 其六</title>,<text>明明我后。克篤綱常。天鑑厥德。俾熾而昌。緝煕安安。壽考而康。祚胤萬世。其永無疆。</text>
<title>感興</title>,<text>邈矣檀君氏。鴻荒命始膺。箕對施敎化。燕虜肆憑陵。自爾幾離合。徒然相廢興。欲爲來世鑑。無籍可能徵。</text>
<title>感興 其二</title>,<text>降及新羅始。猶爲太素春。結繩知歲月。立橛辨君臣。居漆初開暗。文昌欲向眞。幸哉王氏作。學校漸敷陳。</text>
<title>感興 其三</title>,<text>先王慕中夏。雙冀設初科。孰究淵源學。爭趨月露華。紛紛爲捷徑。灼灼各名家。珍重韓山老。殷勤欲正訛。</text>
<title>感興 其四</title>,<text>前朝好文士。擾擾少眞知。吾道實如寄。異端因盛馳。峯談方欲闢。圃志未能施。可惜陶齋子。空留數卷詩。</text>
<title>感興 其五</title>,<text>吾衰今甚矣。於道未曾聞。簡冊初希聖。軒裳欲致君。材疏徒速謗。志苦不成文。敢請陽村子。收功到七分。</text>
<title>附次韻 權陽村 近</title>,<text>大道寓方冊。有誰能服膺。庸材甘自棄。豪氣好相凌。縱得天資美。其如物欲興。群邪多勝正。此理固難徵。</text>
<title>附次韻 權陽村 近 其二</title>,<text>萬化浩無際。四時都在春。亶聰雖作后。輔弼必資臣。燕石寧爲寶。齊竽易混眞。知人堯舜病。九德竟誰陳。</text>
<title>附次韻 權陽村 近 其三</title>,<text>邪正難相合。賢愚固異科。勿憂譽與毀。惟務實非華。志欲承三聖。談宜闢二家。哀哉迷似是。貿貿竟傳訛。</text>
<title>附次韻 權陽村 近 其四</title>,<text>明睿韓山伯。文章是聖知。歐蘇才幷立。籍湜汗相馳。圃躓功曾缺。峯摧禍亦施。難將成與敗。說盡一篇詩。</text>
<title>附次韻 權陽村 近 其五</title>,<text>浩亭眞卓立。至道已嘗聞。正大超諸子。休明遇聖君。經邦臻盛治。詆佛起斯文。多謝沈疴裏。佳章幸見分。</text>
<title>次吉冶隱 再 韻</title>,<text>溪山勝處結茅廬。心跡雙淸與物疏。懦立難爲公信事。詩中亦有汝方書。傳巖只是當年築。渭水何曾卒歲漁。屈指古今非一軌。君今隱冶慕誰車。</text>
<title>次權陽村韻 時陽村有疾。先生往問之。陽村贈問病詩。故先生仍和其韻。</title>,<text>早年豪氣冠同僚。積力功成識見高。顏樂尋源應有契。周圖得緖豈差毫。道心經緯同雲谷。詩思波瀾壓水曹。違豫彌留人共惜。須親藥物莫辭勞。</text>
<title>附原韻 權陽村</title>,<text>領府崇班絶百僚。晉山勳望泰山高。守持剛正堅如鐵。剖析精微細八毫。浩浩詞源追李杜。巍疑相業鄙蕭曹。哀矜老病仁心切。來問窮廬不憚𪚥。</text>
<title>嶺南樓 在密陽</title>,<text>誰搆岑樓上接天。壁間題詠盡盧前。流年滾滾臨川裏。往事悠悠倚柱邊。十里桑麻深雨露。一區山水老雲煙。晚來已見斜陽好。月滿長江更𪚥筵。</text>
<title>淸風樓 在廣州</title>,<text>少年曾此一看花。老大今來感慨多。歲月不留人損盡。眼前風物尙繁華。</text>
<title>解溫亭聯句</title>,<text>恩若昊天加賜宴。心如金石更無私。</text>
<title>高靈題詠</title>,<text>挾城多老樹。種藕有方塘。缺</text>
<title>尙州</title>,<text>沙伐舊畿猶勝景。徐羅遺俗自淳風。缺</text>
<title>善山</title>,<text>喬不參天歲幾千。一區山水好風煙。缺</text>
<title>贈尹參議。鈴平君 垠</title>,<text>坡山中業出兄弟。參議爲兄掌令弟。不使子孫益其過。却將田宅讓貧弟。</text>
<title>贈經德朴先生 仁壽</title>,<text>同年朴孝子。不見餘十霜。仕宦不求達。思親歸故鄕。㦝㦝供子職。百歲願康強。親病欲自代。豈止湯藥嘗。哀哉遘永訣。泣血向蒼茫。八旬如一日。敢謂無以傷。廬墓雖非制。孝思見無疆。方今重孝理。盛業期虞唐。忠臣必孝子。佇看扶綱常。</text>
<title>謹成拙詩四韻長句 一首。倩人書。拜呈驪興府漁隱閔公 霽 鈞座下。聊敍盛事之萬一。乞賜一覽。</title>,<text>須知福善有穹蒼。人力難敎壽富康。漁隱門高迎鳳輦。驪江水永接天潢。貂冠宮錦明仙仗。玉葉金枝映壽觴。着取周家年八百。秖緣仁厚協文王。</text>
<title>哀秋夕辭。乙卯秋。南行所作。</title>,<text>哀秋夕之慘悽兮。風雨颯其晦冥。懷沉憂以假寐兮。魂聇聇其上征。指虗無以恍忽兮。若有路乎紆縈。忽焉升彼蒼兮。儼玉皇之高居。門四闢以招徠兮。孰云却步而趑趄。入余跪而陳辭兮。皇爲之色敷腴。曰下土之微臣兮。心菀結猶未得信。曩余僅免襁褓兮。動必師乎古之人。惟仲尼之垂訓兮。殺身以成仁。志士不忘在溝壑兮。子輿味夫斯言。寧力不足而或斃兮。羗佩服以拳拳。忠君與愛國兮。志專專其靡佗。何時俗之險𡾟兮。學曲而心阿。視余猶机上臠兮。旣鼓吻又磨牙。彼讒諛之得志兮。自昔匈人國也。雖萬死余無悔兮。恐此志之不白也。時陟高以瞰遠兮。余舍此而安適。惟皇德之孔仁兮。拯余乎陸之沉。涕洟交以雨滂兮。謇心噎而欽欽。皇愍余之深衷兮。徠爾聽我辭。所貴學之道兮。能變通而推移。日中則昃兮。月盈而虧。天道亦不可久常兮。在人事其何疑。世旣惡夫方兮。爾何惜乎爲圓。世旣尙夫白兮。爾胡獨守此玄。我哀爾之遭罹兮。亦惟爾之故也。欲去危以就安兮。盍反爾之道也。余默退而靜思兮。皇恩之罔極也。竊不敢改余之初服兮。固長終乎窮阨。前余生之千古兮。其在後者無窮。矢余志之不回兮。仰前脩而飭躬。世貿貿莫余知兮。庶憑辭以自通。</text>
<title>感興</title>,<text>嶧陽有孤桐。托根千丈岡。生成自大古。浙瀝凌風霜。安得一往取。被以朱絲繩。薦我君子堂。鼓之聲鏗鏗。薰風阜民財。六幕歌時康。</text>
<title>感興 其二</title>,<text>昨日苦炎燠。今朝忽凄凓。霜露衆卉腓。歲月如駒隙。人生穹壤間。身世兩伇伇。况復非金石。行年不盈百。所以古時人。分陰當自惜。</text>
<title>感興 其三</title>,<text>吾聞王子晉。逍遙緱山巓。笙聲徹寥廓。白鶴飛翩旋。冥筌久已排。冷然無憂患。下視何茫茫。蠛蠓朝暮間。我生苦拘束。果哉諒非難。寸心竟誰語。取琴爲君彈。</text>
<title>感興 其四</title>,<text>亹亹天機運。肅肅秋氣悲。飄飄西風來。摵摵號枯枝。悠悠遊冶子。一去何當歸。妾身在空閨。日夜長相思。相思不可見。惻愴終何爲。</text>
<title>感興 其五</title>,<text>魯連本齊人。倜儻有奇節。歲暮東海濱。輕擧誰能縶。功成不受賞。帝秦非所屑。遺風凜千載。聞者髮蕭瑟。</text>
<title>送偰符寶還朝 斯字公文</title>,<text>玉衡指南陸。薰風吹我衣。徘徊登高原。悠悠勞我思。浮雲日夕征。問君將安歸。丈夫意有在。不作兒女悲。人生非參商。會合諒無疑。但願崇令德。功名惜芳時。</text>
<title>送鄭大常按慶尙 寓字浩然</title>,<text>春風祖南道。冠佩光陸離。翩翩子鄭子。行矣將何爲。臨分贈一語。緩觴當聽之。擧子廷有意。遣子君有辭。造次復顚沛。盍亦念在玆。</text>
<title>次木菴師韻。師連賦兩篇效古人體惠欑。</title>,<text>詩壇師爲傑。令嚴如火烈。帶月兩章佳。向壁三日閱。迥脫蔬筍餘。誰非芻豢悅。秀骨秋山高。冲襟古井澈。從今約同游。門前謝塵轍。</text>
<title>題倫上人絶磵松風軒卷</title>,<text>泠泠絶磵水。落此松風軒。磵水源流活。松風晝夜喧。初疑奏天樂。復似韶濩音。上人跏趺坐。和以沒絃琴。</text>
<title>秋夜感懷</title>,<text>明河橫中天。星月流鮮輝。漙露泫碧草。涼颸動高枝。軒墀頗爽塏。坐久心自怡。俛仰矌無垠。萬古同一時。感慨何方來。令我苦唫詩。詩成復長咏。庭際俟虫嘶。</text>
<title>秋夜感懷 其二</title>,<text>斯文欲墜地。玄聖應時生。周流騁列國。遙遙指蠻荊。庶將啓聾聵。茶蓼交中情。嗚呼吾已矣。歸歟托遺經。包羲迄文武。煌煌集大成。所以生民來。極口無能名。</text>
<title>秋夜感懷 其三</title>,<text>皤皤柱下史。適遭大道裂。口吐五千文。掀簸造化窟。淸譚已誤人。家國隨以滅。况乃雜符祝。神怪不容說。安得火其書。坐令深弊祛。</text>
<title>秋夜感懷 其四</title>,<text>金夷蹂中國。于今千百年。當初白馬馱。僅僅論因緣。後來競談玄。深淵高入天。愚智盡爲盧。誰能秉戈鋋。永平亦英主。此禍當造端。靡力㧞根株。出涕徒汍瀾。</text>
<title>秋夜感懷 其五</title>,<text>七雄逞狂暴。干戈日相尋。蘇張亦何人。方寸機穽深。揣摩而捭闔。辯口利如鍼。爭城復爭地。膏血流涔涔。腰間佩斗印。閃欻驚愚黔。亞聖仁義論。遑遑獨苦心。</text>
<title>秋夜感懷 其六</title>,<text>周顯方綴旒。彗見天之西。公孫乃入關。畫策誰敢先。往古聖神作。經制爲可傳。嘉謨又不泯。炳炳載簡編。一朝倂掃盡。烈焰燔上玄。禍生固有胎。呂政當稱冤。</text>
<title>秋夜感懷 其七</title>,<text>圓象運不已。日星垂光芒。至人自有德。出言皆成章。典謨含元化。雅頌諧鏗鏘。奈何操觚子。雕篆愁腎腸。嵐花對煙鳥。啾喞同寒螿。願言泝本源。一息到崑崙。</text>
<title>秋夜感懷 其八</title>,<text>聖人制名器。本以待有德。在我要自脩。彼豈徼倖得。張也游聖門。胡爲學干祿。吁嗟斯世人。奔走忘昏旭。豈皆紆朱靑。亦或脂鼎鑊。不見空谷中。靑芻人如玉。</text>
<title>秋夜感懷 其九</title>,<text>皇天啓我宋。帝運升文明。異人乃間出。壎箎迭相鳴。濂溪發源深。河洛分派淸。卓哉紫陽翁。起主斯文盟。上以繼往聖。下以開大平。九京如可作。執鞭終吾生。</text>
<title>秋夜感懷 其十</title>,<text>時運有今昔。降衷豈豊嗇。堯傑本同源。卒乃霄壤隔。余生千載下。所稟昏且弱。托身海一隅。磨驢踏舊迹。賴此方寸地。潛光玉韜石。庶幾追前脩。孜孜惜晷刻。</text>
<title>效孟參謀</title>,<text>松栢有雪骨。桃李有風姿。雪骨不怕寒。風姿多媚時。君子樂貧交。一諾無磷緇。小人逐勢利。暫合還相睽。長嘆復長嘆。吐此辛苦辭。</text>
<title>八卦。贈陽村待制。</title>,<text>姤女壯勿取。剝果碩不食。旣憂臨八月。無疾復七日。大人乾利見。康侯晉用錫。夬夬揚王庭。泰來彙征吉。</text>
<title>重九日。朴珚安逸携酒見訪。飮之至醉。走筆。</title>,<text>寓居車馬稀。幅巾行庭曲。采采黃金花。終朝不盈掬。伊人携酒來。喜色浮面目。一盃還一盃。西風吹淅瀝。客子自多感。况此展良覿。酩酊不復辭。浩歌立於獨。</text>
<title>寄隱峯禪師</title>,<text>少也無所營。自甘家計冷。淡交知誰肯。楮生與毛穎。學道未庶幾。文章却彪炳。苦語破神慳。出口人輒警。邇來遭訪傷。杜門蹤跡屛。初如伏櫪驥。未曾忘馳騁。機心漸消磨。湛然一古井。隱峯方外友。梵行殊精猛。已將塵世緣。等視幻泡影。招提山水間。人稀幽且靜。濯足淸磵湄。行歌白雲嶺。任性自逍遙。目前皆順境。相思不相見。取取冬夜永。會合固有時。話頭當面請。</text>
<title>自訟</title>,<text>自訟復自訟。予胡不自惜。余生免襁褓。汲汲事經籍。結交盡豪英。秉心尙強直。猜嫌滿人胷。不逆仍不億。忽嬰縲絏間。倚伏頗難測。遂同二三子。竢罪天南極。自顧無寸銕。何緣鑄此錯。尙賴君相明。幽微無不燭。非久蒙寬恩。歸隱故山麓。麾手謝時人。息機友麋鹿。謌予自訟篇。聊當紫芝曲。</text>
<title>題謝大年望雲詩卷 望雲三章章八句</title>,<text>望彼白雲。于山之陽。我思我親。在天一方。曷日其還。稱我壽觴。有唐懷英。實同所傷。</text>
<title>題謝大年望雲詩卷 望雲三章章八句</title>,<text>望彼白雲。載飛載敭。我之懷矣。亦靡有央。昊天覆幬。有生瞻昂。父兮母兮。我獨不將。</text>
<title>題謝大年望雲詩卷 望雲三章章八句</title>,<text>望彼白雲。有欝四明。華髮蒼顏。宛宛在堂。王事靡盬。徯我于行。庶幾勖哉。寔慰親思。</text>
<title>龍江舟中有懷。北平周參政名倬。字雲章。</title>,<text>昔與周雲章。情親重骨肉。把酒賞幽芳。論文剪紅燭。相逢共恨晚。歸期何大促。一別各西東。三載抱茶毒。自我初㘅命。謂言當刮目。人事喜蹉𧿶。宦途苦遼邈。持節燕山陲。繫舟龍江曲。懷哉不可見。日莫煙波綠。</text>
<title>正月十七日。於戅楡縣之東海驛。逢鄕人郭海龍。得家書。</title>,<text>吾親在高堂。春秋近期頤。晨昏侍左右。跬步不曾離。去年有君命。奉使不敢辭。道里旣云遠。况復經歲時。當初去家日。此懷固難支。迨今賦言歸。舞綵良有期。却乃抱憂思。耿耿念在玆。路逢郭典客。尺書手自持。接書讀數過。平安無所疑。再拜謝典客。今朝得小怡。父在不遠遊。聖訓星日垂。盡節之日長。前賢豈我欺。往者亦何言。來者當庶幾。墨卿敢司戒。神明諒必知。</text>
<title>送人遊燕。兼柬仲賢。</title>,<text>翩翩丹穴雛。翔集非凡樹。矯矯滎河孫。騰踏思大路。烏府固淸班。世梗還失趣。拂袖將北征。草木秋風暮。燕山帝王都。縹渺隔煙霧。歸途良阻脩。行矣愼馳騖。吾聞天子聖。垂拱張理具。承相匡復志。求士方吐哺。之子富才術。何患不遭遇。遙知一往謁。欣然蒙特顧。仲賢亦奇士。與余有親故。相從十載餘。才名推獨步。鞍馬不復還。使之長思慕。恨吾守幽獨。歲月事農圃。若爲生羽翰。萬里忝攀附。</text>
<title>送河南郭九疇使還 名永錫</title>,<text>帝曰惟上帝。保朕生豪英。丞相爾朕弼。忠義同阿衡。冦盜未衰息。民心厭羶腥。命爾体朕意。往哉幹不庭。明公受節鉞。奮烈將義兵。臣若不集事。胡顏復朝廷。臣實有膽畧。視身如寸莛。桓桓百萬衆。勢甚高屋瓴。鋪敦耀天威。號令馳雷霆。聞我念前勳。敵愾贊皇靈。政欲共心力。萬里通丁寧。齊桓事業盛。聖人書諸經。美矣謀寧周。豈獨首止盟。兩君旣相好。孽芽安足平。鄙夫亦不寧。景仰心獨傾。見子怱破顏。白眼還能靑。怡然接高論。奇鋒新發硏。相逢恨已晚。况復回飛軨。天長道途阻。歲暮霜雪零。請子愼行邁。慰我憂煢煢。</text>
<title>辛亥冬夜。陪土亭先生飮。連倒十數盃。大醉。土亭呼韻使賦短篇。</title>,<text>君不見隆中長嘯一布衣。歲晚龍翔扶漢基。又不見陶隱之齋醉書生。四壁蕭索猶橫經。丈夫出處未易議。肉眼紛紛徒爾耳。酒酣仰天聲嗚嗚。彼老蒼兮眞虗無。出門一笑知者誰。先生本自同襟期。</text>
<title>行路難。用古人韻。</title>,<text>行路難行路難。我今一鳴君一顧。平時坦途盡荊棘。白日大都見豺虎。萬慮燒胷腸欲爛。聽雞未禁中夜舞。明朝出門將焉如。水能覆舟山摧車。君不見長安陌上富貴兒。終然不讀一卷書。</text>
<title>題牧菴詩卷</title>,<text>朝來牧何處。春草彌望煙空濛。暮來牧何處。斜陽遠映長林紅。朝朝暮暮牛性馴。鞭索終無毫髮功。道人拍手笑呵呵。笑殺三十年前事。或時落地犯苗稼。如今露地誰牽鼻。</text>
<title>李途傳乃翁書。以詩答之。</title>,<text>途也來傳一封書。知君又向江村居。江村十里樹木踈。回汀曲渚相縈紆。應從野叟共叉魚。或伴山僧同跨驢。淸游豈啻圖畫如。逸興直到鴻濛初。乾坤此生卽棲苴。且問誰毀仍誰譽。淵明晚歲愛吾廬。不羡於我乎渠渠。君不見陶齋學士讎校萬卷儲。翺翔祕閣紅雲衢。又不見圃隱先生金章映華裾。醉詠芍藥飜階除。功名自古憂患餘。却被遁翁長噓噓。</text>
<title>送金仲權之淳昌</title>,<text>入門不自得。出門誰與談。凌晨獨佩酒。送子城之南。凄風西來吹淅瀝。驪駒一唱心如惔。歸人得意未易駐。馬頭佳致煩窺覘。雞龍山跨數百里。熊川浩渺凝靑藍。渚淸沙白有蘆荻。岩奇木老多煙嵐。於焉足幽興。知子停征驂。吟餘得佳句。爲我揮繒縑。舊聞淳昌郡。有田可耕桑可蚕。子之親戚旣敦睦。况復子家不乏石與甔。子歸尊俎共登堂。爛熳懷抱仍醉酣。鄙夫區區走塵土。斗粟萬事長不堪。靑衫折腰百寮底。豈不懷歸心內慙。安得羽翼倏然生兩腋。隨君一去游江潭。</text>
<title>漢江謠</title>,<text>瞻彼月嶽橫中原。漢江之水初發源。滔滔南紀要關津。蒼波千丈涵蛟黿。來牛去馬日無窮。官渡往往愁蒿工。我昔登江亭。倚柱吟秋風。廣城東迤邐。華山西巃嵸。去海數百里。潮汐何曾通。胡爲島上夷。便捷同飛鴻。憑陵遂過此。戍卒捐長弓。至今父老涕垂臆。逢人說却昇平樂。禮成港口是海門。漁舟價舠多如織。嗚呼何時復疇昔。</text>
<title>瑘山行。寄息谷上人。</title>,<text>瑘山千萬重。圖畫應難窮。煙雲浩冥濛。松檜寒蒨葱。絶壁屹立撑蒼穹。流泉直瀉拖白虹。春朝折芳秋賞月。夏日飮氷冬看雪。瑘山四時有誰識。廉公好事凌𥕚确。京都亦有崧。蟠勢龍虎雄。人家螘綴封。濃翠明牎櫳。冠盖曾無愛山客。山自媚悅輸翠色。二年伇伇塵土惡。淸夢每夜天南極。佳哉琊山信希有。况是星州我鄕曲。先生茆屋山之東。上人蓮社山之中。哦詩說法兩淸絶。何當握手慰飢渴。</text>
<title>嗚呼歌 爲金密直作○名光輔</title>,<text>嗚呼歌。南州消息今如何。島夷跌宕入不地。農夫釋來女投梭。晉陽從古是臣鎭。人物豪鷙曳落河。陜郡咫尺接興安。號稱天府山嵯峨。數百年來自大平。閭閻摸地無扎瘥。蕞爾妖冦一朝起。迅閦卽同風脚駞。公然白日恣虜掠。竄匿不暇誰敢訶。合浦金公膽如斗。視此一身眞幺麽。奮髯大呼動天地。衝突直注千丈坡。馬跪不起仍被傷。口猶罵賊手橫戈。諸將傍觀色發墨。麾却士卒皆犇波。遂令齊民血塗野。寃氣直上干大和。鄙夫聞之慘不樂。忽有涕淚雙滂沱。南坡先生丈人行。憂明危理鬢皤皤。何當往謁說此懷。且寄一曲嗚呼歌。</text>
<title>重九感懷</title>,<text>去年重九龍山巓。坐客望若登神仙。達可放歌徹寥廓。敬之下筆橫雲煙。曾吾醉談聽不厭。子庚詩句淸且硏。民望長身鸞鶴姿。落帽起舞何翩旋。顧余亦是淡蕩者。痛飮不讓鯨吸川。美人年紀才二八。戴花細步踏華筵。人生歡樂惜此日。月明滿地猶未還。今年重九在流落。忽憶往事如夢間。數子飄零各異縣。尺書寂寞長懸懸。古城一丘足登覽。黃花一枝且芳鮮。田夫野叟好看客。白酒不論靑銅錢。富貴貧賤終何有。掇花泛酒卽頹然。</text>
<title>走筆奉寄遁翁</title>,<text>途也游學芹舘中。咀嚼經史要奇功。有時叩腹聲隆隆。文章應律鳴商宮。耆生拱立頭冬烘。豈敢抗衡仍趨風。遜也今又來相從。不問便覺眉目同。雖然年弱心不童。解念四書義頗通。自言餘力師文公。原道諸篇硏且窮。氣焰欻翕蟠長虹。鸞鵠停峙捿梧桐。人間富貴石火紅。甲第往往生蒿蓬。誰如廣陵李遁翁。眼前雙璧新磨礱。我觀漢山撑蒼空。磅礴所鍾多英雄。此兒終當食千鍾。場屋伎倆俱已工。君不見星山李氏起於農。爲子必孝爲臣忠。一門冠盖光顯融。</text>
<title>失題</title>,<text>星嶺朝雲散。曈曈日出初。手携二三子。隨意尋僧居。僧居幽且好。徑荒松菊踈。敲門試一呼。不問是何如。倒屐方出迎。喜氣何多歟。坐我淸風宇。盃盤仍有餘。劇飮成大醉。天地一籧蒢。相將到爾汝。不知歸吾廬。傼夫嗔我放意禮法外。扶持爲報當鞭驢。聞之忽有覺。出門欲向東里墟。居僧挽袖求我詩一首。揮毫拂紙聊復書。</text>
<title>渡遼曲</title>,<text>遼陽城上春風吹。遼陽城下黃沙飛。征夫渡海事驃姚。幾年望鄕猶未歸。空閨思婦嚬雙蛾。挑燈扎扎鳴寒梭。織成錦字憑誰寄。靑鳥不來知奈何。</text>
<title>嗚呼島一名半洋山</title>,<text>嗚呼島在東溟中。滄波渺然一點碧。夫何使我雙涕零。祗爲哀此田橫客。田橫氣槩橫素秋。義士歸心實五百。咸陽隆準眞天人。手注天潢洗秦虐。橫何爲哉不歸來。怨血自汚蓮花鍔。客雖聞之爭奈何。飛鳥依依無處托。寧從地下共追隨。軀命如絲安足惜。同將一刎寄孤嶼。山哀浦思日色薄。嗚呼千秋與萬古。此心苑結誰能識。不爲轟霆有所洩。定作長虹射天赤。君不見古今多少輕薄兒。朝爲同袍暮仇敵。</text>
<title>若有杖歌 用洪武正韻</title>,<text>若有杖兮從何來。會同館中初見之。不短不長尺度足。匪雕匪刻形狀奇。有時微呵香液生。觸以爪甲鏗然鳴。通事老鄭持見惠。旣得奚啻錫百朋。京都酒樓與歌市。江淮靑衮數千里。八仙祠下海連天。華表柱邊道如砥。我或昂首吟高低。我或帶醉迷東西。或上孤舟破臣浪。或降野丘登山蹊。苟非此物早扶我。半塗定是顚隮者。從來會遇豈在天。論功不必居人下。陶翁托爾比弟兄。寸心耿耿神明通。胡爲一日忽不見。茫然四顧尋無蹤。嗚呼吾固知爾之爲龍。嗚呼吾固知爾之爲龍。</text>
<title>扈從城南</title>,<text>郊甸秋成早。君王玉趾臨。觀魚前事陋。講武睿謀深。皷角蒼江動。旌旗白日陰。詞臣多侍從。會見獻虞箴。</text>
<title>自壽</title>,<text>今朝吾以降。二十六靑春。父母樂無恙。弟兄心更親。願修天爵貴。不怕世間貧。滿酌一盃酒。還將慶此身。</text>
<title>送徐九思之江陵省親</title>,<text>客從京國出。遙向故園歸。山水人居勝。樓臺暑氣微。寂寥徐孺榻。文彩老萊衣。何日能相見。尋君夢遠飛。</text>
<title>病中</title>,<text>每年逢夏月。移病掩柴門。藥物新陳雜。方書左右紛。眄庭柯正密。藉逕草還蕃。盡日跫音絶。幽懷亦自欣。</text>
<title>送潤雲老上人還山</title>,<text>且問潤雲老。飄然何處歸。孤征猿鶴導。舊隱薜蘿垂。漠漠塵區隘。紛紛世事違。吾生亦淡蕩。只愧拂衣遲。</text>
<title>題玉田禪師松月軒。有揭文安公曼碩，歐陽文公原功諸先生題詠。</title>,<text>獨向曾峯裏。新開丈室淸。踈松留鶴老。好月近人明。河漢高秋影。風霜半夜聲。師心遣有相。燕坐樂無生。</text>
<title>題玉田禪師松月軒。有揭文安公曼碩，歐陽文公原功諸先生題詠。 其二</title>,<text>三生道骨秀。早歲作比丘。法向諸方問。詩從大匠求。遠游雲共迹。高卧雪渾頭。最愛松間月。相隨未肯休。</text>
<title>送張衡升還西都田宰相幕</title>,<text>相國經綸器。朝鮮禮義邦。參謀今俊逸。遺俗更淳庬。樓閣臨平野。風烟接大江。君歸如記我。莫惜鯉魚雙。</text>
<title>張中顯之行。寄全齋李先生。</title>,<text>全齋謝簪笏。高卧古朝鮮。潘賦閑居興。箕疇絶學傳。相思空夜月。搖落已秋天。逢著西還使。裁詩寄一篇。</text>
<title>次韻寄康寧州</title>,<text>歲暮親朋少。寥寥獨在家。喜承書扎到。驚問道途賖。紙㨾人情薄。絲棼世故加。憐君得荒郡。予亦走京華。</text>
<title>病中聞林大常使還。以詩呈閔正郞傅語。</title>,<text>聽得隣人說。林君已入城。歸來千里面。契闊二年情。直欲趨相謁。其如病未行。唯將惡詩句。寄與閔先生。</text>
<title>辛亥除夜。呈席上諸公。二首</title>,<text>落落已違世。悠悠仍感時。餘年付羲易。卽事讀坡詩。坐久燈花落。看來斗柄移。男兒心有在。除子更誰知。</text>
<title>辛亥除夜。呈席上諸公。二首 其二</title>,<text>邂逅成佳會。都爲少壯時。風流東晉俗。瀟灑盛唐詩。世事正紛糾。交情無改移。殷勤惜白日。愼勿負相知。</text>
<title>尙州司錄金篤告別 成均生員</title>,<text>泮水春三月。商山路幾亭。諸生今佐幕。博士舊傳經。晴曉嬌雲白。暄風弱柳靑。加餐好歸去。有便報丁寧。</text>
<title>憶三峯隱者</title>,<text>游宦十餘載。僑居遷次頻。營生雖甚拙。謀道未全貧。落落負餘子。時時思故人。停雲終日在。縹渺漢江濱。</text>
<title>題旃檀殿。後爲僧漫去。</title>,<text>聞道旃檀木。浮來自罽賓。土風尊像敎。香火化都人。邪說誠難息。斯文久未伸。今來閉虗殿。恐是沒兵塵。</text>
<title>示舘中僚友</title>,<text>壯年空有志。獨立竟無徒。旣見申韓用。仍聞佛老俱。聖謨還寂寞。吾事可嗚呼。且問座中友。誰爲君子儒。</text>
<title>丁未元朝</title>,<text>歲次無停畢。人情易嘆吁。椒盤聞古頌。桃板覔新符。日照窮陰破。風吹萬態敷。頭顱還似舊。祗得飮屠蘇。</text>
<title>憶朴壯元。時隨計留京師。</title>,<text>朴子才名大。文章手老成。早年曾托契。久別最關情。滄海乾坤闊。浮雲且夕征。回頭渺無際。何日定相迎。</text>
<title>送日本使者慶菊。侍者請號。上特賜禪師時對馬島主崇宗慶因慶菊獻方物。故末向及之。</title>,<text>禪師歸海島。賈舶便風吹。地盡波瀾闊。天低日月垂。遠人方慕義。聖化自無爲。好向崇公道。恩榮此一時。</text>
<title>東偰椽 名長壽。字天民。</title>,<text>身世無窮事。田園未卜時。犬羊腥四海。烏鵲遶南枝。對食彈長鋏。寬愁覔小詩。兒曹徒擾擾。寧與話心期。</text>
<title>江村卽事</title>,<text>芧茨頗幽僻。車馬絶喧嘩。江淨漾明鏡。柳深張翠華。側巾看遠峀。投杖步晴沙。落日淡芳渚。漁蓑掛斷槎。</text>
<title>送江陵道廉使郭正言 名儀</title>,<text>臨軒天語切。咫尺不違顏。聲敎東漸海。驅馳北渡關。山川經緯壯。樓閣畫圖閑。會見廵游罷。春風得意還。</text>
<title>送慶尙道廉使宋正郞名明誼。字宜之。</title>,<text>慷慨埋輪日。澄淸按轡朝。才高孚物議。任重採風謠。煙火南區大。星辰北極遙。定知棠茇下。宣化及芻蕘。</text>
<title>題昆瑟山僧舍</title>,<text>俗客驅長道。高僧卧小亭。雲從朝暮白。山自古今靑。往事追松子。羇遊愧地靈。殷勤汲澗水。一匊煑蔘苓。</text>
<title>送權使君之任忠州。州北有開天寺。是僕舊遊之地。</title>,<text>淨土山多好。開天寺足徵。踵門無俗客。面壁有高僧。百尺臺臨水。千年木卧藤。君歸足暇日。一一訪吾曾。</text>
<title>癸丑三月初六日有雪。呈三峯。</title>,<text>二月到三月。雨雪也頻頻。未放重裘解。仍須綠酒親。乾坤且氛祲。草木謾精神。排悶新詩句。携將寄故人。</text>
<title>羅元吉訪余松都之私第。因問金克平。有感書四十字寄克平。</title>,<text>元吉來京邑。相逢話所思。聞今君鬢改。依舊我心癡。湖海三年別。文章一世知。薦衡書未就。敢道侍臣爲。</text>
<title>方同年生女戱呈</title>,<text>門閥多餘慶。郞君篤孝思。居然生女日。錯賦弄璋詩。富貴傳家有。貞嘉不卜知。風塵荷戈戟。何用重男爲。</text>
<title>呈朴吏部</title>,<text>卯申能縛我。甲子漫經年。有罪緣懷璧。無心肯事錢。開窓看遠岫。鑿沼納靑天。退食齋居靜。人過且晏然。</text>
<title>奉次廉東亭扈駕長湍詩韻。辛亥四月。</title>,<text>江遠練一匹。巖高銕十尋。旌旗仙仗肅。歌吹樂觀深。畏景明中谷。幽花翳茂林。古來崇儉德。朽索戒余臨。</text>
<title>送金秘監回自京師。覲親驪興。仍作一首。戱呈李知郡。</title>,<text>爲客經年久。寧親故郡歸。秋風天宇逈。日暮露華微。村市魚兒美。江城稻米肥。何如好時節。彩服重光輝。。</text>
<title>送金秘監回自京師。覲親驪興。仍作一首。戱呈李知郡。 其二</title>,<text>驪江李知君。別後二年強。音耗何曾見。相思不可忘。樓臺題詠處。雲雨笑談鄕。安得隨金丈。聯床閙一塲。</text>
<title>鄕生朴歸父之行。民望以詩爲贐。次韻。</title>,<text>好去朴歸父。秋深魚稻鄕。故人贈馬策。津吏稅詩囊。冉冉家山近。紛紛野菊香。嗟余亦何事。獨此久徊徨。</text>
<title>送宋文中秀才隨計赴京師</title>,<text>漢代輿圖廣。朝鮮道路開。賓興吾子起。送別故人來。雲物長江莫。乾坤一酒盃。嗟余空老大。欝欝此徘徊。</text>
<title>題南嶽聡禪師房。次林先生韻。</title>,<text>相逢久面目。妙契透機關。三業水俱淨。一生雲與閑。泉甘宜煑茗。日永好看山。慙愧靈師語。休官便此還。</text>
<title>十一月初四日雨。連夜不止。</title>,<text>仲冬初四日。雨足亂如絲。細細纔飄瓦。濛濛已濕衣。靑灯悲遠客。幽室泣孤嫠。天道終難料。經生妄是非。</text>
<title>宋文中來自羅州港。馳驛赴京。</title>,<text>朔風吹歲莫。雨雪政霏霏。旣阻鯨波涉。還從驛路馳。泥塗嗟潦倒。霄漢喜翻飛。好去謁明主。高攀丹桂枝。</text>
<title>十一月十七日夜。聽功益新羅處容歌。聲調悲壯。令人有感。</title>,<text>夜久新羅曲。停盃共聽之。聲音傳舊譜。氣像想當時。落月城頭近。悲風樹抄嘶。無端懷抱惡。功益爾何爲。</text>
<title>寄寧州康使君</title>,<text>爲州古所樂。遠地向誰親。別久能無念。詩多似不貧。馳驅吾已倦。眠食子宜珍。何日龍山第。相看白㲲巾。</text>
<title>謁實周主事</title>,<text>萬里歸王地。南宮奉使郞。裝金辭越橐。詩藁滿奚囊。白日龍山靜。淸風客舍涼。相尋不相見。領此酒盃香。</text>
<title>題齋居壁上。</title>,<text>高齋無一事。觀物日何長。庭草春交翠。岩泉夜送凉。詩情如有助。世味未曾甞。舊習消磨盡。唯餘老杜狂。</text>
<title>送興敎僧統還山。次淡菴，牧隱諸先生韻。</title>,<text>書生淡生活。詩句送師歸。曉月袈裟冷。秋風杖錫飛。路回千嶂合。亭小五松圍。役役吾何事。名場足駭機。</text>
<title>奉賀仲賢郞中齊顏拜中書兵部郞中</title>,<text>殊俗自慕義。盛朝方急賢。功名誰不重。才德獨能全。畫錦明堂上。星軺降日邊。男兒須磊落。羡子著鞭先。</text>
<title>六月十七日夜坐。次可遠韻。</title>,<text>墜葉報秋序。明河橫遠天。唫詩眞率爾。發興劇悠然。擾擾一身後。紛紛千載前。丹丘有大藥。欲往問羣仙。</text>
<title>辛丑仲冬大駕南狩 十五歲作</title>,<text>白日村居遠。丹心魏闕懸。縱橫胡氣亂。聲息羽書傳。鍾鼎多銘刻。干戈幾歲年。松都根本地。會見凱謌旋。</text>
<title>送全羅道廉使李捴郞。得宗字。名寶萬。</title>,<text>天菑雲漢甚。吾涕幾霑胷。荒政宜時務。仁聲及遠封。熊江靑一抺。葦嶺翠千重。遙爲南民賀。斯人亦可宗。</text>
<title>李氏園中松竹梅蘭四咏。次陽村韻。</title>,<text>來自千岩表。生才一寸長。相看餘霧露。所貴傲風霜。榻靜侵踈影。窓虗納小涼。直須麾俗物。莫使近渠傍。</text>
<title>李氏園中松竹梅蘭四咏。次陽村韻。 其二</title>,<text>平生酷愛竹。相對座之隅。固節無多子。眞心有是夫。風來微浙瀝。月照稍扶蘇。蒲柳政安用。望秋難自扶。</text>
<title>李氏園中松竹梅蘭四咏。次陽村韻。 其三</title>,<text>一室淨如掃。明窓晝不開。忽聞佳客至。爲賞早梅來。玉艶嬌先坼。金鬚弱欲摧。參橫仍月落。淸興尙徘徊。</text>
<title>李氏園中松竹梅蘭四咏。次陽村韻。 其四</title>,<text>步繞蘭坡下。揚揚一掬香。栽培已得所。荊棘亦何傷。花自春秋異。芽從雨露長。薰陶知有益。泰宇發天光。</text>
<title>題鹽州客舍樓次韻</title>,<text>問路初投郡。尋詩更上樓。簷聲聞老樹。帆影識歸舟。白水明朝旭。黃花照暮秋。醉來仍灑墨。豪氣盖窮陬。</text>
<title>感興</title>,<text>久矣妨賢路。飄然落遠方。山川非故國。風露近重陽。冉冉蘆花白。團團菊蘂黃。客懷何以遣。除却接盃觴。</text>
<title>十月二十七日雨</title>,<text>夜雨空階滴。朝雲古堞垂。經營人起早。霑濕鴈飛遲。去國一千里。思親十二時。那堪更牢落。索紙且題詩。</text>
<title>登伽瑘山</title>,<text>作鎭星州界。流形陜郡東。蒼根蟠厚地。翠色滿晴空。猿鶴經年別。煙霞自昔同。我來登絶頂。第一望夫崧。</text>
<title>至日。用民望韻。</title>,<text>歲時何衮衮。憂抱政忡忡。人事蒼茫裏。天心坱北中。江湖身獨遠。袍笏夢還空。猶幸知音在。相從一畒宮。</text>
<title>民望傳郭秘丞見心歿。嗚呼。見心已矣。吾與民望流離嶺表。行且徂歲。存歿可哀。情見乎詩。見心名復。</title>,<text>此生足可惜。吾友復云亡。作賦山陽客。修文地下郞。風霜流景莫。詩酒舊游涼。何事中霄月。愁時滿屋梁。</text>
<title>題裵氏叔季廬墓所</title>,<text>二妙今廬墓。三年政致哀。採薪淸磵曲。擔土白雲隈。机淨翻經坐。香殘禮佛回。向來風俗薄。羡子獨賢哉。</text>
<title>自河濱過梨嶺</title>,<text>河縣黎明發。梨山向夕行。衆峯龍虎擲。陰壑籟簫鳴。傴僂人疑老。凌兢馬若驚。何須憂此險。世路亦崢嶸。</text>
<title>倚杖</title>,<text>倚杖柴門外。悠然發興長。四山疑列戟。一水聽鳴璫。鶴立松丫暝。雲生石竇涼。遙憐十年夢。欵欵此中忙。</text>
<title>紀時十二月十二日</title>,<text>今年冬可怪。恰似仲春時。籬鏬菜芽出。池邊氷片澌。存身蟄虫苦。占候老農疑。泚筆書窓下。聊題一首詩。</text>
<title>夜坐次民望韻</title>,<text>獨坐山村夜。長更復短更。屛搖孤燭影。窓撼一溪聲。歲律行將盡。羈懷動輒驚。還思九街上。塵土漲崢嶸。</text>
<title>呈息谷</title>,<text>方丈最淸淨。曾無一點埃。身觀法報化。世閱去今來。山暝樵初返。松陰鶴獨回。杖黎幽興足。溪路白雲堆。</text>
<title>次民望韻</title>,<text>誰道村居僻。眞成適我情。雲閑身覺懶。山好眼增明。詩藁吟餘改。茶甌飯後傾。從來知此味。更別策功名。</text>
<title>夜坐用前韻</title>,<text>秋夜淸無寐。香槃數了更。月林飜鵲影。露草咽虫聲。身世貧兼病。功名寵若驚。唫詩聊遣興。誰復要鍾嶸。</text>
<title>除夜。用古人韻。</title>,<text>除夜到山家。留僧剪燭花。煑茶缾叫蚓。題句墨翻鴉。更鼓三檛盡。天文北斗斜。明朝歲華改。漂泊意無涯。</text>
<title>元日。天氣淸明可喜。遂賦一篇呈民望。</title>,<text>大統尊洪武。流年換丙辰。乾坤光霽極。草木發生均。遠迹同漂梗。趨朝憶禁宸。妙齡更才調。知子不逡廵。</text>
<title>人日有雪</title>,<text>人日鄕閭重。團圝笑語譁。山陰雲發葉。風急雪吹花。故向書惟落。還從舞䄂斜。稱觴献親壽。未恨在天涯。</text>
<title>立春日小酌</title>,<text>飄飄千里客。草草一年春。白愛村醪濁。靑看野菜新。感時仍自嘆。更事漸如神。田父襟懷好。相從擬卜隣。</text>
<title>寄若齋二首</title>,<text>北望山川阻。南來日月多。窮通知有命。消息要無他。草色牽詩興。風光八醉謌。何時成邂逅。握手共婆娑。</text>
<title>寄若齋二首 其二</title>,<text>世情元薄薄。天意亦悠悠。去國憐吾遠。論詩覺子優。未書方朔牘。謾倚仲宣樓。會有團圝日。仍煩報柳州。</text>
<title>山居卽事。次民望韻。</title>,<text>無才堪世用。絶意闘年芳。藥圃風初暖。書窓日漸長。要僧分水石。見客置壺觴。寫得閑居賦。聊因扁草堂。</text>
<title>送西海廉使。用牧隱先生韻。</title>,<text>怪底民心薄。都緣世故紛。才名須出衆。論議獨多君。祖帳依秋樹。行旌拂曉雲。贈言仁者事。牧隱有詩云。</text>
<title>送慶尙康廉使</title>,<text>早與康侯善。今欣廟議僉。半年施政化。一道服公廉。晉水鷗邊𤄃。星山馬首尖。使君眞長者。詩酒慰吾淹。</text>
<title>淸涼長老傳睡菴書</title>,<text>忽見然禪者。云從海印來。袖中書扎出。世上笑談開。宴坐翻經子。良緣閱劫灰。相違僅咫尺。問法日千回。</text>
<title>題尙州風咏亭金密直南得所建。牧隱先生作記已十年。而無詩之者。崇仁。先生客也。不揆鄙拙。敢書四十字于板上。先生名之曰風咏。</title>,<text>久客身方倦。初登眼轉明。經營金大守。風咏李先生。竹影池塘靜。松聲院宇淸。自慙無好語。板上只題名。</text>
<title>驪江樓留別金若齋。次韻。</title>,<text>樓閣臨江次。登攀遠世情。波光朝日上。樹密暑風淸。早歲湖山樂。浮雲組綬榮。如何釣竿手。策馬向都京。</text>
<title>登大院嶺。自京山還都。</title>,<text>要衝人不斷。石路自嶇𡼲。北望天文近。南踰地勢深。卸鞍依澗曲。解帶卧松陰。屑屑吾行伇。時還愧此心。</text>
<title>寄遁村先生</title>,<text>想得遁村叟。秋來興味賖。淸江多白鳥。幽墅滿黃花。引客向蓬戶。尋僧鳴筍車。何時卜鄰去。一笑達生涯。</text>
<title>寄若齋</title>,<text>若齋金左轄。高義卽吾師。萊舞娛親日。韋經敎子時。秋山收藥遠。月浦下舟遲。盛代求遺逸。行當覲紫墀。</text>
<title>題坰師卷。仍戱岩遁朴先生。朴免。</title>,<text>坰師與巖遁。俱是愛名山。說法天花落。觀空世界閑。鶴歸松樹上。犬吠竹林間。歲莫乾坡路。相携未擬還。</text>
<title>憶三峯</title>,<text>不見鄭生久。秋風又颯然。新篇最堪誦。狂態更誰憐。天地容吾輩。江湖卧數年。相思渺何限。極目斷鴻邊。</text>
<title>九月初八日。呈達可丈。</title>,<text>天氣三秋好。人生百事勞。笑談須款款。情興自陶陶。滿把黃金菊。盈尊白玉醪。重陽明日是。何處共登高。</text>
<title>送金伯玉歸安東</title>,<text>吾生喜求友。伯玉可忘年。咫尺幸同里。團欒還別筵。歸程紅樹外。卿夢白雲邊。都護如相問。詩狂復酒顚。</text>
<title>送復菴游日東求法</title>,<text>方外復菴子。奇鋒誰敢當。家風繼臨濟。木道向扶桑。一隻江湖眼。三生定慧香。逢場須作戱。此去莫徊徨。</text>
<title>至日有雪。無賀禮。獨坐懷曾吾。</title>,<text>寂寂閉關卧。悠悠思舊情。故人千里隔。時序一陽生。宦路吾無策。詩壇子主盟。縱然流落久。聲價動公卿。</text>
<title>至日有雪。無賀禮。獨坐懷曾吾。 其二</title>,<text>七日陽初復。三冬學未成。誰家梅蘂白。觸處雪華明。丘壑幽捿遠。乾坤淑氣生。憶曾談大極。促膝盡寒更。</text>
<title>文忠公益齋先生挽詞 二首</title>,<text>北學游中國。東還相五朝。雄深追賈馬。正大失蕭曹。夢奠楹間遽。修文地下遙。酉風吹紼翣。凄斷楚辭招。</text>
<title>文忠公益齋先生挽詞 二首 其二</title>,<text>曾叨半面識。更獲一言譽。簪履文章盛。箕裘積累餘。蒼茫天北路。縹渺海東居。十載勤王事。煌煌大史書。</text>
<title>哭金克平</title>,<text>吾友生寡偶。今誰地下親。早年詩作崇。晚歲病兼貧。蕭颯憐蓬鬢。淸𦡱想席珍。傷心屋梁月。夜夜照衣巾。</text>
<title>文敬公李平齋挽詞</title>,<text>黑頭眞宰相。功業自箕裘。玉潤元非琢。淵澄政不流。明堂方作柱。夜壑莫藏舟。已矣如公少。應從簡冊求。</text>
<title>悼金大常名廣元。以知禮聞。春秋尤其所長也。</title>,<text>禮儀今大叔。史學昔公羊。四十人間世。千秋地下郞。空庭餘敗草。老屋更斜陽。俯仰成陳迹。經過每自傷。</text>
<title>興安府院君李文忠公挽詞甲寅三月初九日卒</title>,<text>吾宗固積德。公起獨離倫。潤色謨猶煥。周旋禮貌眞。文章傳正印。社稷賴元臣。今日聞哀挽。塗人亦愴神。</text>
<title>趙判事挽詞。名文景。忠肅公孫。</title>,<text>少無紈綺習。日向酒家眠。我道忘機者。人疑翫世仙。佳城寒雪裏。丹旐朔風前。去去遙相望。誰能不泫然。</text>
<title>奉贈顯菴</title>,<text>吾友東溪老。逢人說顯菴。唫詩得妙趣。出定縱高談。一磵通踈竹。千峯入翠嵐。何時謝簪紱。香火共禪龕。</text>
<title>呈遁村</title>,<text>杜門五六日。鞍轡已生埃。余子亦何恠。故人猶不來。山光入簷隙。苔色上墻隈。寂寞誰能問。遺篇手自開。</text>
<title>題野雲詩卷</title>,<text>忘機是野衲。雲也更忘機。傍樹何曾著。隨風任所依。飄飄晴又出。漠漠近還微。萬里無蹤跡。知渠幾日歸。</text>
<title>送砧師還山</title>,<text>金生舊游處。登眺幾忘歸。縹渺江山勝。空濛樹木奇。鍾聲搖月落。帆影帶風飛。今日師還去。因之有所思。</text>
<title>驪江宴集</title>,<text>使相威名大。先生德業崇。天涯數年別。江上一樽同。野曠山如畫。波恬日政烘。彙征從此始。酬唱興無窮。</text>
<title>偶唫。錄奉千峯方外契。</title>,<text>淨土溪山勝。開天院宇淸。少年曾寄迹。今日最關情。嵐翠千峯色。松風萬壑聲。凝尋香穗去。結願已三生。</text>
<title>偶唫。錄奉千峯方外契。 其二</title>,<text>眞婉仙遊遠。高臺勝迹留。鶴巢巖削鐵。龍卧水旋油。犖确幽磎轉。森嚴古木脩。靈飊吹盡日。登眺鬢颼颼。</text>
<title>偶唫。錄奉千峯方外契。 其三</title>,<text>一峯臨洞府。遺碣出林梢。師禮隆前古。禪風振泬寥。流傳辭吐鳳。飛動字蟠蛟。墨本誰能惠。明窓坐老陶。</text>
<title>偶唫。錄奉千峯方外契。 其四</title>,<text>幻菴吾所畏。妙處世猶知。了事一宿覺。隨緣王者師。看雲應自悅。結社會如期。矯首山重隔。因風寄惡詩。</text>
<title>偶唫。錄奉千峯方外契。 其五</title>,<text>浪作一宵話。却爲多日思。禪心澄古井。客鬢颯秋絲。鯤化已難得。鷦捿還自怡。南華遺妙訣。討論要相師。</text>
<title>哭遁村</title>,<text>屈指誰知我。傷心欲問天。若齋曾萬里。遁老又重泉。慷慨驚人語。淸新絶俗篇。卽今俱已矣。烏得不潸然。</text>
<title>如大虗來言三峴諸先生若權祭酒，柳狀元，李舍人，李兼博。唱和無虗日。且誦祭酒先生所作唐律二首及渠九日四首。和祭酒見訪一首。僕依韻走筆。奉呈祭酒先生。兼簡柳狀元，李舍人，李兼博。致僕所居僻陋。不得與於斯文之會之意。幸有以見敎。</title>,<text>三峴號多士。更聞休上人。風標眞似畫。景物自無塵。酒榼携應數。詩筒遞亦頻。明朝倘相喚。抵掌笑談新。</text>
<title>寄定林長老</title>,<text>聞道宣城郡。招提有定林。高僧今燕坐。野老故來尋。竹映前階碧。松分一院陰。何時禪榻畔。相對細論心。</text>
<title>謝兪知郡寄茶</title>,<text>瓊也今朝至。知君不我忘。得書如見面。煑茗且澆膓。悵望千山遠。相離一歲強。何時成邂逅。握手共登堂。</text>
<title>失題</title>,<text>斜陽猶在樹。立馬問人家。春草生墟巷。江舡閣岸沙。地窮山趾斷。天豁路歧賖。明日又明日。行行老奈何。</text>
<title>失題 其二</title>,<text>深山寂寞境。春雨連朝昏。千里未歸客。多情獨倚門。此時新鷰到。何地舊巢存。可惜含泥處。都非去歲村。</text>
<title>失題 其三</title>,<text>蒼茫歲暮天。新雪遍山川。鳥失山中木。僧尋石上泉。飢烏號野外。凍柳卧溪邊。何處人家在。遠林生白煙。</text>
<title>天界寺。此下十三首。出奉使錄。二十七日。百官會此。習元日朝儀。明日亦如之。盖年例也。</title>,<text>遠客來同日。皇明治定時。側金開寶刹。立石紀雄辭。鍾梵淸䂓盛。丹靑肖像奇。鴛鸞皆會此。歲歲習朝儀。</text>
<title>正月初七日。出自金川門。馬上咏懷。</title>,<text>男子平生志。何曾學卧駞。一身行地遠。兩眼閱人多。經緯山河大。蕃維宋漢和。歸來覺踈宕。馬上放高歌。</text>
<title>將赴都也。宿楊州之廣陵驛。見江都史知縣。知張伯淵先生下世。悵然有作。名溥。號木軒訥者。</title>,<text>歲莫仍爲客。今朝又哭君。一言曾刮目。千里共論文。契闊情何限。幽明理已分。雞龍山下路。有笛豈堪聞。</text>
<title>楊州舟中漫興</title>,<text>客裏多佳興。春風一葉舟。人家依綠竹。官道俯淸流。落照浮雲外。殘山大野頭。行行吟未已。乘月過楊州。</text>
<title>立春。卲伯驛舟中。</title>,<text>節候當春立。鄕關試此回。嫩靑歸圃菜。生白動江梅。把筆償詩債。傾囊索酒盃。前程問餘幾。羇思正悠哉。</text>
<title>舟次高郵湖。憶圃隱，萱庭，浩亭，三峯。</title>,<text>湖名聞已久。今夜宿湖邊。星月相凌亂。波濤正渺然。故人應好在。孤客不成眠。何日梅窓底。團欒誦此篇。</text>
<title>憶次若，次騫</title>,<text>次騫初學語。次若解看詩。索乳常隨母。摳衣已得師。經時成遠別。無日不相思。老大恩情重。他年汝自知。</text>
<title>東關至密水途中。奉懷圃隱，三峯。東關驛名。肄靑州府。</title>,<text>使節山東路。驅馳敢自憐。地平山倚盖。村遠樹如煙。景物吟鞭外。光陰客鬢邊。向來頻得句。端爲故人傳。</text>
<title>黃山途中。黃山驛名。肄登州府黃縣。</title>,<text>春風吹使節。驛路向孤城。桑棗村墟逈。牛羊野壟平。衣冠多朴略。耕鑿自生成。縱是遺民在。須知政化淸。</text>
<title>阻風留登州。次壁上詩韻。</title>,<text>聖化今無外。吾邦保小東。歲時馳使節。儀制慕華風。留滯城隅僻。波濤木道通。長年來報喜。歸興亦何窮。</text>
<title>天妃廟次韻</title>,<text>孤嶼開祠宇。豊碑紀歲年。神光時自發。灝氣遠相連。繪綵多靈像。椒馨列盛筵。感通眞莫測。賴爾廟官傳。</text>
<title>沙門島偶題</title>,<text>海上沙門島。停帆數日留。老婆能結網。童子學操舟。唳月聞孤鶴。楊波見戱鷗。題詩非好事。聊且慰羇愁。</text>
<title>嘉州路上。聞王令公下世。名福命。</title>,<text>我自江南返。公亡路上聞。傷心將落日。滿目未歸雲。談笑三生夢。精靈四尺墳。他時人物論。空此揖英芬。</text>
<title>癸丑閏十一月十四日霧</title>,<text>久怪冬寒薄。今驚曉霧新。轉頭迷去路。擧目失比鄰。似雨難生物。如塵祗汚人。五侯封旣遠。三里術何神。爕理知誰責。薰蒸入鼻辛。吾身要自愛。且飮一盃醇。</text>
<title>旅窓晨起。獨酌醺然。攬筆書懷。用以自怡。撫膝長吟。且復悲惋。嗚呼。浹歲之間。妻亡子歿。身又流落。一世之窮。豈有如僕者哉。雖然。漆園叟鼓盆。東門吳不憂。勉思故人。亦用自寬。</title>,<text>九月猶絺綌。家書久不通。浮生曾是客。多故已成翁。賦鵩人將去。傷麟道欲窮。童烏梓應拱。菜婦室還空。風物長歌裏。形骸痛飮中。古來非一日。拍手向天公。</text>
<title>復用前韻</title>,<text>整頓綱維定。涵濡雨露通。胡爲十室邑。著此一衰翁。遇事知安分。無心賦送窮。水淸南澗響。木落四山空。鄕思歸雲外。詩班曉鏡中。若敎田舍去。不必慕三公。</text>
<title>煕菴公之判天台宗事也。住錫地藏寺。崇仁與金先生敬之內謁。公迎入方丈設茶。自是月日相從焉。中罹變故。公入山中。余流落南州。不相聞者久。今玆會于都下。喜可知也。一日。公使李生袖詩徵余作。盖牧隱先生，柳巷先生及公唱和之卷也。崇仁謹依韻錄呈煕菴大司徒法座下。排律一篇。叙余相從之久而同罹憂患之意。近體一首。叙公游中原。閱盡世變。晚歲東還。與卿之諸老若牧隱，柳巷公相唱和之樂。感舊論今。情見乎辭。近體一首遺失。</title>,<text>地藏曾主席。檐割好開窓。與客初相謁。雖吾敢不降。前身住東院。一口吸西江。說法花飄座。吟詩雪入肛。松風鳴夜鼎。霞液潑春缸。宦路由來險。讒言始亂哤。自誇徒赫赫。人視正悾悾。共歎霜摧葉。誰知玉雜矼。江空雲漠漠。山靜竹摐摐。浪迹萍同泛。寬愁筆獨扛。蒙恩驚再世。懷寶肯迷邦。儒釋從游久。如公我少雙。</text>
<title>送林主事使還京師實周禮部主事名密</title>,<text>帝道經綸密。天心睠顧隆。貞符歸正統。大度御群雄。雨露沾濡遍。山河氣勢崇。時雍文致理。載戢武收功。萬國車書混。三韓貢賦同。輿情唯拱北。世職卽釐東。每遣人馳奏。何期路阻通。郞官今奉命。父老喜趨風。箕子祠平壤。宣尼謁泮宮。周咨懷靡及。餘事句還工。二闕芳逾遠。西湖澤不窮。郊迎賓禮盛。館待享儀豊。尊酒波搖綠。檠燈焰吐紅。從容酬酢際。傾倒笑談中。會面猶遲暮。分襟更遽怱。來塗隨社鷰。歸轡伴秋鴻。屺嶺橫靑黛。銀灘瀉白虹。贈行言欵欵。惜別恨冲冲。臣節無夷險。皇恩保始終。憑君對淸問。爲我達孤忠。</text>
<title>尹憲叔來言錦之禮賢驛。有龍家嫗者。龍家卽其子也。里閭高嫗年。不敢名而以子號之。年過百歲。強康無恙。去年以病死。渠云。生七歲。見東征之師。盖宋之季元之至元乙亥。乃其生年。而東師則辛巳日本之役也。嫗年一百又四矣。子太史氏宜倣左氏記絳老人之例。書之於策。余聞其語。姑題四韻一篇。以爲後日張本云。己未年作。</title>,<text>錦郡山中有老嫠。一身無恙閱期頤。生先南取錢塘歲。語及東征日本時。過客皆驚顏似玉。曾孫自嘆鬢如絲。自從德祐來洪武。終始宜爲太史知。</text>
<title>中秋夜。憶達可丈。</title>,<text>獨據胡床夜向深。好風吹月到天心。蝦蟇有氣殊如練。烏鵲無心可托林。大地山河三萬里。騷人今古短長吟。廣文何處悲搖落。強健明年擬共尋。</text>
<title>寄題仁興社。寺有金書。烈祖賜額。</title>,<text>仁興社在苞山麓。昔我曾遊伴雪螢。檀樾有時來禮佛。闍梨淸晝坐談經。立庭一塔亭亭白。夾道長松箇箇靑。最憶黃金天上筆。祗今光焰射華星。</text>
<title>眼疾</title>,<text>阿堵昏花未易醫。彼蒼嗔我好看詩。逢人豈作嗣宗白。視物眞成老子夷。翻覆多時尤有味。姸媸擾處竟無知。閉門塊坐蒲團上。遮莫兒曹笑大癡。</text>
<title>送僧南歸</title>,<text>禪師末路知音少。賤子多生托契深。詩似善權唯欠瘦。道同慧可卽傳心。一枝藤杖雲光破。百衲蘿衣露氣侵。此去何時還北上。靑山蘭若夢中尋。</text>
<title>卽事</title>,<text>干戈蝟起十年餘。誰念斯民生理踈。景運卽今開革泰。多方依舊混車書。遐方好遣降王到。僭號仍令大將除。孤矢昔曾含意氣。可能潦到在茅廬。</text>
<title>病中。用前韻呈閔正郞霽。</title>,<text>謾有頑軀六尺餘。筭耒事業大空踈。自知詩格村夫子。人訝頭銜行秘書。飯後黑甛閑日月。晚涼散步靜庭除。不才亦幸從游久。會見高軒過弊廬。</text>
<title>座主思菴先生乞退南歸。以詩奉呈。</title>,<text>乞退淸秋出玉京。子房功業子房行。卜廬地近靑山好。戀闕時瞻白日明。萬事已同尋舊夢。急流方可見眞情。載書甚欲從車後。旁舍須敎著我生。</text>
<title>金仲權落職。以詩慰解。</title>,<text>莫嘆儒冠不見容。世間勢氣日相攻。石頑未害終磨玉。劒利誰知可刜鍾。學道刳心曾有素。感時揮涕豈無從。筭來痛飮眞良計。休負盃中酒味濃。</text>
<title>題僧舍</title>,<text>千回石徑壓潺湲。金碧相輝照翠巒。萬壑煙霞塵事少。一園松竹道心閑。禪窓氣味思難得。宦路馳驅愧未安。日暮欲歸還倚杖。隔林咫尺卽人寰。</text>
<title>呈明善副樞名拜住。壬午科狀元。</title>,<text>周旋出入十年間。宗社將危事可歎。自許孤忠扶世道。俄驚太勢屬權姦。筍輿歸去陶元亮。紗帽風流管幼安。不待象胥心已會。相看一笑好開顏。</text>
<title>藏經音讚詩。乙卯春。奉敎製。</title>,<text>崧陽宮殿綵雲邊。龍象潮音振法筵。海藏傳將開大寶。琅函繙閱結良緣。光明普照三千界。曆數相承五百年。初政兾蒙方便力。更敎朝野得安眠。</text>
<title>次古人韻。呈同舍諸公。</title>,<text>騎省司存禁掖東。遭時誰復歎飄蓬。詩書不負三生志。家世相傳一箇忠。紅芍翻階徒有句。皁囊伏閤未收功。盃中瀲灧黃封酒。慙愧承恩作醉翁。</text>
<title>惜春。呈子庚。</title>,<text>京塵漠漠九衢長。寸廩馳人不耐忙。擬共舊交游秉燭。虗經禊事飮流觴。綠搖溪柳風吹線。紅入園桃雨坼房。景物儘知隨處好。君家別㨾有華堂。</text>
<title>益山府院君李文忠公挽詞</title>,<text>帝念東民降大才。歷揚華秩到三台。忠心更與艱危固。盛節難將勢利回。摠擬愸遺調鼎鼐。何知不弔夢瓊瑰。從今誰是經綸手。執紼那堪爲國哀。</text>
<title>十八日到大丘。翼日。安集携酒見訪。</title>,<text>數年南望想音徽。何幸今朝半面知。案上盃盤多異味。門前草木亦淸輝。黃雞白日玲瓏唱。蒼狗浮雲子美詩。更與使君聯袂坐。笑談方穩不須歸。</text>
<title>憶昔。寄隱峯禪師。</title>,<text>憶昔京華踏軟紅。每因休沐訪禪宮。論詩一味眞佳境。說法三生是苦空。晝靜茶煙飄荏冉。更深漏水響丁東。可憐今作南遷客。咫尺相望萬里同。</text>
<title>至日。用民望韻。再賦用別韻。</title>,<text>逐客承恩返故鄕。佳辰况復是生陽。豆糜相饋憐人厚。綉線初添覺日長。柳色溪寒千樹澁。梅花窓暖一枝香。夢驚雙闕隨仙仗。喜滿高堂薦壽觴。</text>
<title>寄東溪</title>,<text>五人一日出都城。漢水東頭各異程。銷骨爍金元細事。求田問舍卽眞情。山僧自可同風調。朝土何曾記姓名。別後不知凡幾首。從來和靖有詩聲。</text>
<title>秋廻</title>,<text>天末秋廻尙未歸。孤城落照不勝悲。曾陪元鷺趨文陛。今向江湖理釣絲。骨自罹讒成大瘦。詩因放意有新奇。明珠薏苡終須辨。只恐難調長者兒。</text>
<title>題月光寺</title>,<text>每逢佳處便書名。又向雙溪杖屨行。送客野橋前後影。念經松榻短長聲。山川地勝如圖畫。樹木年深自老成。北去何時更南下。懸知此景最關情。</text>
<title>上宋簽書詩 幷叙</title>,<text>庚午科中獨步行。士林爭道白衣卿。氣如暘谷生春盎。心似氷壺帶月淸。晚向江湖聊晦迹。從來草木亦知名。眼看五十年童子。天固留公瑞大平。</text>
<title>游瑘山</title>,<text>山石巉巖未易躋。放驢隨意杖枯黎。雲開韓子精誠感。花落劉郞物色迷。長短藤枝橫古道。高低樹葉覆淸溪。行行盡目無人語。唯有幽禽自在啼。</text>
<title>九日漫成</title>,<text>登臨處處好山川。只恨無人送酒錢。藍澗一詩今膾炙。龍山當日卽神仙。尺邊白鴈秋聲遠。籬下黃花晚色鮮。想得故園諸子弟。尊前笑我未歸田。</text>
<title>次如大虗和祭酒韻</title>,<text>曾將六觀作菴顏。妙義超然不可還。齋罷買茶時入郭。吟餘閣筆卧看山。軟紅奔走憐吾倦。虗白逍遙羡子閑。欲與陽村乘興去。直從蓮社借三間。</text>
<title>九日。呈訥村先生內相宗盟。</title>,<text>折簡相邀上翠巓。秋天枂枂敞華筵。已將禮數同鄕黨。更把歡娛擬地仙。落帽龍山眞勝事。傳杯杜曲有遺篇。人間俯仰成千古。樂極還應一惆然。</text>
<title>九日。呈訥村先生內相宗盟。 其二</title>,<text>弱齡觀國久淹留。憂患令人白了頭。美景良辰懷舊友。淳風善俗少吾州。歸來政似千年鶴。浩蕩還同萬里鷗。屈指有誰能記我。招呼今日感綢繆。</text>
<title>復用前韻。錄呈訥村先生內相宗盟求敎。末一首自叙。</title>,<text>星巒一朶聳層巓。岱色葱蘢照九筵。道味耶城老居士。風流香案舊儒仙。秋晴共蠟遊山屐。夜靜還謌問月篇。應笑鄕生猶落魄。半簪衰髮雪飄然。</text>
<title>復用前韻。錄呈訥村先生內相宗盟求敎。末一首自叙。 其二</title>,<text>布衣之極足封留。自古功名少到頭。早竊龍光登兩府。再尋文献走中州。似知禍福皆緣馬。未害浮湛且學鷗。不使薄才招衆怒。恭惟宸意儘綢繆。</text>
<title>送贇上人還山</title>,<text>功德山僧號覺贇。山中勝事說生津。一間蘭若元非世。四箇如來最是神。階藥卽今明似錦。井蓮當日大於輪。吾菴妙寂尤淸絶。方丈香燈普濟眞。</text>
<title>送贇上人還山 其二</title>,<text>千山萬水路逶遲。携影飄然獨自歸。訪道飽參東院話。打袍贏得盛唐詩。深村積雪春猶在。舊隱殘雲晚更微。海上留衣曾一笑。如今贈爾却勤斯。</text>
<title>送桑麟使還</title>,<text>飄飄使節到東韓。才得交歡又別顏。滿意酒盃開祖悵。打袍詩葉載征鞍。鴨江風細波瀾靜。鶴野秋深草樹斑。若見程侯煩寄語。憶君長詠曉春寒。</text>
<title>送張學錄使還京師</title>,<text>韓邦傍海近蓬瀛。矯首時時望帝京。使介忽來傳詔命。君臣齊出拜恩榮。中原禮樂通夷俗。盛代文章屬老成。萬古虞書精一訓。君應持此佐升平。</text>
<title>送道生上人歸忠州龍頭寺</title>,<text>開天之西憶井東。岧嶢有此梵王宮。山圍平野曉雲白。江遶踈林霜葉紅。上人今日動歸楫。遊子昔年聞鳴鍾。同牓秘書應好在。爲言早晚達書筒。</text>
<title>題嶺南樓</title>,<text>高樓登眺若登天。景物紛然後忽前。風月雙淸是今古。山川十里自中邊。秋深官道映紅樹。日暮漁村生白煙。客子長吟詩未就。使君尊俎秩初筵。</text>
<title>丙寅十二月十六日赴京師。此下八首。出奉使錄。</title>,<text>弧矢當年志四方。如今奉使幸觀光。江分鷰尾成天塹。山似龍蟠遶苑墻。金碧雲開尊象魏。綺羅風動照康莊。神京制度超前古。說與卿人語合長。</text>
<title>元日。奉天殿早朝。</title>,<text>煌煌蠟炬照彤墻。宮漏聲催動曙光。彩仗分開庭上下。赭袍高拱殿中央。梯航玉帛通蠻貊。禮樂衣冠邁漢唐。朝罷更功霑錫宴。東風吹暖泛椒觴。</text>
<title>登州蓬萊閣感懷</title>,<text>征鞍初卸郡城西。又向峯頭杖瘦黎。暘谷波翻看日出。蓬萊雲近訝天低。坡仙絶唱誰能和。島客幽魂每欲迷。自是登臨多古意。非關遊子獨悲凄。</text>
<title>留沙門島。奉呈同行評理相君。</title>,<text>沙汀矯首立多時。霽景撩人欲賦詩。山作三門潮勢壯。天垂四面日行遲。神妃享祀應須報。海若潛形不敢窺。政擬長風吹送柂。同舟况復濟川資。</text>
<title>蓋州</title>,<text>書生驅馬儘悠悠。好向郵亭一日留。嵐翠平分山勢遠。春光初上柳梢浮。長川芳草晴還雨。沃野嘉禾歲有秋。正是居民懷盛德。文皇何事到荒陬。</text>
<title>定遼衛</title>,<text>東連靺鞨北幽燕。沃壤漫漫跨海堧。勛舊向來開幕府。懷綏元不用戈鋋。風吹畫角梅初落。自映朱旗火欲燃。漢代聲容無遠近。天驕那得敢窺邊。</text>
<title>謁箕子祠</title>,<text>臺山山下碧松陰。箕子祠堂靜且深。洪範九疇敷帝訓。遺風萬古感民心。鬼神阿衛森如在。蕉荔芬芳尙必歆。多少華人頻動問。愀然東望每謳吟。</text>
<title>浮碧樓次韻。錄呈巡問令公。</title>,<text>勝日同登百尺樓。長江衮衮自東流。佳人媚嫵空靑眼。遊子歸來欲白頭。巖勢遠回猶未了。物華生意不能休。吟餘却想龍潭路。信美還如客裏愁。</text>
<title>正朝宮門帖子。乙卯春。奉敎製進。</title>,<text>泰道三陽進。洪鈞一氣流。體仁存大易。謹始法春秋。</text>
<title>別裵中郞</title>,<text>寒日淡將夕。北風吹未休。如何流落處。復此有離憂。</text>
<title>內願堂大禪師龜谷雲公蒙賜御筆普賢，達磨肖像二卷。龜谷覺雲四大字。以詩爲賀。三首</title>,<text>稽首善男子。粲然騎六牙。問他蘆葉上。趣味亦同耶。</text>
<title>內願堂大禪師龜谷雲公蒙賜御筆普賢，達磨肖像二卷。龜谷覺雲四大字。以詩爲賀。三首 其二</title>,<text>卷舒自無心。吐納安汝止。何須此爲名。師道固應爾。</text>
<title>內願堂大禪師龜谷雲公蒙賜御筆普賢，達磨肖像二卷。龜谷覺雲四大字。以詩爲賀。三首 其三</title>,<text>經筳足暇日。宸翰灑餘淸。圖書四軸妙。缾錫一生榮。</text>
<title>詠可遠宅瑞香</title>,<text>明窓烏木机。宴坐樂幽獨。斯人對此花。直須冠佩覿。</text>
<title>擬宮門正朝帖字</title>,<text>三陽初氣候。萬物始蕃滋。天道眞無妄。君王茂對時。</text>
<title>癸丑年立春。陶齋帖字。</title>,<text>葭管灰飛白。茆簷日照紅。兒知誦文選。翁卧夢周公。</text>
<title>櫻桃</title>,<text>粲爛朱櫻熟。團圓湛露濡。摘來盤上看。箇箇是明珠。</text>
<title>題僧舍寓軒</title>,<text>山色空庭得。花枝細雨香。客中淸興味。寄傲一窓涼。</text>
<title>絶句二十首。用唐詩分字爲韻。寄呈民望待制。</title>,<text>古郡人烟少。蕭蕭樹木荒。謫來日月久。恐此卽吾鄕。</text>
<title>絶句二十首。用唐詩分字爲韻。寄呈民望待制。 其二</title>,<text>柴門向溪水。水上有靑山。看山復看水。日日閑往還。</text>
<title>絶句二十首。用唐詩分字爲韻。寄呈民望待制。 其三</title>,<text>憶昔出京國。時序屬初秋。淹留曾幾日。北風吹弊裘。</text>
<title>絶句二十首。用唐詩分字爲韻。寄呈民望待制。 其四</title>,<text>監薤足療饑。偃仰散腰膝。今日已如斯。何須問來日。</text>
<title>絶句二十首。用唐詩分字爲韻。寄呈民望待制。 其五</title>,<text>達士亦多憂。流人不耐苦。寬恩若放歸。朝眠直到午。</text>
<title>絶句二十首。用唐詩分字爲韻。寄呈民望待制。 其六</title>,<text>紙窓朝日紅。晏起愛幽獨。有子能誦詩。方知萬事足。</text>
<title>絶句二十首。用唐詩分字爲韻。寄呈民望待制。 其七</title>,<text>步屧古城下。因登古城上。天邊獨鳥過。注目山川廣。</text>
<title>絶句二十首。用唐詩分字爲韻。寄呈民望待制。 其八</title>,<text>宦遊十餘載。自顧成底事。歸來只此身。默默多愧意。</text>
<title>絶句二十首。用唐詩分字爲韻。寄呈民望待制。 其九</title>,<text>生髮尙未燥。願言追孔周。中塗成濩落。此計應謬悠。</text>
<title>絶句二十首。用唐詩分字爲韻。寄呈民望待制。 其十</title>,<text>日暮鳥聲噪。客懷轉悠悠。何時對床話。一盃相獻酬。</text>
<title>絶句二十首。用唐詩分字爲韻。寄呈民望待制。 其11</title>,<text>南山雲一片。無心時卷舒。開窓靜相對。俯首愧不如。</text>
<title>絶句二十首。用唐詩分字爲韻。寄呈民望待制。 其12</title>,<text>夏日茄苽足。秋日秔稌多。從今學農圃。吾謀君謂何。</text>
<title>絶句二十首。用唐詩分字爲韻。寄呈民望待制。 其13</title>,<text>讀書懷古人。殊覺我無狀。翩然郭林宗。高躅遙相望。</text>
<title>絶句二十首。用唐詩分字爲韻。寄呈民望待制。 其14</title>,<text>今歲頗登穰。家家白酒香。田父日來勸。相將入醉鄕。</text>
<title>絶句二十首。用唐詩分字爲韻。寄呈民望待制。 其15</title>,<text>白雲天外飛。故山不知處。望雲却茫然。何當奉親語。</text>
<title>絶句二十首。用唐詩分字爲韻。寄呈民望待制。 其16</title>,<text>賃屋古城西。茆簷頭上低。旣無衙早晚。不用候鳴鷄。</text>
<title>絶句二十首。用唐詩分字爲韻。寄呈民望待制。 其17</title>,<text>半夜仰高天。衆星皆拱北。逐臣未賜環。苦淚點胷臆。</text>
<title>絶句二十首。用唐詩分字爲韻。寄呈民望待制。 其18</title>,<text>憂來倚壁睡。蘧蘧歸古里。何處數聲砧。覺後却非是。</text>
<title>絶句二十首。用唐詩分字爲韻。寄呈民望待制。 其19</title>,<text>山中有挂樹。欝欝長新叢。舊時同袍友。燕坐養冲融。</text>
<title>絶句二十首。用唐詩分字爲韻。寄呈民望待制。 其20</title>,<text>北來千里鴈。一一下汀洲。爲問故人信。莫是過榮州。</text>
<title>次人韻 辛亥秋</title>,<text>刖足由荊山。然臍自郿塢。功名不可求。日永掩柴戶。</text>
<title>無題</title>,<text>翻覆同雲雨。英豪起草萊。人毋輕議鞏。吾與不如回。</text>
<title>寄羅李二同年</title>,<text>歲暮懷人苦。天寒去鴈遲。平生湖海與。早晚共論詩。</text>
<title>寄寶蓮住持</title>,<text>蓮社有淸樂。道人無外求。回頭日欲暮。山翠遠浮浮。</text>
<title>題幻菴卷</title>,<text>大地浮漚上。多生閃電中。安身定何處。敢問幻菴翁。</text>
<title>哭徐澳</title>,<text>才聞求藥餌。忽見擧銘旌。畢竟彭殤妄。通家哭一聲。</text>
<title>題碧瀾渡樓</title>,<text>山水元無價。魚蝦當有年。潮生更風便。艇子自能前。</text>
<title>題碧瀾渡樓</title>,<text>去郭數十里。登樓試此年。先生有佳句。端合在盧前。</text>
<title>送僧</title>,<text>上人來告別。搖落欲秋天。他日相逢處。山中定水邊。</text>
<title>謝人惠石榴</title>,<text>玉露添顏色。瓊漿濺齒牙。感君遙惠重。驅我睡魔賖。</text>
<title>失題</title>,<text>雪壓村村樹。枝枝緫作花。山童爭報道。嘉景酒堪賖。</text>
<title>失題 其二</title>,<text>赤葉明村逕。淸泉漱石根。地偏車馬少。山氣自黃昏。</text>
<title>失題 其三</title>,<text>林靜鳥聲盡。潭空天影閑。因思陶靖節。籬下見南山。</text>
<title>寄三峯隱者</title>,<text>華山南望一髮微。山中幽居晝掩扉。渠心豈肯避世者。自是俗人來往稀。</text>
<title>寄三峯隱者 其二</title>,<text>一自菩提心學傳。多少高士愛逃禪。菁莪豐芑久寂寞。空讀昌黎原道篇。</text>
<title>南郊</title>,<text>晴雲濃暖白於綿。芳草蒙葺綠似烟。信馬獨歸仍得句。箇中佳興儘悠然。</text>
<title>苦熱</title>,<text>軒䆫蒸欝汗翻漿。赤日彤雲晝刻長。賴有寸心能似水。却於炎處作淸涼。</text>
<title>次廉大博韻 二首</title>,<text>花氣濛濛惱我情。嘉眠淸晝倍殘更。山禽故向幽齋裏。啼送新腔種種聲。</text>
<title>次廉大博韻 二首 其二</title>,<text>有山不用開圖畫。無事何煩下奕棋。一片古心降未了。每將詩語解人頤。</text>
<title>玄聖寺讀書</title>,<text>古木千章五月涼。小樓八尺一爐香。讀殘數紙還拋却。瞌睡居然是坐忘。</text>
<title>茶呈實周主事 二首</title>,<text>海上鄕茶占早春。筠籠采采露芽新。題封寄與儀曹問。內㨾龍丹味孰眞。</text>
<title>茶呈實周主事 二首 其二</title>,<text>黃金霏屑玉精糜。不雜蘭膏也自奇。橄欖細和玄酒淡。煩公作譜使人知。</text>
<title>奉送羅判事使日東 本官上章自行</title>,<text>封章慷慨達宸居。白髮丹心六十餘。慙愧書生身健在。紬衾豆粥愛吾廬。</text>
<title>奉送羅判事使日東 本官上章自行 其二</title>,<text>扶桑萬里海波淸。初日曈曨畫舸明。好去秋風廻使節。紫宸殿下奏昇平。</text>
<title>奉送羅判事使日東 本官上章自行 其三</title>,<text>藤橘原平四姓賢。遙聞千載有雲玄。煩公鄭重携家乘。題紀憑將大史傳。</text>
<title>奉送羅判事使日東 本官上章自行 其四</title>,<text>徐生避世一乘桴。滄海橫流今幾秋。可是日東重人物。歲時祭祀未曾休。</text>
<title>尋散翁不遇 兪先生瓚</title>,<text>公餘策馬訪君來。晝永柴扉獨自開。若木僧房留問法。定應酒社醉對盃。</text>
<title>呈金仲權</title>,<text>弱冠連鑣共往還。花朝月夕禁林間。相逢依舊心顏好。奈此區區未暫閑。</text>
<title>西江卽事</title>,<text>淸嘯長歌卽勝遊。機心消盡狎沙鷗。瓦盆濁酒家家有。從此江頭日典裘。</text>
<title>西江卽事 其二</title>,<text>杏花如雪柳如絲。春滿江城日政遲。低帽短靴人不識。歸來馬上有新詩。</text>
<title>送李生之水原</title>,<text>樓下荷花滿水開。隋城六月亦佳哉。曾聞牧隱留題咏。爲我登臨一讀來。</text>
<title>江邊夜宿</title>,<text>賈舶漁船閙一江。江邊茅舍酒盈缸。夜深水氣渾如霧。風緊濤聲忽打窓。</text>
<title>題全五倫山房</title>,<text>春風先我到山家。山北山南萬樹花。談笑自留休挽袖。興來更覺酒須賖。</text>
<title>泰齋相公宅梅花 柳侍中</title>,<text>臘前璀璨一枝香。暗使春光已濫觴。和靖淸風花亦識。定應笑我斐然狂。</text>
<title>丁未十月二十九日。扈駕康安殿。是日嘉禮。</title>,<text>后妃美化被周南。千載依然見葛覃。盛代卽今開盛禮。小臣稽首祝多男。</text>
<title>登松嶽</title>,<text>蓐食晨登至天還。層氷積雪滿山顏。少年脚力眞堪託。飛上危巓一瞬間。</text>
<title>登樓</title>,<text>晚來長嘯獨登樓。天闊風高又一秋。入夜客懷殊寂寞。半簾江月照淸愁。</text>
<title>送金若齋敬之</title>,<text>禮成港口秋水淸。扶桑初日向人明。樓船萬斛江南去。使者還如垂馬行。</text>
<title>送李密直承源巡問楊廣</title>,<text>十年海徼少人烟。似聽㞐民羽化仙。今日相君持節鉞。書生不復更籌邊。</text>
<title>失題</title>,<text>石磵淸陰接竹園。一時才俊入銓掄。慶筵醉客扶歸路。帽頂花枝月有痕。</text>
<title>旅寓聞鸎</title>,<text>園林白晝暑風淸。聽得黃鸝第一聲。却憶去年猶此日。客中偏覺寸心驚。</text>
<title>道上遇雪</title>,<text>雪華如席亂飄揚。驢背吟高興更長。我本陶齋好詩者。旁人錯比孟襄陽。</text>
<title>雪夜。憶三峯呈諸友。</title>,<text>日暮寒雲勢漸癡。夜來密雪下如篩。紙窓燈火團圝語。只欠三峯隱者詩。</text>
<title>次拜星見寄詩韻呈禹大諫，韓司藝。</title>,<text>禍福從來自有天。神仙祠禱最茫然。臣今稽首惟無逸。一似殷宗享歷年。</text>
<title>次拜星見寄詩韻呈禹大諫，韓司藝。 其二</title>,<text>端肅神壇月滿天。遙聞環佩響鏘然。職親兩製官曹貴。文采風流共少年。</text>
<title>送僧</title>,<text>溪上靑山山上松。禪師方丈最高峯。天仙禮拜却歸去。坐瞰人寰如螘封。</text>
<title>送如師還山</title>,<text>如公蕭散已忘機。揮麈淸談玉屑霏。歲暮瑘山可高卧。一枝筇杖白雲飛。</text>
<title>春雲</title>,<text>春雲如獸復如禽。點綴晴空乍欲陰。不碍吾詩無態度。偶然乘與卽長吟。</text>
<title>秋日雨中有感</title>,<text>琵琶一曲鄭過庭。遺響凄然不忍聽。俯仰古今多少恨。滿簾踈雨讀騷經。</text>
<title>秋日雨中有感 其二</title>,<text>他鄕作客頭渾白。到處逢人眼不靑。淸夜沉沉滿窓月。琵琶一曲鄭過庭。</text>
<title>丁未七月十五日。夜赴直廬。夢得一聯。覺而記之。用字頗奇。遂足成一絶。</title>,<text>腸銕不紅炎熱裏。眼波常白混淆中。欲從稚子問松菊。倒壑狂瀾難復東。</text>
<title>冒雨過地藏寺南池</title>,<text>楊柳和煙絲㨾垂。滿池春雨燕飛飛。蓑衣過客知多少。能得新詩一首歸。</text>
<title>聞裵中倫醉後對尹周臣相泣。戲呈。</title>,<text>裵公才調久邅延。知己逢來淚逬泉。慷慨不須三十字。治安今見一千年。</text>
<title>癸丑十月初八日。扈駕西江卽事。應敎作。</title>,<text>駐蹕平皐炁像新。非煙非霧靄江津。擬將献賦才華薄。誰道詞垣得箇人。</text>
<title>題所居觀物齋二首</title>,<text>禽中有鳳獸中獜。鳳是嘉祥麟是仁。莫道從來爲異類。分明畢竟勝如人。</text>
<title>題所居觀物齋二首 其二</title>,<text>有生元自共吾天。到得相形始判然。取譬一言眞妙訣。聖人端爲後人傳。</text>
<title>送鏡上人還山。仍作三絶。寄麟角，定覺兩禪師。</title>,<text>冗中又過一年春。蒼狗浮雲世態新。缾錫飄然不知處。如師眞箇是高人。</text>
<title>送鏡上人還山。仍作三絶。寄麟角，定覺兩禪師。 其二</title>,<text>不見深公今二春。料應詩語更淸新。上方白日無餘事。坐同京都數故人。</text>
<title>送鏡上人還山。仍作三絶。寄麟角，定覺兩禪師。 其三</title>,<text>母子山深復莫春。杜鵑晝哭樹陰新。題詩問訊然禪者。解扣松扉有幾人。</text>
<title>王博士席上</title>,<text>畫堂深處綺筵開。腸斷佳人舞袖廻。醉裏欲歸仍健倒。帽簷花片落金盃。</text>
<title>題妙覺琛禪師房</title>,<text>十笏禪房一篆香。窓前綠樹午陰涼。㞐僧也自人情在。手摘櫻桃勸客嘗。</text>
<title>題雲上人雪岳詩卷</title>,<text>雪嶽上頭雲上人。江湖萬里不羇身。逢場作戲君家事。故向陶齋乞句頻。</text>
<title>寄崔延安</title>,<text>謫宦江城寂寞心。誰能載酒去相尋。公餘續得尊高錄。顂有過從老翰林。</text>
<title>過金仲賢故㞐</title>,<text>園林春盡落花飛。門掩蒼苔半上扉。詩酒十年渾似夢。龍山此日淡斜輝。</text>
<title>端午</title>,<text>五侯池舘暑風微。撩亂鞦韆綵索飛。紈扇羅衫也羞澁。綠陰深處故依依。</text>
<title>春歸</title>,<text>病裏春歸大劇忙。䓗䓗綠葉露華光。東風可是無情思。吹送餘花過短墻。</text>
<title>端午直廬</title>,<text>一苑榴花露泡紅。珠簾垂地滿薰風。天顏政爾憂民瘦。怕進江心百鍊銅。</text>
<title>登樓。代人作。</title>,<text>西風遠客獨登樓。楓葉蘆花滿眼愁。何處人家橫玉笛。一聲吹斷一江秋。</text>
<title>題神孝寺息師蒲萄軒。與達可，敬之諸公同賦。</title>,<text>息師方丈儘淸幽。樓外葡萄一架秋。最好滿盤堆馬乳。何須作酒博涼州。</text>
<title>過淡菴先生故宅先生扁其堂輔仁</title>,<text>罷相歸來講素王。摳衣曾入輔仁堂。如今報德嗟無地。敬爲公拈一辦香。</text>
<title>直廬卽事。呈可遠院長。</title>,<text>承明宮闕五雲間。拜賜氷漿玉椀寒。譔進新詞傳樂府。侍臣風韻儘淸閑。</text>
<title>送均師還</title>,<text>靑山疊疊水重重。一箇老僧携短筇。他日相逢何處是。淸風榻畔數栽松。</text>
<title>觀人圍棋</title>,<text>手談相對小窓間。簷雨蕭蕭映碧山。勝負固應關一下。機深却似十分閑。</text>
<title>直廬晝眠</title>,<text>御溝淸淺柳陰間。繞檻緣階碧玉寒。地禁何曾春鳥管。一聲啼破午眠閑。</text>
<title>茶一封幷安和寺泉一甁呈三峯</title>,<text>崧山巖鏬細泉縈。知自松根結處生。紗帽籠頭淸晝永。好從石銚聽風聲。</text>
<title>題神孝寺湛師房</title>,<text>蘿衣百衲已忘形。悟道年來輟誦經。禪榻落花春寂寂。松風和雨生茶缾。</text>
<title>安集見訪</title>,<text>漂泊天涯吏部郞。逢秋徒覺寸心傷。今朝喜見高軒過。一擧還能累十觴。</text>
<title>九月二十三日</title>,<text>先王弓劍鼎湖遺。歲月人間已一朞。當日侍臣流落客。雙眸淚盡血垂頤。</text>
<title>余到大丘未一月。而太子山長老以詩慰解。又因崔關問安。關還。次韻錄呈。</title>,<text>珥筆飄纓侍衮龍。誰知遠迹到南中。滿城紅樹腸堪斷。更聽孤鴻叫朔風。</text>
<title>余到大丘未一月。而太子山長老以詩慰解。又因崔關問安。關還。次韻錄呈。 其二</title>,<text>靑山隱隱走虵龍。寺在烟霞杳靄中。何日團蒲紙窓底。一燈相對聽松風。</text>
<title>感舊</title>,<text>南薰殿閣動微涼。只尺臨軒白日光。曾共羣賢參侍從。祗今淸夢講文王。</text>
<title>十一月初五日。蒙恩還鄕。</title>,<text>茆屋蕭條磵水邊。歸來松竹亦欣然。渾家共說君恩重。祝壽千年又萬年。</text>
<title>山齋有懷京都諸友。因寄一絶。</title>,<text>一溪澄淨四山深。白日脩然世外心。京國故人安穩未。因風莫惜報徽音。</text>
<title>可遠待製以詩見寄。次韻奉呈。</title>,<text>臘底窮閻雪霰深。故人誰是歲寒心。玉堂應製知無暇。也有新詩到竹林。</text>
<title>可遠待製以詩見寄。次韻奉呈。 其二</title>,<text>盛代恩霑萬物深。孤臣最有譽堯心。近來擬進中興頌。我亦前御帶翰林。</text>
<title>可遠待製以詩見寄。次韻奉呈。 其三</title>,<text>淸時高卧草廬深。世上功名不到心。笑煞山雲多事在。朝朝曳白過前林。</text>
<title>望瑘山戱賦</title>,<text>山腰雲氣山頭雪。蘭若高低縹渺中。未是山靈專事佛。數峯來繞一儒宮。</text>
<title>戱賦一師念珠百八顆</title>,<text>念念循環無盡期。茶房酒肆也相隨。問師百八彌陁佛。邦箇彌陁解道師。</text>
<title>用民望韻。呈天民州判。尹就</title>,<text>高軒此日過山家。一聽跫音喜倍加。童稚情親仍邂逅。淸談衮衮到棲鴉。</text>
<title>用民望韻。呈天民州判。尹就 其二</title>,<text>人世紛紛分寸爭。異鄕相訪豈無情。知君道炁從來勝。愧我吟詩大瘦生。</text>
<title>用民望韻。呈天民州判。尹就 其三</title>,<text>輕閑不比宰官身。步屧東郊已早春。才罷尋梅還問柳。靑天白日一綸巾。</text>
<title>用民望韻。呈天民州判。尹就 其四</title>,<text>春酒新芻琥珀濃。持盃一笑對前峯。踈頑拚却淸時棄。敢爲功名學發蹤。</text>
<title>得友人書</title>,<text>望極停雲眼欲穿。今朝消息喜相傳。縱然說得歸耕好。奈此曾無負郭田。</text>
<title>新晴</title>,<text>爲愛新晴倚草亭。杏花初結柳條靑。詩成政在無心處。枉向塵編苦乞靈。</text>
<title>山中感興 四首</title>,<text>十載邯鄲夢裏身。歸來喜見故山春。松醪酒熟無人過。醉向花陰脫却巾。</text>
<title>山中感興 四首 其二</title>,<text>水聲松韻有誰爭。占斷他時更野情。大地烘爐人自苦。山中盡日嫩涼生。</text>
<title>山中感興 四首 其三</title>,<text>小溪東畔兩三家。梨栗今秋結轉加。收拾不拘山遠近。日斜歸路伴林鴉。</text>
<title>山中感興 四首 其四</title>,<text>爐紅氊暖睡方濃。不省紛紛雪滿峯。淸興曉來開戶出。王壺銀界沒人蹤。</text>
<title>游瑘山呈息谷</title>,<text>春山花木政紛披。三日騎驢醉賦詩。在俗超然端自負。更須印可賴吾師。</text>
<title>奉送息谷吉祥山之行</title>,<text>吉祥山色夢中靑。行李飄然一淨缾。若見林君煩寄語。杜門淸坐草玄經。</text>
<title>雨中看牧丹</title>,<text>嬌嬈無力任攴撑。笑臉初開尙宿酲。雨濕紅粧終不管。憐渠元自大憨生。</text>
<title>謝息谷惠米</title>,<text>吾生潦倒復麤踈。久矣家無擔石儲。蒙賜長腰珠玉粒。何須更作魯公書。</text>
<title>七夕</title>,<text>銀河淸淺鵲橋橫。天上星官此夕行。乞巧從來兒女事。令人笑殺柳先生。</text>
<title>七夕 其二</title>,<text>天孫歲歲有佳期。勝似人間遠別離。回首脩門路迢遞。不堪秋色上江籬。</text>
<title>冒雨過東安江。書所見。</title>,<text>下却扁舟立釣磯。一江風細雨絲絲。蓑衣蒻苙眞成畫。遮莫渠儂未解詩。</text>
<title>白廉使惠茶</title>,<text>先生分我火前春。色味和香一一新。滌盡天涯流落恨。須知佳茗似佳人。</text>
<title>白廉使惠茶 其二</title>,<text>活火淸泉手自煎。香浮碧椀洗葷羶。巓崖百萬蒼生命。擬問蓬山列位仙。</text>
<title>有感寄樞齋先生</title>,<text>浮雲流水古今情。得失同歸一羽輕。持正祗應成獨笑。木綿菴遠可憐生。</text>
<title>李浩然借拙藁。以詩答之。</title>,<text>嶺海三年謾賦詩。遣懷寧復兾人知。若加斤削猶堪讀。只恐先生下手遲。</text>
<title>題浩然遁村卷後</title>,<text>求田問舍愧吾遲。富貴從來不可期。好向遁村消日月。李先生記子虗詩。</text>
<title>十月十五日夜。霜月滿天。負手行庭。吟得短篇。寄呈息谷長老。</title>,<text>瑘山靑瑘水淸𪚥。客子胡爲久都城。歲將暮矣霜霰零。便當扣師月下扃。</text>
<title>呈尹判書求梅</title>,<text>遠游曾到海南湄。千樹梅花千首詩。今日歸來玄化里。誰人寄與兩三枝。</text>
<title>再呈尹判書求瑞香靑葉紫花最香譜云</title>,<text>床頭置易淨無𪚥。日色烘窓暖似春。靑葉紫花香可愛。煩公擔送伴幽人。</text>
<title>梅花 五首</title>,<text>折得梅花一兩枝。膽缾斜揷轉淸奇。騷人只解吟秋菊。未見參橫月落時。</text>
<title>梅花 五首 其二</title>,<text>暖日晴窓始吐葩。相看胷次自無邪。多生結習從今盡。髣髴昆耶長者家。</text>
<title>梅花 五首 其三</title>,<text>一自江湖有此花。古人題咏幾相誇。暗香踈影眞佳語。試信逋仙是大家。</text>
<title>梅花 五首 其四</title>,<text>溧泊曾游海上村。婆娑千樹月黃昏。卽今京國仍爲客。一咏幽姿一斷魂。</text>
<title>梅花 五首 其五</title>,<text>坤陰用事政難禁。萬彙歸根未易尋。昨夜南枝生一白。焚香端坐見天心。</text>
<title>李浩然送唐詩。以詩答之。</title>,<text>漢山南望路逶迤。有底花時久別離。二月已過三月盡。苦吟多是憶君詩。</text>
<title>李浩然送唐詩。以詩答之。 其二</title>,<text>令子傳書慰所思。仍携數秩盛唐詩。杜門終日高聲讀。人道陶齋一段奇。</text>
<title>雨中。見淸涼然禪師。</title>,<text>細雨濛濛晚未晴。摩耶山與白雲橫。自慙牽俗無由往。遙向中峯禮磬聲。</text>
<title>睡菴文長老印藏經于海印寺。戱呈。</title>,<text>睡菴認破本來眞。不是尋行數墨人。安用區區印經卷。止啼黃乘未爲珍。</text>
<title>睡菴文長老印藏經于海印寺。戱呈。 其二</title>,<text>曹溪一味豈言傳。微笑拈花亦偶然。好向武陵橋上看。山光水色蔚藍天。</text>
<title>題僧舍</title>,<text>山北山南細路分。松花含雨落繽紛。道人汲井歸茅舍。一帶靑烟染白雲。</text>
<title>送兪散翁還別業</title>,<text>湍州山水號淸幽。我欲臨江起一樓。黃髮他年同里社。鷄豚往復燕春秋。</text>
<title>代書寄法水長老</title>,<text>秋風吹送鴈南飛。一首新詩寄翠微。松鶴巖猿應悵望。去年游客不曾歸。</text>
<title>寄深源長老</title>,<text>深源古寺在瑘山。松栢陰中不掩關。擬把楞嚴叩精義。倘能乞得此身閑。</text>
<title>寄全齋李先生 舍弟崇文行</title>,<text>契闊如今已四年。中間世故改紛然。暮雲春樹相思意。說與崇文子細傳。</text>
<title>過廣州憶李浩然。時在川寧之江村。</title>,<text>一年兩過漢山邊。復憶吟詩李浩然。宦路向來翻覆甚。好將身世付漁船。</text>
<title>日本有天祐上人。饋赤城紫石硯。以詩爲謝。</title>,<text>海岸神山是赤城。山中寶氣燭天明。上人斲得羊肝石。持贈東韓翰墨生。</text>
<title>日本有天祐上人。饋赤城紫石硯。以詩爲謝。 其二</title>,<text>肌理如脂不假硎。池邊石眼點華星。染毫敢作雕虫字。擬寫楞伽一部經。</text>
<title>次如大虗九日韻</title>,<text>山川形勝更淸秋。病客無聊只卧遊。門外白衣誰解送。籬東黃菊不曾收。</text>
<title>次如大虗九日韻 其二</title>,<text>三峯渺渺聳高秋。峯頂騷人賦遠遊。今日飄零猶故態。皇天老眼幾時收。</text>
<title>次如大虗九日韻 其三</title>,<text>劉安鷄犬白雲秋。曾怪神仙汗漫遊。縱是陶齋低且小。主人豪氣未能收。</text>
<title>次如大虗九日韻 其四</title>,<text>松都最好一年秋。瀟洒溪山勸客遊。想得風流三峴會。花前落帽玉纖收。</text>
<title>走筆謝眞師惠蒲萄</title>,<text>筠籠玉實累累堆。題封遠自梵宮來。一箇入口沉痾失。何必採藥尋蓬萊。</text>
<title>八關大會日。呈誥院諸公。</title>,<text>先朝法從似晨星。竊忝鴻樞鬢尙靑。却憶當年沉醉處。吏曹南畔有槐廳。</text>
<title>八關大會日。呈誥院諸公。 其二</title>,<text>望之誰不是仙儒。唾落人間萬斛珠。霞液橘盃香滿座。風流却似舊時無。</text>
<title>題妙覺琛師房</title>,<text>十日禪扉九不開。香爐火滅但寒煤。西風陌上紅塵漲。何處飄然去未回。</text>
<title>奉送冏公智異山之行。次圃隱韻。</title>,<text>壽老雖亡尙典刑。冏公後出似藍靑。今從智異山中去。且問何人共說經。</text>
<title>題神孝寺祖師房</title>,<text>綠葉低詹暑氣微。寺樓終日澹忘歸。烹茶享客求題壁。却笑居僧未息機。</text>
<title>送門生韓有文之西原覲親</title>,<text>生子須當不後人。此行亦足慰渠親。壽觴酒瀲斑瀾舞。好是庭闡一笑春。</text>
<title>送門生韓有文之西原覲親 其二</title>,<text>陶隱登科最少年。年來學業墮茫然。如今眊矂應休怪。玉汝吾知上有天。</text>
<title>吟得二十八字。寄崛山近公禪師。</title>,<text>陶隱先生數甚奇。天涯三載髮如絲。歸來京國故人少。東望崛山勞夢思。</text>
<title>贈省敏近公禪</title>,<text>柳州遺藁氣凌雲。晨起硏劘至日曛。自笑老生多技癢。從君又欲借蘇文。</text>
<title>七夕宴集</title>,<text>落日徘徊雲不流。高樓歌吹海山秋。天孫也自有佳會。遠客奈何搔白頭。</text>
<title>七夕宴集 其二</title>,<text>珈瑘山下是吾州。老子遠遊今又秋。夢裏幾回成獨往。覺來依舊海西頭。</text>
<title>七夕宴集 其三</title>,<text>使君風采照南州。握手笑談聊散愁。行止由來天所賦。病夫從此亦何求。</text>
<title>贈寶蓮</title>,<text>懶殘逝矣幾星霜。回首天台路渺茫。又是寶蓮相見少。不禁淸夢覔禪房。</text>
<title>贈慶山</title>,<text>明日重陽欲乃何。慶山携酒卽來過。盃心不厭十分凸。泛泛黃花生綠波。</text>
<title>失題</title>,<text>枕蘭亭畔水悠悠。紅樹秋光漾小舟。安得玉簫橫玉手。一聲吹送客中愁。</text>
<title>失題 其二</title>,<text>州判先生有好懷。淸風太守玉山頹。撙前共作神仙會。病客扶筇首重回。</text>
<title>南行呈圃隱</title>,<text>兩鬢年來雪一層。不堪羸疾更侵凌。誰家解畜江南藥。却老吾當學永興。</text>
<title>南行呈圃隱 其二</title>,<text>先生手撫一張琴。座上諸公更整襟。自笑十年箏笛耳。却於今日聽淸音。</text>
<title>送金少年自知之陽山。兼東陽山長老。</title>,<text>陽山寶地淨無塵。好箇齋公作主人。邇來消息平安未。爲報相思過一春。</text>
<title>送金少年自知之陽山。兼東陽山長老。 其二</title>,<text>年少金生藝已工。他時塲屋捷奇功。吾家豚犬何爲者。勤苦看書笑乃翁。</text>
<title>星山別業</title>,<text>身世飄然水上萍。歸來幸此有柴荊。却將萬里乾坤眼。坐對星山一點靑。</text>
<title>奉記密陽朴狀元</title>,<text>綠髮離鄕白髮歸。中間世故夢耶非。從今何處來尋我。不是僧窓卽釣磯。</text>
<title>失題</title>,<text>致身兩製亦無端。夕直朝衙醉夢間。好在神堂南澗水。他年歸去照蒼顏。</text>
<title>失題</title>,<text>金剛僧舍在城東。一樹山茶滿院紅。何日更爲花下客。醉看香霧洒空濛。</text>
<title>失題 其二</title>,<text>曾共猊師撫稚松。東峯游了又西峯。如今松樹已過顙。惆悵猊師難再逢。</text>
<title>扈駕壺串卽事</title>,<text>從臣帳幕與雲浮。細雨斜風六月秋。却恐翠華霑濕久。新樓高壓大江頭。</text>
<title>題諫院詩卷</title>,<text>朝焚諫草綠煙長。世道區區好事郞。自是君王高舜聖。祗緣無處費文章。</text>
<title>寄圃隱</title>,<text>圃隱崇班押廟堂。靑雲知己倒輝光。南歸敢作留連計。佳會應須趁早涼。</text>
<title>寄圃隱 其二</title>,<text>回首松山髮樣微。旅魂鄕思共依依。道坊堠子應相怪。又是飄然一布衣。</text>
<title>寄圃隱 其三</title>,<text>山重水復路微茫。白汗翻漿畏景長。馬上有時成獨笑。悲歌一曲鳳求凰。</text>
<title>寄圃隱 其四</title>,<text>少日陪游翰墨塲。中間存歿兩堪傷。如今海內孤危甚。政是稽山盛孝章。</text>
<title>中原雜題</title>,<text>天淨雲高秋氣新。倦游無處可怡神。行過萬里仍爲客。坐愛南山不負人。</text>
<title>中原雜題 其二</title>,<text>千峯廣利遠來過。列案珍羞厚意多。想得分從香積界。深慙不是老維摩。</text>
<title>中原雜題 其三</title>,<text>深慙不是老維摩。靑山環拱水縈回。布襪芒鞋幾往來。三十二年如一夢。</text>
<title>中原雜題 其四</title>,<text>人世誰非夢幻身。却從流落作悲辛。何當共聽松風坐。話盡三生石上因。</text>
<title>睡起率爾有作。錄奉金生長老法座。幸一笑。</title>,<text>古鼎燒殘一炷香。頹然自到黑甛鄕。覺來情思淸如水。未用區區學坐忘。</text>
<title>睡起率爾有作。錄奉金生長老法座。幸一笑。 其二</title>,<text>小梁棋品豈名科。爲底香秔費數馱。若對陶生饒一著。便能呼酒飮無何。</text>
<title>睡起率爾有作。錄奉金生長老法座。幸一笑。 其三</title>,<text>踈風細雨近重陽。籬下黃花已有芳。爲報金生堂上老。引陶沽酒也何妨。</text>
<title>十七日早朝。上御奉天門。臣崇仁等蒙賜冠服。獲與朝官列拜午門之外。</title>,<text>黃金闕角上初暾。踵武夔龍謁至尊。須信聖恩無內外。朱衣玉佩映端門。</text>
<title>是日。皇太子御文華殿。儀禮司序班前導。入自左掖門。列拜東宮南門之外。</title>,<text>謳歌四域共歸仁。端拱春坊近薦紳。何幸微臣隨列辟。得瞻堯顙類高辛。</text>
<title>詠安南</title>,<text>漆紗爲帽皀紗衣。會得華言說却非。函表更兼珍翫進。逡廵不敢近天威。</text>
<title>詠流求</title>,<text>揷羽仍將帛裹頭。斑衣却使別人羞。說來言語侏𠌯甚。土貢唯看果下駒。</text>
<title>旣賦二詠。以示周君嗣昌。嗣昌曰。願聞自詠。輒口號。嗣昌。廣東貴溪人也。今爲會同館大使。</title>,<text>表裏山河習俗醇。地連華夏必親仁。千秋天錫箕疇在。神會心融豈乏人。</text>
<title>龍江驛開船</title>,<text>畫船撾鼓發江關。正是朝正使者還。更向都門一回首。五雲飛繞紫金山。</text>
<title>楊子江二首</title>,<text>蒙衝巨艦載熊羆。百里央央見彩旗。誰道長江限南北。君王神武耀華夷。</text>
<title>楊子江二首 其二</title>,<text>江流東注政漫漫。日暖波光綠可餐。堪笑六朝何事業。祗憑衣帶欲偏安。</text>
<title>過儀眞二首</title>,<text>粉堞雲橫水遶藍。畫船來往接東南。政逢四海爲家日。還問當年郝大參。</text>
<title>過儀眞二首 其二</title>,<text>十里春風颺酒帘。筠籠處處賣黃柑。蓬䆫曉起成微醉。頓覺江湖興味添。</text>
<title>過楊州</title>,<text>朝雲暮雨鎖嬋娟。羅綺氤氳鬧管絃。人物繁華渾似舊。風流還有杜樊川。</text>
<title>瓊花館有感</title>,<text>苔斑石柱雨痕多。春盡何人肯暫過。惆悵花神無處覔。定應奔月伴姮娥。</text>
<title>舟行自高郵湖。過范光，白馬二湖。奉懷東亭，圃隱二位先生。</title>,<text>高郵城下片帆張。白馬長湖接范光。滿目滄波渺何限。先生胷次更汪汪。</text>
<title>舟中望寶應</title>,<text>孤城背水望來遙。白塔亭亭已見招。坐倚蓬窓詩思遠。江湖滿地畫難消。</text>
<title>過淮陰。有感漂母事。</title>,<text>一飯王孫感慨多。不須菹醢竟如何。孤墳千載精靈在。笑煞高皇壯士歌。</text>
<title>超然臺在諸城縣。古之密州。今隷靑州府。</title>,<text>一片高臺聳半空。摩挲短碣認蘇公。風流人物今安在。寒崔踈林夕照紅。</text>
<title>沙門島懷古</title>,<text>憑高欲望蓬萊島。渺渺烟波接蒼昊。安期空有棗如瓜。斜日茂陵生秋草。</text>
<title>沙門島懷古 其二</title>,<text>八側當日訪壺瀛。雲間旌旄擁飆輦。令人悵然欲從游。且問弱水今淸洼。</text>
<title>沙門島懷古 其三</title>,<text>舌古之罘一點山。鴉鬟側影滄波間。祖龍遺跡復誰記。石刻剝落苔紋斑。</text>
<title>金州途中</title>,<text>馬上東風日日吹。遙看楊柳萬金絲。歸來政趁韶光早。擬向高堂獻壽卮。</text>
<title>渡𪀋綠三月初二日</title>,<text>行行恰到𪀋江濆。物色依然是故園。怪底相逢皆刮目。新詩大半帶華言。</text>
<title>送僧</title>,<text>忽忽羇懷未易寧。秋風况復送師行。一般門外淸溪水。嗚咽殊非舊日聲。</text>
<title>蠅</title>,<text>終日營營几案前。飛來飛去勢飄然。家童未用麾梭拂。留與淸霜九月天。</text>
<title>題明遠菴</title>,<text>架巖開數間屋。面壁有一箇僧。洞裏淸泉白石。軒前古木蒼藤。</text>
<title>題明遠菴 其二</title>,<text>詩思奇奇怪怪。宦情莫莫休休。手裏携柱杖子。尋僧直到山頭。</text>
<title>題康子野巻 號梅谿</title>,<text>憶昔與君獻賦。南廵駐蹕西原。邇來歲月踰八。交契深於弟昆。</text>
<title>題康子野巻 號梅谿 其二</title>,<text>雪盡梅谿淸淺。香凝竹屋氤氳。羡子翩然歸去。宦情淡似秋雲。</text>
<title>寄吉冶隱再○癸未</title>,<text>高麗五百獨先生。一代功名豈足榮。凜凜淸風吹六合。朝鮮億載永嘉聲。</text>
<title>寄吉冶隱再○癸未 其二</title>,<text>天縱宣尼畏後生。道肥身瘦德尊榮。離倫獨立淸標迥。遠播佳名樹敎聲。</text>
<title>寄吉冶隱再○癸未 其三</title>,<text>阿世悠悠半此生。乘時僥倖可誇榮。一身軒冕須臾事。鳳水冷冷萬古聲。</text>
<title>寄冶隱</title>,<text>掛冠有高士。避世吉先生。寂寞平時事。流傳千古名。烏山入簾碧。鳳氷繞階淸。霜露春秋節。悠然不盡情。</text>
<title>寄冶隱 謝監司南龜庵送酒 冶隱</title>,<text>五湖仙藥到柴荊。顚倒開緘手自傾。病骨勝酣回壯骨。衰情得醉返風情。家貧野蔬盛三豆。市遠村醪奠一甁。欲謝却嫌無謝地。但將蠅手祝遐齡。</text>
<title>贈都巡問察理使呂樗谷稱○甲申</title>,<text>北極天維遠。雙城地勢雄。俗號難卽化。仁德可移風。荒服懷綏內。頑民節制中。區區笑諸將。功業敢爭同。</text>
<title>送人</title>,<text>鵬擊靑雲萬里餘。翰林豪氣孰肩諸。月峯如得新詩句。莫惜松窓咫尺書。</text>
<title>廣州淸風樓。次權槐亭湛 韻。樓在客館東北。牧使洪錫構府今移山城。樓址在廢治。</title>,<text>自憐阿睹已飛花。尙且逢場發興多。可笑此翁徒矍鑠。百端無計住韶華。</text>
<title>泗川臥龍山陵華峯</title>,<text>臥龍山在南海陬。王子當年作遠遊。古塚漸平荒草合。寒鴉啼送夕陽愁。</text>
<title>星州東軒。次前朝都觀察使王公 康 韻。</title>,<text>萬事年年鬢雪加。韶華正似隙駒過。百花軒上重遊日。金井秋桐意緖多。</text>
<title>星州東軒。次前朝都觀察使王公 康 韻。 其二</title>,<text>花開花落鬢霜加。百歲春光一鳥過。此日此軒還寂寞。滿園疏木夕陽多。</text>
<title>靈山喜雨亭</title>,<text>種桑栽竹自成村。老樹疏陰掩縣門。來往十年頭白盡。山靈應有北山文。</text>
<title>坡州題詠</title>,<text>小郡經營要路中。新京西畔舊京東。</text>
<title>淳昌題詠</title>,<text>尖峯圍四面。一澗向東流。</text>
<title>贈南參贊隨靖安君如京 獨谷成石磷</title>,<text>知子知臣睿鑑明。畏天誠意爲生成。皆言萬事朝鮮慶。在此炎霖跋涉行。</text>
<title>寄呈宜寧府院君南公，柳四宰，李觀察使。</title>,<text>黃菊花交四季開。風枝露葉自低回。西隣白酒也應熟。東里故人何不來。</text>
<title>寄龜亭</title>,<text>奮忠開國冠諸公。會友論文有古風。七十六旬春又好。一樽思與古人同。</text>
<title>寄龜亭 其二</title>,<text>冷齋方午始門開。落葉從風去復回。最喜今宵得佳夢。白鬚紅頰惠然來。</text>
<title>寄龜亭 其三</title>,<text>冷齋秋晚菊花開。獨向東籬繞幾回。不省土香爭掩鼻。掇英思把故人杯。</text>
<title>哭宜寧府院君</title>,<text>純忠奮高義。茂烈冠群英。民欲起安石。天何奪孔明。凄風吹素幔。片月照佳城。他日傷心極。隣人笛一聲。</text>
<title>南氏宅梅花三絶 陽村權近</title>,<text>院裏梅花滿樹開。幽人相賞共登臺。明朝直恐風吹盡。有意携壺月下來。</text>
<title>南氏宅梅花三絶 陽村權近 其二</title>,<text>氷雪肌膚一笑開。飄然乘月下瑤臺。欲知他日相逢處。群玉山頭駕鶴來。</text>
<title>南氏宅梅花三絶 陽村權近 其三</title>,<text>疏影橫斜冷艶開。黃昏月色上高臺。前林尙有消殘雪。春信先從庾嶺來。</text>
<title>南氏宅賦梅三絶。因兩家皆無紙。故未書已有日矣。南公得紙分惠。仍求梅詩。又作此爲謝。</title>,<text>一樹梅花一首詩。</text>
<title>南氏宅賦梅三絶。因兩家皆無紙。故未書已有日矣。南公得紙分惠。仍求梅詩。又作此爲謝。 其二</title>,<text>放翁風味有誰知。</text>
<title>南氏宅賦梅三絶。因兩家皆無紙。故未書已有日矣。南公得紙分惠。仍求梅詩。又作此爲謝。 其三</title>,<text>慇懃送紙求題詠。須信先生不我欺。</text>
<title>次南贊成事韻贈薜直提學偁</title>,<text>夾輔皇儲兩翼成。商山晚歲樹聲名。已將稽古蒙恩眷。莫歎霜髥滿鏡生。</text>
<title>次南贊成事韻贈薜直提學偁 其二</title>,<text>大器曾聞必晚成。白頭今得遇昇平。胸中兵甲將施用。吉非先從夢裏生。</text>
<title>賜朝鮮國秀才權近</title>,<text>題鴨綠江鴨綠江淸界古封。強無詐息樂時雍。逋逃不納千年祚。禮義咸修百世功。漢伐可稽明載冊。遼征須考照遺蹤。情懷造到天心處。水勢無波戍不攻。高麗古京遷遺井邑市荒凉。莽蒼盈眸過客傷。園苑有花蜂釀蜜。殿臺無主兔爲鄕。行商枉道從新郭。坐賈移居慕舊坊。此是昔時王氏業。檀君逝久幾更張。使經遼左入境聞耕滿野謳。罷兵耨種幾經秋。樓懸邊鐸生銅綠。堠集烟薪化土丘。驛吏喜迎安遠至。馹夫忻送穩長遊。際天極地中華界。禾黍盈疇歲歲收。</text>
<title>命題 八首○洪武二十九年九月十五日 王京作古</title>,<text>王氏作東藩。維持五百年。衰微終失道。興廢實關天。慘澹城猶是。繁華國已遷。我來增歎息。喬木帶寒烟。</text>
<title>命題 八首○洪武二十九年九月十五日 李氏異居</title>,<text>東國方多難。吾王功乃成。撫民修惠政。事大盡忠誠。錫號承天寵。遷居作邑城。願言修職貢。萬世奉皇明。</text>
<title>命題 八首○洪武二十九年九月十五日 出使</title>,<text>出使承嚴命。辭親作遠遊。載馳焉告瘁。靡盬每懷憂。蕩蕩天門闢。行行驛路悠。願陳忠款志。萬一達宸旒。</text>
<title>命題 八首○洪武二十九年九月十五日 奉朝鮮命至京</title>,<text>聖主龍興撫萬方。遠人來貢有梯航。鬱葱佳氣皇居壯。煥赫文章帝業昌。曉霧收開仙仗日。天風吹送御爐香。小臣獲被恩榮渥。入侍丹墀近耿光。</text>
<title>命題 八首○洪武二十九年九月十五日 道經西京</title>,<text>千載箕封枕海門。八條遺俗至今存。峩峩遠岫圍平野。衮衮長江繞古村。萬里梯航常入貢。三韓疆域永爲藩。殷勤爲與居民說。得遂生生是聖恩。</text>
<title>命題 八首○洪武二十九年九月十五日 渡鴨綠</title>,<text>塞邑蕭條樹老蒼。長江一帶隔遼陽。皇風不限華夷界。地理何分彼此彊。任見波濤掀小艇。欣瞻天日照遐荒。誰知此去怱怱意。願奉恩綸報我王。</text>
<title>命題 八首○洪武二十九年九月十五日 由遼左</title>,<text>鶴野漫漫道路長。名藩碁布捴䧺強。遠方慕義修朝聘。諸將宣威拓土彊。駟馬敢期題柱志。關人休笑棄繻狂。幸今四海同文軌。最好遊觀上國光。</text>
<title>命題 八首○洪武二十九年九月十五日 航萊州海</title>,<text>十丈風帆萬斛船。雲開蒼海渺無邊。星垂雪浪相涵映。水拍銀河共接連。可向半洋悲壯士。不須三島問群仙。舟中偃仰堪乘興。自是浮槎便上天。</text>
<title>命題 十首○是月二十二日 始古開闢東夷主</title>,<text>聞說鴻荒日。檀君降樹邊。位臨東國土。時在帝堯天。傳世不知幾。歷年曾過千。後來箕子代。同是號朝鮮。</text>
<title>命題 十首○是月二十二日 相望日本</title>,<text>東望洪濤外。倭奴稟性頑。未嘗沾聖化。常自肆兇奸。剽竊侵隣境。偸生寄海山。願將天討去。問罪凱歌還。</text>
<title>命題 十首○是月二十二日 金剛山</title>,<text>雪立亭亭千萬峰。海雲開出玉芙蓉。神光蕩漾滄溟近。淑氣蜿蜒造化鍾。突兀崗巒臨鳥道。淸幽洞壑秘仙蹤。東遊便欲凌高頂。俯視鴻濛一盪胷。</text>
<title>命題 十首○是月二十二日 新京地理</title>,<text>海國千年遇聖明。我王歸附貢丹誠。牧民寵受朝鮮號。作室新開漢邑城。一水繞南流蕩漾。三山鎭北聳崢嶸。區區地理何須說。永荷皇恩樂太平。</text>
<title>命題 十首○是月二十二日 辰韓</title>,<text>三韓曾鼎峙。千里困兵爭。勝負力相敵。兼幷功未成。王公初擧義。金氏遠輸誠。自此至今日。吾民得遂生。</text>
<title>命題 十首○是月二十二日 馬韓</title>,<text>渺渺馬韓地。區區鯨海濱。三方初割據。一統竟和親。鋒鏑千年後。桑麻四野春。况今逢聖代。遠俗被同仁。</text>
<title>命題 十首○是月二十二日 弁韓</title>,<text>東國三分際。民生久未安。紛紛蠻觸戰。擾擾弁辰韓。古壘悲風起。荒臺澹月寒。自從成統合。彼此永交懽。</text>
<title>命題 十首○是月二十二日 新羅</title>,<text>伊昔赫居世。開邦五鳳年。相傳千歲久。粗保一隅偏。却獻鷄林土。來朝鵠嶺天。綿綿三姓祀。永絶正堪憐。</text>
<title>命題 十首○是月二十二日 耽羅</title>,<text>蒼蒼一點漢羅山。遠在洪濤浩渺間。人動星芒來海國。馬生龍種入天閑。地偏民業猶生遂。風便商帆僅往還。聖代職方修版籍。此邦雖陋不須删。</text>
<title>命題 十首○是月二十二日 大同江</title>,<text>箕子遺墟地自平。大江西拆抱孤城。烟波縹渺連天遠。沙水澄明澈底淸。廣納百川常混混。虛涵萬像更盈盈。霈然入海朝宗意。正似吾王事大誠。</text>
<title>命題 六首○十月二十七日 聽高歌於來賓</title>,<text>萬國來賓會玉京。高樓爲向路傍營。酒熏和氣淪肌骨。歌咽淸聲感性情。風動佩環珠玉碎。香飄舞袖綺羅輕。遠人遊賞知多少。爭似微臣此日榮。</text>
<title>命題 六首○十月二十七日 閱伶人於重譯</title>,<text>遠客承恩出鳳城。天街白日馬蹄輕。上樓最愛軒窓逈。擧酒貪看技樂成。笑語詼諧誠可喜。腰肢孌轉更堪驚。如今得閱伶才巧。大醉陶然荷聖情。</text>
<title>命題 六首○十月二十七日 引觴南市。酩酊而歸。</title>,<text>百尺高樓壓市廛。遊人登眺興悠然。長街萬貨紛交錯。華屋千甍遠接連。屢引金觴看妙舞。更聞瑤瑟賦新篇。皇恩旣渥那辭醉。酩酊歸來月上天。</text>
<title>命題 六首○十月二十七日 開懷北市。落魄而還。</title>,<text>鍾阜山前北市樓。朱甍突兀控神州。觀光遠客承恩至。度曲佳人勸酒留。縱飮開懷眞軼宕。扶歸落魄亦風流。沈酣德澤曾無比。感激唯思粉骨酬。</text>
<title>命題 六首○十月二十七日 醉仙暢飮。遊目於江皐。</title>,<text>勝日遊觀上醉仙。欄干徙倚向江天。風烟縹渺連圻外。雲水微茫接海壖。美酒不辭成酩酊。珍羞且得飽芳鮮。一聲淸唱羈愁盡。深感皇恩祝萬年。</text>
<title>命題 六首○十月二十七日 鶴鳴再坐。聞環佩而珊珊。</title>,<text>鶴鳴樓上久徘徊。環佩珊珊緩步來。已喜淸歌和寶瑟。况看纖手捧金杯。南臨帝甸山河壯。北對天門日月開。得被內臣宣聖澤。遊街三日醉扶回。</text>
<title>進天監華山神廟詩 幷序 天監六章章八句</title>,<text>天監于下。眷厥有德。俾長以君。式求民莫。維彼有麗。其政不淑。命我代之。萬民悅服。</text>
<title>進天監華山神廟詩 幷序 天監六章章八句 其二</title>,<text>民悅維何。會朝淸明。市肆不易。民靡見兵。揖讓于室。歸戴以誠。大寶克正。其永維寧。</text>
<title>進天監華山神廟詩 幷序 天監六章章八句 其三</title>,<text>烝哉我后。翼翼其敬。德以仁隆。而繇武定。昭事不回。受天之命。誕興作君。有朝鮮境。</text>
<title>進天監華山神廟詩 幷序 天監六章章八句 其四</title>,<text>維朝鮮境。殿海之東。檀興箕乂。闡以醇風。三方割據。王氏統同。我后之作。基緖益隆。</text>
<title>進天監華山神廟詩 幷序 天監六章章八句 其五</title>,<text>曰羅曰濟。曁高麗氏。私立號稱。散無其紀。我受帝命。克正于始。履箕之封。傳億萬祀。</text>
<title>進天監華山神廟詩 幷序 天監六章章八句 其六</title>,<text>於皇天命。赫赫靡常。覆彼昏德。興我哲王。嗟嗟來嗣。鑑此不忘。克敬爾德。億載無彊。</text>
<title>進天監華山神廟詩 幷序 華山四章章八句</title>,<text>華山峩峩。漢水湯湯。天作之固。壯于金湯。我興受命。來定于陽。卜協其吉。永允于臧。</text>
<title>進天監華山神廟詩 幷序 華山四章章八句 其二</title>,<text>華山嵩嵩。漢水活活。天作之區。平衍以闊。道里攸均。舟車畢達。建都于玆。遠邇胥悅。</text>
<title>進天監華山神廟詩 幷序 華山四章章八句 其三</title>,<text>滔滔漢水。于國是環。風紀之蓄。襟袍以完。王來爰宅。臣庶乂安。於萬斯年。永鎭三韓。</text>
<title>進天監華山神廟詩 幷序 華山四章章八句 其四</title>,<text>華山屹屹。鎭于神京。鍾英降神。佑我文明。明明我后。穆穆群卿。協心而治。萬世大平。</text>
<title>進天監華山神廟詩 幷序 新廟四章章八句</title>,<text>新廟赫赫。其崇翼翼。迺先于宮。迺營迺作。敬迓祖考。式序昭穆。來燕來寧。享祀不忒。</text>
<title>進天監華山神廟詩 幷序 新廟四章章八句 其二</title>,<text>於皇祖考。世篤勳德。克昌于後。式開王迹。我應以受。奄有大國。載用追崇。宗祀是極。</text>
<title>進天監華山神廟詩 幷序 新廟四章章八句 其三</title>,<text>躬薦大蒸。龍衮有章。粢盛苾苾。管磬鏘鏘。登降灌献。禮備而臧。介玆繁祉。萬壽無彊。</text>
<title>進天監華山神廟詩 幷序 新廟四章章八句 其四</title>,<text>潔蠲籩豆。於樂鼓鍾。烝烝孝思。翼翼其恭。卒事旣飭。益殫厥悰。子孫千億。萬福攸同。</text>
<title>進風謠 幷序</title>,<text>茫茫海國。奄甸大東。篤生聖哲。偉德神功。應時革命。文治其隆。民無兵禍。世格時雍。謀臣獻策。智士效忠。曰王者作。必遷厥居。以基永命。在厥攸初。相臣來相。鷄龍之墟。山川環拱。氣淑以儲。風水之勝。協于圖書。上命攸司。予其親觀。從以衛士。便道往還。凡百寮士。毋曠爾官。星言出舍。稅于田間。周咨以度。問民疾瘝。攸徂相慶。望之如雲。黃童白叟。踊躍懽忭。忠誠懇款。欲獻暄芹。陳其風謠。拜手以聞。不頌以戒。庶答聖恩。天生蒸民。立君以牧。定都宅民。在愼厥德。厥德不修。民情反側。勞則生怨。怨斯作慝。惟怨惟慝。卒顚以覆。於戱君位。當守以仁。欽天攸命。安養斯民。敬修厥德。百祿騈臻。於千億祀。永主人神。愚忠進戒。敢告臣鄰。</text>
<title>進嵩華詩 幷序 嵩華四章章十二句</title>,<text>嵩嵩華岳。滔滔漢江。環拱完固。天作之邦。淑氣攸積。啓我有德。誕膺眞符。九變之局。惟神斯基。惟聖斯復。神聖相承。永保民極。</text>
<title>進嵩華詩 幷序 嵩華四章章十二句 其二</title>,<text>華岳嵩嵩。漢江滔滔。流峙旋繞。天作之都。龍孫訖籙。仙李敷榮。先乎千載。其徵孔明。天之所啓。我后其眞。於萬斯年。以開大平。</text>
<title>進嵩華詩 幷序 嵩華四章章十二句 其三</title>,<text>滔滔漢江。嵩嵩華岳。舟車所會。天作之國。都人遑遑。若徯我后。王曰還歸。以重堂構。迺作新宮。乃張治具。來燕來寧。福祿是聚。</text>
<title>進嵩華詩 幷序 嵩華四章章十二句 其四</title>,<text>漢江滔滔。華岳嵩嵩。金湯其固。天作之宮。天作伊何。啓我朝鮮。篤生聖哲。世德相傳。嚴恭夙夜。永畏于天。子孫繩繩。彌億萬年。</text>
<title>蘭竹章 幷序 蘭竹四章章十二句</title>,<text>蘭之猗猗。于原于濕。有芬其馨。有毓其葉。君子採之。維馨之襲。邇于明光。以握以入。德美斯薰。王心載協。開國承家。永樹勳業。</text>
<title>蘭竹章 幷序 蘭竹四章章十二句 其二</title>,<text>蘭之猗猗。維葉之長。蘭之馥馥。維葩之芳。可以近之。君子之旁。可以佩之。君子之裳。君子攸好。維德之光。維德旣茂。永矢不忘。</text>
<title>蘭竹章 幷序 蘭竹四章章十二句 其三</title>,<text>竹之猗猗。于山之林。維節挺挺。傲彼雪侵。君子之操。載眞厥心。險夷不變。維正之忱。排難定社。式至于今。振肅憲紀。罔有不欽。</text>
<title>蘭竹章 幷序 蘭竹四章章十二句 其四</title>,<text>維蘭之秀。維竹之茂。君子之德。君子之有。宜民宜人。王命來巡。王命曰欽。民被其仁。民被其仁。益勉于德。漸于扶桑。萬世無斁。</text>
<title>和三峯先生鶴歌</title>,<text>三峯嶄嵒漢之陽。故人卜築於焉藏。興來孤嘯登高崗。久與雲鶴同翺翔。歸來京闕服朝章。雲愁鶴怨遙相望。鶴兮來舞何昂昂。風淸月白鳴聲長。主人撫琴心內傷。鶴去謌闋終茫茫。安得駕爾歸故鄕。</text>
<title>擬古和陶</title>,<text>我生性懶拙。常厭塵俗喧。衡門絶來往。適我心期偏。時乘高丘望。閑雲生遠山。山中有隱士。長往何時還。相思撫琴歎。悠悠竟誰言。</text>
<title>擬古和陶 其二</title>,<text>孤松生林壑。衆卉爭春姿。飛霜昨夜下。摧脫皆枯枝。唯此歲寒操。卓然獨魁奇。淸風洒我帽。偃仰復何爲。幽貞不可得。局束如含羈。</text>
<title>擬古和陶 其三</title>,<text>佳菊有幽芳。我來餐落英。餘芬襲巾服。足以慰我情。采采寄遠人。不盈筐之傾。矯首天一涯。孤鴈雲間鳴。終然泛尊酒。爛醉輕浮生。</text>
<title>擬古和陶 其四</title>,<text>山禽繞嘉樹。日夕雙翔飛。與君遠離別。妾心徒自悲。閨空素月照。歎息將疇依。露寒秋風早。願君當遄歸。容華縱云改。德音永無衰。結懽如金石。珍重莫有違。</text>
<title>春夜。與金翼之觀李周道 行 關東紀行。</title>,<text>坐與故人對。共讀故人詩。孤燈照春夜。缺月明梅枝。悠然江海志。余豈難別離。遙思江東地。處處遊觀奇。徘徊紅塵底。久混夸毗兒。張翰有歸興。何待秋風時。但爲靈修念。所恨幽蘭衰。勉旃至歲暮。莫負生平期。</text>
<title>次韻曺仲實修撰 信</title>,<text>松影侵書榻。梨花落玉巵。吟餘驚換節。醉裡任危時。彭澤泛黃菊。商山歌紫芝。寥寥今邈矣。徒使我心思。</text>
<title>送同年李益信佐幕全羅覲省</title>,<text>旌旆征南路。煙花欲暮春。連山角聲壯。芳草馬嘶頻。慷慨長纓志。斕班彩服人。從軍有詩興。遠寄舊交親。</text>
<title>同劉博士 敬 宿</title>,<text>京輦歲華速。秋風庭樹凋。聯床曾四載。共被更今宵。燈結自靑烱。廊虛轉寂寥。感君憐我病。晤語慰無聊。</text>
<title>贈吳部令 偃機</title>,<text>一室庭除靜。三年旅况孤。官閑詩有集。隣近酒堪酤。下榻賓朋至。摳衣弟子趨。多慚鄙賤者。汩汩混泥塗。</text>
<title>有感</title>,<text>大道有興替。浮生多是非。仲冬天氣暖。宿霧日光微。朝市風流變。郊墟煙火稀。時危無補效。袍笏謾牙緋。</text>
<title>扈從城南</title>,<text>數日江城霧。初冬海宇天。旌旗風卷土。鼓角月低川。群馬鳴枯草。蒼鷹突斷煙。鑾輿巡勝地。應獵後車賢。</text>
<title>次韻全齋李先生賀樞齋李正尹蒙受賜米</title>,<text>東方避地隱君子。妻孥相對懽菽水。暮年從仕卽爲貧。白髮鬖鬖垂兩耳。吾王繼廩親不待。千鍾應悲負百里。得意豈有南北殊。天下皆知尊德齒。</text>
<title>次韻全齋李先生賀樞齋李正尹蒙受賜米 其二</title>,<text>二公所願學孔子。生平交道淡如水。官輸廩粟賜北家。車聲雷馳莫掩耳。南隣徤筆掃賀章。滿牋風雨掀一里。君不見弱冠抱疾腹空虛。四壁獨立人不齒。</text>
<title>送李周道修撰覲省行</title>,<text>之子出京國。彩衣光陸離。白雲天外意。紅樹路中歸。日暮登樓賦。秋風陟屺詩。嗟予獨何奈。朝夕戀慈闈。</text>
<title>送李養實</title>,<text>松山讀書生。歸覲晉陽城。緫角臨官道。班衣照野程。浮雲天外白。落日渡頭明。去去勤溫凈。芳年樹令名。</text>
<title>春晚卽事</title>,<text>綠樹園林已暮春。綿蠻鳥語惱幽人。風吹弱柳初飛絮。雨壓殘花已委塵。縱飮仍成長日醉。吟詩能得幾篇新。今朝欲解餘酲在。更覔淵明漉酒巾。</text>
<title>安校勘 垂 宅醉歸</title>,<text>醉揷花枝入夜歸。馬蹄泥汚木綿衣。一年春事無餘日。忍見朝來落蘂飛。</text>
<title>政房書懷</title>,<text>鉛槧年來簿籍繁。銓曹有法不須論。可憐多病踈慵客。深夜燈前眼眂昏。</text>
<title>安史官宅飮贈歌</title>,<text>孟冬雨霽風怒吹。杜門坐讀前賢詩。忽聞剝喙鳴板扉。有客入謁談笑奇。要余騎馬有所之。錦筵酒煖回春姿。懽娛却恨日暮時。張燈未覺更漏移。憶昨春風此醉歸。月明頭上簪花枝。重來飽德傾玉巵。嫋嫋淸唱兼桐絲。信知高門積善基。文成遺澤無窮期。雲仍衮衮歌於斯。長男已入鳳凰池。次男亦是麒麟兒。君不見萬世尊仰祠仲尼。吾邦從祀更有誰。自註。文成公配食文廟。 自從用武吾道微。公能興學扶綱維。嗟余腹空未有知。亦幸私淑聞訓辭。濫居客右非分宜。酒酣舞袖仍僛僛。人生此會自覺稀。大醉如泥君莫嗤。</text>
<title>睡起</title>,<text>白日偸閑入睡鄕。邯鄲世事又奔忙。不如花下傾春酒。醉裡悠然萬慮忘。</text>
<title>四皓用裵同年韻 仲倫</title>,<text>采芝遺老隱商山。鶴髮鬅鬙映兩顏。唐虞世遠更誰適。白日高歌天地閑。</text>
<title>登止觀寺西峯</title>,<text>地僻山藏寺。溪回水繞樓。煮茶聞軟語。策杖上高丘。野菊寒含露。岩藤老帶秋。京都知幾里。登眺極悠悠。</text>
<title>定慧寺</title>,<text>寺古三間靜。山深一逕微。憑虛風滿袖。躋險石鉤衣。寶刹容塵迹。禪窓息世機。談玄終永夜。欲往淡忘歸。</text>
<title>宿禪月寺</title>,<text>狂散仍多病。年來萬事慵。蓽門生有守。藿食計無容。世事矛頭米。人情飯後鍾。禪窓一夜宿。欹枕聽風松。</text>
<title>次李通州寄詩韻 詹</title>,<text>南北三年別。茫然信不通。秋風關塞遠。何日笑談同。</text>
<title>次韻送騎牛道人 自註。李周道嘗遊關東。每月夜騎牛。自號一可道人。</title>,<text>道人隱城市。卜築岐路邊。園中有嘉卉。屋下生冷泉。閉門自怡悅。甘受兒童喧。隣家問酒酤。午榻看雲眠。時乘舞雩興。赤足凌潺湲。回頭歎人世。逝者如奔川。遙思騎牛地。明月滿海壖。浩然賦式微。出處斯萬全。奚囊拾秋景。驢背載芸篇。歸哉不可挽。曷月余亦還。</text>
<title>村中阻雨</title>,<text>山村秋雨夕。天氣斗凄涼。驟勢來飄忽。微蹤接渺茫。雲低寒幕重。風引亂絲長。蓬戶煙橫綠。茅簷溜滴黃。牧牛兒半濕。聞鸛婦潛傷。生目憂禾穗。寬懷倒酒觴。開門看老樹。掇菊嗅幽芳。欹枕還愁夢。登樓卽異鄕。行催朝魏闕。心切覲慈堂。三日留歸轡。徘徊意未遑。</text>
<title>送金直長 彌 兼寄鄭三峯</title>,<text>十年宦學未歸休。慣向長程送遠遊。灎灎離狂隣舍酒。颼颼征袂野風秋。鷺飛細雨經官渡。蟬噪斜陽上驛樓。寄語瓜亭安穩否。誰知南北憶君愁。</text>
<title>次李知印韻</title>,<text>十載松都客子留。風塵滿扇獨含愁。高齋盡日看書坐。槭槭庭柯又一秋。</text>
<title>題杏村小樓</title>,<text>地僻輪蹄絶。樓成歲月賖。桐高能蔽日。樹密欲藏家。遺構基將廢。前修躅已遐。寄語蕭相後。師儉莫驕奢。</text>
<title>憶三峯陶隱諸公</title>,<text>強解人間事。常懷長者憂。佯狂空度日。搖落更逢秋。地角親朋遠。琴心古意幽。渡遼書未就。南望極悠悠。</text>
<title>夜吟</title>,<text>散步中庭自咏詩。一天雲月夜晴時。乍看不省稍頭雪。誤擬梅花滿舊枝。</text>
<title>送朴校勘 遐 歸覲</title>,<text>歲暮京華雨雪紛。郞君覲省彩衣薰。嗟余未慰門閭望。陟屺遙瞻芒浦雲。</text>
<title>戱贈裵同年 仲倫</title>,<text>賈生之後有賈島。於君定是爲前身。逢人雙淚泣世道。逃佛一朝歸彝倫。</text>
<title>元日帖字</title>,<text>玉漏催春箭。金莖奉露盤。雞人初報曉。瑞日上雲端。</text>
<title>元日退朝。贈金同年 摯。</title>,<text>才能不類一時人。深愧金門侍從臣。宦學十年成底事。居然添得鬂邊春。</text>
<title>金同年次韻。又作一首。</title>,<text>書生狂散動違人。深荷君恩作近臣。慨念鄧侯興漢日。多慚二十四年春。</text>
<title>晨興</title>,<text>淸晨獨坐聽雞鳴。酒煖爐頭宿火明。醉裡悠然春欲半。南柯一夢卽浮生。</text>
<title>同宋寺承 文中 訪蔡糾正 克敬。次朴免詩韻。二首</title>,<text>春歸院落日何長。風送飛花過短墻。可是燕兒欺醉客。含泥却落汚琴床。</text>
<title>同宋寺承 文中 訪蔡糾正 克敬。次朴免詩韻。二首 其二</title>,<text>狂歌到處引杯長。拍手傍人如堵墻。把筆題詩無好句。爭如大醉臥方床。</text>
<title>入直咏榴花</title>,<text>宮殿深深晝漏遲。遙聞淸蹕下丹墀。天心憂國遊觀省。後苑榴花自滿枝。</text>
<title>急雨。李副令 元紘 呼韻。</title>,<text>五月炎蒸白日長。風吹雨氣忽生凉。浪浪簷溜庭除滿。坐見階花泛水香。</text>
<title>送李使君 集 赴合浦幕</title>,<text>元戎大旆鎭南陲。入幕嘉賓亦偉奇。自笑少年多慷慨。尊前謾賦送君詩。</text>
<title>送李史官 伯由 晒史海印寺</title>,<text>皮裡春秋善否臧。仍將直筆立周行。如今又向藏書窟。實錄昭垂日月光。</text>
<title>宮梅 二首</title>,<text>一枝春色照含章。獨擅奇香近帝傍。葵藿謾存傾向懇。大陽曾不爲回光。</text>
<title>宮梅 二首 其二</title>,<text>庾嶺春生雪欲殘。枝頭氷玉自團團。莫令羌笛還吹落。長得天顏帶笑看。</text>
<title>次藝文諸公館中庭松詩韻</title>,<text>徂徠雪後請觀松。翠色常浮萬壑風。誰向禁林移一本。孤標欝欝歲寒中。</text>
<title>得陶隱書</title>,<text>世事紛紛感歎深。得書還慰別來心。遙知燕坐閑吟處。雪滿家山松竹林。</text>
<title>寄廉民望待制</title>,<text>當時應製與君俱。每日長途並轡驅。豈意黃鍾遭廢棄。獨將拙手畫胡蘆。</text>
<title>到陽村</title>,<text>十載趨朝得一廻。隣翁挈榼慰余來。直將潤色絲綸手。能倒山村麥酒杯。</text>
<title>次韻藝文諸子賦梅</title>,<text>籬下寒梅綻素衣。嬋姸含露玉肌肥。折枝却恐花容損。閑傍幽香日日歸。</text>
<title>次韻陶隱諸公神孝寺蒲桃架</title>,<text>草龍顚倒臥簷頭。五月僧窓別有秋。欲慰口乾何日得。起攀高架望南州。</text>
<title>直廬書懷</title>,<text>街鼓逢逢入夜鳴。直廬人靜一燈明。十年廩祿慚尸素。謾向淸時浪得名。</text>
<title>雨中。用簡齋韻招金翼之。</title>,<text>性僻唯耽句。詩成勝得官。看花欲步屧。憂雨更憑欄。蟻醞含濃味。烏紗受薄寒。春泥藜杖在。會見過蘇端。</text>
<title>次韻寄陶隱</title>,<text>門外黃塵萬丈深。春生京國獨傷心。知君白日翛然味。莫向人間玉爾音。</text>
<title>次韻寄陶隱 陶隱詩附</title>,<text>一溪澄淨四山深。白日翛然世外心。京國故人安穩未。因風莫惜報徽音。</text>
<title>次韻金中郞 若采 春雨</title>,<text>天地開生育。風雲忽晦冥。茫茫連塞暗。漠漠拂烟靑。勢若催農務。聲能入客聽。看花知近日。百物已蘇醒。</text>
<title>次藝文諸公韻</title>,<text>尊酒八磚地。榴花五月天。壁間題姓字。却愧混諸賢。</text>
<title>丁巳立春</title>,<text>嶰律春初動。蓬門暖始回。端居觀物化。生意滿枯荄。</text>
<title>送金堂後因寄金正言去礦 自註。堂後。爾音。正言。子粹也。</title>,<text>匹馬千山路。孤鴻八月秋。歸寧之子迫。惜別故人愁。芋栗村中樂。蓴鱸物外遊。也應同去礦。笑我獨悠悠。</text>
<title>中秋。寄李正郞。種學○二首</title>,<text>明日照天宇。餘輝入我床。樹間驚鵲夢。草際暗螢光。玉露洗空凈。金風吹夜凉。廣寒如可到。欲拂桂枝香。</text>
<title>中秋。寄李正郞。種學○二首 其二</title>,<text>玉斧修成後。氷輪輾上初。白光鋪地遠。淸影滿林踈。淅淅風生樹。凄凄露濕裾。仲文才思妙。佳句復何如。</text>
<title>病中答廉庫使 廷秀</title>,<text>一園桃李雨餘稀。病裡經春帶減圍。枕上感時愁更重。門前屛迹事還微。攢峯竦誚心猶染。三徑將蕪客未歸。世上寧爲人所棄。莫因形役冒非機。</text>
<title>登牛岾</title>,<text>陰崖氷厚馬虺尵。路似愁腸曲九回。莫患崎嶇難跋涉。世途猶是坦途來。</text>
<title>李海進士歸寧</title>,<text>京都將歲晚。客子遠遊悲。夜夜持環夢。時時陟岵思。孤鴻雲縹渺。匹馬路逶迤。好去拜家慶。回輈愼莫遲。</text>
<title>敬孝大王挽章 恭愍王</title>,<text>克承先烈儼垂衣。二紀昇平庶績熙。撥亂恢恢安國祚。柔聲翼翼奉慈儀。畏天述職遵侯度。尊祖明禋篤孝思。今日龍湖攀不得。小臣瞻望涕漣洏。</text>
<title>柳貞愼公挽辭</title>,<text>將相才兼德。彌綸道合時。一心勤翊亮。萬姓倚安危。星隕予初恠。山頹世共悲。聊將憂國淚。揮洒望乘箕。</text>
<title>李忠靖公挽辭 諱希泌</title>,<text>仁智干城將。安危社稷臣。兩朝勤燮理。百戰備艱辛。擾擾枕中夢。悠悠松下塵。吾生叨半面。執紼倍傷神。</text>
<title>成判書挽辭 唯德</title>,<text>華屋悲風起。哀榮事已休。人生有修短。天意豈恩讐。慘惔雲烟曉。凄凉草樹秋。挽歌轉悽楚。行路揔知愁。</text>
<title>全判書挽辭 三首○敬先</title>,<text>早年敭歷到天官。今日槐安夢已闌。曉出都門霜滿野。怯風吹盡斷雲寒。</text>
<title>全判書挽辭 三首○敬先 其二</title>,<text>獨坐峩峩整豸冠。當時風烈振朝端。可憐舊栢空蕭瑟。日暮烏飛天正寒。</text>
<title>全判書挽辭 三首○敬先 其三</title>,<text>謹愼持身早有譽。功名畢竟揔成虛。兵曹舊日同僚客。執紼今朝淚滿裾。</text>
<title>閔判書挽辭 自註。元朝國學生員。諱璿。</title>,<text>三韓右族默軒孫。文彩風流今尙存。早入虞庠參胄子。頻持漢節化黎元。春歸別墅花初謝。雲掩佳城日欲昏。幸與令男同綴榜。都門執紼倍消魂。</text>
<title>偰監丞夫人挽辭</title>,<text>避地儒仙到海東。茂陵多病酒壚空。共姜早守從人義。孟母能知敎子功。春嫩桂花開兩朶。今年兄弟同枋 秋深萱葉謝孤叢。傷心久向山阿立。丹旐搖搖颺曉風。</text>
<title>次韻送金遂良歸川寧 二首</title>,<text>學博優登仕。時危更遁肥。行藏唯信命。義理獨硏幾。祖帳酒盈斝。歸途風動衣。熊羆會有獵。直釣臥苔磯。</text>
<title>次韻送金遂良歸川寧 二首 其二</title>,<text>京國秋將晚。家山土亦肥。悠然賦歸興。去矣識時幾。贐別新詩卷。行裝舊布衣。應尋梨浦上。濯足釣魚磯。</text>
<title>醉歌行。贈金寺丞 摯。</title>,<text>春風遊子被花惱。纍纍正似喪家狗。顚狂走覔愛酒翁。囊錢不計無與有。嬌兒綽約二八餘。顏如桃李眉如柳。尊前琵琶切切彈。滿坐皆是同心友。人生翻覆劇雲雨。放歌須盡杯中酒。杯中酒發我眞。耳熱嗚嗚仰天久。雲光慘淡天爲愁。憤悱欲訴仍杜口。狂風不惜紅雨飛。亂落何曾擇姸醜。醒時可忍對此看。一飮會須連十斗。</text>
<title>苦熱行。贈金翼之。</title>,<text>彤雲浮天大如車。燭龍吐焰焚長虛。微陰隱伏九地底。祝融熒惑相騰拏。烈威赫赫山岳焦。萬類銷鑠無遺餘。慵軀支墜不自持。竹簟大臥增欷歔。松山故人憐我病。期遊紫霞飛素書。開緘宛見泉洞幽。淸風颯爾吹襟裾。行尋石逕蹯松陰。飛泉切切鳴瓊琚。臨流露脚發孤嘯。直疑夢覺身蘧蘧。故人顧我雙眼靑。粲然一笑何軒渠。玉杯載酒浮水面。野膳狼藉兼山蔬。林深盡日不見人。俯歎身世仍踟躇。吁嗟南畒氓。卒歲常拮据。手背龜拆田起塵。服勞望秋動耰鉏。繅絲身不衣。養苗口不茹。安得大翼揷兩脅。飛上天門叫當宁。霈然下膏澤。復使元元蘇。</text>
<title>送日本釋大有還國</title>,<text>林際遺芬遠不窮。扶桑釋子振宗風。一龕靜坐心灰冷。萬里遊觀眼界空。馬島雲光鄕樹外。鵠峯秋色客窓中。情懷每向詩篇寫。言語須憑象譯通。海濶蓬壺連浩渺。天低星斗漾冲融。故人刮目知多少。舊壑松枝盡指東。</text>
<title>次韻埜堂許揔郞 錦○二首</title>,<text>書室焚香凈掃塵。里仁何日托比隣。幾回欲學醫民術。愧我才非濟世人。</text>
<title>次韻埜堂許揔郞 錦○二首 其二</title>,<text>世利紛紛逐馬塵。埜堂高臥善無隣。他時應爲蒼生起。莫道東山屬此人。</text>
<title>送鄭大司成奉使日本</title>,<text>崧嶽天低北。扶桑日出東。鯨濤連浩渺。使節講交通。慷慨男兒志。周旋儒者風。遠尋徐氏迹。應有陸生功。漸海聲初曁。無波譯已重。格苗文迺誕。事葛德彌弘。銀漢星芒煥。咸池曉色紅。梯航紛玉帛。劍佩會英雄。帝闕承聽履。賓筵拜貺弓。名將勒金石。赫赫耀無窮。</text>
<title>座主牧隱相國寄詩于我大父誠齊相國。次韻三首。其一代大父作獻牧隱。其一自獻牧隱。其一獻大父云。</title>,<text>陳力扶王後。怡神罷相餘。圖書開一室。杖屨步前除。忽憶聞佳句。曾蒙過弊廬。更期花雨夕。來往莫相踈。</text>
<title>座主牧隱相國寄詩于我大父誠齊相國。次韻三首。其一代大父作獻牧隱。其一自獻牧隱。其一獻大父云。 其二</title>,<text>學徹天人際。詩興雅頌餘。斯文有源委。後進得階除。補衮曾調鼎。明農欲結廬。嗣王方願理。睿睠不應踈。</text>
<title>座主牧隱相國寄詩于我大父誠齊相國。次韻三首。其一代大父作獻牧隱。其一自獻牧隱。其一獻大父云。 其三</title>,<text>積德百年後。遐齡八秩餘。忠淸承閥閱。勤儉率門除。告老今投紱。圖王早起廬。愚孫自癡駭。與世甚爲踈。</text>
<title>次韻李祗候 結○二首</title>,<text>同里相從久。新詩欲和難。命辭如玉潔。綴字似珠團。乍讀頭風愈。長看眼海寒。雖無瓊玖報。祗欲永爲歡。</text>
<title>次韻李祗候 結○二首 其二</title>,<text>薄宦奔馳足。良時會合難。春風吹欲暖。夜月照將團。簷下梅香細。階前竹影寒。會須賖美酒。嘯咏更交歡。</text>
<title>中庵所畫李周道騎牛圖 自註。中庵。日本釋守允。</title>,<text>周道心無累。中庵畫入神。兔毫生意匠。牛背載詩人。村僻山千疊。波明月一輪。白鷗相與狎。浩蕩有誰馴。</text>
<title>次韻李周道 行○四首</title>,<text>門巷連官道。園林似野居。笑談三益友。事業百家書。矯矯凌天鶴。洋洋縱壑魚。隣人相報道。此有臥龍廬。</text>
<title>次韻李周道 行○四首 其二</title>,<text>誰謂喧卑地。中藏吏隱居。閑園種花卉。丈席授詩書。下榻應徐孺。趨庭有伯魚。里仁知所擇。欲問爾東廬。</text>
<title>次韻李周道 行○四首 其三</title>,<text>忠臣當授命。志士恥閑居。壯奮頻看劍。吁嗟忽廢書。事須觀蚌鷸。信必及豚魚。會有南陽顧。應難臥草廬。</text>
<title>次韻李周道 行○四首 其四</title>,<text>一爲塵土客。城市久僑居。謀拙慚尸祿。心慵不讀書。夜愁連蟋蟀。秋興起鱸魚。何日相携手。林泉往結廬。</text>
<title>送金大素判官 肇 赴忠州</title>,<text>仁聖憂民物。循良出士林。繭絲須作戒。杼柚可傷心。野濶陽村遠。雲橫月岳深。何當成邂逅。相對聽堂琴。</text>
<title>送曹溪芬禪師</title>,<text>紺岳山光聳翠微。飄然錫杖逐雲飛。遙知高臥重峯裡。溪水松風晝掩扉。</text>
<title>公主挽辭</title>,<text>象服儀相稱。魚軒位自崇。令終曾有俶。餘慶更無窮。椒室帷初撤。粧臺鏡已空。今朝揮淚處。丹旐颺悲風。</text>
<title>趙密直挽辭 諱思敏</title>,<text>早年忠義擅聲名。寵拜鴻樞髩尙靑。急難能遷原廟主。殊勛應溢景鍾銘。方期盛代親調鼎。豈意今宵忽殞星。執紼行中誰痛甚。南隣舊客涕頻零。</text>
<title>朴簽書 形 宅牧丹</title>,<text>花王富貴擅東風。爛熳春光滿院紅。露裛奇姿濃欲滴。日烘和氣暖相融。根深獨得裁培力。枝重偏鍾造化工。綠野堂中淸晝永。賞吟何幸得從公。</text>
<title>賀姜代言 隱</title>,<text>射策明庭得比肩。銓曹又與接華聯。十年膠漆情彌篤。一日雲泥望自懸。錦帳春吟傾賜醞。銀臺夜直惹香烟。門前桃李應芬馥。須向高堂敞賀筵。</text>
<title>奉寄西隣李舍人 結，李糾正 稷，安注書 魯生。</title>,<text>陽村今寓杏村齋。環堵蕭然半已頹。地僻小樓常獨倚。家貧外戶任長開。寵榮自信潘生拙。講說多慚匡鼎來。最喜里仁多益友。每聞淸論滌塵懷。</text>
<title>奉送全羅道按廉鄭揔郞 釐○二首</title>,<text>竹堂曾與接華襟。故得平生托契深。學問自能明實體。威名早已服群心。天香初降春風暖。玉節遙馳曉色侵。此去便應尋舊迹。紗籠定有幾篇吟。</text>
<title>奉送全羅道按廉鄭揔郞 釐○二首 其二</title>,<text>掃除先壠涕霑襟。雨露春蕪感益深。負土昔年曾竭力。凾香今日轉傷心。仁風遠播民皆化。威令能行寇不侵。從此一方無一事。頌聲洋溢變嘔吟。</text>
<title>六月十六日夜。李舍人 結 與安注書 魯生 携酒見訪。詩以爲謝。自註。效韋蘇州。</title>,<text>地僻寡輪鞅。高樓含夕淸。詞人挈榼至。對咏仍細傾。煩想一消散。微風生兩楹。草根露華滋。候蟲有哀聲。歡諧未云洽。去住良可驚。相期後夜會。莫負華月明。</text>
<title>愛葵吟</title>,<text>鹵莽陽村翁。何曾養花木。只愛墻下葵。一種自生育。雨露所霑濡。莖幹遂挺直。紅葩自向日。綠葉能衛足。開落亦有序。上下相繼續。物微理固然。君子當默識。</text>
<title>傷葵吟</title>,<text>夏燠百花盡。庭葵獨姸芳。自有至性在。的的向大陽。陽翁靜相對。日夕歌時康。羲和不停馭。忽此商飈凉。殘葩已云委。使我生感傷。願言存本根。以待回春光。</text>
<title>中秋法王寺翫月 二首</title>,<text>華月溶溶湧海隅。秋空如水片雲無。林間乍見金蛙冷。桂下遙憐玉兔孤。爽氣凌凌侵几案。淸輝的的照尊壺。就中賴有廬山遠。爲勸陶潛酒續酤。</text>
<title>中秋法王寺翫月 二首 其二</title>,<text>月色窺簾入坐隅。焚香書榻一塵無。晤言今夕那堪睡。樂事良辰不可孤。梵宇炯如銀作界。僧懷淸似玉爲壺。歡娛却恐尊醪盡。爲問隣家入夜酤。</text>
<title>十六日。到家得前夜李舍人諸公欲來小樓翫月之書。又用前韻。</title>,<text>梵宮僻在古城隅。曾喜詩僧俗語無。翫月有期何可負。喫茶相對不爲孤。豈知賢契勤投簡。未害良宵更佩壺。固覺南樓多夜興。爲君還欲典衣酤。</text>
<title>其夜。陪姜代言 之顯，李舍人諸公登三峴北峯。又用前韻。</title>,<text>黃昏乘月上丘隅。肴酒仍將稱有無。九陌輪蹄人跡掃。一天星斗鴈飛孤。更深恐見周生術。境勝如遊費子壺。風露凄凄醒醉面。須呼稚子更添酤。</text>
<title>次韻答安注書 六首○自注。前則答來書之意。後則自敍。注書理莊子。故詩用莊語。</title>,<text>故園迢遞隔遙岑。不耐秋風久客心。詠得新詩仍見寄。商聲髣髴振枯林。</text>
<title>次韻答安注書 六首○自注。前則答來書之意。後則自敍。注書理莊子。故詩用莊語。 其二</title>,<text>樓外秋山聳碧岑。樓中客有振衣心。十年京國逢搖落。歸夢時時繞故林。</text>
<title>次韻答安注書 六首○自注。前則答來書之意。後則自敍。注書理莊子。故詩用莊語。 其三</title>,<text>桂玉頻經不爨晨。忍飢吟咏強雕眞。慙予未有監河粟。知子難甘原憲貧。</text>
<title>次韻答安注書 六首○自注。前則答來書之意。後則自敍。注書理莊子。故詩用莊語。 其四</title>,<text>凄凄風露凜秋晨。珍重來詩寫蘊眞。十載未成歸隱計。自慚身與道俱貧。</text>
<title>次韻答安注書 六首○自注。前則答來書之意。後則自敍。注書理莊子。故詩用莊語。 其五</title>,<text>男兒自勵益堅思。至死安貧守不移。未有故人能往食。子桑趨擧苦歌詩。</text>
<title>次韻答安注書 六首○自注。前則答來書之意。後則自敍。注書理莊子。故詩用莊語。 其六</title>,<text>風聲淅淅動秋思。坐久中庭樹影移。可是書生多好事。偶收飛葉自題詩。</text>
<title>寄題龍山秋興亭</title>,<text>田家作苦不曾休。禾稼成時喜有秋。亭上我能同此樂。山中人亦可相遊。野風䬃䬃吹烏帽。江雨蕭蕭洒釣舟。安得從公一歸去。登臨消盡十年愁。</text>
<title>謁玄陵</title>,<text>西出都門十里途。蒼蒼松栢滿山隅。雙陵隱映雲常掩。一路逶迤草欲蕪。福地此時崇象設。豊牌千載揭鴻圖。小臣無力酬天地。獨立蒼茫拜鼎湖。</text>
<title>重過玄陵</title>,<text>昔日頻來地。三年始一回。山光帶遺恨。松韻送餘哀。盛德延宗社。殊恩洽草萊。再經陵寢道。佇立久徘徊。</text>
<title>送朴全古 自註。七宰公普老之子。</title>,<text>蓬矢桑弧早有期。詩書禮樂亦須知。彤弓勳業將無墜。黃卷工夫更不虧。夏課聯文能絶類。秋來負笈遠從師。明年丹桂應芬馥。努力高攀第一枝。</text>
<title>朴評理 普老 挽辭 諡敬烈公</title>,<text>高步巖廊尙少年。材全將相久兼權。牧民政最龔黃後。却敵功高衛霍前。豈意精魂藏白日。難將理數問蒼天。邦人共惜長城壞。遺烈須憑太史傳。</text>
<title>次韻答張判官 躋</title>,<text>九日登高不待媒。龍山勝處錦筵開。也應爛醉扶歸路。滿揷黃花踏月來。</text>
<title>成密直 士達 挽辭</title>,<text>德爵尊皆具。詩書學亦優。棘闈留藻鑑。華屋照銀鉤。身世還如夢。人生本自浮。門闌餘慶在。不用淚長流。</text>
<title>永慕亭詩 自註。郭壯元麟使日本不反。其孫大司成忠守作此亭。</title>,<text>倜儻壯元郞。落落志節奇。拜命使絶域。國耳忘吾私。樓船去不反。杳杳終難追。孝子抱永慕。慼慼多苦思。晨興日東望。滄海何淪漪。海水亦云淺。此恨無有涯。海水有時竭。此恨無窮期。賢孫搆新亭。欲寓心所悲。哀哀起攀呼。栢樹多枯枝。居諸照下土。出自東方來。音容不可接。涕淚常自垂。邈矣墳上草。西靡空離披。由來忠孝門。餘慶當不衰。伯道未有子。天道何無知。應令讀記者。千載增歎噫。</text>
<title>李氏壽父園中四詠 松</title>,<text>孤松盆上種。老幹不曾長。葉自帶烟霧。枝多經雪霜。歲寒心有操。陰薄意猶凉。君子求同氣。宜令日在傍。</text>
<title>李氏壽父園中四詠 竹</title>,<text>此君不可無。爲種一庭隅。祗欲成三益。何煩敵萬夫。風霜摧不變。雨露洗還蘇。勁節應彌固。將願賴爾扶。</text>
<title>李氏壽父園中四詠 梅</title>,<text>庭院一枝梅。輕輕冒雪開。臘前春意動。月下暗香來。冷豔曾無累。貞心自不摧。逋仙多愛此。日日繞徘徊。</text>
<title>李氏壽父園中四詠 蘭</title>,<text>九畹幽蘭秀。淸風送國香。操琴知有意。紉佩謾多傷。馥馥餘芬遠。猗猗奕葉長。應將承寵命。手握入明光。</text>
<title>次韻民望見寄</title>,<text>蕭蕭落葉滿中庭。久雨來人絶叩扃。寂寞詩懷何處展。擬從高榻倒長甁。</text>
<title>次韻民望見寄 其二</title>,<text>閑日唯堪喚督郵。賓朋不至與誰酬。尙知文擧尊盈酒。座上還能許我不。</text>
<title>李斗岾畫達摩請讚。戱贈二絶。</title>,<text>毛穎初行几案中。斯須幻出老禪翁。由來紙上元無物。於此當觀色卽空。</text>
<title>李斗岾畫達摩請讚。戱贈二絶。其二 </title>,<text>平日窮經得切磋。一心天地致中和。猶將糠粃鑄堯舜。不用區區畫達摩。</text>
<title>慶貞烈公挽辭 二首○慶侍中復興</title>,<text>喬木三韓有世臣。扶王兩代秉陶鈞。巍巍功業關宗社。落落風儀表縉紳。靑史空傳淸儉德。蒼天不憗老成人。可憐珠履三千客。薤露聲中愴恨新。</text>
<title>慶貞烈公挽辭 二首○慶侍中復興 其二</title>,<text>累葉蟬貂具達尊。須知積善必昌門。忠誠許國扶明主。淸白傳家遺後昆。今日共悲邦國瘁。他時唯有典刑存。吾生亦得遊東閣。執紼行中倍斷魂。</text>
<title>題菊澗</title>,<text>澗上幽人一畒宮。鮮鮮秋氣滿蘺東。欲知今日思君意。如見吾家文正公。</text>
<title>城東迎駕。次尹 紹宗 待制詔。</title>,<text>東巡畿甸閱春畋。獵火燒原欲漲天。米進相如銜橜戒。遙瞻馳道向風烟。</text>
<title>南氏宅梅花 三絶○在</title>,<text>院裡梅花滿樹開。幽人相賞共登臺。明朝直恐風吹盡。有意携壺月下來。</text>
<title>南氏宅梅花 三絶○在 其二</title>,<text>氷雪肌膚一笑開。飄然乘月下瑤臺。欲知他日相逢處。群玉山頭駕鶴來。</text>
<title>南氏宅梅花 三絶○在 其三</title>,<text>踈影橫斜冷豔開。黃昏月色上高臺。前林尙有消殘雪。春信先從庾嶺來。</text>
<title>南氏宅賦梅三絶。因兩家皆無紙。故未書已有日矣。南公得紙分惠。仍求梅詩。又作此爲謝。</title>,<text>春風有興卽吟詩。未久茫然揔不知。忽得溪藤書一句。流傳還恐被人欺。</text>
<title>南氏宅賦梅三絶。因兩家皆無紙。故未書已有日矣。南公得紙分惠。仍求梅詩。又作此爲謝。 其二</title>,<text>一樹梅花一首詩。放翁風味有誰知。慇懃送紙求題咏。須信先生不我欺。</text>
<title>擊瓮圖 自註。用弟慮逋韻。</title>,<text>玉斗碎時虧伯業。珊瑚擊處有驕心。爭如幼日多奇氣。倉卒全人慮已深。救人豈有從井理。投鼠皆知忌器心。拯溺不勞濡手足。早知君實智謀深。</text>
<title>王明妃</title>,<text>朔雪漫天不見春。妾身曾是漢宮人。琵琶一曲知音少。千載分明怨恨新。夢裡頻遊漢苑春。依然自負出群人。覺來却對氊廬雪。怨恨時時舊益新。</text>
<title>次韻奉獻崔侍中 瑩</title>,<text>忠淸許國六旬年。百戰風塵靜四邊。辭第義高揮白羽。傳家聲遠選靑錢。慶鍾堂上三槐影。氣壓營前萬竈烟。壯節益堅夷與險。兩朝勳業格皇天。</text>
<title>次韻李相國 我太祖 引月凱還。賀詩二首。其一爲公之子二郞而作 我恭靖王。二郞亦名將也。引月之役。二郞從相國。倉卒之際。不離公側。摧陷之功爲多云。</title>,<text>三千心與德皆同。師律如今盡在公。許國忠誠明貫日。摧鋒勇烈凜生風。彤弓赫赫恩榮重。白羽巍巍氣勢雄。一自凱還宗社定。須知馬上有奇功。</text>
<title>次韻李相國 我太祖 引月凱還。賀詩二首。其一爲公之子二郞而作 我恭靖王。二郞亦名將也。引月之役。二郞從相國。倉卒之際。不離公側。摧陷之功爲多云。 其二</title>,<text>鶴與鷄群本不同。少年忠孝孰如公。身輕一鳥眞人傑。勇奪三軍有父風。志自愛親隨顧盻。力能摧敵定雌雄。邦人共賴長城在。將相傳家世有功。</text>
<title>姜文敬公挽辭 二首</title>,<text>立身行有度。養志孝彌豊。老矣方哀毀。俄然已令終。沙堤猶昨日。廊廟有遺風。積善傳家遠。緜緜慶不窮。</text>
<title>姜文敬公挽辭 二首 其二</title>,<text>吾生雖已晚。尙及老成人。謹愼持身德。溫恭待物仁。黃扉初罷相。綠野欲怡神。豈意騎箕速。終令愴恨新。</text>
<title>次甘露寺壁上詩韻</title>,<text>搆寺何人巧鑿平。江邊地接亞夫營。天低山色連雲聳。水落潮痕繞砌成。樓上淸風當戶倚。舟中明月扣舷行。今朝却向紅塵去。還恐愁端日日生。</text>
<title>次碧瀾渡板上韻</title>,<text>登眺江樓日。奔馳宦路年。何當伴鷗𪆽。歸釣碧山前。</text>
<title>送楊廣道按廉安諫議十八韻</title>,<text>吾道文成後。英材大諫公。興儒功不朽。傳世慶無窮。奕葉聲華遠。連枝孝友豊。萱堂三子貴。桂苑一時雄。伯氏才尤俊。王官位益崇。學明遊泮上。威凜坐臺中。芸閣讎書秘。薇垣染翰工。純誠勤就日。新寵命觀風。任重辭難免。仁深澤必洪。凾香分闕下。祖帳設城東。列郡爭迎謁。明禋有感通。樹林秋染絳。旌旆晚搖紅。政令家家喜。謳謠處處同。褰帷慰父老。弭節謝兒童。欲見閭閻活。先憂杼柚空。周咨常汲汲。靡盬獨忡忡。孰謂爲儒腐。皆稱許國忠。應將稽古力。事業保初終。</text>
<title>贈西峯禪者</title>,<text>爽氣朝朝逼。光陰日日催。道人能反照。一笑粲然開。</text>
<title>與裵同年遊朴淵。次其韻。</title>,<text>山峻崖谷險。上下靈湫深。飛雪瀉兩間。爽氣浸衣襟。臨流坐舒嘯。愧我常陸沈。奔雷殷地脉。神物藏潭心。奇岩積如鐵。茂木生成林。題詩汙石面。恐見人攸箴。蕭洒儀曹郞。耿耿抱丹忱。憂民力不逮。慷慨有悲吟。民方遇湯旱。望爾作說霖。</text>
<title>與裵同年遊朴淵。次其韻。 其二</title>,<text>天子不乘危。孝子不臨深。胡爲昧是理。到此欲開襟。馳坂亦可戒。從橋何患沈。吾知在淵者。滿腔都忠心。當時樂般遊。八駿來丘林。負石乍驚動。所以彰規箴。終然見責罰。誰爲明其忱。我來訟此語。泓下如有吟。前耻旣已雪。爲我起行霖。</text>
<title>朴淵</title>,<text>一種淸潭上下分。春山雨後氣氤氳。崖崩瀉下千堆雪。日照蒸生五彩雲。石底尙知龍自蟄。岡頭應有鶴離群。玆遊滌盡紅塵迹。始信奇觀愜素聞。</text>
<title>次李斗岾韻。送韓舍人赴咸安。自註。時固城妖人。稱弥勒變恠甚多。</title>,<text>君不見虞帝格苗頑。韶簫九成鳳來翔。又不見高宗復殷道。庭有桑穀生表祥。人言南州多異瑞。君今奔命乘乘黃。當時同侍赤墀下。知君補世籌策長。</text>
<title>次李斗岾韻。送韓舍人赴咸安。自註。時固城妖人。稱弥勒變恠甚多。 其二</title>,<text>宸心憂民選良宰。往施仁政應多方。妖言豈能久惑衆。海寇不敢來肆狂。唯將肺腑一丹藥。醫得黔蒼膏與肓。山川鬼神莫不寧。二儀交泰調陰陽。</text>
<title>次李斗岾韻。送韓舍人赴咸安。自註。時固城妖人。稱弥勒變恠甚多。 其三</title>,<text>坐宣王化被南國。處處蔽芾春風棠。政成一日入臺閣。飄纓整笏神暘暘。莫因折腰賦歸去。使我空吟駒食場。循良自古多大拜。來作霖雨慰民望。</text>
<title>贈栢庭禪師</title>,<text>庭前栢樹碧參差。祖意玄深不可知。自有傲霜凌雪態。元無易葉改柯時。晴窓講法風聲冷。夜榻安禪月影移。欲識吾儒從事處。後凋曾學我宣尼。</text>
<title>贈栢庭禪師 其二</title>,<text>我是先朝侍從臣。知師承命入楓宸。能宣祖訓宗風振。特被天章寵渥新。早信禪心同物我。將因淨智報君親。臨離話舊寧無感。遙望山陵洒涕頻。</text>
<title>三韓國大夫人權氏挽辭 廉侍中悌臣夫人</title>,<text>天賦柔嘉福慶俱。平生尊富古猶無。科名世美兄連弟。冢宰家傳父與夫。貢士賀榮光竹帛。冊妃新渥照褘褕。今朝靈櫬歸幽宅。滿路緦麻左右扶。</text>
<title>送進士韓有文歸覲西原。三首</title>,<text>終日摳衣學不違。如今告別向親闈。趨庭更得聞詩禮。好趁春風折桂歸。</text>
<title>送進士韓有文歸覲西原。三首 其二</title>,<text>西原刺史是吾兄。南望常懷眷戀情。自恨係官難往拜。今朝回首送君行。</text>
<title>送進士韓有文歸覲西原。三首 其三</title>,<text>泮宮諸子盡才賢。文敎如今倍昔年。爲報當時同榜客。好來披露覩靑天。</text>
<title>送生員金漢寶歸關東</title>,<text>庭柯策策動高秋。客子思親賦遠遊。太學故人言有贈。長程歸馬絆難留。白雲縹緲海天濶。紅樹參差山路幽。安得與君携手去。鏡湖明月弄漁舟。</text>
<title>入直次金大諫韻</title>,<text>重來高步鳳池濱。文彩風流壓近臣。共說朝家重儒術。登庸皆是讀書人。</text>
<title>入直次金大諫韻 其二</title>,<text>遠卜荒村臥水濱。自期從此侶波臣。忽蒙寵拜恩榮重。糜粉何由報聖人。</text>
<title>送楊廣薛按廉 稱</title>,<text>昔年游學泮宮中。連袂相從志又同。今日贈行非諛語。好將仁術濟民窮。</text>
<title>送楊廣薛按廉 稱 其二</title>,<text>行飛鴈序遠分離。每送南歸恨莫隨。此別孰知私自幸。應將辭色慰吾思。</text>
<title>送楊廣薛按廉 稱 其三</title>,<text>吾生早遇叩盆悲。三尺孤墳在路岐。旌旆過時輕一語。可能阡樹免樵兒。</text>
<title>題省中壁</title>,<text>掖垣人靜日何長。院吏趨迎錦帳郞。昵被君恩難自報。只將忠直上封章。</text>
<title>夜直書懷</title>,<text>院落深深夏夜淸。風吹錦帳暗香生。愚衷只是憂天意。耿耿無眠過五更。</text>
<title>送江陵道按廉徐佐郞</title>,<text>籍甚爲郞久。飄然出按初。旌旗馳驛路。車盖餞郊墟。賦退宣威後。民蘇布政餘。此行忠孝具。且慰倚門閭。</text>
<title>入史直。奉次座主牧隱相國詩韻。</title>,<text>入直鑾坡夜似年。座中諸子盡英賢。區區實錄陰晴耳。秉筆多慚誣上天。</text>
<title>入史直。奉次座主牧隱相國詩韻。 其二</title>,<text>登第如今十五年。當時座主是名賢。幸陪史職聯宵直。三復留題到曉天。</text>
<title>聞公州判官宋子浩陷倭</title>,<text>狷介懷剛志。循良有最聲。臨危寧避患。赴敵卽捐生。予奪蒼天遠。忠誠白日明。我聞肝肺熱。悒悒不能平。</text>
<title>題目菴卷子</title>,<text>茫茫元化自推移。萬狀皆形擧目時。唯有此身難反照。上人爲我借金篦。</text>
<title>送裵修撰晒史七長寺次韻</title>,<text>秉筆曾修史。乘軺又出城。文知董狐直。裘似子華輕。覽事悲今古。歌詩咏性情。要須存舊典。盜賊正橫行。</text>
<title>長湍路上。寄斗岾。</title>,<text>東向湍州匹馬遊。暖風芳草路悠悠。鳳岩別業知名久。安得隨君上釣舟。</text>
<title>斗岾次韻見寄。又用其韻。</title>,<text>春風出郭飽淸遊。江水長流往事悠。忽得故人傳好語。更期他日泛漁舟。</text>
<title>在長湍作</title>,<text>査峩鐵壁趁江回。兩岸春風花正開。野外斷山隨地好。沙中小逕出村來。舟人截浪牽漁網。田父提壺勸酒杯。往事悠悠無處問。碑文剝落盡莓苔。</text>
<title>在長湍作 其二</title>,<text>日晏江村霧不開。柴門犬吠識人來。䓗䓗草樹霑多露。漠漠來牟長舊荄。春盡自憐花滿地。令嚴誰勸酒盈杯。欲排煩悶尋詩去。曳履彷徨獨上臺。</text>
<title>奴好珍射雉爲具。以詩誌之。</title>,<text>僮奴挾鏃向山行。錦羽離披就掌輕。常畏罹羅深自伏。何知帶箭忽遭烹。杜雞固合憐無罪。莊鴈還宜殺不鳴。此是區區煩豢養。爭如一發作香羹。</text>
<title>聞提壺有感</title>,<text>城中禁酒出城東。行到山村瓮已空。爲報隔林啼鳥語。提壺酤美與誰同。</text>
<title>聞提壺有感 其二</title>,<text>忽忽傷心咏大東。民家杼柚已皆空。非因禁令方無酒。不給晨炊處處同。</text>
<title>龍野路上</title>,<text>春深龍野草萋萋。匹馬歸來路向西。咫尺紅塵還浼我。重遊何日濯淸溪。</text>
<title>次神勒寺板上韻</title>,<text>我來愛此好江山。終日乘舟又倚欄。水底森羅開佛刹。林間隱約見仙壇。指心頓敎遙傳慧。載事雄文酷似韓。珍重老禪勤授簡。留題還愧後人看。</text>
<title>題玄峯妙上人卷子</title>,<text>高峯矗矗揷雲天。欲往無蹊望又玄。羨煞吾師因妙力。有時飛上便翛然。</text>
<title>送海禪者</title>,<text>大地茫茫六尺身。幾年奔走浪經春。歸來坐斷團蒲上。山鳥岩花是故人。</text>
<title>四月初八日。在長湍作。</title>,<text>田翁日暮罷春耕。高掛孤燈禮佛生。遙想鳳城三十里。踈星淡月照天明。</text>
<title>四月初八日。在長湍作。 其二</title>,<text>此日農夫盡輟耕。紛然歸佛願修生。江村寂寞無燈火。只有中天月色明。</text>
<title>四月初八日。在長湍作。 其三</title>,<text>田城郭家家不事耕。觀燈終夜露華生。誰知懶慢村夫子。獨掩柴扉臥徹明。</text>
<title>送金副令方礪歸金海</title>,<text>昔年村御史。今日客京師。剛直多違世。懷藏自識時。故人生別恨。征鴈促歸期。安得從君隱。淸江理釣絲。</text>
<title>送金副令方礪歸金海 其二</title>,<text>盜賊暗南紀。朝廷方出師。憐君歸故里。適此値危時。自有經綸策。寧無際會期。他年廊廟上。憂國鬢如絲。</text>
<title>送絶傳上人</title>,<text>我志在天下。我身拘海東。學問竟孤陋。事業終何功。欝欝將老矣。俯仰心有忡。上人參方去。棄世脫屣同。浮雲本無心。出岫行遠空。何當寰宇淸。携手登華嵩。</text>
<title>送明大選</title>,<text>佛氏外倫理。吾儒排異端。趨向旣胡越。由來相入難。但以寡塵累。時焉相往還。淵明友惠遠。文暢能識韓。逍遙形骸外。詩酒成長閑。我生千載後。慕古常慨歎。明也我不識。求文儒士間。諸公各有贈。琅琅珠走盤。吾辭甚蕪拙。把筆多慚顔。秋風滿征袂。飛錫歸故山。何當吾亦逝。芋火尋懶殘。振衣上岩壑。雲月同盤桓。</text>
<title>入直次同舍韻</title>,<text>自笑吾生老筆耕。愁懷欝欝久難平。霜風吹急水初凍。玉漏更長天未明。藥石言踈慚諫職。葫蘆才薄盜虛聲。唯知向日如葵藿。十載徘徊不出京。</text>
<title>致堂詩 自註。金判書懷祖自號。</title>,<text>城南百里慶源村。鈍齋別業傳快軒。如今堂搆有賢孫。致愛致慤心常敦。豈惟時祀修蘋蘩。孝思翼翼連晨昏。早年移忠朝至尊。巍峩冠冕趨天閽。勉將功業承華勛。使我家聲能永存。中塗歸來甘避喧。手種松菊開閑园。良晨愛客羅酒尊。白日思君時負暄。天公錫類令昌門。椒聊遠條盈升蕃。怡怡伯仲吹篪塤。一家和氣如春溫。固應積善餘慶繁。衮衮公侯何更言。吾知忠孝是德元。猶川有源木有根。出自方寸彌乾坤。嗚呼薄俗胡自惛。獺猶報本烏酬恩。</text>
<title>入直聞兩府耆老會議之事。感歎而作。</title>,<text>盜賊踰三紀。風塵暗四方。詢咨庭議衆。經濟廟謀長。諫職空韜舌。憂懷久結腸。可憐邦本瘁。須要撫黔蒼。</text>
<title>眼疾。二篇寄李斗岾。辛酉冬作</title>,<text>不識肝將病。唯誇眼尙明。居然阿堵裏。忽有翳花生。銀海光常眩。金篦刮未成。當風先出淚。視物却逃睛。豈是播糠眯。恐爲因色盲。離群眞子夏。遁世異庬萌。莫與文章美。何曾內景淸。臨池慚逼語。降渚畏歌聲。兀兀只知睡。昏昏無所營。羨君虛白室。宴坐閱書精。熱濕蒸爲患。矇矓視不明。昏昏唯瞌睡。默默愧偸生。自信年方壯。那知病已成。未能移氣體。曾莫護瞳睛。左氏禍焉避。張公心不盲。甚慙眸子眊。須擴善端萌。欲見故人至。願聞天下淸。會當瞻日色。何至認錚聲。藥物宜先備。貲財不必營。羨君靑白眼。玩世閱人精。</text>
<title>入史直。又次牧隱詩韻。</title>,<text>春秋書法是編年。貶絶姦回責備賢。我以不才參載筆。頻來直宿但欺天。</text>
<title>入史直。又次牧隱詩韻。 其二</title>,<text>八磚風味似當年。樂聖銜杯揔世賢。曾是登瀛人所羨。違顔咫尺九重天。</text>
<title>入史直。又次牧隱詩韻。 其三</title>,<text>叨居諫院已經年。忠詐評題畏後賢。抗䟽未能除弊事。愚如杞國謾憂天。</text>
<title>癸亥除夜。入直諫院。</title>,<text>夜與年將盡。春隨漏以生。居然添甲子。又此賀元正。曠職言何補。無才老可驚。千門未開鎖。不寐聽雞聲。</text>
<title>卽事</title>,<text>夜深新月照天明。行路相驚避富平。未進白龍魚服戒。多慚諫院得題名。</text>
<title>尹鈴平君挽辭</title>,<text>累世衣冠裔。平生富貴全。循良有遺愛。強健享稀年。一夢精魂秘。千秋德譽傳。信知多積善。濟濟子孫賢。</text>
<title>入直呈諸同舍</title>,<text>宮漏頻傳夜向晨。花屛錦帳靜無塵。三年諫職成何事。深愧昌黎著諍臣。</text>
<title>長湍路上。還京作。</title>,<text>出城三日靡遑安。恐有天章下九關。依樣葫蘆慚薄技。不材樗櫟玷淸班。尙憐湍水朝宗遠。遙望崧山縹緲間。芳草長程風日暖。行吟兀兀跨驢還。</text>
<title>東亭廉相國爲前後門生設宴 興邦</title>,<text>妙年三掌試。今日又開筵。濟濟連簪履。洋洋奏管絃。一時文會盛。千載美談傳。幸忝龍門客。裁詩愧斐然。</text>
<title>次韻賀護軍權文毅辭職赴試。遂擢高第。</title>,<text>府衛班曾顯。詩書學亦通。三場專妙藝。一箭獻奇功。獨步詞鋒銳。先登筆陣空。修文終偃革。方略在胷中。</text>
<title>北風歌</title>,<text>六月北風吹正狂。朝朝天氣如秋凉。蓬蓬拂拂隨激揚。聲如萬騎鳴刀鎗。或如烈火猛勢張。或如怒濤趨壑忙。田苗欲秀半已黃。農夫恐失西成望。况是連旬遭亢陽。可憐草木同罹殃。有時雲升雨欲滂。吹漓杲杲穿日光。昌黎千載遺文章。上訴無由通帝傍。風伯愈怒尤披猖。天人感應何杳茫。五事得失休咎彰。我時官曹忝省郞。曠職不言常括囊。朝衙夕直空趨蹌。滿眼塵沙官道長。嗚呼不得知時藏。</text>
<title>乞櫻桃</title>,<text>長日昏昏懶讀書。邇來消渴似相如。尙知深院朱櫻熟。誰摘酸甜送㢢廬。</text>
<title>六月十五日。諸郞會于慶龍。予以瘇不赴。</title>,<text>良晨設席俯東流。白石靑松一洞幽。今日莊周柳生肘。濠梁不得共來遊。</text>
<title>昌谷成密直與趙判事唱和。詩韻凡十一篇。次寄趙判事韻。自註。判事諱云仡。自號石澗栖霞叟。隱于漢南。</title>,<text>我愛栖霞翁。心源常皎潔。有如千丈皮。汪汪甚澄澈。薇垣抗直言。遺失無毫髮。晚節托逃禪。歸來棄簪紱。行藏合時宜。物外情更逸。邈哉不可攀。矯首望雲月。我愛昌谷翁。仙標如玉潔。早窮群聖書。方寸已瑩澈。啓沃捧龍顏。甘旨供鶴髮。中途遭艱屯。于以困赤紱。樂天無怨尤。自信能自逸。旣虧當復盈。坐待幾望月。</text>
<title>新亭韻</title>,<text>春來野草正芬菲。一上新亭萬慮微。鶯弄樹陰求友語。燕隨簷影帶雛飛。淸霜席上風吹帽。短日尊前雪集衣。過眼四時無限景。先生宴坐翫天機。</text>
<title>自敍韻</title>,<text>書劍無功欲老蒼。何曾肘後係仙方。存心只願全三樂。爲善非關降百祥。謾抱文章師甫白。焉將吏理效龔黃。窮通在命非容力。歸去林泉有舊莊。</text>
<title>見寄韻</title>,<text>軒冕於人是倘來。胡爲不去久徘徊。細推物物皆天性。葵藿唯知向日開。</text>
<title>見寄韻 其二</title>,<text>滔滔江漢接雲天。中有虛舟泛杳然。兩岸行人皆欲濟。須君整拖好風前。</text>
<title>有感</title>,<text>名韁挽我日奔馳。遇事堪悲染素絲。已矣六經俱掃地。只將容悅要人知。</text>
<title>有感 其二</title>,<text>俯仰堪輿有此身。那將物則委根塵。寥寥洙泗微言輟。邪說旁流久惑民。</text>
<title>雨中有感</title>,<text>庭院寥寥滿砌苔。幽人看雨暢詩懷。日長門外春泥滑。唯有簷前燕子來。</text>
<title>入京韻 自註。成公以誣得罪。流竄後蒙赦入京詩云。半途已見風波惡。猶自悠悠宦海間。</title>,<text>西渡郊關拭眼看。望中遙喜見崧山。此身再荷生成力。頭上天光咫尺間。</text>
<title>思鄕韻</title>,<text>白雲天末是吾鄕。處處登樓客恨長。最憶南江烟雨裏。釣船終日泛滄浪。</text>
<title>邀東谷韻</title>,<text>呼兒掃地奠氷漿。六月淸風滿袂凉。一笑相邀消永日。坐隨桐影更移床。</text>
<title>詠竹韻 自註。成相公與趙公唱和之詩止此。</title>,<text>此君相對憶湘君。血點斕斑半未分。千載雪霜懷勁節。一軒風日拂蒼雲。</text>
<title>苦熱行</title>,<text>陰陽爲炭天地鑪。漫空火氣凝虛無。旁流赫赫焚人區。如在甑中蒸肌膚。山焦澤涸草木枯。農夫望雨相嗟吁。祝融挾日飛天衢。恐致渴斃三足烏。彼挑撻兮何所圖。揮汗日日馳長塗。我時塊然坐袒𨈬。畏觸熱焰慚非夫。君不見蓬萊殿閣跨金鰲。中有迎風寒露壺。羽衣綽約眞邈姑。絳節聯翩朝夕趨。我欲與子同乘桴。浮海往從群仙徒。炎塵不到淸景俱。坐養文彩鸞鳳雛。不願周王八駿驅。不願方朔靈桃偸。有時乘雲凌上都。帝閽拜受行雨符。滂沲一洗越與胡。滌盡煩酷令民蘇。子不我聽反謂迂。喟然三嘆空嗚呼。</text>
<title>十二徒避熱口號</title>,<text>六月奔走紅塵客。來上山堂避炎溽。山中故人欣笑迎。爲酤美酒慰枯渴。脫巾長嘯臨前楹。俯見城市如咫尺。吾生不得擺俗緣。益歎區區身世窄。安得振衣歸去來。長往山中弄明月。</text>
<title>錄翊衛軍語</title>,<text>我行原野中。四顧秋草荒。溪邊見卒伍。張蓑成屋梁。不堪久曝露。所以備雨暘。自言衛京闕。遠來別家鄕。家鄕是海畔。棄爲盜賊場。我屋更無人。婦女營農桑。近聞寇又逼。不知存與亡。昔者我在邑。志力壯且強。奮身捍偸狗。折噬不敢狂。豈唯保家室。郡境亦以康。今我隷兵籍。受制如銜韁。驅迫到畿甸。鎩翮困低翔。固圉旣無備。淸塞風塵揚。阿誰送供費。所携唯空囊。新蒭給朝夕。貿致升斗糧。駑馬放前壟。疲病行欲僵。主將好講武。逐獸千仞崗。馳驅不自已。奔若星火忙。往往雖有獲。殘膏焉得嘗。我身尙可勉。我馬已玄黃。亡命所不忍。待死安分常。聞此爲踟躇。惻惻心內傷。榮枯有賦命。固窮聖所臧。一朝樹功業。門戶生輝光。君看列戟者。本自起戎行。勉旃保忠節。此言終不忘。</text>
<title>送慶尙道按廉李司藝十四韻</title>,<text>彼美芹宮彥。曾爲桂榜魁。楷模元禮學。俊逸謫仙才。王命初宣化。民心共徯來。絲綸批暫輟。旌旆去方催。天闕凾香出。都門祖席開。郊原秋日薄。驛路暮山回。烟火蜂房綴。風霜蜃毒摧。蹇帷行問俗。覽物或興懷。綺繡多新什。紗籠有舊裁。甘棠施雨露。細柳淨氛埃。春暖應旋軫。時淸更擧杯。附葭常自幸。吟藥昔相陪。款曲交情舊。遊從笑語諧。別離寧不感。南望獨徘徊。</text>
<title>送全羅道按廉陳正郞十四韻</title>,<text>染翰趨梨掖。峩冠坐栢臺。風儀眞蘊籍。志節正崔嵔。方擢兵曹秩。皆推按部材。濟時那苟免。受命往惟諧。代祀神明感。嚴程馹騎催。威豪風肅肅。惠困澤恢恢。嘉穀村中積。妖氛海上開。靑山分地里。明月照尊罍。美化時時闡。新詩日日裁。爲僚能記否。惜別獨多哀。托契情相密。忘形道不乖。又因賃屋住。再得卜隣來。離索人誰顧。凄凉首自回。何當迎反旆。花下共傾杯。</text>
<title>宿葦浦</title>,<text>田原今夜宿。霜露九秋初。自笑謀生拙。誰知學業踈。委畦禾鹵莽。覔句腹空虛。坐待明星出。凄風吹滿裾。</text>
<title>宿葦浦 其二</title>,<text>岑寂人方靜。凄凉獨坐吟。濤聲知海近。風冷覺秋深。捕蟹煩僮僕。盟鷗愧我心。何當謝簪紱。歸去碧江潯。</text>
<title>宿葦浦 其三</title>,<text>月落秋天暗。雲橫海氣浮。冷音蟲轉苦。高嘯客多憂。補國將何道。爲農只自謀。薄田經旱潦。勤苦始微收。</text>
<title>宿葦浦 其四</title>,<text>我行原野際。不覺嗟歎長。滿畒皆稂䅎。登場欠稻梁。護村山自繞。藏徑草多荒。徵斂無由免。居民半已亡。</text>
<title>途經狻猊西丘。有懷往事。自註。庚申秋。與裵尹子貞，金副令摯，李翰林均。自延安府還京。晚渡碧瀾。露宿此丘。今子貞已矣。復經於此。言念存歿。悲慨盈襟。</title>,<text>昔與二三子。中宵登此丘。卸鞍仍是枕。披蒻卽爲裘。晤語防慵睡。哦詩慰薄游。重過懷往事。存歿恨悠悠。</text>
<title>送息菴遊方</title>,<text>參訪唯携影。操持已息心。浮雲大虛遠。澄水古池深。寧有風幡動。無勞月指尋。他時一宿覺。會是見知音。</text>
<title>宿村舍</title>,<text>野外田疇薄。村中稼穡收。月明孤客夜。露冷候蟲秋。人世難爲計。吾生不自由。明朝還策馬。却向九街頭。</text>
<title>固城君挽辭 杏村李侍中之胄</title>,<text>玉樹初生冢宰門。于今尙有典刑存。蘋蘩奉祀孝思篤。棠棣敷華友愛敦。寵拜鴻樞仍列爵。俄成蝶夢已迷魂。小生執紼偏多感。曾附葭莩舊有恩。</text>
<title>題覺菴竹月軒</title>,<text>仙山渺雲端。敻與塵世隔。高人此盤桓。卒歲樂幽寂。夢覺坐軒中。肅肅心有適。蒼筠繞簷楹。素月明几席。冷影炯相涵。淸光紛照觸。勁節貫四時。千江同一色。此理竟誰評。覺者當默識。</text>
<title>開城君宅落成之宴。奉呈漁者丈前口號。</title>,<text>秩秩初筵盛。潭潭大廈深。宗親今日會。孝友百年心。庭院浮和氣。絃歌有古音。葭莩眞我幸。攀附聽高吟。</text>
<title>草屋歌 幷序</title>,<text>京都繁庶十萬家。朱欄碧瓦競紛奢。就中草屋小如蝸。上雨旁風猶得遮。晨昏自安亦足誇。燥濕有備夫何嗟。門掩寒天雀可羅。簷虛永日宜烏紗。窓前夜凉延月華。屋頭春暖開梨花。中有碩人寬且薖。上窺姚姒窮無涯。茅茨土階聖德蔑以加。周基陶復如綿瓜。豊中臥龍今已遐。風雲歘起淸塵沙。杜陵大雅軼騷些。成都之堂名與劍閣爭嵯峨。榱題數仞非所嘉。峻宇雕墻顚覆多。蓽門圭竇養天和。肯羨邵夫安樂窩。客來隔屋酒可賖。醉中脫帽相吟哦。任看白日疾如梭。予髮種種顏常𨠑。涪湛信命於我何。先生此道無疵瑕。早年賓興捷大科。聚陞淸要紆靑緺。曾從西海療民瘥。至今猶唱甘棠歌。我昔同日拜宣麻。朝趨諫苑肩相磨。知公才是馬中驊。異產固應生渥窪。長途逸足正奔波。駑𪚥在後空唅呀。偶因一蹶放山阿。驤首更得鳴玉珂。駿骨不宜駕鼓車。終當籋雲飮天河。</text>
<title>華月吟</title>,<text>昊天有華月。皎潔三五盈。淸光無私照。萬里同一明。美人久不見。遠在白玉京。相思坐中夜。爽氣侵軒楹。彼月有時缺。此心無變更。道阻諒難悉。發玆長嘯聲。</text>
<title>次遼使詩韻 桑麟</title>,<text>中天白日破羣陰。四海蒼生免陸沈。聲敎遠漸通使節。材華高步冠儒林。逢迎自幸蒙靑眼。終始相堅有赤心。珍重新篇煩寄示。朗吟秋夜撫瑤琴。</text>
<title>次遼使詩韻 桑麟 其二</title>,<text>秋來古舘肅陰陰。坐對芸編炷水沈。籍甚美名傳汗竹。凜然淸節映霜林。初筵坦率慙非禮。傾盖從容寫此心。最喜東方民慍解。薰風吹自五絃琴。</text>
<title>送遼使</title>,<text>皇明六合車書同。駕馭濟濟皆英雄。總戎分閫鎭遼東。威加朔漠多奇功。群賢入幕氣如虹。凜凜四域蜚英風。桑君倜儻有丹忠。飄然持節來箕封。淸儀玉立照秋空。談論河決驚諸公。詩如彩鳳鳴梧桐。筆似潭底蟠蛟龍。肅瞻先聖謁學宮。登降禮貌何從容。今朝旋旆苦怱怱。馬頭金勒搖玲瓏。驪駒一曲感我衷。鵠峯曉色浮䓗蘢。矯首碣石瞻飛鴻。</text>
<title>六月二十二日。與仲氏陪家君到慶龍寺。終日雨不止。因成三首。</title>,<text>磵上禪扉啓。樓前古木奇。淸風吹滿榻。密雨亂侵墀。鯉對叨陪語。鴒原可賦詩。方袍徒飽暖。絶滅竟何爲。</text>
<title>六月二十二日。與仲氏陪家君到慶龍寺。終日雨不止。因成三首。 其二</title>,<text>山雨來逾急。溪流怒更喧。河疑天上決。雷向地中奔。鍊石將焉補。傾瓢又復翻。愁吟難自出。終日坐南軒。</text>
<title>六月二十二日。與仲氏陪家君到慶龍寺。終日雨不止。因成三首。 其三</title>,<text>地僻山含木。溪喧水沒沙。梵鍾時出寺。歸轡暮還家。雨滿蓑能重。泥深路更賖。玆遊陪杖屨。自樂復何嗟。</text>
<title>山中孤桐。喩尹生員次權代言韻。</title>,<text>落落懸崖峻。亭亭直幹長。特生能獨立。遠害似周防。根自蟠空谷。陰宜覆畫梁。文章殊外露。聲律固中藏。風雨常傳響。烟霞逈得光。未逢良匠手。徒結美人腸。枝豈招凡鳥。巢將引彩凰。嶧陽元有貢。端合獻明堂。</text>
<title>自解四篇。奉呈李斗岾。</title>,<text>欲陟大行山。坂險步步難。欲涉大川水。舟楫恐不安。路長馬不進。徘徊獨長嘆。碩人樂天命。永矢在考槃。達士安所遇。擊柝與抱關。慚予務苟得。十載未掛冠。可笑不自量。役役塵土間。</text>
<title>自解四篇。奉呈李斗岾。 其二</title>,<text>時出城東門。將往高山遊。高山望不極。歸路阻且脩。徒行脚無力。欲御車無輈。却步且暫進。役役不自休。紛然道旁子。過眼無停留。嗟予尙在後。孑立無朋儔。淹滯亦自取。夫復何怨尤。</text>
<title>自解四篇。奉呈李斗岾。 其三</title>,<text>工師用衆木。小大各有宜。苟能利其器。何患無所施。乘田與委吏。聖人爲不卑。咄哉積薪嘆。似是還似癡。賢才必擢用。豈在前後時。居上亦先盡。此理又須知。囂囂且自樂。天命復奚疑。</text>
<title>自解四篇。奉呈李斗岾。 其四</title>,<text>三十至三品。盛滿常自危。却步與重來。盡是吾分宜。禮賓亦顯秩。蒙恩今又移。人看疾走者。尙謂吾行遲。疾走不足貴。顚躓亦可疑。先後同一歸。躁進復何爲。休嫌將臭惡。必有調羹時。</text>
<title>同年合內宴。奉呈恩門牧隱相國。</title>,<text>觀馬年來冀北空。羣賢共入彀絃中。自慚毛毳參門下。得向靑雲遇順風。</text>
<title>題延安府聚景樓 公少時作</title>,<text>聚景樓依舊。吟詩我自今。池光連大野。天色接低岑。客子難逃醉。皇華亦見臨。陽臺成一夢。雲雨惱予心。</text>
<title>題漁村詩卷 孔伯共</title>,<text>蒼山之陽大江邊。茅屋竹籬相接連。民風朴略羲皇前。耕田釣水終歲年。上供征輸猶有錢。仰事俯育常懽然。有士歸去辭班聯。綠蓑靑蒻何翩翩。晨起持竿乘小船。泛泛隨潮行泝沿。江烟漠漠月中還。蘆雨蕭蕭蓬底眠。任看光陰如逝川。載酒自樂時烹鮮。高歌濯纓且扣舷。得魚不得俱忘筌。嗚呼此士眞才賢。吾知終入非熊畋。</text>
<title>樹字用古人韻。送生員李文和歸覲。</title>,<text>昨夜秋風來。蕭蕭入庭樹。遊子戀庭闈。長揖飄然去。</text>
<title>上書後卽蒙兪允。仍命更寫全文以進。不勝慶忭。作詩呈諸同舍。</title>,<text>諫院封章上九天。君王容受便欣然。莫誇漢帝書惟美。命寫全篇進御筵。</text>
<title>賀崔元帥 茂先 破鎭浦倭船 公始作火炮</title>,<text>明公才略應時生。三十年倭一日平。水艦信風過鳥翼。火車催陣震雷聲。周郞可笑徒焚葦。韓信寧誇暫渡甖。豊烈自今傳萬世。凌烟圖畫冠諸卿。</text>
<title>賀崔元帥 茂先 破鎭浦倭船 公始作火炮 其二</title>,<text>天誘公衷作火炮。樓船一戰掃兇徒。漫空賊氣隨烟散。盖世功名與日鋪。永誓豈惟期帶礪。專征應亦賜弓鈇。宗祧慶賴邦家定。億萬蒼生命再蘇。</text>
<title>送砧上人歸金生寺</title>,<text>崇善遙遙隔白雲。我興南望日將曛。師歸爲向吾兄道。病弟年來不出門。</text>
<title>江陵吏全思祐惠魚。以詩寄之。</title>,<text>客從東海遺雙魚。腹有丁寧尺素書。巨口細鱗眞有味。故人誠意不相踈。衣冠舊俗村中在。山水奇觀戰後餘。何日滄溟鯨浪息。尋君我欲卜隣居。</text>
<title>江陵吏全思祐惠魚。以詩寄之。 其二</title>,<text>昔日相爲同隊魚。秋宵共被又觀書。世途難免分離久。交道何因貴賤踈。利器會當成一試。窮經須要勉三餘。吾生知爾不能薦。默默多慚諫職居。</text>
<title>壺峯贊 幷序</title>,<text>雲漢文章煥。蘭亭俗筆空。鼎湖龍已遠。揮淚洒悲風。</text>
<title>壺峯贊 幷序 其二</title>,<text>外確體自重。中虛性本空。三塗除熱惱。共得飽香風。</text>
<title>壺峯贊 幷序 其三</title>,<text>六塵身外了。萬法眼中空。獨臥壺峯裏。靜聞松栢風。</text>
<title>送詔書使國子學錄張溥使還</title>,<text>皇明御宸極。四海通舟車。多士共躍鱗。濟濟聯華居。先生斯文表。經術爲菑畬。家聲繼留侯。道學傳橫渠。崛起振英聞。玉佩鳴瓊琚。周旋奉帝訓。羽翼侍皇儲。於樂辟雍地。巍冠講詩書。受命下天闕。叱馭經險阻。誕布寬大詔。協氣充州閭。駕言回征輈。旌旆何旟旟。風高秋日淡。霜重樹葉踈。雲鴻飛杳杳。矯首空踟躇。</text>
<title>送詔書副使行人段 祐 使還</title>,<text>秋空縹緲鴈南飛。持節郞官萬里歸。驛路晚山橫點點。征鞍曉月照輝輝。波恬渤海浮輕舸。雲近蓬萊望禁闈。幸是東藩非化外。時因風便報音徽。</text>
<title>代人贈段行人使還</title>,<text>皇明四海車書同。駕馭濟濟皆英雄。段公豪氣長如虹。承恩直入明光宮。淸秋奉詔來鵠峯。鵠峯氣色何䓗䓗。君臣祗懽歌帝功。齊呼萬歲聲如嵩。華軒載駕歸忩忩。馬頭金勒搖玲瓏。離亭再拜傷我衷。恨無羽翼飛從公。矯首碣石瞻雲鴻。</text>
<title>代人送誥命使國子典簿周 卓 使還</title>,<text>宇宙開昌運。風雲奉至尊。九重端黼扆。萬國醉衢罇。朔漠非遐域。朝鮮作外藩。畏天心有切。執壤義彌惇。舜德曾綏遠。湯仁更固存。昭回光一札。渾噩若三墳。日月貞明際。乾坤再造恩。䟽封承舊業。恤典慰忠魂。睿澤通幽顯。殊榮曁子孫。皇華懷靡及。儒雅藹孤騫。父老欣相慶。官寮競駿奔。路長山擁驛。地僻水縈村。露菊披黃豔。霜楓帶赤痕。遠遊乘傳置。更唱奏篪壎。俊逸風騷富。從容禮貌溫。侯邦方錫命。使節忽旋轅。咨訪誠知務。馳駈豈憚煩。願將傾嚮懇。一一達金門。</text>
<title>送誥命副使行人雒 英 使還</title>,<text>昭回雲漢照秋空。一札天章降海東。盛代建侯初錫命。吾王繼世更輸忠。玄菟地僻封彊遠。華表雲橫驛路通。最喜賢臣來奉使。應將輿意奏宸聡。</text>
<title>代人送國子周典簿 卓</title>,<text>聖人垂拱御明光。使者馳驅涉遠方。制冊新頒周典禮。衣冠復見漢儀章。山河萬國同文日。雨露三韓異姓王。珍重此行須努力。好將功業更流芳。</text>
<title>賀潘二相賜姓詩 時王田于西海。射猪墜馬。藩一矢亡之。名福海。</title>,<text>前聖因生別立宗。後王賜姓同親屬。別宗猶是起家榮。同屬實爲稀世澤。三韓閥閱世臣家。潘薛自來多積德。是生賢俊佐吾王。密邇天顏常咫尺。講戎西海獵熊羆。駭獸狂奔驚輦轂。踆烏挾日不飛飜。猛士如雲皆辟易。公獨捐身赴急危。翩然策馬飛鳴鏑。白羽才加剛鬣傎。倉卒能扶天柱側。三軍仰望共咨嗟。萬象咸新重蘇息。王心載寧嘉乃忠。錫以丹書藏石室。小臣承命草絲綸。措辭蕪拙慚下筆。眷顧無已賜國姓。仍紆宸翰粲圭璧。此恩崇重山岳輕。欲報正如天罔極。嗚呼臣子孝與忠。一身當任親賢責。豈唯公鼎調塩梅。更向長川作舟楫。靑春風彩照岩廊。白日功名光竹帛。安危注意望不淺。願輔王室萬世永無斁。</text>
<title>成均席上餞崔博士。得芹字。克孚</title>,<text>崔郞年少最能文。泮水優游詠採芹。逸氣可凌曾點瑟。高才眞握郢人斤。嚶嚶谷鳥初遷木。矯矯天駒欲躡雲。願展平生稽古力。須將堯舜致吾君。</text>
<title>明妃曲</title>,<text>明妃嬋姸傾國色。漢家天子曾未識。初憑繪素試後宮。後宮謂選堪置側。競用黃金媚畫工。毫端換質極容飾。明妃稟質淑且眞。豈肯冶容邀蔽惑。低頭羞澁斂雙蛾。扼腕睢盱描不得。臨軒按圖定姸媸。玉質却見遭棄斥。乃除宮籍出椒房。一朝遠嫁凶奴國。胡天萬里霜雪繁。行行日與鄕土隔。殊音異類不可親。一死自潔非所惜。憶在深宮十載餘。衣是漢衣食漢食。且厚資粧嫁我行。漢恩自深天罔極。宸心豈是私妾身。爲欲和戎息兵革。苟堅小諒輕自裁。禍結釁生將不測。邊庭塵起龍虎爭。億萬蒼生陷鋒鏑。故將不死報漢恩。隱忍偸生受凌辱。花顏一笑非爲胡。務悅胡心除漢敵。明明此心誰得知。唯把琵琶彈一曲。琵琶曲盡恨無涯。孤墳秋草今猶綠。</text>
<title>梧桐歌。贈田判事。德成○自註。判事家庭。梧桐自生。</title>,<text>我昔移來杏村宅。樓前碧梧高百尺。朝陽雖無丹鳳宿。夏日能蔽朱烏啄。淸飈滿院綠陰積。境致逈與塵土隔。吾心本自樂幽獨。初看此樹愛之酷。謂欲托此樂吾樂。不願身駕揚州鶴。一朝風雷動地發。深根老幹俱顚拔。草堂枏樹淚垂臆。金䕨大木誰能築。天將桐孫遺友生。孤枝挺出當軒楹。風中自作琴瑟聲。雨後如聞環佩鳴。烏巾野服日無營。凉氣入骨心神淸。吾將從遊償素情。請君許我毋相輕。君家有酒我欲傾。我有新詩君且聽。</text>
<title>黑翁行 幷序</title>,<text>黑翁爲人貌如漆。平生翰墨空度日。黃昏讀書只聞聲。陰雨擁蓑誰見行。墨竹共道陳玄面。烏衣便是王謝燕。不獨前史有黔夫。古來黎獻何代無。</text>
<title>丁卯四月十二日。受點馬之命。明日發京。時進貢馬已到義州。</title>,<text>受命辭中禁。開程向塞州。只知王事急。曾信此生浮。松岳晴雲暖。金郊去路脩。行行催馬過。漸遠却回頭。</text>
<title>宿龍泉岾</title>,<text>夜入龍泉驛。春山隱月中。吏迎知舘近。馬駐見庭空。役役身如寄。悠悠路不窮。鷄鳴催馹發。遠向鴨江東。</text>
<title>慈悲嶺僧舍</title>,<text>岊嶺山何峻。陰崖險益尤。路傍精舍靜。磵上小亭幽。馬困時來歇。人疲共坐休。慈悲名有實。求此濟煩憂。</text>
<title>入平壤城</title>,<text>路入平郊遠。江隨古郭斜。千年餘樹木。百里富桑麻。舊俗風猶厚。仁侯世已遐。岐分經界正。覽想一長嗟。</text>
<title>大同江上。見元帥李公所作官船。</title>,<text>長江一帶繞城流。兩岸行人集渡頭。須信公材兼將相。鎭邊來作濟川舟。</text>
<title>早發向安州</title>,<text>鷄鳴孤館夢初驚。馳馹怱怱過古城。頃刻閑忙隨處異。舟中曉月滿江明。</text>
<title>東臨路上</title>,<text>溪路逶迤綠樹深。珍禽相喚送嘉音。此中乘傳猶堪樂。唯恨憂民未展心。</text>
<title>過靜州</title>,<text>蕭條路傍郡。十室在山前。桑柘村居僻。雲霞海氣連。遺民嗟已困。太守幸稱賢。我過能來餉。臨觴爲惻然。</text>
<title>次義州板上韻</title>,<text>門前江水隔遼陽。兩地風烟共一光。塞上塵淸知國泰。田中沙覆恤年荒。平郊路遠行迢遆。大海波連望渺茫。自古固關唯在信。何須萬里築城長。</text>
<title>次義州板上韻 其二</title>,<text>江水西流古亘今。幾人於此作詩吟。我來適値民窮際。發詠無非惻隱心。</text>
<title>鴨綠江泛舟</title>,<text>國有封疆險。天分地理雄。三江深不測。一道往難通。水闊波連海。風生浪拍空。小舠如箭疾。利涉謝篙工。</text>
<title>婆娑府野。閱進貢初運馬一千匹。自註。時先來點馬唐令曺少尹在婆娑府野。點馬已三日矣。予又渡江同點。</title>,<text>舟浮鴨綠到婆娑。群馬如雲滿野坡。豐草靑靑肥徤甚。揔應騰踏飮天河。</text>
<title>次麟州壁上孔伯共韻</title>,<text>門前朝日馬嘶鳴。道指松京似砥平。馹路往還身自老。悠悠南北寄吾生。</text>
<title>宿東臨站。贈龍州守金侯。</title>,<text>阻絶官途遠。經營旅館新。野荒人未墾。山近乕爲隣。夜宿猶驚魄。晨征更撫身。可憐賢刺史。莅此送迎頻。</text>
<title>宣州路上有感</title>,<text>讀書曾有志。必欲濟斯民。自笑無長策。徒能致此身。繁霜零四月。久旱貫三春。田野誰開墾。行行不見人。</text>
<title>大同江上。送唐令還都。自註。四月二十六日。還至平壤。將如京也。得都評議使牒。令唐公獨還。使子同曺少尹點二運馬。</title>,<text>長江水闊泛仙舟。送子朝天獨滯留。自愧如今來相馬。十年經籍委悠悠。</text>
<title>宿肅州</title>,<text>寂寞郵亭夜。孤燈照壁明。思家情未已。欹枕夢還驚。愧我煩廚傳。憐渠慣送迎。高吟天欲曉。隣舍聽鷄鳴。</text>
<title>嘉州路上。逢偰密直自京師還。欽蒙宣諭。許令本國冠服皆襲華制。長壽</title>,<text>萬里朝天使。三韓許國臣。從容陳下志。密勿近嚴宸。雨露恩榮洽。衣冠制度新。海邦何陋有。一是被同仁。</text>
<title>端午日。隨州點馬。</title>,<text>客中佳節逝如流。晨閱黃朱晚未休。賴是邊州風俗舊。一盃菖酒可澆愁。</text>
<title>泰州山村</title>,<text>飛雨初過露未收。漏雲斜日一聲鳩。山中有地多開墾。羨殺居民宅里幽。</text>
<title>入撫州。張萬戶出迎。</title>,<text>將軍擁騎出郊迎。落日川邊畫角聲。且莫據鞍誇矍鑠。如今天下已昇平。</text>
<title>安州野點馬</title>,<text>雨足原頭草色靑。在烱群馬盡䮐䮐。吾王進貢誠非淺。願助皇威討不庭。</text>
<title>嘉州點馬</title>,<text>驛路飛騶疾若星。上樓端坐倚風欞。驪黃擾擾終迷眼。恨不曾觀相馬經。</text>
<title>還平壤。登浮碧樓。</title>,<text>古寺依蒼巘。高樓拱碧波。長郊平縹渺。遠岫列嵯峨。登眺煩懷豁。留歡醉興多。江中査可得。直欲上銀河。</text>
<title>大同江泛舟</title>,<text>縹緲烟波繞古城。舟中絃管更多情。歌聲嫋嫋穿雲上。舞袖翩翩照水明。</text>
<title>得都評議使牒。又令畢點五運馬後還京事也。明日發平壤。又向安州路上作。</title>,<text>點馬符仍下。還朝志未申。送迎民自困。來往我何頻。畏日渾身汗。長途滿面塵。此行雖靡監。羞見驛中人。</text>
<title>題寓居安州天王寺壁上</title>,<text>寂寥僧院在州閭。六月軒窓可寓居。渡上行人潮退後。田中耘叟雨晴初。山橫野外平原闊。水繞城隅古堞餘。日日登樓吟興足。偶成詩句壁間書。</text>
<title>登天王寺山亭。戱贈曺少尹。</title>,<text>偶因王事得同遊。綠樹陰中共坐休。相馬九方寧取色。登山携妓足風流。</text>
<title>淸川江。同安撫王公泛舟。</title>,<text>載酒中流月浸江。夜深絃管奏新腔。風塵滿面功名路。此日相逢信少雙。</text>
<title>聞蟬</title>,<text>久客思京國。新蟬報樹頭。乍聞如喚睡。頻噪轉添愁。日永天方暑。陰生氣欲秋。對時寧不感。歸路遠悠悠。</text>
<title>聞三運押馬使柳公還至義州。以詩奉寄。</title>,<text>三旬寂寞寓僧窓。喜聽行軒過鴨江。想得遼城皆起敬。誦詩專對正無雙。</text>
<title>還京路上。至中和次諸公韻。時刺史呂公。親敎生徒十餘人。</title>,<text>乘馹昏昏觸熱行。相逢談笑眼還明。爲州政最先興學。御史仁深不任刑。蕩蕩乾坤容直道。欣欣草木識賢名。他年誦德碑須立。不讓蕪辭播令聲。</text>
<title>次黃州板上韻</title>,<text>四面山光翠作重。人烟稠密繞諸峯。祈祈雨足盈畦稻。欝欝雲籠滿壑松。酒席月明情更逸。舞衫香動愛偏鍾。共言賢守徵黃迫。他日岩廊必得容。</text>
<title>又作一絶</title>,<text>中天月色透簾明。樓閣深沈夜氣淸。耿耿客愁眠不得。窓前蟋蟀轉哀鳴。</text>
<title>路上謝牧伯</title>,<text>齊安路上載紅粧。雙笛聲高醉興長。此是書生難遇事。况看飛騎獵山崗。</text>
<title>送孔伯共 俯 赴西北面。三絶</title>,<text>岊嶺空山戴白雲。茫茫南北路岐分。謌姬解唱淸新句。却向離筵不忍聞。</text>
<title>送孔伯共 俯 赴西北面。三絶 其二</title>,<text>屳鶴翩翩下九天。縞衣來舞大江邊。可憐月白風淸夜。城是人非便悵然。</text>
<title>送孔伯共 俯 赴西北面。三絶 其三</title>,<text>淸川江與大同江。到處乘舟倒酒缸。今日送君還悵望。舊時鷗鷺白雙雙。</text>
<title>送全右尹仲叔奔伯氏喪。次崔判事韻。</title>,<text>故人將遠適。惜別共登樓。惆悵鴒原上。飄零一葉秋。</text>
<title>金正郞樓上。次尹茂松韻。紹宗</title>,<text>九街樓閣控長川。車馬連門揔地屳。自笑不才居席右。醉顏還欲洒泠泉。</text>
<title>七月十八日有感</title>,<text>瑤臺月見蟾蜍食。銀漢星回烏鵲橋。久訝此言曾是誕。始知冥數自相招。天心反覆誰能料。人世榮華解不驕。哀樂要須情性正。關雎風化藹周朝。</text>
<title>夜宴王判事宅。用屛上詩韻。</title>,<text>瀲灎金尊月色多。徘徊不問夜如何。興濃盃酒那辭醉。聲動梁塵更聽歌。露濕紅粧凝冷豔。風飄華袖弄輕荷。歡餘却起滄洲趣。歸釣孤舟雪滿蓑。</text>
<title>戊辰年西都從軍作 次鄭揔郞西都所咏二首 捴</title>,<text>千載箕封地。游觀可解憂。君王來略地。賤子賦登樓。往事已牢落。壯心多謬悠。中流誰擊楫。悵望渡江舟。</text>
<title>戊辰年西都從軍作 次鄭揔郞西都所咏二首 捴 其二</title>,<text>邦國幸無事。巡遊方及時。江城吹畫角。舞殿鎖蛾眉。壯志在功業。此身輕別離。平生遇槃錯。利器可能施。</text>
<title>戊辰年西都從軍作 從軍</title>,<text>少懷投筆志。今作請纓行。戰陣寧無勇。詩書可用兵。見危當授命。赴敵欲捐生。中夜聞鷄舞。誰知慷慨情。</text>
<title>戊辰年西都從軍作 次李待制韻 詹</title>,<text>幼學惟期壯欲行。自慚經術未能明。文章豈識規模大。義理終迷蘊奧精。心上經綸難振起。胷中鄙吝更萌生。十年廩祿成何事。謾向淸時玷姓名。</text>
<title>戊辰年西都從軍作 次李待制韻 詹 其二</title>,<text>寂寥閭巷絶來過。頭上光陰逐逝波。風月吟中無好語。杯盤醉後動狂歌。辭幽豈得如遷木。取則唯知在伐柯。忽枉珠璣分氣像。故人嘉惠正偏多。</text>
<title>戊辰年西都從軍作 次浮碧樓詩韻</title>,<text>勝日連鞍出郭遊。山前傑閣俯長流。娟娟遠岫平郊外。汎汎扁舟古渡頭。千載繁華相代謝。四時風景豈終休。登臨悵望東南久。縹緲烟波送客愁。</text>
<title>西都雜咏。同李待制次其韻。 箕子廟</title>,<text>行尋微逕陟孤峯。墟墓荒凉對碧松。鳳去高崗嗟已遠。鱣橫勺水竟難容。明夷正志能全道。洪範敷言孰繼蹤。屈節小邦宗祀永。盛心非是要侯封。</text>
<title>西都雜咏。同李待制次其韻。 九梯宮</title>,<text>紫翠峰巒控大邦。芙蓉一朶揷長江。九梯宮廢尋幽址。萬歲歌傳調舊腔。山海縱觀游目遠。雲霞高步寸心降。翛然白日登仙境。定是人間未有雙。</text>
<title>西都雜咏。同李待制次其韻。 觀風殿</title>,<text>觀風古殿在層城。尙想當時玉輦行。俗習八條敦禮讓。天開一統嚮文明。朝宗江水知民意。洞達軒窓識聖情。今日嗣王繩祖武。小臣何幸見昇平。</text>
<title>西都雜咏。同李待制次其韻。 麒麟窟</title>,<text>山前窟穴最深幽。聞道眞人昔此留。麒麟自馴天上至。鬼神爲導地中遊。冥冥有路通仙府。渺渺無蹤絶俗流。語恠縱然非聖道。題詩聊記所傳由。</text>
<title>西都雜咏。同李待制次其韻。 朝天石</title>,<text>江中盤石號朝天。此語荒唐自古傳。窟穴寧知通道路。虛空未易駕雲烟。神人自與凡民異。往事皆隨逝水遷。千載白銀灘下渡。只今唯有往來船。</text>
<title>西都雜咏。同李待制次其韻。 聖容殿</title>,<text>原廟深嚴面勢安。五雲飛繞翠松間。江流衮衮思王澤。天日明明識聖顏。宮樹鳥啼春自老。禁門人靜晝常關。永懷開國規模遠。再拜歸來恨滿山。</text>
<title>西都雜咏。同李待制次其韻。 風月樓</title>,<text>車馬街頭敞綺樓。登臨四顧境還幽。風來柳岸翠絲舞。月照荷池香霧浮。畫井地平喬木老。迎屳事往大江流。今逢玉輦時巡狩。須信名都控上游。</text>
<title>五月朔日蝕</title>,<text>晨起自盥櫛。獨坐茅簷前。初旭上東表。曈曈明八埏。群動倂興作。萬物咸煕然。淸陽忽無色。慘淡如寒烟。擧目望天宇。破鏡雲間懸。知是老蟾魄。侵日流饞涎。踆烏不飛啄。羲伯難施鞭。恣食愈無憚。益張呑吐權。地下小蟣蝨。驚吁心似煎。力迷莫上救。憤惋終何宣。須臾天乃定。晃耀還復圓。物像更昭晣。好風吹和姸。我心亦怡悅。負暄終夕眠。</text>
<title>次李待制韻</title>,<text>北狄怨西狩。吾王方一游。乘輿巡海甸。旌旆映江陬。人衆三軍振。天扶百祿遒。繁華看古國。勝槩有高樓。設險城開堞。分田井畫區。公私俱富足。外內可攘脩。師律須嚴得。輿情肯察不。馳驅當用範。遵養豈終休。世貴孫吳策。心同胡越舟。魂飛彼非敵。腦噬我能柔。牧野應如乕。桃林竟放牛。豈徒新汚俗。將見任淸流。干羽敷文洽。梯航向化投。帝秦曾愧魯。佐漢合封留。濟世英材會。爲儒壯士羞。煌煌中興業。過曆邁宗周。</text>
<title>演雅。次鄭捴郞韻。</title>,<text>千載名都百雉城。桑麻深處聽鷄鳴。鵠峰佳氣遙相接。鶴野降戎已定盟。燕雀皆知成屋賀。鷦鷯自有擇枝情。不材久忝鴛鴻侶。欲伴沙鷗送此生。</text>
<title>演雅。次鄭捴郞韻。 其二</title>,<text>羔裘豹飾自袪袪。金馬門前早上書。鶴唳九皐非衆鳥。龍登三級豈凡魚。曾知鳳髓人間貴。深愧駑材客右居。請誦中興銘鰈域。隨師聞道已生蛆。</text>
<title>思歸。用故人韻。</title>,<text>浿水思歸客。松山有舊居。往來今尙阻。消息復何如。遠別身猶徤。頻搔鬢已踈。南江雙鯉在。難得寄音書。</text>
<title>憶踐</title>,<text>踐也在山寺。身長今若何。三年不見汝。幾日共還家。只要攀丹桂。寧須佩紫羅。願言勤學業。慰我鬂添華。</text>
<title>憶黔童 卽蹈。去年六月一日生。</title>,<text>前年爾初降。晬日我能歸。提弄森如昨。相思熟謂非。夢來頻入抱。見後定牽衣。佇望東南久。閑雲渺渺飛。</text>
<title>偶吟</title>,<text>早歲風雲志。中年水石心。客中捫虱坐。睡後對山吟。何日休官去。今朝得酒斟。醉來天地大。高臥送光陰。</text>
<title>端午日。次李待制詩韻。</title>,<text>此日是端午。今吾久客身。感時多慷慨。撫事倍酸辛。世味如菖歜。天資似艾人。年年逢令節。奔走宦途塵。</text>
<title>又寄呈李待制</title>,<text>去年端午在隨州。考閱游龍進天廐。今年端午在西都。望見飛龍在天路。光陰荏苒隨逝波。世事紛紜作雲雨。傷心風景眞不殊。擧目山河亦依舊。爺孃分離兄弟遠。爲緩愁腸進菖酒。四海風塵猶未淸。書生恐向干戈老。</text>
<title>是日。與諸公冒雨泛舟。</title>,<text>諸公招邀江樹林。烟波渺渺天垂陰。霏微雨氣凉滿襟。超然自有蓬瀛心。披蓑上船扣舷吟。瓮有白酒相酬斟。伯共蕭洒懷好音。高歌濯纓聲出金。江長岸闊輕霧沈。澹粧窈窕山橫簪。隨潮北上又下南。綠波如拭逾澄深。江山自古人自今。眼中往事猶蕭森。樂極哀來不可禁。頭上歲月常駸駸。風塵世路何嶔崟。安得忘機飄蕩如沙禽。</text>
<title>次朴揔郞韻。記擊毬事。</title>,<text>江城勝日奏鈞天。濟濟材官捴少年。雲裡忽投明月寶。游龍爭逐御樓前。</text>
<title>次李待制西都卽事詩韻</title>,<text>花月樓臺御氣通。翠華高拂柳陰中。殿前龍乕千夫壯。閫外熊羆萬騎䧺。風引鈞天來輦路。雲浮瑞日繞離宮。西秦未可輕東晉。自有偉人安與冲。</text>
<title>聞尹三宰留都下世 珍</title>,<text>相國下斯世。西都聞訃音。經營方此急。牧御有誰任。達理生何惜。憂時病轉侵。傷心歌疹悴。悒悒涕沾襟。</text>
<title>路上鐙折。李待制贈皮條。以詩爲謝。</title>,<text>征戰方興日。安危可慮時。愧無高士智。難免衆人嗤。折鐙誠爲拙。先鞭未有期。羨君三達德。自衛且能施。</text>
<title>次鄭捴郞詩</title>,<text>鳥飛擇木止。龍藏固淵沈。我生落塵網。焉得歸山林。憂來坐長嘯。永想梁甫吟。嵯峨天門遠。蔽日雲生陰。故人贈佳句。高價踰黃金。相期正不淺。歲晚無渝心。</text>
<title>謝人惠魚</title>,<text>故人珍重惠雙魚。異味供廚喜有餘。客裡已無彈鋏歎。腸中又得學屳書。</text>
<title>宗兄開城宅聞胡歌樂而解其意</title>,<text>花鴨飛上天。可以備矰繳。君心自推移。淵遠固難測。軒冕是倘來。富貴非求得。唯當身無事。及時宴親戚。不見東逝波。奔流無暫息。人生亦有涯。白髮難再黑。</text>
<title>西都雜咏 三首 葦簟扇子</title>,<text>葦簟編爲扇。驅蠅不可無。織文猶質素。露節且廉隅。披拂淸風起。操持直柄扶。庾塵猶可障。憐爾在西都。</text>
<title>西都雜咏 三首 澤蘭拂子</title>,<text>猗猗澤蘭葉。作拂尺餘長。苦厭蠅多集。得爲人所將。揮來微有響。弄處細生香。止棘眞堪逐。宜令在我傍。</text>
<title>西都雜咏 三首 骨骨鳥</title>,<text>骨骨桑間鳥。時時向客鳴。促音無足聽。愁思自難平。性質憐渠小。乾坤貸爾生。若爲彈射盡。復見壟麻成。</text>
<title>駕幸成州溫井。扈從路上作。</title>,<text>曉出都門細霧霏。絹城初日漸熹微。六龍扶輦雲中遠。萬馬分曹野外圍。玉井自溫時最好。金輿來狩古應稀。幸叨侍從遊仙境。擬向溪山得句歸。</text>
<title>歇馬路傍。獲麕兒。</title>,<text>楊柳陰中歇馬來。池心臥木自生苔。留連洗足成箕踞。觸熱煩襟一豁開。</text>
<title>歇馬路傍。獲麕兒。 其二</title>,<text>一雙麕子草間來。忽爾遭烹血汚苔。莫道書生無捷手。獲禽不待網羅開。</text>
<title>次古泥城</title>,<text>淸時大戒舍郊烱。萬幕如雲滿古城。部伍令嚴人語靜。風前遙認徵招聲。</text>
<title>渡慈州灘。望高代山亭。</title>,<text>査牙粉壁俯長流。群馬侁侁集渡頭。徒涉豈無沾濕患。巨川須用濟人舟。</text>
<title>渡慈州灘。望高代山亭。 其二</title>,<text>觸熱長途白汗流。望亭惆悵坐江頭。綠陰滿地涼無限。送我何人借小舟。</text>
<title>駐蹕溫井</title>,<text>古井靈源陰火侵。親勞玉趾遠巡臨。鏗鏘樂奏傳淸律。娟妙山橫聳翠簪。萬窗燎明星錯落。三軍令肅夜深沈。但愁南北風塵起。振旅何時捷音。</text>
<title>記所見</title>,<text>日暮陰雲生。霏微洒帷幄。遙聞鳳吹聲。縹渺隨風落。倡優喜前庭。旅進事跳擲。捩身騰上空。至尊含笑樂。牽來生馬駒。驕悍風骨卓。桓桓羽林郞。制御執鞭策。狂奔怒益張。人立摧山岳。盤旋歘如電。萬馬皆辟易。微臣遠瞻觀。膽慄爽精魄。俄驚白衣來。瓮盎得歡伯。一爵寧心神。相對恣談謔。伯共襟韻淸。殷勤慰寂寞。夜洙誦出師。聲如響鳴鏑。孔明千載心。使我增感激。</text>
<title>次李待制詩韻</title>,<text>湯泉山氣佳。黛色含烟雨。兩宮此駐車。三軍嚴分伍。浴蘭淸心神。臨軒閱歌舞。選妓妬驕饒。伶官趨俯僂。紛紛變轉人。雜進何旁午。騰驤神馬駒。首絡靑絲縷。爆飛選流星。帳列成環堵。扈駕多群英。乘時奉明主。我無攀附才。却羨林間羽。</text>
<title>次韻李待制賀李內相受賜倭扇</title>,<text>遠人輸寶物。明主御新宮。異貺頒天上。微凉出掌中。交加梅竹凈。粲爛水雲通。欲識宸心在。須揚杜閣風。</text>
<title>春日城南卽事 鄭三峯批云語奪造化</title>,<text>春風忽已近淸明。細雨霏霏晚未晴。屋角杏花開欲遍。數枝含露向人傾。</text>
<title>戊辰冬十月二十四日。奉西北面宣慰之命。龍州路上。時牧隱奉使朝京。</title>,<text>上相朝天請自行。君王賜醞慰忠誠。那辭遠涉馳千里。不欲偸安苟一生。塞雪朔風吹甚冽。海雲殘日照猶明。公歸定布陽春澤。何幸斯民見大平。</text>
<title>到義州。謁恩門牧隱侍中。</title>,<text>久係蒼生望。今承明主知。心爲宗社計。身向海山馳。強徤神交贊。忠誠衆不疑。定蒙天眷至。萬世峙丕基。</text>
<title>次烏川鄭相國韻。題義州義順舘板上。夢周</title>,<text>亂山迢遆隔遼陽。遐邇同瞻帝德光。接海風烟樓自逈。連天草樹野多荒。百年事往堪悲感。一帶江流正淼茫。幸是封彊民奠枕。登臨何害引盃長。</text>
<title>宿郭州山村</title>,<text>日落荒郊暝色生。忩忩馳馬傍溪行。不知山下有人屋。忽向林間聞犬聲。苛政可嗟兼猛乕。窮年何忍見遺氓。燈前一餉猶難飽。莫酌村醪三字漏。</text>
<title>到平壤城</title>,<text>天寒重到浿江城。物色依然似有情。潘鬂自嗟愁裡變。楚腰堪愛掌中輕。離歌嫋嫋悲還咽。美酒盈盈醉又傾。奉使往還何日了。今年却說去年行。</text>
<title>座主牧隱相國自京師回。出迎興義路上作。</title>,<text>上相持使節。萬里今言旋。忠誠徹帝黈。景命光海壖。都人喜以迎。冠盖遙相連。西郊好風日。芳草何芊芊。隔林鳥語軟。翳葉花枝鮮。壺尊列行帳。處處佳山川。公來坐怡悅。物像增春姸。小子逐群彥。再拜肩輿前。感深不自已。歌詩慚斐然。</text>
<title>六月辛丑。出宿于金郊。是日雨甚。</title>,<text>一統尊王日。三韓正始初。請朝誠有切。至再意無餘。定被天施澤。行逢雨滿居。家親遠來餞。旅舘似吾廬。</text>
<title>留平壤城。都巡問使陸公麗設宴。醉後述懷。</title>,<text>我生冒祿爲吾親。我志長在蒼江曲。我生奔走爲吾居。我志長在蒼山麓。親今無恙位已通。君恩如天之罔極。所以可休不自休。又向長途觸炎溽。况逢四海淸無波。八蠻百越通重譯。三韓自古禮義邦。世修侯度尊中國。臣今奉表朝帝庭。喜瞻冕旒光穆穆。西都勝日開錦筵。沈酣骨髓皆德澤。醉來狂興成長歌。歌呼萬歲如嵩嶽。皇明聖曆垂無彊。東藩永世保宗祏。微臣亦得游太和。終向江山伴鷗鹿。</text>
<title>風月樓賞蓮。進退格。</title>,<text>萬朶芙蕖冒綠池。一樓風月柳邊迷。翠雲蕩漾天無暑。香霧空濛夜正遲。自是根株連華岳。曾無枝蔓染淤泥。悠然吟弄敀來興。須信濂溪不我欺。</text>
<title>發隨州路上有感</title>,<text>催車出登道。畏日流炎曦。駈馳踰山坂。馬困人亦疲。行行不自息。王事有程期。風來草樹動。吹我凉膚肌。眷彼病畦者。曝背勤鋤犂。孜孜望秋稔。輸稅身忍飢。我生幸免此。奔走何由辭。</text>
<title>宿義州</title>,<text>江上孤城地自偏。桑麻閭井正蕭然。封彊尙賴將軍略。堡障須憑刺使賢。古壘草深埋戰骨。荒村木岸帶炊烟。今逢聖化東漸日。最喜遺黎得晏眠。</text>
<title>寄書報家</title>,<text>雙親七十有餘齡。心逐愚兒萬里行。今日封書報消息。回頭南望若爲情。</text>
<title>雨中渡鴨綠江</title>,<text>出國初踰境。乘槎欲上天。波瀾恬不起。河漢逈相連。暗淡山橫黛。微茫水帶烟。三江浮一葉。應是望如仙。</text>
<title>湯站路上賦蚊蝱</title>,<text>路上蚊蝱滿目飛。低回隨馬集人衣。莫將利口侵膚血。手下俄生撲滅機。</text>
<title>宿開州城北懷古 自注。元初有遼遺種金山，金始二王子。據東寧府欲圖興復。設科取士。唱榜日城隅面立此城。其所負固也。</title>,<text>四面崖巒似劍鋩。猶收餘燼欲圖王。鼎中自恃金湯固。可笑逋俘竟速亡。</text>
<title>宿開州城北懷古 自注。元初有遼遺種金山，金始二王子。據東寧府欲圖興復。設科取士。唱榜日城隅面立此城。其所負固也。 其二</title>,<text>文德眞能致大平。詞章焉用救將傾。可憐一掬開州土。呵喝聲中鼓角聲。</text>
<title>過龍鳳站。溪上歇息。通事吳眞釣得小魚數十尾。</title>,<text>向午行將歇。停鏕下路傍。細沙憐雨霽。高樹愛風凉。垂釣溪流淨。烹鮮野飯香。遠遊多少事。老去說應長。</text>
<title>途中作</title>,<text>遠涉荒郊草。仍穿茂樹林。逶迤山逕轉。回復石溪深。渺渺人無迹。冥冥獸有音。往來皆阻絶。日暮可傷心。</text>
<title>宿連山站北。始有把截軍及女眞人家。</title>,<text>分水來初過。連山去不賖。尙疑穿虎穴。始喜見人家。語異須憑譯。情交卽慕華。中原行漸近。遊歷自堪誇。</text>
<title>過蚶水站。有百戶王禮設酒。</title>,<text>我行來自遠。今日見王官。白閣臨靑野。丹槍映碧巒。迎門如舊識。設酒便同懽。四海皆兄弟。須知帝度寬。</text>
<title>宿頭舘站近郊</title>,<text>抹馬踰山坂。依人宿野田。鳥巢深樹暮。犬吠小村烟。夷語居民雜。華風外國傳。交通無彼此。四海一家年。</text>
<title>入遼東城</title>,<text>漫漫平野渺無垠。粉堞橫空望似雲。傑閣翬飛增壯勢。雄藩虎據稍前聞。風塵已息三邊警。旗鼓長閑六衛軍。奉使遠遊胡不樂。如今天下正同文。</text>
<title>留遼東古城驛。聞都司指揮同知朱 勝，胡 旻 兩公嘗被宣召赴京。欽蒙賞賜。回還入城。時又有一指揮賷賞賜錢到遼。賜與征北軍人以赴征。遠近爲差。</title>,<text>勛臣分閫日。盛代止戈時。誥諭文謨煥。褒嘉賞賜施。藩維䧺海上。節鉞耀江湄。賚及三軍士。懽呼共祝釐。</text>
<title>都司指揮僉事張公興設宴於其第以慰之</title>,<text>杖鉞來䧺鎭。開軒設盛筵。高懷憐遠客。豪氣壓群賢。日永尊壺上。風淸几案前。誰論夷夏異。談笑共懽然。</text>
<title>七月朔丁卯。都指揮使賈公 珍 饋羊酒。朱，胡兩公皆送酒餚。</title>,<text>信宿遼東晝漏長。看雲默默坐虛堂。白衣牽得緇羊至。朱邸分來綠蟻香。醉裡却忘鄕國遠。客中偏覺歲時忙。乾坤此夕生秋氣。好是開襟納晚凉。</text>
<title>宿鞍山驛 自注。平遼城六十里至。</title>,<text>我生四方志。欝欝東海隅。軀幹已老大。未得遊八區。今逢天下泰。帝德隆唐虞。幸哉奉使命。千里來馳駈。遼城鎭海北。繁庶眞名都。桓桓公侯老。烈烈方召徒。乘時翊天命。杖鉞恢皇圖。升堂得成禮。優待顏有愉。招邀爲設饗。饋遺仍供廚。拜辭出城郭。四牡臨長途。莫投鞍山驛。迎接有館夫。逢人感情義。但愧言音殊。信知四海內。盡是吾友于。晨興又催騎。去欲趍天衢。</text>
<title>宿牛莊驛。古劉家莊。或作女家。盖三字聲相近。通用也。</title>,<text>茫茫遼野濶。地與天相連。雲低無涯渚。草遠迷人烟。惟南衆山杳。隱隱靑娥姸。征邁屢回首。故國是何邊。沮洳路多水。馬困行不前。駈車者誰子。恐泥勤推牽。任重道亦遠。勖爾當勉旃。</text>
<title>過沙嶺驛。時有緫兵官領海船數百隻。輸賞賜錢泊于遼河。</title>,<text>曉發女家莊。近岸檣如束。蕩蕩千步場。斬草營壘壁。云是緫兵官。過海輸錢帛。賞賚戍遼軍。以報征北績。我欲窮睇觀。漠漠朝霧塞。行邁渡遼河。河流甚渾濁。日高天始開。曠野望無極。蚊蝱撲馬飛。擾擾難駈逐。向午至沙嶺。觸炎苦煩酷。急呼汲泉來。水似潑灰黑。進思紫霞洞。淸溪激白石。松陰滿地凉。六月膚起粟。冷泉處處生。甜潔眞靈液。山川淑氣鍾。名藥多堪斲。海中三神山。詎非爲我國。終當敀去來。卒歲樂幽獨。</text>
<title>晚發沙嶺。夜行九十里。達朝至板橋驛。避暑也。然蚊蝱又甚焉。</title>,<text>遠客冒炎暑。旅舘來歇身。落日下平野。晚凉天氣新。乘此又征邁。反以勞我神。蚊子滿草際。紛然飛吶人。將帛頭項。尙自侵肌頻。泥深路脩阻。夜半行迷津。不知南與北。仰面瞻星辰。雖云免煩熱。奈此多苦辛。黎明始投館。艱難焉具陳。</text>
<title>板橋驛欲發程。擔夫有未至者。留待其來。及晚而行。路淖馬跌。衣裝盡濕。夜行二十里至蘆溝鋪。前途水深。不得復進。有屋低濕。欝蒸良苦。屋上覆以土。平坦如臺。登攀待朝。蚊蚋之苦。倍加於前。黎明。行至十三山驛。尹平理以下皆跌。路泥馬困也。自注。十三山驛前有石山。三峯對峙。通事李玄云。十三山無乃石三山耶。華言石與十聲相近。其言甚當。故詩作石。</title>,<text>淸晨欲發程。擔夫有未至。淹留待其來。日已將夕矣。王事不可遅。行行更催騎。馬倒泥水中。我服盡沾漬。因思式微篇。永矢向君志。扶携倒蘆溝。前途復多水。小屋甚低卑。難袪欝蒸氣。屋上平如臺。登攀猶可喜。又苦蚊蚋多。咬以如針觜。驅除無暫休。達朝不得睡。尙嫌夏夜長。星斗屢瞻視。黎明始啓行。路上多顚躓。及至石三山。始悅泉甘美。新浴且澣衣。自慰仍撫己。敀來各相逢。說此應冷齒。出險要不忘。聊以作詩記。</text>
<title>宿連山島驛。是日七夕。賦牛女。</title>,<text>迢迢河漢水。耿耿牛女星。此夕有嘉會。颯然通精靈。歡笑別離多。世俗輕嘲侮。寧知天上日。一歲一朝暮。萬古常若斯。此是久長期。若使日諧好。顏鬢曾已衰。天孫萬古在。世人幾遷改。如何不自悲。却嘆神仙會。</text>
<title>過曺家莊驛。路上望石塔。自注。遼東護送鎭撫許儒眞言。其下有溫泉。</title>,<text>客行曺家道。石筍長參天。仰望久嘆嗟。莫知所由然。許君向我道。其下有溫泉。我欲洗塵垢。靡盬難留連。徒將未澣衣。揮汗行翩翩。安得與童冠。詠敀春風前。</text>
<title>過東關驛。有欽差二人頒賜軍人冬衣。</title>,<text>七月方流火。冬衣早已頒。我歌安且吉。馳日過東關。</text>
<title>宿沙河驛 自注。自牛莊至沙河，高嶺諸驛。皆海西俟。納哈出敀附後。洪武二十二年九月所立。</title>,<text>聖代開邊日。胡人納土初。驛程新館宇。閭井舊丘墟。野豁雲垂地。山橫黛入虛。迢迢遼海右。萬里引舟車。</text>
<title>過瑞川古城 自注。在沙河，高嶺二驛之間。</title>,<text>森森喬木滿空城。古井烟埋水自淸。下馬讀碑思往事。隔林蟬噪送秋聲。</text>
<title>宿山海衛遷安驛。古長城之尾遷門鎭也。自注。北據大山。南臨大海。故名焉。</title>,<text>薊北長城固。燕東重鎭分。雄包山海大。威制犬羊羣。繞郭池生浪。粧街柳拂雲。塞門天下隘。備禦要屯軍。</text>
<title>過楡關。宿蘆峰驛。</title>,<text>楡塞秋初入。蘆峰雨已晴。晚風吹袂好。新月照鞍明。渺渺鄕關夢。悠悠驛路征。宦遊懷靡及。白髮忽添莖。</text>
<title>到永平衛灤河驛。指揮來請。至衛司廳設宴。</title>,<text>盛代提封遠。高城設險堅。市㙻連郭外。墻屋接河邊。婉轉歌姬舞。雍容地主賢。邇遐同一體。聖德大如天。</text>
<title>指揮管童。前元承相也速之子。本國奇平章之壻也。請留。對以王事之急。乘月渡小大二灤河。宿七家嶺驛。路上許鎭撫唱月明行路好一句。因足之。</title>,<text>澣海秋無浪。灤河夜渡船。月明行路好。此去是朝天。</text>
<title>宿永濟驛。路上詠堠子。自注。自遼東至山海衛。每五里置一堠。十里置雙堠。築土爲之。高數尺。自山海衛以西至北平海。十里置一堠。以甕爲之。塗以白灰。高數十尺。廣輪數十圍。虛其中以通烟火。又結層欄於前。彼此相望。若地勢有阻碍。則必擇高曠可望處爲之。非但知道里遠近。使有警則相望擧火以候變也。自北平以南山東諸路所無。</title>,<text>亭亭堠子白如雲。十里相望路自分。過了此邊還過彼。長程西日又將曛。</text>
<title>宿薊州漁陽。言述古今。</title>,<text>薊門風起動胡塵。蜀道迢迢泣玉人。畢竟逆臣生賊子。天心報效最昭陳。</text>
<title>有北胡僞左承勝吉。挈家投降燕府。來宿是驛。自注。將駱駝四頭。馬三十六匹。車五兩。</title>,<text>塞北降胡至。風沙已絶蹤。妻孥隨馬隊。童竪跨駝峰。飮湩難支日。蒙裘莫禦冬。故應圖賞賚。王國遠來宗。</text>
<title>入北平城。前元舊都也。</title>,<text>翼翼都城鎭四方。百年財力亦䧺強。楚聲忽入酣歌裡。非是天亡自速亡。</text>
<title>到燕臺驛。進見燕府。先詣典儀所。所官入啓。以是日先大后忌。不受禮。命奉嗣葉鴻伴接到舘。七月十五日也。</title>,<text>聖代宗支盛。賢王爵土尊。都城形勝壯。市巷物華繁。白玉開宮殿。紅雲繞陛軒。齊居停受禮。翼翼孝思敦。</text>
<title>十六日朝。典儀所引入端禮門。王坐承運門受禮。又命奉嗣饋食。奉嗣引至西園典膳所致食。</title>,<text>端禮門前曉日明。甲光輝映擁親兵。赭袍當殿趨庭拜。異味來廚賜坐傾。鹿囿雨晴纖草茂。鴈池風過細紋生。少年奉使游觀足。老對兒孫字細評。</text>
<title>典儀所官張公請題燕山老人關山行旅圖 自注。周參政倬使還詩。僕爲序。故知僕爲儒請之。不得辭。</title>,<text>縹渺關山裡。行行路自通。少年遊歷處。晚歲畫圖中。野店經春雨。江船避晚風。敀來古勝境。黃髮伴田翁。旅舘看圖畫。江山興自濃。雲深埋水石。地古長杉松。未解河舟纜。猶聞岳寺鍾。遅遅驢背客。政是愛三峯。</text>
<title>十七日。將辭燕府。王命葉奉嗣饋食如前。令留賜宴。</title>,<text>公館開華宴。親王慰遠人。泛尊醪旣旨。凸案味皆珍。翦帛簪花重。裁羅舞袖新。仁恩醺到骨。大醉發天眞。</text>
<title>十八日。進辭時王詣佛寺燒香。先太后明忌也。兵衛甚衆。旣還賜鈔。又命奉嗣致饋。俄又有三王子連騎而出。亦詣佛寺燒香也。</title>,<text>侁侁甲冑擁街頭。日照紅雲滿地浮。駕出端門儀衛備。金旗翠扇望如流。</text>
<title>十八日。進辭時王詣佛寺燒香。先太后明忌也。兵衛甚衆。旣還賜鈔。又命奉嗣致饋。俄又有三王子連騎而出。亦詣佛寺燒香也。 其二</title>,<text>和色溫言接外臣。三朝連賜內廚珍。又頒楮幣恩偏重。爲體吾皇一視仁。</text>
<title>十八日。進辭時王詣佛寺燒香。先太后明忌也。兵衛甚衆。旣還賜鈔。又命奉嗣致饋。俄又有三王子連騎而出。亦詣佛寺燒香也。 其三</title>,<text>蕩蕩天門白日高。殿中端拱絳紗袍。遠人獲覩尤奇事。三鶴聯翩駕鳳毛。</text>
<title>是日到通州。通津驛發船。古之桑乾渡。今謂之白河。亦名潞河。</title>,<text>晚出城東路。宵登水上舟。身從千里至。心共一河流。浩渺天光遠。澄明夜氣浮。吾生同泛梗。蹤跡自悠悠。</text>
<title>十九日。到直沽里。南北二河合流入海處也。自注。北河順流而下。南河逆流而上。</title>,<text>勞勞馳傳客。喜此乘畫船。打鼓櫓聲發。長河雲水連。檣烏疾於馬。晝夜飛風前。倏忽數百里。換舟驛樓邊。日暯開流上。又煩人力牽。誰知朝宗意。與水俱沛然。</text>
<title>過流河驛 自注。河間府淸縣。</title>,<text>混混河流濁。荒荒岸草長。陲人牽綵纜。遠客逐牙檣。水逝嗟浮世。雲橫望古鄕。百年能幾日。奔走鬢毛蒼。</text>
<title>過滄州長蘆縣</title>,<text>日出河霧空。舟中睡初起。夜行問幾程。忽已將百里。盥櫛倚船窓。颯然風來水。節序逝如流。我行靡所止。泛泛遠乘査。戀戀思陟屺。時興望東南。敀意滿江涘。</text>
<title>過磚河驛。燂湯洗澡。</title>,<text>落日下洲渚。水夫來遆舟。垂楊陰庭戶。古舘何淸幽。燂湯洗塵垢。兩腋風颼颼。黃昏牽百丈。又溯河之流。江空煙霧消。水濶星辰浮。偃息柂樓底。晝夜行不休。但知道路遠。未覺跋涉憂。松山數千里。回首良悠悠。隔岸有蟲聲。如聞故園秋。豈無感時念。惻惻生旅愁。王事信靡盬。我身難自由。古人畏簡書。此道誰愆尤。况此桑弧志。及壯當遠遊。去去達江漢。觀光帝王州。</text>
<title>冒雨過吳橋縣連窩驛</title>,<text>遠衝三伏熱。喜得一江秋。颯颯風吹幔。霏霏雨洒舟。驛樓藏柳岸。畫鼓殷蘆洲。又泛南河去。吾生本自浮。</text>
<title>過德州安德驛。船上有古扇。尹評理請題一絶。</title>,<text>古舘陰陰枕水傍。綠槐深處日何長。畫船就得齊紈扇。分與行人一片凉。</text>
<title>四女樹 自注。德州之南四十里。濱河有老槐一株。幹長丈餘。枝皆傍出。縱橫覆地。多用木枝柱之。若本國漢陽松。其下可坐百人。以其初四女所植。故因名其地爲四女樹店。</title>,<text>纖纖女手種槐枝。柯葉縱橫近水湄。滿地淸凉消酷熱。百年陰德使人思。</text>
<title>過古城縣 自注。自通州府行至此。已過千里。</title>,<text>遠來千里外。尙在一河中。岸轉知舟過。星涵覺水空。檣烏元逐浪。畫鷁好迎風。八月秋將近。乘槎興不窮。</text>
<title>過武城縣甲馬營驛</title>,<text>中河日晏尙酣眠。百丈能牽上水船。夢覺一聲撾鼓裡。始知行到驛樓邊。</text>
<title>舟中記事 自注。由北平至京師。水驛數千里。河流蟠回。或南或西又或北。一二里路且至三四其曲。晝行旣午。西日在右。避坐於左。俄而舟向北。則日轉於左。避之而右。則舟又向南。日還在右。夜觀北斗。或在舡尾。或在舡頭。又或在傍。變遷無定。以此識舟行之向方也。</title>,<text>一水蟠回萬里通。愁腸正與此河同。舡窓日影須臾變。忽在西邊忽在東。</text>
<title>舟中記事 自注。由北平至京師。水驛數千里。河流蟠回。或南或西又或北。一二里路且至三四其曲。晝行旣午。西日在右。避坐於左。俄而舟向北。則日轉於左。避之而右。則舟又向南。日還在右。夜觀北斗。或在舡尾。或在舡頭。又或在傍。變遷無定。以此識舟行之向方也。 其二</title>,<text>迢迢河漢水相通。八月乘槎也自同。浩渺不知身在處。仰看星斗認西東。</text>
<title>次舡板上詩韻 自注。予自遼東至北平。歷馬馹凡二十六。自通州至臨淸。水馹一十一。見廳壁船板。題詩多矣。音律或多不叶。至書古人詩。亦或錯誤失意。如書老杜句。作江碧鳥逾白。此類甚多。吾東方馹館寺樓所題。亦多類此。予嘗愧中國之來觀者。中國乃反如是耶。予在北平時。周參政倬之胄曰瑀。克肖者也。來與予語。壁上有自謂謫屳後之人之作。亦此類也。瑀笑曰。題壁者豈有知詩者哉。徒取笑外國耳。吾東人之諺有曰。敎子能不題壁足矣。周氏之言。與此相契。意必中國亦有此等語也。至此馹。船板有書一絶曰。湖海遨遊二十年。今朝又上御河船。秋風好送征帆去。晝夜何勞百丈牽。只此一首爲勝。故錄之。因次其韻。</title>,<text>萬里遊觀及壯年。忩忩馳傳又乘船。西河過了東河去。高枕閑看綵纜牽。</text>
<title>過魏家院。蓮滿洲渚。連亘十餘里。自注。距臨淸縣八十里。</title>,<text>遠泛長河厭濁流。今朝喜見淡如油。蘋花浪靜淸無底。菰葉風輕弄自柔。楊柳一村羅幕重。芙蓉十里錦雲浮。空蒙水面凝香氣。疑是身登太乙舟。</text>
<title>過閘口 自注。鑿河北流。每至地傾舟難通處。必積石爲梁。以瀦上而注下。使通舟行。謂之閘。其口隘而流疾。臨淸縣有三閘。其二在河口。相去甚邇。登岸步過。其一稍遠。用二繂挽舟而上。然不甚疾。夜到東彰府崇武馹。前有一閘甚險。舟却而退。添三繂盡人力。而後得上遆船。欲行。水夫云。上流復有七閘。不可夜過。因留宿焉。明日。果歷五閘。其二尤險。上岸而過。及至荊門驛。其前又有二閘。舟上繂絶。又却而退。再進得達。其一亦不甚險也。每遇閘。必有惧心。因作詩以自戒云。</title>,<text>長河沄沄千里奔。閘口急流如倒盆。拿舟欲上萬鈞重。弱纜持檣相輕軒。隨波却退又復進。臨險慄慄飄神魂。篙工叫呼人力盡。倏然飛躍登龍門。優游遠逝自可樂。數里更此遭艱屯。人心變化逐境異。小忤慼慼順則欣。惟危易溺甚於水。要使戒惧常自存。吾儒謾讀十六字。到老不省終狂昏。</text>
<title>過安山湖 自注。湖廣數十里。其源自西而東。下達濟南。其支北爲淸河。南引大河。皆䟽鑿也。余初疑河水本濁。而北流稍淸。盖河入此湖之南。隨而東注。湖水渟滀淵澄而北注。其北流者。湖而非河也。湖之北有蓮洲。洲心有碣。岸有人家。</title>,<text>雨宿依涯渚。風行泛渺茫。蒲洲欣遇沐。蓮浦愛吹香。事往餘碑碣。堤平接屋墻。櫓搖收綵纜。帆掛上危檣。濟巨憑三老。朝宗會萬方。愧非專對學。空賦遠遊章。極目湖光濶。回頭驛路長。𩿨盟慚久負。烏哺嘆遑將。泛梗元無定。恭乘自有鄕。敀來聊卒歲。朝夕奉高堂。</text>
<title>入黃河 自注。自湖達河十五里。河口塡塞。水淺舟難進。水夫猶喜報云。此水涸旬有餘日。項者站船至此不得行。別沽小船以進。今幸有雨水生。舟可達河。及旣入河。適有東風遡流西上。舟行自疾。夫過涸水得雨。溯急流得風。非有天助能然乎。我國家事大之誠能感天地。可信矣。</title>,<text>淺水行舟欲進難。篙工猶喜雨增瀾。推移得達黃河裡。更快張帆溯汗漫。</text>
<title>入黃河 自注。自湖達河十五里。河口塡塞。水淺舟難進。水夫猶喜報云。此水涸旬有餘日。項者站船至此不得行。別沽小船以進。今幸有雨水生。舟可達河。及旣入河。適有東風遡流西上。舟行自疾。夫過涸水得雨。溯急流得風。非有天助能然乎。我國家事大之誠能感天地。可信矣。 其二</title>,<text>三韓僻在海東堧。事大誠心格上天。夜雨洒添將涸水。秋風吹送溯流船。</text>
<title>黃河</title>,<text>舊聞黃河天上來。今見濁浪連空開。東流奔放疾於瀉。飈馳電邁聲駈雷。龍爭鼉吼振鬐鬣。怒濤極目高崔嵬。或如甲騎戰平陸。刀搶奮擊何䧺哉。東風吹帆溯流上。快若逸驥施鞭催。小生遊燕歷齊魯。欲賦遠遊慚非才。自將胷中有豪氣。俯視河水同看杯。唯思禹功被萬世。倚舷發嘯聲正哀。</text>
<title>過鄆城縣兩河口。河南流。以通于泗。自此至淮安。皆順水。</title>,<text>搖櫓聲中欸乃歌。輕舟南下捷如梭。沿流自有悠然趣。高倚船窓盡日哦。</text>
<title>過汶上縣關河驛。又過濟寧州城南驛。</title>,<text>汶上乘舟落日斜。櫓聲咿軋水生波。夜深直過濟寧驛。百里風煙知若何。</text>
<title>過魚臺縣谷亭驛。次船板詩韻。</title>,<text>河濱日出霧初收。兩岸蘆花已是秋。壯歲忽驚雙髩改。遠遊方覺一身浮。舟中覽物添詩興。枕上思敀動旅愁。處處繁華雖信美。自非吾土賦登樓。</text>
<title>過沛縣泗亭驛 自注。河支南注。泗水西來。會于沛城之東。</title>,<text>僻處箕封國。嘗觀禹貢書。今來過沛泗。更得問靑徐。溝洫玄圭後。風雲赤幟初。夏亡流水在。劉蹶古宮餘。橋市輕煙鎖。船窓過雨踈。悠悠思往事。停棹爲躕躇。</text>
<title>過徐州夾溝驛。陰雨舟中述懷。</title>,<text>我行半天下。與在一室同。舟浮數千里。溯沿河水中。崖高波流下。跬步望不通。雖遭堤平處。陰雨彌長空。山川且莫覩。况乃文物豊。逢人欲有問。語異難開聦。相對各默默。直是如盲聾。所以志不展。欝欝常在胷。安得有羽翅。飛上凌秋風。周觀八極外。敀來臨華嵩。下視小天下。一覽超鴻濛。</text>
<title>過荊山店 自注。在夾溝驛下三十里。</title>,<text>江上峰巒點點靑。紅樓碧樹望如屛。舟中獨唱漁家傲。鷗鷺雙飛下晚汀。</text>
<title>夜雨。泊徐州城下。自注。有二河會于城之西北隅。一自北由夾溝而下。一自西由汴梁而來。其源皆出黃河。</title>,<text>風雨凄凄洒畫船。夜深來泊古城邊。曉窓忽覺還家夢。萬里羈心更渺然。</text>
<title>過房村驛 自注。驛南有石灘二處。謂之呂梁洪。上灘因雨多水。拿舟而下。其下多大石尤險。舟不得過。登岸謁龍神廟有碑。元翰林學士盧摯文也。遆乘他舟以行。南岸衆石磊磊出草間。如放羣羊。余初視以爲羊。更視之石也。水渚又多露石。色皆靑。嘗觀禹貢徐州之賦。有泗濱浮磬。吾意是古鑿磬處也。</title>,<text>夜雨浪浪河水生。石灘容易泛舟行。焚香拜謝龍神惠。只諒勤王一片誠。</text>
<title>過房村驛 自注。驛南有石灘二處。謂之呂梁洪。上灘因雨多水。拿舟而下。其下多大石尤險。舟不得過。登岸謁龍神廟有碑。元翰林學士盧摯文也。遆乘他舟以行。南岸衆石磊磊出草間。如放羣羊。余初視以爲羊。更視之石也。水渚又多露石。色皆靑。嘗觀禹貢徐州之賦。有泗濱浮磬。吾意是古鑿磬處也。 其二</title>,<text>岸頭衆石似羣羊。疑是初平舊牧場。聞導泗濱浮磬出。磷磷碧玉露河傍。</text>
<title>過邳州下邳驛。泗水東流。沂水北來。至邳州城西而合。</title>,<text>迢迢殊方客。汎汎中河舟。鼓枻入淮泗。萬里來浮游。宛彼下邳縣。會此沂水流。渾然共無迹。晝夜逝不休。求懷捨瑟者。胷次良悠悠。從容得自適。誠異赤與求。伊人已云遠。高風千古留。乾坤雨初霽。灝氣凝淸秋。郊原庶物富。巨細皆可收。我生在僻陋。夙昔歆嘉猷。今欲趨闕里。俯伏陳束脩。詠敀舞雩下。以寫旅憂。思之不易得。佇仰頻回頭。溪毛尙可薦。此意空綢繆。放歌扣舷歎。商聲滿汀洲。</text>
<title>八月初一日。夜過宿遷縣鍾吾驛。</title>,<text>海上三韓使。河中八月槎。星臨雲漢近。地隔路岐賖。遠泛身如梗。頻搔鬂欲華。夜深風露氣。秋思滿天涯。</text>
<title>過淸河口驛 自注。泗自北淮自南。至北驛前而合。又其束十里。大河經流。自北而來合于淮。水駃風逆。拿舟而下。</title>,<text>浩浩三河口。風濤怒拍天。孤檣危自䙚。輕纜弱難牽。不欲凌波上。唯思泊岸邊。順流猶未易。注目正茫然。</text>
<title>發淮陰驛 自注。驛西築堤爲堰。其兩邊各置機輪。幹舟而轉。以置開河之中。謂之埧。盖開河地高。水不得通淮故也。西有大和衛。南有淮安府。皆大城也。</title>,<text>城郭連䧺鎭。舟車會要衝。地平家滿岸。江濶浪掀空。轉艦機輪壯。開河水驛通。買羊酤美酒。共醉櫓聲中。</text>
<title>過白馬范光二湖</title>,<text>日落湖光濶。風生水氣凉。浮雲相蕩漾。遠樹自蒼茫。遊歷誠堪託。咨諏愧靡遑。孤帆侵夜色。獨坐見星芒。</text>
<title>過高郵州 自注。前元至正甲午年間。羣盜據有此城。命丞相脫脫征之。請兵於我。我送精兵以助。</title>,<text>四面長河百雉城。熊羆皆服我師精。魚書狐火今安在。漢帝龍興致大平。</text>
<title>過儀眞縣 自注。路逢本國宣州人李喜身。自言從本國金義征進南巒。克捷而還。義今爲儀眞衛指揮。喜身爲淮安衛百戶。發向本衛。</title>,<text>路逢鄕士笑顏開。見說王師萬里回。自是天誅無敢抗。只誇驍將海東來。</text>
<title>渡揚子江</title>,<text>海日開陰霧。江風滿畫舡。蕪城高樹外。瓜浦片帆前。隱隱山橫野。茫茫水接天。中流胷次豁。四顧正悠然。</text>
<title>宿龍江驛。緣江石壁。新構觀音殿。石置屋。半出空中。</title>,<text>地遠江流濶。山圍石壁長。庵開屛障畫。檣束羽林槍。自幸觀中國。時還憶故鄕。白雲橫海上。滿目渺蒼蒼。</text>
<title>奉天殿朝見後賜宴于會同舘</title>,<text>中夜金門闢。千官玉珮齊。軒墀仙仗集。宮殿瑞雲低。帝澤淪肌冾。伶才奪眼迷。賜筵那避酒。兀兀醉如泥。</text>
<title>謁文華殿</title>,<text>靑宮近在紫垣東。玉色端臨寶案中。四海謳歌心共戴。萬年宗社本彌隆。春光藹藹浮深殿。日表明明照遠空。誰識三韓傾嚮懇。千秋申祝倍臣工。</text>
<title>初八日。進謝賜宴仍辭。</title>,<text>曉隨羣彥入金門。咫尺天威望至尊。風送爐烟香滿殿。雲移仙仗日臨軒。公堂賜宴恩難謝。禁陛辭敀語更溫。走出掖垣猶踧踖。此心應是到家存。</text>
<title>聞十國 自注。秦，晉，燕，齊，楚，周，蜀，魯，湘，潭。 親王皆朝京師。</title>,<text>列爵分茅土。仁親庇本支。復行封建日。斯有會同時。麟趾周宗盛。龍顏漢業煕。小臣聞盛美。歌詠載成詩。</text>
<title>初九日。朝在會同館。欽聞駕幸穎國公傅友德之第問其疾。</title>,<text>聖主仁深禮大臣。鑾輿問疾寵光新。渾家厚荷生成德。圖報唯應有粉身。</text>
<title>是日出宿龍江。時帝以王年尙幼。亦不許入朝。</title>,<text>海國朝宗志。天皇字小仁。流言空擾擾。聖訓更諄諄。出郭踰橋市。登舟宿水濱。紫金山漸遠。却望首回頻。</text>
<title>儀眞舟上。遇其衛鄭 郞只夕，金義二指揮。立談而別。自注。二人皆本國人也。郞只夕嘗在前元。與崔濡等謀立本國庶孼爲王。來侵邊境。兵敗而足。金義殺朝使蔡斌而逃。皆投納哈出。又從敀朝得爲指揮。征蠻之役。二人皆赴。時義母在本國。義問之無慼容。</title>,<text>邂逅河堤上。鄕音尙自存。髩華霜雪落。身事雨雲翻。萬里成勞敗。三韓有故原。立談猶問母。曾是孝心敦。</text>
<title>重過高郵城</title>,<text>十里孤城廣野中。六橋高似臥波虹。輕舟直截千門過。一水縱橫四面通。</text>
<title>舟中細雨</title>,<text>閑倚船窓午睡餘。一江秋雨碧踈踈。綠蘋紅蓼汀洲靜。安得披蓑坐釣魚。</text>
<title>漁父</title>,<text>浦口醒風滿客舟。白頭翁在白鷗洲。一江烟雨蓑衣裡。笑殺征人老不休。</text>
<title>淮陰驛阻風雨</title>,<text>古舘逢秋雨。長江急晚風。淹留敀路阻。寥落客窓空。懷土情無極。登樓望欲窮。河流緣底急。日夜向天東。</text>
<title>宿小金城驛</title>,<text>旅敀人稀秋夜淸。碧天雲霽月華明。悠悠枕上數敀路。不寐屢聞長短更。</text>
<title>宿沐陽縣僮陽驛。賦中秋月。</title>,<text>去年中秋翫月時。緩舞妖歌行玉巵。今年中秋客遠方。明月淸風如故鄕。故鄕今夜說遠客。遠客孤吟憶疇昔。人生百歲有哀樂。月光兩地都照燭。君不見公子華筵媚淸夜。高歌起舞淸輝下。又不見深閨思婦情悁悁。金波照眼雙淚懸。停杯對影亦風流。欹枕不眠生旅愁。自是所感有異別。天上孤輪常皎㓗。我今更欲一問之。月有虧盈人別離。破鏡三五當復完。征夫幾日刀頭環。白兔有藥空自擣。姮娥孤栖今欲老。安得刀圭使入唇。朱顏不變長如春。及當月圓人亦圓。金尊相對俱歡然。</text>
<title>過興國驛</title>,<text>淮北辭舟楫。齊東得路岐。愧無題柱節。將慰倚閭思。野豁秋風遠。天低落日遅。郵亭望中過。一一數堪知。</text>
<title>過上林渡。有老夫操舟。</title>,<text>秋郊雨足漲溪流。楊柳陰中漾小舟。多謝長年今白髮。濟人南北不曾休。</text>
<title>十六夜。宿上莊驛。</title>,<text>故鄕人未去。今夜月仍圓。旅宿那堪睡。羈愁自可憐。壁空燈影照。樓暗鼓聲傳。萬里身拘役。敀途渺海堧。</text>
<title>宿付疃驛。逢贊成事安公 宗源，知密直皇甫公 琳。 同宿而別。自注。安公進賀聖節。皇甫公進賀千秋。</title>,<text>驛路將歸客。天門慶會臣。相逢千里道。俱是一邦人。談笑眞如夢。分離各慘神。何當鵠峰下。重與洗行塵。</text>
<title>宿桃林驛</title>,<text>客臥虛堂月正明。凄涼風露欲三更。忽驚枕上持環夢。知有窓前擊拆聲。萬里羈遊身尙健。十年經術志無成。嘐嘐不用嗟生晚。自幸如今見太平。</text>
<title>宿諸城縣東關驛</title>,<text>海上平原廣。城東古館深。粉墻明繪色。碧樹茂秋陰。倦客思鄕念。寒蟲繞砌音。凄凄不成寐。何處擣淸砧。</text>
<title>宿丘西驛</title>,<text>憩宿丘西客。將敀海北人。一心唯報主。萬里更思親。驛路加餐久。鄕關入夢頻。悠悠遊宦裡。奔走馬蹄塵。</text>
<title>宿諸橋驛</title>,<text>王事駈馳不自休。入朝天闕過萊州。東峰日出扶桑曉。北海風來碣石秋。閭井一村桑欲落。田原千畒稻初收。幸今四域同文軌。及壯何辭萬里遊。</text>
<title>次圃隱鄭贊成韻</title>,<text>泰運逢何易。周觀亦得難。舟行徐兗地。道過魯齊山。海國敀期近。郵亭醉夢殘。遠遊償素志。不用貴長閑。</text>
<title>宿黃縣龍山驛。逢欽差二人同飮。</title>,<text>長堤日落欲黃昏。馬首東敀指縣門。漠漠綠楊孤舘路。離離紅棗幾家村。山橫野外秋光秀。海近城隅夜氣渾。幸是相逢傾盖舊。一燈談笑共壺尊。</text>
<title>宿登州蓬萊驛。詠懷古迹。四絶</title>,<text>蕩蕩陶唐乃聖神。授時賓日最勤民。信知帝德如天大。暘谷和均四海春。</text>
<title>宿登州蓬萊驛。詠懷古迹。四絶 其二</title>,<text>祖龍鞭石竟無功。誰見神山不死翁。三十五年眞一瞥。終敎鮑臭滿車中。</text>
<title>宿登州蓬萊驛。詠懷古迹。四絶 其三</title>,<text>方士紛紛競騁邪。漢皇何不鑑秦家。武陵異日生秋草。萬里空祠萬里沙。</text>
<title>宿登州蓬萊驛。詠懷古迹。四絶 其四</title>,<text>手脚生蛆衆力疲。人心天命已離隋。樓船百萬終安用。薩水流尸自可悲。</text>
<title>留蓬萊驛待風。次壁上尹贊成韻。</title>,<text>鄕程連海北。郵傳過山東。寂寞空消日。淹留致阻風。馬蹄塵未拂。鴈足信難通。濟險當終吉。操心要固窮。</text>
<title>翌日又用前韻</title>,<text>旅泊秋將晚。敀心日向東。帷空憐缺月。衣冷畏寒風。遠地身方倦。滄溟路不通。蓬萊多羽客。有力濟吾窮。</text>
<title>曉雨作</title>,<text>爲客八千里。思親十二時。羈愁難自遣。秋氣復堪悲。季子裘將敝。楊朱淚欲垂。不眠天又曉。風雨颯凄其。</text>
<title>紀地名詩三首。淹滯之中數其經歷也。</title>,<text>北渡桑乾水。南浮揚子江。金陵朝萬國。鍾阜鎭中邦。齊魯宗親盛。幽幷醜虜降。三韓非化外。松岳氣鴻庬。</text>
<title>紀地名詩三首。淹滯之中數其經歷也。 其二</title>,<text>雨暗沙門島。風高碣石山。燕鴻今已至。遼鶴幾時還。水接蓬瀛濶。雲橫海岱閑。扶蘇何處在。夢繞紫霞間。</text>
<title>紀地名詩三首。淹滯之中數其經歷也。 其三</title>,<text>黃縣秋風晚。靑州落日沈。浿江敀路阻。渤海客愁深。方丈疑無有。嗚呼吊古今。隅夷東表地。渺渺望鷄林。</text>
<title>登蓬萊閣</title>,<text>蓬萊古閣在高丘。破礎頹垣野草秋。徐市不還天渺渺。安期難遇水悠悠。鼉噴雪浪長風壯。鼇戴神山灝氣浮。秦漢到頭何事業。白雲千載使人愁。</text>
<title>謁龍神廟</title>,<text>斷峰臨海閟宮深。肅肅令人起敬心。風送舟航祈必應。日修香火祀時忱。仁洪廣濟含溟渤。利涉資生配大陰。萬里朝宗今過此。冀將神變到鷄林。</text>
<title>九月初二日發船。泊沙門島待風。</title>,<text>秋晨天氣佳。和暖如春晷。篙師乃發船。海晏波不起。來泊島嶼中。祠宇肅淸閟。利涉賴陰功。默默心有冀。沙邊數店小。落日相投止。同州五六人。沽酒交歡醉。澄明暮天晴。空翠無涯涘。敀心若懸旌。搖搖待風至。</text>
<title>宿島上村家。聞鄰婦夜哭。盖倭入寇害其夫也。</title>,<text>海賊侵孤島。空村氣慘然。可怜夫殞命。唯有婦呼天。淸血沾雙袖。哀聲徹九泉。夜深聞愈切。遠客爲無眠。</text>
<title>初三日。曉有南風。欲發船。因一緫旗船未至。留泊而待。旣晚乃至。其夜南風甚快。又因緫旗舡未致祭。遷延至初四日旣午乃祭。風轉而西。不得發船。留宿舟中。</title>,<text>引逸天心顯。遅違人事非。得風空有喜。越海却難敀。漂泊經時節。淹延送夕暉。舟中高枕臥。去住任神妃。</text>
<title>初四日二更。得風發船。</title>,<text>九月南風夜又來。海天空濶片帆開。雲收北極星辰遠。水接東溟島嶼回。破浪早懷宗愨志。乘桴誰取仲由材。從今眼底難爲水。小視眞堪似一盃。</text>
<title>過嗚呼島 自注。俗謂之半洋山。</title>,<text>蒼蒼海中山。萬古浮翠色。觀者盡嗚呼。爲吊田橫客。一士足可王。擾擾多五百。天命已有敀。人固難容力。苟得小者侯。猶可存宗祏。如何却自裁。以比經溝瀆。死輕尙能堪。義重寧屈辱。田宗旣已亡。烏止于誰屋。欲報平生恩。殉身是其職。烈烈志士心。永與雲水白。至今有遺哀。凜凜秋氣積。山飛海亦枯。忠憤無終極。</text>
<title>初五日。到旅順口。風順不疾。舟行甚安。</title>,<text>海入蒼山口。波掀白石頭。要津曾置驛。曲浦可藏舟。水共長天濶。身兼一世浮。順風帆自穩。涉險不知憂。</text>
<title>宿木場驛紀事 四絶</title>,<text>客從海南至。還望海北雲。始知一山外。海水隨處分。</text>
<title>宿木場驛紀事 四絶 其二</title>,<text>窓來北海風。門到南山雲。風吹山雲散。蒼翠增一分。</text>
<title>宿木場驛紀事 四絶 其三</title>,<text>客行萬里道。日夕望白雲。人與白雲似。飄飄南北分。</text>
<title>宿木場驛紀事 四絶 其四</title>,<text>冥冥夜來雨。漠漠秋空雲。雨雲入夢散。惆悵嘉期分。</text>
<title>雨中過金州途中作</title>,<text>海畔靑山草樹秋。蕭蕭寒雨滿氊裘。荒凉野路行人斷。駈馬東歸不自休。</text>
<title>夜到孛蘭店驛</title>,<text>雨止雲猶密。天昏夜向深。人從泥上去。蟲在草間吟。淅淅風吹帽。凄凄露入襟。遠投孤舘裡。一路暗難尋。</text>
<title>留孛蘭店驛。無馬也。</title>,<text>久客思鄕敀意忙。出門無馬又彷徨。天邊殘照日將暮。海上高風秋自凉。那堪異域對搖落。獨向愁時歌慨慷。東望羣山更怊悵。安得六翮如雲長。</text>
<title>初九日。出車一兩。曉發孛蘭。夫剝。九月之卦也。有君子得輿之象。今吾儕以重九得車。復而將泰之吉兆也。喜而志之。</title>,<text>九月陽欲剝。君子方得輿。來復泰將至。彙征終有譽。</text>
<title>宿麻河鋪。車遅不及復州驛也。</title>,<text>日落客程遙。野風吹淅瀝。十夫挽一車。艱重如轉石。寸步不能移。敀心徒自迫。憩宿路傍鋪。寒蟲助悽惻。</text>
<title>早發過復州驛。舍車得馬。</title>,<text>孤館候天明。駈車客又征。風高秋草老。霜重敝裘輕。輾轉踰平陸。招搖過古城。還能乘馬出。自幸不徒行。</text>
<title>宿盖州驛</title>,<text>郵亭寒夜長。孤客耿無夢。鴈過旅情多。鷄鳴敀意動。功名徒自勞。經術終底用。歲晏芳樹凋。良辰誰與共。</text>
<title>重過鞍山驛</title>,<text>雀噪空庭日似春。一盃眞可洗行塵。客遊萬里無相識。今日欣逢舊館人。</text>
<title>題隱微堂卷 自注。隱微，春暉，壽慶。三堂皆遼東舘夫之自扁也。</title>,<text>愼獨工夫在隱微。須將誠敬暫無違。靜時常着操存要。動處先觀善惡幾。幽顯自來非異致。聖賢終是可同敀。子思喫緊爲人意。位育中和只一機。</text>
<title>春暉堂</title>,<text>高堂縹渺白雲橫。遊子思親每悵情。自愧匪莪蒙覆育。難將寸草報生成。春暉常燠手中線。曉雪新添頭上莖。敀慰倚門應未遠。皇天必感孝思誠。</text>
<title>壽慶堂</title>,<text>黃崗杳杳天一方。中有孫家壽慶堂。早歲趨庭已聞禮。如今陟屺頻沾裳。俱存無故樂斯在。靡盬不遑愁更長。心祈遐筭松椿壽。手展新圖桑梓鄕。晨昏每嘆旨甘缺。頃刻何嘗思慕忘。可怜孝懇格天地。終得榮養辭戒行。君不見三韓亦有具慶者。萬里來遊歸意忙。看君此圖倍惆悵。不暇悲君還自傷。</text>
<title>發遼東宿鐵場村。自此至都羅里。所居之人皆本國流民也。</title>,<text>時節方搖落。客行今欲旋。北風吹塞上。西日轉山前。澗道明紅葉。村家暗碧烟。居民皆我俗。象譯不須傳。</text>
<title>過鴨綠江</title>,<text>遠遊塞北與天南。今日沙頭又係驂。鶴野晚山靑似黛。鴨江秋水碧於藍。故鄕屢入客中夢。異域終敀醉後談。喜聽庭闈消息好。不辭杯杓已沈酣。</text>
<title>過鐵州。聞知州妻死節。盖倭入寇。獲知州之妻。其妻自投于水。賊共援之。敬嘆不敢近。購以金贖。知州貸人白金而贖。避之他所。又爲賊所擒。無金莫贖。妻不屈節遇害。</title>,<text>海賊侵凌數。邊兵備禦踈。貞娥不屈節。過客空增歔。投水生何惜。無金慟有餘。誰編烈女傳。英烈足褒書。</text>
<title>次永州小樓詩韵</title>,<text>鄭君爲政似前修。端合明時出宰州。闕下分符宣聖化。邑中歌袴解民愁。千畦沃壤開簾見。一帶長川繞檻流。十載䆠途將老大。謫來江海得淸遊。</text>
<title>次淸道郡淸德樓詩韵</title>,<text>日暮登樓客。蹉𧿶欲白頭。樹風如送雨。麥氣已生秋。邑古坤靈秀。山橫黛色浮。流離還得幸。靑眼有賢候。</text>
<title>次密城嶺南樓韵</title>,<text>高樓百尺控長天。風景森羅几案前。川近水聲流檻外。雲開山翠滴簷邊。千畦壠畒禾經雨。十里閭閻樹帶烟。匹馬南遷過勝地。可堪登眺忝賓筵。</text>
<title>次金海燕子樓詩三韵</title>,<text>駕洛遺墟草樹靑。海天空闊眼增明。樓中此日登臨客。去國難堪戀戀情。</text>
<title>次金海燕子樓詩三韵 其二</title>,<text>玉手纖纖二八春。舞衫羅襪動香塵。文章埜隱琴中趣。能繼高風有幾人。</text>
<title>次金海燕子樓詩三韵 其三</title>,<text>海邊逐客方留滯。天畔高樓可上臨。一代風雲成大古。千秋陵墓至如今。</text>
<title>巖遯朴君能詩善書。予舊交也。不見已十餘年矣。時客于金海。相見叙舊。因贈予詩累十篇。次其韵酬之。自註。朴詩當別錄藏之。以爲後觀。</title>,<text>末路少靑眼。故人唯赤心。幾年南北別。鴈斷與魚沉。</text>
<title>巖遯朴君能詩善書。予舊交也。不見已十餘年矣。時客于金海。相見叙舊。因贈予詩累十篇。次其韵酬之。自註。朴詩當別錄藏之。以爲後觀。 其二</title>,<text>萬事變雙鬂。百年存此心。相逢開一笑。淸夜靜沉沉。</text>
<title>巖遯朴君能詩善書。予舊交也。不見已十餘年矣。時客于金海。相見叙舊。因贈予詩累十篇。次其韵酬之。自註。朴詩當別錄藏之。以爲後觀。 其三</title>,<text>遯世潛龍態。栖岩老鶴心。應嗤人代裏。薄俗自胥沉。</text>
<title>巖遯朴君能詩善書。予舊交也。不見已十餘年矣。時客于金海。相見叙舊。因贈予詩累十篇。次其韵酬之。自註。朴詩當別錄藏之。以爲後觀。 其四</title>,<text>勝地何嫌謫。淸談可會心。贈詩因絶妙。措意最深沉。</text>
<title>巖遯朴君能詩善書。予舊交也。不見已十餘年矣。時客于金海。相見叙舊。因贈予詩累十篇。次其韵酬之。自註。朴詩當別錄藏之。以爲後觀。 其五</title>,<text>遐想絶塵累。高才降我心。誰憐岩壑底。奇寶久潛沉。</text>
<title>巖遯朴君能詩善書。予舊交也。不見已十餘年矣。時客于金海。相見叙舊。因贈予詩累十篇。次其韵酬之。自註。朴詩當別錄藏之。以爲後觀。 其六</title>,<text>歲月桑楡景。風霜松栢心。何甞將外慕。帆過嘆舟沉。</text>
<title>巖遯朴君能詩善書。予舊交也。不見已十餘年矣。時客于金海。相見叙舊。因贈予詩累十篇。次其韵酬之。自註。朴詩當別錄藏之。以爲後觀。 其七</title>,<text>明奪离婁目。齋傳顔子心。德馨薰佩服。不用貴檀沉。</text>
<title>巖遯朴君能詩善書。予舊交也。不見已十餘年矣。時客于金海。相見叙舊。因贈予詩累十篇。次其韵酬之。自註。朴詩當別錄藏之。以爲後觀。 其八</title>,<text>處世眞如夢。思君謾有心。不眠淸夜永。星斗曙將沉。</text>
<title>巖遯朴君能詩善書。予舊交也。不見已十餘年矣。時客于金海。相見叙舊。因贈予詩累十篇。次其韵酬之。自註。朴詩當別錄藏之。以爲後觀。 其九</title>,<text>陟岵思親淚。登樓去國心。茫茫浮䆠海。何路免淪沉。</text>
<title>巖遯朴君能詩善書。予舊交也。不見已十餘年矣。時客于金海。相見叙舊。因贈予詩累十篇。次其韵酬之。自註。朴詩當別錄藏之。以爲後觀。 其十</title>,<text>天資同櫟質。學術有蓬心。自愧虛名誤。曾宜晦且沉。</text>
<title>又酬巖遯見寄</title>,<text>少年攀附交相熟。今日團圞意益親。以我海山三黜客。羡君天地一閑人。</text>
<title>又酬巖遯見寄 其二</title>,<text>巖叟潛光能自逸。陽翁負罪有誰親。何當得脫樊籠累。共作林泉物外人。</text>
<title>金海舊無倅。去年以合浦節制使兼領府使。以其位尊職重。不能親莅府事。又置判官以副之。吾友李君 敢 方爲之。今聞節制使解其兼。而府使復出。李君以爲節制不兼領。則判官亦當革。卽棄去。群議以爲府使雖復。判官不能遽廢。且慕李君爲政。皆願其復來。岩遁作詩以送。予亦次之。卽前詩韵也。</title>,<text>爲客賴依賢地主。論詩又値舊交親。似聞解職將歸去。自後誰憐遠謫人。</text>
<title>金海舊無倅。去年以合浦節制使兼領府使。以其位尊職重。不能親莅府事。又置判官以副之。吾友李君 敢 方爲之。今聞節制使解其兼。而府使復出。李君以爲節制不兼領。則判官亦當革。卽棄去。群議以爲府使雖復。判官不能遽廢。且慕李君爲政。皆願其復來。岩遁作詩以送。予亦次之。卽前詩韵也。 其二</title>,<text>二年吏理淸如水。一郡民情愛若親。河內寇公當見借。由來天道必從人。</text>
<title>梁州城樓詩 幷序</title>,<text>古邑遭漂蕩。賢侯繼作爲。民醇猶守禮。訟簡可吟詩。置戍能防寇。環城又𪚥池。人烟皆復舊。蚕婦採桑枝。</text>
<title>又用前韵酬岩遁</title>,<text>世路升沉曾信命。天涯流落久思親。僑居古寺僧岑寂。門外時來問字人。</text>
<title>送金陽圭公移錫七長寺詩 幷序</title>,<text>金陽古寺最淸幽。逐客南來到此留。去國情懷難自寫。共僧談笑可寬憂。階前綠竹風聲細。窓外靑山雨氣浮。今日黯然生別恨。何時携杖更相求。</text>
<title>次許隨州亭上詩韵</title>,<text>亭在淸溪上。尊開綠樹間。醉來迷出處。眼底見仙山。</text>
<title>密城守余公寄惠銀魚。謹用嶺南樓上牧隱詩韵二絶。一呈余公。一呈郡敎授官同年朴君。</title>,<text>嶺南千里白雲橫。北望時時恨不平。忽見江魚傳尺素。開緘宛爾笑談聲。</text>
<title>密城守余公寄惠銀魚。謹用嶺南樓上牧隱詩韵二絶。一呈余公。一呈郡敎授官同年朴君。 其二</title>,<text>風化樓前一路橫。先生講道佐昇平。誰憐海上謫來客。古寺無人聞雨聲。</text>
<title>次龍宮客舍板上詩韵</title>,<text>一郡風煙十里間。政淸刑簡吏民閑。門前直道澹臺路。窓外群峯謝眺山。幸與故人相會合。可憐逐客得生還。從今欲遂爲農志。䆠海由來最險艱。</text>
<title>次天德社觀空樓詩韵 自註。社有二樓。東曰政堂樓。吾外祖復齋文節公爲政堂時所來登也。故名之。西則觀空樓是也。</title>,<text>靑䆩仙境渺難攀。唯喜人寰有此山。繞砌泉聲驚客夢。滿樓雲態伴僧閑。悠悠空理三生裏。擾擾浮名一醉間。今日登臨多感歎。壁中如對祖翁顔。</text>
<title>次韵奉簡知申事子通學士 權執經</title>,<text>逐客經年始得回。手中雲雨自堪哀。溪山雪後松間寺。一笑相逢亦快哉。</text>
<title>次韵奉簡知申事子通學士 權執經 其二</title>,<text>聞說豊山別墅開。風流權李盡高才。兩家酒熟常相識。一擔槽床數往來。</text>
<title>次韵奉簡知申事子通學士 權執經 其三</title>,<text>山下淸川抱一村。幽人垂釣度朝昏。飄然長嘯歸來晚。膾滿金盤酒滿樽。</text>
<title>次韵奉簡知申事子通學士 權執經 其四</title>,<text>逐客歸來歲暮天。烟窓日晏尙酣眠。從今準擬陪淸賞。幸是交情自昔年。</text>
<title>甫州路上。別陶隱先生。</title>,<text>謫後相逢似夢中。臨歧忽忽又西東。從今只有歸田計。歲晚同爲隣舍翁。</text>
<title>次安東映湖樓詩韵</title>,<text>客裏登樓感歎多。倦遊嬴得鬂絲加。海天流落空懷國。鄕郡歸來未有家。碧瓦凌風膚起粟。金書照日眼迷花。長川逈與銀河接。直欲迢迢泛一槎。</text>
<title>送龍宮郡守奉牋入賀新正</title>,<text>五雲宮殿欝崢嶸。肅肅眉班玉佩聲。想得當年參侍從。醉隨䲶鷺賀元正。</text>
<title>送龍宮郡守奉牋入賀新正 其二</title>,<text>謫來南國又經年。矯首時時戀九天。今日送君陪表去。拜塵西望倍茫然。</text>
<title>海印寺</title>,<text>巖壑盤回一路通。萬重山擁梵王宮。天慳地秘寰區奧。殿古廊回結構雄。突兀書岩流瀑外。荒涼碁閣夕陽中。孤雲遐躅無人繼。千載悠悠鳥沒空。</text>
<title>宿甘露寺</title>,<text>煙蒙古寺曉來淸。湛湛庭前栢樹靑。松韵悄然寰宇靜。凉風時拂柳絲輕。</text>
<title>病中得聞按廉使成均司藝李公 文和 承命上道。不及拜餞。吟成絶句四首奉呈左右。伏希一粲。</title>,<text>去年僧夢壯元郞。今夢先知掌一方。每每山僧元夢喜。他時又夢上巖廊。</text>
<title>病中得聞按廉使成均司藝李公 文和 承命上道。不及拜餞。吟成絶句四首奉呈左右。伏希一粲。 其二</title>,<text>當年出按舍甘棠。民吏懷恩久不忘。莫恠屈居參左列。群心喜似見𪚥孃。</text>
<title>病中得聞按廉使成均司藝李公 文和 承命上道。不及拜餞。吟成絶句四首奉呈左右。伏希一粲。 其三</title>,<text>逐客今爲病客身。僧窓欹枕獨吟呻。聞公受命乘軺去。惆悵無能往拜塵。</text>
<title>病中得聞按廉使成均司藝李公 文和 承命上道。不及拜餞。吟成絶句四首奉呈左右。伏希一粲。 其四</title>,<text>庭院婆娑一樹梅。逢花有約共㘅杯。可憐菩蕾將開遍。公去何人喚我來。</text>
<title>題友人村居 五首</title>,<text>大竹村中里有仁。怡怡伯仲共圃鄰。一樽笑語團圞處。和氣熏然滿坐春。</text>
<title>題友人村居 五首 其二</title>,<text>閑居野外伴農民。雨過田原淑景新。醉睡覺來人正靜。滿園桃李鳥呼春。</text>
<title>題友人村居 五首 其三</title>,<text>雨餘門巷綠苔生。松竹林間暑氣淸。白日羲皇無一事。醉憑烏几聽鶯聲。</text>
<title>題友人村居 五首 其四</title>,<text>積雨初收潦水淸。千畦禾黍野風生。銀蓴玉膾江村裏。弟勸兄酬醉大平。</text>
<title>題友人村居 五首 其五</title>,<text>野外風高雪積門。圍爐一室似春溫。原頭獵罷歸來晚。庭有懸猿酒滿樽。</text>
<title>到益州</title>,<text>西原當日水漫天。肆眚洪恩已霈然。此夜益州雷雨急。誰憐逐客獨無眠。</text>
<title>書懷</title>,<text>窓外靑山似削成。愁時擧目轉分明。秋風日日吹巾杖。欲上高岑望玉京。</text>
<title>月夜奉謝知州事惠酒</title>,<text>謫來寥落寓禪窓。何幸良宵得酒缸。猶有風流堪詑處。老僧能解唱高腔。</text>
<title>中秋</title>,<text>去歲逢秋齊魯東。如今謫在益山中。年年佳節思歸客。得酒愁顔又一紅。</text>
<title>中秋 其二</title>,<text>秋風玉露洗銀河。月色由來此夜多。惆悵浮雲能蔽日。停盃一問欲如何。</text>
<title>中秋 其三</title>,<text>僮奴吹笛老僧歌。蹇父呼來把琵琶。誰信陽村多興味。謫來奇事亦堪誇。</text>
<title>是日有雲。及晚開霽。月色淸朗。又題一絶。</title>,<text>西風一陣掃長空。夜漏遅遅月正中。默禱衡山雲自霽。韓公人厄匪天窮。</text>
<title>望山有感</title>,<text>當面山光聳翠微。秋來覊思轉依依。若爲得脫樊籠去。千仞崗頭一振衣。</text>
<title>全州倅歸妓不納。後又惠餚酒。以詩奉謝。</title>,<text>鬂絲禪榻學觀空。萬境俱捐色卽同。但自未能除口業。忽承香味感深衷。</text>
<title>九月朔日蝕</title>,<text>六合大無外。陰陽互推移。周天定躔度。消長自有期。所以精曆者。千載可坐知。如何日有蝕。聖筆特書爲。陽是君子德。宜盛不宜衰。彼月有時缺。此日何可虧。天象旣垂譴。人心當懼思。昔我在西都。姤陰方眇微。遽然慝氣作。掩此中天輝。今玆欲剝落。碩果須扶持。云胡辰不輯。又使嗇夫馳。瞻仰久嗟嘆。孰諒予懷悲。須臾復光景。萬像咸熙熙。南軒稍和暖。負暄還自怡。</text>
<title>九日。金公 益精，李公 斯正 諸君携酒來訪。金公次書懷詩韵。又次以答。金公偶與金壯元同名者</title>,<text>賓筵秩秩禮初成。霜後黃花照眼明。欒固山前當日客。如今依舊憶松京。</text>
<title>子埜康先生馳馹見訪。別後寄詩二首。其一賀圃隱相國復職。扈駕南都也。次其韵答之。自叙</title>,<text>道屈身因屈。文窮智亦窮。謫來依古寺。深省聽晨鍾。北闕書曾上。南冠縶自同。故人時枉駕。惆悵又西東。</text>
<title>子埜康先生馳馹見訪。別後寄詩二首。其一賀圃隱相國復職。扈駕南都也。次其韵答之。賀圃隱</title>,<text>才名曾籍甚。經術極硏窮。望重調殷鼎。功高上景鍾。拯沉猶己溺。持論豈雷同。曳履承天寵。休聲振海東。</text>
<title>子埜先生詩幷錄 後一首爲圃隱作 康好文</title>,<text>偶入招提境。興亡意不窮。雲行餘古塔。日落動踈鍾。客裏千愁散。天涯一笑同。誰能慰幽獨。叢菊在籬東。</text>
<title>子埜先生詩幷錄 後一首爲圃隱作 康好文 其二</title>,<text>處險思謙退。推仁救阨窮。材能扶大廈。筳豈犯鴻鍾。補衮誠彌切。垂衣德卽同。三峯迎玉輦。佳氣向天東。</text>
<title>康先生又寄長句四韵。次其韵。</title>,<text>靑天白日照臨明。方寸寧容罔上情。不覺狂言如矢直。但知公道似衡平。得霑輕典恩難報。每憶高堂泪自橫。欲吊湘纍才調薄。敢將詞賦要留名。</text>
<title>康先生詩又錄</title>,<text>高議雖同日月明。那將直道順人情。一封朝奏天彌遠。千里南遷路不平。禪榻寥寥黃葉盡。親居眇眇白雲橫。請公須續離騷怨。江水無窮有令名。</text>
<title>又次一首</title>,<text>千載三韓遇聖明。小臣愚戇忤時情。工驩流放民心服。夔契登庸世道平。地遠京華人到少。天連雲海鴈飛橫。感公珍重雙金贈。愧我非才浪得名。</text>
<title>冬十有一月。蒙恩放歸陽村。次普能師韵。</title>,<text>承命驚欣更撫身。得爲天地再生人。小臣罪重難蒙免。聖德眞同萬物春。</text>
<title>題盾谷李公書室 自註。盾谷在陽村東南十里許。友人李九齡居之。家有元遺山集。用其詩韵。折花雲山二啚亦其珍翫。故幷賦之。</title>,<text>啚書一室凈無塵。長日逍遙興味新。早向急流成勇退。應嗤䆠路謫來人。</text>
<title>題盾谷李公書室 自註。盾谷在陽村東南十里許。友人李九齡居之。家有元遺山集。用其詩韵。折花雲山二啚亦其珍翫。故幷賦之。 其二</title>,<text>羅衫窣地動香塵。玉質凝粧百媚新。手折牧丹心自比。寧知陌上採桑人。</text>
<title>題盾谷李公書室 自註。盾谷在陽村東南十里許。友人李九齡居之。家有元遺山集。用其詩韵。折花雲山二啚亦其珍翫。故幷賦之。 其三</title>,<text>蔟蔟春山雨洗塵。英英雲氣滿林新。回巖古木團茅裏。知有長閑避世人。</text>
<title>題天台馥庵上人手卷啚後</title>,<text>芰衣蘭佩德惟馨。薝葍林中啓六扄。欲識氣機橫處妙。天無聲臭自淸寧。</text>
<title>題天台馥庵上人手卷啚後 其二</title>,<text>峯巒隱映白雲中。松檜森森有梵宮。門外扁舟能濟渡。吹來吹去是香風。</text>
<title>題天台馥庵上人手卷啚後 其三</title>,<text>博山雲起水沉烟。貝葉牀頭氣郁然。鹿尾細風時一振。直敎餘馥遍三千。</text>
<title>題天台馥庵上人手卷啚後 其四</title>,<text>習習風生九畹中。幽人細履繞蘭叢。誰知亦有搴芳者。自吊行吟澤畔翁。</text>
<title>次韵留別乃乳禪師</title>,<text>䆠路身曾竄。郊村地自卑。星回歲云暮。風冷夜何遲。語軟相逢日。詩成惜別時。從今須努力。願不負交期。</text>
<title>庚午除夜</title>,<text>此日是除夜。今吾在異鄕。靑燈照睡暗。白髮帶愁長。山海身流落。庭闈夢眇茫。何慊憔悴久。明發得韶光。</text>
<title>辛未元月</title>,<text>四十已云老。此言今信然。偸生三黜後。未死百年前。醉夢功名誤。窮愁學術偏。敢希心不動。搖蕩若旌懸。</text>
<title>謝竹州守朴公惠苽</title>,<text>邵平苽圃日何長。蔓上踈花未吐黃。多謝故人垂厚貺。玉膚生粟斗淸凉。</text>
<title>次卞博士 季良 見寄</title>,<text>悠悠世事似浮雲。謫後歸來卧蓽門。京國故人傳尺素。開緘吟翫慰覊魂。</text>
<title>次卞博士 季良 見寄 其二</title>,<text>曾慚淺學好爲師。惟幸藍靑早發輝。特遣山奴携酒訪。應憐謫後得歸來。</text>
<title>謝安觀察惠蓴 二首○敬良</title>,<text>家僮驚報使人來。得奉芳緘手自開。宛對玉壺風露氣。銀蓴皎潔滿盤堆。</text>
<title>謝安觀察惠蓴 二首○敬良 其二</title>,<text>吾生計拙素無儲。謫後歸來借屋居。欲墾荒田望秋稔。空廚烟冷煑園蔬。</text>
<title>陶大老惠扇。兼示嘉章。八旬之歲。字畫甚細。奉讀再四。敬嘆無已。謹賡高韵四絶。二謝扇。二紀德。</title>,<text>天涯明月自團團。遙想淸凉滿廣寒。忽被老師方便力。隨風圓影掌中看。</text>
<title>陶大老惠扇。兼示嘉章。八旬之歲。字畫甚細。奉讀再四。敬嘆無已。謹賡高韵四絶。二謝扇。二紀德。 其二</title>,<text>明月淸風共作團。能除熱惱滿襟寒。睡餘欣得快心目。似與故人相對看。</text>
<title>陶大老惠扇。兼示嘉章。八旬之歲。字畫甚細。奉讀再四。敬嘆無已。謹賡高韵四絶。二謝扇。二紀德。 其三</title>,<text>和氣溫然自一團。出塵蹤跡最淸寒。八旬能作蠅頭字。世上如公未易看。</text>
<title>陶大老惠扇。兼示嘉章。八旬之歲。字畫甚細。奉讀再四。敬嘆無已。謹賡高韵四絶。二謝扇。二紀德。 其四</title>,<text>南極壽星光自團。秋空雲靜影流寒。英精降作人中瑞。桃結仙山必得看。</text>
<title>林令公 濕 挽詞</title>,<text>高步鴻樞鬂未秋。牧民遺澤在諸州。今朝忽聽玄堂閉。隣笛聲中恨不休。</text>
<title>驪江宴集詩 幷序</title>,<text>黃驪山水自淸奇。冠盖相逢若有期。別院絃歌筵秩秩。長江雲月夜遲遲。浮査縹渺通霄漢。飛雪霏微落酒巵。幸與諸公陪盛集。風流文彩勝當時。</text>
<title>題梅谿上人送平田詩卷末。六絶</title>,<text>卜築谿頭地自偏。竹籬柴戶掩寒天。仙翁邂逅開顔笑。人與梅花共粲然。</text>
<title>題梅谿上人送平田詩卷末。六絶 其二</title>,<text>臈盡谿山雪向晴。寒梅初綻暗香生。仙翁邂逅煎茶處。踈影橫斜水自淸。</text>
<title>題梅谿上人送平田詩卷末。六絶 其三</title>,<text>谿上寒梅三兩枝。乾坤淸氣入人脾。仙翁別後相思意。嚼出新香自詠詩。</text>
<title>題梅谿上人送平田詩卷末。六絶 其四</title>,<text>雪漲南溪水自生。滿枝春意動芳英。仙翁別後應無夢。夜夜梁間落月明。</text>
<title>題梅谿上人送平田詩卷末。六絶 其五</title>,<text>歲暮空山雪作堆。天寒飛鳥不歸來。仙翁別後相望處。磎上梅花幾樹開。</text>
<title>題梅谿上人送平田詩卷末。六絶 其六</title>,<text>昨日尋梅信杖扶。淸香滿鼻冷侵膚。仙翁別後相思意。只恐歸時掃地無。</text>
<title>絶磵 二首○松風軒益倫</title>,<text>冷冷磵中水。㶁㶁循除鳴。凄凄入僧夢。耿耿無所營。道將泒俱遠。心與源雙淸。晨明凈盥潄。汲之貯銅甁。楊枝便濡洒。用以霑郡生。願言借一勺。濯我煩熱情。</text>
<title>絶磵 二首○松風軒益倫 其二</title>,<text>欝欝翳松崗。瀏瀏振松風。松吟本無意。風至本無蹤。道人遣有相。高卧山之中。山中道阻遠。欲往憂忡忡。貞心不受變。淸韵觸處通。願言寄一陣。滌我勞煩胷。</text>
<title>賀門下左侍中平壤伯趙公 浚</title>,<text>烈烈貞肅公。堂堂王室輔。積德世生賢。將相常繼武。侍中振家聲。逸氣隘寰宇。早歲好讀書。晝勤夜添炷。孜孜窮典墳。勉勉蹈䂓矩。義理闡程朱。詞華追李杜。對策塲屋間。宗匠乃先取。挺拔多士中。文彩生毛羽。朝班耀簪紳。原隰明繡斧。好善伴鸞凰。疾惡除䝟貐。宏材必大施。民草望霖雨。灼知天命歸。倡義翊明主。征伐鄙殷周。揖讓師舜禹。功開萬世基。位冠三公府。兩鬢尙春光。一身是天柱。啚畫照凌烟。寵命加恩數。恂恂禮彌恭。事師如事父。偉歟光陽公。步驟詩書圃。鑑識最精明。能辨玉與碔。鶴髮老不衰。壽考受天祐。門生領門生。再閱罕今古。献壽設賀筵。冠盖塡街聚。師弟道自敦。懽然盡肺腑。敎化從此行。相業當先務。文治致大平。爲儒眞不腐。小生幸遭逢。盛事欣獲覩。又聞佳句新。忽覺頭風愈。圭復載詠歌。不知手之舞。荒辭序卷端。定被人嘲侮。作頌亦斐然。非才慙吉甫。</text>
<title>送楊禪和</title>,<text>卸却塵緣養道深。將機敷露祖師心。歸山獨坐千峯下。嘯月孤猿抱樹吟。</text>
<title>上呂泉權相國 仲和 詩 幷序</title>,<text>盛朝崇重老成臣。雅望巍巍領縉紳。侍宴歸來仍賜俎。恩波覃及里閭人。</text>
<title>上呂泉權相國 仲和 詩 幷序 其二</title>,<text>雨中伏枕日何長。忽見家童喜欲狂。報噵相公分內賜。珍羞猶帶御爐香。</text>
<title>送神印宗玉明上人</title>,<text>釋門文豆婁。神變最第一。幻語驚世人。機權甚秘密。上人學其傳。升堂而入室。所性不在玆。孝友本天質。詩酒伴儒生。豁達無拘必。昔我謫海濱。再至慰憂欝。相逢京國中。交道更親昵。忽此來告歸。倚閭在朝日。贈語愧荒蕪。中情難具述。雞林渺天涯。秋氣正凜栗。跋涉勉加飧。旋車須自疾。</text>
<title>安判門下挽詞 宗源</title>,<text>世傳經術是鴻儒。洒落襟懷貯月壺。烏府肅將三院紀。鳳池尊領百寮趨。門連節鉞多賢子。堂滿簪紳有弟徒。崇重老成開國日。却嗟無復獻嘉謨。</text>
<title>卞開城妻氏挽詞</title>,<text>婦人敎子至三遷。昆季才名捴是賢。忽聽姮娥奔月去。此生遺恨正綿綿。</text>
<title>送浮屠</title>,<text>甁錫南歸客。雲霞獨往人。心灰今已冷。面壁幾經春。海上松篁古。山中笋蕨新。果哉難可挽。猿鶴與相親。</text>
<title>題河開城畫梅卷。六絶</title>,<text>巖溜曉流澌。落雪凝不釋。休將山中春。漏洩向塵陌。</text>
<title>題河開城畫梅卷。六絶 其二</title>,<text>孤村歲暮時。積雪擁籬落。忽見一枝春。斗覺天工力。</text>
<title>題河開城畫梅卷。六絶 其三</title>,<text>幽澗淺且淸。踈柯影相映。冏然脫纖塵。肅肅心逾凈。</text>
<title>題河開城畫梅卷。六絶 其四</title>,<text>携筇步荒園。玉樹凝月色。苒苒異香浮。時從鼻端得。</text>
<title>題河開城畫梅卷。六絶 其五</title>,<text>寒林雪欲殘。薄暮烟初羃。相看尙絅姿。愈覺君子德。</text>
<title>題河開城畫梅卷。六絶 其六</title>,<text>寒雲曉來霽。玉屑粘凍枝。生意靜中吐。可觀貞復時。</text>
<title>謝三峯惠蠟燭</title>,<text>外直中通色自黃。能令夜夜吐光芒。故人持贈情何厚。欲向書窓戒怠荒。</text>
<title>贈巖遁</title>,<text>海上謫遷常握手。村中愁寂幾搔頭。今來京國幸相遇。俱是散人非品流。</text>
<title>贈巖遁 其二</title>,<text>久嫌群蟻喧床足。忽見雙魚落案頭。珍重贈言何以謝。愧無瓊玖汗如流。</text>
<title>贈巖遁 其三</title>,<text>高懷登眺泰山頂。逸興詠歸沂水頭。欲識閑中眞氣味。悠然天地與同流。</text>
<title>贈巖遁 其四</title>,<text>舊隱薜蘿縈洞口。歸程楊柳拂街頭。春風匹馬飄然去。惜別那堪涕泗流。</text>
<title>寄報令監務次巖遁詩韵</title>,<text>寄語三山太守官。爲州先務在民安。但將日日耕桑課。致使家家笑語歡。</text>
<title>寄報令監務次巖遁詩韵 其二</title>,<text>遁巖蕭洒是儒官。曾守淸貧志自安。老去喪明眞可惜。頻垂問慰使心歡。</text>
<title>寄報令監務次巖遁詩韵 其三</title>,<text>張生自托浙東官。心不爲盲守道安。得使陳詩容左右。勝將絲竹共成歡。</text>
<title>寄巖遁</title>,<text>故人高尙早休官。歸卧林泉事事安。愧我趍塵將白髮。未同言笑強爲歡。</text>
<title>寄巖遁 其二</title>,<text>謫去曾逢李判官。殷勤能慰我心安。竹風樓雨金陽寺。日與先生每醉歡。</text>
<title>寄巖遁 其三</title>,<text>堪恨司明目失官。知無可奈要當安。他時會見金箆刮。重對淸瞳一笑歡。</text>
<title>寒食。城東卽事。</title>,<text>春半郊原風日晴。燒痕微綠草芽生。野禽亦得知時節。飛送嘉音上下鳴。</text>
<title>次鄭大卿韵</title>,<text>尺五城南天氣新。暖風遅日最宜人。欣欣草木皆相得。沂上于今欲暮春。</text>
<title>偶題</title>,<text>楊柳靑靑桃杏紅。園林處處是春風。出門日日醒還醉。身世悠悠似夢中。</text>
<title>題淸心堂 內臣委仁富自扁</title>,<text>欲靜天光發。神淸夜氣生。時時常守此。方寸自虛明。</text>
<title>送幽巖上人</title>,<text>月白風淸。山色溪聲。眼向天端活。路從雲外行。雖無定處。慶快平生。頓息萬機心迹絶。雪花片片舞苔程。</text>
<title>贈信閎上人</title>,<text>狂簡成章也斐然。與師相對更多緣。三剛正立波安海。五眼圓明日向天。道合何須論異路。心閑更復大空禪。靑山落照忙歸轡。不與松窓月下眠。</text>
<title>閎上人訪予。予亦以詩送之。</title>,<text>我心無處較淸神。故對氷燈話夜晨。莫訝相逢還惜別。都緣老去少同人。</text>
<title>送華嚴濟生君</title>,<text>早窮賢首敎。仍慕善財名。口演三乘法。身經萬里行。門風元自峻。道貌老彌淸。歸去秋山裏。跏趺對月明。</text>
<title>新都八景。次三峯鄭公 道傳 韻。 畿甸山河 巫山一段雲</title>,<text>疊嶂環畿甸。長江帶國城。美哉形勝自天成。眞箇是王京。道里均皆適。原田沃可耕。居民富庶樂昇平。處處有歌聲。</text>
<title>新都八景。次三峯鄭公 道傳 韻。 都城宮苑</title>,<text>天作鴻都壯。雲橫雉堞開。觚稜金碧欝崔嵬。釰佩此徘徊。上苑三春樂。深宮萬壽杯。君王勤政坐朝回。花影轉樓臺。</text>
<title>新都八景。次三峯鄭公 道傳 韻。 列署星拱</title>,<text>弦直長街闊。星環列署分。天門冠盖藹如雲。濟濟佐明君。庶政皆凝績。英材㹅出群。籠街喝道遆相聞。退食正紛紛。</text>
<title>新都八景。次三峯鄭公 道傳 韻。 諸坊碁布</title>,<text>新邑天開府。諸坊局布碁。千門萬戶正參差。冠盖日追隨。市肆家家富。園亭處處奇。遠聞歌吹月明時。適際大平期。</text>
<title>新都八景。次三峯鄭公 道傳 韻。 東門敎塲</title>,<text>五校容儀壯。三軍號令行。東門鉦皷響鏗轟。萬騎耀戈兵。日照明金匣。風生動畫㫌。獻禽奏凱象功成。四域振雄聲。</text>
<title>新都八景。次三峯鄭公 道傳 韻。 西江漕泊</title>,<text>南海恬風浪。西江蔟畫船。烏檣櫛立蔽雲天。委積與山連。紅腐千倉粟。靑生萬戶煙。公私富足各安然。王業永綿綿。</text>
<title>新都八景。次三峯鄭公 道傳 韻。 南渡行人</title>,<text>雜遝爭官道。繁華近國門。街亭日日擁高軒。迎送倒芳樽。野路連江岸。汀沙帶水痕。往來皆向此中奔。誰識濟川恩。</text>
<title>新都八景。次三峯鄭公 道傳 韻。 北郊牧馬</title>,<text>豊草長郊外。淸川斷岸邊。龍媒萬匹競騰騫。藹藹五花連。走坂蹄生電。嘶風鬣舞煙。無邪一念正超前。思欲獻駉篇。</text>
<title>次三峯遊眞觀寺詩韻</title>,<text>石逕草深微雨過。林亭地僻好風多。山靈應笑驅馳客。未脫朝衣掛薜蘿。</text>
<title>次三峯東池詠蓮詩韵 四首</title>,<text>翠盖田田冒一池。紅衣濯濯雨晴時。經過固合耽佳句。莫恠吾行每自遅。</text>
<title>次三峯東池詠蓮詩韵 四首 其二</title>,<text>賞蓮常欲共臨池。况復年皆少壯時。有約不須嫌晝短。也宜明月夜遅遅。</text>
<title>次三峯東池詠蓮詩韵 四首 其三</title>,<text>亭亭萬朶滿平池。紅綠相輝映一時。謾道風來香荏苒。恐敎吹落願風遅。</text>
<title>次三峯東池詠蓮詩韵 四首 其四</title>,<text>夜來狂雨雜顚風。池上紅衣掃地空。欲把靑荷成一醉。誰沽美酒滿𪚥筒。</text>
<title>藏義寺淸齋。奉敎陪復齋鄭政堂 㹅 至撰醮詞。次其韵。二首</title>,<text>盤廻石逕入烟蘿。出郭遊人向此過。有約欣逢開口笑。聞詩不覺側頭哦。靑山送雨暮雲合。碧樹含風秋氣多。我欲索酤陶令酒。那堪只喫趙州茶。</text>
<title>藏義寺淸齋。奉敎陪復齋鄭政堂 㹅 至撰醮詞。次其韵。二首 其二</title>,<text>門隔紅塵一院幽。雨來窓外領新秋。風流安石登山興。詞命裨諶在野謀。此寺固應無此議。玆晨幸與得玆遊。冷冷最愛階前水。靜坐蕭然洗客愁。</text>
<title>次復齋贈安養詩韵</title>,<text>乘閑時出郭。林下訪高人。汲井聊煎茗。看山久岸巾。晴窓偏得月。虗室自無塵。幸此有幽趣。從今來往頻。</text>
<title>上三峯詩 幷序</title>,<text>聖君開國應千齡。佐命勳臣間世英。四室祀嚴彰孝敬。九功歌奏象文明。廐分駿馬承殊錫。帶賜通𡱝荷異榮。何幸小生觀盛美。裁詩陳賀不勝情。</text>
<title>送李公觀察全羅。得談字。</title>,<text>原戎曾鎭錦江南。却敵安民有美談。授鉞君王重命遣。擁車父老更來參。甘棠惠化今應洽。細柳威聲舊所諳。終始益堅平日志。須敎靑史永無慚。</text>
<title>次筠渟韵。送忠淸道都節制使李公還營。</title>,<text>廊廟材堪佐盛時。南民願借上心知。旌麾又向雄藩去。更見紗籠護舊詩。</text>
<title>題海松卷子</title>,<text>海上孤峯聳半空。蒼松欝欝送淸風。仙翁心跡俱蕭洒。一片炎塵不到中。</text>
<title>題原平板上 古瑞原郡</title>,<text>可惜瑞原吏。艱勞他郡無。兩都中宿處。三道會來途。京近民多猾。田磽野半蕪。經過每懷此。不覺爲長吁。</text>
<title>偶題</title>,<text>朝來便覺雨催春。陌上垂楊綠已新。莫遣東風吹造次。恐敎飛絮更愁人。</text>
<title>次昌寧成侍中 汝完 賀金政丞 士衡 詩韵</title>,<text>右相位上公。器偉才亦雄。遭時翊興運。不勞衣一戎。弊蠹盡除革。賢畯俱登崇。隆平政治洽。擊壤歌田翁。勳名光閥閱。奕世有成功。襲封食大邑。巍冕趍天宮。安危共注意。聖眷日以鍾。受命出征東。又與祖烈同。威聲讋海寇。來降多率從。佐后矢文敎。克綏皇降衷。</text>
<title>送吉祥法主 進退格</title>,<text>脫身棄紈綺。投迹寄烟霞。道邈未甞接。禪風曾所多。求詩將適遠。贈語實非誇。此去歸須早。高堂喜必和。</text>
<title>哭柳令公 潘</title>,<text>罷相閑居十數年。東門僻處好园田。今朝忽解天㢰去。可恨淳風世莫傳。</text>
<title>次牧隱先生韵。題門生鄭通州詩軸。</title>,<text>滄海茫茫似鏡平。爲尋蓬島放舟行。相邀列郡爲賓主。應與群仙作弟兄。雲斷遠峯浮地碧。天開初日浴波明。未陪杖屨遊淸境。難洗胷中欝欝情。</text>
<title>次牧隱先生韵。送仁山禪者遊方。</title>,<text>深山路滑自難尋。仁者由來有樂心。此日獨穿雲水去。他時應亦喜跫音。</text>
<title>送忠淸道觀察使韓公 尙敬</title>,<text>精敏天資美。忠淸世德傳。戴商功夙著。分陜化初宣。治道將升泰。風謠定入編。會看棠樹葉。蔽芾映春烟。</text>
<title>韓山伯牧隱先生李文靖公挽辭</title>,<text>自我先生翼典常。素王風振海東邦。朝衣屢拂三台列。仙桂曾分兩國香。久棹瀾波心不動。再經榮辱德彌昌。斯文莫嘆天將喪。賢子賢孫尙在堂。</text>
<title>舍弟遇奉傳鶯詩二篇。詞旨婉曲。說盡人情。奉讀之際。深有所感發。厚意之重。無以報謝。敢不寶藏。晨昏諷詠。以自觀省也。今謹依韻各和其意。奉呈雙梅堂左右。伏兾更加翦拂以終惠焉。雙梅堂。李文安公詹自號也。</title>,<text>鳥有可貴者。其名稱曰鶯。羽毛盡黃色。冲和氣所成。能將載好音。出谷時來鳴。丘隅自知止。終日常嚶嚶。嗟我昧所適。中心詎能明。人而不如鳥。聖訓眞堪驚。杜鵑尙再拜。况此睍睆聲。憐渠繞园樹。長慰高堂情。邇來忽不聽。無以破愁城。芳根旣有托。棲宿夫誰爭。但願春不老。千年以爲生。</text>
<title>舍弟遇奉傳鶯詩二篇。詞旨婉曲。說盡人情。奉讀之際。深有所感發。厚意之重。無以報謝。敢不寶藏。晨昏諷詠。以自觀省也。今謹依韻各和其意。奉呈雙梅堂左右。伏兾更加翦拂以終惠焉。雙梅堂。李文安公詹自號也。 其二</title>,<text>舊日喜聞鶯。今日悲聞鶯。昔妾在鄕里。忻忻弟與兄。朝從東家食。暮向西隣行。此時有此鳥。飛上桑樹鳴。蚕眠身多暇。耳愛綿蠻聲。如今遠父母。秋葉何飄零。跋涉幾山水。千里來玉京。玉京雖信美。豈無懷土情。欲往不可得。日夜念歸程。忽聽栗留語。涕淚縱橫成。滿眼故園思。感嘆無由平。原田麥已熟。去去終吾生。</text>
<title>風荷</title>,<text>亭亭相倚並。嫋嫋自推移。莫導無持操。棹頭非詭隨。</text>
<title>雨荷</title>,<text>受霑本無着。未溢先自傾。渠心善持滿。植立得圓成。</text>
<title>偶題</title>,<text>萋萋碧草雨晴初。綠樹陰中偶自鋤。一陣南風涼滿袂。誰知城市有幽居。</text>
<title>咸中樞 承慶 挽辭</title>,<text>早脫名韁物外遊。十年江海狎沙𩿨。閑情每向新篇寫。淸節當從古史求。子有功臣餘澤遠。官爲學士寵恩優。我於萬里歸來日。聞訃難禁不憗愁。</text>
<title>題國初群英眞跡 三峯欲傳國初之人親筆。使或作詩文。或將古人詩文書之。名曰國初群英眞迹。先生亦書此詩及甞所賦和三峯䳽歌一篇。三峯又送與獨谷成公求題詠。公示華嚴丘公曰。予欲賦而書之。畏一書法不敢也。師善寫者。其擇之。丘公聞之曰。獨陽村之筆好。公曰。師得之矣。世知此于文章。不知其書法之妙如此也。戊子春。丘公來寓興德社。蹈一造謁。丘公親爲蹈言之。</title>,<text>師友三峯數十年。早欽譽望出群賢。功夫縝密常持守。義理精微已貫穿。氣若吐虹衝北斗。手能扶日上中天。廟堂不變書生志。經術還兼節制權。待士洪恩雙白壁。傳家淸德一靑氊。深謀决勝於千里。廣度包容則百川。垂訓要明斯道正。能言力闢異端偏。竹堂自幸甞聯步。棘院多慚得比肩。交匪翟公貧富變。榮如郭氏始終全。索書不鄙家鷄陋。爲寫新詩愧斐然。/text>
<title>次韵題鷄林府吏崔佐詩卷 幷序</title>,<text>昔有兩儒官。少年聯馬鞍。同遊月城下。數日對酒歡。風流氣盖世。探春情興何時休。歸期忩忩不可駐。驪駒一曲生別愁。出城日已晏。更上路傍樓。有崔佐非俗吏。挈榼來尋勤挽留。看花痛飮樂復極。醉醒三日宿蕭寺。他年黃閣中。二子說不已。十年存歿泪可沱。但看醉墨整復斜。</text>
<title>次松堂趙政丞韵 二首○浚</title>,<text>沙堤依舊對門斜。喬木三韓積善家。道上問牛憂國切。朝中薦鶚進賢多。勳臣鉄卷聯雙軸。寵相麻書疊五花。已噵魯論分二半。更加一半著功何。</text>
<title>次松堂趙政丞韵 二首○浚 其二</title>,<text>街頭風軟柳絲斜。春滿京都百萬家。爕理道從天地著。贊襄功在廟堂多。晴囱影拂階前樹。書榻香來屋上花。可笑區區謀野獲。退思淸燕似公何。</text>
<title>六月初十日。承招入集賢殿聽候。時諸公已散。唯尹博士 發 獨在。</title>,<text>雨餘深殿淨無塵。中使傳呼學士臣。不及霜蹄花底散。尹生先識有來人。</text>
<title>入承旨房。次李學士韵。</title>,<text>偶承宣召入西軒。院裡淸高豈易論。盡日風來楊柳岸。芰荷香氣滿金門。</text>
<title>入直</title>,<text>三入中樞十載餘。院人仍噵是簽書。容華已變摧頹甚。自笑今予卽舊予。</text>
<title>金中樞妻氏挽辭 自註。時中樞奉使未還。</title>,<text>芳年修婦道。能使室家宜。可惜望夫日。俄成奔月期。高堂猶有父。哭泣却無兒。此恨難堪說。聞之孰不悲。</text>
<title>次韵贈淸川伯李公 居仁</title>,<text>有美人間貴。飄然地上仙。家庭餘善慶。弟姪緫時賢。蘭竹淸芬遠。琴樽醉興偏。龍門容後進。况復世交緣。</text>
<title>王評理 興 挽辭</title>,<text>少年風采映簪紳。罷相閑居閱幾春。醉夢不醒千日酒。浮名已作一朝塵。日長深院花無主。雨過空庭草自新。未見兒孫扶櫬去。令人惆悵倍傷神。</text>
<title>次獨谷贈呂興伯閔公 霽 詩韵。效其體。</title>,<text>世上誰踈懶。陽村一病翁。來門無好客。索飯有癡童。功名疑夢裡。鬂髮變愁中。未得掛冠去。自憐歸意濃。</text>
<title>次靈通社主寄扇成政丞詩韵 四首</title>,<text>上相朝回一院幽。納凉何更扇中求。黃扉閣上淸風裡。便是蕭然壑與丘。</text>
<title>次靈通社主寄扇成政丞詩韵 四首 其二</title>,<text>堂上槐陰滿地幽。淸飈自至不須求。山僧送扇應方便。欲播仁風遍野丘。</text>
<title>次靈通社主寄扇成政丞詩韵 四首 其三</title>,<text>高卧雲霞洞壑幽。公候門下肯來求。一輪明月傳家句。始覺詩僧在虎丘。</text>
<title>次靈通社主寄扇成政丞詩韵 四首 其四</title>,<text>山中凉月出蘿幽。濯熱何從水上求。𩘴𩘴淸風生兩腋。欲乘冷馭上丹丘。</text>
<title>次古人畫梅韵。與李學士同賦。詹</title>,<text>臈盡江村未有花。尋梅終日到昏鴉。忽逢玉質蒙烟霧。不覺來從兔穎家。</text>
<title>次李學士題扇 詹</title>,<text>相親炎熱時。却棄寒凉月。人情有變移。我意豈相絶。</text>
<title>次李學士 詹 賀海道都節制使金公 英烈 營造戰艦</title>,<text>渺渺西江入海流。舟中旌旆擁飛樓。知公濟巨多才略。萬斛龍駕浪浮。</text>
<title>次李學士 詹 宿國淸寺詩韵</title>,<text>閑來僧院問無生。卧聽鍾聲半夜鳴。怪底魂淸無夢寐。一簾秋月滿床明。</text>
<title>次扇上詩韵</title>,<text>扇上有新詩。眞爲幼婦碑。淸風穆如處。便覺少人知。</text>
<title>次洪公 吉旼 還敀舊宅詩韵 許中贊文敬公瑱也</title>,<text>巍巍許中贊。餘慶綿雲來。手植松已老。偃騫臨高臺。彌甥有洪氏。豪氣眞雄哉。五世福未艾。歌斯知幾回。昔與姜李輩。杯盤日日開。如澠酒不渴。甁罄寧耻罍。我時添賓席。痛飮常醉頹。諸公有嘉作。每獨慚非才。南渡世事變。西流年矢催。訪舊半存沒。敀來掃庭苔。松下更置酒。對月仍低徊。功成善勇退。笑我趍風埃。</text>
<title>追憶三峴舊遊。又成 一首。</title>,<text>三峴舊多友。日日相從來。酩酊每乘興。熙若登春臺。風流姜子顯。器度信美哉。茂松文無敵。伊溪德不回。能琴斗岾老。豁達胷襟開。吉旼 最好客。旨酒常滿罍。安宋亦英邁。而我獨摧頹。春風與秋月。唱和各展才。翻覆雲雨散。荏苒歲月摧。逝者長已矣。白骨生靑苔。存者各南北。不得共徘徊。公乎更辦酒。洗我胷中埃。</text>
<title>次奉安驛亭詩韵</title>,<text>古驛亭開茂樹間。晚凉來憇覺身安。山林僻處民居少。廚轉稀時吏後閑。崖路俯江誰𪚥險。溪流激石自生寒。我來莫噵無供給。馬飽靑蒭尙厚顔。</text>
<title>渡龍津有感。復用前韵。</title>,<text>小舟輕樣碧波間。穩涉眞同坦道安。往事悠悠都是夢。浮生後役役時閑。物情譽毀名爲累。䆠路昇沉膽可寒。未向穎川成洗耳。淸江深愧照塵顔。</text>
<title>吳濱驛</title>,<text>樓外長江野外山。好風常在兩楹間。登臨縱是淸肌骨。揮汗田夫可忍看。</text>
<title>拜政堂堂參後呈諸同列</title>,<text>政堂文學寵非輕。濫荷榮陰愧且驚。經術豈能施實學。詞章曾是盜虗名。愚庸只有丹心在。衰病難禁白髮生。旅進朝朝仍旅退。徒然伴食更無成。</text>
<title>次左政丞成公 石磷 喜雨詩韵</title>,<text>感應之機本不空。一心俄頃格玄穹。旱中萬物霑霖雨。政與高宗用說同。</text>
<title>哭復興君趙公 眻○戊辰。誅林，廉之事始起。公斬廉興邦家奴也。</title>,<text>早䆠皇元志氣雄。能因奮臂戢貪風。深謀克贊開邦運。專對偏留奉使功。晚透禪關三昧術。曾知世累萬般空。决然今日公何患。我自情鍾恨不窮。</text>
<title>題李參贊詩卷 居易</title>,<text>千載西原岳降神。扶王世世有賢臣。國公功合三韓地。秋月襟無一點塵。寵配主家光益振。恩霑先隴慶彌新。滿庭蘭玉浮佳氣。更厚栽培萬葉春。</text>
<title>得禁字。題孟先生詩卷。希道</title>,<text>早猒風塵滿面侵。掛冠敀興浩難禁。事親養志終廬墓。敎子傳經豈貴金。投杖靑山晴更好。垂綸碧磵淨愈深。林蔬每遣家童拾。村酒相過野老斟。庭草不除俱得意。嶺雲常在共無心。從今更展同時策。須佐明君布德音。</text>
<title>送柳侍史赴密陽。得送字。斗明</title>,<text>柳君我所愛。才名早出衆。方乘憲府騘。佇聞朝陽鳳。一鳴遠謫州。縉紳惜相送。內外勢雖殊。治人理同共。勿謂割雞時。牛刀焉可用。久別暫相逢。遽去如一夢。春風布陽和。谷鳥出幽洞。政成迫徵黃。來作明堂棟。</text>
<title>送權侍史 弘 點馬</title>,<text>烏府聯裾喜得君。同將白簡叫天門。可憐杞梓遭拋棄。樗櫟偏蒙雨露恩。</text>
<title>送權侍史 弘 點馬 其二</title>,<text>吾宗積德衆皆言。世美相望具達尊。莫患早年功未樹。澗松含翠自深根。</text>
<title>送權侍史 弘 點馬 其三</title>,<text>秋氣凄凉霜露寒。憐君點馬跨征鞍。郵民莫作涓人見。曾是烏臺侍史官。</text>
<title>送權侍史 弘 點馬 其四</title>,<text>當時點馬鴨江陬。滿眼驪黃動客愁。今日送君還戀憶。我兄持節作遨頭。</text>
<title>送權侍史 弘 點馬 其五</title>,<text>淸川江上久淹留。醉後題詩古寺樓。點馬莫嫌卑冗甚。十年廊廟得優游。</text>
<title>奉謝江原道都觀察使韓公 尙敬 惠東坡和陶詩。兼示所作關東雜詠。</title>,<text>淵明高節最堪師。千載流傳醉後詩。未悟昨非慙老大。秋深三逕有歸期。</text>
<title>奉謝江原道都觀察使韓公 尙敬 惠東坡和陶詩。兼示所作關東雜詠。 其二</title>,<text>曾信東坡百世師。精神都在和陶詩。展來試得吟中趣。却恨吾生在後期。</text>
<title>奉謝江原道都觀察使韓公 尙敬 惠東坡和陶詩。兼示所作關東雜詠。 其三</title>,<text>功名役役走京師。未向溪山一賦詩。忽得關東題詠妙。海門思欲訪安期。</text>
<title>奉謝江原道都觀察使韓公 尙敬 惠東坡和陶詩。兼示所作關東雜詠。 其四</title>,<text>柳巷先生我所師。羡君問禮又聞詩。峨洋妙意傳家法。惟恨知音欠子期。</text>
<title>題靈通寺樓</title>,<text>五冠山下古叢林。風滿樓臺綠樹陰。境絶塵喧常閴寂。溪因雨過更澄深。西峯爽氣連朝暮。北嶺閑雲亘古今。惆悵無由問前事。土橋依舊未消沉。</text>
<title>哭朴密直 永忠</title>,<text>久隨旌旆樹邊功。寵拜鴻樞位已崇。世事早能婚嫁畢。生涯長任醉醒中。白鬢紅頰身猶徤。黃狗蒼鷹志尙雄。忽向幽堂成大夢。那堪紼翣起悲風。</text>
<title>謝江原道使相家語玉燭之惠 韓尙敬</title>,<text>素王家語最精微。方冊雖存識者稀。多謝先生持贈意。明燈况復助光輝。</text>
<title>次蘭坡 李居仁 聯句韵賀李政丞 居易</title>,<text>駙馬寵恩兄弟並。國公遺澤子孫鍾。再扶昇日咸池上。獨播淸風杜閣中。</text>
<title>又得三字</title>,<text>平生克備達尊三。終始汾陽壽老聃。世德相承知有本。胷中秋月照澄潭。</text>
<title>次韵謝同年李咸陽惠紙 恒茂</title>,<text>一封書至自南州。尙想蓴鱸物外秋。老去䆠途詩㹅廢。今朝喜與楮生遊。</text>
<title>送咸觀察使 傅霖</title>,<text>山水關東勝。蓬灜海上連。精鍾生俊傑。氣逈得神仙。昔我訓蒙士。惟君最少年。聦明眞性禀。經術是家傳。慷慨懷常激。精微理極硏。學能行並進。才與識俱全。蟾窟攀詵桂。蛾班着祖鞭。御天龍變化。賢德鳳飛騫。開國勳庸大。圖形寵渥偏。樹風悲不止。苫凶痛堪憐。憂制終三載。哀誠澈九泉。求忠當孝子。敷政要仁賢。榮錫分茅爵。威專扙鉞權。英聲摧賊膽。惠化息民肩。只在吾心正。無忘聖德宣。臨離贈此語。厚意重拳拳。</text>
<title>次趙雨亭韵答鄭春谷 趙諱璞。鄭諱擢。</title>,<text>白岳山前一草亭。綠陰深處午風淸。相思不得成良晤。難寫胷中繾綣情。</text>
<title>次趙雨亭韵答鄭春谷 趙諱璞。鄭諱擢。 其二</title>,<text>連袂朝天萬里餘。舟中共食楚江魚。如今更覺誠心厚。肴酒殷勤且摘蔬。</text>
<title>次春谷韵</title>,<text>南都出鎭構新亭。德感民懷政自淸。河內冦公難久借。宜登台鼎𢠢群情。</text>
<title>次春谷韵 其二</title>,<text>論交已是十年餘。契闊眞難數寄魚。鄭谷想知多僻處。卜隣將欲種園蔬。</text>
<title>復次前韵</title>,<text>昔與登臨望海亭。雲開溟渤政澄淸。知公雅量能同大。履險曾無惴慄情。</text>
<title>復次前韵 其二</title>,<text>腹裏詩書萬卷餘。愛民仁信及豚魚。齋居更想多幽興。冒雨栽花又課蔬。</text>
<title>復用前韵</title>,<text>武夷山繞晦菴亭。百畒方塘徹底淸。活水至今流不息。難分一泒洗塵情。</text>
<title>復用前韵 其二</title>,<text>王化來宣補衮餘。凜然淸節邁懸魚。須將利器施槃錯。勿問傭人賣菜蔬。</text>
<title>復用前韵 其三</title>,<text>我家黃菊滿園亭。文正高風永世淸。與子幸蒙餘慶厚。勉思承繼共殫情。</text>
<title>復用前韵 其四</title>,<text>樂在胷中無欠餘。人非魚也豈知魚。孔門願學心齋者。陋巷蕭然只飯蔬。</text>
<title>復用前韵 其五</title>,<text>天地眞同逆旅亭。下爲重濁上輕淸。濂溪大極無餘蘊。自愧陽村未得情。</text>
<title>復用前韵 其六</title>,<text>朝來步屧上春亭。頓覺溪山雨洗淸。俯仰乾坤成一嘯。悠然沂上詠歸情。</text>
<title>復用前韵 其七</title>,<text>秦焚六籍幸遺餘。却恨還多魯與魚。珍重先生能樂道。不知肉味况知蔬。</text>
<title>復用前韵 其八</title>,<text>利欲紛拏作僞餘。斯民不幸自相魚。漢陰寧有機心在。抱瓮惟知日灌蔬。</text>
<title>復用前韵 其九</title>,<text>闕疑曾學愼言餘。矢直何人似史魚。可笑樊遅遺遠大。惟知問圃欲爲蔬。</text>
<title>復用前韵 其十</title>,<text>一樓風景勝高亭。終日登臨興味淸。客裡厚恩難可報。誓將金石比交情。</text>
<title>復用前韵 其十一</title>,<text>勳業能成學問餘。天淵神化似鳶魚。致君堯舜公無讓。時遣羊來踏我蔬。</text>
<title>復用前韵 其十二</title>,<text>春風淡蕩百花亭。宿雨晴時氣轉淸。數日齋居同笑語。親情不减弟兄情。</text>
<title>復用前韵 其十三</title>,<text>華宗除子更無餘。問禮問詩似伯魚。百事可成知有本。尋常咬得一根蔬。</text>
<title>復用前韵 其十四</title>,<text>無邊風月滿蓮亭。洒落胷襟亦與淸。想得二公成邂逅。窮通不變共盟情。</text>
<title>復用前韵 其十五</title>,<text>安石高樓百尺餘。雄風如化北溟魚。公今攀附登雲路。可拔園中舊日蔬。</text>
<title>送京畿按部金議郞 端</title>,<text>郊畿分左右。按部得賢才。楓陛絲綸降。棠林茇舍開。疲民肩可息。猾吏膽應摧。王化由先邇。惟君往敬哉。</text>
<title>次鄭判中樞 洪 韻。送同年金判事 摯。</title>,<text>聖朝圖畫炳凌烟。難把踈慵得比肩。唯羡澗松含晚翠。願如山木保天年。儻來軒冕知吾累。自樂簟瓢爲子憐。安得飄然携手去。滿懷塵土濯風泉。</text>
<title>送岬山住持圓公詩 幷序○性圓</title>,<text>縹緲雞林海上城。今朝南望送君行。慈烏反哺岬山下。雪裡定應新笋生。</text>
<title>詠陳氏宅槎峯次韵 義貴</title>,<text>天工刻鏤巧成峯。誰識千年化石松。宛有烟霞丘壑趣。坐來如聽一聲鍾。</text>
<title>次雙梅堂猫乳詩韵</title>,<text>鼠自嫌貧尙可虞。每愁飢齕及書廚。聞君德化猫相乳。爲寄如拳一小雛。</text>
<title>次雙梅堂猫乳詩韵 其二</title>,<text>爲家如國戒無虞。鼠竊寧容入遠廚。自是養猫同養將。定知牙爪㓕胡雛。</text>
<title>次天使淮南陸伯瞻顒春宴曲</title>,<text>繡幕圍春氣融暖。金樽對月酒常滿。玉釵鳳髫態自濃。嫋嫋淸歌兼急管。城頭烏啼暮雲低。靑蛾起舞斜日題。莫催歸馬臨風嘶。坐看飛星流向西。</text>
<title>次伯瞻見贈韵 二絶</title>,<text>學業空踈不自修。無由得入聖門遊。謾言夷夏同天性。孤陋如今嘆白頭。</text>
<title>次伯瞻見贈韵 二絶 其二</title>,<text>昭回白日發天光。出自咸池照四方。欲識一元無息處。雪中梅萼吐新芳。</text>
<title>次伯瞻見贈韵 二首</title>,<text>小生曾得近天闈。優荷如春帝德輝。粲爛奎章親鴈札。氛氳香氣賜來衣。九街樓觀承恩醉。萬里鄕關奉勑歸。睿澤淪肌無路報。夢魂常繞五雲飛。</text>
<title>次伯瞻見贈韵 二首 其二</title>,<text>雙鳳㗸書下紫闈。翩翩采羽映朝輝。九天日月頒堯曆。五色文章補舜衣。旅館方欣傾盖舊。驛程難挽着鞭歸。若爲揷得如雲翼。霄漢翺翔與子飛。</text>
<title>次伯瞻春日見寄韵 二首</title>,<text>草樹春敷榮。好鳥鳴其嚶。讌坐感時物。浩然高興生。蕭灑玉堂彦。聞道眞吾兄。乘軺使絶域。帝運開太平。邂逅展良晤。綠醑尊中盈。願言保終始。莫忘今日情。</text>
<title>次伯瞻春日見寄韵 二首 其二</title>,<text>我昔被寵榮。禁林聞鳥嚶。文淵集群彦。遇我如平生。摳衣願承敎。事以猶父兄。一朝返鄕國。戀懷苦未平。君今奉使至。謙謹無驕盈。宛若見諸子。慰我拳拳情。</text>
<title>題伯瞻釣叟圖</title>,<text>槎牙老幹幾經春。白髮漁人隱海濱。會見熊罷終入獵。好將仁術濟斯民。</text>
<title>昨見釣叟圖。作太公賦之。及觀佳作。乃賦子陵也。故又次韵。以太公壓子陵。</title>,<text>眞釣求魚計不踈。時來牧野展雄圖。客星謾向桐江隱。加腹依然是僕奴。</text>
<title>謝伯瞻梧竹圖</title>,<text>高梧一樹挺朝陽。碧玉雙竿貫雪霜。幸際文明天下泰。鳳凰覽德下高岡。</text>
<title>次伯瞻韵 二首</title>,<text>門垂黃金柳。坐有綠綺琴。相對兩佳士。玉樹臨儒林。冷冷大古響。朱絲間淸吟。殷勤永今夕。終始同此心。</text>
<title>次伯瞻韵 二首 其二</title>,<text>淑氣正催鶯。園林向晚淸。微風吹綠醑。斜日照朱楹。興逸新詩句。情濃寶瑟聲。別離何足惜。聯騎共朝京。</text>
<title>送禮部陸伯瞻使還</title>,<text>离照重明萬國安。群生咸被帝恩寬。正頒堯典羲和曆。春滿箕封弁馬韓。使節動星方發彩。詞源觀海更增瀾。鹿鳴宴勞應優渥。濟濟廷臣刮目看。</text>
<title>送禮部陸伯瞻使還 其二</title>,<text>曾向文淵閣上看。信知觀水必觀瀾。瞻前忽後難窺聖。肆外宏中捴似韓。御札親承奎璧煥。儲恩更沐海天寬。小生無力酬洪造。倍祝皇圖萬世安。</text>
<title>代人贈送伯瞻使還 二首</title>,<text>聖代輿圖廣。天心付畀全。北驅窮朔漠。東曁到朝鮮。西被流沙外。南踰㢓海堧。華夷歸有德。日月照無邊。共入陶鈞內。誰言覆載偏。皇猷開煥赫。胡醜掃腥膻。復啓中華統。非因曩代權。功光湯武上。業邁漢唐前。割據皆含璧。英雄競著鞭。貔貅雄武烈。鸞鳳萃文淵。冠冕千官盛。梯杭萬國連。塩梅殷鼎鼐。玉帛禹山川。溟浡波曾息。燕然石已鐫。威收用黃鉞。治定頌朱絃。翼翼洪基壯。巍巍景祚綿。嗣皇眞聖哲。輔相捴忠賢。欽恤刑期措。寬仁澤必宣。丕承思祖述。善繼貴相沿。綏撫恩覃及。褒嘉賞乃延。十行頒御札。三錫重賓筵。文錦浮紅暈。輕羅漾碧漣。曆分欽若後。春盡泰來先。偉矣南宮彦。飄然上界仙。詞華登桂籍。風彩暎花甎。持節辭螭陛。揚鑣跨馬韉。緬來箕子國。載賦叔孫篇。才入機雲妙。名將賈贄傳。事唐誠最著。使越美奚專。修靜道同躰。放翁詩可肩。禮容持素履。家法守靑氊。星斗胷中炳。龍虵筆下纏。鵠峯春婉娩。龍岫月嬋姸。綠蟻宮壺灔。靑娥舞袖翩。俳優紛雜遝。仗衛共蹁蹮。舊俗何嫌陋。圖經定見編。梅開尋澗水。茶好煑山泉。野菜香堪茹。林葩爛似燃。柳絲搖濯濯。草色弄芊芊。佳節行方届。征車苦欲還。我王誠欵欵。侯度每拳拳。承命榮彌渥。輸忠誓益堅。子孫期不替。朝覲永無愆。賤子生遐域。微才自可憐。慕華徒景仰。居陋獨周旋。學問眞踈淺。詩書豈貫穿。每遭君子至。常愧性資顓。語異難承敎。思歸便式遄。懽諧猶未洽。別恨苦如煎。贈處將何道。逢迎會有緣。三韓作蕃屛。固圉萬斯年。</text>
<title>代人贈送伯瞻使還 二首 其二</title>,<text>皇明誕作寰宇淸。旃毳不復能縱橫。西琛南金筐篚盈。頓顙北闕爭來庭。東方有國隔滄溟。爰自箕子風化行。知尊中國有義聲。世修執壤無遑寧。惟吾老王賢且英。剗除叛亂功乃成。高皇曰嘉示寵榮。許以王爵更國名。王拜稽首深感銘。誓萬子孫爲藩城。父以傳子弟讓兄。兄辭弟受敦親情。竱心一力常𥷋傾。繼繼益篤輸忠誠。今天子嗣眞聖明。仁濡普率安群生。溫溫陸郞金玉精。裒然遭遇飄長纓。親承玉節辭帝京。萬里原隰駪駪征。手奉丹詔頒新正。鮮鮮羅綺浮光晶。君臣拜受寵若驚。齊呼萬歲聲喧轟。每懷王事有常程。對酒不飮催歸旌。鴨江漫漫鶴野平。春風馳驛如飛星。丹墀入奏天必聽。海外億萬命生靈。永世皥皥𪚥與耕。</text>
<title>送端木待詔使還詩 禮</title>,<text>曾陪群彦赴文淵。頭上親瞻咫尺天。凡骨縱除仙府籍。賜衣猶襲御爐烟。賢王寵錫龜纏印。膚使高才鳳翥篇。此日喜迎還送別。夢隨旌旆到花磚。</text>
<title>送章寺丞使還 謹</title>,<text>東國賢王孝且仁。父傳兄讓篤親親。演綸褒奬彛倫正。錫印榮除爵命新。漢節却廻天上路。越金難作橐中珍。只應咳唾成珠玉。淸韵琅琅滿海濱。</text>
<title>送林行人使還</title>,<text>銅柱扶桑四海遙。盛時聲敎煥文昭。裕孫成德湯傳甲。協帝重華舜繼堯。曆改月正尊大統。天開星象拱中霄。臨分贈別無長策。莫謂吾謀似繞朝。</text>
<title>送林行人使還 其二</title>,<text>濟濟群賢翊聖朝。小生曾得近丹霄。親承御札文如漢。且識皇儲顙類堯。却到海東聞訪落。每瞻天上嘆於昭。夢魂常繞文淵閣。誰謂山河萬里遙。</text>
<title>送相監生使還</title>,<text>髦士出淮海。氣雄才亦馴。硏窮聖賢學。道藝無比倫。皇明啓熙運。駕馭皆俊臣。九有煥文治。鹿鳴宴嘉賓。來遊璧雍裏。裒然氣益振。絶足自超詣。聲名騰縉紳。一朝被綸命。頓轡東海濱。市駿匪求馬。要得驚代麟。我王思無斁。有駱且有駰。龍媒及鳳臆。紫騮與靑驎。駉駉盡在野。矯矯皆若神。考牧獻天廐。萬匹如雲屯。長鳴奮鬐鬣。足以靜塞塵。靡盬戒旋軫。振策凌淸晨。歲暮積霜雪。行邁良艱辛。節義古所重。功名當及辰。由來汗血驥。千里志一伸。去去展高步。籋雲登天津。戮力佐時乂。四海施陽春。</text>
<title>題獸醫王名仲遠字說後</title>,<text>名家知子有高才。市駿年來已築臺。萬里天衢馳絶足。追風逐電浮氛埃。</text>
<title>題獸醫王名仲遠字說後 其二</title>,<text>王良相馬世無倫。後胤如今有此人。皁櫪豈誇毛仲美。三槐欝欝更靑春。</text>
<title>題獸醫周驥彦德字說後</title>,<text>德驥曾聞著魯論。如今喜見渥洼孫。高才豈是駑駘伍。天廐偏蒙駕馭恩。</text>
<title>題獸醫周驥彦德字說後 其二</title>,<text>矯矯天閑萬匹龍。曾知逸驥最驍雄。肯從鍾上禾蒭老。會向明時策駿功。</text>
<title>次獨谷韵。送三道漕轉都軆察使林公整。</title>,<text>都門祖席動悲歌。別恨其如靡盬何。睿眷欲資舟揖用。似君材畧世無多。</text>
<title>辛巳冬十月初九日。太上王浴于平州溫井。殿下問安。次于歧灘。其夜微雪。</title>,<text>上宮西狩浴溫泉。省問宸心日翼然。禁衛曉嚴來野外。行廚暮設滿江邊。寒聲微洒三更雪。暖氣還添萬竈煙。此地昔曾陪羽獵。須知今日勝當年。</text>
<title>次彌勒堂</title>,<text>野外高風冷。天邊短日催。溪山隨處好。車駕出城來。舜孝一心切。湯羅三面開。問安非校獵。獻賦愧吾才。</text>
<title>次溫井用歧灘韵</title>,<text>陰火炎炎煑玉泉。浴來肌骨便脩然。離宮爲設原田上。樹羽來臨野岸邊。夜靜令嚴聞漏鼓。曉寒人語起炊烟。聖心慈孝無今古。曆數應傳億萬年。</text>
<title>奉敎製進。次使臣少卿祝孟獻韵。二首</title>,<text>星使遙持玉節過。小邦欣感意如何。德齊巍蕩天爲大。治洽雍煕海不波。詔降如綸褒奬極。衣分在笥寵恩多。區區舘待慙殊薄。且向離亭聽我歌。</text>
<title>奉敎製進。次使臣少卿祝孟獻韵。二首 其二</title>,<text>筆力能廻造化春。佳章神畫惠來頻。風雲入手流形妙。星斗羅胷命意新。言動可觀情繾綣。容儀便覺氣淸淳。圖南一擧天池闊。遙望鵬程不可親。</text>
<title>奉敎製進。次祝少卿冬至詩韵。二首</title>,<text>使臣𪚥命降中宸。一接風儀意轉親。粲爛壐書光射日。氛氳宮錦暖浮春。華夷混合無他道。天地生成有此身。幸際復亨時進泰。共君齊拜賀今晨。</text>
<title>奉敎製進。次祝少卿冬至詩韵。二首 其二</title>,<text>地底陽生節序催。憐君奉使異鄕來。客愁應似添宮線。詩興還如動管灰。舜政已齊修土榖。殷羹當用作塩梅。公歸有日無緣住。莫厭殷勤勸酒盃。</text>
<title>代人贈祝少卿使還 三首</title>,<text>聖皇端拱九重宸。萬里邊陲見若親。使節來臨宣異寵。群情感激被同仁。從容禮貌人皆美。妙絶才華世罕倫。添儐數旬承顧盻。臨歧送別倍傷神。</text>
<title>代人贈祝少卿使還 三首 其二</title>,<text>使𪚥綸命布陽春。際海渾霑雨露均。傾盖笑談新若舊。揮毫飛動妙如神。駉駉運進追風足。懇懇難留許國身。爲向舟墀善敷奏。吾王忠順自天眞。</text>
<title>代人贈祝少卿使還 三首 其三</title>,<text>祝公英邁固多能。萬里遊觀氣益增。侃侃片言堪信服。溫溫禮貌豈驕矜。詩應神助知無敵。畫逼天眞見未曾。此日黯然生別恨。何時更挹酒如澠。</text>
<title>贈送臨淸釣隱詩 幷序</title>,<text>鄱陽江水淸且深。小亭翼然江之陰。有容持竿日日尋。志不在漁常獨唫。磻溪釣璜垂直針。鷹揚雋烈誰能任。桐廬客星久已沉。凜凜淸風吹古今。聖賢高躅留碧潯。眼底萬物空蕭森。出處殊塗同此心。直敎千載人皆欽。寂寥不皷昭文琴。胷中至樂無知音。臨流兀坐涼滿衿。不覺歲月馳駸駸。歘爾徵起紆纓簪。風彩磊落傾士林。振鬣雄嘶萬馬瘖。𦬼雲歷井仍捫參。玉皇睿鑑如天臨。命掌房駟圍田禽。威加北漢南踰郴。豺虎遁走皆成擒。東遊奇氣增嶔岑。俯瞰溟浡同蹄涔。當事不敢忘規箴。高懷豈受纖塵侵。賓庖有魚炮且燖。公燕鹿鳴歌食芩。樽前只許魯酒斟。槖裏曾無南越金。節旄來趁淸霜砧。去時方炎桑落葚。海外僻地久滯淫。舒憂嘯詠鏘璆琳。西歸我思慨釜鬵。送別繾綣情難禁。知君天上霈傳霖。永使萬方枯涸咸霑淋。梯航世世爭輸琛。</text>
<title>送端木天使</title>,<text>箕子千年地。端公四海名。周咨持使節。道學振家聲。幸結新知樂。那堪別恨生。相期誠不淺。夾輔致昇平。</text>
<title>送周監生使還</title>,<text>蘊籍儒林秀。追隨使節來。讀書明實學。草檄有高才。海國民風古。天涯驛騎催。此行眞特達。應得上雲臺。</text>
<title>奉敎製進。送潘行人使還。</title>,<text>帝德如春覆育均。小邦偏感被同仁。九章寵命頒玄衮。萬歲誠心拱紫宸。漢節自能持雅操。越金焉得浼行塵。相逢忽忽還相別。好去承恩玉殿春。</text>
<title>次端木天使詩韵。送董監生使還。</title>,<text>人生天壤間。有志事可必。多君抱奇才。意氣自超逸。去去佐明時。文德冒出日。露花紅錦鋪。煙柳翠絲密。羡看騏驥資。雲路正奔駃。</text>
<title>次天使東八站路上詩韵口號 兪士吉</title>,<text>僻在海隅慚陋學。曾從天上泛仙槎。箕封自古遵王道。舜德如今協帝華。幸見車書文軌混。何嫌冠盖往來賖。相逢爛醉眞良計。百歲人生亦有涯。</text>
<title>觀獵。奉呈天使三大人。</title>,<text>星軺觀獵出都城。群馬駪駪作隊行。獸竄草間難得脫。禽飛雲表却遭烹。三驅正値開羅網。四海方臻洗甲兵。此日原頭聊講武。騎徒齊奮有歡聲。</text>
<title>再用前韵。奉呈天使三大人。</title>,<text>口宣天詔到藩城。有脚陽春見此行。德洽敷文來鳳舞。恩寬治小戒鮮烹。伊周固已常論道。衛霍何須善用兵。曾是三韓非化外。願留雄筆振風聲。</text>
<title>次天使僉都御史兪公詩韵 士吉</title>,<text>征途數日得攀鞍。可怕霜威逼骨寒。臨別繞朝難贈策。逢時貢禹競彈冠。千年際會承三接。萬里扶搖在一搏。願爲小邦留妙筆。珍藏世世永傳看。</text>
<title>送內使楊公使還</title>,<text>上林嘉卉本多奇。最好風前玉樹枝。昵侍九重承帝眷。遊觀萬里達民思。燒香黌舍文儒敬。校獵郊原武士馳。共噵內臣知急務。合將才畧佐明時。</text>
<title>僉都御史兪公使還。王命臣近護送鴨綠江邊。士吉</title>,<text>聖朝遣使選才賢。御史風威最罕前。肅肅乘騘皆止避。遙遙馳馹忽來宣。眼中物象三韓地。脚底陽春萬里天。從此東人常景慕。願毋金玉送新篇。</text>
<title>洪武二十九年夏。內使溫公奉大祖高皇帝之命。來使小邦。我老王亦命臣近隨車赴京。欽蒙聖恩慰諭而還。越三十五年冬。溫公又奉新天子詔命以來。王又命臣近護送鴨綠江邊。</title>,<text>曾隨旌旆謁天庭。又向江頭送使星。補主誠深心自直。愛人恩篤骨堪銘。天邊寒月孤光白。海上群山幾點靑。別後相思何日已。時時西望數長亭。</text>
<title>送王天使使還</title>,<text>自牧齋中隱逸人。聖朝來作老成臣。綸音曉降鴻臚列。玉節秋過鴨綠濱。德洽懷柔恩似海。禮成酬酢氣如春。隨車送別還多恨。每歷郵亭倍愴神。</text>
<title>哭成大司憲 石瑢</title>,<text>美質兼加學問功。材名早出縉紳中。棠林惠化留遺澤。栢府威聲振古風。哀毁只緣殫子職。蒼茫眞可悢天公。當時共結同庚契。此日傷心豈有窮。</text>
<title>送金堤縣令李 伯撰</title>,<text>睿想憂民切。疇咨擇士精。惟君方得郡。乃父亦專城。帶犢明新令。乘𩣭有舊聲。均勞無內外。政最更飄纓。</text>
<title>貢院見杏花。用屛上詩韵。奉呈諸公。</title>,<text>得賢志欲佐邦家。兩眼冬烘鬢雪加。豈念園蔬將播種。不知墻杏已開花。易書炫耀迷孤𪚥。評點淋漓散暮鴉。再掌禮闈慙不分。流傳桂苑永應誇。</text>
<title>奉敎和進太上王製詩韵</title>,<text>東巡北狩御離宮。嗣聖時時淚洒風。天道孔昭回玉輦。飜然改過美焉窮。</text>
<title>送李右使稷奉使</title>,<text>聖代恩光滿海隅。羡君乘馹向天衢。雲中必擧三淸鶴。轅下難馴萬里駒。好達群情深感激。還承睿澤更霑濡。公家勳烈期無墜。努力一心忠義俱。</text>
<title>送完山府尹尹公 坤</title>,<text>巨鎭分南北。完山最是奇。千年鍾王氣。一代啓鴻基。舊俗還淳日。勳臣出宰時。贈言慚鄙拙。聊以慰吾思。</text>
<title>送梁秀才 允悔 歸覲</title>,<text>一葉知秋欲落初。思親汲汲戒征車。風前殘暑收歸路。雨後新涼滿大虛。孤舘月明聞蟋蜶。澄江潦盡打鱸魚。高堂舞彩來須早。䲶鷺翺翔有直廬。</text>
<title>奉次銀臺諸學士詠梅詩韵</title>,<text>高人偏愛臈天梅。培養盆中最早開。一榻淸香春婉娩。數枝踈影月徘徊。</text>
<title>奉次銀臺諸學士詠梅詩韵 其二</title>,<text>雪林香動認眞梅。不覺寒葩臘月開。繞樹千回情未足。傍人莫訝又徘徊。</text>
<title>奉次銀臺諸學士詠梅詩韵</title>,<text>乾坤淸氣最鍾梅。氷雪團團滿樹開。夜靜不辭寒入骨。參橫月落且徘徊。</text>
<title>奉次銀臺諸學士詠梅詩韵</title>,<text>滿林殘雪一株梅。春意先從冷艶開。玉兔影高寒更甚。肯容蜂蝶得徘徊。</text>
<title>奉次銀臺諸學士詠梅詩韵</title>,<text>腸懷鉄石口吟梅。相業能令治道開。自是廣平風韵在。追攀高躅莫徘徊。</text>
<title>奉次銀臺諸學士詠梅詩韵</title>,<text>花中巢許是爲梅。雪虐風高也自開。美實可資殷鼎用。豈從林壑獨徘徊。</text>
<title>奉次銀臺諸學士詠梅詩韵</title>,<text>天催春信動香梅。萬玉妃皆一笑開。似向含章簷下見。競將粧點自徘徊。</text>
<title>奉次銀臺諸學士詠梅詩韵</title>,<text>窓前素質雪耶梅。縞袂飄然皓齒開。玉貌豈緣羌笛落。瑤臺月下定徘徊。</text>
<title>奉次銀臺諸學士詠梅詩韵</title>,<text>逋仙窓外數枝梅。玉蘂輕盈欲盡開。怊悵肘生莊叟柳。莫陪群彦繞徘徊。</text>
<title>奉次銀臺諸學士詠梅詩韵</title>,<text>寒多白屋本無梅。病裏昏昏眼倦開。聞說高人憐玉質。爲邀詞客共徘徊。</text>
<title>送平陽君趙公赴完山 自註。時踐爲半刺。</title>,<text>出宰從來貴。多君少壯時。殊勳蒙睿睠。寬政慰民思。風雪歲將暮。關河行正遲。臨分憶豚犬。苦語不成詩。</text>
<title>次獨谷韵。賀李代言 升商 掌試成均。</title>,<text>經術相承積善家。每魁蓮榜世傳誇。含香且得提文柄。舞彩仍將戴賜花。</text>
<title>題柳少年山水圖 方善</title>,<text>墨池龍起雨濛濛。石走江翻鬼泣空。一陣好風天地霽。分明元化在胷中。</text>
<title>題柳少年山水圖 方善 其二</title>,<text>靑山雨過白雲濃。草樹皆霑閏物功。頃刻解成眞態出。信知人可代天工。</text>
<title>趙政丞 浚 夫人挽辭</title>,<text>侍中孫配侍中家。世上榮聲豈有過。只得明珠留一顆。却忙奔月伴姮娥。</text>
<title>奉次獨谷成政丞 石璘 題李政丞 居易 淸樂堂詩韵</title>,<text>世德非喬木。宗盟是泰山。恩光輝日下。義氣薄雲間。治定時堪樂。心淸事自閑。安危皆注意。丘壑豈能還。</text>
<title>次韵謝雨亭蓴羹見餉 二首</title>,<text>數日同齋宿。高懷更眷思。頻繁霑異味。妙絶聽新詩。蓴菜銀羹滑。香醪玉斝遲。交情眞鄭重。膠漆永爲期。</text>
<title>次韵謝雨亭蓴羹見餉 二首 其二</title>,<text>新邑來何寓。高樓最可思。齋居堪屛迹。醉興共吟詩。雨霽靑山近。天長白日遲。登臨多野趣。亦足慰幽期。</text>
<title>送邊文州 處厚 之任</title>,<text>聖主憂民日。郞君出宰時。煩苛應務去。寬厚要先施。茂樹孤蟬咽。長途五馬馳。此行兼舞彩。忠孝兩無虧。</text>
<title>癸未正月二十三日大雨</title>,<text>今年正月異他年。隔日陰晴雨雪連。久訝玉峯浮地上。忽驚銀箭滿雲邊。詩懷竟夕難排悶。病耳通霄耿不眠。俚諺比方娘手大。誰將理數問蒼天。</text>
<title>金典書 瞻 來過</title>,<text>昔年宮洞日相隨。童稚情親更有誰。䆠路窮通曾信命。聖朝遷擢政逢時。精硏禮樂知沿革。博涉經書辨信疑。自愧持蠡難測海。賁然門巷喜來思。</text>
<title>寄贈金同年 摯 乞竹</title>,<text>錄竹滿園種。高齋幽興長。涓涓滋雨露。擢擢傲風霜。勁節眞同調。虛心亦可方。請公醫我俗。分送翠雲光。</text>
<title>漁父辭。次雙梅堂用古人韵。</title>,<text>長江釣魚者。迹與心雙淸。不自識榮辱。何甞思利名。孤舟獨往還。夜泊沙頭宿。江楓吹碧烟。曉㸑燃綠竹。一竿生涯亦有餘。汎汎長隨鷗鷺居。高歌濯纓樂在中。忘筌且復兼忘魚。</text>
<title>孔岩許公醉而墜馬。戱贈一絶湊。</title>,<text>許子平生醉度年。高風直過竹林賢。塞翁墜馬焉知福。好向長途更著鞭。</text>
<title>題昭格殿</title>,<text>地湧靈泉淨。山藏道境幽。經營開寶殿。咫尺隔塵區。霄漢仙居逈。雲霞鶴馭留。度人多妙訣。降福永千秋。</text>
<title>癸未九月晦。奉香宿馬山驛。其夜有雨。朝至碧蹄驛。墻菊盛開。</title>,<text>佳菊誰栽古舘傍。黃朱錯落滿東墻。涓涓新沐三更雨。粲粲能經十月霜。在驛尙堪稱隱逸。泛樽難爲作重陽。最憐衆卉皆搖落。獨保淸寒晚節香。</text>
<title>送前知申事權公 執經 出牧尙州</title>,<text>妙齡喉舌荷恩榮。寬厚天資自老成。十載田廬閑日月。一時門士幾公卿。旌旗出守承新寵。雲漢遺黎得再生。去去勉修忠義烈。聖朝廊廟任賢英。</text>
<title>復用乞竹詩韵。寄金同年 摯。</title>,<text>爲問園中竹。新稍幾箇長。籜披如點血。節露自儲霜。俗士有醫術。此君眞藥方。數莖如得種。陋巷亦增光。</text>
<title>送張觀察使 子忠</title>,<text>慷慨高懷出士林。數州遺愛洽民心。按臨左部威聲振。秩峻中樞寵渥深。黃鉞曉分丹闕下。繡衣春照錦江陰。勉旃更展匡時策。須使功名冠古今。</text>
<title>送酒謝同年金公 摯 病中來過</title>,<text>䆠途奔走雪侵頭。十日都無一日休。物議難逃尸祿責。鬼呵宜有負薪憂。乃因枕上身多困。却使門前客不留。爲遣麴生聊致謝。兾憑杯杓洗愆尤。</text>
<title>金居士雪中騎牛遊皺岩</title>,<text>雪裏溪山特地奇。遊觀牛背任行遅。皺岩可是非人境。長使儒仙爲賦詩。</text>
<title>金侍中騎騾訪江西惠袁上人</title>,<text>廊廟宏材社稷憂。騎騾淸嘯到山丘。肯將禪話裨經濟。只可蕭然野外謀。</text>
<title>書筵三絶。奉呈諸公。</title>,<text>玉色臨軒白日明。潭潭廣廈集群英。從容進講操存要。思到無邪卽是誠。</text>
<title>書筵三絶。奉呈諸公。 其二</title>,<text>束帶趨朝近耿光。叨陪淸讌講虞唐。寂寥庭院歸來晚。猶自衣冠惹御香。</text>
<title>書筵三絶。奉呈諸公。 其三</title>,<text>墻頭垂柳颺金絲。殿閣參差晝漏遅。玉案無塵封事少。讀書聲逐細風移。</text>
<title>寄監牧諸公</title>,<text>曉日辭金殿。春天放牧塲。寧憂風馬逸。免使老農傷。昭𣂈山花艶。供廚野菜香。川原隨處好。吟詠興彌長。</text>
<title>次雲岩禪老詩韵 省敏</title>,<text>塵土難成物外遊。遙思禪榻幾回頭。何當滿壑松風裏。相對披襟爲小留。</text>
<title>次雲岩禪老詩韵 省敏 其二</title>,<text>謫裏曾從海上遊。雲蹤初見寺樓頭。當時不得施衣別。他日唯期挽袖留。</text>
<title>次獨谷韵賀金代言利</title>,<text>曾從試士棘圍來。自幸冬烘尙得才。講道每蒙陪玉案。尊賢何羡上金臺。天心固重忠言切。物望皆期至治開。老我喜懷尤有兾。公乎更益勉旃哉。</text>
<title>次南贊成事 在 韵。贈薛直提學 偁。</title>,<text>夾輔皇儲羽翼成。商山晚歲樹聲名。已將稽古蒙恩眷。莫歎霜髥滿鏡生。</text>
<title>次南贊成事 在 韵。贈薛直提學 偁。 其二</title>,<text>大器曾聞必晚成。白頭今得遇昇平。韵中兵甲將施用。吉兆先從夢裏生。</text>
<title>次獨谷韵。賀李代言拜參知議政 升適。</title>,<text>早抱才名遇聖知。每懷民隱若吾悲。上林嘉樹應全借。會見將巢第一枝。</text>
<title>送鉄化監務金泮。甞有思親詩文數篇。</title>,<text>䆠路思親切。鄕關出宰歸。一官詩有集。三載覲無違。邑裏歌多袴。堂前舞彩衣。私恩與公義。勉子永音徽。</text>
<title>次獨谷韻賀尹代言 思修。效其體。</title>,<text>皇天降才必有試。豈要醒吟與醉睡。紛紛品彙本不齊。萬竅怒號唯一吹。大哉王國多俊賢。紆餘卓犖有同異。吾觀尹氏尤雄奇。相知固自童丱始。逮事先子叨半面。優待後生不予棄。追陪諸彦醉華堂。置酒招邀亦甞被。瑤環瑜珥有兩兒。跳踉竹馬聯作騎。峩峩頭角稍長成。白眉最良眞非啻。學成射策側縉紳。蔚若蘭苕翔翡翠。粹面溫溫仁義容。撑腸磊磊經史字。往年杖鉞巡郊畿。盤錯皆稱遭利器。羽翼來輔元良賚。喉舌進居機密地。從今大用已有期。始信皇天降才意。爲告事上須盡忠。當官須盡義。萬變酬酢一以貫。御馬應須有銜轡。挽回世道知子有宏材。明目達聦須要致其四。博求精擇斷以一至公。天下之大無難事。子兮子兮益勉旃。治道此外非有二。重爲告曰治道此外非有二。</text>
<title>次雙梅堂見寄韻 時公罷相在臨津別墅</title>,<text>曾從廊廟儼垂紳。端合明時輔弼臣。學徹精微施有序。文探造化妙如神。閑居綠野詩添藳。獨釣蒼江迹出塵。自愧高官無補效。卜隣何日乞吾身。</text>
<title>題偰氏三節堂詩卷</title>,<text>偰氏高昌貴。綿綿譜系長。一家多積善。三節並流光。義不生降賊。貞能早守孀。童年知割股。母病療居肓。勉強寧遭變。從容自盡常。人倫於是至。天理乃彌彰。仙桂聯芬馥。朝簪揔顯揚。見幾行已速。避地智尤良。爵祿崇封邑。兒孫永作鄕。從今承世美。餘慶洎無彊。</text>
<title>送東北面都巡問使呂公 稱</title>,<text>王國藩維壯。賢侯智略雄。將壇明曉日。祖席動春風。浪靜東濱裡。塵收北塞中。尹公碑尙在。功烈定應同。</text>
<title>次李僉書韵。送全觀察使 伯英。</title>,<text>夙昔襟期本自同。今朝祖席設城東。丁寧持贈無他語。須向棠陰似邵公。</text>
<title>門生壯元李大諫惠梨。以詩答之。垠</title>,<text>柳生肘上卧藜床。寂寞惟酣睡味長。忽得仙梨來大谷。肺肝淸勝飮瓊漿。</text>
<title>次尹參判司平祗詩韵</title>,<text>累葉蟬貂是世臣。少年高步鳳池春。旣將勳烈藏盟府。益竭忠誠佐聖人。</text>
<title>次韵寄鄭政堂 擢○自註。時公被劾在城南。</title>,<text>江山形勝展新圖。中有高人爲我呼。想得村醪今正熟。閑禽日日勸提壺。</text>
<title>次韵寄鄭政堂 擢○自註。時公被劾在城南。 其二</title>,<text>早將忠義佐明時。扶植堂堂萬世基。一蹶豈妨千里足。天敎閑裡更工詩。</text>
<title>次韵寄鄭政堂 擢○自註。時公被劾在城南。 其三</title>,<text>江村寂寞嘆離群。矯首常瞻鵠嶺雲。會見鶴書將赴隴。相逢日醉任黃曛。</text>
<title>乙酉正朝賜宴。次獨谷詩韵。</title>,<text>濟濟群賢似九官。聖朝寧有一民寒。更霑湛露朝元日。不醉無㱕要盡歡。</text>
<title>乙酉正月十四日夜。夢見霽亭先生。覺而賦詩。奉呈賢孫參知座下李 升適。</title>,<text>唾成珠玉錦堆腸。白髮紅顔老益強。落月還疑照顔色。泰山堪恨一毫芒。吾衰可卜周公夢。天道須徵魏國昌。幸與令孫同政府。每看風彩仰流光。</text>
<title>金都揔制 乙貴 挽辭 自註。母氏與弟相繼而逝。</title>,<text>高步鴻樞整佩冠。天資淳厚且能寬。庭闈奉母皆稱孝。尊俎邀賓每盡歡。駒隙忽驚西日迫。鴒原堪嘆北風寒。積哀成毁嗟何及。萬事悠悠已盖棺。</text>
<title>題李使君 殷 詩卷。得相字。自註。甞少尉州。爲倭所怯。不屈至對馬島生還。</title>,<text>慷慨志士懷忠良。平生所養眞至剛。早年操筆趨廟堂。公卿共嘆才能長。宰州仁政追龔黃。視民不啻如己傷。慟念海寇來侵疆。每欲一掃安黔蒼。上相登壇師律臧。威聲凜凜凌扶桑。頑兇褫魄難走藏。稽顙請降輸肺腸。衆心瞿瞿怯且恇。異類欺謾焉可量。毅然赤心欲自當。牛酒往勞登賊航。蜂屯蟻聚何穰穰。好言中變還猖狂。競抽白刃露鋒鋩。欲肆蠆毒紛跳梁。忠肝愈烈伸揚揚。口宣威德能鋪張。賊感不敢加暴戕。共泛滄海天茫茫。回頭故國不可望。斑衣染齒難交相。誓將節義報君王。此心耿耿何甞忘。胸中星斗輝光芒。至諴上徹神斯彰。生還得瞻天日光。咫尺霑沐施恩滂。又今醫砭民膏肓。剖符到處絃歌洋。可憐屬國鬚帶霜。茂陵秋草空悲凉。公今早還身尙強。出入中外功彌昌。聖君方佇塩梅甞。永使竹帛垂煌煌。</text>
<title>哭知議政府事雙梅堂李文安公 詹</title>,<text>與子交親久。今踰三十年。翰垣叨繼後。試席濫居前。學問皆㱕實。詞華揔可傳。吾疑無復質。不憗恨蒼天。</text>
<title>次星山君虞庭李公 稷一 題尹柒原 祗 新亭詩韵</title>,<text>一區佳境在城東。亭上遐觀更豁通。公退從容常自樂。客來摸寫揔能工。爲家蕭相眞堪法。謀野裨諶未是雄。佐命功高心轉小。宜從黃閣播淸風。</text>
<title>雪中吟成五言唐律一首。七言絶句二首。奉呈樂甫李學士來座下。幸傳誦於趙雨亭 璞。同加斤正。</title>,<text>雲物堪書處。乾坤欲雪時。繽紛來有勢。飄散去無期。未訝梅香動。唯看柳絮奇。從今見三白。豊瑞可前知。</text>
<title>雪中吟成五言唐律一首。七言絶句二首。奉呈樂甫李學士來座下。幸傳誦於趙雨亭 璞。同加斤正。其二</title>,<text>新都僦屋任無家。對雪哦詩只啜茶。病裡得閑高枕卧。寂寥門巷日初斜。</text>
<title>雪中吟成五言唐律一首。七言絶句二首。奉呈樂甫李學士來座下。幸傳誦於趙雨亭 璞。同加斤正。其三</title>,<text>皚皚白雪遍人家。晨起呼童便煮茶。要使詩脾淸氣入。滿牋揮筆任欹斜。</text>
<title>送僧之伽倻山</title>,<text>珈瑘山色欝蒼蒼。千載孤雲跡渺茫。今日送師空悵望。此身何日脫名韁。</text>
<title>謝忠淸道使相烏玉之惠</title>,<text>平生膠㓒是陳玄。曾許相携度歲年。此日書窓欣得見。便呼毛頴寫新篇。</text>
<title>謝金甘露大禪師惠鶴翎扇雙張</title>,<text>仙蹤縹緲海山中。駕鶴冷然上碧空。爲念塵寰多熱惱。故分雙翮送淸風。</text>
<title>次內願堂惠扇詩韵 省敏</title>,<text>趨塵常憚暑。得扇荷深情。翻袖月輪轉。滿襟風氣淸。手堪攀桂影。耳似聽松聲。莫怨秋來棄。循環理必生。</text>
<title>次韵送文上人㱕覲。門生周冕弟僧。</title>,<text>我觀浮圖淸俊流。每欲冠襟加頂脰。吾門周生孝且仁。有弟亦是禪林秀。曹溪一勺早已甞。吸盡西江未誇富。灰心忽復知憶親。兩意悠然雲出岫。吾心天理本自全。蘊在方寸包宇宙。強欲割愛非所安。晨昏念慕日相湊。是有本源誰使然。請君於此宜潛究。由親豈無施等差。知新要在能革舊。行吾職分道非外。愷悌君子神明佑。莫超倫理更求眞。此言非誑君信否。</text>
<title>次魯谷李同年 恒茂 詩韵 二首</title>,<text>六經俱掃祝公舞。數仞難窺夫子墻。碌碌功名尸素甚。羡君無事日傾觴。</text>
<title>次魯谷李同年 恒茂 詩韵 二首 其二</title>,<text>魯谷雲深境自幽。仙翁高蹈更無求。春風笋蕨秋松菊。不願人間萬戶侯。</text>
<title>次韵題吉再先生詩卷</title>,<text>高依重義自輕生。身上簪纓匪所榮。守道克全臣子節。鳳溪千載永流聲。</text>
<title>次韵題吉再先生詩卷 其二</title>,<text>舞彩欣欣善事生。策名科第爲親榮。却緣委質堅臣節。忠孝雙全播令聲。</text>
<title>次韵題吉再先生詩卷 其三</title>,<text>市朝遷革恨偸生。况肯身紆組綬榮。賴是周家恢大道。西山容得採薇聲。</text>
<title>次韵題吉再先生詩卷 其四</title>,<text>澤上羊裘舊友生。徵來誠欲共安榮。終然不奪江湖志。要使遐傳節義聲。</text>
<title>次韵題吉再先生詩卷 其五</title>,<text>誠孝格天意。禫晨風日淸。烏啼悲未哺。駒隙慟難停。聖制遵無墜。斯文晦復明。良心誰不有。感涕爲君零。</text>
<title>言志。寄知申事朴公 錫命。</title>,<text>牧隱文章罕古今。海東千載耀儒林。可憐遺胤携孤影。未刻豊碑有苦心。敢望除官承寵命。思因典郡盡時忱。往來近境銘神道。猶可治民布德音。</text>
<title>乙酉十月二十六日夜。夢見鐵原侍中崔公 瑩 登高樓。與賓客飮酒。余在樓下望之。吟成一句云。高樓突兀倚靑空。未就其下。公使人招余。取吾胡床而去。予逡巡未上而覺。足成四韵。奉呈公之孫壻代言孟公。以寓景慕之意云。</title>,<text>高樓突兀倚靑空。崔相登臨氣自雄。淸白傳家能秉節。忠誠許國最多功。群仙合向尊前對。凡骨寧容席上同。被召逡巡難敢進。覺來猶自感予衷。</text>
<title>李政堂 元紘 挽辭</title>,<text>早年攀附竹堂中。自與天倫友愛同。彩服孝誠垂老切。銀鉤書法逼神工。台堦輔政儀無忒。貢院掄材鑑至公。今日邦人悲殄瘁。爲將衰淚灑秋空。</text>
<title>病中寄弟直舘 遇</title>,<text>病裡思親豈暫忘。呻吟枕上夜何長。堪嗟東逝無停水。可恨西峯欲夕陽。五十慕深誠孝至。三千罪大聖謨彰。寸丹自愧難披露。只願高堂永壽康。</text>
<title>謝韓弼善 尙德 惠牛心</title>,<text>邇來調理失平安。猒見朝朝苜蓿盤。悅口方霑惠芻豢。同心深感似金蘭。食蔬豈易逢羊踏。求藥誠難得兎肝。幸受羲之當日炙。無魚長鋏不須彈。</text>
<title>次張大司成 德良 謝作林亭記詩韵</title>,<text>嘉樹陰中早結廬。下開蓮沼丈尋餘。不須汲汲休官去。可仕令宜吊望諸。</text>
<title>次韵奉送孔漢城 俯 承命往韓州書牧隱墓碑。二首○碑河浩亭所製</title>,<text>海上多仙境。韓山一點靑。精英鍾淑氣。蘊奧發諸經。百世師遺範。千秋炳列星。勒碑恩命重。可比鼎鍾銘。</text>
<title>次韵奉送孔漢城 俯 承命往韓州書牧隱墓碑。二首○碑河浩亭所製 其二</title>,<text>牧翁文冠古。河相出藍靑。道學眞王佐。詞章出聖經。撰碑垂後世。綴字似秋星。又得漁村筆。何誇孔鼎銘。</text>
<title>雨亭趙安石惠雉。仍有詩。次其韵以謝。來詩有四月飛霜甚可驚。如何十月又雷鳴之語。</title>,<text>夏霜秋潦已堪驚。又使冬雷殷殷鳴。天意未知何所譴。合將休戚察民情。</text>
<title>雨亭趙安石惠雉。仍有詩。次其韵以謝。來詩有四月飛霜甚可驚。如何十月又雷鳴之語。 其二</title>,<text>聞雷昨夜夢初驚。坐久寒雞不肯鳴。名位謾高身已老。憂來不禁感懷情。</text>
<title>雨亭趙安石惠雉。仍有詩。次其韵以謝。來詩有四月飛霜甚可驚。如何十月又雷鳴之語。 其三</title>,<text>執雉人來喜且驚。誦詩如聽鳥嚶鳴。渾家得飽烹調味。久客難忘繾綣情。</text>
<title>雨亭趙安石惠雉。仍有詩。次其韵以謝。來詩有四月飛霜甚可驚。如何十月又雷鳴之語。 其四</title>,<text>如神剖决鬼猶驚。天爲明時擇善鳴。功大尙存憂世念。仁深常篤濟窮情。</text>
<title>題一漚上人詩卷</title>,<text>萬波收處一漚生。起滅無蹤海水淸。固覺還原同大化。肯容輪轉各分明。</text>
<title>上洛府院君金公 士衡 挽辭</title>,<text>寬厚天資德望尊。聖朝開國作元勳。聯翩鉄券藏盟府。煥赫金章繼相門。心爲憂民常自渴。眼因哭子更多昏。蒼天不憗誠難料。薤露聲中正斷魂。</text>
<title>次韵題延城君金公 輅 出鎭平壤詩卷</title>,<text>昔年泮水育群彦。濟濟冠佩爭光明。就中小金最聦惠。風儀峻潔傾諸生。及壯功成位將相。案頭經史猶常橫。西都出鎭展䧺略。國家倚賴如長城。溫溫陽春布惠澤。欝欝大樹多威聲。瞞官吏絶野狐媚。按堵民無棲鵲驚。八敎復明箕子國。三軍齊肅亞夫營。宏材奚啻副公議。寵眷自應紆聖情。未及瓜期却告瘁。㱕朝旌㫌催回程。腐儒衰晚且多病。慚愧不得趨塵迎。</text>
<title>耳聾</title>,<text>年將耳順反成聾。似聽蛙鳴滿大空。人語只看唇自動。客來堪恨意難通。不知臧否猶開笑。欲辨聲音未有功。恠底病中聦更甚。床前聞蟻與牛同。</text>
<title>蒙賜御藥。仍遣醫官視疾。</title>,<text>九重珍劑賜來新。繼遣名醫濟病臣。仁洽生成天罔極。才微報效海無津。敢辭白骨成糜粉。只有丹心感鬼神。遺草不言封禪事。願將無逸保千春。</text>
<title>自遣</title>,<text>言非書字欲通難。妻子眞同貊與蠻。兀兀病身微一粒。悠悠愁緖亂千端。年踰知命豈知命。位在服官焉服官。滅耳不聦天降罰。封君厚祿可能安。</text>
<title>聞雨亭趙公 璞 來問而惠薏苡</title>,<text>呻吟伏枕數旬餘。豈意高軒枉弊廬。自是交親情最厚。未成會晤恨何如。應機英邁䧺無敵。從善謙恭實若虗。何日醉聞佳句妙。坐看亭外雨踈踈。</text>
<title>聞雨亭趙公 璞 來問而惠薏苡 其二</title>,<text>明珠升斗有贏餘。忽見今朝滿草廬。不畏謗言同馬子。只愁消渴似相如。滑流唇上堪供老。暖入腸間可補虗。自愧未成瓊玖報。誓將相好永無踈。</text>
<title>薛自華承命來灸</title>,<text>薛公承勑忽來前。七壯炎炎灸耳邊。下手便令毛骨動。侵膚直似肺肝煎。焰從天日光先吐。烟靄春空暖已宣。儻得對人聞笑語。更無他望送殘年。</text>
<title>卽事</title>,<text>經年閉門卧。里巷少來過。聾甚癡仍甚。慵多病轉多。興居違早晚。坐立任欹斜。兀兀唯堪睡。無心把筆哦。</text>
<title>伏蒙東殿賜柑橘</title>,<text>團團仙菓裛天香。顔色玲瓏尙帶霜。病眼忽驚看寶璧。渴喉欣得飮瓊漿。千奴合向栽時得。四老難從擘處藏。一嚼沈痾渾去體。感恩唯祝壽無彊。</text>
<title>贈金少監 臊</title>,<text>病逢醫手固難哉。多謝金公日日來。榮衛可調雖已順。聦明旣蔽豈能開。浮生似夢身爲患。暮景如流鬂易衰。肘後仙方如可學。願乘風馭上瑤臺。</text>
<title>自詠</title>,<text>懶慢無堪本不才。况因老病更摧頹。耳邊蛙樂連空聒。眼底鴉華逐物來。白髮不梳渾似雪。丹心雖在已如灰。只將午睡消長日。一枕神遊亦快哉。</text>
<title>賜東陽酒</title>,<text>滿壺仙醴號東陽。芬馥醺人自異常。𠗮𠗮春空迷桂影。盈盈曉露裛蘭香。甞來漸覺多佳境。飮後方知有醉鄕。天上酥酖能勝未。從今不羡紫霞觴。</text>
<title>門生鄭還等十一人來問疾</title>,<text>門生來問疾。座主卧難興。名姓書雖達。言辭接未能。魂迷眞夢蝶。形怯似秋蠅。猶自聾爲幸。無聞愛與憎。</text>
<title>聞舘閣諸學士會藝文舘有感</title>,<text>病餘深省自堪驚。殆死方能僅得生。兩耳不聞焉用洗。一身雖在已無營。擁裘更怯春寒重。卷幔唯欣曉日明。見說耆英會文苑。幾多金玉振䧺聲。</text>
<title>卽事</title>,<text>三年廢吟久。禪月可歌非。詩律病中進。世情聾後微。髮踈眞種種。神瘁轉依依。除却睡鄕裡。吾將誰與㱕。</text>
<title>偶題</title>,<text>曉窓扶病起。幸此得吾生。痛定頭猶重。身閑意自輕。偶吟詩便就。瞌睡夢還成。乘化聊歸盡。曾無係戀情。</text>
<title>書懷</title>,<text>濫向榮班久顯揚。邇來衰病合韜藏。將身直欲比砂礫。有耳不須如鼎鐺。枕上得詩聊自詠。盃中斟酒共誰甞。春風狂興今猶在。童冠歸來意最長。</text>
<title>書懷</title>,<text>布衣之極是封留。愧以非功忝列侯。寵過災生眞所畏。年衰病至尙何憂。在床偃仰眠還覺。曳杖逍遙息且游。已得一身閑日月。吾生此外復奚求。</text>
<title>夜卧</title>,<text>夜床人寂寂。獨卧思悠悠。幼學老無用。君恩生未酬。曉霜雙鬂改。春夢一身浮。餘日知多少。從今萬事休。</text>
<title>見蝶 二月二十九日</title>,<text>翩翩黃蝶舞簷榮。病眼初看忽自驚。尙畏寒威多凜冽。不知時序近淸明。深深未是花間見。栩栩飜疑夢裡成。肩上掛衣難再得。老衰寧免爲傷情。</text>
<title>雞雛</title>,<text>愛養雞雛謹護藏。知仁遺訓要無忘。憐渠不廢晨昏職。在我當除日月攘。夢白直須安賦命。䑛丹難與學仙方。古來得失何時了。遭縛宜令老杜傷。</text>
<title>自嘲</title>,<text>欲閱詩書眼已昏。將從人語耳難聞。吟詩只可因排悶。把筆焉能用著文。偶爾有形疑造物。嗒然喪我似離群。更將何事關胸次。富貴眞同一片雲。</text>
<title>粉乃彈琴</title>,<text>參差人事本難全。翼足由來賦與偏。盲婢琴中雖度曲。聾翁枕上豈聞絃。淸歌妙舞眞堪樂。衰疾殘年自可憐。但得悠然閑興味。便同歸詠浴沂天。</text>
<title>自譽</title>,<text>吾家多積善。於我最光亨。父作封君貴。兒承駙馬榮。有居何患陋。當食不求精。尙足供衰老。晨昏謝聖明。</text>
<title>自毁</title>,<text>吾家多善慶。我道不元亨。章句盜名字。勳盟叨寵榮。當官曾是曠。處事豈能精。以此至衰老。恐辜仁主明。</text>
<title>杏花</title>,<text>一林殘雪未全銷。曉雨晴來上樹梢。嫰日釀成和氣暖。微酡顔色更驕饒。</text>
<title>次蹈春宵對月韵</title>,<text>玉斧修成未可期。春宵月色勝秋時。蘇仙先得予心樂。一刻千金解賦詩。</text>
<title>奉寄鄭判事 節○時被劾在仁州</title>,<text>郊畿雖甚邇。謫去自堪憐。種菜開新圃。爲農課舊田。地偏烟接海。野濶草連天。莫道恩波阻。宸心急用賢。</text>
<title>盆蓮</title>,<text>庭畔難開沼。盆中可種蓮。泥心抽碧玉。水面疊靑錢。泒自濂溪出。根從華岳連。何嫌花未折。坐對興悠然。</text>
<title>宮主來餉</title>,<text>昭代深蒙再造恩。肅雍穠李映柴門。謙恭婦道心無傲。淑婉天資禮自存。病口忽甞羞有旨。衰顔更得酒添溫。關雎美化知由子。曾是中宮儉德惇。</text>
<title>驪興府院君閔公 霽 挽辭</title>,<text>積善傳家閥閱門。巍巍德烈照乾坤。舘甥早見乘龍貴。宅相仍看駕鶴尊。雅量圍碁邀好客。遺言垂範敎諸昆。呂江水與天潢接。餘慶流長永有源。</text>
<title>齒落</title>,<text>曾恃年芳兩鬂靑。無心修煉學黃庭。可憐牙齒如秋葉。頭上霜來便自零。</text>
<title>自詠</title>,<text>耳聾眼復暗。齒落舌空存。視物已難辨。吐剛焉得呑。聽言常聵聵。瞌睡只昏昏。身世曾忘久。深居樂避喧。</text>
<title>灰湯止渴 自註。蹈自楊弘達家至。用糯稻稈斬去穗及根。取其中心。淨器燒灰。溫湯待澄。去滓飮之。</title>,<text>肺渴喉乾苦未痊。夜來茶鼎繼山泉。急如漏甕沃焦釜。飮似長鯨吸百川。兒子爲求方藥至。僮奴旋作秸灰煎。人寰難得上池水。願向蘇覃古井邊。</text>
<title>客至</title>,<text>客至門前不出迎。病餘殘喘僅偸生。步雖信杖還欹倒。坐必憑軒得穩平。案上詩書曾掃地。鏡中霜雪更添莖。布衣已覺封留足。辟榖多慚藥未成。</text>
<title>西苽</title>,<text>外裝蒼璧內藏氷。善釋枯腸滯氣凝。性淨旣曾懷皎潔。體圓終不露觚稜。蔓延地上寧容蟻。剝在盤中亦絶蠅。堪笑蒲桃州可博。願爲奴僕自難應。</text>
<title>豆腐</title>,<text>碾破黃雲雪水流。揚湯沸鼎火初收。凝脂濯濯開盆面。截玉紛紛滿案頭。自幸饔飧猶不廢。何須蒭豢更煩求。病餘日用唯眠食。一飽眞堪萬事休。</text>
<title>蓄菜</title>,<text>十月風高肅曉霜。園中蔬菜盡收藏。須將旨蓄禦冬乏。未有珍羞供日甞。寒事自憐牢落甚。殘年偏覺感懷長。從今飮啄焉能久。百歲光陰逝水忙。</text>
<title>五加皮</title>,<text>五加稱有五星精。十月收根五月莖。豈但飮時喉自潤。能令老去眼還明。烹來茶鼎味何苦。點入酒杯盃益淸。倘是仙方眞有效。衰年齒髮可成嬰。</text>
<title>五味子</title>,<text>朱實離離綠蔓長。酸甛霜後可時甞。山齋採掇勤蒸曬。藥院題封謹護藏。病眼訝看丹鼎粒。渴喉欣飮紫霞漿。胸中査滓眞堪洗。兩腋生風信有方。</text>
<title>偶題</title>,<text>學道難成鬂已絲。愧將樗櫟玷明時。藥因衰病無奇效。詩爲淸貧有苦辭。老婦視餐憂吐逆。稚兒得食免啼飢。欲希陋巷簞瓢樂。胸次須除物我私。</text>
<title>薦門生前參軍金知迥</title>,<text>當日叨司考試場。登名諸子荷恩光。數奇有客獨淹滯。仁篤何人能發揚。精敏天資眞可用。硏窮學問亦知方。明公倘借吹噓力。京職州官揔不妨。</text>
<title>蹈來餉</title>,<text>女奴携酒饌。云自蹈家來。貧約憐渠甚。飴甘慰我衰。人倫慈孝至。家道瑟琴諧。菽水歡須盡。孜孜益勉哉。</text>
<title>梨</title>,<text>山菓來從大谷中。盈藍氣味帶霜風。玉膚露洽咽喉潤。金色香淸耳目通。苦索何須嫌稚子。珍藏愼莫笑衰翁。千回上樹今難得。老病年來恨不窮。</text>
<title>杮</title>,<text>葉落園紅境自深。赬虬遺卵滿秋林。金丹散向千枝結。霞液均分萬顆斟。固蔕自能承上澤。含章常用沃君心。牧翁解道如飛將。破陣功高亘古今。</text>
<title>薏苡</title>,<text>場圃秋高百榖登。葉間珠實綴如繩。老衰已覺病難療。滋補尙思方有徵。可向東陵瓜地種。何憂南海謗言興。朝來更啜一盃粥。欲伴赤松嗟未能。</text>
<title>薑</title>,<text>通神去穢德何殊。不撤吾曾學聖謨。生處陰陽皆欲備。用時乾濕各相須。深藏細壤懷金卵。挑入輕籃帶雪鬚。牢落冷齋添氣味。莫將三篚笑寒儒。</text>
<title>選女</title>,<text>九重思窈窕。萬里選娉婷。翟茀行迢遞。鯷岑慙杳冥。辭親語難訣。忍淚拭還零。惆悵相離處。群山入夢靑。</text>
<title>夜坐 二首</title>,<text>夜靜倚屛睡。病餘筋力疲。呼茶澆渴肺。覔句撚霜髭。老罷知無用。懷藏謾有思。愧微功可記。列爵添恩私。</text>
<title>夜坐 二首 其二</title>,<text>聖代方興泰。吾生已老衰。謬蒙稽古力。寧有濟時思。病未逢良藥。詩難得好辭。不眠過夜半。殘喘僅如絲。</text>
<title>謝議政府惠生獐</title>,<text>牢落寒齋疾病纏。勉將踈糲養殘年。忽承相府恩覃及。驚見家童喜若顚。豈是束茅來自野。却疑包杞隕從天。平生一飯常懷報。况飽調和鼎鼐邊。</text>
<title>生日自壽 十一月初六日</title>,<text>兹辰吾以降。五十七年秋。老喜兒孫在。貧從婦女憂。病餘猶不死。醉後復何求。更欲由今日。優游卒歲休。</text>
<title>次門生金參贊 科 詩韵</title>,<text>日向金門得意游。御爐香惹彩衣浮。講論每欲追三代。懷抱眞堪隘九州。已喜拔茅皆俊乂。能令止棘絶朋儔。王心啓沃誠多益。奚啻楊梅可潤喉。</text>
<title>次弟執義 遇 詩韵</title>,<text>身世堪驚兩鬂霜。餘生焉得問蒼蒼。愧將舊學終無補。欲制頹齡豈有方。病入膏肓唯未死。名縻列爵竟難藏。卯君才力能強健。定向明時近耿光。</text>
<title>次弟執義 遇 詩韵 其二</title>,<text>螢窓早著讀書功。此日堪憐未送窮。豈是踈狂違世道。祗應耿介有高風。憂歡不在榮枯裡。進退唯憑用舍中。曉鏡莫嫌頭白早。磻溪將問釣璜翁。</text>
<title>次弟執義詩韻四首。轉呈吏曹諸公。上左政丞成公 石璘</title>,<text>經邦爕理致隆功。四境黎元絶困窮。紫闥雲開瞻白日。黃扉天近播淸風。凡才盡入陶甄裡。寸木皆歸𪚥楔中。唯有汙溝遺斷在。未逢銀漢上槎翁。</text>
<title>次弟執義詩韻四首。轉呈吏曹諸公。上判書星山君李公 稷</title>,<text>開國功兼佐命功。仁心常切憫人窮。早陪螢榻聞秋雨。今向鴒原惜晚風。會識寶刀埋獄裡。忍敎遺斷棄溝中。時來儻被推移力。圖報寧無結草翁。</text>
<title>次弟執義詩韻四首。轉呈吏曹諸公。右上知申事黃公 喜</title>,<text>昵承綸綍贊王功。啓沃嘉謨豈有窮。宮漏聲中霑惠露。御爐香裡趁輕風。每將古聖陳筵上。能使群賢入彀中。有弟才堪文翰任。可憐長作灌園翁。</text>
<title>次弟執義詩韻四首。轉呈吏曹諸公。上參議已下諸公</title>,<text>濟濟群賢共效功。早將經術各硏窮。甄明啓事山公法。雅健文章吏部風。用物不差權度內。搜才盡入網羅中。兄賢人樂吾何敢。有弟長爲田舍翁。</text>
<title>次友人畫梅詩韵</title>,<text>窓前偃亞數枝梅。常自姸然一笑開。可認暗香浮月動。似逢生意趁春回。扶踈未見影橫水。灑落尙堪寒入骸。羌笛謾敎吹欲盡。玉容終不下空來。</text>
<title>病鶴</title>,<text>鶴聲嘹亮九秋天。毛羽摧傷罟弋邊。知汝更穿雲漢去。風淸月白戱靑田。</text>
<title>喜聞兒子吉川君又産一男</title>,<text>吾家曾說九封君。累世偏蒙雨露恩。此日光榮應倍舊。眼前已見兩王孫。</text>
<title>春谷次拙詩見寄。又用其韵奉答。</title>,<text>綿綿愁緖似抽絲。牢落寒齋又歲時。病口苦嫌多食忌。老懷難得盡言辭。讀書學道終無效。辟糓求仙只忍飢。自笑未拋妻子累。每將憂樂撓吾私。</text>
<title>復用前韵奉答春谷</title>,<text>老來方覺墨悲絲。身世蹉𧿶異舊時。二豎欲除寧有術。五窮不去更難辭。賦詩雖拙聊排悶。得食非珍尙救飢。堪羡和風春谷裡。欣欣草樹自無私。</text>
<title>送僧遊方 己丑正月作</title>,<text>甁錫飄飄萬里遊。乾坤渺渺眼前浮。澄心見已三生了。下脚行應一步休。皎月分江寧有碍。閑雲出岫自無求。自漸蔽塞如墻面。長卧幽齋已白頭。</text>
<title>復用絲字韵答安捴制 魯生</title>,<text>殘喘微微僅若絲。衰年疾病已多時。悲歡在我猶難任。脩短由天豈可辭。身得長閑唯有睡。家霑厚祿不憂飢。書窓玩復珠璣句。却愧胸中未絶私。</text>
<title>謝慶尙道觀察使鉄城君李公 原 卵醢新大口魚之惠</title>,<text>衰年多疾病。世事轉空踈。適口無堪食。撑腸只有蔬。味珍蒙醢卵。鱗細得新魚。欲謝殷勤意。提毫未盡書。</text>
<title>立春帖字 己丑正月十二日</title>,<text>北斗星初轉。東風氣已新。天心無厚簿。陋巷亦靑春。</text>
<title>謝領議政河公枉駕問病</title>,<text>領府崇班絶百寮。晉山勳望泰山高。守持剛正堅如鉄。剖析精微細入毫。浩浩詞源追李杜。巍巍相業鄙蕭曺。哀矜老病仁心切。來問窮廬不憚勞。</text>
<title>謝領議政河公枉駕問病 次韵 浩亭河崙</title>,<text>早年豪氣冠同寮。積力功成識見高。顔樂尋源應合契。周圖得緖豈差毫。道心經緯同雲谷。詩思波瀾壓水曹。違豫彌留人共惜。須親藥物莫辭勞。</text>
<title>奉次領議政河公 崙 感興詩 五首</title>,<text>大道寓方冊。有誰能服膺。庸材甘自棄。豪氣好相凌。縱得天資美。其如物欲興。群邪多勝正。此理固難徵。</text>
<title>奉次領議政河公 崙 感興詩 五首 其二</title>,<text>萬化浩無際。四時都在春。亶聦雖作后。輔弼必資臣。燕石寧爲寶。齊竽易混眞。知人堯舜病。九德竟誰陳。</text>
<title>奉次領議政河公 崙 感興詩 五首 其三</title>,<text>邪正難相合。賢愚固異科。勿憂譽與毁。唯務實非華。志欲承三聖。談宜闢二家。哀哉迷似是。貿貿競傳訛。</text>
<title>奉次領議政河公 崙 感興詩 五首 其四</title>,<text>明睿韓山伯。文章是性知。歐蘇才並立。籍湜汗相馳。圃躓功曾缺。峯摧禍亦施。難將成與敗。說盡一篇詩。</text>
<title>奉次領議政河公 崙 感興詩 五首 其五</title>,<text>浩亭眞卓立。至道已甞聞。正大超諸子。休明遇聖君。經邦臻盛治。詆佛起斯文。多謝沉痾裡。佳章幸見分。</text>
<title>浩亭詩幷錄</title>,<text>邈矣檀君氏。鴻荒命始膺。箕封施敎化。燕虜肆憑凌。自爾幾離合。徒然相廢興。欲爲來世鑑。無籍可能徵。</text>
<title>浩亭詩幷錄 其二</title>,<text>降及新羅始。猶爲太素春。結繩知歲月。立橛辨君臣。居㓒初開暗。文昌欲向眞。幸哉王氏作。學校漸敷陳。</text>
<title>浩亭詩幷錄 其三</title>,<text>先王慕中夏。雙兾設初科。孰究淵源學。爭趨月露華。紛紛爲捷徑。灼灼各名家。珍重韓山老。殷勤欲正訛。</text>
<title>浩亭詩幷錄 其四</title>,<text>前朝好文士。擾擾少眞知。吾道實如寄。異端因盛馳。峯談方欲闢。圃志未能施。可惜陶齋子。空留數卷詩。</text>
<title>浩亭詩幷錄 其五</title>,<text>吾衰今甚矣。於道未曾聞。簡冊初希聖。軒裳欲致君。材踈徒速謗。志苦不成文。敢請陽村子。收功到十分。</text>
<title>次許漢城 衢 詠雪韻</title>,<text>書幌增明報曙光。簷間凍雀絶飛翔。紛紛玉屑漫空洒。浩浩銀濤遍界粧。睡穩袁齋侵閉戶。宴酣梁苑墮傾觴。從今喜見豊穰瑞。飢卧何憂似子桑。</text>
<title>次韻謝東北面都巡問使林公 整 魚肉之惠</title>,<text>將相宏材萃一身。久勞中外獨賢臣。如今東海風濤息。最覺明公政化新。</text>
<title>次韻謝東北面都巡問使林公 整 魚肉之惠 其二</title>,<text>牢落寒齋病在身。晨昏苦厭藥君臣。忽看魚腹含書至。適口欣霑異味新。</text>
<title>題金溝鳳頭山</title>,<text>梧枝已凋落。竹實爲誰存。鳳去空懷想。高岡揷厚坤。</text>
<title>金城東軒</title>,<text>客路秋風落。吟哦興杳然。溪山雲影簿。松菊露華鮮。倦鳥知何往。征驢更不前。平生無寸效。慙愧老承宣。</text>
<title>扶安聚遠樓</title>,<text>高峯戴石堡。象緯逼樓中。海日紅搖浪。雲岑翠揷空。振依擺俗累。換骨上仙宮。晚向長林下。泠泠兩腋風。</text>
<title>眞寶鴨脚臺</title>,<text>鴨脚生顏色。新臺面勢便。多君心豁若。幸我意翛然。弊政從玆袪。喜聲自此傳。題詩非好事。要與說來賢。</text>
<title>次伊川客館韻</title>,<text>再過花山路。今來忽慘傷。蓽門誰灑掃。松逕欲蕪荒。撫跡身多誤。歸田策最良。却思爲郡處。翦伐豈存棠。</text>
<title>羅州碧梧軒</title>,<text>菶菶碧梧樹。軒前一蓋團。颸淸條合抱。陰厚葉如盤。可使伐琴瑟。將看棲鳳鸞。羈懷賴有此。乘月坐闌干。</text>
<title>屛巖聯句 按金荷潭時讓海上雜識曰。江陵有椒井。吉冶隱再，李白巖行同往浴焉。元耘谷天錫亦不期爲浴而至。相留十日。甚歡。府使鄭華世來見。仍成聯句題于屛巖壁上云。</title>,<text>再到山中客。同行海上仙。地開華世界。天錫好因緣。雨後楓逾艶。霜餘菊更鮮。巡杯相痛飮。明日是離筵。</text>
<title>次朴淸道 晉○完山人。號竹亭。 廬墓韻 二首</title>,<text>有德必有壽。吾觀聖賢句。強康且樂易。固自幽潛富。尙志更無違。神明能勿佑。蕭然乘化歸。終始孰當究。</text>
<title>次朴淸道 晉○完山人。號竹亭。 廬墓韻 二首 其二</title>,<text>承家淸道公。偶得我來覯。一展平生言。蔚乎有傳授。又出搢紳詩。珠玉照衣袖。促膝讀琅然。果得使願副。余何贊一辭。寫字恐遷就。</text>
<title>次李孝靖公 貞幹 慶壽韻。得堂字。</title>,<text>九十慈母堂。七旬孝兒郞。舋舋壺儀範。煕煕仁壽鄕。貞正神所勞。康寧無癙痒。復玆德有報。閥閱增輝光。和風起庭宇。佳氣浮陽陽。事稀世耳目。慶祚未渠央。仙李深出地。枝柯繁更將。盍簪響珂玉。門巷連鏗鏘。脩長美風度。伯氏最純良。養志日在側。綵衣舞相佯。生辰歲一耳。日進華觴。視聽無形聲。豈徒備烹嘗。惟孝貫天地。曰仁人性綱。斯人素履往。左右逢嘉祥。言之恐蕪拙。肯足發揮揚。載賡盡今夕。眷眷念穹蒼。</text>
<title>淸河縣 榮川人閔寅時爲淸河倅。築邑城設義倉。○陽村記。爲閔天佐云。</title>,<text>淸河之爲縣。僻在滄海傍。田疇與戶口。蓋不下富昌。一自倭竊發。喪耗日相將。閭井與丘壟。久爲麋鹿鄕。縣官築城市。萬戶置符章。製船泊介浦。水陸軍威張。流亡四鳩集。耕鑿安其常。閔候吾故人。視事年二強。服膺恤民隱。慨然復義倉。又從立廨宇。稍稍備廳堂。賓客安寢息。吏民免飢荒。由來守令識。只此無他方。</text>
<title>高敞縣</title>,<text>溪水靑蛇走。巒峯翠障橫。缺</text>
<title>瑞興縣</title>,<text>小縣架山崖。突兀群峯聚。缺</text>
<title>平海越松亭</title>,<text>滄溟白月半浮松。叩角歸來興轉濃。吟罷亭中仍醉倒。丹丘仙侶夢相逢。</text>
<title>偶題</title>,<text>白巖西畔掩茅茨。海闊天高騁望時。欲向東籬謀一醉。黃花初發兩三枝。</text>
<title>題成桑谷 石珚 衛生堂</title>,<text>蕭灑新堂白板平。圖書花竹有深情。墻頭軟綠三槐樹。好箇黃鸝一兩聲。</text>
<title>次成獨谷 石璘 韻</title>,<text>樹木深嚴擁廢城。還疑白日見妖情。傍人莫道監司懶。八郡三州已扁行。</text>
<title>免山縣</title>,<text>山高暗松櫟。谷邃饒狐兔。缺</text>
<title>茂長縣</title>,<text>溪聲水影共淸幽。又有長風百尺樓。缺</text>
<title>關西謾詠 遠接使時</title>,<text>鴨江如帶去悠悠。歲月無情共逐流。萬里胡天雲出塞。一聲羌笛客登樓。長風吹送燕山雨。斷雁含來鶴野秋。覽物懷鄕偏有感。孤城落日獨搔頭。</text>
<title>輓曹兵使 信忠</title>,<text>缺 誰知冬嶺孤松節。不耐風霜歲暮寒。</text>
<title>英廟朝不朝峴聯句</title>,<text>勝國忠臣勉繼世。分明鑑戒在興替。地因人重名猶傳。里隔山深跡自翳。積累周開八百年。狂昏秦失千萬計。杜門洞邃餘風聲。善竹橋荒尙晝曀。豈但彝倫當日扶。須看懿節至今揭。愚忠只願爲良臣。聖德宜思鑄盛際。七字銳珉還輦道。猗歟褒綍詔來裔。</text>
<title>諸賢唱酬 送李修撰覲省行 陽村權近</title>,<text>之子出京國。彩衣光陸離。白雲天外意。紅樹路中歸。日暮登樓賦。秋風陟屺詩。嗟余獨可奈。朝夕戀慈闈。</text>
<title>諸賢唱酬 中庵所畫李周道騎牛圖 自註。中庵。日本釋守允。</title>,<text>周道心無累。中庵畫八神。免亳生意匠。牛背載詩人。村僻山千疊。波明月一輪。白鷗相與狎。浩蕩有誰馴。</text>
<title>諸賢唱酬 次李騎牛子韻 四首</title>,<text>門巷運官道。園林似野居。笑談三益反。事業百家書。矯矯凌天鶴。洋洋縱壑魚。隣人相報道。此有臥龍廬。</text>
<title>諸賢唱酬 次李騎牛子韻 四首 其二</title>,<text>誰謂喧卑地。中藏吏隱居。閒園種花卉。丈席授詩書。下榻應徐孺。趨庭有伯魚。里仁知所擇。欲問爾東廬。</text>
<title>諸賢唱酬 次李騎牛子韻 四首 其三</title>,<text>忠臣當授命。志士恥閒居。壯奮頻看劍。吁嗟忽發書。事須觀蚌𧑐。信必及豚魚。會有南陽顧。應難臥草廬。</text>
<title>諸賢唱酬 次李騎牛子韻 四首 其四</title>,<text>一爲塵土客。城市久僑居。謀拙慙尸祿。心慵不讀書。夜愁綠蟋蟀。秋興起鱸魚。何日相携手。林泉往結廬。</text>
<title>諸賢唱酬 春夜。與金翼之觀李騎牛子關東記行。</title>,<text>坐與故人對。共讀故人詩。孤燈照春夜。缺月明梅枝。悠然江海志。余豈難別離。遙思江東地。處處遊觀奇。徘徊紅塵底。久混奔毗兒。張翰有歸興。何待秋風時。但爲靈脩念。所恨幽蘭衰。勉旃至歲暮。莫負平生期。</text>
<title>諸賢唱酬 次韻贈騎牛道人 自註。李騎牛子嘗遊關東。每月夜騎牛。自號一可道人。</title>,<text>道人隱城市。卜築岐路邊。園中有嘉卉。屋下生冷泉。閉門自怡悅。甘受兒童喧。隣家問酒沽。午榻看雲眠。時乘舞雩興。赤足凌潺湲。回頭歎人世。逝者如奔川。遙思騎牛地。明月滿海堧。浩然賦式微。出處斯萬全。奚囊拾秋景。驢背載芸編。歸哉不可挽。曷月余亦還。</text>
<title>諸賢唱酬 西原雷雨告警。題一絶。</title>,<text>流言不幸及周公。忽見嘉禾偃大風。聞道西京洪水漲。却知天理古今同。</text>
<title>諸賢唱酬 騎牛子林亭 獨谷成石璘</title>,<text>衰年有今夕。勝地可淹留。林影微風過。山光積雨收。吟哦須盡日。眺望最宜秋。不識高亭意。催歸許再遊。</text>
<title>諸賢唱酬 騎牛子賦 二首。用其意亦作 二首。</title>,<text>截彼峨峨首陽山。採薇昔有好容顏。偃月堂開月長滿。惟有主人心不閒。飢寒富貴兩安在。名聲各自留人寰。天厚吾賢有良貴。紛紜外物都不慳。首陽山高仰復仰。可惜身心良獨艱。撥棄付與杯中物。東君又催佳節還。</text>
<title>諸賢唱酬 騎牛子賦 二首。用其意亦作 二首。 其二</title>,<text>行路之難不在山。遊子胡爲悲壯顏。秣吾良驥振長策。一日萬里如等間。濯足咸池風玄圃。飄然迥脫囂塵寰。王喬羨門爭招手。羅列瓊漿不我慳。此時回首九折坂。坦然不見險與艱。窮通自古無定在。天道幽玄往復還。</text>
<title>諸賢唱酬 騎牛子詩。盛稱朝廷之美。並及鄕曲之私。老生忘其鄙拙。作京城樂鄕曲樂 二首。以發大笑。</title>,<text>漢水逶迤繞華山。龍盤鳳舞鬱孱顏。鐘鳴鼎食勳親宅。比屋豪華士女間。四海今爲一壽域。三韓共作太平寰。吾君勤儉屢大有。德澤旁流無少慳。君子陽陽周道直。黎民生不識時艱。老夫祿米供祭外。盡爲春酒待春還。</text>
<title>諸賢唱酬 騎牛子詩。盛稱朝廷之美。並及鄕曲之私。老生忘其鄙拙。作京城樂鄕曲樂 二首。以發大笑。 其二</title>,<text>吾鄕處處好湖山。吾廬松菊可怡顏。田頭社鼓聞坎坎。壟上桑者見間間。老薺宿菱飽三白。雞塒豚柵成一稟。坡塘水滿蛙聲樂。雲弄陰晴雨意慳。南畝又看深沒鶴。西成粒食應不艱。歲暮家家春酒熟。山翁復來溪友還。</text>
<title>諸賢唱酬 復用來韻寄呈騎牛子</title>,<text>爲卜幽居僻近山。束帶跨馬非強顏。但見軒冕自來繞。先生固有終歲間。琴書一室列童丱。花竹數畝藏仙寰。獨谷塵埃接市井。相逢幸色致風慳。眇余已判太平老。君才空抱能濟艱。何如得酒卽相覓。朝出永日夕忘還。</text>
<title>諸賢唱酬 呈騎牛盤石</title>,<text>身間由心。業何不白。編簡聖賢。松菊主客。初非爲名。今豈屛迹。子之膏肓。世無藥石。</text>
<title>諸賢唱酬 呈騎牛盤石 其二</title>,<text>秋容蕭灑。山靑雲白。臥想郊居。門無雜客。一室琴書。雙淸心迹。不慍不求。樂哉盤石。</text>
<title>諸賢唱酬 呈騎牛盤石 其三</title>,<text>八旬翁翁。今又曳白。富貴浮雲。光陰過客。新新染緣。念念陳迹。嘯歌傷懷。三生之石。</text>
<title>諸賢唱酬 騎牛子以菊花酒一缸紅杮一榼來惠。卽書此答之。</title>,<text>堆榼磊落赬虯卵。盈缸瀲灎黃花脂。故人遺我良有意。欲使老朽還童兒。何以報之空嚱嘻。</text>
<title>諸賢唱酬 騎牛子以留後賀誕日來京。作詩招之。</title>,<text>明日虹流慶。群臣共早朝。城門壯金鑰。樓鼓隱丹霄。旅枕誰呼覺。孤燈亦易銷。窮居有疏糲。莫使馬蹄遙。</text>
<title>諸賢唱酬 有懷看花。諸君子寄呈騎牛子。</title>,<text>花間置酒慶淸香。牛背哦詩野趣長。谷口故人舊相得。座中仁者永難忘。皆言古法新非古。自恨狂談老更狂。怕拙若吟還可惜。諸公更議代深觴。</text>
<title>諸賢唱酬 偶讀常建間齋臥病詩。心與境會。三復吟已。仍用其韻寄呈騎牛子。</title>,<text>庭樹來早涼。屋頭上朝日。疲人睡方濃。驚起事一室。無心壁間鏡。照我衰朽質。歎息此餘生。隙駒未爲疾。</text>
<title>諸賢唱酬 三復來詩。灑然沈疴去體。而心上鄙吝又復消盡了也。詠歎之餘。復和 一首 奉呈騎牛先生。</title>,<text>我思古之人。不可無一日。如行霧露中。似入芝蘭室。仰慙歲寒姿。時映蒲柳質。前言信不誣。觀圖得愈疾。</text>
<title>諸賢唱酬 晨起偶誦蘇州間齋對雨詩。仍用其韻寄呈騎牛子。兼問起居。</title>,<text>少壯已昨日。沈疴非一朝。有木不封植。何由見新條。陰雨連三月。食少肥肉消。仰視雲中日。西飛疾如飆。</text>
<title>諸賢唱酬 聞騎牛子因督種瓜。再負山行之約。戲書俚言寄呈。</title>,<text>昔日靑門瓜。固窮識先務。公今亦何事。早起學老圃。春寒好著人。況復昌陰霧。引病是良媒。高明獨不悟。行樂當及春。幽期故不赴。蒙哥解讀書。蒙母善治具。對酌勝佳賓。敲門多不遇。鶯聲在綠陰。花落如紅雨。</text>
<title>諸賢唱酬 訪騎牛子李先生不遇</title>,<text>德彝不見太平年。八十逢春更謝天。桃李滿城香雨過。謫仙何處酒家眠。</text>
<title>諸賢唱酬 病中賦阮郞歸。寄呈騎牛子。</title>,<text>春寒悄悄閉重門。疏簾雨氣昏。達官厚祿是誰恩。香爐火尙溫。人語少鳥聲喧。風花飛上軒。園中井水豈無源。汲多能不渾。</text>
<title>諸賢唱酬 曝暄簷下。吟成一絶寄呈騎牛子。</title>,<text>築室東皐上。尋春二月初。共傾無事酒。莫作絶交書。渴飮蘇耽井。酣歌葛亮廬。幽貞固所欲。親舊意何如。</text>
<title>諸賢唱酬 次權可遠送李翰林歸覲 三峯鄭道傳</title>,<text>時節當搖落。親朋告別離。孤鴻牽遠興。匹馬向東歸。魚稻供鄕味。江山綴小詩。遙知獻壽酒。喜氣滿庭闈。</text>
<title>諸賢唱酬 次權可遠送李翰林歸覲 三峯鄭道傳 其二</title>,<text>贈君試語苦。臨別不堪吟。書劍遠遊客。乾坤歲暮心。路長黃棄下。鄕近白雲深。獨立離亭畔。秋天易夕陰。</text>
<title>諸賢唱酬 次權可遠和李騎牛子 桑谷成石珚</title>,<text>迢迢蹈海客。落落閉門居。萬事空經劫。一心是著書。風流月下犢。生計釜中魚。千里勞相憶。幾時過弊廬。</text>
<title>諸賢唱酬 題騎牛子月下騎牛圖</title>,<text>越松亭畔。海月初窺。彼其幅巾壺酒叩角而逍遙者。是老子耶凝之耶。中庵只得畫外面。先生心事有誰知。</text>
<title>諸賢唱酬 上騎牛子 泰齋柳方善</title>,<text>江陰別墅最淸寒。門掩蒼苔滿地斑。少日才名機入洛。晚年身世李歸盤。耕雲釣月閒生活。臨水登山獨往還。賴有典軍同里閈。不勞書疏問平安。</text>
<title>諸賢唱酬 戲贈騎牛子</title>,<text>人傳東國草蓯蓉。補益房中最有功。老子自知無所用。題封寄與謫仙翁。</text>
<title>諸賢唱酬 題羅州碧梧軒 成任○碧梧軒卽客館東軒。軒東有碧梧樹。他郡所無。騎牛李先生命名賦詩。故云云。</title>,<text>碧梧軒上看梧桐。滿庭翠影敷玲壟。翛然坐我萬慮空。灑面況復來淸風。寄傲不數羲皇人。眼前興味朝朝新。騎牛題詠語絶塵。一洗俗累歸于眞。流傳千載耀各區。豈肯埋沒隨蓁蕪。詞蒼意古世所無。珠璣璨璨明軒隅。我來攀却鳳凰枝。怳見玉山眞容儀。目注心想無不爲。半日若吟臨前墀。憑高望遠欲搆思。東江水色淸淪漪。</text>
<title>諸賢唱酬 次李大提學留別韻 容軒李原</title>,<text>紅妝畫舸汎長江。客裏淸遊信少雙。南浦邊頭相送後。將詩誰與倒秋缸。</text>
<title>述志</title>,<text>臨溪茅屋獨閑居。月白風淸興有餘。外客不來山鳥語。移床竹塢臥看書。</text>
<title>泮宮偶吟</title>,<text>龍首正東傾短墻。水芹田畔有垂楊。身雖從衆無奇特。志則夷齊餓首陽。</text>
<title>足夢中聯句</title>,<text>古今僚友身新變。天地江山是故人。太極眞君應許我。仁心不老自靑春。</text>
<title>閑居</title>,<text>盥手淸泉冷。臨身茂樹高。冠童來問字。聊可與逍遙。</text>
<title>偶吟</title>,<text>竹色春秋堅節義。溪流日夜洗貪婪。心源瑩靜無塵態。從此方知道味甘。</text>
<title>偶吟 其二</title>,<text>五更殘月窓前白。十里松風枕上淸。富貴多勞貧賤苦。隱居滋味與誰評。</text>
<title>無題</title>,<text>曾讀前書笑古今。愧隨流俗共浮沉。終期直道扶元氣。肯爲虛名役片心。默坐野禽啼晝景。閉門官柳長春陰。人間事了須先退。不待霜毛漸滿簪</text>
<title>謝監司南龜庵送酒</title>,<text>五湖仙藥到柴荊。顚倒開緘手自傾。病骨勝酣回壯骨。衰情得醉返風情。家貧野蔬盛三豆。市遠村醪奠一甁。欲謝却嫌無謝地。但將蠅手祝遐齡。</text>
<title>門生吉注書。頃次于家。携老少還善州。來別一宿而去。牧隱李穡</title>,<text>從遊泮水號通經。及第注書雙鬢靑。辭我携家故鄕去。且聆吾語苦丁寧。讀書須踐古人迹。對策要登天子庭。軒冕儻來非所急。飛鴻一箇在冥冥。</text>
<title>門生吉注書。頃次于家。携老少還善州。來別一宿而去。牧隱李穡 其二</title>,<text>高麗五百獨先生。一代功名豈足榮。凜凜淸風吹六合。朝鮮億載永嘉聲。</text>
<title>門生吉注書。頃次于家。携老少還善州。來別一宿而去。牧隱李穡</title>,<text>天縱宣尼畏後生。道肥身瘦德尊榮。離倫獨立淸標迥。遠播佳名樹敎聲。</text>
<title>門生吉注書。頃次于家。携老少還善州。來別一宿而去。牧隱李穡</title>,<text>阿世悠悠半此生。乘時僥倖可誇榮。一身軒冕須臾事。鳳水泠泠萬古聲。</text>
<title>次 春亭卞季良</title>,<text>乾旋坤轉政施生。萬彙欣欣共向榮。只有高麗鳳溪水。潺湲不改舊時聲。</text>
<title>次 春亭卞季良 其二</title>,<text>圃隱當路且捐生。雲卧誰曾慕勢榮。自是聖心崇節義。慇懃見召播休聲。</text>
<title>次 春亭卞季良 其三</title>,<text>曾將孝友樂餘生。菽水還能薄世榮。祥禫想知哀未盡。援琴應亦不成聲。</text>
<title>次 幷序○陽村權近</title>,<text>高懷重義自輕生。身上簪纓匪所榮。守道克全臣子節。鳳溪千載永流聲。</text>
<title>次 幷序○陽村權近 其二</title>,<text>舞彩欣欣善事生。策名科第爲親榮。却緣委質堅臣節。忠孝雙全播令聲。</text>
<title>次 幷序○陽村權近 其三</title>,<text>市朝遷革恨偸生。况肯身紆組綬榮。賴是周家恢大度。西山容得採薇聲。</text>
<title>次 幷序○陽村權近 其四</title>,<text>澤上羊裘舊友生。徵來誠欲共安榮。終然不奪江湖志。要使遐傳節義聲。</text>
<title>次 密陽朴堅基</title>,<text>抗節陳情不顧生。歸來彩服足爲榮。一身忠孝誰能繼。竹帛應傳不朽聲。</text>
<title>次 商山金謙</title>,<text>朝廷選擧爲蒼生。公自無心爵祿榮。竹帛已曾書大特。也應千載煥名聲。</text>
<title>次 朴瑞生</title>,<text>蕭然茅屋寄平生。胷次都忘辱與榮。一起士風趨正路。功名不趐此時聲。</text>
<title>次 朴瑞生 其二</title>,<text>超然物外冷書生。瀟灑溪山志自榮。一片心胷忠義白。鶴鳴難掩九皐聲。</text>
<title>次 儒州柳洵</title>,<text>哲人謀道不求生。况是區區宦路榮。上表歸廬光史筆。鳳溪七里一般聲。</text>
<title>次 吉久 先生弟也</title>,<text>不求周粟不求生。淸節高名萬古榮。今日續夫千載業。無聲至德豈無聲。</text>
<title>次 李楨</title>,<text>黃河已㓗應天生。德業崇長萬世榮。若也後人論體道。馨香猶勝伯夷聲。</text>
<title>次 金克柔</title>,<text>日讀詩書覺後生。道談村裏遠光榮。高風令節走天下。彼此驚聞不掩聲。</text>
<title>次 金峙</title>,<text>義士仁人不苟生。何圖僥倖一身榮。乾坤雅量無增損。玕竹千年遠播聲。</text>
<title>次 集賢殿崔宣</title>,<text>致君堯舜是儒生。萬駟千鍾况乃榮。擧世滔滔歸聖德。如何蕭索闡名聲。</text>
<title>次 鄭以吾</title>,<text>軒裳豈足樂吾生。名節斯爲萬世榮。看取五朝長樂老。修光筆底怒雷聲。</text>
<title>次 蔣天叙</title>,<text>志士由來不重生。肯將阿謏強求榮。懷君不說懷君志。料得無聲勝有聲。</text>
<title>次 蔣天叙 其二</title>,<text>逃名不是要全生。一己應慚二姓榮。幸値明君崇道德。何須金玉爾音聲。</text>
<title>次 知三岐李那</title>,<text>附勢趨時笑一生。拂衣辭退宦途榮。西湖煙雨東江月。漏屋常聞嘯咏聲。</text>
<title>次 瑞石山人卓愼</title>,<text>取義丁寧不取生。肯將人爵自光榮。首陽高節無能繼。可賀朝鮮更有聲。</text>
<title>次 無名氏</title>,<text>微命曾霑故主生。薄名先被舊朝榮。溪山幸是餘前物。退卧休聞理亂聲。</text>
<title>又絶句 尹會宗</title>,<text>縹緲金烏對首陽。寥寥千載樹綱常。君今遯世能無悔。竹帛名爭日月光。</text>
<title>次 學諭裴楠</title>,<text>盛代龍興自漢陽。挺然吾子守天常。歸來一食西山菜。千古金烏始有光。</text>
<title>次 裴桓</title>,<text>周家大度布春陽。唯有夷齊抱道常。爵祿固辭尋舊隱。心同永與水精光。</text>
<title>五言律詩 龜菴南在</title>,<text>掛冠有高士。避世吉先生。寂寞平時事。流傳千古名。烏山入簾碧。鳳水繞階淸。霜露春秋節。悠然不盡情。</text>
<title>次 錦城鄭耕</title>,<text>茅屋鳳溪畔。先生樂一生。忍貧行至孝。讓祿謝浮名。床上圖書亂。籬邊樹木淸。卜隣曾有志。愧不稱君情。</text>
<title>次 永嘉裴尙志</title>,<text>山林隱君子。大地一書生。孝是曾參孝。名爲嚴子名。才同烏岳秀。心與鳳溪淸。欲往趨函丈。慚余託世情。</text>
<title>次 學諭裴楠</title>,<text>威儀嚴一己。禮樂訓諸生。要却全忠孝。嫌他競利名。節爭松竹操。凜若雪霜淸。常欲仰師事。無由達我情。</text>
<title>次 裴桓</title>,<text>道湮千載下。乘運聖君生。禮厚謹三聘。心羞事二名。忠誠霞與赤。懷抱水俱淸。常欲一歸唁。蹉跎宦路情。</text>
<title>次 宣城禹洪鈞</title>,<text>廉耻一高士。秉彝安舍生。山林無世累。史筆有芳名。氣合乾坤大。心同河水淸。萬鍾如草芥。何物汚其情。</text>
<title>次 年生吳一德</title>,<text>吾愛吉夫子。忠誠冠後生。煙霞雖晦迹。塵世幾流名。松徑門閭靜。筠軒院宇淸。考盤成獨樂。誰屈碩人情。</text>
<title>次 後學禹傳</title>,<text>自古賢君子。求仁不要生。首陽飢豈忝。畫邑死遺名。節對箕山峻。心同潁水淸。高風凜當世。誰識丈夫情。</text>
<title>次 無名氏</title>,<text>瀟灑茅茨下。前朝一介生。祿辭新主祿。名保舊君名。七里非專美。西山豈獨淸。綱常曾賴立。千載動人情。</text>
<title>又五言律詩 陽村權近</title>,<text>孝誠格天意。禫晨風日晴。烏啼悲未哺。駒隙慟難停。聖訓遵無墜。斯文晦復明。良心誰不有。感涕爲君零。</text>
<title>次 金峙</title>,<text>孝子將行禫。陰雲便報晴。乾坤終有盡。哀慕永無停。名敎頹還立。人倫賴益明。欲從風詠去。嗟我鬢彫零</text>
<title>次 蘭溪咸傅霖</title>,<text>嗚咽鳳溪水。宜雨亦宜晴。靑嶂千層秀。碧雲一朶停。心存誰得識。德立衆從明。我有辭親淚。因君不覺零。</text>
<title>次 完山李那</title>,<text>卜宅川源好。奇觀雨與晴。功名豈百計。道學暫無停。肝膽山河壯。胸懷日月明。不憂當世事。動靜轉飄零。</text>
<title>次 張至道</title>,<text>卜居鳳溪畔。山氣媚天晴。魏闕書曾上。名途轡已停。立心須懇到。講學最精明。愧我無攸遂。渾頭雪旣零。</text>
<title>次 蔣天叙</title>,<text>三年喪滿日。夜雨曉來晴。行葦儀初盛。菁莪禮豈停。孝誠霞更赤。忠懇月非明。競見餘哀切。無人不涕零。</text>
<title>次 春亭卞季良</title>,<text>廬墓經三載。哀哀淚不晴。樹風吹正急。苫塊慟何停。肯信浮屠誘。曾知聖制明。秉彝人所共。聞此涕堪零。</text>
<title>次 春亭卞季良 其二</title>,<text>吉侯立於獨。泰萃聳秋晴。峻節自無比。馳名誰暫停。乾坤爲高下。日月更貞明。落落歲寒操。寧隨百草零。</text>
<title>次 牧使金用鈞</title>,<text>水光山氣好。雲捲雨初晴。點列峯如畫。吟哦筆不停。亭高觀稼闊。日永擧盃明。自遠方來厚。風流莫涕零。</text>
<title>次 無名氏</title>,<text>漢北龍飛日。三韓宇宙晴。愛廬心靡慝。辭笏志難停。只欲堅臣節。要非負聖明。湖山澄邃處。遺落任飄零。</text>
<title>七言律詩 獨谷成石璘</title>,<text>山下數間溪畔廬。手栽松竹碧蕭踈。細君洗盞開新醞。稚子挑燈讀古書。玩世肯爲中散鍛。韜光正似子陵漁。門前官道多冠盖。高卧從渠自覆車。</text>
<title>次 浩亭河崙</title>,<text>溪山勝處結茅廬。心跡雙淸與物踈。懶立難爲公信事。詩中亦有汝方書。傳巖只是初年等。渭水何曾卒世漁。屈指古人非一軌。君今隱冶慕誰車。</text>
<title>次 春亭卞季良</title>,<text>冶隱先生歸弊廬。雲情自與世情踈。門垂彭澤五株柳。家有盧仝千卷書。早把利名同草芥。好將心事付樵漁。一區故國山溪勝。或棹孤舟或命車。</text>
<title>又五言律詩 晉陽鄭以吾</title>,<text>冶隱非眞冶。高名動縉紳。春風歸橐鑰。物像賴陶鈞。彭澤休官客。山陽玩世人。唐虞如欲鑄。心上範圍新。</text>
<title>五言古詩 無名氏</title>,<text>溪流八九曲。山木數千株。足以供爐冶。餘皆無所須。勤勤非鑄物。汲汲豈趨途。所期主明敎。萬世爲鴻儒。淸節映簡冊。英風吹寰區。採山登北嶺。釣水向南湖。床上有書籍。架頭懸葫蘆。身爲冶隱子。心是一唐虞。</text>
<title>過金烏山詩 秋江南孝昷</title>,<text>秋深百川明琉璃。霜摧萬樹紅錦綺。辛朝注書吉冶隱。秀於嚴霜淸於水。大節銘在蒼生口。烏山截空一百祀。武王革命天眷隆。夷何爲哉而獨耻。鴻毛命輕義重山。公與達可知此理。達可身經二姓王。杞梓寸朽鑑中玼。公身所委唯一君。眞知獨行誰與比。漢家更崇角里生。周王義不臣箕子。玆山之下賜骸骨。田園九畹滋蘭蕙。西河風俗化子方。至今嶺南多名士。念我曼祖龜亭公。先生德美談亹亹。監司此道作家廟。遺說亦在長老耳。曾於家訓飽聞之。匹馬短童過故里。屬余斷酒安用酹。作詩招魂而翦紙。</text>
<title>過先生閭 退溪李滉</title>,<text>朝行過洛水。洛水何漫漫。午憩望烏山。烏山欝盤盤。淸流徹厚坤。峭壁凌高寒。有村名鳳溪。乃在山水間。先生晦其中。表閭朝命頒。大義不可撓。豈曰辭塵寰。千載釣臺風。再使激東韓。扶持已無及。植立永堅完。丈夫貴大節。平生知者難。嗟爾世上人。愼勿愛高官。</text>
<title>過金烏山 容齋李荇</title>,<text>巢父洗耳卧。堯德如天大。武王一戎衣。伯夷歌採薇。士固有如此。昔聞今世稀。卓哉吉門下。皎皎尙餘輝。陵谷一變遷。白日中天飛。上書拂衣還。雲山無是非。斯人不可見。斯道孰庶幾。三叫過嵩岳。儻有魂來歸。</text>
<title>金烏山賦 孫昭</title>,<text>金烏蒼蒼。巍乎太虛。昔人伊誰。於焉而居。余甞訪遺迹於一善。遂弭節乎山之岨。淸川咽兮深谷。爽籟發於松間。層巒崒嵂。太別之山耶。疊穎巑屹。華山之峯耶。依俙然鍾山之舊墟。彷彿乎商山之遺蹤。曰余未有知兮。攀脩栢而遐思。昔吉公之賢士。當麗運之旣衰。忠君與愛國。志專專其靡他。諒九死而不改志兮。奚勁節之可磨。迨我王之龍興兮。忽筌伏於山之阿。固知革命之有數。羌不改乎吾志。亦知受命之在德。竟不爲乎事二。不食周粟兮。慕夷齊之淸風。罔爲臣僕兮。追箕子之至忠。縱我王之頗招兮。益堅節而不朝。謇終老於玆山。伊素志之未搖。貫忠誠於白日。樹風聲於無窮。嗚呼噫嘻。節彼南山。固非不崇也。巖巖泰山。亦非不崇也。但岌嶪而若馳兮。空偃蹇而橫空。豈若玆山所以因吉公傳芳者乎。然則是山也。異箕山之爲山。奚巢由之彷徨也。匪盤谷之爲谷。豈李愿之棲遲。宜乎分形勢於嶺南。擅名勝於四維。與首陽而幷美。聳大東之同觀也。余於是歷崎嶇而悽惻兮。仰高風而盤桓。但見猿嘯深壑。鶴唳層巒。羲和將溺。望舒揚明。四顧無人。伐木丁丁。</text>
<title>三綱行實絶句 無名氏</title>,<text>崧山王氣已成灰。眞主龍興泰運開。尙戀舊君全一節。飄然高卧子陵臺。</text>
<title>三綱行實絶句 無名氏 其二</title>,<text>亭亭孤節凜秋霜。直欲追蹤餓首陽。聖代褒崇彰節義。三韓億載樹綱常。</text>
<title>先生故居 佔畢齋金宗直</title>,<text>烏山鳳水恣徜徉。冶隱淸風說更長。㸑婢亦能詩相杵。至今人比鄭公鄕。</text>
<title>金烏山 企村宋純</title>,<text>金烏山下吉忠臣。千古高名動鬼神。十載再經山外路。淸風如昨灑行人。</text>
<title>金烏山 魚無迹</title>,<text>落落高標吉注書。金烏山下閉門居。首陽薇蕨殷遺草。粟里田園晉舊墟。千載名垂扶大義。至今人過式前閭。生爲男子誰無膽。立立峯巒揔起予。</text>
<title>金烏山 鄭士龍</title>,<text>烏峯蒼翠挹滔滔。冶隱英風竪鬢毛。周土粟輕生可捨。商山芝在世堪逃。雲仍不嗣靑氊業。鄕里猶稱白屋高。臣節養成由主聖。淸緘諫議極㫌褒。</text>
<title>金烏山 一善盧麟瑞</title>,<text>漢溲不到商山上。晉甲猶存栗里中。嚴子能成光武大。亦非虗老富春翁。</text>
<title>粟谷遺祠 府使金涌</title>,<text>促鞭來訪金烏東。寒竹蒼松栗里中。千載儀刑此可想。暫時談話亦淸風。</text>
<title>遊金烏山 旅軒張顯光</title>,<text>竹有當年碧。山依昔日高。淸風猶竪髮。誰謂古人遙。</text>
<title>與杏村李 嵒</title>,<text>鳥則山飛魚則水。各隨其性世間斜。如何園裏東風蝶。纔向紅花又白花。</text>
<title>次圃隱朴松隱畫像韻</title>,<text>鳳目虎眉十尺身。淡紅半白兩相眞。畫圖省識先生面。不死精神影裏人。</text>
<title>次朴貞齋宜中韻</title>,<text>朝別不朝峴。諸君何所之。丹忱由𪚥𪚥。哀怨結絲絲。夜色歸雲濕。漏聲旅夢遅。莫論忠烈士。義出死生期。</text>
<title>贈洪可臣</title>,<text>人間悲白髮。閉戶落寒梅。京友斷書札。山禽猶往來。</text>
<title>感懷</title>,<text>滄海千千頃。長城萬萬重。信舟來去地。一夢侍天容。</text>
<title>御製詩 肅廟丁亥秋。念先生節義。特製五言絶句。手寫下于儀賓寺。上又命領議政崔錫鼎，吏曹判書趙相愚賡進。因命後孫殿中君震龜除淸河縣監。</title>,<text>歸卧烏山下。淸風比子陵。聖主成其美。勸人節義興。</text>
<title>御製詩 純祖次肅廟御製韻</title>,<text>司諫貞忠節。亭亭似子陵。聖朝崇彰烈。自此士林興。</text>
<title>御製詩 翼宗題吉冶隱抗節圖。圖在三綱行實。</title>,<text>松栢葆晚節。此心一片丹。淸風釣臺上。猶帶子陵寒。</text>
<title>別冶隱入金烏山景濂卓光茂</title>,<text>顧鴈離羣日。聽鸎喚友時。山亭留獨立。風月滿江思。</text>
<title>贈冶隱景濂</title>,<text>革命在他邦。𪚥𪚥𪚥𪚥𪚥。文章人有獨。忠節國無雙。器局能成體。經綸自滿腔。誰知憂道志。月出海東窓。</text>
<title>謹贈冶隱聾菴金光儲</title>,<text>春氣與人早。遊筇到此間。東坪雞影散。北極鴈聲還。幸得長宵樂。仍成半日閑。山亭寒盡後。喜對去年顏。</text>
<title>金烏山西厓柳成龍</title>,<text>高峯出雲際。桂林秋深碧。下有高人居。淸風吹不歇。</text>
<title>遺墟碑旅軒張顯光</title>,<text>冶老遺風幾百年。至今山色首陽傳。石碑不沒前朝字。松竹依然故國煙。</text>
<title>吳山志感旅軒</title>,<text>馱癃來僻院。半旬有餘日。雞狗閙自隔。江流限塵物。排牗何所對。只有松與竹。松留萬古趣。竹是千年色。問爾何趣色。使我心神別。松與竹無語。隨風聲更㓗。一般淸意味。那得吟形出。呼孫奉筆硯。寫我胷中活。</text>
<title>吳山志感旅軒 其二</title>,<text>萬古高名吉注書。金烏當日早幽居。漢山蔥欝新王氣。松嶽悲凉故國墟。杖策幾人開甲第。採薇甘自守窮閭。欲尋盥水逍遙處。茂樹淸泉倘導余。</text>
<title>吳山志感旅軒 其三</title>,<text>金烏山色碧玲瓏。恒望籠雲接太空。下有孤墳吉諫議。首陽山對振高風。</text>
<title>敬次肅廟御製韻領相崔錫鼎</title>,<text>烏山人仰止。遠邁董生陵。聖主褒淸節。聞風百代興。</text>
<title>次判書趙相愚</title>,<text>壁立金烏子。爭如七里陵。宸章褒曠世。孰不聞風興。</text>
<title>瞻拜影堂。敬次御製韻。櫟泉宋明欽</title>,<text>綱常四百載。扶樹自明陵。宸翰鎭遺廟。長敎懦者興。</text>
<title>訪金烏遺墟櫟泉</title>,<text>烏山落日時。披竹讀殘碑。捧飮階前水。無人知我悲。</text>
<title>次先生集中韻屛溪尹鳳九</title>,<text>村名不二是幽居。灑落淸風尙有餘。大字焜煌彰義烈。警余追記晦翁書。</text>
<title>次南塘韻。贈錦山吉氏。屛溪尹鳳九</title>,<text>冶老名重泰山輕。千古熊魚取舍明。砥柱碑前曾祗肅。對君怳有古人情。</text>
<title>次南塘韻。贈錦山吉氏。屛溪尹鳳九 其二</title>,<text>秋霜黃葉饒西風。半夜書窓話語同。憐爾沉微嘉爾志。慇勤勸爾進修工。</text>
<title>次南塘韻。贈錦山吉氏。屛溪尹鳳九 大司憲尹鳳五</title>,<text>過客猶知式舊居。墟碑今屹國亡餘。附名何幸吾兄弟。兄則記之弟則書。</text>
<title>贈先生本孫慶益，慶集，致謙。南塘韓元震</title>,<text>訪我窮山短策輕。政是秋風野菊明。歸途又向屛溪去。多子今行不世情。</text>
<title>贈先生本孫慶益，慶集，致謙。南塘韓元震 其二</title>,<text>首陽薇蕨凜淸風。冶老高名圃牧同。可惜子孫陵替甚。詩書舊業勉加工。</text>
<title>金烏山南溪李輔</title>,<text>薇老人安在。空餘萬丈山。淸風吹不盡。千載足廉頑。</text>
<title>採薇亭石北申光洙</title>,<text>金烏山似首陽靑。五百高麗有此亭。小菜高於凡草木。東風吹遍舊階庭。賜田叢竹同含露。祭日黃花共帶馨。傳語子孫言採採。一莖分薦圃翁靈。</text>
<title>採薇亭石北申光洙 其二</title>,<text>金烏山色亘天靑。院宇巋然洛水汀。圃老精忠寧獨美。牧翁遺躅可並型。採薇亭屹森松竹。砥柱碑高耀日星。聖世褒崇斯曠絶。廟額煌煌二字馨。</text>
<title>採薇亭石北申光洙 其三</title>,<text>冶隱遺墟在。行人起敬止。江山屬箕封。日月猶麗季。金烏鬱嵯峨。洛水何淸駛。淸風日夕來。猶疑孤竹子。</text>
<title>採薇亭石北申光洙 其四</title>,<text>碧峙吳山淸洛波。先生之節共嵯峨。請看砥柱中流字。石可以磨名不磨。</text>
<title>採薇亭石北申光洙 其五</title>,<text>霜雪窮凝十月天。淸時銜命祭先賢。先賢已遠遺風在。翠竹蕭蕭御賜田。</text>
<title>採薇亭石北申光洙 其六</title>,<text>大矣先生節。千秋幾箇人。聖朝恩祭日。竹色動新春。</text>
<title>採薇亭石北申光洙 其七</title>,<text>奉命淸祠祭。恩先聳後人。試看烏嶽屹。薇蕨尙殷春。</text>
<title>採薇亭石北申光洙 其八</title>,<text>心懸麗日炳。手栽幽篁碧。恭唯淸聖風。歎息意未歇。</text>
<title>採薇亭石北申光洙 其九</title>,<text>烏山深處有高亭。泉石瑰奇屬地靈。麗代芳名薇露寫。聖朝遺敎竹田淸。滿園花色人煙隔。半壑溪聲客夢醒。百世淸風來景仰。先生高節畫難形</text>
<title>採薇亭石北申光洙 其十</title>,<text>江南野花發。好山卽此地。嗚呼鄭文忠。所遇諒有異。或去或爲奴。三仁豈二致。</text>
<title>採薇亭石北申光洙 其十一</title>,<text>冶老高名振海東。舊墟寥落碧山中。平生志節欽淸聖。正學淵源述圃翁。地是楸鄕留軌躅。村連竹塢宛遺風。寒原影宇添新制。卿士儒賢用意同。</text>
<title>金烏遺墟竹賦旅軒張顯光</title>,<text>方歲暮而天寒。憫衆植之枯落。遂杖藜而鞋芒。訪金烏於風雪。爰有竹兮山之阿。綠千秋兮一色。云是冶隱之手栽。凜寒風之如昨。先生麗代之夷齊。傳首陽之孤竹。夙種學於鯉庭。行立本於孝德。紛滋蘭而樹蕙。擬棟樑乎王室。暫手笏於朝端。知大廈之將傾。因北風之其凉。歸故山之松櫺。得歲寒之雅契。邀淇隩之遺綠。躬自植乎巖畔。對雪嶺之松栢。共星霜兮屢閱。奄兒孫之森列。冰綠根兮凝鐵。風吹枝兮戛玉。山冠兮野服。幾婆娑於碧影。朝看兮暮倚。共寂寞之深境。自趣味之相符。寧此人而彼物。周家日月兮殷室邱墟。先生得竹而有匹。萬山風霜兮百革俱拉。竹得先生而不獨。先生不負竹兮。宇宙有綱常。竹不負先生兮。天地有純剛。先生去兮竹尙在。光凜凜兮風颯颯。得非造物之陰護。俾孤根而不絶。㫌不奪之貞操。表特立之大節。不然則忠魂兮毅魄。托寒叢兮寄霜葉。風末俗之委靡。竪懦夫之毛髮。吾將芟榛莽而除糞壤。庶扶植乎摧苶。遂爲之歌曰。何卉非植。先生獨愛竹。何地無竹。我愛先生植。祖西山薇蕨。友栗里松菊。根抵於天地間。元氣光輝於風雷中。彊域距先生數百載。猶見亭亭倚蒼壁。母曰寓思之無地。有此竹。</text>
<title>採薇亭歌姜栳</title>,<text>首陽山有採薇亭云。今金烏山下冶隱吉先生之遺墟。亦有採薇亭。然則先生之事同歟。先生之居同歟。先生未甞採薇。而山亦非首陽。則是亭之同名於彼者。抑先生之志歟。節有同而然歟。先生辭祿而隱居。則先生之志伯夷也。先生臨命而不屈。則先生之節伯夷也。先生於伯夷。若是乎班。則有是亭而安得無是名也耶。嗚乎。竹亦凌寒而不變者也。彼亭畔之竹。先生之所栽云。歌曰。山莫不高。莫吳山高。山非爾高。惟先生高。山與人高。亭亦以高。</text>
<title>採薇亭詞崔昇羽</title>,<text>烏岑嵂削天外起。中有冶老之遺跡。心貞金玉忠炳炳。身扶倫綱氣烈烈。長揖至尊歸去來。隱居此山事罔僕。聖祖嘉尙不奪志。錫以土田恩禮極。郤之不恭受非義。兩者折衷多料度。將耕以麥傷殷麥。欲播以粟耻周粟。瞻彼綠竹之猗猗。猶能不改故國色。無寧種之千百叢。我有苦心托於物。手植居然四百年。父老相傳事如昨。後人築亭竹田傍。喜見眼前起突兀。扁以採薇煌煌字。盖取孤竹二子之攸服。西山獨霑殷雨露。栗里長懸晉日月。採採其薇歌採薇。歌之有思感而激。千秋高節卓難及。百世淸風凜不絶。尋眞訪古來去客。孰不與敬仰遺躅。薇兮薇兮奚取焉。物雖微矣名則潔。君不見山間竹裏遺墟碑。石面猶帶高麗職。又不見洛東江上龜頭石。中流砥柱高百尺。鯫生自樂生聖代。嗚呼。先生不幸遭昏濁。謾拋堯舜君民責。徒效夷齊孤苦節。亭乎亭乎採薇亭。胡爲乎使我長歎息。</text>
<title>集毛句送陰竹勸農閔司藝</title>,<text>孔樂陰竹土。原隰何畇畇。服耕用千耦。取禾動百囷。我倉頃何匱。田畯非其人。究度命吉士。趙庾皆振振。勸課有實積。民免飢饉臻。閔子惠且直。令聞驚縉紳。受命代彼任。駕言出城闉。布穀鳴關關。時序惟暮春。東作其虛邪。來牟受明新。逝將稅千郊。擊鼓御田神。衆夫庤錢鎛。俶載阻隰畛。婦子載筐筥。饁彼南畝民。饟黍嘗旨否。髦士蒸以親。祈祈靈雨零。百穀涵活均。長畝不稂莠。耘耔益蓁蓁。秋來築場圃。銍艾如雲屯。高廩萬億秭。失句一 維神好正直。福履綏子身。</text>
<title>次陽村學士自松京之平壤途中所賦詩韻</title>,<text>棲棲駕戎車。四月出關塞。千村點行頻。但見釐婦在。師出非以律。悲歌遠云邁。豈殊螗拒轍。秪使民生瘵。良田盡汚萊。歲晚安所刈。欲掛弘景冠。去把長且耒。但爲名韁縶。屢閱歲時改。安危屬天運。誰將問𪚥宰。悔過尙能改。天王必寬貸。疇能遏徂旅。更見艱極泰。</text>
<title>正月十三日。風雨終日。至十五日天開景明。偶書所見。戲贈同年金待制 瞻。</title>,<text>今朝雨初霽。出門縱吾目。草色乍有無。山光如膏沐。決決橫道泉。欣欣向陽木。萬物各得意。吾心淡無欲。之子期不來。使我立於獨。如何携麴生。惠然來白屋。勝景窮天慳。新詩詠珠玉。此事豈不佳。恐君尙牽俗。</text>
<title>八音歌。示陽村求和。</title>,<text>金穴將安用。百歲風前燭。石崇亦遭禍。厥祟在珠玉。絲也唯日飮。是以遠恥辱。竹林一華胥。陶然無所欲。匏酌可忘憂。菜羹可知足。土肥泉又甘。令人憶盤谷。革弊以救時。責在丹其轂。木雁足爲鑑。莊篇宜三復。</text>
<title>早行途中有作</title>,<text>蓐食天未明。驅馬赴前程。霏霏微雪落。獵獵朔風鳴。村行一犬吠。林過宿鳥驚。行行登高岡。試見初日生。臨津白逶迤。華嶽靑崢嶸。向來違天闕。戀主寸心明。粤予無寸能。久矣隨簪纓。明時愧空食。反稅事岩耕。</text>
<title>送桑麟還遼東</title>,<text>雞林去遼瀋。道里相望懸。之子懷靡及。來往何翩翩。憶昨到賓館。秋宵秩初筵。識韓幸愜願。慕藺漸磨肩。醉來示佳作。一讀頭風痊。貽我復齋扁。字若銀鉤聯。顧乏瓊瑤報。願言客於焉。王事自有程。今朝忽言旋。落葉滿驛路。征鴻叫江天。歸驂星火急。仔立眼空穿。小邦沐膏澤。述職心益堅。願君達。 缺</text>
<title>自鹽之平鶴嶺途中</title>,<text>驅馬逾鶴嶺。道途何屈折。朝日弄暉暉。朔風吹冽冽。衆峯鬱嵯峨。一水細咽咽。石戴無心雲。松餘未消雪。梵宮在高崖。金碧互明滅。想有忘機人。笑予行屑屑。</text>
<title>二十八日。到漢陽。矮屋甚窄。纔可容膝。感而有作。</title>,<text>我屋一何穿。我心一何寬。簷低每傴僂。學恭禮之端。炊煙從眯目。衣汚終不慳。兒童畏炳彪。日在門早關。旅食甑生塵。爲儒豈非寒。箇中亦有樂。可笑不可歎</text>
<title>月夜獨坐有感。呈陽村。</title>,<text>獨坐夜轇輵。柴荊月沈沈。群動各已息。怪鳥鳴桑林。百感政王內。彈鋏歌且吟。作客浿水上。留家南山陰。將毋豈敢望。一書如千金。端知陽村叟。此時同此心。</text>
<title>送靖安君赴京師</title>,<text>皇明銜宇內。聲敎漸四裔。包荒示大度。字小施仁惠。吾君謹述職。朝聘無虛歲。惟帝感至誠。丁寧垂勸戒。國號旣賜更。使華反相繼。九重達四聰。堲讒同舜帝。賢侯爲君親。跋涉覲天陛。敷奏定詳明。艱難必康濟。異渥荷三接。膚功高萬世。端知東還日。其樂方洩洩。離時正炎熱。關山更迢遞。行役非不勞。豈爲一身計。且當加餐飯。好去益勉勵。</text>
<title>送龍頭道生僧統</title>,<text>師也不羈人。意氣何容與。早辭高堂親。好伴空門侶。煮飯折脚鐺。到處度寒暑。龍頭在何許。縹緲長江渚。秋風動歸興。錫杖凌空擧。袖中多新詩。盡是名卿語。得非文暢徒。愧無昌黎序。</text>
<title>冬夜</title>,<text>冬夜何漫漫。東方何時白。衾裯冷如鐵。耿耿寐不得。被衣起窺戶。參橫月亦側。寒雞空在棲。不鳴但鼓翼。高歌飯牛曲。曲終長太息。</text>
<title>碩鼠</title>,<text>碩鼠黠且毒。夜動而晝伏。嚙我箱內衣。食我樻中粟窺瓮且翻盆。俾我未安息。憑社卽冒寵。居側乃驚恐。吾非永𪚥氏。畜此將安用。胡不覓貍奴。一旦殲厥種。</text>
<title>谿堂李茂芳贈宗伯李誠中詩卷。占老字。</title>,<text>吾聞恕菴公。爲人洵美好。當年典文衡。玉筍世稱噵。衣鉢孰能傳。卓彼谿堂老。蔚爲三達尊。豈弟神所勞。端知恕菴公。藻鑑信深奧。提學有淳風。典刑類先考。宦路早投閑。名園常寄傲。世事付金尊。高懷愛花草。谿翁感疇昔。寄詩增嘆慕。秀句直千金。可爲傳家寶。請君設華筵。以當瓊琚報。</text>
<title>閣閣井底蛙</title>,<text>閣閣井底蛙。跳梁缺甃崖。喜來鼓吹起。怒腹脹則已。自誇坎井樂。科斗莫吾若。灑灰無蟈氏。官私聒人耳。</text>
<title>啞啞城上烏</title>,<text>啞啞城上烏。日暮尾畢逋。上林樹高低。全樹借汝棲。樹頭多好枝。風雨亦不移。無人挾彈射。儘敎啼入夜。</text>
<title>戊辰年元日</title>,<text>杯瀲屠蘇酒。門書鬱壘神。所祈民奠枕。不患我居貧。</text>
<title>重九</title>,<text>與客携壺句。高吟杜子詩。家貧無竹葉。奈此菊花枝。</text>
<title>聞倭賊侵楊廣道州郡</title>,<text>島夷縱橫如蝟毛。操舟若神驚波濤。邇來鼠竊四十年。濱海郡縣無人煙。頑凶慘毒不須說。殺人如麻野流血。諸將畏懦不敢前。有時奔北塵漲天。賊徒乘勝勇氣盛。長驅如入無人境。老幼扶携匿山谷。焚蕩室廬奪錢穀。邦本不固日憔悴。況復西垂方有事。嗚呼國步至於斯。黎民按堵知何時。</text>
<title>書懷示李待制詹。演雅體。字小叔。號雙梅堂。諡文安。洪川人。</title>,<text>鳥章旗幟簇江城。城上飛鳥半夜鳴。蕙帳君應思鶴怨。煙蓑我亦負鷗盟。雞蟲得失嗟無了。鵬鷃逍遙貴遞情。彩鳳高翔千仞表。災罹羅雉不安生。</text>
<title>書懷示李待制詹。演雅體。字小叔。號雙梅堂。諡文安。洪川人。 其二</title>,<text>弊如蜂午未能祛。却悔囊螢讀舊書。久客經時衣有蝨。冷官到處食無魚。蛛絲謾報家書喜。蝶夢相尋古里居。正是蒼蠅紛樸面。亡憂只可浥浮蛆。</text>
<title>贈鄭少年欽之 廣明寺僧義敦請子故云</title>,<text>鄭生門戶何輝光。鄭生風度何淸揚。從師讀書寓禪房。年雖其小名已彰。敦師與我舊相傳。語子之美終不息。師歸語生益努力。多識前言畜其德。人不通古馬牛裾。男兒須讀五車書。中道而廢焉用諸。生乎愼終當如初。</text>
<title>露宿興義野</title>,<text>藉草枕肱處。宵殘夢自驚。風灘聲正急。雲月影微明。王事難將毋。農時屢點兵。遠山聞杜宇。孤客若爲情。</text>
<title>李侍中子松挽章</title>,<text>善人終不幸。天道杳難諶。晚歲遭時亂。忠言受禍深。令名歸史筆。高節感人心。南望公山遠。悲酸未易禁。</text>
<title>十八日到大同江。二首</title>,<text>江皐秣予馬。藉草坐移時。迥野平如掌。低峯遠似眉。繞城江瀰瀰。隔岸樹離離。邈矣八條敎。誰能重設施。</text>
<title>十八日到大同江。二首 其二</title>,<text>樂浪聞名久。今來寫我憂。據山開粉堞。臨水起朱樓。箕子遺風在。檀君往事悠。啁啾歌吹響。遙認是龍舟。</text>
<title>鐵谷村中早春</title>,<text>鐵谷重游地。王春正月初。杯傾今日酒。壁見去年書。白入梅葩綻。靑歸柳葉舒。靜觀生物意。坱圠溢堪輿。</text>
<title>自鐵谷還京。江陰縣卽事 是日立春也</title>,<text>野墅經允日。歸途月建寅。縣樓時繫馬。江路不逢人。解凍條風軟。堆盤野菜新。想看金殿裏。寶字貼宜春。</text>
<title>十一月二十七日。到峯城遇雨。入官舍偶吟。</title>,<text>蕭蕭子月雨。寂寂縣官亭。松檜偃蒼蓋。峯巒圍翠屛。居民尙凋瘵。遊客獨竛竮。太守開尊酒。留連醉未醒。</text>
<title>鹽州聚景樓。次板上韻。二首</title>,<text>玆樓孰經始。物色古猶今。紅愛池中樹。靑知海上岑。詞人多諷詠。天使昔登臨。嘉景無尊酒。何由慰客心。</text>
<title>鹽州聚景樓。次板上韻。二首 其二</title>,<text>下馬入官舍。褰衣登縣樓。庭空聞落木。江迥識歸舟。往事鴉聲晚。新時雁影秋。坐來風滿眼。宛在列仙陬。</text>
<title>庚午七夕龍頭會。會柳判書亮家。鄭圃隱有詩。卽次其韻。二首</title>,<text>今夕知何夕。令人萬慮忘。磨肩集桂榜。截髮有萱堂。好月斜銀漢。流霞瀲玉觴。高吟見牛女。脈脈兩如望。</text>
<title>庚午七夕龍頭會。會柳判書亮家。鄭圃隱有詩。卽次其韻。二首 其二</title>,<text>故人朝帝闕。旦夕未能忘。跋涉歸千里。團圝共一堂。纖纖彈寶瑟。兀兀倒深觴。放意陶玆夕。諸公盡令望。</text>
<title>訪李裔摠郞寓舍作</title>,<text>郭外屹孤嶼。淸晨尋遠村。濤聲撼茆屋。草色到柴門。見客陳蒲席。呼兒置酒杯。劇談忘世味。宛若入桃源。</text>
<title>閔右尹宅。次祭酒詩韻。</title>,<text>久違聞臥病。會面喜康強。採菊悲秋盡。看畫覺日長。境隨心共靜。身與世俱忘。料得黃麻下。將參鵷鷺行。</text>
<title>韓正言寓舍。玟瑰盛開。與權陽村李待制同賦。</title>,<text>玟瑰有佳色。旅食賞多時。萬紫掃無迹。此花開最遲。吹香風有信。弄影月如期。爛熳正堪折。欲貽予所思。</text>
<title>次金狀元 子粹 詩韻 二首</title>,<text>我乏鴟夷智。如甁在井眉。嗅花無與語。彈鋏有時噫。復志韓公賦。傷春杜子詩。只慙無道氣。夢不到靈芝。</text>
<title>次金狀元 子粹 詩韻 二首 其二</title>,<text>君今宜守口。吾亦炙吾眉。孰講商書訓。難聞周頌噫。時危徒竊祿。愁至只吟詩。肥遁佳期在。相携採紫芝。</text>
<title>日本使人以梅竹畫扇進獻。卽賜知申事李仲文。李待制作詩詠其事。次韻寫呈。</title>,<text>畫扇從桑域。題封入蘂宮。寵頒恩自內。來獻信由中。雪艶寒光射。霜枝冷候通。匪徒昭德致。欲使贊薰風。</text>
<title>經筵後歸家偶詠</title>,<text>平明朝鳳闕。向晚返柴扉。北風吹我帽。西日照我衣。誰言我官冷。身惹御香歸。濁醪有妙理。亦足以忘機。</text>
<title>偶吟</title>,<text>一室琴書靜。九街車馬喧。人皆在蠻觸。我獨到羲軒。勁竹風枝瘦。柔桑雨葉繁。靜中觀物象。此意與誰論。</text>
<title>丙寅十二月二十日書事</title>,<text>反時災屢作。太息仰蒼穹。暴雹死飛鳥。狂雷驚蟄蟲。山嵐黃漠漠。木稼白濛濛。徹樂敬天怒。誰能達九重。</text>
<title>春雨</title>,<text>霢霂知時節。廉纖逐曉風。簷間蛛網濕。陛下燕泥融。着柳涳濛綠。催花蓓蕾紅。一犂敷土脈。喜色屬田翁。</text>
<title>晚晴</title>,<text>一雨洗炎熱。曠然天氣晴。園林棲鳥集。庭草候蟲鳴。補衮功難就。歸田計未成。悠悠雜唯唯。又見一秋生。</text>
<title>病後寓居桐房</title>,<text>門外寡輪鞅。禪房殊闃寂。病夫無所爲。兀坐度朝夕。數枝甁花紅。一炷香熏碧。淸寒時自笑。煮茗當歡伯。</text>
<title>李陶隱夫人洪氏挽詞</title>,<text>結褵歸學士。主饋叶家人。偕老期空在。浮生迹易疏。床頭餘藥餌。鏡匣羃埃塵。使節還朝日。陶齋涕滿巾。</text>
<title>九日索酒術</title>,<text>昔人留好語。以酒譬猶兵。日飮曾聞盎。天生遠憶伶。欲邀徐邀聖。須賴孔方兄。採菊東籬下。何人寄一甁。</text>
<title>宿九龍山觀音窟</title>,<text>勝日尋蘭若。扶筇上翠微。松聲醒俗耳。花片撲人衣。古窟傳聞久。靈湫省見稀。於焉興不淺。山鳥莫催歸。</text>
<title>昌陵寺</title>,<text>夜宿漁村塢。風餐野寺樓。蹺煙數點鷺。喚雨一聲鳩。林缺湖光漏。庭空樹影稠。於焉興不淺。欲去更淹留。</text>
<title>禪岩寺</title>,<text>高甍象緯逼。俯瞰衆山平。竹筧飛泉細。松簷湛露零。蒙塵金像老。呼粥木魚淸。世不尊儒術。吾寧學佛經。</text>
<title>遊天磨山善賢菴</title>,<text>禪龕在空谷。俗塵元迥隔。秋深楓葉丹。日暮山光碧。宿鳥競投林。歸僧獨携錫。於焉興更長。長嘯破幽寂</text>
<title>與金待制 瞻 遊金身菴 字子具。光州人。</title>,<text>應眞飛錫地。闃寂少人蹤。樓見臨津水。窓聞普濟鍾。蒼涼秋日上。紫翠曉山重。勝友時聯袂。玆遊興未終。</text>
<title>無題 二首</title>,<text>中谷曺溪秀。從來有久要。高名齊惠遠。警句壓參寥。窓聽松風起。樓觀海月遙。應參心地印。擁褐坐淸宵。</text>
<title>無題 二首 其二</title>,<text>岩叟忘機者。幽居在永山。心同秋水淨。身共嶺雲閑。事業詩千首。生涯屋數間。市朝堪大隱。不用苦思還。</text>
<title>送平壤敎授官閔先生 安仁字子</title>,<text>朝家重儒術。庠塾遍州閭。巨鎭絹城最。淳風箕子餘。民猶知禮讓。士亦習詩書。敎授宜掄擇。先生遂拜除。所期在遠大。此去莫躊躇。好古誰能敵。多聞我不如。英才須敎育。經訓乃菑畬。官柳煙凝處。江船水漲初。春光涵物象。客興溢堪輿。愼勿愛遊賞。下帷如仲舒。</text>
<title>贈藏義寺主都大師聰公</title>,<text>澗水緣階咽。秋光滿院濃。僧閑時出戶。客至不聞鐘。支遁久相憶。遠公今再逢。嘗茶仍問法。數日幸相從。</text>
<title>訪安和寺天澤上人不遇。題壁。</title>,<text>支遁知何往。蕭然一室空。煎茶汲井水。欹枕聽松風。城市軒窓下。雲煙几案中。孤吟不能寐。夜靜佛燈紅。</text>
<title>以詩邀雙梅李先生 詹</title>,<text>春酒三杯後。油然詩興生。親交成會合。節序更淸明。藹藹雲多態。欣欣木尙榮。相過乘郵驛。騷雅愧無名。</text>
<title>木州途中</title>,<text>星駕離亭邑。風餐憩木州。雲收山競出。雪盡水爭流。蕭索逃租戶。摧頹賣酒樓。安能叫閶闔。下令減徵求。</text>
<title>訪崔通甫同年咸</title>,<text>塵世誰無事。君家可避喧。好山圍謝宅。垂柳映陶門。不惜東方米。能添北海尊。未辭投轄𪚥。直待月黃昏。</text>
<title>病起</title>,<text>經春常伏枕。此日始彈冠。藥裹關心久。醫方着眼看。髮稀簪易墮。腰瘦帶何寬。耕道愧無術。才田元自丹。</text>
<title>霖雨思賢佐</title>,<text>有賢如佐理。可致大平時。故國君之意。如霖雨以思。擬將滋暵旱。念切任魁奇。謇謇英材進。祈祈惠澤施。子儀唐室相。傅說戊丁師。龍臥南陽久。胡爲眷顧遲。</text>
<title>贈慈恩宗祐世君 宗林。 公與先君同庚</title>,<text>癸酉同庚會。如今有幾人。看公能住此。憶舊忽沾巾。心淨同秋水。身閑出世塵。自來交分厚。相往豈辭頻。</text>
<title>辛未正旦。綺宴酸上。</title>,<text>綺宴初開白璧堂。群臣昵侍赭袍光。火燒金鴨香煙細。水滴銅龍漏箭長。仙樂洋洋飄縞袂。流霞瀲瀲獻椒觴。醉扶歸路人爭看。帽頂花枝爛有光。</text>
<title>壽寧宮受朝賀訖。金判官 瞻 有詩。次韻寫呈李申事種學。</title>,<text>鳥革翬飛布政宮。鏘金鳴玉盡才雄。御爐香爇風吹下。仙仗陰移日正中。廊廟嘉猷頻入告。經筵聽德實惟聰。下情上達無沈滯。只是龍喉出納功。</text>
<title>次金判官入直壽寧宮韻</title>,<text>曈曈曉日報新晴。城闕秋生物象情。寶殿講論宗孔氏。台司啓沃有阿衡。巍峨衮冕初臨御。輪奐宮闈已落成。夙夜事君須竭力。行看國步漸昇平。</text>
<title>箕子墓</title>,<text>絹城西畔最高峯。古墓摧頹亂翠松。象箸當時盡忠諫。龜疇萬世想音容。三仁自昔欽高躅。入政誰今繼舊蹤。惆悵無人薦蘋藻。傍山樵徑紫苔封。</text>
<title>九梯宮</title>,<text>古宮遺址在層巒。步屧登臨眼界寬。曠野三邊山簇簇。長天一面海漫漫。繁華往事浮雲滅。感慨來歌淡日殘。欲把拙詩償勝景。古松陰下久盤桓。</text>
<title>麒麟窟 在永明寺之前</title>,<text>麟窟唅呀近梵宮。東明事往草連空。俯窺却訝仇池穴。却立時生禦寇風。神物乘雲歸汗漫。遺蹤勒石在巃嵷。人言有路通江水。秉燭誰能子細窮。</text>
<title>朝天石</title>,<text>古石穹窿枕碧漣。人言聖帝此朝天。窟中麟自乘雲去。崖下龍應抱寶眠。駭浪舂撞翻白浪。古苔埋沒散靑錢。乞身擬欲來垂釣。鞍馬風沙又一年。</text>
<title>觀風殿</title>,<text>夏屋渠渠倚碧空。先王巡狩昔觀風。滿庭春草自交翠。遶砌晚花空落紅。一片江山興癈後。萬家煙火畫圖中。邇來民瘼知多少。誰勸君王達四聰。</text>
<title>聖容殿</title>,<text>創業艱難憶聖神。鼎湖龍去半千春。閟宮有侐丹靑古。遺像如存衮冕新。陟降威靈明在上。刱新功業大無倫。小臣稽顙苔階下。感古悲今淚滿巾。</text>
<title>華藏山證覺寺</title>,<text>衆壑嶙峋路屈盤。遠尋蘭若費躋攀。蹤塵絶處胸襟豁。脚力窮時眼界寬。白練抺坤江水迥。靑螺隱霧石峯攢。哦詩徙倚禪窓久。半日淸遊興未闌。</text>
<title>題華嚴宗師友雲詩卷</title>,<text>蟬聯胤胄自新羅。領首山門道氣多。飛錫曾遊燕塞雪。浮杯又亂浙江波。年垂八秩形如槁。法說三乘辯若河。擬向虎溪陪杖屨。秋風此別乃如何。</text>
<title>江陰途中</title>,<text>江陰縣裏路橫斜。馬上哦詩答物華。春色已歸黃犢草。潮痕猶在白鷗沙。風前三弄牧童笛。柳外一聲游女歌。控壓碧流門半掩。竹籬茅屋是誰家。</text>
<title>送鄭三峯赴任南陽 名道傳。字宗之。奉化人。</title>,<text>先生胸次正無邪。有斐功夫在琢磨。操筆巨篇如潑水。談經雄辯若懸河。昨宵忽得三刀夢。此去應聞五袴歌。他日朝家行殿最。却從廊廟見委蛇。</text>
<title>贈呈獨谷 成政丞諱石璘。字自修。諡文僖。昌寧人</title>,<text>獨谷風流表搢紳。胸襟豁達見天眞。詩豪太白應同調。草聖張芝願卜隣。繞屋溪山渾似畫。滿園花木別藏春。弟兄無故雙親在。此樂如公問幾人。</text>
<title>次遼東使人桑麟韻贈之</title>,<text>四壯驒驒繫柳陰。開尊坐到日西沈。詞源浩浩鯨飜海。筆勢翩翩鳥出林。睟面榮華多道氣。滿腔忠孝是誠心。生逢聲敎東漸日。喜與嘉賓鼓瑟琴。</text>
<title>次李判事兄 贇 韻</title>,<text>日西山影半庭苔。靜裏書窓獨自開。鳥擇深枝知所止。雲歸遠岫卷而懷。淵明酷愛籬邊菊。畢卓時思罋底醅。非桀譽堯亦閑事。算來無若倒深杯。</text>
<title>次李判事兄 贇 韻 其二</title>,<text>杏壇蕪沒長新苔。聖遠言堙巧僞開。未把憸邪投有昊。雖將朴略復無懷。𪚥𪚥日力唯黃卷。攻破愁城賴白醅。斥鷃焉知大鵬樂。搏扶搖𪚥海如杯。</text>
<title>次李判事兄 贇 韻 其三</title>,<text>紫霞溪水綠於苔。鵠嶺晴光罨畫開。籌策廟堂非我事。風流丘壑是予懷。君須履齒新𪚥𪚥。我有槽床已上醅。聯袂共尋中谷老。滿𪚥風月共含杯。</text>
<title>次李判事兄 贇 韻 其四</title>,<text>儒酸自與世相違。只合閑國李遠恭。衣上酒痕酷後滿。鏡中頭髮病餘稀。垂時微𪚥人皆是。知命無憂子庶幾。盛代卽今求俊彥。肯敎公老釣魚磯。</text>
<title>陋巷</title>,<text>陋巷生涯只一瓢。門堪羅雀轉寥𪚥。樹頭病葉知秋下。階面新苔挾雨驕。懶慢有如稽叔夜。醒狂或似蓋寬饒。邇來三逕荒松菊。五斗令人尙折腰。</text>
<title>六月十五日。三司席上口占。閔右尹呼韻。</title>,<text>濟濟簪紳集畫堂。共將觴詠答風光。數聲觱栗淸人耳。一曲梅花斷客腸。異味滿盤堆錯落。纖腰曳袖舞低昂。納涼政好邀明月。酒欲闌時興更長。</text>
<title>權元靖公挽辭</title>,<text>曲城淪喪來原亡。耆舊唯公壽且康。豈意今晨俄屬纊。遂敎行路亦霑裳。考終好德俱無歉。賜諡停朝更有光。富貴六朝眞一夢。翩翩丹旐向山岡。</text>
<title>題尹二相樓</title>,<text>城東勝地起危樓。半隱何人似尹侯。信馬來遊成邂逅。看花酩酊足風流。南山滴翠琴尊晚。北牖生涼枕簟秋。從此煩爲眞率會。浮生容易雪侵頭。</text>
<title>送行人段公使還</title>,<text>手擎丹詔到靑丘。一國君臣競叩頭。已感聖恩敷渙汗。更欣人物見風流。論文泮水承佳惠。擧酒郵亭動別愁。述職吾王心翼翼。煩公好去達珠旒。</text>
<title>贈國子學錄張先生 溥 使還</title>,<text>持節翩旋到海門。一封芝詔布皇恩。表儀朝著聲名重。輔導儲宮德望尊。天上使星高照耀。關中道學有淵源。小生好古嗟生晚。安得摳衣奉討論。</text>
<title>旅舍卽事</title>,<text>旅牕無語坐高舂。畫角三聲意萬重。崧岳雲橫家渺渺。浿江風起浪溶溶。寬心每恨無春酒。擧目那堪看夕烽。早晚鑾輿反京國。都人苦望翠華容。</text>
<title>乙亥年親幸大廟還駕時。敎坊歌謠。</title>,<text>受命方當五百年。應期定鼎華山前。閟宮實實初輪奐。孝思芬芬自吉蠲。齋戒飭躬嚴大禮。駿奔執事盡群賢。妾身獲遇大明際。願把新詩被管絃。</text>
<title>樓題 南行所作</title>,<text>今朝天氣儘佳哉。高閣簾旌手自開。雨霽窓間吳雖列。雪消江上蜀波來。梅憐遠客香飄袖。竹媚騷人翠拂臺。始欲登臨聊快意。茫然鄕思竟難裁。</text>
<title>遼東途中</title>,<text>宦情羈思共悽悽。遼野漫漫落日遲。西北天兼滄海闊。東南山與白雲齊。故園音信無來雁。遊子行裝秪寒驢。𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥𪚥。</text>
<title>送金純仲狀元赴任密城 二首</title>,<text>牛刀豈是割雞宜。遠向江城把一麾。贈以錦囊還有意。要君盛取嶺南詩。</text>
<title>送金純仲狀元赴任密城 二首 其二</title>,<text>弧矢平生志四方。安知鹿豕聚尋常。臨分莫灑丈夫淚。好去鳴琴理密陽。</text>
<title>次金狀元 子粹 韻 二首</title>,<text>風騷諸將共知名。替戾何妨一背城。中谷舊盟寒已久。疑携歡伯細論情。</text>
<title>次金狀元 子粹 韻 二首 其二</title>,<text>識字粗知記姓名。未能學劍作干城。悠悠盛代無裨補。三徑風煙起我情。</text>
<title>次權陽村詩韻</title>,<text>高亭遠眺目增明。淺綠深紅媚晚晴。靜裏有詩時獨詠。興來無酒却思傾。</text>
<title>冬至日。次鄭三峯韻。</title>,<text>井底陽如碩果生。復齋端坐見陰晴。危微動處諒難忽。玩取閉關商不行。</text>
<title>丙寅八關誥院席上。次三峯韻。</title>,<text>六出花黏鵷鷺行。朝衣粲粲旆央央。才微敢獻梁園賦。飮儁惟傾誥院觴。</text>
<title>吏曺重九席上。次趙令韻。</title>,<text>吏曺高會似龍山。落帽秋風灑醉顏。更是嘉賓居座右。最宜同詠菊花間。</text>
<title>辛未八月十五日。壽昌宮赴內宴。同僚金判書 稛醉 中吟詠。被憲司劾。安中書 魯生 作詩以慰。予次其韻。</title>,<text>深宮綺宴敞高秋。天樂搖空月滿樓。醉對重瞳發長嘯。幾人豪放似金侯。</text>
<title>安和寺。次諸公韻。</title>,<text>偸閑來訪碧雲師。幽興何曾世俗知。經卷藥爐忘萬慮。野花啼鳥得新詩。</text>
<title>春日獨坐偶吟。寄雙梅李吏部。</title>,<text>夜來飛雨雜狂風。減却園林幾片紅。況是麴生將屬禁。政思游賞與君同。</text>
<title>書筵偶吟。示趙令等諸公。</title>,<text>東宮日午御書筵。左右賓僚一代賢。欲致理平先格致。文忠眞氏有遺篇。</text>
<title>吏曺廳事偶吟</title>,<text>銓選何年會此堂。當時冠蓋想翺翔。而今兀坐無餘事。坐詠新篇到夕陽。</text>
<title>漢陽旅舍。庚申日獨坐有作。</title>,<text>客中誰與守庚申。一點靑燈獨自親。有約佳人殊不至。朔風吹雪正愁人。</text>
<title>正月十三日。雨中戲贈金待制。</title>,<text>小雨廉纖晚未收。春光已入杏梢頭。詩家淸景思同賞。爲問郞中辦酒不。</text>
<title>丙寅十一月二十日書事</title>,<text>九街三日霧昏昏。咫尺行人未易分。胡奈玄冥失威勢。不敎氷雪壓冬溫。</text>
<title>己巳二月二十五日卽事</title>,<text>乘興來敲月下門。居僧爲客爇爐熏。龕燈影裏禪窓𪚥。坐聽松聲到夜分。</text>
<title>又以詩邀典理李摠郞詹</title>,<text>浮李浮瓜酒滿巵。尙書省裏盍簪時。只嫌咫尺相望地。未得相携共詠詩。</text>
<title>戊辰四月十四日。赴西都行在。金郊驛途中作。</title>,<text>松山一髮漸微茫。瘦馬長途欲夕陽。弓矢載韜何日是。風塵昧目客心傷。</text>
<title>庚午九月十七日。大駕移御漢陽。僕以婦翁服在平州村莊。未獲扈從。</title>,<text>華岳峨峨漢水洋。天開勝地作金湯。日旗龍旆悠揚去。人道三韓業更昌。</text>
<title>到龜山寺。寺主戒天集生徒三十餘童敎誨。刻燭賦詩。宛有九齋之風。喜而有作。贈天師。</title>,<text>玄陵設學慮何深。鼓篋升堂會若林。槐市向來殊寂寞。却從蓮社見靑衿。</text>
<title>永興君夫人李氏挽章</title>,<text>東望良人海接天。魚沈雁斷幾經年。邇來得償平生志。有底銘旌去瞥然。</text>
<title>偰密直延壽挽詞</title>,<text>浮生倏忽一南柯。伯道無兒亦可嗟。耘隱昨從中國返。靑燈夜雨意如何。</text>
<title>雨夜聞雞</title>,<text>風雨蕭蕭夜五更。金雞啁哳兩三聲。可憐烏鵲何爲物。星月明時却自驚。</text>
<title>聞蟬</title>,<text>齊女淸高異衆蟲。生涯飮露與吟風。數聲嘒唳催時節。斗覺新涼入院中。</text>
<title>聞蟬 其二</title>,<text>高壤陰潛罷轉丸。有時飛集侍臣冠。高枝莫縱繁聲噪。恐有螗蜋議後看。</text>
<title>聽歌</title>,<text>腰如束素掌中輕。時向尊前唱渭城。耳冷不曾聞此曲。斷腸今夕遏雲聲。</text>
<title>白州登岩寺途中</title>,<text>金刹荒涼樹木疏。先王曾此駐鑾輿。當時往事憑誰問。一鳥翩翩沒碧虛。</text>
<title>宿鹽州觀音寺。見張副令 躋。</title>,<text>霜風獵獵將寒威。黃葉漫山一逕微。夜入靜廬逢舊友。滿牕松月坐忘機。</text>
<title>過壺串樓</title>,<text>當年曾過此樓前。歌吹濛濛動遠天。天道禍淫終不替。今來寂眞但山川。</text>
<title>憶日月寺天澤上人</title>,<text>鵠峯秋色兩相高。松下禪房望不遙。苦被卯申拘縛甚。未從茶榻避煩囂。</text>
<title>與閔密直 開 金大司成 子粹 金待制 瞻 遊日𪚥。醉後令待制呼韻。走筆謾成。</title>,<text>上方淸夜一燈明。坐聽松風澗水聲。看盡嘗茶心境靜。玆遊奇絶冠平生。</text>
<title>辛未七月七日夜</title>,<text>銀河如掃月如彎。一陣秋聲在樹間。乞巧穿針非我事。獨吟佳句倚闌干。</text>
<title>旅舍卽事</title>,<text>梅雨絲絲近午天。客牀攤飯曲肱眠。覺來深巷寡輪鞅。時讀荀卿成相篇。</text>
<title>旅舍有感</title>,<text>平明騎馬謁侯門。不遇空還日欲昏。撥盡爐灰茅屋冷。悠悠心事與誰論。</text>
<title>登山有感</title>,<text>步步方知眼界寬。無邊山海一時看。學人用力當如此。莫爲高堅廢仰鑽。</text>
<title>有感</title>,<text>致君素志幾時施。十載微官不救飢。夢覺書窓冬夜靜。臥聞羸馬齕枯萁。</text>
<title>摘杏贈李代言 詹</title>,<text>枝間顆顆鬪梅黃。摘取堆盤一室香。寄獻雙梅堂上去。魯壇眞味欲同嘗。</text>
<title>盆池</title>,<text>我居眞是退之詩。汲水埋盈作小池。蒲葦數叢荷數葉。悠然江興雨中知。</text>
<title>宮詞集句。想奉天殿作。</title>,<text>月倚觚稜宿霧收。露華香滴杏梢頭。君王曉坐金鑾殿。萬國衣冠拜冕旒。</text>
<title>送曺士德往日本</title>,<text>富士山高揷海隅。長風掛席入瀛壺。大溪石硯聞來久。他日歸來贈我無。</text>
<title>乙丑十二月望夜。入直國子監。與崔同年通甫達曉談論。</title>,<text>槐市夜深人不喧。獸爐香盡火猶存。隔窓雪月明如畫。坐聽書生讀魯論。</text>
<title>乙丑十二月望夜。入直國子監。與崔同年通甫達曉談論。 其二</title>,<text>士風澆薄異言喧。猶喜斯文尙得存。千載寥寥周孔學。微君誰可與評論。</text>
<title>次定州樓上韻</title>,<text>定州城外海蓮空。雲物山川一望中。客子遠遊仍弔古。憑欄終日思無窮。</text>
<title>無題</title>,<text>江東張翰早知機。彭澤淵明悟昨非。自愧微官無小補。暮鹽朝虀十年幾。</text>
<title>無題 其二</title>,<text>我行豈是等閑遊。正値干戈動未休。古館荒涼郵吏散。唯看鳥雀集危樓。</text>
<title>過楊子江</title>,<text>𪚥岸春旗簇酒樓。數聲柔櫓過滄洲。白鷗也識忘機客。故故飛來近葉舟。</text>
<title>金陵卽事</title>,<text>桃花落盡柳花飛。燕子初來客未歸。誰道金陵佳麗地。思親無日不沾衣。</text>
<title>春日城南卽事</title>,<text>燒後郊原綠色新。鳴禽上下惱遊人。携壺處處皆堪賞。正是城南二月春。</text>
<title>風雨騎牛圖 太祖潛邸時命題以賦之</title>,<text>草沒長堤水繞墟。風林盡亞雨來初。一蓑牛背誰家子。不信人間有廣輿。</text>
<title>風雨騎牛圖 太祖潛邸時命題以賦之 其二</title>,<text>寄語山前扣角人。莫將煙雨咲紅塵。百年堯舜君民志。鞍馬馳驅豈爲身。</text>
<title>題朴岩遁詩卷 名免</title>,<text>身健不須愁鶴髮。眼明猶自寫蠅頭。早從物外得眞趣。剛厭人間對俗流。</text>
<title>與閔諫議李摠郞 詹 看梅。摠郞有詩。卽次其韻。</title>,<text>西原耕隱是狂夫。國色求來目下無。醉向人家逢縞袂。却疑身世在蓬壺。</text>
<title>與閔諫議李摠郞 詹 看梅。摠郞有詩。卽次其韻。 其二</title>,<text>渠心豈喜見金夫。淸節如𪚥世上無。一笑嫣然寧不感。自今來訪日提壺。</text>
<title>書筵記事</title>,<text>天廚異味固多般。賜醞仍霑講舌乾。日對重瞳承寵渥。誤身誰道是儒冠。</text>
<title>秋夕夜坐集句</title>,<text>渺渺西南月一鉤。碧空雲盡火星流。瑤階月色涼如水。香滿人間乞巧樓。</text>
<title>暇日偶作</title>,<text>瓦枕藤床簟欲流。解衣盤礴外無求。黑甜驚覺日亭午。深樹一聲黃栗留。</text>
<title>成歡驛途中</title>,<text>靑山送客逐征鞍。細雨隨風作曉寒。是處獨游心悄悄。驛名空道是成歡。</text>
<title>樂生驛途中</title>,<text>廣陵城畔路縈紆。強策羸驂日欲晡。苦驛寥寥人不見。春山磔磔鳥相呼。</text>
<title>扈從出獵長湍</title>,<text>鑾輿夙駕狩城東。諸將鷹揚勢氣雄。豈似長楊徒羽獵。應如淸渭獲非熊。</text>
<title>次金狀元 子粹 韻</title>,<text>焚香每願海無波。近日人言奈若何。病裏襟懷誰與展。苔深門巷斷經過。</text>
<title>丙寅年除夜</title>,<text>驅儺處處鼓如雷。春色遙隨斗柄回。挑盡寒燈題帖字。夜甁相對一枝梅。</text>
<title>題舍弟 拯 家壁</title>,<text>紅紫低昂次第開。小園終日少人來。徒令滿目呈嬌態。爭奈今吾不擧杯。</text>
<title>送孔伯共 俯 奉使西都。次鄭三峯韻。</title>,<text>西都佳麗久聞名。乘馹遊觀愜我情。却羡年兄今又去。醉登浮碧興偏淸。</text>
<title>哭金密直 光厚</title>,<text>壽過稀年一達尊。詵詵如玉有諸孫。薤歌聲裏能無憾。疇昔曾遊令嗣門。</text>
<title>次書筵權陽村詩韻</title>,<text>四時佳節是淸明。白白未未競吐英。勤御書筵輟行樂。端知聖學在存誠。</text>
<title>次書筵權陽村詩韻 其二</title>,<text>際會風雲荷寵光。郞潛肯歎似馮唐。天顏日對細氈上。講舌時霑霞液香。</text>
<title>次書筵權陽村詩韻 其三</title>,<text>輕風旎旎雨絲絲。金殿香消晝自遲。朝退各從花底散。玉壺傳點報時移。</text>
<title>金陵卽事</title>,<text>解道關西一兩兒。復翁先傳復齋詩。家童竹馬候門外。應怪乃翁歸太遲。</text>
<title>題定州樓</title>,<text>雉堞周遭拱屋簷。地連滄海富魚鹽。使君政化何煩問。學校新興戶口添。</text>
<title>無題</title>,<text>東赴關東萬里餘。故人音問一相疏。秋風應有西飛雁。爲報先生數寄書。</text>
<title>無題 其二</title>,<text>霜臺府裏遇新春。天壽門前別故人。遙憶先生停佩處。月明花發晉州濱。</text>
<title>無題 其三</title>,<text>同醉烏臺若弟兄。春風乘命向南行。可憐驄馬留都客。一首詩成惜別情。</text>
<title>無題 其四</title>,<text>海棠歸路雨霏霏。有信沙鷗逐馬飛。他日重來是何日。莫忘今日指薔薇。</text>
<title>無題 其五</title>,<text>昔年相遇李同年。共上斯樓一醉眠。白日獨登誰與語。庭前紅樹帶愁煙。</text>
<title>無題 其六</title>,<text>天壽門前柳絮飛。一壺來待故人歸。夕陽芳草長亭晚。多少行人近却非。</text>
<title>無題 其七</title>,<text>野外桃花紅粉姿。溪邊楊柳綠煙絲。不因送別城東去。過却春風摠不知。</text>
<title>贈雲峯衲</title>,<text>上人行止閑不群。正似出岫無心雲。嗟予官途苦奔走。終日醉夢長醺醺。</text>
<title>碧瀾渡樓上。次柳思菴韻。二首</title>,<text>登樓偸暇日。臨水感徂年。宿雁低波面。征帆拂檻前。</text>
<title>碧瀾渡樓上。次柳思菴韻。二首 其二</title>,<text>板上思菴韻。于今四十年。浪花疏箔外。雲葉亂峯前。</text>
<title>送陳奉翊之任京山府 義貴</title>,<text>棋布東南幾許州。星山劇郡重分憂。銅魚已是付黃霸。竹馬端知迎細侯。好向琴堂施惠政。邇來民戶免𪚥求。同僚烏府情非淺。贈處丁寧不自休。</text>
<title>感興詩 二首</title>,<text>促織復促織。竟夜弄機杼。朝來無寸絲。所織在何許。𪚥子務實勝。須使德業著。努力惜寸陰。歲月不吾與。</text>
<title>感興詩 二首 其二</title>,<text>𪚥𪚥生毫末。干雲高百丈。細川日夜流。到海成滉瀁。學問苟日新。德崇業且廣。少壯不勉強。老大空惆悵。</text>
<title>王大妃封崇豐安樂章</title>,<text>思齊大妃。俔天之妺。君子好逑。令聞不已。以勖寡人。以定王國。壽考且寧。綏以多福。</text>
<title>國大妃封崇豐安樂章</title>,<text>母氏聖善。惟德之行。則篤其慶。遹觀厥成。畜我長我。邦國是有。福履綏之。以介眉壽。</text>
<title>乙亥年親行大廟。還駕時敎坊歌謠。幷序</title>,<text>聖君建創業之宏規。無競惟烈。賤妾逢稀代之令典。不顯其光。恭惟盛德在躬。深仁被世。奠厥新邑。永貽燕翼之謀。作于閟宮。聿衍鴻圖之慶。是用孝享。綏我思誠。旣籩豆之靜嘉。而鏞鼓之有斁。躬執圭幣而小心翼翼。神嗜飮食而降福穰穰。載當法駕之廻旋。誕布敎條之寬大。典章文物之備擧。飛潛動植之咸寧。方縟禮之旣成。致輿情之胥悅。伏念妾等遠離蓬島。來屬梨園。見威儀之孔時。旣多受祉。實嗟嘆之不足。維以遂歌。</text>
<title>洪武己巳十二月初八日。流順天府。靑郊途中別弟兄。</title>,<text>歲暮靑郊雪正堆。弟兄臨別兩三杯。自憐流落天涯去。何日蒙恩向此回。</text>
<title>臨津途中</title>,<text>匹馬向官渡。天寒欲雪時。思親應更切。去國故猶遲。放逐綠奇數。吟哦得小詩。松山行漸遠。借問向何之。</text>
<title>初九日。途中奉懷同時見黜諸先生。</title>,<text>陽村吾所敬。嫉惡抱剛腸。陶叟文章妙。浩公籌策良。卽今俱異處。何夕更同床。廢黜雖公論。監臨有彼蒼。</text>
<title>途中有感</title>,<text>吾生狂妄甚。言動每違時。漂泊思親倍。艱危去國遲。遣愁須覓酒。言志卽成詩。客裏無窮意。悠悠只自知。</text>
<title>過板橋院。奉憶趙先生 云仡。</title>,<text>板橋院主老先生。徵起如今佐聖明。西海觀風名益著。藝文提學氣彌淸。𪚥輿陌上兒童歎。飮酒樽前故舊驚。餘習吾知猶未盡。一心恒誦妙蓮經。</text>
<title>小憩樂生驛</title>,<text>誰噵樂生驛。吾今一惘然。山高疑蔽日。木老欲參天。庭院堆寒雪。村墟鎖暮煙。何當霑聖化。復見太平年。</text>
<title>淸淮驛樓上。偶吟驛西老樹。</title>,<text>淸淮樓上坐。正是午鷄時。獨酌尊中酒。高吟板上詩。分離知有數。會合豈無期。老樹何年種。逢春亦不遲。</text>
<title>有感</title>,<text>王氏中興大赦初。吾徒胡乃各離居。只緣諸子封章再。不是元戎向我疏。客路長吟仍得句。京華舊識肯傳書。順天渺渺臨滄海。梅政開時定下車。</text>
<title>到加川作</title>,<text>才入加川驛。西峯日已沈。歸鴉投遠岫。寒雀噪疏林。月影初當面。風聲亦動心。思親數行淚。寂寞獨霑襟。</text>
<title>途中有感</title>,<text>歲暮還爲客。時淸不見容。雲連關外樹。雪壓澗邊松。歷歷思龍岫。依依想鵠峯。漸知勞遠夢。鳥沒萬里重。</text>
<title>金池驛作</title>,<text>平生多古意。日暮獨登樓。山近松陰合。天高月影流。吟餘無好句。醒後更新愁。凍筆呵來禿。猶堪記此遊。</text>
<title>途中</title>,<text>節候過冬至。天心欲發揚。雪融泥乍濕。雲卷日初長。交泰應非久。分離不足傷。南洲稱地暖。況復近春光。</text>
<title>絶句</title>,<text>憶曾夢到順天城。千樹梅花照眼明。此去定逢眞面目。依然數首好詩生。</text>
<title>十七日曉吟</title>,<text>幽人睡起酒初醒。萬里無雲月正明。翠柏山前尋丈影。寒鍾野外兩三聲。窮冬作客情何限。半夜思親意不平。瘦馬羸童歸路遠。何當直到順天城。</text>
<title>途中有感</title>,<text>斯文多見黜。世道竟如何。洞口孤煙起。山腰細路斜。深冬還作客。終日苦思家。遣悶吟詩句。飜敎鬢欲華。</text>
<title>有懷鄭復齋</title>,<text>忽憶復齋子。離愁正渺然。道情惟我共。詩法是家傳。跡寄靑雲裏。身歸碧海邊。何當更相對。嘯詠一燈前。</text>
<title>十九日曉起紀夢</title>,<text>全羅交界是平川。茅舍蕭條竹作椽。半夜無眠因畏盜。平生立志在希賢。乾坤俯仰成今古。名利外沈但後先。縱得賜環將乞退。朝耕夜讀老林泉。</text>
<title>途中有感</title>,<text>午離楊子驛。晚向益州城。松外一僧立。田間雙雉鳴。小溪穿柳過。殘雪透林明。遇興吟詩句。還慙語太生。</text>
<title>二十日早吟</title>,<text>晨起庭中立。微吟景轉新。花名稱向佛。竹意似留人。城堞餘殘雪。園林逼小春。欲知今日意。戀主與思親。</text>
<title>發益州</title>,<text>欲向全州去。高吟豎馬鞭。天陰疑有雪。野闊却無煙。雪色山城外。松聲客路邊。離家今已久。回首意茫然。</text>
<title>二十一日別雲師</title>,<text>雲師眞不俗。一見欲相從。襌法誰能並。詩名自絶雙。逢人頻倒盞。歸寺獨鳴鍾。相識深嫌晚。何當更對缸。</text>
<title>二十四日</title>,<text>曉起聽鍾聲。無端百感生。身孤仍遠謫。親老又新正。學問心猶怠。功名夢尙驚。呼童梳短髮。照壁一燈明。</text>
<title>珪師來見</title>,<text>珪師憐逐客。千里遠相尋。道貌依前秀。親情比舊深。鳳山將寄跡。驪水尙關心。放赦知何日。乘舟月下吟。</text>
<title>晚入南原山城</title>,<text>吾與二三子。晚入蛟龍城。平原落日照。遠岫浮雲生。主人是舊要。政事有佳聲。適在門樓上。望見欣出迎。相携至客館。庭宇幽且淸。呼僮俱酒肉。以慰窮冬行。笑談雜今古。功名宜夢驚。陶然成一醉。漸漸吐眞情。憶昔讀書日。恒願吾道亨。嗚呼今如此。我心何以平。但當各努力。吟哦歌盛明。</text>
<title>除夜</title>,<text>守歲年年事。今年淚滿巾。孤城方作客。一夜倍思親。團聚憶前日。分離悲此身。靑燈明半壁。不寐待新春。</text>
<title>初七日。宿禪院寺。高先達，梁進士追慰。</title>,<text>禪院松間靜。淸宵共一燈。吟詩無俗客。沽酒有高僧。獨處誰無愧。群趨自不能。何當遺世去。鬢髮政鬅鬙。</text>
<title>十三日絶句</title>,<text>東風浩蕩雪初晴。數朶梅花照眼明。寂寞茅齋人不到。焚香端坐讀羲經。</text>
<title>十五日 六言</title>,<text>飽喫昇平粘飯。高吟絶妙選詩。此是謫中光景。歸期忘却猶遲。城外鴉飛太早。江南梅發何遲。客興悠然獨坐。濡毫且復題詩。</text>
<title>有感</title>,<text>男兒出處豈徒然。頭上蒼蒼有老天。獨向平陽消幾日。深慙數歲逐群賢。新春自覺詩情動。異域誰將信字傳。不是兩翁頻見慰。無從一洗我心煎。</text>
<title>十七日。去夜吟得 一首。曉起錄之。</title>,<text>旅舍城隅近。孤吟百感生。鳴鉦風送響。禁火夜聞聲。月照還家夢。天知去國情。何當具慶下。却說此時行。</text>
<title>卽事</title>,<text>短髮朝來手自梳。明窓靜坐讀遺書。出師前後思諸葛。對策天人憶仲舒。江海三春歸思切。京華千里信音疏。計功明道無知者。只合躬耕臥草廬。</text>
<title>絶句二首</title>,<text>陰陽靜復動。廢卷思周孔。後學但硏朱。人間政倥傯。</text>
<title>絶句二首 其二</title>,<text>虞書時自講。陋彼劉與項。哀哉塵世人。那識海底蚌。</text>
<title>偶題</title>,<text>吾生愛疏狂。持身不以重。少年且微才。高官眞濫寵。聖主應河淸。垂衣儼垂拱。飜然被彈㧡。海隅空企踵。盜賊尙縱橫。可能無戰恐。壯志欲立功。却慙無知勇。南山有松柏。未識何年種。可望不可親。空齋但心悚。</text>
<title>卽事</title>,<text>梅花欲發向南枝。獨立悠然自詠詩。今歲春寒非舊歲。何時心興似前時。日生滄海光凌亂。雲近蓬山影轉移。爲問神仙招我否。邇來人世足猜疑。</text>
<title>卽事 其二</title>,<text>漂泊來遊海上村。梅花未發又黃昏。回思昔日渾如夢。獨立東風政斷魂。共道君臣存大義。方知父子有深恩。南洲今歲春寒甚。讀易時看地勢坤。</text>
<title>二十二日</title>,<text>悠悠空送日。默默但呼天。鳳鳥飛千仞。神龍蟄九淵。馳名方自悔。重義有誰怜。出處迷心曲。猶堪慕古賢。</text>
<title>卽事</title>,<text>獨向孤城托此身。却思奔走九街塵。吟餘草草成新句。夢裏頻頻見故人。北里梅花應映雪。南溪柳色欲搖春。卽今懷抱須傾瀉。酒綠誰家共我親。</text>
<title>夜吟</title>,<text>半夜寒燈照壁靑。憂來且復讀遺經。已從南紀觀滄海。須上高樓望極星。世道飜雲兼覆雨。吾生泛梗與浮萍。思親一念無窮盡。枕上難禁涕自零。</text>
<title>二十三日朝吟</title>,<text>昨夜東風起。朝來猶未定。濃陰四野垂。陰陽自相應。應催花柳開。予亦動詩興。京華途道遠。新詩難寄贈。此州少可人。誰與共醉醒。浩歎觀我生。唯宜坐仍暝。</text>
<title>卽事</title>,<text>客去還高臥。茅簷日已斜。新詩唯記事。幽夢便歸家。擧世誰知足。浮生自有涯。心中多所感。呼僕且煎茶。</text>
<title>順天吟</title>,<text>讀書立志要希賢。禍福之來當順天。禍兮福兮相依伏。陰陽消息元自然。方寸但得無變遷。彼哉彼哉徒熬煎。憶昔僥倖入樞府。一時豪傑曾磨肩。笑中自有山與海。我自不知那行權。竟遭彈㧡落南𪚥。孤城寂寞徒蹁躚。梅花欲發冬柏開。東風日日仍放顚。幸是憐我有高年。相呼往往開芳筵。醉後吟成詩幾首。挑燈夜復窮遺編。是亦命也足自娛。何必羽化而登仙。古今達者皆如此。嗚呼立志當益堅。</text>
<title>夜坐</title>,<text>兒童喧暫息。坐久落燈花。江海春猶至。京華路最賖。身閑常脫帽。心熱每煎茶。世慮都消遣。時時點筆斜。</text>
<title>二十五日</title>,<text>早起梳頭倚短屛。東峯日上小窓明。遺經義理眞難識。小學工夫尙未成。似聞陰壑氷將泮。還見陽崖草自生。天意分明誰認得。善端培養要存誠。</text>
<title>有感書懷</title>,<text>寒夜觀魯論。淸晨讀羲經。惟予將欲語。諳子且須聽。義理心初悅。功名夢已醒。乾坤生太極。周孔化群靈。憶子情難遏。思親涕自零。皆由均所賦。不敢便𪚥形。昔欣共團聚。今恨獨伶仃。矯首思雙闕。將身寄小亭。衣冠瞻舜日。山海隔台星。感歎何時已。悠悠想大庭。</text>
<title>絶句</title>,<text>易道無窮耦與奇。聖人垂敎孰能思。焚香靜坐梅窓下。且讀文公感興詩。</text>
<title>失題</title>,<text>缺 情足謟媚。上世旣遠矣。紛紛多物議。孰非定孰是。仰天時一喟。題詩爲座銘。愼勿 缺</text>
<title>奉懷諸公</title>,<text>病中時復憶吾曺。窓下梅花日已高。共望朝廷施雨露。誰敎宦海息波濤。人稀地僻書難到。路遠山長夢自勞。聖節豈無寬大詔。團圓準擬勸春醪。</text>
<title>卽事</title>,<text>順天寂寂絶人行。二月春寒未囀鶯。葵藿豈無傾日意。茅茨時有讀書聲。客情且喜梅花早。交道堪驚柳絮輕。聞道聖人登大寶。吾生準擬謁承明。</text>
<title>卽事 其二</title>,<text>連朝不出戶。身世付蒼蒼。鳥雀啼長晝。文書滿小床。人情非易識。吾道更堪傷。何日蒙恩赦。陪親綠野堂。</text>
<title>有感</title>,<text>營營近日足靑蠅。只是夤緣舊貫仍。千里客心徒自苦。一場春夢亦無憑。于今世道多飜覆。自古斯文有廢興。獨向書窓成浩歎。如何不羡臥雲僧。</text>
<title>絶句</title>,<text>終日吟成數首詩。人情世道兩堪悲。孤燈半夜還無夢。學者方知要識時。</text>
<title>初八日曉吟</title>,<text>萬里長空一雁聲。幽人枕上若爲情。經年洛下信從絶。半夜天涯愁自生。自愧淸時還得謗。郡知異日亦留名。是非終古眞公論。斯道何年更泰亨。</text>
<title>遣興二十八句</title>,<text>樂天無處非羲皇。僥僥咫尺眞羊腸。此詩取意最深長。服膺一刻何能忘。牧翁長年病在床。近歲拜相親觀光。只爲玄陵不爲昌。知我者誰唯蒼蒼。一日三接見天王。忠誠自足安東方。歸來朝野喜欲狂。擧國出迎遙相望。經邦黨盛盡賢良。時議一起皆奔忙。牧翁辭職退田莊。高臥天地徒玄黃。季孫之憂起蕭墻。便見今上登明堂。中興功業冠巖廊。昭洗漢儀輝扶桑。韓山父子亦隨行。未幾同日逢彈章。分離各在天一傍。自有公道庸何傷。世間禍福要盡當。焉知異日終流芳。何須僥倖氣揚揚。但可樂天忘行藏。</text>
<title>憶黃驪小樓</title>,<text>我識黃驪縣。于今七八秋。每年再來往。自愜心期幽。山水信淸奇。吾樓對綠疇。簷前萬峯圍。砌下長江流。朝鍾動野寺。夜火明漁舟。伊予侍老親。泊然無所求。社稷雖未忘。持身卽良謀。亦被功名誤。官高始有憂。道大肯趨時。嫉惡眞如仇。以玆同被黜。却來南海遊。有時憶前日。一嘆難可休。題詩豈好事。只爲寬羈愁。</text>
<title>紀事 自府飮酒回</title>,<text>半醉歸來掩蓽門。依然又此日將曛。人間萬事渾如夢。海上三春政斷魂。自是最難消永日。何曾猶復望靑雲。平生禍福知誰管。欲向明時不直言。</text>
<title>卽事</title>,<text>茅齋寂寂夜沈沈。誰識如今作客心。月影將中窓下立。燈花欲落枕邊吟。身閑易識愁添緖。親老難禁淚滿襟。頭上從來天道在。人情邪曲自監臨。</text>
<title>食後</title>,<text>先生食後又題詩。政是平陽二月時。白雪紛紛梅欲下。黃金嫋嫋柳初垂。一春嘯詠誰能共。半世驅馳自可悲。王室中興功最大。凌煙須看畫英姿。</text>
<title>偶吟</title>,<text>睡起出門望。東風吹客衣。日午鳥聲和。游予思依依。細草暖苔徑。弱柳垂石磯。南江可釣鱖。北山將採薇。功名半譽毀。出處多是非。暮春看已近。誰從共浴沂。</text>
<title>感懷</title>,<text>感格皇天在至誠。歸來雨露洽朝衫。高𪚥自是懷疑忌。小哭便能納謟讒。莫恃功名方赫赫。須敎氣象尙巖巖。由來邪正終難掩。頭上明明上帝監。</text>
<title>卽事二首</title>,<text>朝來還出戶。吟嘯坐茅亭。細細回主棟。濛濛雨滿庭。天心方發育。國步向淸寧。自笑爲時棄。猶知讀聖經。</text>
<title>卽事二首 其二</title>,<text>明時還被黜。當日豈干名。獨坐新春恨。相尋故友情。風前梅欲發。午後雨初晴。身世悠悠甚。乾坤一小生。</text>
<title>紀事</title>,<text>風至雨初收。天陰未散雲。低頭還日暮。屈指欲春分。城火吟餘見。村砧醉後聞。傍簷成獨立。乂此惜離群。</text>
<title>卽事</title>,<text>臺省如今盡巨儒。小生流落獨長吁。夢隨月到家千里。身與雲浮海一隅。昨夜大風吹草木。今朝妖霧卷江湖。似聞梅樹花猶在。招我何人佩酒囊。</text>
<title>有懷三畏堂</title>,<text>稼亭師事謹齋翁。文章道德皆時雄。雙淸牧隱又同榜。人言獨能保初終。傳家交契卽金石。在此在彼無厭斁。飜雲覆雨政紛紛。世上兒輩眞堪惜。吾與三郞禮部公。共向淸城趨下風。三畏仲氏又愛我。朝夕往來何憧憧。初爲節制向鐵城。却被彈㧡流昇平。卽今雖然異出處。遙知千里憐狂生。斯文聚散自有時。獨坐盡日聊含悲。鐵洞東邊會相見。握手一笑吟吾詩。</text>
<title>十四日早吟。去夜有大雪。</title>,<text>夜來天有雪。晨起客微吟。色映書窓靜。寒侵布被深。山河銀作界。花木玉爲林。却勝年前白。誰知造物心。</text>
<title>卽事</title>,<text>黃昏賓客散。半醉放高吟。月影侵牕靜。山光入戶深。逢人難掉舌。得酒易寬心。天畔家書絶。方知直萬金。</text>
<title>夜吟</title>,<text>微吟半夜夢難成。宿酒初醒憶玉京。好月當空圓且轉。殘燈照壁翳還明。人心近日尤輕薄。世道何時見太平。海上如今春政半。可憐詞客獨含情。</text>
<title>十七日</title>,<text>千里馳思想。孤城守寂寥。將身窮碧海。回首望丹霄。半夜吟猶急。淸晨睡自饒。漸知時候改。南畝欲春苗。</text>
<title>卽事二首</title>,<text>獨有陽平客。吟詩立小亭。雪從梅蘂盡。煙共柳條靑。苔徑朝來掃。柴扉夜不扃。思親情轉切。夢裏尙趨庭。</text>
<title>卽事二首 其二</title>,<text>薄暮炊煙滿小城。空庭獨立有書生。山邊落照看看下。野外浮雲點點輕。天地無窮情自改。功名有數我猶驚。似聞輦下風塵息。措目終須見太平。</text>
<title>辛未四月初二日。將遊臺山。靑郊途中。</title>,<text>欲觀東海水。初發鳳凰城。草滿平郊嫩。雲低遠岫晴。暖風吹馬過。遲日照人明。情興誰知得。新詩忽自成。</text>
<title>途中</title>,<text>下馬催炊飯。臨流發興新。水淸宜飮馬。村近可尋人。列岫雲披錦。平原草展茵。高吟大已暮。行遠雜風塵。</text>
<title>初四日</title>,<text>初登亡兀嶺。俯視好山川。鳥影晴空外。霞光出日邊。將身難逐世。決意欲歸田。却憶年前事。無端一惘然。</text>
<title>溪邊朝飯</title>,<text>平丘東畔小溪淸。下馬朝飧數去程。筆硯隨身光景過。江山滿目畫圖成。波間白鳥背人影。樹上黃鶯求友聲。汝亦欲知當止處。無如耕稼過平生。</text>
<title>龍津</title>,<text>一帶龍津碧似苔。可憐詞客隔年來。回頭却向長安望。蔽日浮雲已盡開。</text>
<title>八日</title>,<text>八日人皆重。開天地最靈。燈明如白晝。火逬若流星。一水縈廻碧。千峯繞匝靑。夜深聞說戒。方寸暫惺惺。</text>
<title>九日</title>,<text>已幸觀燈共。還欣把酒同。溪山談笑外。歲月往來中。厚禮容諸子。崇班次上公。忽思西館醉。俱是尙飄蓬。</text>
<title>到億政</title>,<text>野寺平田上。茅亭右樹間。居僧歸汲水。過客坐看山。浮世唯求利。吾生獨愛閑。十隣深有意。禪老幾時還。</text>
<title>走筆次主人詩韻</title>,<text>別後相逢眼更靑。也宜燈下細論情。明朝忽向關東去。久矣無心世上榮。</text>
<title>十四日</title>,<text>恰到失迷院。吟哦動客心。斷橋溪水急。平岸樹陰深。野衲歸携影。山禽過送音。紅塵今已遠。但恐有相尋。</text>
<title>宿安章驛</title>,<text>此驛最蕭索。居民三兩家。朝昏唯喫菜。迎送但持蓑。樹密人飜葉。溪淸馬踏沙。更嫌山路遠。爲汝一長嗟。</text>
<title>途中</title>,<text>千山雲氣暗。立馬役吟魂。林影隨風偃。溪聲觸石喧。逢人須問路。値雨欲尋村。興味悠然甚。還思對酒樽。</text>
<title>十七日曉吟</title>,<text>一水縈廻過寺門。未知何處是眞源。盈科自是朝東海。望道誰能見大原。落石喧聲驚醉夢。穿林靜影動吟魂。吾今到此眞瀟灑。回首風塵萬丈昏。</text>
<title>臺山</title>,<text>月精幽絶處。圓覺道場淸。日照幢幡影。風傳鐘磬聲。他應能見性。我尙未忘情。把筆題詩罷。回頭望玉京。</text>
<title>十九日曉吟二首</title>,<text>五更鐘初動。幽人夢已回。窓間松月到。枕上石泉來。出世雖無分。趨時亦不才。思歸何處是。鎭浦有漁臺。</text>
<title>十九日曉吟二首 其二</title>,<text>雨歇雲猶暗。山深夏尙寒。吟詩應意快。寄食得心安。月向三更靜。鍾傳萬壑殘。自知無用甚。何必更求官。</text>
<title>二十日。出月精寺。</title>,<text>江陵歸路直。行客獨長吟。馬影靑山靜。人聲綠樹深。浮生渾似夢。世事每傷心。從此當行樂。那知得至今。</text>
<title>二十一日朝吟</title>,<text>鏡浦登臺上。臨風一嘯舒。西山雲卷後。東海浪飜初。醉倒杯中物。吟看壁上書。誰能圖此景。把筆恨才疏。</text>
<title>二十一日朝吟 其二</title>,<text>遠臨東海近臨湖。西塞山光滴座隅。絶景已知天下少。新詩能似古人無。千重巨浪天爲際。一色長堤草政蕪。雲霧乍開還乍合。化公應是戲迂儒。</text>
<title>連谷驛</title>,<text>一區幽僻處。連谷樹陰深。酒盡誰相勸。詩成自可吟。江山今縱意。名利昔驚心。若得長無事。重來碧海潯。</text>
<title>七月初一日</title>,<text>今年看又半。流落此桑鄕。末契將誰托。幽懷只自傷。禪窓山色近。客枕雨聲長。乞米煩親舊。謀生策最良。</text>
<title>初二日</title>,<text>秋霖仍不絶。早起獨微吟。身與浮雲遠。愁隨積雨深。學士頻問字。禪老卽知音。亦足消光景。難忘戀主心。</text>
<title>初三日</title>,<text>此身江海一虛舟。來往隨風不自由。畢竟吾知天數在。山齋寂寂又新秋。</text>
<title>初四日</title>,<text>昭代身仍竄。荒村境更幽。四山群木合。中谷小溪流。戀主終難已。思親豈易休。濡毫題拙句。吾道政悠悠。</text>
<title>初六日。寄呈韓州李，金兩判事。</title>,<text>又向明時作逐臣。常山田舍四無隣。扶筇盡日行仍住。獻策今年舊更新。茂樹蟬聲聞更急。橫塘鳥影見來頻。明知寒暑循環事。已有淸藏與故人。</text>
<title>初六日。寄呈韓州李，金兩判事。 其二</title>,<text>竟日無人至。虛堂獨自吟。新詩三首寫。濁酒數杯斟。雲影橫靑嶂。溪聲動隔林。低頭知有命。豈是上天心。</text>
<title>余於六月初吉。離松都到長湍。侍湯藥有日矣。當月旣望。憲司以前事再封章。逐老親於嶺南。與予從之。及到驪江。聞門下府亦上狀論及僕罪。不敢從西踰嶺。則拜送于江上。還至郡樓。與南計定宿。明日欲行指常山。雨大作。歸甓寺留四日。乍晴。卽來陰竹。雨又大作。天民水漲不可渡。留五日。移農所又留四日。察訪，監郡皆與僕素善舊。而監郡卽上舍同年也。談笑從容。如在順境。今月初二日臺吏踵來。蓋將置余于常山也。雨又適晴。明日。與臺吏遂來于此。今已十餘日矣。自七夕以後絶不作詩。客中之情。似難傾寫矣。於是哦成數首。以志吾懶。十四日也。</title>,<text>客裏開懷只有詩。茫然今日愧吾癡。秋風半夜吹庭樹。回首思親意苦悲。</text>
<title>二十日。近絶不作詩。聞南先生行李在淸。</title>,<text>驪江江上幸相逢。夜話仍聞曉寺鐘。旌旆何時臨鎭邑。煎茶更欲暫從容。</text>
<title>八月二十日夜吟</title>,<text>蟲聲不絶曉鷄鳴。夜起無端笑此生。盛代事君如合道。當時從衆豈干名。山靑地僻心供寂。露白天高氣共淸。耿耿思親頻不寐。吟來八句偶然成。</text>
<title>九月初四曰</title>,<text>霜落川原菊已芳。客中佳節近重陽。携壺準擬登高去。極目浮雲俯視鄕。松都柳巷有高岡。忽憶年前獻壽觴。今日分離誰所使。擧頭時復仰蒼蒼。</text>
<title>初五日</title>,<text>聖朝爲客慣。佳節別人頻。紅樹秋光老。靑山日色新。一身渾似夢。萬事只傷神。敎授今何似。憐余意最眞。</text>
<title>九日</title>,<text>今歲重陽雨氣昏。書生客裏政關門。天心自古非難識。世事如今未易言。溪上赤楓低兩岸。樹間黃菊濕孤村。快晴更欲登高去。回望長安倒一樽。</text>
<title>卽事</title>,<text>座主高樓倚。門生薄暮回。淹留驚節換。寂寞喜人來。新月雲間隱。幽花樹底開。從今須覓句。秋興日悠哉。</text>
<title>初六日</title>,<text>古寺居僧少。空房逐客留。蟲聲悲半夜。蟬噪苦新秋。釀酒雖無瓮。看書幸有樓。疲僮回幾日。矯首思悠悠。</text>
<title>初八日。到禪元留兒讀書。與兩禪翁偕。</title>,<text>古寺依山靜。今朝並馬尋。侵窓新竹影。當路翠松陰。養老緣恩重。留兒爲愛深。誰云儒釋異。半醉共長吟。</text>
<title>十一日失馬</title>,<text>禍福焉知失馬翁。吾今獨立仰蒼穹。人間萬事非難料。擬向淸時學老農。</text>
<title>十六日。斯文金君自鷄林來訪。</title>,<text>斯文應亦衆。誠意似君稀。遠訪仍携酒。初欣便誦詩。新秋溪水落。薄晚嶺雲飛。出戶還相別。重來定幾時。</text>
<title>十八日</title>,<text>客裏聞斯事。茫然默不言。廢興元有數。出處獨離群。送日唯頹筆。逢人欲置樽。西隣餘隙地。隨分設柴門。</text>
<title>二十二日</title>,<text>白日高樓半脫衣。謫中疏懶似吾稀。悠然又得新詩句。望見閑雲映翠微。</text>
<title>在鎭州</title>,<text>東峯日上照窓紅。盥櫛看書訓小童。寂寂性情聊自檢。依依身世與誰同。天高萬古臨頭上。親老三更入夢中。不有遠公頻進酒。邇來無計慰飄蓬。</text>
<title>無題二首</title>,<text>晚起東牕白。高吟思渺然。光榮曾掌試。學術敢希賢。放赦思明主。分離愧壯年。抽毫題拙句。頭上有蒼天。</text>
<title>無題二首 其二</title>,<text>麟齋憑几後。魯谷入門初。對面論新事。低頭讀古書。頻聞市有虎。肯歎食無魚。友道同雲雨。吾徒足毀譽。</text>
<title>守歲吟</title>,<text>馬邑有狂生。流落轉豪放。立志一何高。直到羲皇上。去年蛟龍城。俯視列峯嶂。孤吟旅館中。燈華明紙帳。今年黃驪郡。坐看江水漾。靜嘯禪窓畔。梅蘂照屛障。名利足沈浮。古今同俯仰。二年離親側。五內苦悽愴。到處每淹留。痛飮那少讓。適値齊心日。但與僧相向。春來如有酒。肯怕招人謗。</text>
<title>初五日</title>,<text>日入天昏雨點斜。艱難始得到村家。思親鬢上三莖雪。戀主心中一寸霞。富貴從來多反覆。功名自是足驕奢。高吟忘却泥途險。欲臥時鞭鳴馬撾。</text>
<title>初七日。赴常山鄕會。</title>,<text>今年人日好。身世尙飄飄。分外參高會。吟餘謝聖朝。月低雲自卷。春動雪初消。爛熳還騎馬。寧嫌道里遙。</text>
<title>初十日</title>,<text>獨坐茅齋靜。無人覺往來。吾生聊爾耳。歲事亦悠哉。月下琴三尺。花前酒一杯。何當與朋好。相對好懷開。</text>
<title>韓左尹來訪。二首。</title>,<text>昨日題詩寄。今朝入郭來。江山收宿霧。庭宇絶纖埃。但得吟詩句。無因賖酒醅。煩君頻見訪。懷抱向誰開。</text>
<title>韓左尹來訪。二首。 其二</title>,<text>忽忽三更坐。悠悠百歲情。風聲疏壁冷。月影半牕明。學問迷三省。功名誤一生。思親心更切。何日離淸城。</text>
<title>冬至</title>,<text>冬至陽初復。南留歲欲終。閉關知聖訓。進表見臣忠。雲盡天光碧。風微日色紅。善端誰自養。深愧未成功。</text>
<title>寄呈鄕校諸生乞筆</title>,<text>欲寫新詩寄故人。摧頹毛穎已藏身。請君須送如杠者。餘力猶堪靜塞塵。</text>
<title>孔氏漁村四時 孔伯恭別墅</title>,<text>春江水淸滑。碧草滿汀洲。伯恭愛閑曠。盡日垂釣鉤。有時搖桂楫。放歌月中遊。歌聲徹寥廓。雲物爲遲留。陶然此爲樂。當貴非所求。</text>
<title>孔氏漁村四時 孔伯恭別墅 其二</title>,<text>柳陰密成幄。黃鳥送好音。幅巾步回渚。沙白水淸深。問君何爲者。不受世紛侵。潔身富春志。濟世磻溪心。乾坤一竿竹。氣味古猶今。</text>
<title>孔氏漁村四時 孔伯恭別墅 其三</title>,<text>士有早聞道。瑩潔此心虛。經濟豈無策。在天吾焉如。放懷穹壤間。逍遙江海居。淸商動萬里。蒲柳影凋疏。紉蘭以爲佩。蓴鱸不願餘。</text>
<title>孔氏漁村四時 孔伯恭別墅 其四</title>,<text>生平厭喧鬧。寄迹漁村中。偃息蓬窓下。歲暮淸江空。興來時獨釣。飛雪隨輕風。天寒龍正蟄。逝者自流東。料應眞眞趣。觀物觀始終。</text>
<title>自完山將適皇山。避倭寇。逗留連山，錦州山谷間數日。行至鎭岑縣。</title>,<text>觸熱登征途。渺渺向興安。寇盜亂縱橫。血流川谷殷。我非楚良將。骨驚心又寒。竟夕緣山行。側足長林間。路危如上天。目眩俯奔湍。嵯峨苔壁擁。顧眄山光殘。薜蘿欝交結。虎豹驕若頑。推馬馬不進。僮僕難牽攀。山盡鎭岑縣。始見稍平寬。歇鞍垂柳岸。溪水聲潺潺。開襟納淸風。快意仍盤桓。行行數日內。苦樂非一般。寄語當路子。世路多津關。徐徐就周道。莫自取辛艱。</text>
<title>贈柳鳳州</title>,<text>我昔除司業。子亦仕芹宮。隨肩謁先聖。苒苒一年終。突屼明倫堂。尙想杏壇風。虞書萬古訓。遷史百王功。聞公精講說。歷歷如掌中。浮生有定分。出處難相同。營營牽世故。各自馳西東。不才蒙齒錄。朱紱榮微躬。落盡塵土痕。浩蕩恩波洪。每趨閶闔內。素食羞悾悾。居然天不惠。鎩翮下靑空。撫事骨猶驚。信甘田舍翁。朝陽初照曜。宿霧收冥濛。時惟屬中興。在位皆英雄。已明揚測陋。不必夢非熊。君抱鴻鵠志。行當召自公。豈圖賊難料。臥病經秋冬。談笑此相逢。喜子非衰容。他時望不淺。努力扶儒宗。鄙夫復焉求。患氣仍相攻。瓮間村酒白。傲雪火爐紅。屢與老農歡。此樂期無窮。禍福我何有。行止仰蒼穹。</text>
<title>移居書懷。寄舊里平原君趙雨亭璞。二首。</title>,<text>謀拙計多違。五歲四移居。土木無停息。不得事菑畬。今年又遷徙。卜築南山隅。忸怩謝僕夫。爾勞勿怨吾。人事旣關天。吾又無良圖。治家尙不能。於國欲焉如。看君好手段。我憂聊可舒。</text>
<title>移居書懷。寄舊里平原君趙雨亭璞。二首。 其二</title>,<text>淸晨戀舊居。起望西南間。遙遙君子堂。陽陽碩人寬。世故強驅牽。未成仁里歡。我屋方新搆。誰云所止安。力微棟梁細。謀拙經營艱。恐爲風雨搖。臨食不能餐。會須固扃鐍。百口得安閑。與君日相過。詩酒共開顏。</text>
<title>登西峯。有懷判漢城趙平原君。</title>,<text>春山花正開。好鳥翔林樾。和風吹我襟。客懷殊可悅。杖策登西峯。俯臨海潮闊。脫巾坐班刑。杜鶰啼白日。長嘯仰蒼天。勝槩難具說。古來穹壞間。有志誰曾畢。尙想魯東山。宣尼徒聖哲。獜經幸不焚。後人尋舊轍。靄靄望停雲。三峯橫嵂崒。孰云一筆航。大江流蕩潏。無與話心期。徘徊肺肝熱。</text>
<title>族兄前典客令崔湖作七言詩。戒子有悰。意甚切。蓋出於眞情也。今有悰問字於予。因作五言雙韻。以勸有悰云。</title>,<text>淸河與河川。分派源相連。不見十餘年。今見庭蘭鮮。仍看戒子篇。中心眞至焉。乾坤互回旋。人物斯紛然。不有大倫全。何由吾道緣。親親固所先。幹蠱宜繼前。拔葵聞古賢。積雪至今傳。學問復勉旃。經術卽畬田。余衰抵逆邅。行止任蒼天。欲往依偓佺。其奈帶沈綿。獨立大江邊。郊墟橫淡煙。春深花木姸。村路草芊芊。節序自推遷。日月誰得延。勸君業能專。將見靄孤騫。</text>
<title>三節堂 判三司事偰長壽祖都運使遇賊守節死。夫人寡居。能全婦道。子文質有十歲。割肌以藥母疾。謂之三節。</title>,<text>積善云有慶。前達豈欺人。高昌偰氏門。繼世多名臣。桓桓都轉運。見道得其眞。義氣薄穹昊。磨涅不緇磷。賢婦古來罕。況經危亂辰。爲賦柏舟詩。感被一家仁。有子在髫齔。憂病思代親。割肌得能療。至誠無等倫。凜然三節堂。聞者竦心神。虞公玉堂老。文章聳搢紳。記美悉詳盡。愈久傳愈新。後嗣摠才俊。聯翩立要津。家聲肯失墜。風德當彌純。幸今際明時。努力贊經綸。</text>
<title>次牛山長老卷上韻 契融</title>,<text>融也入空門。確然持自是。擬觀三世前。靜坐一菴裏。欲往共論心。却疑還掩耳。師如不負予。請與居仁里。</text>
<title>惠山城</title>,<text>舊聞甲州名。今到惠山宿。我來自三山。險艱難盡錄。危峯紛上干。亭午見日色。蔥靑柏檜杉。櫛比塡丘壑。微逕緣山腰。下臨千丈壁。長川晝夜奔。雷吼振林木。乃知行路難。不獨在巴蜀。風氣常早寒。盛夏暑猶薄。耕稼少違時。民不得收粟。西連沙漠通。北與山戎接。此城實咽喉。防慮所當急。一律或非臧。朔方皆受毒。丁寧報主將。努力愼雄振。</text>
<title>幽居</title>,<text>兼善雖所願。獨善豈云非。窮通自有時。忸怩昧知幾。每日坐虛樓。悠然對翠微。疏松映脩竹。不隨百卉腓。醒心川冷冷。山鳥鳴且飛。老夫愛幽寂。嘯詠仍忘機。外客誰相問。隣人見亦稀。興來步林壑。赤足不巾衣。敢辭禮法嗤。行止如兒嬉。謝屐由本性。邵瓜亦時宜。此生吾已斷。痛飮復奚疑。</text>
<title>聞雞城君下世 李公諱萊</title>,<text>以我在窮途。聞君卽長夜。安危何足言。存沒盡虛假。作記玉樓成。徒懷蘭室化。無由奠隻雞。不覺淚雙下。</text>
<title>寓居僧房。忽有風雷暴作。驚懼靜坐。因思周公之事。書以爲詩。</title>,<text>周公大聖人。立政極經綸。負扆抱孺子。白日升秋旻。靑蠅紛止樊。赤舃遂東轅。風雷大木拔。天戒若明言。不有金縢書。忠邪幾未分。流傳禮樂存。萬世煕人文。哀傷屈賈輩。瑣瑣何足云。</text>
<title>田家</title>,<text>我久在田家。頗識田家利。東作初雖同。勤惰終相異。勤者常有餘。惰者常不足。爲報惰農言。去草宜在速。草盛嘉穀衰。安得免窮乏。窮乏至流亡。雖悔亦何及。</text>
<title>聞倭奴作逆。寇掠邊民。國家命將以討三島。詩以志之。</title>,<text>倭奴依海島。鼠竊以營生。聖朝初御極。感化願爲氓。羈縻令不絶。祗是爲邊城。狼心難久革。陸梁負恩澤。密侵宜赫怒。苗頑可無伐。廟堂得算多。諸將爭憤發。樓舡蓋重溟。鼓角振東極。一卵壓千鈞。鼎魚眞假息。吾衰又疲病。白首伏山陂。自笑居平世。猶懷杞國疑。由來魯蜀雞。不戒或不支。英雄怯小敵。計大誠難窺。兵家貴全利。好謀須草難。去草留遺根。他時恐多足。</text>
<title>戒子孫詩</title>,<text>始祖隴西公。恭儉由降衷。老罷在私第。衣冠坐不慵。每聞喝道聲。俯伏待聲終。文烈氣英銳。謇謇忠匪躬。功名光竹帛。配享從閟宮。敬元性眞淳。仁厚無與同。諸子皆要津。輝赫爲時雄。恐懼門閥盛。謙損若龍鍾。接人必盡禮。雖賤皆歛客。撥棄屋渠渠。送老草廬中。至今迎鳳下。依然有遺舍。樵隱擅文章。聲名感華夏。辭命紛紛際。潤色無不可。主少前朝季。海傾波浪惡。廣平屹砥柱。安危身所托。勤勤和濟屯。中外俱悅服。引用𪚥非人。殘年混珉璞。權歸勢必然。昔人誰守約。先君在朝班。謙退愛閑寂。官顯卽牢辭。歸臥故山曲。幸予遭聖明。謬被恩波浴。衣食興趨從。常自愧俱足。上以奉宗祀。下以畜家屬。崇班又非望。俯仰恒局縮。福過非免災。中年久沈溺。在吾惟順受。得失更何卜。明言告兒孫。儉是傳家則。學間能變化。存心須正直。事君思盡忠。居官思盡職。莫羡金帛多。莫羨屋華餙。天生分定殊。窮達豈人力。酒色易昏心。心昏無所識。無識是狂妄。行世定僵踣。朋友古來難。要知邪正實。責己宜重周。責人休甚疾。名途興生理。知止卽無辱。小貪非利己。小怨終成毒。愼爾言行間。念玆當汲汲。平時頓忘危。禍生悔何及。和爾兄弟保爾家。爲爾子孫勤夕惕。匪我言耄多經歷。</text>
<title>應製詩 公時爲吏曹判書</title>,<text>惟天監下土。憫此民凋弊。飛龍起東溟。主當風雲際。神妙好財成。汲汲濟斯世。駕言覲天庭。一朝豁蒙蔽。勤勞保大東。鞏固磐安勢。登崇皆俊良。巖壑少淹滯。已令三事修。誰復尙鋒銳。放勛自欽明。不因思作睿。終始肯忘危。用中文武制。頌德謹裁詩。敢擬賡歌製。但效華封人。祝年千萬歲。</text>
<title>題海峯上人嶺月詩卷</title>,<text>山峻極。近須彌。上人常宴坐。皓月揚淸輝。請益勤修精念念。學通無相古來稀。</text>
<title>寄訥村裴先生</title>,<text>訥村山水何淸姸。訥村風月浩無邊。碧山學士好君子。我昔親陪近几筵。日將詩酒逍遙遊。隣人錯比地行仙。我來京師已五載。夜夜魂夢趨園田。久未拜掃先瑩傍。幾回南望心悽傷。倘能乞假得蒙恩。駕言秋日還吾鄕。訥村翁訥村翁。庶無疾病壽而康。砧村樓上共開顏。酒酣拍手歌吉祥。</text>
<title>題松堂趙政丞詩卷。得弟字。</title>,<text>奎星粲粲照東方。名世眞儒蔚相繼。左相最是斯文表。善養浩氣無牽制。精窮理窟早升堂。皎然月出秋旻霽。弱齡射策光陽門。一箭收功取高第。英姿正遇風雲會。洗滌乾坤開壅蔽。爲壽宗公領門生。酬酢周旋儀棣棣。急管繁絃盡堂深。落梅流水非塵世。盛事罕古今亦稀。況又示人敦孝悌。映門桃李媚靑春。佳賓雜還皆英銳。已向明時作舟楫。巨川無處終難濟。</text>
<title>大同江泛舟。次陸禮部韻。辛巳閏三月。公同使臣禮部主事陸顒，鴻臚寺行人林士英等。赴京師。</title>,<text>長江西流水瀲淥。水底鱗鱗江上屋。楊柳搖黃弄晴暉。風景依俙曲江曲。使星臨照樓舡光。羅衣猶襲九天香。中流絲管聲正和。渚煙橫碧浮鴛鴦。江流自古滔滔去。自古遊人同𪚥處。開筵共醉天上郞。歡娛誰似吾今遇。情深屢促羽觴飛。主人盡意供鮮肥。浴沂風詠不須說。佳辰正値暮春衣。放懷浩氣彌乾坤。矧此時物皆堪賞。爲報征鞍莫悤悤。年矢如電每催往。</text>
<title>陸禮部詩附</title>,<text>大同江水搖淸淥。江上樓舡如華屋。主人敬客展華筵。載酒行庖慰心曲。金尊瀲灎浮春光。沈煙拍袂羅衣香。洞簫聲揭紫崖裂。芳洲驚起雙鴛鴦。蘭撓不動隨波去。挾岸桃花向何處。山回路轉見層樓。髣髴仙家武陵遇。後呼漁艇疾如飛。網收撥刺金鱗肥。得魚供餐且爲樂。寧管東風吹舞衣。酒酣上馬興遐想。聊賦長歌記淸賞。當今聖主重懷柔。中外如家數來往。</text>
<title>題復州花指揮詩卷 花公祖偉有勇略。太祖皇帝以爲瓜牙。屢立大功。後與張士誠戰。爲士誠所執。士誠䝱降之。不肯屈。士誠令斬之。罵聲至死不絶。其妻聞被執。知其必不受屈求生。會家人置酒成歡。敎其子曰。汝須保全。以守家門。妾當死矣。遂自縊。家中從死者亦多有之。帝聞之。追贈諡曺丘侯。大加賞典。</title>,<text>古今天下幾英雄。汗竹亦鮮如花公。許國忠肝貫日赤。至心效死家門同。我行適到復州城。得見親孫來典兵。年少才高罕儔匹。戎夷共服風火生。公乎努力善繼述。頓令天步長昇平。</text>
<title>次陸主事登州海市詩韻</title>,<text>海曙雲收天欲明。海中島嶼遙可見。陽鳥飛出海氣升。萬象緣空各形現。古老相傳是海市。奇觀異態紛更變。畫閣朱樓知幾重。暫時炫耀非所羡。對此堪翫亦堪怪。今古幾人能細辨。由來外物多不眞。須知順事爲至善。</text>
<title>奉次章天使詩韻</title>,<text>養心必須存勿放。取法要在求諸上。屈指古來名世人。五百年間繼相望。幼時挾冊參胄庠。自謂壯行當贊襄。卽今四十無聞焉。悠悠獨立意蒼茫。欲向山家恣遊遍。送盡暮齒無他戀。翻然恐有德璋文。林泉羞見周顒面。斯文本是憂患餘。何用咄咄空中書。唐虞邈矣挽難廻。末學誰爲君子儒。棹舡乘興子猷雪。對影成三太白月。星移物換幾經秋。雅量高風競稱說。顧吾慵甚敢希賢。榮枯出處從皇天。宣聖栖栖席不暖。喟然興歎臨長川。寧嫌反唇有姑婦。信甘萬事皆牛後。君王不知賤士癡。擢置朝聯並才秀。駑頑肯免蚩蚩氓。臨事懼未通權經。頻將使命赴中州。每懷靡及常屛營。成服遙憐沂水春。忠魂爲弔淮陰墓。英材壯志俱塵埃。俯仰堪輿悲世故。揚帆暝戛石頭城。淸晨隨例趨玉京。孝陵文命敷四海。傾倒楊江洗甲兵。丕承聖德侔穹壤。況此雄都儘佳麗。仁恩普洽先孤鰥。禮樂雍容師典記。妖氛安得近嵩邙。寰宇混合如括囊。一張一弛無一失。神功盛業掩前光。濟濟群彥盡年少。龍墀日踏鍾聲曉。旁求隱逸用詞臣。都兪畫策常了了。不許東登泰山封。平章百姓唯執中。小臣承寵出都門。氤氳瑞氣浮天東。載驅駪駪過畿甸。霜蹄疾若閃驚電。皇華原隰兩儒賢。淸秋鷹隼得風便。朱旗照耀川陸平。令奔牧出爭相迎。停鞭久立向遼墟。緬羡令威能長生。商山四老與世絶。蓬島安期亦利涉。有時頗疑吾道非。却笑未知蒭豢悅。溪流走下波粼粼。瘦馬凌兢顚蹶頻。開州舊趾峯巒集。南連巨浸無涯津。引雛白鶴江漢濯。意在丹霄眼高著。嘹唳一聲岩壑幽。傍人誰識予心樂。照水山花渡水香。采薇采薇柔可嘗。浩蕩乾坤氣坱圠。形形色色依玄黃。驂鸞羽仙未易遇。悵望雲蘿空有佇。輕舠徑截鴨江波。波靜喜無蛟鼉慮。縱目危樓野興長。落霞孤鶩飛斜陽。漁舟泛泛挺又入。棹謳驚起雙鴛鴦。樵童田叟紛來去。閭巷炊煙生處處。保州刺史眞文夫。敬容開宴展歡趣。滿前佳景圖畫如。放懷痛飮情無餘。座上使星色相射。觀者雜還仍躕躇。八音鏗鏘含萬古。絲竹革木和匏土。當今廊廟登伊周。區區燕薊徒尙武。孫吳衛霍罄深衷。好謀直欲收奇功。大化東漸徧雨露。拜手老幼懽呼同。誓將一心奉明訓。反覆小輩奚足論。梯航殊俗倍前昔。人人感發思效順。字小溫言下宣麻。天敎世世保邦家。杳杳玄玄千載下。垂衣復此見重華。魏徵贊唐實多藝。戒以思危謨獨異。人心遷變固難言。說信蒯徹輕忠義。北辰居所大空靑。依舊昭昭環衆星。迂生只願三階平。優游聖澤醉還醒。隱居何必天台嶺。心安卽是神仙境。會營莬裘老桑鄕。幸有先人田十頃。</text>
<title>壽寧杖</title>,<text>磨天嶺峻壓東溟。俯看黃道行日月。雲霧冥迷洞門深。長林巨植交蒙密。溪流便是聖之淸。倦客卸鞍心所悅。尋源忽得仙家杖。異狀奇形難具說。見爾纏聯如索綯。知爾相須不相失。托身可涉世途危。奚啻常時免蹉跌。腐儒衰晚有携提。天意固應憐病渴。氣備強柔韌且堅。寶愛不下虞卿璧。草堂桃竹謾傳名。昌黎赤藤已陳迹。杖兮杖兮從今至期頤。與我共休息。或步江天逍遙遊。或上高山望八極。慇懃扶我隨所之。莫學爲龍飛不測。</text>
<title>金慮遐辭職判事。赴試登第還鄕。得美字。</title>,<text>昔我摠戎西北陲。初識金君柳營裏。柳營武士多桓桓。銳氣少與金君比。談兵早已長千夫。好學仍兼究經史。硏精義理得透關。黑槊紅旗非所美。對策金門筆生風。氣衝星象無並跱。聖心虛佇重才賢。優禮豈啻陳四簋。海東治道盛於斯。於變可擬陶唐氏。古人事君能致身。男兒有志當如此。君今汲汲去何之。寂寥故里唯桑梓。風雲際會實爲難。莫耽水明山下水。年來久不贈人言。送子吾無隱乎爾。</text>
<title>次牛山長老卷上韻 名契融</title>,<text>早向曺溪傳派止。却從詞伯共題詠。德山直脈葛藤達。賈鳥新詩氷雪淨。藥鼎茶甌方丈淸。松風江月良宵永。從師欲借一床眠。柱杖袈裟非所競。</text>
<title>次牛山長老卷上韻 名契融 其二</title>,<text>遊方早歲携筇杖。遍閱名山窮翫賞。迹與浮雲自不拘。心如沾絮誰能蕩。虛無極處固非巾。洒掃由來終徹上。何日禪窓共一燈。細論至理去諸妄。</text>
<title>題石灘李先生 存吾 詩卷。得釣字。</title>,<text>李氏新羅大姓昆。先生節義又殊調。擊奸秀實竟違時。避世嚴陵便垂釣。事去高名並日星。灘空兩岸唯蓬藋。承家忠孝有雞城。餘慶無窮前可料。</text>
<title>次春川昭陽江亭板上韻</title>,<text>昭陽江水凝槐煙。昭陽亭木參雲天。地脈遙連長白雄。山容拱揖欄干前。憶昔春城全盛時。遊人雜還爭先鞭。繁華行樂成往事。萬古滔滔唯逝川。主人敬客迎于郊。周旋中禮身頎然。人情世道漸澆漓。喜見正直朱絲絃。矧今國祚方昇平。明良相遇應千年。盤中異味有揚梅。行酒高吟開好懷。我衰又病不欲飮。興來未卽辭盈柸。英賢過盡留新詩。陳迹依稀石上苔。蒼波溶溶淥可掬。白鳥閑飛去却回。秋風蕭爽精神淸。長空杳杳無纖埃。邇來學者多經明。問誰能效呂東萊。平生深疾色取仁。緬思九原歎冥寞。俯仰乾坤心難窮。白頭愧作征途客。</text>
<title>獨谷大先生以詩贈鄭司諫餘。得上字。</title>,<text>明時承寵入薇垣。曉漏常趨霄漢上。咫尺天威白日溫。繞身香氣靑糸颺。聖心憂世欲平治。所以搜訪庸直諒。陽城佐唐未爲優。子陵辭漢謾高尙。至今折檻猶流傳。千載朱雲誰敢謗。</text>
<title>獨谷詩附</title>,<text>我愛鄭司諫。行藏聽自然。胸中唯報主。頭上豈欺天。柳重九門曉。蘭殘三徑煙。八旬老座主。高臥看鵬騫。</text>
<title>送金公出牧耽羅 公諱素</title>,<text>明時承命向耽羅。萬斛樓船如馹騎。海若前驅蜃氣收。天吳後擁帆風利。忠勤只欲報涓埃。跋涉何曾論險易。威烈忠勳流澤長。知君不負靑雲器。</text>
<title>題李觀察 貞幹 卷上</title>,<text>慈親歲老近期頤。孝子情深常愛日。寵祿明時榮養優。壽觴佳節華筵秩。班衣皓首感人心。寶瑟淸歌協聲律。滿眼兒孫多俊賢。須知世世作良弼。</text>
<title>陪臣李稷。奉次皇帝賜本國世子詩。</title>,<text>聖人垂拱臨四域。建極明爲天下式。紛然萬物各生成。蓋緣瑾瑜瑕垢匿。重譯殊方百般容。梯山航海通商工。唐虞尙有頑苗梗。聖德直躡三皇蹤。安南小蠻肯肆譎。迅雷一震眞俄瞥。衣冠濟濟盛朝儀。態羆外擁如環埒。小臣隨例立明廷。白日照輝乾坤寧。錫宴丹墀已踰分。況近天威咫尺行。旣飽以德醉以酒。王山入眼頹培塿。天樂鏗鏘隱半空。紅雲繞殿凝祥久。見舜臾聞夔擊石。怳然不覺是何夕。胡歌越舞共恩波。閶闔晴開窈深賾。吾王述職誠于享。保我生民分土壤。世子朝天弱冠年。跋涉幾多馳莽蒼。至尊嘉歎心無它。賜寵仍觀學詩才。三韓自古禮文邦。君臣大義安敢隤。仗信世守東門鑰。布昭聖武除奸惡。但願年登萬姓安。古來固國非城郭。</text>
<title>題周天使倬還朝詩卷</title>,<text>大統尊洪武。諸藩荷寵光。星辰環北極。兩靈洽東方。祖席樽搖綠。征途葉墜黃。贈言須託取。好去佐虞唐。</text>
<title>釋方寺 二首</title>,<text>招提臨絶頂。祗樹聳中天。山海南方豁。風雲萬里連。洞霞收彩盡。蘿月送涼偏。靜坐長松榻。心淸氣亦全。</text>
<title>釋方寺 二首 其二</title>,<text>暫入靑蓮界。機忘繡佛前。綠蘿𪚥繞𪚥。翠柏迥參天。怳惚三生夢。空虛一味禪。存心只在我。不必𪚥山偏。</text>
<title>小雲庵</title>,<text>牢落古山寺。高僧昔道林。談經移日影。啜茗淨塵襟。𪚥茂雲常在。溪喧地更深。邇來兵不息。安得卜前岑。</text>
<title>傷田家</title>,<text>民勞今久矣。更値事干戈。丁壯皆從役。田園誰種麻。𪚥官勤勸課。婦女謾咨嗟。欲訢元元意。天高無柰何。</text>
<title>病松</title>,<text>百尺蒼髥樹。曾經幾雪霜。風枝元崛起。雲𪚥𪚥凋傷。誰識歲寒翠。反同秋草黃。猶餘直幹在。亦足棟明堂。</text>
<title>題訥村裴先生書堂 名仲孚○二首</title>,<text>掛冠辭綺陌。養性隱村墟。倚樹位爲榭。分溪別作渠。春秋催稼穡。日月講詩書。今我亦何幸。於焉近卜居。</text>
<title>題訥村裴先生書堂 名仲孚○二首 其二</title>,<text>富貴同春夢。賢愚共草墟。但敎心坦坦。不必屋渠渠。靜坐常扃戶。閑眠懶讀書。擁籬松竹秀。吾亦愛吾居。</text>
<title>府主陳公 義貴 來訪。以詩謝。</title>,<text>行春課農務。仍叩野人關。閭里光輝動。包容禮數𪚥。襧衡狂自若。宓子政長閑。邂逅寧非幸。當年共豸冠。</text>
<title>隅題</title>,<text>山齋依澗壑。輪鞅絶郊扉。喜着新黃帽。深藏舊𪚥衣。壁魚緣卷走。野鳥入窓飛。屛迹耽幽事。甘從達士譏。</text>
<title>隅題 其二</title>,<text>乾坤百年內。身世一荊扉。飮酒爲長策。遊山製短衣。露寒朱果熟。天遠白雲飛。秋興那禁得。狂歌任被譏。</text>
<title>隱谿詩卷 華嚴宗都僧統幻丘菴名</title>,<text>隱谿釋林幹。道熟却同塵。領袖宗門久。流傳祖派眞。胸中華藏海。眼底浙江濱。老去一菴穩。公山紫翠新。</text>
<title>奉次獨谷先生闕庭槐樹詩韻</title>,<text>槐樹承恩澤。彤庭滿地陰。紅雲相接近。紫闥倍淸深。當暑生微雪。論錢抵幾金。願言固封植。永使後人欽。</text>
<title>題李判事 元實 守墳廬</title>,<text>養志又廬墓。共稱能克家。哀傷修祀事。寂寞守山阿。苒苒流年迅。綿綿宿草多。每濡春雨露。感慕意無涯。</text>
<title>分司新都。送陳中樞 乙瑞 往舊京。因寄扈駕諸公。</title>,<text>今日送征旆。幾時朝紫宸。漢原芳草嫩。崧岳慶雲新。北望無休日。南留又送春。看花意不愜。遙憶舊交親。</text>
<title>開州站舊基 一名之損。達達語。謂血色也。謂殺人多血成流川也。○甲戌十二月。公奉使赴金陵時作。</title>,<text>金山曾據此。城郭有遺基。絶險天雖設。偏安計已危。力微難自振。時去欲何爲。流血川留在。長令後世悲。</text>
<title>沙嶺驛</title>,<text>沙嶺孤城驛。吹沙盡日風。堅氷橫古渡。密雪暗長空。洗盞傾樽綠。園爐近火紅。皇恩隨處重。誰復哭途窮。</text>
<title>兗州路上。望闕里。</title>,<text>闕里尋何處。山橫兗府東。徘徊洙水渚。悵望杏壇風。夢奠千年後。洪鈞一氣中。吁嗟獲麟筆。萬古有奇功。</text>
<title>鄒國公廟 孟子</title>,<text>闢去異端學。講明先聖書。平治爲己任。游說不遑居。寂寞孤城裏。興衰百代餘。克禋嚴具禮。盛德滿堪輿。</text>
<title>除州途中</title>,<text>萬里朝天路。東韓執壤臣。江山馳馹騎。宇宙見王春。驛柳搖靑線。村花吐絳唇。行吟興不淺。剩得賦詩新。</text>
<title>宿鳳凰山草地。次陸禮部韻。</title>,<text>晚次鳳凰山。山深開細路。𪚥明帶雨花。亂颺含風樹。客裏感年華。醉來忘世故。裁詩愧大巫。遣興遂同賦。</text>
<title>次章寺丞辭京詩韻 余於是行。同陸主事，林行人赴京謝恩。特蒙寵賜。又𪚥承帝命。同通政寺丞章謹，文淵閣待詔端木禮奉誥命印章回還。自開國以來初受命。故華人亦皆榮之。沿途州若衛。皆設宴以享使臣。命也。章，端公沿途賦詩。皆次其韻。</title>,<text>御酒傾天陛。宮衣着禁城。陪臣殊荷寵。多士共稱榮。渤海波初息。鍾山日正明。言歸同使節。飛傳覺身輕。</text>
<title>章寺丞詩附</title>,<text>玉節辭金殿。驪駒出鳳城。風雲增氣槩。草木動光榮。禹貢山川大。堯天日月明。敢期專對畢。歸騎橐裝輕。</text>
<title>次章寺丞題安定聚星樓詩韻 樓古無名。章，端二公始名之。蓋使星聚也。</title>,<text>使星臨海國。萬里耀光華。相對憑風閣。如乘貫月槎。詩淸神有助。興逸意無涯。莫謂三韓迥。乾坤屬漢家。</text>
<title>木州途中</title>,<text>匹馬向南州。馬頭千疊山。敢辭行地遠。未定築居閑。日淡松杉上。風狂宇宙間。歸歟何大晚。鳥倦自知還。</text>
<title>送舍弟如京 時陪家君居星山</title>,<text>送弟長安去。春郊細草微。途窮予已矣。親在爾何之。衮衮川東逝。行行雁北飛。鄕村綵衣舞。獨立不勝悲。</text>
<title>送舍弟如京 時陪家君居星山 其二</title>,<text>同氣亦云衆。孰爲能克家。淸貧嫌我拙。淳朴喜君多。塵起風常急。山重路更賖。行行須避險。莫自取蹉跎。</text>
<title>時出堂</title>,<text>舊聞雪堂製。今亦有柴荊。耕慕商先覺。吟同楚獨醒。永連西海碧。𪚥𪚥四窓靑。盡日輪蹄絶。荒蘇任小庭。</text>
<title>時出堂 其二</title>,<text>地僻無餘事。林間手拾荊。煮茶泉甚美。臥簟酒能醒。客子頭須白。田翁眼自靑。瓦盆堪送老。多病阻彤庭。</text>
<title>定州新客舍</title>,<text>城郭留遺趾。榛蕪不計年。經營新館宇。控壓舊山川。永保生民業。皆稱大守賢。他時人物論。威惠並流傳。</text>
<title>次靑州板上韻</title>,<text>宦遊遵海畔。節序屬秋成。水闊奔濤壯。雲開列岫明。土風崇𪚥士。鄕學盛諸生。不見遐方俗。何知敎化行。</text>
<title>次端川板上韻</title>,<text>征車無暇日。驛路入邊雲。韜略寧爲將。心肝欲報君。朱旗翻海岸。白日照天門。回首鴛行隔。何時共駿奔。</text>
<title>次吉州板上韻</title>,<text>報主無他策。勤民只此誠。一鞭循北寒。八月喜西成。壤地連戎界。衣冠隔漢城。鴻飛向南去。羽翼順風輕。</text>
<title>昭格殿致齋。次板上詩韻。</title>,<text>道在淸虛裏。壇排祕隱名。齋明開醮席。縹緲叩天扃。露氣神俱爽。燈花夜共淸。至誠知有感。本是愛民聽。</text>
<title>送同年成摠制奉使賀正 成公石珚</title>,<text>祖席一樽別。征途十月交。駪駪踏霜靈。渺渺上雲霄。宇宙三陽動。梯航萬國朝。羨君參盛禮。見舜更聞韶。</text>
<title>趙平原君挽詞</title>,<text>久謂鹽梅用。俄驚薤露悲。人情誰不惜。天道正無知。悽愴山陽笛。塵埃謝傅棋。謾看嵇紹在。而我病仍衰。</text>
<title>到安邊府。別咸州牧使還官。牧使族人李楊也</title>,<text>我愛咸平守。淸狂心不回。忘形頻酩酊。惜別久徘徊。東海朝陽動。西山宿霧開。加餐好歸去。莫作仲宣哀。</text>
<title>次黃澗縣駕鶴樓詩韻</title>,<text>登眺耽佳景。徘徊不覺留。山光秋更好。雲影水同流。主有舊靑眼。客悲新白頭。時淸年又熟。幸此得閑遊。</text>
<title>權陽村挽</title>,<text>一代群公表。三韓積善門。文章趨等紱。道學有淵源。奉使曾專對。傳經更立言。傷心梁木毀。天喪可勝論。</text>
<title>將適鏡城。奉別都巡問使谷山君延公 諱𪚥𪚥 還京。</title>,<text>公向天門去。予循塞徼行。老年情易感。別路酒頻傾。秋半寒風急。山深畏道橫。主憂敢安宅。星駕促晨征。</text>
<title>次河副令 演 題龍津縣新山城詩韻</title>,<text>巨浸周山麓。驚濤駭浪前。城因千古地。圖獻九重天。水陸虞何有。舟車利自全。從今東北俗。永賴薦斯年。</text>
<title>次淸州金生員 𪚥 新家詩韻</title>,<text>屋宇新經始。山川舊貯精。天因元氣作。地苻主人成。頌禱辭皆善。家門業必榮。勸君勤問學。聖代正休明。</text>
<title>同年成判書 石珚 葛亭</title>,<text>郭外林亭迥。簷前野葛長。淸陰涼散榻。翠色淡凝觴。葉爲題詩摘。花因解酒嘗。豈唯絺綌用。可補舜衣裳。</text>
<title>同年成判書 石珚 葛亭 其二</title>,<text>每過尋益友。相對只眞情。醉倒忘身世。醒來謝聖明。林花風氣暖。葛葉雨聲淸。柱杖扶行穩。高車不足榮。</text>
<title>送柳三宰奉使燕京。得公字。</title>,<text>祖帳春郊外。乾坤淑氣濃。入朝申賀禮。出餞會群公。天闕雲霄迥。星軺道路通。遙知歌湛露。荷寵醉薰風。</text>
<title>次李安城送別全州牧使金摠制 漸 詩韻</title>,<text>推賢公議衆。出鎭古城雄。職在安危係。民宜好惡同。繁華非舊日。淳朴有遺風。幸値昇平際。恩威要執中。</text>
<title>用前韻。送全羅道都節制使盧摠制 龜山。</title>,<text>南眼輿圖廣。元戎節制雄。熊羆前後擁。雲鳥古今同。一笛關山月。三秋草樹風。唯應柳營夢。屢到北堂中。</text>
<title>次送睿長老</title>,<text>昔曾聞洛山。直欲一登攀。苦被功名累。終乖水石閑。飛空看錫杖。側足愧塵關。若見白衣聖。細傳玄旨還。</text>
<title>甲午年冬十月。奉使赴燕京。奉別平安道都巡問使崔公迤。</title>,<text>舊日銀臺裏。含香共事君。悲歡俱向老。去住更離群。水雪燕山路。旌旗浿水濆。相望數千里。幾費賦停雲。</text>
<title>題天王寺西樓 乙未年。謫星山。寓此寺過𪚥。</title>,<text>小麓城東起。中高眼界寬。岸回難覓路。林茂白成欄。靜裏春風暖。吟餘白日閑。老懷無所掛。何處不堪安。</text>
<title>題天王寺西樓 乙未年。謫星山。寓此寺過𪚥。 其二</title>,<text>杜門久不出。愛此僧廬幽。賦命有榮悴。於人何怨尤。墻葵傾向日。年矢疾如流。燥濕絃誰辨。唯天在上頭。</text>
<title>砧村</title>,<text>砧谷林棲僻。緣溪逕草深。眼明山列幢。心醒水鳴琴。計拙人誰記。年衰病易侵。閑居全性命。倍切祝堯心。</text>
<title>書懷</title>,<text>去國緣奇數。居鄕異考槃。檢身諸病集。信命此心安。竹密能消暑。爐存不畏寒。菜羹甘可飽。深謝聖恩寬。</text>
<title>砧村四時 春</title>,<text>靑帝司元化。和風有大功。草抽新葉綠。花綻舊枝紅。燕雀營巢急。菑畬俶載同。物皆欣得所。長嘯任途窮。</text>
<title>砧村四時 夏</title>,<text>小樓雖僻陋。亦足避炎蒸。風至竹聲爽。月明松影澄。才疏違聖代。計拙少親朋。時祭儀多缺。誰憐舊伐氷。</text>
<title>砧村四時 秋</title>,<text>不眠坐長夜。金氣透衣輕。照壁蟾蜍影。緣階蟋蟀聲。雲飛天宇淨。露冷蕙香淸。老我何思慮。唯應順利貞。</text>
<title>砧村四時 冬</title>,<text>萬彙俱衰息。無非返本根。不愁身漸老。唯欲道終聞。傳楫川氷合。袁門朔雪繁。遙憐古賢哲。畎畝未忘君。</text>
<title>早春有感</title>,<text>大化流無息。東風去又來。寒威殘舊雪。淑氣著新梅。放浪江湖志。沈綿土木骸。將期稍暄暖。長嘯𪚥登臺。</text>
<title>早梅</title>,<text>小樹瓊爲幹。寒花雪作英。月斜疏影散。風細暗香淸。東閣詩人興。西湖處士名。久疑聲聞過。今日見眞情。</text>
<title>村中父老。皆言今年大熟。</title>,<text>聖代膺千載。和風塞兩間。田家矜大熟。海水𪚥𪚥𪚥。𪚥𪚥民多暇。柴荊夜不關。祝君更何願。只是戒居安。</text>
<title>自遣</title>,<text>浮生須信命。處順復焉求。暖日尋芳草。淸風倚小樓。山銜雲氣秀。谷帶水聲幽。靜裏身心穩。陶然任滯留。</text>
<title>自遣 其二</title>,<text>故山閑屛迹。京輦想趨朝。松竹東皐近。星辰北斗遙。吟哦緣遣興。歌嘯豈宣驕。自笑摧頹甚。猶思賦角招。</text>
<title>聞晉山府院君在定平府捐館</title>,<text>屈指數門族。年來多喪亡。又聞公不起。益歎世無常。雲斷關山迥。魂歸道路長。自稀舂相杵。流涕幾人傷。</text>
<title>聞晉山府院君在定平府捐館 其二</title>,<text>朝鮮開景運。英俊應時生。處事通情義。陳謨出至誠。遭逢千載會。綱紀四方平。史筆波濤在。流傳後世名。</text>
<title>次澄粹軒詩韻 法林寺軒西</title>,<text>何幸作閑客。試登澄粹軒。溪流堪濯熱。園菓足供餐。𪚥𪚥𪚥𪚥𪚥。三乘法具存。塵蹤如可住。將欲省吾昏。</text>
<title>次澄粹軒詩韻 法林寺軒西 其二</title>,<text>吾愛月窓老。談玄坐竹軒。已知珠是寶。誰肯玉爲餐。藤葛深根固。煙霞古熊存。欲從師結社。却愧此心昏。</text>
<title>久居村中。備嘗民情。平民稍有衣食。便已驕人。不論親疏族屬尊卑官職。恣行己志。輕蔑法禮。感風俗之變。詩以志之。</title>,<text>世已方廻泰。民何不再淳。自甘新野客。誰記舊朝臣。冠屨載賢傳。草風聞聖人。四維寧小弛。村老議無因。</text>
<title>月窓會長惠扇子幷詩。次韻。</title>,<text>法林岩壑邃。回首望雲莊。尙想空門樂。深悲世路忙。詩能開怏悒。扇又借淸涼。善誘多方便。令人入道場。</text>
<title>月窓會長惠扇子幷詩。次韻。 其二</title>,<text>水石山中寺。桑麻野外莊。禪心常靜定。農務大悤忙。未斷塵根固。思添法雨涼。𪚥公能講說。爲我一開場。</text>
<title>登法水寺南樓。次韻贈堂頭。</title>,<text>昔年曾一上。今日幸重臨。拱揖奇觀集。躕蹉古意深。溪流驚确壁。兩氣出遙岑。賴有彌天釋。愁時可與吟。</text>
<title>過松谷先君舊居</title>,<text>木盛成幽逕。荷生滿小池。石田留祖業。於馬念兒嬉。雨露思無極。溪山態自奇。白頭蒼赤在。話舊淚雙垂。</text>
<title>次裴錦山見訪留詩韻</title>,<text>巷似顏回陋。窩非邵子安。門庭常冷落。軒騎喜盤桓。惠有盈壺酒。貧無下筯餐。歸途方向黑。梅不挽雕鞍。</text>
<title>次裴錦山見訪留詩韻 其二</title>,<text>病到衰年發。心知定分安。精神昏憮撫。氣力乏桓桓。友信貧猶在。詩𪚥美可餐。何時翦春眼。風詠每聯鞍。</text>
<title>送權知議政赴金陵 諱弘</title>,<text>送別都門外。無端兩眼寒。天時繁雨露。驛路幾關山。已喜觀光去。寧憂叱馭難。此行誰不羨。官達正紅顏。</text>
<title>梅軒送西苽。以詩答之。</title>,<text>西苽大如瓮。問遺惠殊常。一嚼甜同蜜。除煩氣似霜。眞堪供御膳。何得及吾嘗。又見珠璣到。行行日月光。</text>
<title>梅軒詩附</title>,<text>幸得西苽大。圓圍實異常。皮靑眞似玉。穰白定如霜。未足充兼味。唯堪薦一嘗。藥來蘇病肺。難以報恩光。</text>
<title>挽卓參贊</title>,<text>早來慕洙泗。性理達魚鳶。游夏文雖繼。淵騫行自全。謂將舟楫用。驚此己辰年。聖主榮追諡。光輝動九泉。</text>
<title>砧村</title>,<text>萬古星山秀。砧村地又偏。茅茨欣有托。桑梓敬相傳。車馬塵何及。門庭日寂然。興居隨意穩。疏懶夙心堅。竊喜淵明趣。多慙謝傅賢。過從皆老圃。登眺或層巓。遣興探佳句。澆腸掬細泉。磬聲煙寺裏。樵唱夕陽前。滿目眞如畫。安身卽是仙。奕棋延日月。儒術免戈鋋。憶昨狂奔走。那知有靜便。紫衫承茂渥。丹陛靄孤騫。騏驥猶嘶櫪。駑駘早著鞭。何曾記榛梗。只欲報埃涓。倏忽違天闕。蹉跎傍海壖。消魂侵瘴癘。破膽起烽炯。乞米春連夏。沈線日抵年。豈由霑忌刻。祗是數逃邅。革値中興代。來耕故里田。忠良扶社稷。廊廟正經權。揖讓同華夏。詩書講御筵。知人難自古。予聖察宜先。小吏誰能制。群機未易專。情順通遠邇。事可解拘攣。病渴憐泉潔。心閑味道玄。采蘭尋馥馥。步月喜姸姸。嘯詠情懷豁。沈理性命全。自甘勸稼穡。不願躡班聯。後悔終安用。前非庶可悛。此生吾已斷。何必問蒼天。</text>
<title>己卯三月。受西北面都巡問使之命。兼陪侍太上殿眞容。奉安于平壤府。蓋循古事。且從土俗望也。安州以南大小守令。會于是府。盛禮奉迎。大備儀衛。兼陳雜劇。樂具以奏。擬於京都。自城中曁外村父老男女咸集大同江邊。瞻望行殿。嗟歎自驚曰。遐裔之民。適逢昭代。獲望聖容。幸莫大焉云。</title>,<text>平壤國西都。分司舊制遺。古來偏春傾。今亦許時宜。白日容光照。紅雲接地垂。奉迎儀大備。蹈舞禮無乖。競沸鄕唐樂。誠懽父老思。江流涵聖澤。山色映龍旗。和氣兼春盛。薰風盡日吹。小臣叨際會。祗祝萬年基。</text>
<title>送平原君趙雨亭出鎭平壤 諱璞</title>,<text>箕封曾裂𪚥。平壤有遺城。自古名都會。于今巨鎭營。衣冠猶禮讓。經界尙分明。地接遼陽近。江連渤海淸。邊民生理拙。邦賦歲收輕。聖主分憂重。宗臣料事精。謝棋眞雅量。信鉞本能兵。敢忘安危體。須知好惡情。無私堪御衆。有備可圖寧。宇宙春風滿。洪纖品物亨。野花開灼灼。林鳥哢嚶嚶。已嶺雲迢遞。彭原路杳冥。相從難屢得。別酒且徐傾。</text>
<title>奉哭獨谷先生</title>,<text>仲山維嶽降。傅說列星精。自是應期數。偶然扶聖明。抱才獨谷叟。正値東方平。玉樹高標秀。氷壺雅量淸。秉鈞多惠愛。補衮極裁成。筆陣誰爭敵。詩壇早擅名。元勳光竹帛。正氣合權衡。忽値龍蛇歲。俄驚泰華傾。君王亡一鑑。黎庶失長城。不復開東閣。空悲奠兩楹。新阡何處是。揮淚拜銘旌。</text>
<title>奉送東北面都巡問使呂公</title>,<text>昭代賢才盛。吾宗呂氏雄。詞華儒者氣。籌略將家風。祖席東門外。邊城絶域中。公歸喩殊俗。聖主視仁同。</text>
<title>觀稼亭</title>,<text>星山南麓壓郊坰。翦木誅芧製草亭。十里煙雲閧畫障。百年身世倚松欞。澄心靜慮眞長策。明月淸風自大庭。適意逍遙更何願。菜羹蔬食免浮萍。</text>
<title>暮春有感</title>,<text>春入山村花滿煙。春辭幽谷草連天。燕尋舊主巢窠穩。鶯轉高枝羽翼鮮。枕上功名眞已矣。壺中日月豈其然。也宜省得濂溪老。庭草靑靑滿眼前。</text>
<title>書懷</title>,<text>異鄕衣食苦難繼。古里桑麻今若何。夢裏屢尋隣叟去。門前不見故人過。十年北闕恩波洽。六月南方暑氣多。自昔高車帶傾覆。終須長往學餐霞。</text>
<title>次韻寄金海裴黃庭</title>,<text>歸來空谷作閑人。嘯月吟風養得神。鶴唳似知仙府近。燕飛猶賀草廬新。靑松翠竹留春色。白石蒼苔共水濱。爲報故人丘壑趣。瓦盆從此老吾身。</text>
<title>次韻寄金海裴黃庭 其二</title>,<text>光陰流轉太悤悤。世路誰人肯駐容。熟醉阮生眞得計。歸來季子竟何功。招賢臺峻煙波闊。去鳥山深草樹重。耕隱黃庭最相憶。若爲飛去楫高風。</text>
<title>九日。鄕中諸公。邀李陶隱登高。陶隱有詩。奉次韻。</title>,<text>秋山到處盡堪留。況此開筵最上頭。暗淡風煙粧令節。歡娛人物匪他州。忘形正好傾樽蟻。高蹈何須狎海鷗。歲歲斯遊當共保。休嗔薄酒勸綢繆。</text>
<title>九日。鄕中諸公。邀李陶隱登高。陶隱有詩。奉次韻。 其二</title>,<text>鴻樞壓坐故山巓。勝事應傳此日筵。景物自多塵外致。賓朋盡是飮中仙。紫萸黃菊無虛歲。麗句淸詞有幾篇。千載孟嘉眞達士。醉從吹▦樂陶然。</text>
<title>九日。鄕中諸公。邀李陶隱登高。陶隱有詩。奉次韻。陶隱學士詩附</title>,<text>弱齡觀國偶淹留。憂患令人了白頭。美景良晨懷舊友。淳風厚俗少吾州。歸來正似千年鶴。浩蕩還同萬里鷗。屈指有誰能記憶。招呼今日感綢繆。</text>
<title>九日。鄕中諸公。邀李陶隱登高。陶隱有詩。奉次韻。陶隱學士詩附 其二</title>,<text>折簡相邀上翠巓。秋天渺渺敞華筵。已將禮數同鄕黨。更把歡娛擬地仙。落帽龍山眞勝事。傳杯杜曲有遺篇。人間俯仰成千古。樂極還應一惘然。</text>
<title>送僧歸智異山</title>,<text>頭流山峻翠重重。滿地叢篁倚壑松。長老側金開寶刹。上人飛錫駐雲蹤。縻官未卽辭朝幘。發省無由聽曉鍾。他日相尋定何處。薜蘿煙霧鎖西峯。</text>
<title>題大明使臣馬麟思親圖</title>,<text>家山縹渺白雲端。遊子思親久未還。通籍十年官濟濟。望鄕千里路漫漫。心關竹𪚥盤餐美。夢入萱堂綵服班。堪羡伏波餘澤遠。一身忠孝兩能完。</text>
<title>送高將軍覲親耽羅 諱鳳禮</title>,<text>恩許將軍覲舊林。秋風天地氣蕭森。一樽送別黃花酒。萬里歸寧綵服心。佩劍影搖帆席疾。帶銀光照碧波深。想看鄕黨來爭賀。具慶歡娛罕古今。</text>
<title>次黃牧使子詩卷韻</title>,<text>摧頹院宇復修新。積善相傳有幾人。撥誓施財依釋敎。推恩濟衆近吾仁。承家子已無居右。取友予將不失因。何日南樓共床榻。十年塵土謾馳神。</text>
<title>留登州待風</title>,<text>登州館裏春將暮。從此吾行復幾程。地隔東西懷古國。海環南北抱孤城。魚鹽自足生民利。舟楫能留遠客征。盡日看雲愁只睡。波濤浩蕩白鷗輕。</text>
<title>燕府南城懷古</title>,<text>皇元承運御堪輿。四海朝宗奉帝居。一自權豪偏好惡。終令社稷作丘墟。螭盤破礎窮奢後。龜負殘碑取信餘。聖代已還冠帶俗。臨岐誰復久唏墟。</text>
<title>次章寺丞韻</title>,<text>千年往事入漁歌。一點之罘壓海波。欲望仙山迷道路。獨留飛閣近星河。徐生肯採瀛洲草。秦帝徒聞氷壑荷。尙想當年枉行幸。至今遺跡警人多。</text>
<title>次章寺丞韻 其二</title>,<text>多少舟人包此靈。仙妃遺像若平生。風微夜靜波濤息。月照沙明宇宙淸。義重只知終報主。魂淸却擬已登瀛。可憐童僕無心事。鼾睡通宵任水程。</text>
<title>題登州景推官思親軒。次端木待詔詩韻。</title>,<text>浮生如水絶還波。造物無私孰肯阿。歲久塋原荒宿草。春來𪚥木長新柯。羹墻每喜容相接。霜露終敎感更多。已矣晨昏難定省。謾吟風樹奈天何。</text>
<title>題登州景推官思親軒。次端木待詔詩韻。 端木待詔詩附</title>,<text>苒苒光陰逐逝波。空瞻松柏滿山阿。三春雉雊雲連野。五夜烏啼月滿柯。綵服老菜情獨重。靑衫司馬淚偏多。今予亦抱終天恨。萍水相逢無柰何。</text>
<title>次陽川客舍亭子詩韻</title>,<text>一帶江涵萬里天。奇觀勝景集欄前。雲山遠繞孤村外。水鳥雙飛駭浪邊。客子光陰乘領雪。漁翁身世滿汀煙。從玆直向五湖去。長喚鷗夷共几筵。</text>
<title>次鏡城板上韻</title>,<text>高秋眺望郡城頭。露冷風凄塞霧收。將達七書誰敢侮。場登百穀可寬憂。東南海闊乾坤拆。西北山多道里悠。最喜遐陬成禮俗。靑衿敬迓使臣遊。</text>
<title>入慶源府。贈兵馬使朴公。公諱齡。前朝元帥尹𪚥伐女眞及山戎。過此州。立碑先春嶺以志之。</title>,<text>聞道坡平尹侍中。曾從此路領元戎。邊疆永定先春碣。後世難忘大將功。男子只知忠義重。天心自有是非公。往來途說何疑懼。今古明良所見同。</text>
<title>昭格殿致齊。次板上韻。</title>,<text>靑靑松柏擁瓊宮。羽蓋𪚥旌𪚥此中。十遍說經邀道侶。四時行醮罄宸裏。夜聞鳴鶴月華白。晨拜驂鸞雲影紅。怊悵無巨留三境。茫然獨立仰玄穹。</text>
<title>題桑谷別墅 成判書𪚥𪚥</title>,<text>別墅初非樂𪚥槃。爲園休沐占淸𪚥。桑麻靄靄矜春色。松柏蕭簫度歲寒。傍柳扶筇纖草岸。坐苔垂釣小溪灣。他時若借三間地。黃髮相隨共盡歡。</text>
<title>送同年鄭判書 矩 奉使朝京</title>,<text>聖明天子御生靈。聲敎洋洋曁四溟。氈帳自無南下牧。越裳應有北來庭。誦詩昔日三冬雪。披霧今朝一使星。專對歸來久佳節。團圓笑語眼雙靑。</text>
<title>僕當暇日。檢篋中書籍。於亂帙。得見公所贈詩。不知何時到來也。是必我不在。僮僕戛焉。藏之不告。以致失入亂帙。使吾不得見也。讀之。令人起聚散悲歡之懷。因用來韻。吟成一首。奉呈壯元葛亭先生。</title>,<text>屈指悠悠思宿昔。紛紜世事不勝悲。草深舊里過從地。鬢變當年少壯時。久竊龍光祗自愧。敢將風俗頫能移。終當乞骨江湖去。釣罷仍兼洗藕絲。</text>
<title>癸巳秋。受東北面都體察使之命。到安邊。次駕鶴樓板上韻。</title>,<text>問誰經始構州樓。仍記前賢傑句留。筆迹如新人盡換。山容依舊水長流。世間行止眞漂梗。客裏歡娛正暮秋。遊宦十年頭皓白。多慙晚悟二宜休。</text>
<title>登磨天嶺</title>,<text>裴遲正合老莬丘。何意乘軺復此遊。七八年間三過嶺。一千里外獨悲秋。霜凋赤葉山門麗。日上蒼波蜃氣收。奔走經營人莫怪。聖君宵旰爲民憂。</text>
<title>夜宴永興府望京樓</title>,<text>望京樓上望京華。歸意難禁漢水涯。濟濟衣冠依紫極。迢迢關塞對黃花。蟾輪影靜賓筵秩。鳳管聲催舞袖斜。聖代又逢賢道主。開懷痛飮至無何。</text>
<title>奉別都巡問使鐵城君</title>,<text>衮衮川流漾碧漣。臨川不覺久盤旋。官遊會合皆親友。歲暮情懷更別筵。赤葉隨風飄席上。黃花帶露映樽前。歡餘最好仍吟詠。酩酊寧論道里懸。</text>
<title>次河副令韻。別具經歷。</title>,<text>早知吾子用心眞。又見公勤不有身。入幕幾多參策略。望雲時復念昏晨。男兒出處無非命。世路功名豈在人。巡問相公文翰老。好將誠敬事如親。</text>
<title>題沈都僧統卷上</title>,<text>富貴浮雲向道眞。瑩然心地自無塵。過從盡是文章伯。彼我曾忘夢幻身。洛社高風誰復繼。廬山往事已成陳。何時共坐禪窓夜。靜話三生石上因。</text>
<title>璣峯 僧海璿號</title>,<text>雲去峯頭露本形。峯峯奇絶世人驚。氣鍾神秀塵難染。色映天空月共淸。三衲老禪常在定。一時詞伯盡題名。吾衰亦愛僧家靜。會向沙羅樹下行。</text>
<title>甲午十一月十一日。帝御椶殿賜宴</title>,<text>寶座巍巍倚大淸。特承恩命上靑冥。臨身白日薰風暢。遶殿紅雲瑞氣橫。奏樂如聞夔搏拊。垂衣復見舜儀形。無由仰答皇天澤。祝效封人只寸誠。</text>
<title>奉次景福宮別殿前新池韻</title>,<text>遶殿新池帶瑞煙。石龍噴水自靈泉。氣同圓像無纖累。形似方諸現衆姸。黃道向臨明日表。紅雲相接映經筵。誰能導霈恩波滑。灌盡嘉禾滿甫田。</text>
<title>冬至</title>,<text>一寓僧房已二年。小爐燒木閉關眠。陽無可盡方來復。病莫能與只自憐。禮盛三呼千歲壽。雲高五色九重天。寂寥今日空回首。誰記瓜亭哭杜鵑。</text>
<title>次蘭大師詩韻</title>,<text>九天庭院葉聲繁。終日無人可與言。賴有比丘能拜錫。共論禪旨細尋源。化工神妙含元氣。品物生成托厚坤。畢竟有誰違定分。茫然獨立仰天門。</text>
<title>次蘭大師詩韻 其二</title>,<text>陋巷人稀自不繁。小軒危坐靜忘言。虛靈謾說心官體。微妙難窮性海源。世事早曾安義命。占辭誰復議離坤。會須尋得禪窓去。一問三摩不二門。</text>
<title>村居有感</title>,<text>何用浮名絆此身。每吟斯句每傷神。黃扉昨日靑雲滿。明鏡今朝白髮新。三逕陶窓曾寄傲。一瓢顏巷不違仁。想看賢聖得眞趣。山木野花同是春。</text>
<title>新搆小亭</title>,<text>竹爲梁棟竹爲椽。不費經營不費錢。迂拙規模宜故地。淸姸山水慰衰年。松陰拂暑翠凝簟。月影轉空涼滿天。遙望北辰明似舊。衆星環拱綴珠躔。</text>
<title>自遣</title>,<text>循環氣數有幸除。否泰昭然大易圖。止棘靑蠅何足疾。觸羅黃口只緣愚。北窓靖節開三逕。短棹鴟夷泛五湖。回首渭濱人不識。也宜工部混泥塗。</text>
<title>登祖巖寺臺懷古</title>,<text>祖巖寺廢兩頹墻。臺上萋萋碧草長。盡日涼風來左右。連雲密樹聳中央。岸隨江轉非前日。花映林開自舊香。却憶往時高宴會。幾多歌舞醉紅粧。</text>
<title>九日。與東隣李自修對酌。</title>,<text>李氏携壺慰寂寥。況當佳節共登高。霜凋赤葉風煙淡。酒帶黃花氣色豪。老去追歡今日勝。古來浮世幾人凋。何須更說龍山會。爛醉忘形託聖朝。</text>
<title>秋日遣興</title>,<text>松翠楓丹活畫奇。鴉喧雀噪晚禾垂。飄颻自下經霜葉。憔悴猶傾向日葵。靖節只應耽飮酒。堯夫似是愛吟詩。百年世事眞堪笑。石火光陰兩鬢絲。</text>
<title>九日。訪法林社主月窓方又。</title>,<text>興來扶病上巑岏。尋訪閑人雲水間。遊宦卜年眞似夢。相逢一笑暫開顏。靑松翠竹禪軒靜。赤葉黃花令節還。軟語淸茶多所樂。不須吹帽在龍山。</text>
<title>九日。訪法林社主月窓方又。 其二</title>,<text>草樹經霜錦繡鮮。跳丸日月逐流川。百年筋力誰常健。九日風煙正可憐。野興好憑詩句遣。淸歡難與俗人傳。更從廬老聞禪話。到得亥眞却自然。</text>
<title>次治隱先生卷上詩韻 吉再</title>,<text>考槃高臥舊田廬。寂寞門庭俗客疏。靜裏功夫應日進。閑中甲子有詩書。浮雲軒冕誰能擾。細雨池塘或自漁。只惜明時居蠱上。果哉終不入公車。</text>
<title>次裴錦山詩韻</title>,<text>明府星山第一流。歷揚淸要早歸休。田園復見陶彭澤。詩律仍兼趙倚樓。聖代昇平興禮樂。邊藩帖妥偃旗旒。孱姿亦幸恩私被。穩臥鄕村兩鬢秋。</text>
<title>次裴錦山詩韻 其二</title>,<text>星嶺南頭小澗流。團茅亦足托身休。山圍閭巷竹成陣。門絶輪蹄塵滿樓。白髮自知同襪線。赤心難禁戀𪚥𪚥。跳丸日月眞駒隙。又見春殘近麥秋。</text>
<title>鄕校學生。致釋奠膰酒來。</title>,<text>釋采春秋必致膰。爲曾通籍九天門。聖朝尙德新民作。鄕序明倫古禮存。白首光輝驚陋巷。黃流氣色溢芳樽。山林軒冕乾坤內。到處無非雨露恩。</text>
<title>春日</title>,<text>澹蕩春光日夜浮。群陰消剝闇然收。草抽嫩葉尋幽逕。松送寒聲倚小樓。淑氣沖和無所欠。殘骸舒泰更何愁。緬懷童冠詠歸趣。上下眞同天地流。</text>
<title>松泉幽處 日本僧梵齡菴𪚥</title>,<text>禪師出世絶相尋。松茂泉甘地更深。齋罷從容煎活水。講餘瀟洒對淸陰。眞如自是無增減。參透何曾異古今。益鍊五門高着眼。明明佛祖有傳心。</text>
<title>松泉幽處 日本僧梵齡菴𪚥 其二</title>,<text>松泉幽處遠塵扃。竹杖銅甁丈室淸。長老勤修𪚥入定。沙彌習慣喜看經。林風浙浙吹雲散。溪月暉暉照榻明。直欲共參眞境界。若爲飛渡海冥冥。</text>
<title>次韻呈永嘉大斯文</title>,<text>俊逸詞華律自高。精剛筆勢出群豪。興采邀客頻投轄。靜裏觀棋任竊桃。共說謝安多重望。更憐公堇似醇醪。久居城市無塵想。何必區區海上逃。</text>
<title>成判書妻氏挽詞</title>,<text>同年桑谷少相親。不減前賢雷與陳。屢合論文狂散友。幾煩主饋大夫人。三從善處彝倫變。一德無違婦道淳。喜見高門臨玉樹。忽聞奔月倍傷神。</text>
<title>太宗殿下挽詞</title>,<text>聖祖龍飛起海東。翊扶煕運就神功。謳歌之啓天人合。禮樂從周德業隆。耕鑿四方開壽域。陶鈞一世振文風。鼎湖寂寞留弓劍。攀附無由恨莫窮。</text>
<title>送慶尙道水軍都體察使朴公 楚</title>,<text>昔臨南服振威名。今鎭東溟協衆情。豈獨樓船同快鶻。也知雄劍斬長鯨。令嚴貔虎千群肅。風靜琉璃萬頃平。遙想滿天涼月白。賦詩吟罷槊仍橫。</text>
<title>金判敦寧挽 諱九德</title>,<text>忠烈諸孫多儁賢。敦寧一派好相傳。早承家法能恭儉。再接天潢罕古先。共謂將爲舟楫用。俄驚正遇己辰年。世間存沒誰眞妄。地下當觀所以然。</text>
<title>甲辰冬。到廣寧城南驛。同天使程公鉛。起程赴京。</title>,<text>北風吹雪洒霏霏。幸伴皇華向紫微。虜騎敢能行草竊。使星元自近天威。海無驚浪千尋靜。雲在長空五色飛。何日明庭參盛禮。仰瞻金殿舜垂衣。</text>
<title>次許孔巖韻</title>,<text>文會華堂古意深。香煙輕颺雜檀沈。不煩謝傅遊山屐。閑愛坡仙伴鳥吟。照眼新梅披皓袂。盈樽美酒溢黃金。興來更促台星座。昭代淸歡勝竹林。</text>
<title>左相黃公母氏挽詞</title>,<text>老子崇班聳搢紳。天敎應數出忠臣。高門豈獨于公慶。盛德皆稱孟母隣。通籍諸孫揚宦路。兩髦全節動詩人。定知無憾重泉下。終始哀榮過入旨。</text>
<title>李司尹妻氏挽</title>,<text>淑愼柔嘉德不虧。宜家主饋百年期。忽催奔月仙遊遠。便見浮雲世事非。冥冥幽堂誰奉祀。蒼茫天道實無知。秋風瑟瑟吹丹旐。衰草斜陽滿目悲。</text>
<title>次孔巖許漢城詩韻。仍敍懷。</title>,<text>詩壇到處筆爲耕。更把琴棋寄雅情。訓誨始興醫女學。期頤終保世家聲。自憐乖氣交攻甚。誰悶殘年大瘦生。正値明時無少補。隙駒光景骨常驚。</text>
<title>梅叟詩卷。得高字。許判事耆𪚥</title>,<text>文敬諸孫世珥貂。靑箱相繼幾英豪。野堂慈惠人皆感。梅叟淸𪚥節自高。聖主求賢如不及。良才晦迹竟難逃。鵬程萬里從今始。知有任城贈佩刀。</text>
<title>次喜雨亭詩韻</title>,<text>新開亭榭倚峯頭。檻外郊原麥已秋。暇日登臨多所樂。百年身世更何憂。省耕玉輦移時駐。帶雨江雲接地浮。寵錫佳名仍志喜。高懸彩扁映芳洲。</text>
<title>鄭漢城挽章</title>,<text>總角情親至背鮐。人間豈獨有陳雷。甑山共被森如昨。甘露交歡久未追。白首每誇俱享壽。黃泉奄隔不勝哀。承家賴是蘭庭秀。餘慶鵬程萬里開。</text>
<title>次驪興淸心樓詩韻</title>,<text>扁舟駕浪好風端。勝景將書却厚顏。衮衮長流開闢水。重重高聳古今山。生涯欲付江湖裏。世網難逃爵祿間。賴有主人能置酒。暫偸樓上一宵閑。</text>
<title>次永嘉君賦雪</title>,<text>玉塵終日落紛紛。天上奢華借十分。逐吹自如投隙入。打窓時好擁爐聞。垂垂氷筋藘疑𪚥。褭褭銀絲柳映門。梁苑詞臣曾獻賦。簡齋居士不能文。藍關道擁愁遷客。黃竹詩傳識聖君。塵境歎然成巨麗。瓊葩無柰有奇芬。豐祥可見鹽梅用。壯觀交飛鵠鷺群。孟浩南歸滯宛洛。草堂相對詠胡雲。古人意氣餘詩句。今我吟哦向夕𪚥。賴有舊歌留樂府。綠尊端合醉紅裙。</text>
<title>月下看梅</title>,<text>梅花正發月華明。踏月看梅步步淸。最是乾坤奇絶處。夜深長嘯不勝情。</text>
<title>遣懷</title>,<text>朝出金門暮海壖。男兒性命也堪憐。有時內省却自遣。老眼分明頭上天。</text>
<title>登億景臺 在完山</title>,<text>登臨四顧乾坤豁。感極情懷却未平。一點雞林何處是。白雲終日向東征。</text>
<title>登億景臺 在完山 其二</title>,<text>西塞茫茫接海天。煙雲變態幾經年。空聞昔日通商賈。來泊蘇杭萬里舡。</text>
<title>偶題</title>,<text>客裏情懷難自遣。每沽春酒不論錢。醉鄕別有閑天地。卜築吾將駐酒泉。</text>
<title>偶題 其二</title>,<text>飽經人世事蹉跎。又見光陰促歲華。直欲超然浮海去。一聲煙月濯纓歌。</text>
<title>夜坐</title>,<text>夜深無寐寸心明。月照乾坤萬像淸。大將連營屯鴨綠。撚鬚愁坐一書生。</text>
<title>登四大寺樓。次板上韻。</title>,<text>架巖鑿壁起高樓。樓下淸溪碧玉流。自昔登臨消暑地。幾番歌舞幾珍羞。</text>
<title>贈遁山禪師</title>,<text>水雲深處縱栖禪。察得鳶魚識所先。性命肯隨師道異。古今風月本同天。</text>
<title>贈遁山禪師 其二</title>,<text>諄諄不倦擊童蒙。贊輔斯文亦有功。已見人倫難滅盡。可堪霞衲老山中。</text>
<title>贈別按部柳公 時謫居完山蒙赦還鄕</title>,<text>明公攬轡觀風日。賤子傷心賦鵩時。枉沐旌麾頻顧問。不知漂泊在邊陲。</text>
<title>贈別按部柳公 時謫居完山蒙赦還鄕 其二</title>,<text>雲枚海上好風微。曉日曈曈瑞霧飛。告別豈堪留頃刻。歸心正迫老萊衣。</text>
<title>讀春秋</title>,<text>先王四百餘年事。夫子傷麟一筆端。褒貶片言徒志晦。無人觀感正心官。</text>
<title>遣懷</title>,<text>百年人物過如風。脩短同歸一夢中。但覺此身當順事。不須丹竈問仙翁。</text>
<title>遣懷 其二</title>,<text>茅茨亦足蔽寒風。爐火仍兼暖室中。莫道貧居無興味。屢將樽酒對隣翁。</text>
<title>偶題</title>,<text>地僻何人肯見尋。鳥鳴求友柏成林。困眠飢食無餘事。報答君恩只此心。</text>
<title>范滂</title>,<text>黨錮諸人一世良。忠言感激願埋滂。肯因威武移前守。千載高名並首陽。</text>
<title>新法</title>,<text>荊公無柰焉功名。奚取朝章盡變更。端禮石碑徒屹立。至今溫國有仁聲。</text>
<title>村居四節用牧隱韻 春</title>,<text>和柔懶困氣浮空。萬物生成大化中。寂寞山村看更僻。杏花開遍倚東風。</text>
<title>村居四節用牧隱韻 夏</title>,<text>火傘張炎蔽大空。幾人愁殺在爐中。堪誇樹密溪深處。赤足當流滿面風。</text>
<title>村居四節用牧隱韻 秋</title>,<text>滿山紅樹欲焚空。山下人家錦繡中。笑殺心悲搖落客。何如大熱興淸風。</text>
<title>村居四節用牧隱韻 冬</title>,<text>慘慘雲凝雪滿空。悠揚萬鶴舞庭中。人間富貴誰如我。玉樹瓊林倚晚風。</text>
<title>無田用宋賢詩韻</title>,<text>故里無田可得歸。每思萍迹輒嚬眉。誰人剩有桑麻地。乞與先生不失時。</text>
<title>聞陶齋學士復職知經筵。奉寄以賀。</title>,<text>天門渺渺五雲橫。白日明明一氣淸。想得楚筵常置醴。幾多長策佐昇平。</text>
<title>元日謁訥村</title>,<text>訥村道氣老彌和。順序怡然閱歲華。後飮屠蘇誰不賀。人生七十又今過。</text>
<title>元日謁訥村 訥村詩幷附</title>,<text>吾向吾鄕見棘人。克家忠孝兩全身。屢徵不起𪚥誠切。名望孤高敻絶倫。</text>
<title>德州途中</title>,<text>芳草初齊綠錦茵。早花添作繡文新。牧童閑坐仍橫笛。便是唐虞皥皥民。</text>
<title>鳳陽府途中寒食</title>,<text>滿城寒食逼淸明。零落風花萬點輕。蹴踘遊人仍舊俗。鞦韆處處像昇平。</text>
<title>蓬萊閣</title>,<text>蓬萊高閣臨滄海。海上三山若箇邊。欲棹扁舟尋得去。浪翻風壯意茫然。</text>
<title>蓬萊閣 其二</title>,<text>山東山北海連天。利涉須憑萬斛舡。今古幾多舟揖手。令人重憶傅巖賢。</text>
<title>沙門島待風</title>,<text>四面蒼波一點山。崇興古寺碧雲間。客中無處禁愁得。日向僧窓往復還。</text>
<title>沙門島待風 其二</title>,<text>海雲無日不沈沈。留滯孤舟萬里心。危坐通宵看明月。故園花木幾晴陰。</text>
<title>枇杷</title>,<text>嘉果纏枝萬顆團。摘𪚥盤上累金丸。傍人莫怪囊盛去。種向鄕山晚歲看。</text>
<title>到淮安</title>,<text>往時將命過淮邊。綠髮朱顏正少年。今日重來兩鬢雪。倚船臨水意茫然。</text>
<title>用許孔巖閑中有感詩韻 孔岩名𪚥</title>,<text>世路安危已飽看。閑居正合養疏頑。年來意味誰知得。坐對淸江倚碧山。</text>
<title>用許孔巖閑中有感詩韻 孔岩名𪚥 其二</title>,<text>床上詩書不復看。眼前兒女任駑頑。子期已沒絃誰辨。千載寥寥只海山。</text>
<title>江村遣興</title>,<text>從古長江入海流。杖藜舒嘯步江頭。困眠飢食義皇世。何用敲針作釣鉤。</text>
<title>江村遣興 其二</title>,<text>爲人性僻愛淸閑。手把漁竿立小灘。汀畔鸕鵷如有忌。只緣曾不慣相看。</text>
<title>鐵嶺 丁亥七月。受東北都巡問之命。有是行。</title>,<text>崩崖絶澗愜前聞。北寒南州道路分。回首日邊天宇淨。望中還恐起浮雲。</text>
<title>磨天嶺</title>,<text>晨登絶頂近天閽。俯視扶桑灝氣渾。獨據一方無所歉。雖非五岳亦爲尊。</text>
<title>昭格殿致齋。次板上詩韻。</title>,<text>服此上衣幷下裳。皇天賦與正難忘。禮當至敬無文餙。一椀淸茶一炷香。</text>
<title>昭格殿致齋。次板上詩韻。 其二</title>,<text>淸夜寥寥鶴數聲。燈花欲盡已殘更。靜思大道玄眞妙。心自無塵一寸明。</text>
<title>庚寅七月。承命詣慶源。遷德安兩陵。奉安于咸州。</title>,<text>山陵渺渺隔磨天。祀事難敎盡吉蠲。仁孝聖君深得計。是非人議謾紛然。</text>
<title>庚寅七月。承命詣慶源。遷德安兩陵。奉安于咸州。 其二</title>,<text>亂後無人數日程。孤軍深入慶源城。書生豈是平戎手。只仗丹心一寸行。</text>
<title>庚寅七月。承命詣慶源。遷德安兩陵。奉安于咸州。 其三</title>,<text>昔日山戎謁我行。競持殽酒露深情。今來一境人煙斷。城郭秋風鳥獸聲。</text>
<title>庚寅七月。承命詣慶源。遷德安兩陵。奉安于咸州。 其四</title>,<text>水複山重章樹深。攀緣幾度越嶔崟。梓宮穩過磨天嶺。志喜𪚥詩獨自吟。</text>
<title>病中聞朴工曺 子靑 李永陽 膺 往龍山江。</title>,<text>江花灼灼草芬菲。想見江頭坐翠微。病客無聊簷日永。臥看林鳥引雛飛。</text>
<title>病中聞朴工曺 子靑 李永陽 膺 往龍山江。 其二</title>,<text>春光着物靄如雲。啼鳥還同舊日聞。行樂故人須秉燭。滿城桃李可離群。</text>
<title>到鄕山。拜掃先塋後留宿砧村舊莊。傷裴訥村仙去。因賦二絶。</title>,<text>桑柘扶疏遶屋邊。眼中泉石摠依然。自憐昔日鳩車者。白首貂蟬祭祖先。</text>
<title>到鄕山。拜掃先塋後留宿砧村舊莊。傷裴訥村仙去。因賦二絶。 其二</title>,<text>父老相邀勸酒觴。獻酬歡極默悽傷。訥村寂寂留庭樹。依舊淸秋葉醉霜。</text>
<title>次雙梅先生紅梅詩韻</title>,<text>粲粲仙娥白玉肌。却來城郭淡粧施。只緣隨俗變顏色。氷雪精神肯自移。</text>
<title>甲州</title>,<text>過盡松杉薈蔚間。孤城寄在巨川彎。向來𪚥俗蜂屯地。今日諸生學孔顔。</text>
<title>次朝廷使臣祝少卿所畫宋君家屛蘆雁圖詩韻</title>,<text>祝氏傳神顧虎頭。屛間咫尺見滄洲。蘆花雁影同千古。多少人悲白髮秋。</text>
<title>重送睿長老遊金剛山</title>,<text>金剛天下盡知名。削立群峯雪色明。佛祖至今留勝迹。飄然一鉢羡師行。</text>
<title>入山海衛關門</title>,<text>方千里九是中原。西北羌戌雜種繁。誰識秦皇功亦大。域民今古保關門。</text>
<title>城頭晚望</title>,<text>枳棘成林作外城。炊煙樵唱象昇平。州流帶繞山環合。坐到昏鴉萬古情。</text>
<title>寄法林月窓會長</title>,<text>法林精舍每關心。脩竹長松滿地陰。他日當成後三笑。夜窓蘿月聽猿吟。</text>
<title>遣懷</title>,<text>梵宮冷落滿庭苔。白板雙扉晝不開。日用閑眠幷飮食。時時燕喚主人來。</text>
<title>遣懷 其二</title>,<text>十載奔馳紙上名。僧窓此日淡忘情。夢魂不誠身無用。每繞天門拱聖明。</text>
<title>遣懷 其三</title>,<text>宦海無涯利涉難。浮沈千古幾波瀾。十年形𪚥同春夢。老臥鄕山瞻尙寒。</text>
<title>遣懷 其四</title>,<text>豈獨人能見肺腸。小烏巾上卽蒼蒼。田來居易吾家事。自有眞情久必彰。</text>
<title>理</title>,<text>無聲無臭與初終。作主形形色色中。不見至情眞實處。世人難免墮虛空。</text>
<title>心</title>,<text>一寸初從靜裏明。餘輝能感輔裁成。請看春氣中和極。萬物敷榮且發馨。</text>
<title>氣</title>,<text>至剛至粹浩無窮。與理相依妙用通。嘆息乘除紛萬變。聖人憂患幾時終。</text>
<title>讀寇萊公傳</title>,<text>揷竹誠心感上淸。可憐公議不分涇。特書賴有傳靑簡。千載名華並日星。</text>
<title>偶題</title>,<text>拙計唯思守準繩。謂將匡輔是誰能。窮途頗覺前非甚。却怪癡心尙不懲。</text>
<title>砧村四詠 春山躑躅</title>,<text>地僻人稀古木稠。春來山水轉淸幽。每邀隣老從花下。共酌溪流欲盡頭。</text>
<title>砧村四詠 夜雨梧桐</title>,<text>樛枝承雨萊聲低。獨坐悠然到曉雞。幸値文明周室化。佇看丹鳳一來棲。</text>
<title>砧村四詠 竹塢風煙</title>,<text>脩竹搖風節自堅。淡煙橫碧更嬋姸。群居不倚淸無累。興可賢君豈偶然。</text>
<title>砧村四詠 梅軒雪月</title>,<text>雪裏高標絶點塵。玉爲筋骨水爲神。參橫月白乾坤靜。細細淸香滿面春。</text>
<title>謝法林都僧統惠圓扇</title>,<text>上有君親下妻子。人間熱惱欲逃難。幸蒙開示揮涼術。從此應消毒火殘。</text>
<title>謝法林都僧統惠圓扇 其二</title>,<text>每當朱夏千金重。纔到淸秋一葉輕。自古乘除只如此。須知順事沒吾寧。</text>
<title>謝月窓會長惠炷香</title>,<text>新樣名香出法林。嫩條長直氣如沈。明窓靜對銅爐小。讀易時時更洗心。</text>
<title>砧村卽事</title>,<text>花紅草碧水東流。信命逍遙萬事休。獨坐獨行無外客。困眠飢食送春秋。</text>
<title>秋日。盡室遊草谷溪邊。</title>,<text>芒鞋竹杖引兒孫。對酒臨溪日色溫。貴賤悲歡都不管。怡然自負醉鄕尊。</text>
<title>秋日。盡室遊草谷溪邊。 其二</title>,<text>旣具妻孥又有孫。衡門亦足送寒溫。已知隨處當安分。肯爲傍人妄自尊。</text>
<title>三月三日。憶舊里興寧先生。</title>,<text>興寧生日是今晨。滿院紅桃照眼新。花下年年開壽席。天敎獨占大平春。</text>
<title>三月三日。憶舊里興寧先生。 其二</title>,<text>琳琅一箇照昏晨。具慶堂前白日新。壽席幾回添坐客。百花香裏聽陽春。</text>
<title>寄浩亭先生大斯文</title>,<text>否運年來値計羅。不堪人事盡蹉跎。只嫌丁乏夷吾比。後世寧無鮑叔牙。</text>
<title>鄕校學生。陪釋奠膰酒來。</title>,<text>宣尼曾不致膰行。野老何期分外榮。肯與學生相對醉。醒來益感世文明。</text>
<title>偶題</title>,<text>不量才德不謀身。事業常期倣古人。自訟格天誠未至。暮途窮迫楚江濱。</text>
<title>書懷</title>,<text>功微祿厚懼災生。謹職無心爲已營。又不善交誰愛惜。老閑村舍感君明。</text>
<title>建元陵守衛人番下還鄕者。來告番上。因成絶。</title>,<text>元陵開運記愚臣。拂拭前朝棄置身。欲拜鼎湖無路去。看人北上淚霑巾。</text>
<title>偶題</title>,<text>寡合仍無應卒才。唯將戇直疾邪回。非非是是人間世。聖主包容保不材。</text>
<title>謝月窓惠全豉</title>,<text>生豆腥多不適嘗。却因烹熟十分香。靜思𪚥𪚥𪚥𪚥𪚥。憂病年來感恨長。</text>
<title>謝月窓惠全豉 其二</title>,<text>拜受山家畢味嘗。𪚥煩通汗牙香。珍羞可備金盤用。回首天廚雲路長。</text>
<title>登星山感古</title>,<text>紫芝曄曄遍山陽。柔嫩新苗手摘嘗。因憶漢初商嶺老。時淸何獨不勤王。</text>
<title>黃庭居士寄詩戒予。奉次來韻。</title>,<text>對策當年共作賓。閑忙乖隔十餘春。紫書忽自黃庭至。始識弘仁院主人。</text>
<title>黃庭居士寄詩戒予。奉次來韻。 其二</title>,<text>弘仁院主絶朋從。修養精神已就功。爲問此心能盡未。若迷偏虔卽非中。</text>
<title>黃庭居士寄詩戒予。奉次來韻。 其三</title>,<text>氣數循環未有邊。自然消長萬千千。欲師安樂窩中叟。饒倖無心學少年。</text>
<title>復用前韻。寄黃庭。</title>,<text>深居一室不邀賓。氣序誰遷又已春。生意霜然盈宇宙。緬𪚥童冠洽沂人。</text>
<title>復用前韻。寄黃庭。 其二</title>,<text>七眞仁覆欠中𪚥。𪚥應能今壽至千。聞子已通鴻寶祕。幸傳機要𪚥衰年。</text>
<title>復用前韻。寄黃庭。 其三</title>,<text>故鄕安坐聖恩洪。深愧曾無尺寸功。衰病所能唯祝壽。每燒沈麝小爐中。</text>
<title>間錦川鐵城作左右相。喜而賦之。</title>,<text>燮理眞才得效忠。恩傾雨露四方同。何須更說西江水。處𪚥心安樂在中。</text>
<title>間錦川鐵城作左右相。喜而賦之。 其二</title>,<text>鳳沼亨衢接鐵城。世傳經術秉鈞衡。高才正與明時會。公道天開萬姓寧。</text>
<title>卽事</title>,<text>四面靑山碧玉環。涼風常在竹林間。小樓高壓春園靜。花氣晴薰蛺蝶閑。</text>
<title>有感</title>,<text>汲黯直言由本性。婁公不語豈他心。賈生流慟知何意。毀譽乘除自古今。</text>
<title>有感 其二</title>,<text>世路危機不一揆。聖賢猶未免猜疑。凡愚此老大可笑。自負忠誠天地知。</text>
<title>聞官軍攻對馬島。殘寇窮無所走。潛兵林藪間。盡銳突出。人人殊死戰。官軍稍稍引退。獨李摠制 順蒙 逆擊敗之。作詩志喜。</title>,<text>窮寇橫衝一鳥輕。三軍氣奪欲回兵。共稱飛將提全旅。特立摧鋒不自驚。</text>
<title>聞官軍攻對馬島。殘寇窮無所走。潛兵林藪間。盡銳突出。人人殊死戰。官軍稍稍引退。獨李摠制 順蒙 逆擊敗之。作詩志喜。 其二</title>,<text>與敵軍爭豈可輕。好謀能懼又知兵。平時驕縱無成算。卒遇奇鋒鮮不驚。</text>
<title>奉謝興寧大先生惠租十斛</title>,<text>末路誰憐此老貧。相猜不啻不相親。仁人厚惠同囷指。傲吏無由說涸鱗。</text>
<title>憶騎牛居士</title>,<text>白頭多病臥荒村。屈指明知半九原。宦海波濤風不止。淡交終始幾人存。</text>
<title>月窓會長惠扇子幷詩。次韻奉謝。</title>,<text>松竹陰中澗水聲。幾思禪榻十分淸。感師幻出涼風便。分及村翁拂小楹。</text>
<title>月窓會長惠扇子幷詩。次韻奉謝。 其二</title>,<text>竹窓月色竹風聲。靜坐觀空念念淸。老我未能逃世網。厭聞黃雀聒簷楹。</text>
<title>東安江</title>,<text>晝夜長江走不休。源頭竹嶺限南州。泝流何日臨層巘。一望三山一寫憂。</text>
<title>僕以不肖。妄發言忤旨。聖上猶不重譴。許歸故鄕。又令妻孥完聚。異恩至渥。蓋憐臣愚拙。記臣勞舊也。不勝感激。吟成一絶。</title>,<text>爲農敢鄙樊遲稼。巡圃勤鋤邵子瓜。祝效華封常拜手。殘年聖澤亦渾家。</text>
<title>次永嘉君賦雪詩</title>,<text>悠揚萬鶴舞林閭。處處依稀玉洞居。始信瓊樓簡齋老。眞知富貴不永餘。</text>
<title>次永嘉君賦雪詩 其二</title>,<text>田家喜氣滿村閭。共說民將樂業居。認得詞人歌詠趣。愛君憂國赤心餘。</text>
<title>次早梅詩</title>,<text>氷魂暗逐一陽回。玉立仙娥笑臉開。爲報主人多辦酒。黃昏月下更傾杯。</text>
<title>次早梅詩 其二</title>,<text>不假馳驅驛使回。可憐瓊蕊近人開。明窓淨几閑相對。細細香浮竹葉杯。</text>
<title>哭呂判書</title>,<text>童稚相親至老成。榮枯只是弟兄情。京華敢避西州路。每愴山陽笛一聲。</text>
<title>哭呂判書 其二</title>,<text>猗蘭變葉映庭中。玉樹相輝正氣同。揚歷七旬多事業。一朝千載旋成空。</text>
<title>甲辰九月。奉使赴燕京。賀洪煕皇帝登極。</title>,<text>洪武建文永樂問。屢承綸命覲天關。觀光誰似吾今遇。兩眼親瞻四聖顏。</text>
<title>賞容軒早梅</title>,<text>粲粲瓊葩巧翦裁。昔人多愛映溪廻。如今相見朱門裏。天爲和羹冒雪開。</text>
<title>登赤登院樓 沃川</title>,<text>往來行旅日千千。爭渡江頭一隻船。更上赤登樓上望。白鷗閑泛鏡中天。</text>
<title>和光 僧菴名</title>,<text>色色形形孰眞。至眞極處無極。何須獨往靑山。月照乾坤俱白。</text>
<title>次李先生 格 韻</title>,<text>楊柳村村水滿地。山河形勝是王畿。謾勞車馬馳周道。未有涓埃補盛時。任重一方心轉小。眼經殘郡淚堪垂。羡君高臥煙塵外。世事紛紜摠不知。</text>
<title>沙川道中</title>,<text>沙川縣在積城傍。山擁東西樹木荒。應接偏慙煩聚斂。奔馳未見務農桑。溪邊草色連朝雨。雲外鍾聲欲夕陽。自笑征夫無暇日。空令我馬獨玄黃。</text>
<title>次廣陵板上韻</title>,<text>簷前松樹檻前花。竟日登臨野趣多。淸賞晚來猶未罷。杯盤錯落燭生華。</text>
<title>普興寺卽事</title>,<text>僧居寥落碧山隅。雨後苔錢滿地鋪。落日苦遭詩興惱。緣溪時獨步靑蕪。</text>
<title>寄利城君</title>,<text>長湍江上結茅廬。畫紙敲針興有餘。勝境倘容吾卜築。秋風歸去作隣居。</text>
<title>寄麻田尹少尹</title>,<text>客行常道路。病骨自酸辛。何日淸江曲。歸來共卜隣。</text>
<title>挑燈</title>,<text>簿書紛滿案。坐久更挑燈。杜宇哭終夜。月明山萬層。</text>
<title>次時出亭韻</title>,<text>團茅臨野渡。微逕出榛荊。七里當年釣。三閭此日醒。煙籠寒水碧。山透小簾靑。地僻經過少。莓苔自滿庭。</text>
<title>在檜巖。寄朴知申事。錫命</title>,<text>逍遙洞裏久優遊。天寶山前又小留。京國故人安穩未。暮天雲樹屢回頭。</text>
<title>次鐵原東軒詩</title>,<text>北關晴望盡交州。過客難禁一片愁。草沒古都明夕照。蟬鳴喬木動新秋。山容水態無興廢。世事人心有謬悠。不用登臨傷往昔。也宜觴詠作良遊。</text>
<title>安峽</title>,<text>行盡千山到僻村。淸溪一曲數家存。民淳不慕繁華事。但務農桑敎子孫。</text>
<title>次聚遠樓詩</title>,<text>繁華雖減舊。形勝尙留今。野闊連滄海。天低櫬碧岑。涼風吹榻滿。素月照牕臨。坐久淸無寐。翛然世外心。</text>
<title>次江華詩</title>,<text>脩程通海島。古館倚雲岑。林僻溪聲響。簷虛月色侵。床風淸細細。庭樹綠陰陰。聽得居民說。昇平正値今。</text>
<title>次侍中樓子野詩韻</title>,<text>久客登臨倒玉舟。高吟未覺遠來遊。日長拄笏山當戶。夜靜鳴琴月滿樓。過嬾任他違世用。無才恨不解民憂。田園稚子應相候。莫使歸期有謬悠。</text>
<title>大同江舟中</title>,<text>朝天石下泛蘭舟。與客携壺作勝遊。堤上縈回平壤路。林端隱映永明樓。中流剩得滄洲趣。終日都無塵世憂。縱目騁懷還太息。年光江水共悠悠。</text>
<title>次柳判書 謙 詩</title>,<text>大同江上照文星。崧岳山前舊友生。酬酢一歡春氣暖。留連萬舞月華明。不堪遠別久爲客。可忍相邀還送行。京國追隨期歲暮。他時莫忘此時情。</text>
<title>述懷。呈頤齋。</title>,<text>事親日短事君長。有底年年客異鄕。回首大同江上路。春歸樹木又蒼蒼。</text>
<title>次靜州板上韻</title>,<text>朝家曾事大。塞俗得安居。不見干戈苦。誰嗟倉廩虛。江深雪消後。山好雨晴餘。幸此無塵雜。裁詩手自書。</text>
<title>望日寺</title>,<text>望日招提古。臨江殿閣淸。峯回樹陰合。潮退石稜生。斜照歸帆影。長汀落雁聲。留僧終日話。心遠更無營。</text>
<title>次李大提學 行 留別詩</title>,<text>紅妝畫舸泛長江。客裏淸遊信少雙。南浦邊頭相送後。將詩誰與倒秋缸。</text>
<title>介州樓</title>,<text>登臨歲月暮。天氣冷衣襟。野渡層氷合。山蹊積雪深。浮雲時出岫。倦鳥夕還林。自媿長爲客。悠悠一寸心。</text>
<title>次仁王長老韻</title>,<text>梵宮牢落掩柴門。僻近城南類遠村。一夜東風吹雪盡。萋萋芳草憶王孫。</text>
<title>谷山鄭使君寄詩。次其韻。</title>,<text>江雲渭樹迥參差。俱是東西作客時。長笑陶潛偏嗜酒。每多鄭谷早能詩。嬌兒解唱皇華什。勝友難同金屈巵。昨夜梅花開一朶。看梅此日倍相思。</text>
<title>奉呈頤齋</title>,<text>一辭北闕丹墀。三見西都白雪。莊舃難禁越吟。歸期定在何日。</text>
<title>贈浿水漁人 金虛舟</title>,<text>漁人生活未全貧。蒻笠蓑衣與釣綸。好是春風方浩蕩。江湖何處不容身。</text>
<title>雨中。寄卞春亭。季良</title>,<text>數間破屋雨聲酸。杜老床床摠未乾。想得藏身曾不出。何人特地訪蘇端。</text>
<title>用前韻</title>,<text>別後園梅幾度酸。相思淚點不曾乾。自多今日追隨地。茅屋連簷山兩端。</text>
<title>寧州南院樓。遇李同年 室。</title>,<text>渡水穿山獨問程。故人相見眼雙靑。樓邊更有停車興。白日杜鵑吟翠屛。</text>
<title>次淳昌樓詩</title>,<text>左右長風至。淸涼恰似秋。登臨知勝境。來往絶庸流。苔色池塘古。竹陰庭宇幽。倚欄還北望。三峴有高樓。</text>
<title>寄慶尙咸使相</title>,<text>四方曾攬轡。今日又觀風。山海數年別。琴尊何夕同。浮名皆老大。交道自兒童。努力宣王化。令民見召公。</text>
<title>次愚上人詩</title>,<text>靑山萬疊水千重。蘭若遙遙隱碧松。灑露楊枝常在手。隨風雲片杳無蹤。觀心不顧庭前柏。愛客誰聞飯後鍾。想得跏趺終永夕。只應明月照簷峯。</text>
<title>次金虛舟詩</title>,<text>思君日日暗生愁。別裏經春又到秋。早晚手持一竿竹。淸風相對釣魚舟。</text>
<title>閱高參議詩卷。得朝字。</title>,<text>海上光芒照九霄。始知星子已來朝。官高工部身仍貴。世掌耽羅志不驕。魂夢夜深鄕土曲。衣冠晨惹御香飄。黃花佳節聞佳會。病客還慙未見招。</text>
<title>丙戌十一月二十日。夜雪。</title>,<text>西峯寒日暮。萬里凍雲凝。牕外三冬雪。床頭半夜燈。擁衾全似鐵。呵筆更生氷。欲向梁園醉。其如酒價增。</text>
<title>幽居卽事</title>,<text>淸晨盥櫛戴烏紗。坐此茅茨一殼蝸。酒滴槽床疑有雨。雪飄庭樹作飛花。明牕點筆仍題句。碧澗敲氷自煎茶。客至從嗔還閉戶。年來過懶愛無譁。</text>
<title>用前韻。呈春亭。</title>,<text>朔風發發怯輕紗。宦路區區等戰蝸。吾道自悲絲欲染。君詩曾夢筆生花。病餘催釀杜陵黍。睡覺仍煎諫議茶。積雪盈庭人寂寂。癡兒索飯獨喧嘩。</text>
<title>寄白雲山焰上人</title>,<text>隻字遙傳落塵寰。知師住錫白雲山。雪深溪路無人過。松下巖扉盡日關。</text>
<title>寄廣陵柳牧使</title>,<text>紛紛世事與心違。秋日淸遊謾有期。幸此漢城無箇事。欲尋床榻共談詩。</text>
<title>詠蓮</title>,<text>風來水面遠飄香。淨植亭亭異衆芳。料得濂溪當日愛。非關翠蓋與紅粧。</text>
<title>寄李牧使 安愚。余之同甲</title>,<text>停雲杳杳隔長途。朔雪漫空歲又徂。形役自憐身已老。問君渾似舊時無。</text>
<title>寄慶尙咸監司</title>,<text>思君南望海雲臺。官廨淸遊問幾回。聽說梅花開欲遍。如何不寄一枝來。</text>
<title>走筆。送永嘉君奉使中原。</title>,<text>遙遙天路指南臺。歲暮離愁未易裁。酌酒與君須盡醉。黃梅初熟始歸來。</text>
<title>送玉川君赴京</title>,<text>鍾鳴金闕曙光明。使節飄然出漢京。少日學宮曾托契。去年盟府共書名。雪消海北山如染。雨歇江南草自生。何用臨分相惻惻。卽今夷夏値時淸。</text>
<title>寄許衡。得碧字。</title>,<text>屈指予所知。如君未易獲。昔佐關西幕。運籌無遺策。從玆遂立揚。餘子徒役役。豈意遭聖明。山林却投迹。卜居近靑山。無夢尋紫陌。七里聞子陵。三逕憶彭澤。垂釣江上雪。彈棋松下石。對月鳴素琴。看花岸烏幘。發興自四時。一笑天地窄。自謂羲皇人。光陰任過客。名駒有疾足。豈是終伏櫪。埋劍有光芒。豈是終棄擲。吾王方側席。會見振長翮。相思望停雲。漢南暮天碧。</text>
<title>送偰判漢城赴京</title>,<text>使節煌煌照綺筵。淸風杜閣舊儒仙。爲詩餘事還無右。專對何人得在前。三節傳家知積善。一身許國共推賢。料應敷奏龍墀日。雨露偏承降九天。</text>
<title>次四佳亭詩 四首</title>,<text>雪消風暖蕨芽肥。野雉近人嬌不飛。昨夜亭前微雨過。杏花開遍映朝暉。</text>
<title>次四佳亭詩 四首 其二</title>,<text>蛙聲閣閣雨絲絲。無數荷花滿綠陂。遲日樹陰人不到。科頭箕踞獨吟詩。</text>
<title>次四佳亭詩 四首 其三</title>,<text>風露凄凄木葉黃。芙蓉落盡菊初香。有時垂釣淸江曲。回首蘆花滿岸霜。</text>
<title>次四佳亭詩 四首 其四</title>,<text>歲暮風寒酒價加。對爐時復自煎茶。兒童錯料枝頭雪。爭報園梅已着花。</text>
<title>次韻。送朴咸豐之任。</title>,<text>昭代頻爲郡。能名聖主知。兒童競迎侯。故舊惜分離。地暖梅花早。琴橫月色遲。時時應得句。數寄慰予思。</text>
<title>次韓少尹詩</title>,<text>疏牕日射弄飛埃。覓句還慙未有才。王子文楸塵已合。手談何日得相陪。</text>
<title>次古人欲歸詩韻</title>,<text>茅茨依綠野。門巷隔紅塵。盤谷居民少。杜陵隣舍淳。漁磯堪屈膝。禪榻可容身。未作歸來賦。多慙千載人。</text>
<title>勸學</title>,<text>無聞吾今愧滿顏。鏡中空嘆鬢毛斑。詩書勤向少年讀。一簣終成九仞山。</text>
<title>次金敎授詩 二首</title>,<text>白駒在幽谷。毛骨自權奇。相憶不相見。空歌伐木詩。</text>
<title>次金敎授詩 二首 其二</title>,<text>塵事村中少。梅花雪裏奇。放翁才思妙。能得幾篇詩。</text>
<title>題眞觀社浴室</title>,<text>梵宮最奇絶。旁圍山硉屼。主人曹溪老。吸盡西江闊。餘事畫入神。好客意眞實。留連共休沐。軟語聽終日。飯飡兼海山。茶果雜柹栗。所願不外求。足以相怡悅。此身雖塵寰。素心在巖穴。安得被接引。霞上度歲月。半夜吟思長。松聲響風雪。</text>
<title>伊彥村家卽事 二首</title>,<text>氷合前溪雪滿峯。地偏來往摠無蹤。家家苦被催租急。婦女相呼入夜舂。</text>
<title>伊彥村家卽事 二首 其二</title>,<text>茆屋寥寥對雪峯。山中宰相此投蹤。老婆却恐饔飧乏。斗粟朝來帶雨舂。</text>
<title>尙州新樓 幷引</title>,<text>百尺危樓客館東。朱欄碧瓦映高空。藕花新沐經朝雨。槐樹長吟盡日風。拄笏滿牕山色裏。鳴琴當戶月明中。我來剩得登樓興。欲寫新詩愧不工。</text>
<title>次星州東軒詩</title>,<text>暑氣南方特地加。那堪病客遠相過。名軒幸此憑風迥。簷外陰陰綠樹多。</text>
<title>次燕子樓詩 二首</title>,<text>鸚鵡洲邊芳草靑。滕王閣上落霞明。箇中亦有當時興。擧酒臨風物外情。</text>
<title>次燕子樓詩 二首 其二</title>,<text>樓臨山海幾經春。簟布琅玕不惹塵。獨倚前楹遊目久。淸風淡月似留人。</text>
<title>次永嘉樓詩</title>,<text>樓閣秋生枕簟淸。登臨王粲不勝情。倚閭慈母應相望。有子那堪嶺外行。</text>
<title>次襄陽曲</title>,<text>襄陽山高秋空晴。襄陽水遠西日明。爺孃泣送兒女行。途人惻惻渾傷情。</text>
<title>次甫州板上韻</title>,<text>嶺外曾聞有是州。今來偏喜上高樓。晴川日暖銀魚戲。曉洞雲開野鹿遊。樹繞簷楹金氣早。山臨几案翠光浮。吟餘直欲題新句。姓字還慙板上留。</text>
<title>次驪興樓詩 二首</title>,<text>紅蓼花邊水滿江。蕭蕭秋雨灑船牕。漁歌互答朱欄外。半日登臨興不雙。</text>
<title>次驪興樓詩 二首 其二</title>,<text>風來樹影漾澄江。雨後山光滿入牕。却憶當年樓上醉。婆娑紅袖舞雙雙。</text>
<title>次龍宮樓詩</title>,<text>衰年偏媿不曾閒。日月馳驅客路間。幸此登臨仍縱目。八窓圖畫謝公山。</text>
<title>次咸昌樓詩</title>,<text>地古饒喬木。樓高近碧天。思君兼戀母。回首夕陽邊。</text>
<title>寄江原尹使相</title>,<text>停雲北望鐵關遙。秋晚邊城木葉凋。獨立蒼茫無限意。一尊何日更相邀。</text>
<title>次淸道樓詩</title>,<text>客館階南面。僧居院北頭。池淸不受暑。軒迥別留秋。古岸長林暗。晴溪斷靄浮。山前種瓜者。莫是故秦侯。</text>
<title>送杉庭</title>,<text>歸思飄然未易留。脩程遙指海南州。白蓮結社知何日。愧殺紅塵又過秋。</text>
<title>次東萊詩 二首</title>,<text>雪中花木裹危臺。惆悵孤雲不再來。淡月淸風閑幾歲。欲尋前事少遲徊。</text>
<title>次東萊詩 二首 其二</title>,<text>轅門劍戟夜先明。邊將令嚴神鬼驚。己使倭奴知德敎。何煩武備振威聲。</text>
<title>次善州樓詩</title>,<text>雨後溪山畫樣新。高樓百尺不栖塵。風來左右淸魂骨。暑氣何曾惱殺人。</text>
<title>題彥陽東軒</title>,<text>仲冬風日似春陽。四季花開映短墻。慈母未知南地暖。應將手線作衣裳。</text>
<title>戲贈安司諫</title>,<text>七點仙山俯海湄。遠遊能得幾篇詩。異方塵染衣裳盡。須喚山前濯錦兒。</text>
<title>次雙梅堂月影臺詩</title>,<text>書生過此尙含羞。壯士腐心知幾秋。直欲張帆仍制梃。奉天問罪海東頭。</text>
<title>次固城詩</title>,<text>杖鉞重來海一邊。醒吟楚澤憶年前。升沈祗是催人老。白髮如今已颯然。</text>
<title>哭恩門陶隱先生</title>,<text>文章星斗耀秋旻。節義如公有幾人。還憶錦城當日語。不禁揮淚滿衣巾。</text>
<title>呈秦典農</title>,<text>永貞南畔碧山阿。栗樹扶疏隱者家。敢道當年深托契。客中曾不一相過。</text>
<title>題開寧門樓</title>,<text>南行苦炎熱。一上納微涼。喬木千章老。高樓百尺強。日移疏竹影。風動碧荷香。坐久無塵想。長吟到夕陽。</text>
<title>次梁州詩</title>,<text>郡樓高壓古城邊。板上留題憶昔賢。百里湖山開井邑。一軒風月屬詩仙。柳條弄色新晴日。竹樹橫陰夕照天。已認宜春眞樂土。漫漫平野是良田。</text>
<title>次金剛舍詩 二首</title>,<text>一檻奇觀自四時。壁間留得古人詩。與君竟夕觴還詠。此會應爲後日思。</text>
<title>次金剛舍詩 二首 其二</title>,<text>地盡蒼溟近。簷虛素月臨。門開花樹下。路出竹林陰。</text>
<title>次蔚州太和樓詩</title>,<text>官解初尋寺。僧閑不閉門。山光水色映晴軒。詩景自成繁。古調聞瑤瑟。高吟倒綠尊。歸來長笛月明昏。前路曲通村。</text>
<title>平遠閣</title>,<text>歲遠無遺閣。江空不見船。昔人行樂在何邊。草樹獨蔥芊。村逕連官道。山雲雜野煙。客中遊興轉凄然。健筆憶臨川。</text>
<title>白蓮社</title>,<text>雪作蓮花蘂。波生竹簟文。老禪面壁默無言。妙法恨難聞。白髮身將老。紅塵眼欲昏。何時結社學高論。今日又殘矄。</text>
<title>碧波亭</title>,<text>古郡臨鯨海。幽蹊遶鶴汀。欲尋往事上高亭。臥碣已殘銘。遠水連天碧。平蕪滿地靑。誰家長笛惱人聽。懷古涕空零。</text>
<title>隱月峯</title>,<text>新月如明鏡。危峯似翠華。磨天數點聳嵯峨。藏得一輪斜。不聽驚飛鵲。空看欲落霞。停杯知是謫仙家。早晚照陵阿。</text>
<title>望海臺</title>,<text>臺迥臨無地。天低接大洋。鯨波浴日動晨光。萬頃共蒼蒼。風起潮聲壯。雲開帆影忙。倭奴不得犯東方。處處務農桑。</text>
<title>次浩亭留別詩</title>,<text>漢城南畔送將旋。草色靑靑霽景鮮。堂上慈親年八十。遠遊烏得不潸然。</text>
<title>次鷄林東軒詩 二首</title>,<text>一千王業舊邦家。回首難禁客恨多。宮殿遺基春寂寂。野桃猶發昔年華。</text>
<title>次鷄林東軒詩 二首 其二</title>,<text>脩脩翠竹密藏家。地近蓬山勝事多。昨夜霏微山雨過。牧丹庭院富春華。</text>
<title>次松生韻</title>,<text>松溪雨過水初生。山路日斜人不行。滿樹梨花滿牕月。啼鵑不歇夢難成。</text>
<title>寄光山金同年 二首</title>,<text>能吟雄辯憶曾聽。相見何時眼共靑。軒冕無心高臥地。竹林深處一茆亭。</text>
<title>寄光山金同年 二首 其二</title>,<text>每逢南使問平安。雲樹遙遙會面難。聖主卽今方側席。可能隨意臥東山。</text>
<title>寄豐海咸使相</title>,<text>秋風一別又經春。縹渺停雲愁殺人。聽說君今還少壯。自慙多病鬢絲新。</text>
<title>寄西都朴使相</title>,<text>天南天北路茫茫。促席何時共詠觴。我昔久遊箕子國。當時相識摠難忘。</text>
<title>次金山詩</title>,<text>榴花分戶映。荷葉滿池浮。白日杜鵑哭。山深幽事稠。</text>
<title>次黃澗樓詩</title>,<text>結構凌空迥。來登盡日留。瓊峯當檻秀。金磵抱村流。路出長林外。城臨大野頭。還疑仙境裏。駕鶴馭風遊。</text>
<title>寄金敎授</title>,<text>五月榴花滿樹時。連旬霪雨政離披。江流泛溢經過少。暑氣煩蒸坐臥疲。心爲苦吟長廢事。鬢因多病漸如絲。相逢一笑知何夕。北望停雲有所思。</text>
<title>次順興樓詩</title>,<text>心事年來喜謬悠。更堪登此仲宣樓。側身西望朝天路。華岳蒼蒼俯漢流。</text>
<title>自玄風往昌寧。雪中次金直講詩。二首。</title>,<text>吟肩山聳雪初晴。政是襄陽昔日情。眼底三千銀作界。怪來詩思不勝淸。</text>
<title>自玄風往昌寧。雪中次金直講詩。二首。 其二</title>,<text>江山處處絶相過。倦客披蓑路正賖。白雪似嫌春色晚。故敎千樹作梅花。</text>
<title>次草溪鑑政樓詩</title>,<text>一區山水絶纖塵。禾黍離離霽景新。半日登臨多興緖。淸風眞箇似留人。</text>
<title>次昌寧龜庵四詠</title>,<text>桃嬌杏艶瓮頭淸。芳草茸茸雨乍晴。此日登臨雖信美。吟餘難禁故鄕情。</text>
<title>次昌寧龜庵四詠 其二</title>,<text>綠樹陰陰晝刻長。風生高閣簟紋涼。一庭疏雨經過少。無數榴花照粉墻。</text>
<title>次昌寧龜庵四詠 其三</title>,<text>琪樹西風海上州。樓臺佳處作淸遊。黃鷄白酒村村路。父老相將慶有秋。</text>
<title>次昌寧龜庵四詠 其四</title>,<text>臘月階前發早梅。淸香細細逐風來。訟庭寂寂無餘事。積雪皚皚絶點埃。</text>
<title>次朴松溪詩</title>,<text>異鄕難得一淸遊。況是經旬雨未收。早晚風吹雲散盡。共乘明月賞中秋。</text>
<title>己丑歲日。與安司諫次古人詩。</title>,<text>南郡非吾土。京華憶老親。那堪新歲日。猶作異鄕人。雲水宜投迹。田園可養身。如何被形役。馬上又逢春。</text>
<title>次永嘉君暮春詩 二首</title>,<text>渠柳陰陰燕學飛。雨餘庭畔鎖苔衣。百花落盡春將暮。便合歸田媿未歸。</text>
<title>次永嘉君暮春詩 二首 其二</title>,<text>塵事紛紛易換時。落花飄絮使人悲。世間誰是長年者。綠髮無端成素絲。</text>
<title>尹愷妻氏輓詞</title>,<text>勤儉家聲著。貞嘉婦道宜。鼓盆徒自苦。奔月已難追。落日蒼山麓。寒煙綠水湄。郞君相識久。執紼倍傷悲。</text>
<title>劉副令村舍偶吟</title>,<text>暇日山村訪故人。柳陰茅舍俯溪濱。他時倘得歸田去。賣劍求牛定卜隣。</text>
<title>次閔執義詩 二首</title>,<text>向晚淸風左右來。憑欄問月獨停杯。先生本自有佳句。安得同吟一笑開。</text>
<title>次閔執義詩 二首 其二</title>,<text>故人倘許抱琴來。相對何辭復一杯。想得僧居人寂寞。苔扉終日不曾開。</text>
<title>次朴生詩</title>,<text>幽人本與世相疏。獨向靑山卜結廬。宦路難爲頻會面。從今恐有絶交書。</text>
<title>次裵山人 衷 詩 五首</title>,<text>霞上歸來獨倚樓。風淸月白桂花秋。百年形役徒勞耳。直欲尋君萬事休。</text>
<title>次裵山人 衷 詩 五首 其二</title>,<text>日日登臨費越吟。客中容易變光陰。拂衣直欲尋君去。其奈難忘報國心。</text>
<title>次裵山人 衷 詩 五首 其三</title>,<text>紛紜世事不曾知。臥聽溪聲十二時。竹檻松牕閑日月。應乘淸興數題詩。</text>
<title>次裵山人 衷 詩 五首 其四</title>,<text>功名富貴視泥沙。閒占溪山作一家。讀罷黃庭無箇事。籬邊學種故侯瓜。</text>
<title>次裵山人 衷 詩 五首 其五</title>,<text>當年束帶立朝端。衣染塵痕不自閑。鄕曲歸來心自適。浪吟風月醉醒間。</text>
<title>送朴牧使之任公州</title>,<text>我昔南遊日。再登江上樓。山前橫驛路。林下繫漁舟。地僻風煙古。春深樹木幽。此去樹佳政。何用抱離憂。</text>
<title>賀鄭司諫</title>,<text>昭代除司諫。才名獨蔚然。霜蹄開道路。風翮得秋天。紅映當階藥。香飄滿袖煙。有時封事罷。題詠藹孤騫。</text>
<title>走筆寄仰巖崔同年。兼呈法泉珪上人。</title>,<text>上人寺在碧山陰。故友門臨漢水潯。會向春風賦歸去。芒鞋竹杖日相尋。</text>
<title>次獨谷餞金海金公詩</title>,<text>傷心老來易。臨別淚先潸。歸路東南極。交情伯仲間。鳴琴宓子閣。拄笏謝公山。何日一樽酒。相邀更展顏。</text>
<title>謝李參判送桃</title>,<text>僻近城東有小皐。故人曾此種仙桃。笑他方朔勞偸得。手摘時時惠我曹。</text>
<title>次許柏亭詠梅 二首</title>,<text>有使敲門急。來傳長者詩。始知氷雪裏。生白動南枝。</text>
<title>次許柏亭詠梅 二首 其二</title>,<text>香分庾嶺樹。興逸放翁詩。且問玲瓏蘂。如今着幾枝。</text>
<title>次權逸民送梅竹盆詩 三首</title>,<text>淸香偏愛矣。勁節可欽哉。坐對無塵想。羲經盡日開。</text>
<title>次權逸民送梅竹盆詩 三首 其二</title>,<text>灼灼春桃李。歲寒安在哉。梅花底心性。獨向雪中開。</text>
<title>次權逸民送梅竹盆詩 三首 其三</title>,<text>猗猗淇上態。馥馥嶺頭香。感子能培養。慇懃奇草堂。</text>
<title>閒居卽事 二首</title>,<text>地僻罕人事。幽居近古城。雨晴花亂發。風暖鳥和鳴。藉草溪邊坐。尋芳樹底行。靑春無限景。容易動詩情。</text>
<title>閒居卽事 二首 其二</title>,<text>幽居淡無事。最覺野情多。雨過山如染。春回物自華。壺觴獨怡悅。禽鳥共吟哦。時復空庭畔。聊行踏軟莎。</text>
<title>呈卞先達</title>,<text>呼兒閉柴戶。忍病坐朝暉。詩句憑愁得。蒲團趁暖移。地偏人不到。院靜鳥爭飛。日欲共談話。何時慰所思。</text>
<title>有感。呈卞注書。</title>,<text>歲月無停期。四序迭相侵。百年若大夢。胡爲憂其心。庭宇無塵雜。獨坐鳴素琴。悠然聽鳴禽。嚶嚶求友音。感此還有懷。擧酒不能斟。卞公誠志士。遑遑惜寸陰。所以當妙年。令譽振儒林。嗟予復何者。馬牛強裾襟。區區爲物役。世上徒駸駸。</text>
<title>秋夜。寄友人。</title>,<text>坐久塵喧息。蕭然自詠詩。霜餘秋氣重。夜永漏聲遲。松子風前落。樓陰月下移。通宵淸不寐。戀戀獨含悲。</text>
<title>海棠</title>,<text>雨過溪頭發海棠。紅衣瀾漫映朝陽。無端忽被微風觸。暗送淸香入酒觴。</text>
<title>寄友人</title>,<text>風暖溪山霽景新。浪吟何處賞陽春。相思不見門前路。楊柳靑靑愁殺人。</text>
<title>春日。訪柏亭。</title>,<text>扶杖尋蘭若。行行上翠微。採花香滿袖。躋險石拘衣。日暖鳥聲變。山深人語稀。相逢展懷抱。月夕坐忘歸。</text>
<title>登樓 二首</title>,<text>登樓散遊目。詩句得淸新。柳暗千門雨。花濃萬樹春。彈棋消永日。把酒任長貧。地僻經過少。門無車馬塵。</text>
<title>登樓 二首 其二</title>,<text>地僻交遊絶。還堪獨詠詩。雨苔依砌上。煙柳漾簾垂。花落春將暮。鳩鳴日正遲。何時與朋好。同擧濁醪巵。</text>
<title>宿開聖寺</title>,<text>精舍寥寥絶世情。坐來偏得客魂淸。滿山躑躅溶溶月。夜半子規三兩聲。</text>
<title>宿觀音寺</title>,<text>千山一條路。步步獨來尋。地僻人難到。峯高日易沈。瀑流鳴亂石。寒磬出疏林。寂寂無塵想。煎茶對月吟。</text>
<title>贈虛上人</title>,<text>寂歷春山裏。逍遙意味多。穿林晨採藥。燒竹夜煎茶。幽鳥弄遲日。輕風吹落花。從令數來往。促席共吟哦。</text>
<title>夏日。懷友人。</title>,<text>日永輪蹄絶。人稀院宇深。階花風半落。渠柳雨初陰。嬌燕能輕舞。新鸎學好音。思君不相見。獨立費長吟。</text>
<title>尋僧</title>,<text>尋師白雲裏。躋險到仙宮。陰壑經春雪。長松盡日風。鍾鳴山色暮。門掩月明中。最愛一笑話。能令萬慮空。</text>
<title>遊山</title>,<text>天淡雨初晴。遊人發興淸。山坡秋色淨。樹杪晚風鳴。石路披荊去。松溪渡水行。高峯僧舍近。隱隱暮鍾聲。</text>
<title>閒中</title>,<text>閒中獨坐詠新詩。興味悠然雨後時。一逕落花人不到。綠陰終日聽黃鸝。</text>
<title>燈前聽雨</title>,<text>夜深庭院絶塵囂。一點寒燈照寂寥。百感中來吟未穩。簷前松竹雨蕭蕭。</text>
<title>寄姪</title>,<text>數年遠爲別。情思惟日新。道途諒緬邈。有如越與秦。相思不可見。回首增愁辛。讀書崇令德。可能致此身。幼年不努力。老至徒傷神。予聞不學者。無物堪比倫。寸陰莫虛度。日月不待人。爲言服我規。勿忘書諸紳。</text>
<title>次順州樓詩</title>,<text>疊嶂圍平野。脩程繞大江。地淸人寂寂。心思坐來降。</text>
<title>次成州西樓詩</title>,<text>有酒何須問酒泉。最宜觴詠碧江前。千年地僻風煙古。十里巖回樹木連。水面初肥過夜雨。山容漸瘦暮秋天。宗工當日留題壁。欲和微吟却惘然。</text>
<title>次浩亭先生韻。寄卞司藝。</title>,<text>京國松山下。西都浿水頭。雲橫夫子廟。秋盡仲宣樓。濟濟斯文會。涼涼客子遊。何當同一笑。相憶未曾休。</text>
<title>奉呈東北界監司</title>,<text>多病誰憐我。淸談每憶君。東西連北境。何日共論文。</text>
<title>次永寧東軒詩</title>,<text>山圍四面是天城。城外良田接海平。爲報主人敷德敎。坐令耕鑿稱民情。</text>
<title>次龍州詩韻。寄友人。</title>,<text>知我胸襟憐鮑叔。居民身世見無懷。薕葭野外海天闊。楊柳池邊村逕回。待得春深花正發。重來共酌看花杯。</text>
<title>次兵曹正郞李兩同年 李室，李敢 詩</title>,<text>三年爲客大同湄。東望松山有所思。紫洞早知仙境界。遊人應與兩雲期。</text>
<title>次浿水漁人韻</title>,<text>漁人舊比丘。寄跡大同江。鱸膾元無敵。鷗盟亦少雙。隨風榣桂楫。伴月宿船牕。我欲相尋去。此心何日降。</text>
<title>黃菊 二首</title>,<text>聽說陶家一逕栽。何人移得數枝來。似嫌紅紫爭春色。還向霜餘獨自開。</text>
<title>黃菊 二首 其二</title>,<text>一叢黃菊玉盆栽。風過寒香細細來。陶令未歸時屢改。東籬霜蘂爲誰開。</text>
<title>次虛舟卷韻</title>,<text>當年高臥水雲間。此日端知行路難。一自山人逃佛後。祗應猿鶴怨深山。</text>
<title>御製聯句</title>,<text>天設錦筵期萬歲。民無菜色感君恩。恩波浩蕩溫言裏。國步昇平永樂中。中外無憂是今日。君臣合道事朝廷。廷臣祝壽呼山岳。嗣子修身奉祖宗。</text>
<title>次李少監詩</title>,<text>華筵今日爲君開。紅粉三行酒百杯。相對笑談皆故舊。共聞歌吹更遲徊。蘭燈影靜明如晝。羯鼓聲高殷若雷。珍重先生贈佳句。吟來足可瀉愁懷。</text>
<title>大同館落成 三首</title>,<text>歡極冬宵却不長。吳姬越女儼分行。風情自是無窮者。歌舞前頭快倒觴。</text>
<title>大同館落成 三首 其二</title>,<text>新樓百尺壓江長。座上佳賓列雁行。歌吹夜深多勝事。仙娥來獻萬年觴。</text>
<title>大同館落成 三首 其三</title>,<text>三年塞北客愁長。宦路人心勝太行。不願大夫醒楚澤。欲隨陶令醉壼觴。</text>
<title>立春。次虛舟韻。二首。</title>,<text>春暉漸與客愁長。病裏餘生付藥方。自愧賢勞偏在我。去年中國亦觀光。</text>
<title>立春。次虛舟韻。二首。 其二</title>,<text>三年客裏恨彌長。悔殺當年志四方。携幼何時還入室。笑談相對一燈光。</text>
<title>訪春亭不遇</title>,<text>故人茅屋碧山阿。官暇來尋日欲斜。索筆慇懃題姓字。爲他僮僕報相過。</text>
<title>用前韻呈春亭</title>,<text>茅齋寂寂翠微阿。秋日凄凄細雨斜。自料平生偏愛客。故人何事不曾過。</text>
<title>用前韻</title>,<text>毀譽從他墨與阿。何爲獨泣路岐斜。此身眞箇同泡影。百歲爭如醉裏過。</text>
<title>李典書輓詞</title>,<text>落落風儀獨老成。歷揚中外有賢聲。謂爲柱石扶王室。忍見銘旌導去程。</text>
<title>寄呈許敬差官 該。 兼呈廣州柳牧使 謙。</title>,<text>廣陵從古號繁華。賓主詩中摠大家。滿座淸輝臨玉樹。驚人麗句吐天葩。翩翩妙舞飄羅綺。細細嬌歌雜琵琶。宦路東西難會合。想知今日興無涯。</text>
<title>以詩答焰師書</title>,<text>白白雲橫疊疊山。禪房隱映碧松間。猿鳴鶴唳無餘事。牢落疏籬不掩關。</text>
<title>送許公之任公州 二首</title>,<text>鷄龍山下錦江淸。江上閭閻是古城。今日使君馳五馬。龔黃烏得獨名聲。</text>
<title>送許公之任公州 二首 其二</title>,<text>修形庵在錦江旁。釋老嚴公借一房。聽說年來生活淡。草衣蔬食度炎涼。</text>
<title>次友人韻</title>,<text>詩律淸新逼正音。難將雜佩報雙金。嗟予畫鵠終安用。羡子名高翰墨林。</text>
<title>次李古城詩 二首</title>,<text>今見君詩句句淸。江村勝事說分明。此身苦被塵緣縛。物外佳遊愧未成。</text>
<title>次李古城詩 二首 其二</title>,<text>芳草凄凄溪水淸。溪邊柳暗又花明。先生好客村醪熟。會向良辰一醉成。</text>
<title>次春亭韻</title>,<text>春深弱柳綠千條。雨後桃花樹樹嬌。驅使卽今詩酒在。故人何用問山殽。</text>
<title>次權觀察使詩</title>,<text>且問何人獨解棋。祗知吾子最能詩。桃花開遍眞堪賞。携酒招尋莫負期。</text>
<title>僧伽寺。次孔漁村詩。</title>,<text>佛刹依巖底。天花落講筵。高蹤尋碣石。淸聽愛風泉。一水白連海。三峯靑揷天。坐來塵想絶。從此欲逃禪。</text>
<title>題日本僧松泉幽處卷中</title>,<text>岧嶢蘭若俯層岑。中有高僧卽道林。滿地松陰連講榻。一泓泉水照禪心。靑靑獨抱凌霜節。混混能成注海深。回首扶桑都不遠。因風莫惜報徽音。</text>
<title>太宗大王輓章</title>,<text>天眷三韓降聖神。恪勤候度保東人。興王大業傳王季。濟世隆功邁世民。日月照臨開泰道。乾坤造化撫洪勻。殊恩特被淪肌骨。每見羹墻淚滿巾。</text>
<title>題普興寺</title>,<text>白雲深鎖梵王宮。石徑縈回萬木中。攬轡未能宣盛德。對僧端合學談空。</text>
<title>寄忠淸咸使相</title>,<text>黃驪樓壓大江頭。詩酒何時共勝遊。水遠山長雲杳杳。春風難禁憶君愁。</text>
<title>次麻田東軒詩 二首</title>,<text>門外栽桑復種麻。官家寥落似村家。客中乘興尋詩處。雨後薔薇一架斜。</text>
<title>次麻田東軒詩 二首 其二</title>,<text>久客憂端亂似麻。此心非是久離家。元元未得安耕鑿。終日負柴山路斜。</text>
<title>次臨津亭詩</title>,<text>何人卜此起孤亭。山水奇觀別有名。自愧驅馳詩摠廢。謾吟霞鶩倚前楹。</text>
<title>在檜巖寺洞裏。呈知申事。二首。</title>,<text>好隨玉輦此來遊。綠樹重陰盡日留。左右淸風吹不止。獨乘幽興掉吟頭。</text>
<title>在檜巖寺洞裏。呈知申事。二首。 其二</title>,<text>憶昨安和洞裏遊。每逢佳處共淹留。如今寂寞逍遙下。案牘勞形欲白頭。</text>
<title>次陽川亭上詩</title>,<text>坐看流水共長天。十里奇觀几案前。牧笛聲飄村樹外。歸帆影落夕陽邊。舟人夜語聞明月。野店晨炊見白煙。待得秋風魚稻美。須將詩酒更開筵。</text>
<title>謝萬義贈扇</title>,<text>天地炎蒸夏日長。驅車到處熱中腸。晚來始得山中月。無限淸風灑面涼。</text>
<title>招張儀郞</title>,<text>暫別崧山下。如今已二年。欲將舊談笑。相對一懽然。</text>
<title>次張儀郞詩</title>,<text>伊彥村莊俯大川。與君垂釣約他年。此身縱被浮名絆。一片歸心已浩然。</text>
<title>在蓮亭。招尹敎授。</title>,<text>亭榭含風俯綠池。雨餘雲錦政離披。喫茶時復尋詩句。除却先生更與誰。</text>
<title>贈金獻納 涉</title>,<text>臘天流落到花時。獨掩柴扉白日遲。爲報寬心詩酒是。客中觴詠不須辭。</text>
<title>次安山東軒詩</title>,<text>獨坐東軒望碧山。禪宮隱約白雲間。乞身何日尋僧去。臥聽松風特地寒。</text>
<title>寄一雲上人</title>,<text>法泉寺在仰巖東。雉岳山高倚半空。何日閒尋田舍去。焚香相對聽松風。</text>
<title>題安東浴室</title>,<text>庭前吏散月華晶。樓下溪通夜氣淸。客子思歸懷抱惡。無端舒嘯賦秋聲。</text>
<title>題映湖樓 補遺</title>,<text>今年又作嶺南遊。行遍南州到福州。地僻堪誇人尙儉。亭閑不覺客凝眸。山川豈爲興亡改。風月應須左右收。半日登臨胸次盪。欲歸未去重淹留。</text>
<title>永樂年</title>,<text>永樂年逢第一春。閑居自是葛天民。半酣白酒有眞趣。坐對靑山無俗塵。</text>
<title>次楊州東軒詩</title>,<text>爲客幾回經此州。流光冉冉又將秋。觀風自愧元無補。遇事方知未有謀。慷慨范滂曾攬轡。悲涼王粲獨登樓。公餘欲和陽春曲。徙倚沈吟半日留。</text>
<title>偶吟</title>,<text>從來多病故人疏。不見高軒到草廬。寂寂簷楹風日暖。獨凭烏几檢方書。</text>
<title>夜飮。呈座上諸公。</title>,<text>地僻茅茨若在郊。門聽半夜有人敲。世情擾擾偏憎悅。生理悠悠卽幻泡。燒燭幾回文字飮。盍簪俱是布衣交。追隨自喜深擩染。努力詩書不暫拋。</text>
<title>次古人韻 二首</title>,<text>山室淨如掃。竟無塵事生。南牕日照暖。北牖風含淸。微徑繞寒澗。疏籬依古城。地偏寡輪鞅。剩得羲皇情。</text>
<title>次古人韻 二首 其二</title>,<text>日日渾無事。乾坤謝此生。名途衆眼白。虛室寸心淸。葉赤秋深岸。松靑霜後城。吟詩曾未已。月露獨關情。</text>
<title>次延山府板上韻</title>,<text>三年都察理。奔走竟何功。白面炎涼變。丹心出入同。脩程猶積雪。短褐不禁風。安得能宣化。村村濟困窮。</text>
<title>次陜川澄心樓詩</title>,<text>南方思避暑。舍此更何尋。風月閑中地。溪山世外心。蟬鳴嘉樹密。魚戲碧池深。苦被詩情惱。憑軒放浩吟。</text>
<title>次會元樓詩</title>,<text>與君登眺似曾期。風滿樓臺白日遲。翠蓋紅粧相掩映。賞蓮仍和古人詩。</text>
<title>次嶺南樓詩</title>,<text>危樓高架嶺南天。十里奇觀一望前。晝靜灘聲喧枕上。日斜松影落庭邊。田夫春務村村雨。野店晨炊處處煙。憶得先君曾燕會。還慙小子復張筵。</text>
<title>次榮州東軒恩門鄭侍中詩</title>,<text>湖山佳處有孤城。座主曾題板上名。光焰至今明萬丈。蹇驪休笑昔年行。</text>
<title>次金獻納詩</title>,<text>瘴雲漠漠雨霏霏。獨向丹陽何處依。節換三春花落盡。地偏東海客來稀。思歸自有愁無奈。題句時看筆若飛。明日應承宣室召。賈生何用涕霑衣。</text>
<title>次卞春亭詩</title>,<text>二年獨在嶺南旁。北望三峯極渺茫。又是薔薇花欲謝。共君何日引杯長。</text>
<title>贈閔執義 渫。謫寓商山僧寺。</title>,<text>孤城非故國。勝友是中丞。愁鬢數莖雪。淸容一段氷。詞華凌鮑謝。學業效顏曾。何事觀音寺。寥寥對佛燈。</text>
<title>贈閔執義 渫。謫寓商山僧寺。 其二</title>,<text>同年賢執義。去國此停驂。役役悲前事。閒閒愛半酣。江山催秀句。風月入淸談。明日還京國。君能憶嶺南。</text>
<title>次靈山樓詩</title>,<text>泉甘木老好山村。白日官閑半掩門。時致豐平曾偃武。農家子弟亦能文。</text>
<title>次盈德城樓詩 二首</title>,<text>天南爲遠客。海上上孤城。雲斂暮山碧。雨餘秋日淸。長流繞南陌。佳樹得中庭。卽今邊警息。處處誦絃聲。</text>
<title>次盈德城樓詩 二首 其二</title>,<text>偶向城樓上上頭。與君談笑亦風流。一區山水疑仙境。十里人煙是古州。</text>
<title>次春亭題嶺庵詩</title>,<text>庵在翠微上。餘生不自營。倘容吾着膝。相對學無生。</text>
<title>次金大卿之任商山。兼寄朴江陽。二首。</title>,<text>相逢足可慰相思。歲暮其如又別離。商在嶺南爲巨邑。自慙山簡醉當時。</text>
<title>次金大卿之任商山。兼寄朴江陽。二首。 其二</title>,<text>南望澄心有所思。去年登眺黍離離。雪中梅蘂繁開未。別裏偏驚易改時。</text>
<title>次明正庵詩</title>,<text>吾師庵子頗明正。出定時時發淸詠。嶺上浮雲迹共閑。軒前流水心同淨。夜深書榻燭花偏。晝靜禪牕香穗永。彼美當年結社徒。我今亦欲逃囂競。</text>
<title>又次明正庵詩 二首</title>,<text>人皆趨利名。師獨異於是。寄迹雲水間。遊心風月裏。紅塵未拂衣。白髮欲垂耳。咫尺南山陲。還同萬餘里。</text>
<title>又次明正庵詩 二首 其二</title>,<text>生活本來從淡薄。肯於塵世慕華劇。機心妄想已消盡。饑食困眠聊自適。月下敲門訪道人。松陰下榻邀詩客。喫茶相對頓忘歸。十笏禪房抱虛白。</text>
<title>謝權逸民惠桃</title>,<text>逸民家在碧山陲。手摘仙桃寄所思。聽說千年方結實。他時莫忘再相貽。</text>
<title>題仁王長老詩卷</title>,<text>乘春多暇日。尋寺問前程。松影樓臺靜。江聲院落淸。從今同結社。坐此學無生。不是輕軒冕。難禁物外情。</text>
<title>在普興寺。聞天使入京。</title>,<text>逍遙山下鑾輿駐。興義門前玉節臨。此日一身兼兩道。斜陽回首摠關心。</text>
<title>次太和樓詩</title>,<text>公餘隨意上高樓。地暖冬天却似秋。山聳奇峯分萬點。江交巨海自東流。梅花初發雪晴岸。草色遙看雨後洲。待得春來增景槩。會將詩酒此重遊。</text>
<title>次處仁詩</title>,<text>村逕縈紆碧澗邊。山光隱映四牕前。我來獨向松風臥。遮莫炎蒸日似年。</text>
<title>永樂丁亥。駕幸驪興府閔霽第。許令后妃輦至。講家人之禮。府院君大夫人。俱壽考康寧。以承榮養。與領議政獨谷成公賦詩以賀。補遺</title>,<text>祖先陰德格旻蒼。開府驪興迪吉康。鬱鬱澗松含晚翠。汪汪陂水淡秋潢。燕居洞掃重敷席。鸞駕親臨爲擧觴。列侍外孫皆撫養。本支千歲作君王。</text>
<title>輓卓參政 光茂○以下。拾遺。</title>,<text>天時不利巳辰年。諡狀何來哭九泉。進卜當年爲宰相。退朝平地作神仙。心存忠直初銘笏。志不公候晚奏篇。灑落胸中眞氣像。濂亭風月坐無邊。</text>
<title>次長湍靈通寺韻</title>,<text>閒向招提訪道林。緣溪小逕出松陰。五冠山擁風煙古。大覺碑橫歲月深。寶字念心經律化。老僧讀法古來今。若爲結社亭中臥。一任名塗昇與沈。</text>
<title>贈觀察使 卞季良○春亭</title>,<text>童稚親情久益添。却慙桐梓映枏枏。九重諸葛承三顧。萬事淵明付一酣。風暖柳條黃似酒。日晴江水綠如藍。省方餘暇詩千首。莫惜携將寄草菴。</text>
<title>西京使相惠石銚。以詩答之。六首</title>,<text>豕腹龍頭巧琢磨。最宜煎藥與煎茶。容軒鄭重煩郵吏。遙惠春亭病者家。</text>
<title>西京使相惠石銚。以詩答之。六首 其二</title>,<text>區區常抱憶君情。石銚看來恨又生。何夕一燈相促膝。擁爐聯句盡三更。</text>
<title>西京使相惠石銚。以詩答之。六首 其三</title>,<text>縱然婦女笑形模。見用還將鼎鼐具。莫謂小齋徒煮茗。調羹直欲獻天廚。</text>
<title>西京使相惠石銚。以詩答之。六首 其四</title>,<text>香茶活火煮山泉。一椀才傾骨欲仙。安得家家分此味。頓令天下洗葷羶。</text>
<title>西京使相惠石銚。以詩答之。六首 其五</title>,<text>韓子愛聯曾有序。坡公謝惠亦留詩。春亭病叟何爲者。唯解煎茶似大癡。</text>
<title>西京使相惠石銚。以詩答之。六首 其六</title>,<text>孩提同隊十年餘。三日違離也謂疏。久別不堪懷抱惡。江山回首又初秋。</text>
<title>聞鐵城作右相。喜而賦之。李𪚥稷亨齋</title>,<text>鳳沼亨衢接鐵城。世傳經術重勻衡。高才政與明時會。公道天開萬姓寧。</text>
<title>內訟辭</title>,<text>維天機之不息兮。白日倏以西馳。念四時之易序兮。慨余學之汚卑。始余之尙志兮。邀聖賢爲之依歸。匪安宅其不居兮。匪大道則焉追。達而行於天下兮。復躋世於雍煕。謂古人爲可幾及兮。志專專其自勉。歲乙丑而中科兮。始名載於仕版。君之門深且嚴兮。不可徑而求進也。遂從試於下寮兮。吾豈爲之悶也。未堪職之是惧兮。思夙夜以自盡。觀衆人之爲仕兮。計利害於咫尺。能變情以徇勢兮。竟得志而赫赫。一有人之如矢兮。爭紛然其互嚇。視余心之不然兮。將何處虖今之時。欲無方而爲圓兮。顧初心而自悲。將直道以事人兮。又焉往而可施。惟孟氏之垂訓兮。幼學所以壯行。正其義不謀利兮。固嘉言之孔彰。仰先訓之不我欺兮。羌佩服以不忘。苟竊位而冒祿兮。雖遄死其誰傷。所貴學之道兮。能自行其所知。彼讒巧之怪誣兮。徒嘵嘵其自危。忠君與澤民兮。惟職分之當爲。學必優而登仕兮。須惜日以孜孜。懲此志之不白兮。斯自訟以成章。慨余學之未優兮。獨三歎而內遑。尙年富而力彊兮。庶來者之可望。</text>
<title>維天命辭</title>,<text>維天命之不已兮。生萬物其紛然。惟人得其靈秀兮。乃四德之純全。秉彝之好懿德兮。無間於夷夏。故聖賢之立心兮。在兼善乎天下。我邦之與扶桑兮。只一水之相隔。今吾王之字小兮。諒超軼乎前昔。敦恩信而懷柔兮。欲幷納於仁壽之域。有文溪之上人兮。托平氏以來遊。厥氣淸而辭雅兮。心豈弟而溫柔。紛旣有此美質兮。又侈之以詩章。命攸司以優待兮。俾加等於尋常。甞一見而接晤兮。固心之而不能忘。節序冉冉其代謝兮。楊柳靄其浮黃。望白雲以興歎兮。念慈顔之在堂。其來慕義而去思親兮。余益重其爲人。名雖托於浮屠兮。校其行則厚倫。充此心以臻極兮。可堯舜其君民。惟操舍之無常兮。愚與智之懸絶。或天地之相參兮。或禽獸之奚擇。薰蕕氷炭之相反兮。厥初毫釐之差耳。古聖賢之萬言兮。要其歸不出乎斯義。想一島之林林兮。如文溪者能幾。愛之不可留兮。聊贈言以相示。多文溪之年富兮。始發軔乎千里。着祖鞭以疾驅兮。孰中道而或止。先知覺而畏天命兮。開衆人之迷昧。使風俗而還淳兮。與前哲而爲配。庶異時之重來兮。當刮目而相對。</text>
<title>贈權中慮 遇</title>,<text>東韓形勝稱永嘉。永嘉水深山崔嵬。永嘉山水孕神秀。生此磊落之奇才。崑岡有鳥必鳳雛。渥洼自昔多龍媒。陽村於世若山斗。吾子又是英雄魁。詞源倒流淮海奔。浩氣上薄烟雲開。小少遊學固無倫。一時縫掖皆逡巡。十五卓登司馬試。聲名藉藉惟日新。君門射策行可必。自擬折桂同郄詵。却將絶藝屢見屈。和氏之璞徒自珍。圃隱一日擅文衡。伯樂刮目當麒麟。塲屋獨步無匹儔。圃隱爲之重回頭。揮灑健筆掀六合。心奪造化追冥搜。偶然擢秀捷巍科。白日光彩誰比侔。嗟余狂簡無所裁。亦幸托契相綢繆。膠漆多慚龍與猪。雕虫烹鯉時相投。幸今國步政淸夷。聖上翼翼猶慮危。宵衣旰食不自逸。思得碩輔圖邦基。天生丈夫爲天下。考槃荷蕢終何爲。時淸要須立要津。他日共當携手升玉墀。</text>
<title>次陽谷韻</title>,<text>鐵城李氏眞丈夫。孔釋抱送斯挺生。小少自能愛文學。閱書百紙窮硏精。新篇毫末動珠璣。鸞翔鳳起神鬼驚。近者一見獨長歎。如聽琴瑟聲鏗鏗。又憐草聖㝡神速。滿紙欝欝蛟龍爭。文章已是流輩伯。赫赫萬口傳芳名。賤子殷勤日相憶。空對喬木聞鳥鳴。春光二月政浩蕩。幽花野草爭敷榮。冉冉良辰逝不留。芳罇有酒須同傾。更須努力致高遠。左右明主爲干城。</text>
<title>感興 七首</title>,<text>肅肅風露凉。輝輝星月明。悄然坐長夜。百感由中生。男兒貴立身。出處諒難輕。忘義决性命。碌碌徒求榮。子晉亦何爲。緱山獨吹笙。無可無不可。大聖初難名。</text>
<title>感興 七首 其二</title>,<text>吾聞神仙人。高步餐紫霞。逍遙壺中天。流光任蹉跎。我生異於是。撫琹良歎嗟。充膓用禾稼。煖身以絲麻。但願崇令德。壽夭心靡他。</text>
<title>感興 七首 其三</title>,<text>瑞蓮出衆卉。不染亦不靡。結根非其地。生此東海涘。我行適見之。悲歎未能已。世無濂溪翁。誰知是君子。政恐霜雪逼。紅芳難久恃。</text>
<title>感興 七首 其四</title>,<text>春蠶復秋蛾。歲月無停期。人生非金石。少年能幾時。馳名日拘束。靜言心傷悲。旣壯不努力。白首而無知。思之一長歎。庶幾來可追。</text>
<title>感興 七首 其五</title>,<text>嶙峋有古栢。托根深山中。霜露日夜催。卧壑如蟄龍。豈乏梁棟材。所嗟無良工。我來久吁怪。柯葉嘶悲風。棄捐勿復道。此恨今昔同。</text>
<title>感興 七首 其六</title>,<text>綺樓何鮮明。照耀浮雲邊。樓中有佳女。容色妖且姸。一笑竟不發。芳心誰爲傳。試取鳴琹彈。哀響飛靑天。願爲君子逑。偕老終百年。</text>
<title>感興 七首 其七</title>,<text>千門桃與李。當春各爭媚。兒女竟耽翫。爛熳誇富貴。一夕龍火飛。摧脫卽枯卉。不見南山松。歲寒含晚翠。</text>
<title>寒食</title>,<text>落花如雨柳如烟。今日風光似去年。好是錦城逢令節。典衣須向酒家眠。</text>
<title>登聖居山金神寺</title>,<text>攀蘿登絶頂。碧殿拱寒虗。佛古穪尊者。山靈號聖居。鍾聲雲外落。松影月中踈。㝡愛安禪子。渠心政自如。</text>
<title>睡起</title>,<text>宿醉醒來夢自驚。一園嘉樹午凉生。杜門寂寂無人問。終日茅齋𤢜聽鸎。</text>
<title>寄陽谷</title>,<text>早年心事漸蹉跎。俗客還嫌應接多。深院日長惟足睡。故人車馬不曾過。</text>
<title>夏日卽事</title>,<text>節序當炎月。風光屬晚晴。幽園多綠樹。深處語流鸎。林菓櫻桃熟。亭花芍藥明。境偏無馬跡。吟嘯是閒情。</text>
<title>閒齋自遣</title>,<text>仲夏草木繁。綠陰藹簷前。茅齋晝恒靜。聊此看雲眠。晚來獨巡圃。高嘯心自便。林夕棲鳥還。四鄰起炊烟。事小慮絶牽。景淸興轉延。塵網雖未脫。幽懷且忻然。</text>
<title>杜門贈陽谷</title>,<text>物華隨節改。詩思與年深。巢燕偏依棟。啼鸎政滿林。琹書閒不厭。花木靜相尋。却笑馳名者。奔忙力未任。</text>
<title>夜坐有感 六首</title>,<text>纖月升遠岑。大虛橫明河。蔓草浥重露。回飈響踈柯。虛堂思寂然。端坐空吟哦。慷慨從中來。令我起悲歌。歌竟獨長歎。惻惻終如何。</text>
<title>夜坐有感 六首 其二</title>,<text>一氣始混沌。茫茫蕩無垠。兩儀旣已判。於中生聖人。繼天御皇極。君師以臨民。耕𪚥非帝力。皥皥壽且仁。彝倫自此叙。盛業垂千春。</text>
<title>夜坐有感 六首 其三</title>,<text>荊棘在蘭圃。必爲斧斤侵。大聖與獨夫。消長陽與陰。斯民久塗炭。憫惻仁者心。人欲豈可違。帝命信難諶。順則不知識。此心天照臨。</text>
<title>夜坐有感 六首 其四</title>,<text>周衰王風下。禮樂隨已淪。宣尼生其末。遑遑思反眞。世梗不得位。齊魯徒問津。旣未化斯世。當慮啓後人。假史寓王法。聖筆終獲麟。</text>
<title>夜坐有感 六首 其五</title>,<text>百川日流下。蕩然無津涯。世道日以降。已矣難扶持。囂囂異端起。貿貿衆心疑。嗟彼漢唐子。竟爲高士嗤。治平在聖學。焉用詞章爲。</text>
<title>夜坐有感 六首 其六</title>,<text>朱紫與苗莠。惡似而實非。佛老出于世。駸駸亂民彝。談玄稍近理。衆心昧所歸。誰能火其書。大道無他歧。反經而已矣。斯言其庶幾。</text>
<title>月夜。訪許正言。</title>,<text>步屧來相訪。幽懷得好開。更憐今夜月。共擧故人杯。</text>
<title>病中寄陽谷</title>,<text>窮巷過逢少。孤心寂寞中。病容吾自哂。高義爾誰同。階面苔生碧。枝頭實照紅。經時倍相憶。交分自兒童。</text>
<title>苦熱</title>,<text>彤雲千里政縱橫。白汗翻漿病欲生。賴有窓前數叢竹。敲風能解作秋聲。</text>
<title>夜雨</title>,<text>小雨冥冥久未晴。連雲接塞暗重城。無端更向空階滴。遮莫幽人夢不成。</text>
<title>登山題惠上人院</title>,<text>山徑迢迢半入雲。玆遊足可避塵喧。百年身世客迷路。萬壑烟霞僧閉門。晴澗束薪隨野老。秋林摘實共寒猿。我來欲問楞伽字。合眼低頭無一言。</text>
<title>寄淸溪山萬行上人</title>,<text>縹緲僧居在翠微。我興南望倍深思。月明記得相逢夜。正是長松雪落時。</text>
<title>次陽谷韻</title>,<text>靜裏吟懷自不窮。惟嫌抱病謾書空。將雛燕語時時急。喚友鸎聲箇箇同。曉霽捲簾虹照雨。晚凉欹枕樹搖風。草廬賤子誰曾記。更感君心抱有忡。</text>
<title>夜雨獨坐</title>,<text>日暮繁雲接地陰。蕭蕭風雨滿空林。夜深院靜人初睡。一點寒燈照客心。</text>
<title>次陽谷韻</title>,<text>連月關門思悄然。愁顔惟有故人憐。幽園種藥淸晨步。凉簟拋書白日眠。幾點寒鴉爭晚樹。初飛乳燕喜晴天。秋來篇簡宜舒卷。幸是吾曹共少年。</text>
<title>病起</title>,<text>巖扉長閴寂。時序自推移。病起形容改。吟行杖屨遅。蛛絲依亂帙。燕語向深枝。筋力猶彊健。家僮不用持。</text>
<title>次陽谷韻</title>,<text>十年遊學竟無聞。愧欠新詩可寄君。早歲着鞭知子是。朝家今日政崇文。</text>
<title>閒中遣意</title>,<text>地僻交遊盡。深林一草堂。雨昏題字壁。花近讀書床。野菜晴華嫰。庭柯午影凉。心閒更何事。除却引壺觴。</text>
<title>新秋雨夜</title>,<text>忽忽逢秋意易悲。坐看楓葉落庭枝。筭來多少心中事。月暗踈窓夜雨時。</text>
<title>晨興</title>,<text>殘夜凉侵簟。窓虗露氣通。四隣明宿火。萬井動晨鍾。日出踈煙外。秋生積雨中。幽棲忘盥櫛。客至強爲容。</text>
<title>月夜</title>,<text>焚香一室足淸幽。衾簟凉生暑氣收。直到夜深難作夢。月華星彩動新秋。</text>
<title>不出</title>,<text>幽意自多愜。竟無賓客來。酒杯浮蟻嫰。花朶近人開。試筆添詩藁。移床掃石苔。數旬仍不出。冠帶暗生埃。</text>
<title>獨坐。呈柳先達。</title>,<text>雨後靑靑苔色新。空庭惟有燕來頻。科頭箕踞茅簷畔。時復題詩寄故人。</text>
<title>夜坐</title>,<text>獨坐渾無寐。茅茨淸夜中。風枝驚宿鳥。露草濕鳴蛩。待月愁天黑。攤書愛燭紅。眼前人事少。始覺息塵蹤。</text>
<title>宿山寺</title>,<text>山半古時寺。居僧多白頭。禪枝寒磬動。佛殿晚香浮。塔影中庭月。松聲萬嶺秋。隔林城市近。一夜且淹留。</text>
<title>連夜聞笛</title>,<text>零葉初飛風颯然。滿天星月近簷前。何人每日吹長笛。不借書窓一夜眠。</text>
<title>杜門</title>,<text>幽棲地僻自無營。人靜苔扉晝尙扃。獨坐孤吟殊不厭。一庭微雨草靑靑。</text>
<title>夜坐</title>,<text>露深庭草咽寒蛩。數樹秋聲半夜風。寂寞一窓無夢寐。誰家吹笛月明中。</text>
<title>春日寄栢庭</title>,<text>㝡愛栢庭子。都無塵世迷。挈甁尋古井。鋤藥步春畦。晴日雲生石。喧風雪漲溪。何時扶杖去。一笑袖相携。</text>
<title>送韓先達之錦州</title>,<text>日夕都門外。高風西北來。亂山遮望眼。殘雪暎離杯。江晚柳初暖。澗寒梅正開。君歸足佳句。肯惜尺書廻。</text>
<title>送僧還山</title>,<text>一甁仍一鉢。來往政飄然。舊隱猿相叫。孤征鶴自先。觀空曾有覺。與世杳無緣。他日相思字。深山何處傳。</text>
<title>除夜呈梅軒</title>,<text>兩年一夜隔。節序自相催。秉筆有新句。開樽餘舊醅。燭殘凝壁蘚。香盡陷爐灰。明日春應到。高軒請看梅。</text>
<title>早春呈中慮</title>,<text>輿意歸南面。王春渾一家。乾坤凝淑氣。草樹自年華。失學詩難好。寬愁酒易賖。男兒須惜日。歲月忽蹉跎。</text>
<title>山齋。寄京都李先達。二首</title>,<text>京都北望疊靑岑。箇底于今玉爾音。細數別來曾幾日。滿腔都是憶君心。</text>
<title>山齋。寄京都李先達。二首 其二</title>,<text>客裏徘徊未覺還。遙遙不見玉人顔。幾回欲寄相思字。惆悵京都隔亂山。</text>
<title>題陽谷小樓</title>,<text>晚步訪君家。談淸日易斜。風蟬移樹杪。巢燕傍簷牙。川霽雲容斂。山高秋氣多。自慙常役役。未得此相過。</text>
<title>夜坐</title>,<text>倦來高卧一床橫。雪擁茅齋月政明。入夜自吟殊不寐。塵懷剩得十分淸。</text>
<title>獨坐呈陽谷</title>,<text>高卧五六日。杜門無雜賓。溪山晴作畫。花木雨生津。詩句還堪誦。罇醪自可親。誰能覺來往。㝡好詠深春。</text>
<title>晴園</title>,<text>雨香風軟弄微和。散步林中野思多。滿地綠苔埋屐齒。時看蝴蝶入幽花。</text>
<title>秋夜。次陽谷韻。</title>,<text>坐來夜久割煩襟。有底塵機得到心。滿樹秋聲滿窓月。憶君時復動微吟。</text>
<title>次中慮病中詩韻</title>,<text>羨子有幽興。門閒無馬蹄。人愁芳草遍。鳥去晚雲低。舊釀吟餘酌。新詩病裏題。嗟余獨何事。役役走東西。</text>
<title>冒雨道中</title>,<text>柳絲搖樣雨中垂。處處樓頭捲酒旗。馬上簑衣人不識。歸來能得一篇詩。</text>
<title>次原卿韻</title>,<text>時序新正半。茅茨一院深。夕烟橫斷岸。殘雪暎踈林。生意庭前草。遺音床上琹。幽懷殊寂寞。且問肯來尋。</text>
<title>倚杖</title>,<text>寂歷深山內。蕭然只此家。孤吟幽鳥共。獨立野僧過。一逕樵初返。長空日欲斜。杖藜仍盡夕。凉月映森柯。</text>
<title>向夕</title>,<text>返照下回汀。郊扉人不扃。擧杯村酒白。倚杖暮山靑。覊思時難禁。征雲自不停。新詩獨長咏。寂寞竟誰聽。</text>
<title>登冠岳寺</title>,<text>蘭若閒尋薄暮時。重巖遙見亞苔扉。徑緣古壁盤空上。藤長新枝入座垂。庭樹靜搖孤鶴夢。嶂雲低拂定僧衣。十年螢雪終何事。山好曾無一首詩。</text>
<title>題淸溪山行上人院</title>,<text>石路千崖盡。香烟一室淸。客來求煑茗。僧坐自翻經。樹老何年種。鍾殘半夜聲。悟空人事絶。高卧樂無生。</text>
<title>在驪江憶中慮</title>,<text>別來曾此獨潸然。空度蝦蟆幾缺圓。詩句卽今應富麗。笑談何日共諠闐。驪江淑氣連蒼巘。鵠嶺晴輝照碧天。一一相思無限意。何人持此細能傳。</text>
<title>雪中。崔，尹兩判書來訪家君于村庄。家君使余卽賦一絶。</title>,<text>高軒此日到山亭。雪滿簑衣酒滿甁。十載情親今會面。鬢毛俱白眼雙靑。</text>
<title>憶京都友人</title>,<text>中林有麋鹿。侁侁亦羣遊。上天有牛女。佳會亦有秋。所思在遠方。道途良阻脩。未得一相就。歲月仍懷愁。懷愁不自堪。陟彼高阿邱。停雲暮北征。伐木時丁丁。對此增感慨。怏悒難爲情。願言學大藥。兩腋生翅翎。凌風一奮飛。萬里欣相迎。晏晏談笑同。瀉我憂煢煢。</text>
<title>讀孟子至子曰知我者其春秋。罪我者其春秋。感而成詩。</title>,<text>一自宣尼聖訓傳。至今天理竟昭然。世人不識春秋作。只謂人臣擅大權。</text>
<title>題百華寺</title>,<text>方丈曾無俗士來。客中聊此久徘徊。靑靑古栢窓前直。白白晴雲岳面堆。一炷妙香人在定。半簷斜日鶴飛回。居僧本自情懷懶。苔合雙扉晝不開。</text>
<title>在百華寺望京都</title>,<text>淸虗寂寞是禪家。每引胡僧手共叉。麋鹿山寒時入院。沙彌晝永解煎茶。松頭晴雪時時落。石底澄流脉脉斜。想得北堂安穩未。日興翹首望京華。</text>
<title>過友人閒居</title>,<text>獨訪郊居靜。桑麻一徑深。應迎高客過。肯許俗人尋。宴坐蒼苔地。淸談綠樹陰。嗟余牽世事。不得此閒吟。</text>
<title>朝望</title>,<text>特地小堂臨大野。每於淸曉凭高窓。雪乾岳面雲藏寺。星落城根日湧江。萬壑踈松靑箇箇。一溪飛鳥白雙雙。出門爲愛山僧過。手杖枯藜擊吠狵。</text>
<title>用陽谷韻呈中慮。約庚申夜會飮。</title>,<text>淸遊都在早春時。梅蘂初凋柳線垂。好與玉人連袂坐。穩斟仙液醉歸遲。</text>
<title>暮春寄陽谷</title>,<text>杏艶桃嬌三月天。滿城春雨草如烟。一罇試向山中去。紅白花前共醉眠。</text>
<title>天壽寺西嶺。送友人。</title>,<text>天壽寺西嶺。登臨此送君。長程下木葉。疊嶂冷秋雲。道氣元來勝。詩聲一世聞。何時重相見。握手共論文。</text>
<title>仲春卽事。呈子剛。</title>,<text>步屧晴園吟半春。物華初覺一般新。東君解把門前柳。先着輕黃惱殺人。</text>
<title>早春 二首</title>,<text>柳眼欲生黃。管灰曾飛白。明窓一丈日。晏眠愛幽寂。</text>
<title>早春 二首 其二</title>,<text>草木欣向榮。野外來暄風。端居觀物生。殊覺春意濃。</text>
<title>夜坐對月。憶李先達宅梅花。因寄。</title>,<text>爐火香殘燈燼垂。長風吹月到天涯。遙知踏雪閒吟處。應照婆娑一兩枝。</text>
<title>次子剛夜坐韻</title>,<text>關門一室淸。烏几靜橫經。纖月入林影。孤燈終夜明。</text>
<title>春雨</title>,<text>欣欣樹木共芳姿。好雨當春暗有期。潤物無聲眞大語。終朝閒詠草堂詩。</text>
<title>落花</title>,<text>偶尋幽圃獨徘徊。滿地殘花錦作堆。自是東風偏愛惜。却將吹到點深杯。</text>
<title>責友人學琴</title>,<text>西日入昧谷。俄已昇扶桑。衡紀倐然催。歲月一何忙。人生天地間。素業當自彊。况匪金與石。何不惜流光。琴瑟非所急。足令心猖狂。繄我若不暇。秉心常靡遑。爲奕志鴻鵠。古人言有章。將子聆我言。細細相斟量。</text>
<title>送新進士還鄕</title>,<text>茂才方中試。綵服好還家。寵是鄕人賀。名勞長者誇。風高凋晚葉。露冷浥寒花。去去穪觴日。怡愉樂孔嘉。</text>
<title>春事</title>,<text>冉冉花期近。纖纖草徑深。風光歸弱柳。野燒入空林。幽夢僧來解。新詩鳥伴吟。境偏無外事。酒伴動相尋。</text>
<title>寄中慮</title>,<text>三月春將盡。芳時竟可憐。綠罇何惜醉。白日已爲眠。雨映千門柳。花明萬井烟。幽懷得自遣。賴此寄新篇。</text>
<title>遊聖知寺</title>,<text>洞房聞石磬。寂寂入雲蘿。亂石鳴寒水。幽林自落花。澗深僧夜汲。院靜鹿晨過。到此心偏穩。高吟更煑茶。</text>
<title>寄陽谷</title>,<text>日月違淸裁。乾坤欲暮春。景佳詩有興。院靜榻生塵。渠柳陰初合。園花落漸頻。經時來往絶。敢謂有交親。</text>
<title>偶吟</title>,<text>佳木千章午影斜。境偏渾似野人家。興來緩步緣芳草。一院風香樹樹花。</text>
<title>陽谷中慮會于禁內。中慮有詩。次韻。</title>,<text>公舘㝡淸閒。團欒足可歡。吟詩相促膝。把酒好開顔。落葉隨風易。踈松蔽日難。蕭然機事息。不似近塵寰。</text>
<title>八月十二日。權知申事入直。尹壯元有詩。次韻。</title>,<text>踈松淡月共秋天。玉禁風光自昔年。最好先生今夜直。新詩如錦酒如泉。</text>
<title>舘中睡起</title>,<text>秋樹扶踈院宇淸。蕭蕭黃葉下空庭。日斜睡起無人到。枝上寒蟬獨坐聽。</text>
<title>禁中雨夜。同孟史官宿。</title>,<text>寂寞芸㙜晚。相迎喜倍加。松聲秋更響。雨氣夜偏多。漏滴仍催箭。燈殘自落花。團欒情話足。却勝共樽歌。</text>
<title>月下散步</title>,<text>月華如練近人流。滿洞砧聲夜未休。散步吟詩殊有興。一天風露政高秋。</text>
<title>寄冠岳山百華寺覺上人</title>,<text>想得百華寺。高僧無世情。寒暄看月色。晝夜聽泉聲。地古風煙足。山深樹木淸。因思曾共榻。剪燭說無生。</text>
<title>寄陽谷。兼呈許直長。</title>,<text>宦情吟思共蕭騷。倍向深秋憶爾曹。隨馬塵埃知計拙。懷人歲月覺心勞。菊開樽酒味方好。風定瑤琴絃政高。㝡好團欒同一醉。側身西望首頻搔。</text>
<title>寄中慮</title>,<text>令節重陽過。卑棲一洞深。杜門成懶拙。閱景費謳吟。風落千山木。霜催萬井砧。年華何荏苒。戀戀日傷心。</text>
<title>翫月</title>,<text>矯首翫淸輝。秋宵政午時。乾坤同一照。烏鵲自南飛。素彩元無累。流光暗覺移。淡然終夜坐。遮莫露沾衣。</text>
<title>登樓</title>,<text>茫茫烟火擁神州。永夜高吟獨倚樓。滿地月明何處笛。聲聲吹送十年愁。</text>
<title>夜坐有感</title>,<text>獨坐懷千慮。燈殘欲二更。斷鴻霜外苦。寒杵夜深鳴。薄宦身何補。長歌氣不平。年華空復暮。欝欝壯心驚。</text>
<title>讀書</title>,<text>苔扉元不近塵喧。靜裏詩篇左右紛。終日讀來才數紙。居然睡着卽昏昏。</text>
<title>竆秋卽事</title>,<text>薄宦悠悠秋思長。東西騎馬日奔忙。一聲斷鴈黃雲晚。萬井寒砧五夜霜。搖落更堪聞皷角。凄凉惟有接杯觴。功名要向芳時遂。回首年光可自傷。</text>
<title>寄題淸溪山觀音寺</title>,<text>冠岳之南淸溪陰。梵宮突兀壓長林。夜雨咆哮吼飢虎。旭日啁哳鳴幽禽。泉生窓底薜蘿合。路轉石稜松檜深。遙念惠師應好在。山中夜夜夢相尋。</text>
<title>臨津渡</title>,<text>蘆花楓葉暮江濱。兩箇扁舟渡水頻。沙上白鷗誰與狎。年年愁殺往來人。</text>
<title>過友人山居。次壁上韻。</title>,<text>柴扉幽寂已忘機。野老山僧只自隨。庭樹政秋紅葉墜。溪雲欲雨黑衣垂。露濃藥圃吟行早。晝靜松齋睡覺遲。愧我翩翩遊宦子。得來君處見君詩。</text>
<title>果州村舍</title>,<text>來卧田園樂事多。一村形勝儘堪嘉。山連冠岳圍平野。水下淸溪作大河。洞府天陰饒霧雨。郊原歲熟足禾麻。更憐野老襟懷好。日日相邀問酒家。</text>
<title>向夕</title>,<text>向夕人稀境。竆秋木落時。雨侵孤客夢。烟散幾家炊。林暝棲鴉集。天長去鴈遲。幽懷竟誰語。覔紙且題詩。</text>
<title>晨興有感</title>,<text>早年遊學也悠悠。只向名途走不休。昨夜燈前倍惆悵。雨聲如別一年秋。</text>
<title>夜坐</title>,<text>爐香燒盡已無烟。坐到深更似學禪。萬事關心眠不得。窓中好月向人圓。</text>
<title>村居卽事。寄京都李先達。</title>,<text>村居寂寞亂峯前。數樹柔桑二頃田。斸藥每從林下步。曬書偏向日中眠。江天雲盡見歸鴈。山竹月明聞杜鵑。回首兩鄕何限意。新詩一首爲君傳。</text>
<title>自遣</title>,<text>一路長江曲。村居小送迎。門閒連野色。窓靜帶溪聲。擧酒知愁破。看山覺眼明。遙思九陌上。塵土滿簪纓。</text>
<title>初冬雨夜</title>,<text>旅窓冬夜靜。危坐轉悠哉。夢斷三更雨。心驚十月雷。壁燈熏散秩。爐火沒深灰。少壯須勤力。光陰自解催。</text>
<title>寄京都楊都事</title>,<text>遠別悠悠歲暮天。思君一日卽三年。憶曾共醉芸㙜夜。花政繁開月政圓。</text>
<title>十月初四日。有雪且雷。獨酌有感。</title>,<text>初冬密雪下溟濛。却有奔雷振太空。天意卽今難料得。防寒只合醉懜懜。</text>
<title>雪晴</title>,<text>風急雪花飄若絮。山晴雲葉白於綿。箇中莫怪無新句。佳興從來未易傳。</text>
<title>睡起</title>,<text>茆簷日靜小窓明。窓外靑山作畵屛。宿醉醒來時政午。手開爐火煖茶甁。</text>
<title>八關大會</title>,<text>䲶鴦會此儼成行。再拜敭休禮度彰。千步脩廊分左右。半空危殿拱中央。風飄鳳管雲烟斷。山擁龍旗日月光。朝罷百僚開錫宴。一庭微雪報嘉祥。</text>
<title>冬至</title>,<text>繡紋添線管灰飛。冬至家家作豆糜。欲識陽生何處是。梅花一白動南枝。</text>
<title>送人歸寧</title>,<text>天寒霜雪頻。之子遠寧親。爲問重逢日。新春定暮春。</text>
<title>題倫上人詩卷 三首</title>,<text>峰巒疊疊水重重。暮夜山僧策短筇。縱値迷途休秉燭。行行且待日生東。</text>
<title>題倫上人詩卷 三首 其二</title>,<text>言難言易皆非是。求妄求眞也不成。但用此心無別事。本來面目自分明。</text>
<title>題倫上人詩卷 三首 其三</title>,<text>菩提元不外無明。凡聖端知強立名。若也了知波卽水。何嫌見色與聞聲。</text>
<title>盆池貯寒泉詩 幷序</title>,<text>禁苑盆池碧玉圓。五雲深處引寒泉。靈源定自三山出。流派應將四海連。洗滌烟氛消酷熱。沾濡稼穡致豊年。恭惟聖學曾觀象。育德端知邁古先。</text>
<title>盆池貯寒泉詩 幷序 其二</title>,<text>半畒盆池貯冷泉。盈科流水竟浮天。淵淵有本深三尺。浩浩無涯納百川。東作西成資灌漑。紅香綠影媚淸漣。病臣偏沐恩波裏。舞蹈歌詩祝萬年。</text>
<title>題李觀察使 貞榦 壽親詩卷</title>,<text>全城之李觀察公。求我題詩逾十旬。我病且老才又薄。其乃筆下無鬼神。慈顔閱歲近期頤。蕭蕭鶴髮垂鬢唇。商正十九是生日。兒郞獻壽鋪重茵。猗歟兒郞亦稀年。身長九尺鬢如銀。諸孫麋沸莫記數。出入門閥輝簪紳。陸橘山積自磊磈。王魚縷切仍紛綸。哀絲豪竹列左右。滿眼方丈羅八珍。五冠一曲徹寥廓。願言遐筭如莊春。從木旁。 香風馥郁聞十里。和氣四塞熏蒼旻。人生此會實非易。醉酣不覺鷄報晨。寇公捫瘡亦何及。老萊舞綵寧辭頻。唐虞至治揭日月。要歸不過能事親。吾王大孝實一揆。坐令天下歸于仁。上行下效理固然。公家善慶殊絶倫。父老爭誇古無有。挑燈美談傾海濱。但恨盛事留不得。俯仰已自嗟迹陳。繪畫詎能人人有。歲久未免終沉淪。吾當大書簡冊中。聲之四海垂千春。</text>
<title>題夏亭柳政丞 寬 詩卷</title>,<text>昔余年十三。挾冊遊學宮。志欲討墳典。成始期成終。始謁夏亭公。磬折趍下風。諸史實貫穿。講席誰爭功。諄諄誘後進。俾化時雨中。何期數十載。得陪趍會同。觴詠動輒共。肯分西與東。謙恭不苟異。秉心惟飭躬。神明佑正直。縉紳推恢洪。翰苑忝下寮。每承叩悾悾。修史謹一字。掌試看羣空。衛公眞長者。汾陽大家翁。卓登霄漢上。俯視烟塵濛。特和亨齋詩。風致一何䧺。鯫生強賡韻。敢道如搏熊。八旬尙強健。風彩凌諸公。溫言發春陽。意氣欺玄冬。陋居幸不阻。接晤儘從容。至尊加眷佑。多士皆推宗。年高德彌卲。豈爲外物攻。高吟酒頻擧。晏起日照紅。惟祝聖上壽。四民無困竆。篇成已向夕。華月昇淸穹。</text>
<title>贈別人朝京</title>,<text>擬從逆旅送征鞍。其乃沉綿晝閉關。惟有思君千里夢。相將直到紫金山。</text>
<title>贈全羅按廉</title>,<text>祖墳眇在淳昌郡。壠上如今徑已成。曾是家尊修別路。君歸須此斷人行。</text>
<title>贈全羅按廉 其二</title>,<text>路邊墳壠正陂陁。㫌旆遙應此地過。遣吏若能成一拜。幽明共感正如何。</text>
<title>癸巳六月初五日。書呈邸下。</title>,<text>仙李蟠根有自來。金枝又是挺生材。虗心嚮道遊芹館。銜命朝天上玉㙜。三品殊珍光射日。五花輕足逐犇雷。已驚寵錫無前古。雙手親承御札回。</text>
<title>柳宰臣 元顯 挽</title>,<text>柳氏文之望。人推積善門。八旬身尙健。二品位仍尊。淸儉承先業。慈祥裕後昆。令男交契厚。聞訃倍消魂。</text>
<title>卓四宰 愼 挽 二首</title>,<text>玉壺氷雪暎塵襟。一夕仙遊竟莫尋。握手笑談曾幾日。側身南望倍傷心。</text>
<title>卓四宰 愼 挽 二首 其二</title>,<text>始終常理不須驚。深歎莊生見道精。臃决公今寧有怪。情鐘我輩自呑聲。</text>
<title>鄭貳相 易 妻權氏挽</title>,<text>配德無攸遂。宜家有令聲。母儀人取則。婦道世推貞。畫翣晴烟暗。佳城夕照明。大君親撫柩。身後亦光榮。</text>
<title>贈鄭判漢城 鎭 朝京</title>,<text>四海風塵息。中天日月明。觀光應自幸。惜別謾含情。</text>
<title>權先達 孟孫 行。寄甫州李使君 惠。</title>,<text>權生南去路漫漫。知向襄陽卸馬鞍。短豁新詩應滿篋。何妨寄與故人看。</text>
<title>送權史翰 孟孫 曝曬中原行</title>,<text>愛子靑春二十餘。力強端合惜居諸。日長曝曬應多暇。㝡好殷勤讀古書。</text>
<title>早春有懷。寄友人。</title>,<text>客裏逢新歲。春光憶故鄕。園蔬含嫰碧。江柳動輕黃。擧目傷時物。開襟託酒觴。惟應舊交在。書札不相忘。</text>
<title>登金神寺</title>,<text>縹緲金神寺隔烟。初登却似上靑天。星臨戶牖開山脊。風動幢幡照日邊。眼見高僧曾悟道。誰能此地共安禪。自嗟熱惱無終極。溪水松聲爲肅然。</text>
<title>寄陽谷。兼呈中慮。</title>,<text>佳節偏堪作勝遊。眼看春意不能休。風吹弱柳黃金色。雪漲晴湖碧玉流。多事卽今難浪迹。一杯何處可開愁。乘閒好約梅軒子。共詠新詩上酒樓。</text>
<title>寄淸溪山惠上人</title>,<text>南望淸溪一髮微。山中蘭若夢依俙。曉猿野鶴應相怨。遊子如今未擬歸。</text>
<title>睡起</title>,<text>杏花初發柳初陰。滿目春光日轉深。睡覺午窓情思少。居然得句自長吟。</text>
<title>送僧還山</title>,<text>寺在深山第幾重。只應猿鳥得相從。一枝藤杖穿雲去。回首人寰卽螘封。</text>
<title>宿安積寺</title>,<text>獨登安積寺。一徑轉雲岑。古樹籠晴靄。連峯下夕陰。石泉喧客夢。松月冷僧心。惆悵明朝別。還爲俗事侵。</text>
<title>有感</title>,<text>國事年來急。吾儒道漸迂。開書還自廢。擧酒却長吁。殺氣吹東土。浮言動萬夫。未能忘大義。袍笏日區區。</text>
<title>郭外道中</title>,<text>遲日長郊霽景鮮。蹇驢來往懶搖鞭。晴川垂柳依官道。落照浮雲接塞天。鷄犬一村花似錦。牛羊滿野草如烟。行行記得農人語。共說今年更力田。</text>
<title>巨蠧</title>,<text>巨蠧巨蠧從何來。來此東國爲國灾。食盡松栢與梓漆。山空野濶惟蒿萊。嗟爾巨蠧食不厭。萬姓疾首徒哀哀。安得壯士一去之。再使國中多良材。</text>
<title>宿復興寺</title>,<text>失路投山寺。人傳是復興。靑松惟見鶴。白日不逢僧。古壁留金象。空樑耿玉燈。前軒頗淸絶。過客獨來憑。</text>
<title>苦熱行</title>,<text>日出東北飛天衢。朱光萬里烘爐中。海波欲渴山翠乾。飛鳥翅垂迷西東。平人執熱亦何怪。不見南畒鋤禾翁。終年勞力竟食人。先王所以思農功。</text>
<title>醉時謌 二首</title>,<text>羲農邈矣文武衰。天下汲汲誰能持。宣父韞玉不見售。鄒叟遊說終無施。</text>
<title>醉時謌 二首 其二</title>,<text>搖中開口揚妙音。空有遺響留至今。我作狂謌叫孔孟。吾儒萬古同此心。</text>
<title>送禹 喬之榮州</title>,<text>乾坤暑退秋欲生。喬也忽有還鄕情。家山杳與白雲橫。家有兩親安且寧。歸哉一笑穪壽觥。斑斕之服明戶庭。吾聞子家傍州城。柔桑可蚕田可耕。况復新秋積雨晴。江山滿目如畫屛。榮州歸路知幾亭。榮州行樂初難名。漁舟一箇入烟汀。鱸魚雪膾蓴菜羹。歸來乘月叩柴扃。定有鄰翁呼解醒。村深俗朴無所營。黃鷄白酒相逢迎。嗟嗟自爲塵世嬰。遊官十年衫猶靑。風塵昧眼未濯纓。靜言內顧顔可赬。安得兩腋倐然生翅翎。隨君好作榮州行。</text>
<title>重送</title>,<text>京都爲客久。鄕郡覲親歸。寂寞陳蕃榻。光輝老子衣。江城紅稻熟。村市白魚肥。去去供調膳。廻輈愼莫遲。</text>
<title>郭外道中示黃生貟</title>,<text>匹馬城西路。飄然是浪遊。夕陽尋岳寺。細雨上江樓。雲合孤村暮。山圍大野秋。行行頻得句。愧欠玉人酬。</text>
<title>題五原龍鳳寺</title>,<text>五原多勝處。龍鳳寺尤嘉。樓閣臨平野。山川到大河。泉聲和雨急。松影拂雲斜。竟日無餘事。沙彌解煑茶。</text>
<title>偶題</title>,<text>寓居龍鳳寺。白晝掩苔扉。歲月丹靑古。風霜樹木奇。壁燈熏佛坐。山翠暎僧衣。城市高堂在。思之却自悲。</text>
<title>夜坐</title>,<text>山雨蕭蕭晚未晴。禪窓獨夜旅魂淸。坐來難作還家夢。滿耳蛩聲到五更。</text>
<title>登龍縛山絶頂</title>,<text>龍縛聞名久。今來到上頭。平看飛鳥背。俯瞰大江流。地坼山河濶。天圍島嶼幽。京都在何許。登眺却生愁。</text>
<title>客中示黃，金兩生貟。</title>,<text>湖海秋風起。旅遊心正悲。一身曾不定。二子故相隨。失學名難著。思親淚易垂。舊交惟爾輩。時復共題詩。</text>
<title>寺樓晚望</title>,<text>客中聊此久徊徨。山擁樓㙜暮景凉。烽燧初傳城上火。沙彌已點佛前香。天長歸鴈聲聲急。月暗流螢箇箇光。政憶高堂安穩未。却於佳節倍心傷。</text>
<title>寄陽谷</title>,<text>思君日日獨登樓。滿目江山展畫圖。爲報秋來多勝槩。題詩還似去年無。</text>
<title>鳶魚</title>,<text>鳶魚分上下。自是天機動。道在穹壤間。須知人物共。</text>
<title>中秋夜。憶陽谷。</title>,<text>西風吹枕夜悠悠。病客無聊坐擁裘。滿地月明如白晝。玉人何處獨登樓。</text>
<title>夜坐 二首</title>,<text>望來微月半天斜。向曉虗窓露氣多。自是身閒無早晚。卧聽南畒促鳴珂。</text>
<title>夜坐 二首 其二</title>,<text>秋宵坐到白河沉。欝欝傷心獨撫琴。政覺居民無聚散。鷄鳴狗吠古猶今。</text>
<title>送禹博士</title>,<text>手拂斑衣賦遠征。飄然行色似流星。勸來別袖酒花暖。載却離鞍詩葉淸。極目鄕山橫釰戟。傷心野草點丹靑。君歸好向同年道。莫惜因風寄一聲。</text>
<title>次陽谷約重九登高韻</title>,<text>人世多悲少有懽。百年身事損朱顔。如今九日佳期近。須把芳罇對碧山。</text>
<title>九日。登石房南嶺。次陽谷韻。</title>,<text>秋晚風高松桂香。登臨山勢北來長。自憐少壯成佳會。落帽還須更擧觴。</text>
<title>病起。寄陽谷約重九登高。</title>,<text>伏枕傷心久。登樓發興長。江山多態度。時節到重陽。處處黃花嫰。家家白酒香。何如連袂坐。談笑引輕觴。</text>
<title>偶吟</title>,<text>萬物元來只一身。前脩多是貴爲仁。却從箇裏須知本。先自齊家乃及人。</text>
<title>黃生員別後。對月有感。</title>,<text>黃生相別未經旬。只是通家入夢頻。相得驛亭今夜月。不眠應說宦遊人。</text>
<title>夜坐。呈中慮，陽谷二友。</title>,<text>入夜思君切。高吟獨未眠。床風搖燭影。簷雨慢琴絃。世路吾垂翅。名塲子着鞭。知心更誰在。得句卽相傳。</text>
<title>衙日</title>,<text>壽寧宮殿欝嵯峨。千載松都氣勢嘉。玉漏已殘催曙色。滿庭冠佩正相磨。</text>
<title>戊辰十一月初二日二更。雨且雷震。</title>,<text>建子之月哉生明。風雨颯沓驅雷霆。龍蛇未蟄山岳摧。杞國得不憂天傾。憂來徑欲彈素琹。鐘期已去無人聽。天心仁愛曷有極。空令讀書者歎驚。</text>
<title>雨夜。憶黃生貟。</title>,<text>孤吟踈雨不堪聽。燈下悠悠夢未成。憶昔共尋龍鳳寺。卧聞終夜打窓聲。</text>
<title>中慮月夜携酒。訪角之上人。僕與焉。翌日。寄角之上人。</title>,<text>咫尺紅塵一室淸。故人相見眼雙靑。擧杯題句團欒語。直到中宵月滿庭。</text>
<title>次東窓家詠梅韻</title>,<text>陌上輕塵萬丈黃。宦途何處賞幽芳。箇中端合高人在。雙樹梅花一院香。</text>
<title>次前韻</title>,<text>街頭垂柳動輕黃。處處春濃碧草芳。想得玉人情思好。吟時正値酒杯香。</text>
<title>贈陽谷</title>,<text>金銀珠玉本非珍。賤貨須當學古人。自愧未能求至寶。徒然縱欲喪天眞。</text>
<title>哭崔侍中 瑩</title>,<text>奮威匡國鬢星星。學語街童盡識名。一片壯心應不死。千秋永與太山橫。</text>
<title>次陽谷韻 二首○來詩。有草色初靑之句故云。</title>,<text>珠翠城都百萬家。春濃何處不開花。吟餘却想池塘草。倍覺君居興轉賖。</text>
<title>次陽谷韻 二首○來詩。有草色初靑之句故云。 其二</title>,<text>晴窓終日聽春禽。門靜無人可共吟。賴有寄來詩句在。能將破却憶君心。</text>
<title>上卽位明朝。受朝賀。</title>,<text>天命人歸在嗣王。勃興垂拱正當陽。絳侯撥亂開新業。漢室從玆獲再昌。文武分行庭左右。冕旒臨下殿中央。永安宗社伊誰力。應使斯民竟不忘。</text>
<title>冬至日早朝</title>,<text>金碧輝輝映道周。九門寒漏促更籌。鷄人報曉開天闕。鸞鷺盈庭拜冕旒。雲近御床分五色。山呼聖壽獻千秋。佳辰况是陽初動。蹈舞歌時敢自休。</text>
<title>試闈</title>,<text>春闈曾見士如林。萬萬花容有淺深。李白桃紅都自取。天工造化本無心。</text>
<title>無題</title>,<text>軒冕從來世所誇。相公須信聖恩加。卽今門戶光輝大。况乃高堂白髮何。</text>
<title>午吟</title>,<text>綠樹陰濃近午天。白雲當戶正如綿。鳥啼花落茅齋靜。剩得蒲團盡日眠。</text>
<title>觀音窟</title>,<text>聖居山東天磨西。觀音之窟幽且淸。朴淵水下垂玉虹。倚祥㙜逈干靑冥。兩箇石佛是眞象。白頭老僧非世情。生平遊歷未曾有。殷勤掃壁題姓名。</text>
<title>睡起 二首</title>,<text>地僻家何事。簷虛日自斜。幽人初睡覺。開遍一林花。</text>
<title>睡起 二首 其二</title>,<text>墻樹花初盛。庭苔綠漸深。蝶飛如有約。人立自長吟。</text>
<title>寄陽谷</title>,<text>落落隴西彦。早年成大家。新篇惟我共。高義更誰過。樹密聞幽鳥。簷虗對晚花。佳辰看又近。身病欲如何。</text>
<title>寄東窓</title>,<text>祖翁多積善。故此有賢孫。詩態春雲麗。容儀白玉溫。林花依屋角。庭樹到窓根。竆巷誰曾過。殘經手自翻。</text>
<title>病中</title>,<text>幽棲地僻客來遲。門掩苔痕欲上扉。巢燕似應憐我病。簷前終日語還飛。</text>
<title>層峰裏</title>,<text>寂寞蘿窓底。惟聞澗水聲。淸心談佛性。叉手問僧名。遊宦誠無策。烟霞合鍊形。坐來山正靜。一鳥不曾鳴。</text>
<title>次靈通寺壁上韻</title>,<text>地僻塵機息。樓高暑氣微。鳥隨鳴磬下。僧趁暮鍾歸。移石雲生袖。看松露滴衣。秋霜山菓熟。更此叩巖扉。</text>
<title>遣興</title>,<text>寂寞家何事。淸明日漸長。暖風吹午夢。幽草自春香。遣興披書帙。寬心索酒觴。向來眞趣足。誰復憶羲皇。</text>
<title>暮春卽事</title>,<text>落花撩亂入風欞。灑面頻敎醉夢驚。應是東君好詩者。深嗔才子太無情。</text>
<title>雨中看梨花</title>,<text>梨花着雨映簷端。終日無人獨憑欄。恰似明妃在胡虜。玉顔雙淚不曾乾。</text>
<title>偶吟。呈李典書。二首</title>,<text>螢雪辛勤十載餘。少年豪氣塞堪輿。一庭綠草春將半。且取星書強卷舒。</text>
<title>偶吟。呈李典書。二首 其二</title>,<text>易數元來未易竆。先生能向一中通。天根月窟曾探躡。須信堯夫在海東。</text>
<title>示原仲</title>,<text>長嘯飄然海一隅。早年行路正荒蕪。不才自合居蓬蓽。高興時時滿八區。</text>
<title>宿金神寺</title>,<text>金神洞府深復深。時有老僧邀獨尋。鹿麋穩眠草如織。蝙蝠亂飛山正陰。石很嵓泉碎玉斗。風吹蘿月散黃金。曉來欲覺聞鍾坐。當日少陵知此心。</text>
<title>將赴京都。長湍途中。寄呈鼎谷。</title>,<text>蓬轉東南影與身。舊情誰復似雷陳。病深藥物渾無效。吟苦詩篇頗有神。虗白連天江郡曉。暗黃浮地柳郊春。自憐令節情懷惡。題句時還寄故人。</text>
<title>西江卽事</title>,<text>夾江芳草雨霏微。展席江頭坐不歸。白髮漁翁能置酒。綠簑過客解吟詩。</text>
<title>金神洞</title>,<text>薜荔深深雜樹交。穿雲一逕轉山腰。隔林咫尺溪邊語。兩兩沙彌拾墮樵。</text>
<title>題龜山寺鍾樓</title>,<text>病裏駸駸歲月遒。滿山紅葉又高秋。十年螢雪窓前志。獨倚龜山寺裏樓。</text>
<title>題興德樓</title>,<text>新荷如拭映方塘。樓上淸香襲酒觴。葉底數花深不見。還疑翠袖掩紅粧。</text>
<title>蓬城途中。次酒谷韻。</title>,<text>相思不相見。忽忽獨悲春。佳節二三月。孤踪南北人。野花烟外嫰。江柳雨中新。遙憶淸狂客。頻呼漉酒巾。</text>
<title>八一村。用酒谷韻。</title>,<text>孤迹已違世。歲時將暮春。江山數間屋。天地一閒人。多病宦情薄。苦吟詩語新。境偏來往少。白日懶衣巾。</text>
<title>將赴新都。曉發邱河驛。臨津途中。</title>,<text>落落竟誰托。飄飄西復東。雲山眞可愛。塵世不相容。縹緲邱河驛。蒼茫華岳峯。行行却回首。馬上意千重。</text>
<title>郭外途中</title>,<text>杏花村雨紅綻。楊柳溪風綠垂。路上行人多少。歸來能得新詩。</text>
<title>解上人自楓岳山來。詩以贈之。</title>,<text>昔往霜風颯颯。今來春草萋萋。浮雲本無南北。流水一任東西。</text>
<title>遊泉寺</title>,<text>飄然出城市。獨向聖居峯。黃葉溪邊路。靑山雲外鐘。斜陽隱高峀。晚吹響羣松。寂寂薜蘿下。行人都不逢。</text>
<title>辛未年苦寒</title>,<text>積雪千江凍。嚴風萬竅號。烏鳶飢欲死。牛馬縮寒毛。滄海經年戍。荒山落日樵。慈堂安穩未。回首意忉忉。</text>
<title>中秋月</title>,<text>斗牛彩已滅。蝦蟆明正生。關山幾萬里。風露欲三更。老衲坐無睡。騷人吟不停。南飛鵲繞樹。久客亦心驚。</text>
<title>約東窓遊天摩山洛山寺</title>,<text>雪盡東風吹不休。天摩山色望如流。何當共聽山鍾去。遊了諸峯又寺樓。</text>
<title>次漢江濟川亭詩韻</title>,<text>牧翁才調正無前。瓊玉詞華映濟川。自愧病生詩未就。謾吟流水共長天。</text>
<title>無題 二首</title>,<text>缺 抱病十年形土木。登高九日眼乾坤。今來古往詩成卷。海濶山遙酒滿罇。後會定從何處辦。擬將強健更尋君。</text>
<title>無題 二首 其二</title>,<text>到處迷方長是客。少年多病欲成翁。綠楊鸎語初晴後。芳草蛙聲細雨中。</text>
<title>定房寺</title>,<text>卧病經時日月多。迷方着處卽吾家。一庭細雨無人到。閒看胡僧手種花。</text>
<title>次東窓韻</title>,<text>少年曾托契。交道又彌堅。世事嗟吾拙。人才覺汝賢。病容殊寂寞。時序自推遷。爲報新珠玉。長吟得數聯。</text>
<title>題中房寺</title>,<text>一宿中房寺。眞堪解積愁。好花偏向日。綠竹早知秋。樓逈星河近。園深樹木稠。自憐多病客。吟嘯未能休。</text>
<title>題華菴淵月軒詩卷</title>,<text>華嵓儘幽寂。杳在蒼山根。上人此安禪。佳致難具論。淵澄啓玉鏡。月映如金盆。淸光凈無礙。駭浪終不翻。師心頗自適。夜深坐高軒。嗟余溺宦海。十年猶駿奔。世界苦昏黑。爭奪仍紛紜。何當借餘輝。照我濯水源。</text>
<title>次陽谷韻</title>,<text>飄泊此爲客。世人都未逢。香殘禮古佛。日暮聞鳴鍾。秋色早着柳。雨聲多在松。蕭然獨吟嘯。却喜息塵踪。</text>
<title>次東窓韻</title>,<text>欝欝曾經夏。悠悠又過秋。杖藜扶悃愊。煑茗慰沉浮。酒賦他年興。溪山此日愁。只應相識久。來共坐床頭。</text>
<title>送石崇上人之白雲山</title>,<text>上人來往共隨緣。庭樹秋風已颯然。縹緲白雲山萬疊。挈甁何處踏晴泉。</text>
<title>登南山</title>,<text>輪蹄九陌漲紅塵。滿目紛紛名利人。浮世百年渾似夢。一回登眺一傷神。</text>
<title>將之平州。留別原仲。</title>,<text>牢落乾坤一布衣。飄蓬南北頓忘機。明朝又向平州去。好釀黃花待我歸。</text>
<title>節陶淵明歸去來辭句</title>,<text>怊悵爲形役。田園胡不歸。實迷塗未遠。世與我相違。童僕懽迎日。壺觴自酌時。去留知已矣。天命復奚疑。</text>
<title>霧</title>,<text>宿霧連三日。重陰蔽大明。鳥歸迷古木。人立失前程。霑濕還如雨。熹微未放晴。病夫偏自愛。醇酹獨頻傾。</text>
<title>次贈朴先生 免 詩韻 五首</title>,<text>野晴只愛吟驢背。肥遯無心奉鶴頭。應笑世人緣底急。日奔南陌汗如流。</text>
<title>次贈朴先生 免 詩韻 五首 其二</title>,<text>高卧江湖萬事休。我興南望一搔頭。向來宦海多翻覆。曾是無人退急流。</text>
<title>次贈朴先生 免 詩韻 五首 其三</title>,<text>蒼苔夜坐宜盤膝。白石雲眠穩閣頭。何日與君評此味。十年牽俗厭同流。</text>
<title>次贈朴先生 免 詩韻 五首 其四</title>,<text>永東山水好淸遊。綠鬂歸休已白頭。濁酒斟時應對菊。新詩賦處定臨流。</text>
<title>次贈朴先生 免 詩韻 五首 其五</title>,<text>燭殘松月供詩眼。甁盡溪風醒醉頭。安得掛冠從子去。湖南佳處任萍流。</text>
<title>遊安積寺</title>,<text>山深伐木響丁丁。兩岸藤蘿一路橫。烈火明膏人世事。白雲幽草澗邊行。墨痕着葉僧題竹。篆跡留沙鳥下庭。無限客愁今蕩盡。小樓終日倚風欞。</text>
<title>寄陽谷</title>,<text>薄彼鐵城。維地之靈。有山孔秀。有流斯冷。維山及水。孕秀而生。孕秀而生。陽谷之英。</text>
<title>寄陽谷 其二</title>,<text>陽谷之質。孔碩且長。陽谷之行。充實而彰。王命陽谷。以紀以綱。秉國之平。不顯其光。</text>
<title>寄陽谷 其三</title>,<text>漢山蒼蒼。我心孔悲。之子之遠。俾我如飢。登山無車。涉水無舟。姑酌兕觥。以瀉我憂。</text>
<title>雪中</title>,<text>晚來飛雪正漫天。閒倚南窓興杳然。帶病豈堪驢背詠。擁爐開酒憶樊川。</text>
<title>遊觀音窟</title>,<text>獨隨樵者入山門。夾岸踈松路自分。幾片彩幡明夕照。一峰寒磬隔秋雲。夜潭白氣龍曾蟄。松月淸音鶴不羣。回望京都無十里。輪蹄南北正紛紜。</text>
<title>幽棲</title>,<text>幽棲自寂寞。竟日無招携。黃鳥忽飛來。綠楊深處啼。淸音互相答。獨坐意還迷。且復出門望。街頭車馬嘶。</text>
<title>送李仲平出按全羅</title>,<text>盛代方求士。英才自不凡。栢臺曾顯秩。芸閣又淸銜。使節光膺命。天書手奉函。廟謨精選擧。郊餞足腥醎。驛路晨催馬。江風夕掛帆。賦輕誰見貸。賊遁不容芟。士女歌原化。神祗享至誠。行看棠蔽芾。望重石嶄巖。官暇如相憶。裁詩寄一緘。</text>
<title>號萬寺。逢舊知僧。</title>,<text>共是萍蹤輩。東西兩眇然。蹉跎十年後。邂逅一燈前。忘言坐長夜。落月橫半天。明朝又何處。獨向白雲眠。</text>
<title>渡漢江</title>,<text>跨馬出城郭。停鑣下釣㙜。長江一鳥去。落照數帆來。樵爨依灘集。茅茨傍岸開。平生湖海志。渡了却徘徊。</text>
<title>題禪興寺</title>,<text>牢落禪興寺。無僧燕子飛。立庭方氏塔。橫草櫟翁碑。瓊玉辭空在。琹棊事已非。欲歸仍小住。樹杪正斜暉。</text>
<title>送朴檢參議 丕 奉使之日本</title>,<text>翩翩黃鵠飛。高擧覩圓方。伊人獨迺何。欝欝滯一鄕。知余類卧駞。十年病在床。謾懷出遊志。長嘯隘八荒。喜君老猶健。奉使之扶桑。其地有民社。振古知綱常。主上重睦鄰。使節通交相。憑君體至懷。載馳靡或遑。滄溟衣帶耳。專對諒必長。講信永相好。俾民歌時康。吾將筆諸史。千載垂休光。贈行愧拙詩。我心多激昂。</text>
<title>題戒融上人明正菴詩卷 二首</title>,<text>將心已自安於正。餘事貪詩獨長詠。大潙花濃山更幽。洞庭葉脫波逾凈。掣鯨翻到海門深。騎象來從天路永。努力追拚師所期。紛紛末俗何須竟。</text>
<title>題戒融上人明正菴詩卷 二首 其二</title>,<text>我愛上人心。無非亦無是。不離城市中。而卧烟霞裏。蘿月澹冲襟。風泉滿幽耳。贈詩愧效嚬。潤色思東里。</text>
<title>送李三宰奉使金陵</title>,<text>爲謝皇明寵渥偏。春風四牡發朝鮮。路經遼野雲垂地。槎泛登萊水接天。披膽欣瞻新日月。遠遊周覽古山川。歸來知有觀光集。一片江南在眼前。</text>
<title>奉次陽村先生詩韻 三首</title>,<text>洙泗千年有考亭。末流沉濁獨揚淸。續絃鳳觜無人識。寤寐常懷景仰情。</text>
<title>奉次陽村先生詩韻 三首 其二</title>,<text>講論經籍邁汾亭。天縱元精粹且淸。不辟一言新註脚。先生眞箇見周情。</text>
<title>奉次陽村先生詩韻 三首 其三</title>,<text>遊戲斯文道德餘。手翻滄海掣鯨魚。片言膾炙人人口。可笑山僧笋與蔬。</text>
<title>奉次雨亭先生詩韻 二首</title>,<text>雄姿拔萃聳亭亭。萬丈虹霓薄太淸。鍾鼎功成更何事。好將詩句以娛情。</text>
<title>奉次雨亭先生詩韻 二首 其二</title>,<text>遭時參贊萬機餘。嘉會眞同在藻魚。要使羣黎無菜色。丈夫常食肯嫌蔬。</text>
<title>奉次靑城君詩韻 二首</title>,<text>傳世詞華似孟亭。玉壺氷室不勝淸。荊潭唱和仍成卷。都是羲皇上世情。</text>
<title>奉次靑城君詩韻 二首 其二</title>,<text>黑頭金紫立揚餘。野趣還如縱壑魚。想得南都曾少事。滿園藝竹更栽蔬。</text>
<title>奉次鷄城君詩韻 二首</title>,<text>兵曹北畔有風亭。先子陪公笑語淸。霜露永懷今十載。奉賡高韻倍含情。</text>
<title>奉次鷄城君詩韻 二首 其二</title>,<text>布衣麁飯不求餘。豪侈羞稱北路魚。只有野情禁未得。一園春雨自畦蔬。</text>
<title>奉次永嘉君詩韻 二首</title>,<text>銀鉤誰繼會稽亭。千載重看秀骨淸。不分病生曾托契。每從陳榻共開情。</text>
<title>奉次永嘉君詩韻 二首 其二</title>,<text>包括乾坤不復餘。人心元自異禽魚。胷中一段悠然味。不是膏粱不是蔬。</text>
<title>奉次偰揔制詩韻 二首</title>,<text>北庭西望杳長亭。三節風聲久益淸。積善固知餘慶在。愛公元是出中情。</text>
<title>奉次偰揔制詩韻 二首 其二</title>,<text>讀書曾不費三餘。但見如今類壁魚。欲把蕪詞題卷末。却慙荼蓼雜嘉蔬。</text>
<title>奉賡御製韻 四首</title>,<text>鸞輿東幸出鰲宮。露宿那堪更櫛風。返旆邦人爭蹈舞。滿城春意歲將竆。</text>
<title>奉賡御製韻 四首 其二</title>,<text>親迎玉輦早還宮。中外懽欣仰德風。拜手欲賡天上韻。深嗟筆力自先竆。</text>
<title>奉賡御製韻 四首 其三</title>,<text>前月趍朝侍紫宮。仰瞻雙淚落寒風。如今一笑重懽日。須信謳歌及滯竆。</text>
<title>奉賡御製韻 四首 其四</title>,<text>邊塵朝報紫宸宮。夕滅還如燭向風。二聖賡歌徒自責。從今誰復歎民竆。</text>
<title>次頤亝詩韻</title>,<text>疲人愛秋夜。華月流淸宮。端坐懷所思。宛在三峴中。結交豈今日。累世家相通。縱然龍猪異。再盟俱所同。深情重骨肉。誰復訶谷風。所貴在忠告。焉用徒書空。勉旃致高舜。嘉會諒難逢。</text>
<title>立春帖字</title>,<text>冬去寒威盡。雲開日色溫。體元參化育。佳氣靄乾坤。</text>
<title>題書筵詩卷 二首</title>,<text>誰將道味比流酥。㝡恨年來學力無。兩字勉強眞妙訣。令人每憶董江都。</text>
<title>題書筵詩卷 二首 其二</title>,<text>學文須惜少年時。懶惰從敎見道遲。來往書筵惟醉酒。居然又作送春詩。</text>
<title>題吉處士 再 詩卷 五首</title>,<text>乾旋坤轉政化生。萬彙欣欣共向榮。只有高麗鳳溪水。潺湲不改舊時聲。</text>
<title>題吉處士 再 詩卷 五首 其二</title>,<text>圃翁當路且捐生。雲卧誰曾慕勢榮。自是聖心崇節義。殷勤見召播休聲。</text>
<title>題吉處士 再 詩卷 五首 其三</title>,<text>曾將孝友樂餘生。菽水還能薄世榮。祥禫相知哀未盡。援琴應亦不成聲。</text>
<title>題吉處士 再 詩卷 五首 其四</title>,<text>廬墓經三載。哀哀淚不晴。樹風秋正急。苫塊慟何停。肯信浮屠誘。曾知聖制明。秉彛人所共。聞此涕堪零。</text>
<title>題吉處士 再 詩卷 五首 其五</title>,<text>吉侯立於獨。華岳聳秋晴。峻節自無比。馳名誰暫停。乾坤爲高下。日月更貞明。落落歲寒操。寧隨百草零。</text>
<title>乙酉三月。以試貟。同權中慮入留後司。經十餘日。始花之未開者且落矣。感時詠懷。呈中慮兼東西館諸友。三首</title>,<text>與君銜命此淹留。流轉風光未肯休。看着杏花開又落。一年眞箇負春遊。</text>
<title>乙酉三月。以試貟。同權中慮入留後司。經十餘日。始花之未開者且落矣。感時詠懷。呈中慮兼東西館諸友。三首 其二</title>,<text>無賴風光日月添。滿城花樹染紅藍。半旬尙有餘春在。須向芳園辦一酣。</text>
<title>乙酉三月。以試貟。同權中慮入留後司。經十餘日。始花之未開者且落矣。感時詠懷。呈中慮兼東西館諸友。三首 其三</title>,<text>近來無事可娛情。照眼花枝句未成。自是胷中佳興足。綠陰豊草也幽淸。</text>
<title>夜坐</title>,<text>孤燈照殘篇。一辮爐香上細烟。讀易靜觀天意妙。坐來終夜不曾眠。</text>
<title>到辛安村舍</title>,<text>驅馬來山村。始喜松菊存。童僕有欣色。候我於荊門。入門坐蒲席。庶可慰旅魂。隣翁喜相對。白酒滿瓦盆。前席各有問。團欒多雜言。因念曾來遊。玆已八九秋。時余未有知。惟日事釣鉤。到今已成童。碌碌猶凡流。學業旣云失。鹵莽將安求。歲月不我延。長川去悠悠。行役長未休。獨立翻百憂。出門一笑罷。仰天空踟躕。</text>
<title>月下懷堂後</title>,<text>雪深庭宇月娟娟。坐歇蒲團興杳然。耿耿不眠過夜半。此心都是憶同年。</text>
<title>寄陽谷</title>,<text>春風吹芳園。嚶嚶喧衆禽。相彼鳥求友。余亦懷知音。從遊相娛樂。有酒當共斟。故人志獨立。殷勤惜光陰。而我好自逸。碌碌混士林。念此徒慷慨。歲月其駸駸。</text>
<title>朴宰臣 永忠 挽章</title>,<text>曾從樞院覩儀形。况是千金舊所盟。賃屋自多同一里。不堪還聽薤歌聲。</text>
<title>李宰臣 玖 妻氏挽章</title>,<text>人生終始五旬餘。天賦貞嘉一世譽。幹蠱縱然無義嗣。典喪還自有簽書。</text>
<title>李宰臣 舒源 挽章 二首</title>,<text>曾從醫局揖天眞。一段淸氷不受塵。聞訃未能陪執紼。傷心北望欲沾巾。</text>
<title>李宰臣 舒源 挽章 二首 其二</title>,<text>廊廟高標映縉紳。人生七十九經春。名香已自傳靑史。能世諸郞也絶倫。</text>
<title>尹代言 須 挽章</title>,<text>好人於子有誰加。謂享明時福祿多。彈指忽然中絶命。嗚呼命也竟如何。</text>
<title>姜參議 淮仲 母氏挽章</title>,<text>母儀婦道與年高。奔月飄然向紫霄。聞訃病生能不慟。曾從令子忝同僚。</text>
<title>延英殿</title>,<text>起樓元自爲延英。俯仰乾坤倚紫淸。大闢四門招俊乂。挽回三代致昇平。貞心階竹經冬翠。衛足墻葵向日傾。輕薄顚狂曾所鄙。肯敎桃柳近簷楹。</text>
<title>次酒谷韻。約重九會。二首</title>,<text>薜荔壇高一室深。淸晨步屧獨來尋。賴逢老衲如支遁。相對忘言到夕陰。</text>
<title>次酒谷韻。約重九會。二首 其二</title>,<text>卧病無心朝北闕。踈慵只愛倚南窓。如今已是重陽近。釀得黃花定幾缸。</text>
<title>呈李佐郞</title>,<text>深沉院宇正寥寥。秋盡庭前木葉凋。時獨看雲倍相憶。飄然來往莫辭遙。</text>
<title>偶成</title>,<text>吾生喜見聖明君。黜陟須當仔細分。默默彼蒼終可畏。匡人那得喪斯文。</text>
<title>送張判事</title>,<text>白髮蒼顔一布衣。自將淸直待明時。唐虞盛際是今日。莫向商山歌紫芝。</text>
<title>己巳十一月十五日夜。茂松尹公兄弟來宿。</title>,<text>呼兒展席須張燈。坐待先生命是承。入夜團欒多少語。喜逢東國見中興。</text>
<title>詠柳先達宅梅花</title>,<text>春深庭院尙風寒。一樹梅花映畫欄。粉艶只宜高士翫。幽姿應忌俗人看。月臨影瘦枝枝靜。風度香生箇箇團。楚客我今重有感。奈何唯解咏秋蘭。</text>
<title>遊進鳳山寺</title>,<text>遠上層峯一徑斜。白雲垂地掩僧家。山中古寺多相似。處處春風躑躅花。</text>
<title>次梅軒韻</title>,<text>軒梅月下吹香遠。庭草春深入眼濃。中慮從來才思妙。料應詩語轉多工。</text>
<title>李寺丞 次點 與諸公會于許正言宅。僕與焉。寺丞爲詩。次其韻。</title>,<text>故人邂逅得肩隨。春暖花枝照玉巵。今夕懽心曾不歇。何如更此惠新詩。</text>
<title>次禹府使詩卷</title>,<text>人心撓於物。笑面或嗔拳。治心諒非易。中節當希賢。其要在省察。乃絶柔道牽。操存苟臻極。鬼神詎窺邊。感通自無方。推之可參天。事業逈絶倫。孤芳陋羣姸。彼昏胡昧此。暴棄求自便。僥倖得人爵。騁詐弄機權。患失無不至。戚戚長憂煎。卓爾君子心。快活常澹然。行藏一委命。誰復容心焉。俛仰大化中。不用希登仙。余少願學此。不爲外物遷。毫忽析精微。乾坤期轉旋。居然病且懶。萬仞愁攀緣。歲月不相貸。志慮無由宣。顧爲澹蕩人。浪迹猶老禪。尙來念初服。早宿思免愆。幸哉遇明主。昵侍文陛前。寵榮愧踰分。慄慄戒氷淵。聞君抱利器。擧目牛無全。甚欲與之交。誓神終和平。我鄕事固夥。矧玆値荒年。喜君此爲宰。歸旌杳飄翩。孰飢食不飽。孰寒衣不綿。咸歸父母育。名與龔黃傳。丈夫惟贈言。暫別不須憐。小郡屈大才。政最應早還。吾觀浩亭詩。氣壓泰華巓。與君當服膺。致用期濟川。</text>
<title>次鄭 宗誠 韻 八首</title>,<text>致遠寧容泥近蹊。着鞭須要上高堤。掀天功業從心出。常自惺惺庶不迷。</text>
<title>次鄭 宗誠 韻 八首 其二</title>,<text>縱然人欲有千蹊。聖敎眞同障水堤。豈獨一時蒙澤利。且令萬世破昏迷。</text>
<title>次鄭 宗誠 韻 八首 其三</title>,<text>施化何曾限禹蹊。上竆蒼昊下河堤。煕煕並入陶鎔裏。宇內都無一物迷。</text>
<title>次鄭 宗誠 韻 八首 其四</title>,<text>臨水登山步野蹊。傍花隨柳立芳堤。一般淸意無人識。且問春亭迷不迷。</text>
<title>次鄭 宗誠 韻 八首 其五</title>,<text>欲從高躅杳無蹊。千首新詩氣決堤。深愧持杯還自負。若敎觀海定應迷。</text>
<title>次鄭 宗誠 韻 八首 其六</title>,<text>境幽車馬小蹤蹊。斗樣書齋寄曲堤。剛厭病心多欝結。且將詩句破沉迷。</text>
<title>次鄭 宗誠 韻 八首 其七</title>,<text>月明山徑雪盈蹊。雨暗溪橋柳拂堤。物景四時隨處好。不妨詩興使人迷。</text>
<title>次鄭 宗誠 韻 八首 其八</title>,<text>莫敎茆草塞荒蹊。止水須憑累石堤。存養苟知臻極處。寂然直使鬼神迷。</text>
<title>題許漢城詩卷</title>,<text>我本麋鹿性。江山愛幽絶。朅來被名韁。乃爲紅塵沒。喜見柏亭翁。胷中自無物。所願唯濟生。善治寒與熱。收藥盡百草。下灸洞諸穴。醫了一世人。共咏漁磯月。</text>
<title>寄大司憲 三首</title>,<text>來卧茆齋秪自吟。松都北望疊靑岑。唯應夜夜相思夢。解向情支洞裏尋。</text>
<title>寄大司憲 三首 其二</title>,<text>館試當年忝侍盟。更從丁亥作門生。春亭病者誰曾記。眞箇前身是父兄。</text>
<title>寄大司憲 三首 其三</title>,<text>從來寒士被人咍。何况恩榮萃不才。莫怪流言傳虎市。賴逢智者長烏臺。</text>
<title>次金參知 九德 奉使詩韻</title>,<text>少年觀國際文明。贈別新詩句句淸。自笑病夫甘閉戶。筆端豪氣謾縱橫。</text>
<title>題宋判事蘆鴈圖詩卷。次漁村韻。</title>,<text>十年犇走九街頭。淸夢空尋白鷺洲。珍重畫師能縮地。短屛相對一江秋。</text>
<title>聞鸎</title>,<text>忽聽新鸎細柳邊。恐他豪俠暗彎弦。莫令閨女頻傾耳。應是傷心誤少年。</text>
<title>有感</title>,<text>鹿鳴美意遠。感之憂忡忡。相怨賦谷風。煢煢安所從。壎箎數十載。寸心神明通。一朝旋自疑。天邊成轉蓬。人情諒難測。山海千萬重。管鮑亦已矣。極目來悲風。</text>
<title>送柳直提學 斗明 出牧羅州</title>,<text>同寮方自多。迺此還成別。人生貴出牧。聖心識英傑。唯念阻山川。况復繁霜雪。好去加餐飯。遙遙慰愁絶。</text>
<title>送雨亭相國廵問西都</title>,<text>春風宇宙一披拂。城北城南百花發。我心胡爲欝如結。見此間關動車轄。雨亭落落邦之傑。間世英豪罕儔匹。萬計囊中天地括。千編筆下風雨疾。黑頭金紫何特達。靑史煥赫垂豊烈。王謂西都國扃鐍。卿其往鎭授鈇鉞。受命遅遅出天闕。開程旆旆擁旄節。出祖賓從九衢溢。車馬如雲競馳突。丈夫相贈處與出。昵昵離愁不須說。生民厥初靡適逸。大哉維天實陰隲。煥乎九疇天所秩。放之六合卷藏密。嗚呼箕子傳罔缺。帝訓章章自昭晣。來莅朝鮮始開物。至今八條炳星月。公歸齊沐薦芬苾。不顯愀然森對越。撫綏吾民在祗遹。務令遺敎無墜失。官暇登樓壓蛟室。魚鰕歷歷堪俯掇。渚淸沙白水澄澈。荷香柳陰紛映蔚。有酒百壺味且洌。其肴膾鯉仍炰鼈。歌唇舞腰皆玉質。豪竹哀箏雜瑤瑟。何曾游宴溺淫佚。只慰玉人駐歸轍。樂彼之土信奇絶。俛仰古今俱可悅。病夫欲往心不歇。其如未免塵埃沒。憶昔小少脫覊紲。豈意區區事鉛筆。橫海鯨牙不足拔。中天斗杓思手斡。已矣螻蟻但求穴。棲息茆齋僅容膝。欲將萬卷恣搜抉。徒費精神買消渴。流光鼎鼎去如瞥。心事悠悠欲華髮。操筆何期倒溟渤。詩成有似虫喞喞。持贈公行愧蕪拙。花下一盃聊送別。</text>
<title>次頤齋及金代言詩韻 七首</title>,<text>携酒論詩足寫憂。崧山况復是淸游。想知濯足溪邊坐。好箇松風酒醉頭。</text>
<title>次頤齋及金代言詩韻 七首 其二</title>,<text>多病誰懷天下憂。逍遙吾欲學莊游。秪應一段貪詩癖。苦吟眞同鶴側頭。</text>
<title>次頤齋及金代言詩韻 七首 其三</title>,<text>丈夫當以國爲憂。肯向明時賦遠游。慚愧不才仍抱病。蛾班也自近螭頭。</text>
<title>次頤齋及金代言詩韻 七首 其四</title>,<text>淸遊能遣百憂寬。宦海如今正息瀾。天眷昵承陪玉案。野情還似戴黃冠。登山坐石蒼苔滑。看水臨風六月寒。唱和新詩俱絶倒。長吟使我自忘餐。</text>
<title>次頤齋及金代言詩韻 七首 其五</title>,<text>少着儒衣長且寬。壯行直欲障狂瀾。幸從昭代參紆組。空免傍人笑倒冠。多病眞成司馬瘦。貪詩竟學孟郊寒。秪應方寸胷中血。常擬區區報一餐。</text>
<title>次頤齋及金代言詩韻 七首 其六</title>,<text>風彩看來栗且寬。早從文學富波瀾。講經自合承前席。奏事誰曾値不冠。洪量海容天下水。貞心松耐雪中寒。廟堂異日開東閤。也擬相尋見吐餐。</text>
<title>次頤齋及金代言詩韻 七首 其七</title>,<text>吾生幸沐睿恩寬。愧乏微涓得助瀾。山甫早能陪衮職。少陵何必歎儒冠。鋤禾竟是盤中粒。甁凍可知天下寒。參贊會須登至治。女多餘布士餘餐。</text>
<title>題徐 績 正郞詩卷 二首</title>,<text>郡縣觀風或府州。澄淸一念凜如秋。嶺南好是沾王化。惜別人人欲白頭。</text>
<title>題徐 績 正郞詩卷 二首 其二</title>,<text>小少胷懷隘九州。十年憔悴卧經秋。至今詩語渾無力。敢道珠璣落筆頭。</text>
<title>題姜 淮仲 萬戶義州詩卷</title>,<text>維公經濟姿。自幸從遊屢。秘閣忝下寮。春官接淸晤。聚散若無期。復此分去住。我心不自持。山川杳征路。義州國門戶。所貴急先務。威惠苟兼施。厥俗知畏慕。公其往盡心。仰答明主顧。拙詩豈足觀。聊以表情素。</text>
<title>送曺翰林之中原曝曬</title>,<text>常愛曺生質近仁。更從書幄日相親。今朝忽向中原去。爲別那堪隔數旬。</text>
<title>次容軒詩韻 二首</title>,<text>金紫輝煌照磵阿。淋漓醉墨鴈行斜。郊寒島瘦那堪比。光價端知百倍過。</text>
<title>次容軒詩韻 二首 其二</title>,<text>新樓高起碧雲阿。滿面淸風醉帽斜。觴詠雅懷誰得共。春亭扶病也頻過。</text>
<title>送許中書 稠 之寧越</title>,<text>少年慷慨許中書。五馬南遷八月初。惜別故人知幾許。同庚病者意何如。</text>
<title>送金獻納 益精 赴忠淸道觀察使爲經歷。兼簡公州牧伯契兄，麻谷道人二位。</title>,<text>昭代何嫌作逐臣。此行亦好覲渠親。殷勤贈別無他語。忠孝須期似古人。</text>
<title>送金獻納 益精 赴忠淸道觀察使爲經歷。兼簡公州牧伯契兄，麻谷道人二位。 其二</title>,<text>不見公州兩削瓜。君歸須此爲停撾。千峯道者如相問。依舊春亭解喫茶。</text>
<title>送朴獻納 軒 赴全羅節制使爲經歷。兼簡完山府尹。</title>,<text>百感逢秋已滿懷。同寮數日又相乖。憑君遠寄相思意。說與完山趙節齋。</text>
<title>丹陽郡事李 原卿 烏玉十三丁見惠。以詩答之。</title>,<text>蹉跎世故各西東。滿地風霜歲欲窮。握手論文定何夕。故人千里此心同。</text>
<title>丹陽郡事李 原卿 烏玉十三丁見惠。以詩答之。 其二</title>,<text>遙惠琅玕未覺慳。開緘宛見故人顏。染毫己寫相思字。只恨丹陽隔亂山。</text>
<title>南陽府使尹 愷 以紅杮百箇見惠。以詩答之。</title>,<text>映日紅珠顆。凝霜十月初。故人遙惠重。愧我乏瓊琚。</text>
<title>德恩金 瑨 送乾獐一口。走筆答之。</title>,<text>春樹江雲感別離。忽傳消息慰相思。坡仙未用嫌無肉。詩瘦從今也可肥。</text>
<title>喜雨走筆在館中</title>,<text>黃塵五月漲田原。百萬蒼生意欲焚。一片黑雲生舍北。須臾膏澤滿乾坤。</text>
<title>題兩街懶菴之金剛山詩卷</title>,<text>金剛山在國之東。多少奇觀勝畫中。皇帝命題名是重。上人飛錫興何窮。雲開初日紅浮海。天襯羣峯雪滿空。安得與君登絶頂。俯看八極盪余胷。</text>
<title>寄江西寺許義郞 䀭，鄭正郞 宗誠。二首</title>,<text>庭樹秋風葉下枝。故人西望杳難期。想應蠟屐頻携手。知向山蹊定釣磯。</text>
<title>寄江西寺許義郞 䀭，鄭正郞 宗誠。二首 其二</title>,<text>江西古寺壓飛濤。吟興曾聞此地饒。已覺詩來堪縮手。倘容攀附莫曾高。</text>
<title>金甘露雨千峯以貼扇見惠。以詩答之。</title>,<text>大地烘爐欝不開。仍牽薄宦走塵埃。故人千里遙憐我。特惠淸風一掬來。</text>
<title>次韓高城 二首</title>,<text>吾子曾知是可人。近來詩律轉淸新。薦衡有志書難就。敢道明時作近臣。</text>
<title>次韓高城 二首 其二</title>,<text>多病自知筋力衰。聦明眞箇减前時。無心奮手飜滄海。兒戱唯應綴小詩。</text>
<title>謝惠林檎</title>,<text>磊磊堆前碧玉團。瓊漿透齒膽應寒。甞新不覺還垂涕。堂上無由慰口乾。</text>
<title>次酒谷人家詩韻 三首</title>,<text>李氏鐵城秀。妙齡三十春。麒麟天上客。螻蟻世中人。司憲名聲著。觀風政績新。卷懷聊自適。長嘯岸烏巾。</text>
<title>次酒谷人家詩韻 三首 其二</title>,<text>少壯經綸志。悲秋復惜春。賦詩凌鮑謝。談理盡天人。日暖花心動。池晴草色新。遣懷應是酒。且莫負陶巾。</text>
<title>次酒谷人家詩韻 三首 其三</title>,<text>早歲還多病。良辰又一春。蹉跎長作客。牢落不容人。世事年來急。山情日轉新。擬從盤谷去。叢竹戴烏巾。</text>
<title>入舊京</title>,<text>水口門前斜日時。春風獨向舊京歸。縱然撲地閭閻在。終是長途車馬稀。幾處杏花紅寂寂。滿城烟柳綠依依。可憐五百年間事。空屬征人一首詩。</text>
<title>送融上人還山。仍書一絶。寄千峯老僧。二首</title>,<text>飄然來往一銅甁。舊隱遙知圍翠屛。若見千峯煩寄語。禪餘還憶病春亭。</text>
<title>送融上人還山。仍書一絶。寄千峯老僧。二首 其二</title>,<text>甘露吾聞壓大江。江頭烟月好開窓。料應詩格高千丈。肯爲他人折幔幢。</text>
<title>奉送驪城君奉使金陵</title>,<text>定社仍爲佐命臣。紅顔綠髮自靑春。滿懷意氣干牛斗。睟面風儀照縉紳。千里重遊因許國。白雲東望却思親。歸期正趁荷初葉。一笑相看醉錦茵。</text>
<title>奉送漁村先生</title>,<text>曾向金陵屢往還。壯懷寧復憚途艱。丈夫自有乾坤眼。直把登莢作帶看。</text>
<title>大醉走筆。送鐵城君尹于西都。</title>,<text>竹馬相從三十逾。春風迺此惜征途。永明樓下花如海。坐對江山憶我無。</text>
<title>送吉川君如京。次鷄城君李 來 韻。</title>,<text>先正偏承帝眷隆。多公奉使繼高風。家庭訓誨甞聞禮。原隰驅馳爲盡忠。落落壯懷霄漢上。搖搖離思酒杯中。定知三接添殊渥。曾是堯仁父母同。</text>
<title>題獨谷賀金承旨 科 詩卷</title>,<text>龍媒元自渥洼來。正値吾君腹衆才。許國忠懷期結草。渾家和氣若登㙜。掌銓物議曾無間。侍講天心日有開。出納綸言應益勉。病夫也欲詠良哉。</text>
<title>題黃相國之西京詩軸</title>,<text>大哉公輔器。綜理粲有條。文華錦紛披。德望山嶕嶢。伊昔掌制科。多士紛相撩。特蒙伯樂顧。自愧非華聊。忝盟義固厚。復此頻見招。胡然有此別。願爲幕中僚。一罇祖城西。心旌何蕩搖。樂浪禮義地。民物庶且饒。矧爾國扃鐍。要令威惠昭。聖心諒有在。我輩徒喧囂。事業期周召。下視曺與蕭。往謁太師廟。愀然薦荔椒。行看八敎敍。反側安足消。西民一何幸。金鼎羹誰調。歸來壓黃庭。扶病陪趨朝。</text>
<title>屬散</title>,<text>病身何用走泥途。眞箇人間賤丈夫。敢謂未能知楚璞。只慙曾得混齊竽。巖猿松鶴久相怨。磎友野翁聊可娛。尙戀南山却回首。浮名何啻等錙銖。</text>
<title>同年會于王輪設宴。余有故不赴。以詩寄。</title>,<text>今夕神仙醉紫霞。錦筵銀燭映靑娥。夜深踏月婆娑舞。滿帽花枝影半斜。</text>
<title>設分離宴于神孝寺 二首</title>,<text>寺樓佳處綺筵開。綠蟻濃凝琥珀盃。珍重翰林勤挽袖。夜深歸去更徘徊。</text>
<title>設分離宴于神孝寺 二首 其二</title>,<text>淸歌裊裊間絲桐。聯壁團欒愛燭紅。誰遣靑蛾呵凍筆。醉中狂語愧難工。</text>
<title>訪偰司藝 偁 不遇</title>,<text>崇敎池邊渡小橋。蕭條籬落雜蓬蒿。重來政恐還迷誤。回首園林有鶴巢。</text>
<title>題上洛伯詩卷</title>,<text>系出新羅貴。門從上洛昌。本深知末茂。源遠合流長。顯考登黃閣。家聲盖四方。巧讒雖太甚。盛德竟無傷。天聽寧循枉。流言只速亡。征夷承帝命。杖鉞整戎行。令譽傳靑竹。威風震大洋。蘭孫相繼序。棣萼爛生香。積善何曾已。流芳自未央。慶鍾生碩輔。帝遣賚 缺 良。浩汗深滄海。魁梧發豫樟。謙恭藏氣焰。精密盡毫芒。絶足瞻騏驥。奇毛識鳳凰。憲司初振價。宦路會明敭。銓選天官貴。風流錦帳郞。懸魚爭臥轍。峨笏四提綱。理劇推張尹。懷恩賦召棠。應時參化育。扶日上穹蒼。草昧謀猷密。𦇯綸事業彰。官高陪衮職。權重攝鷹揚。赤舃臨台斗。淸風灑廟堂。丹靑垂炳炳。聲績日煌煌。出將親推轂。懷綏詎耀鋩。濟屯能定社。持節用賓王。告老希伊尹。安身慕子房。沖襟澄古井。和氣盎春陽。裂土封千戶。經邦近十霜。成功知戒寵。謝病要懷藏。養素居仁宅。思玄佩智囊。聖心圖任舊。臣道重含章。大度宜舟楫。宏材合棟樑。胡公重補闕。曺氏再治裝。玉燭調和久。金甌姓字芳。殷宗稱麴糵。周士詠羔羊。抑抑群公表。顒顒一世望。榮名同丙魏。世美配袁楊。好德民之性。親仁聖所藏。先人叨契托。外祖借隣光。志切邱山仰。恩非分寸量。偏欣累世久。誰效掃門傍。憶昔辰加巳。沈綿病在床。遐方仍記憶。良藥滿中箱。擢髮嗟難報。鏤肝謾不忘。獨行眞踽踽。違世自凉凉。靜坐探無始。長吟望八荒。敢思掀宇宙。只合事耕桑。帶疾徒成懶。貪詩竟作狂。朅來參近侍。踵武每趨蹌。拙語雖糟粕。深情出肺腸。祝君惟壽考。濟世致平康。</text>
<title>題柳 茂 典書詩卷</title>,<text>宦遊還憶竹林眠。家在靑山綠水前。何日長歌伴鷗鹿。免敎聲利老吾年。</text>
<title>題淸湖詩卷</title>,<text>淸湖誰命號。獨谷爲題詩。澈底元無滓。浮空詎有涯。微風終不起。明月自相隨。信棹吾將往。眞源一問師。</text>
<title>王惠妃挽章</title>,<text>稟性貞嘉㝡。儷尊富貴全。誰知忽奔月。自是爲賓天。</text>
<title>金宰臣 漢老 妻氏挽章</title>,<text>勤儉居家婦道宜。慶鍾生女配金枝。可憐四十生涯盡。行路何人不爲悲。</text>
<title>題尹侯詩卷</title>,<text>病夫煎茶聊自試。午窓破却盧仝睡。忽蒙尹侯來示詩。讀之怳若聞鳳吹。獨谷健筆橫乾坤。渥洼種與駑駘異。陽村有言出道德。玉振金聲貫終始。君胡持此求我和。應是貪多細大俱不棄。卽今聖主方急賢。束帛邱園恩四被。賢以德能以才。雲路競騁追風騎。明明在朝和庶官。多士成周夫豈是。就中拔萃惟見君。有如淇竹嶧桐猗猗菶菶搖靑翠。胸中星斗文。筆下龍蛇字。豫樟元是大廈材。瑚璉合爲淸廟器。魁梧蘊藉傳世美。啓沃宜居顧眄地。昵承淸問香案傍。論議從容協天意。憶昔初年遊泮宮。幾宵促膝談經義。幸參托契得攀鱗。敢向靑冥思幷轡。沈綿十載復何爲。秪知儷六與騈四。告君一言君且聆。明良契合古來非易事。努力努力盡臣職。利見九五惟九二。重爲告曰利見九五惟九二。</text>
<title>題金 峙 廬墓詩卷 二首</title>,<text>金生爲行殊拔萃。泰華於山江漢水。思親一念吾所存。鍾鼎富貴浮雲耳。</text>
<title>題金 峙 廬墓詩卷 二首 其二</title>,<text>三峯詩章粲星斗。從而和者若干首。嗟吾金生不易得。求之萬人亦希有。</text>
<title>題朝廷使臣馬 麟 思親圖詩卷</title>,<text>翩翩白雲飛。杳杳河之湄。耿耿遊子情。懸懸戀慈闈。豈惟晨與夕。甘旨恐失宜。縻官十餘載。奈此千里違。倚門念行役。屈指何時歸。榮養雖所樂。此懷難自支。所以作此圖。日夕常見之。向來又銜命。却到天一涯。坐看黃葉零。音容邈難知。嗚呼皇降衷。四海同秉彝。以余無怙恃。夙抱風樹悲。見君爲歌詩。不覺雙淚滋。旋車乞歸覲。戲彩良可期。勉哉盡臣職。忠孝惟一機。</text>
<title>題李佐使 彬 重赴忠淸道都節使詩卷</title>,<text>旌麾南下暮春時。曾是威名草木知。一道寇公難久借。不勝離思爲歌詩。</text>
<title>送黔毛浦水軍僉節制使鄭 復周 次韻</title>,<text>壯志伊誰並。雄才只自知。典兵今荷寵。同榜喜遭時。任重何嫌去。情親倍惜離。傳書莫辭屢。俾我免如飢。</text>
<title>送李相國觀察全羅</title>,<text>天眷君王挺豪俊。中亭老氣獨無匹。良玉日暖生雲煙。太阿匣裏纏霜雪。浮天溟渤詎可涯。至秋毫末誰能察。曾鎭全羅布威惠。惠深雨露威鈇鉞。居民但知耕鑿勤。海寇自隨烟燼滅。餘事新篇壓腐儒。拊軍雄略追先哲。軍中無事始起樓。樓上高談擁才傑。前後詩書左右史。雕戈畫戟樓下列。耿耿一念憂君親。淸夜夢斷江湖月。周民當時愛方叔。蜀人愈久思諸葛。區區下情動天意。按轡南行復持節。珍重授鉞千乘尊。出餞奔波五侯佚。文章巨擘爭贈言。玉磬黃鍾協聲律。春亭病生狂也且。十年伏枕空皮骨。少年豪氣尙未除。長嘯宇宙無空闊。見公愛公難留公。公疾其驅心若失。縱然南民望父母。其奈北闕思良弼。大惠那堪施一道。經緯乾坤期密勿。會看收功配伊呂。名聲萬古垂白日。</text>
<title>次廣州牧使安 魯生 詩韻</title>,<text>看着新詩自罕雙。仍分肥肉照踈窓。爛烹已擬春浮頰。高詠還驚雪入腔。</text>
<title>次廣州牧使安 魯生 詩韻 其二</title>,<text>詩家李杜獨爲雙。公入藩籬見牖窓。應笑春亭病提學。苦吟徒自損心腔。</text>
<title>次廣州牧使安 魯生 詩韻 其三</title>,<text>一發端知中必雙。使君遙惠及寒牕。玉脂灔灔流喉吻。洗却十年藜莧腔。</text>
<title>次廣州牧使安 魯生 詩韻 其四</title>,<text>強賡高韻豈堪雙。大嚼誰知臥竹窓。絃絶自慚無鳳觜。盤空誰復美羊腔。</text>
<title>次廣州牧使安 魯生 詩韻 其五</title>,<text>翫易於公孰得雙。摳衣曾侍對梅窓。至今愧乏纖毫報。謾有誠心在肺腔。</text>
<title>次廣州牧使安 魯生 詩韻 其六</title>,<text>邵翁高識更誰雙。樓閣空中啓八窓。相別豈堪仍改歲。欲酬淸唱不成腔。</text>
<title>次廣州牧使安 魯生 詩韻 其七</title>,<text>漢江南畔碧峯雙。想賦停雲坐北窓。待得春深波正綠。小舟相訪慰吟腔。</text>
<title>次廣州牧使安 魯生 詩韻 其八</title>,<text>文章曾與謝公雙。遲日山光滿四窓。千首詩篇傳樂部。郡人應解唱新腔。</text>
<title>次廣州牧使安 魯生 詩韻 其九</title>,<text>綠鬢登瀛寵絶雙。玉堂蓮燭映紗窓。爭知不是神仙骨。只愧元非錦繡腔。</text>
<title>次廣州牧使安 魯生 詩韻 其十</title>,<text>與君盟在白鷗雙。烟雨漁舟浪打窓。未報君恩天罔極。空嗟無計洗塵腔。</text>
<title>次金注簿 久冏 詩韻</title>,<text>常恨故人阻。况經桃李時。誰能援手救。自愧上書遲。橫海脩鱗困。凌雲逸翮垂。飛騰知有日。天命復奚疑。</text>
<title>寄慶尙道使相容軒</title>,<text>城山山下每相要。步屧過從暮復朝。秋半解携冬欲盡。不禁南望首頻搔。</text>
<title>容軒使相惠天鵝。以詩謝之。二首</title>,<text>義之端合受籠鵝。怪底飛來病者家。應是容軒憐故友。爲傳佳句似陰何。</text>
<title>容軒使相惠天鵝。以詩謝之。二首 其二</title>,<text>多病何曾講一經。惟將藥餌寄餘生。書筵此日參隅坐。倚席空慚輔德名。</text>
<title>得此字</title>,<text>大哉維乾元。生物自不已。於皇我聖神。至仁洽遐邇。飛潛曁動植。並育洪勻裏。憶昔草昧初。安危頗相倚。至明諒先物。奮義能傾否。協謀肇丕基。成功不移晷。乃承君父命。朝京六千里。暑雨苦蒸濕。山川杳流峙。道塗豈不艱。驅馳一何駛。周旋入帝庭。去天不盈咫。敷奏詳且明。天子顏有喜。鹿鳴優勞慰。厚渥熏心髓。東人賴以安。謳歌遍朝市。膺圖嗣曆服。穆穆光西被。帝命相繼志。五花映金璽。冕服爛九章。秩如親王比。天寵有如斯。古來罕儷美。翼翼心轉小。述職無少弛。篤孝善繼述。尊祖親毖祀。聲色自不邇。貨利曾所鄙。遊畋戒逸欲。服食斥華侈。每當臨政暇。詩書究源委。豈惟日孜孜。夜對盡百紙。窮神翫馬圖。斷事觀麟史。孰云多學識。妙契一貫旨。卓爾極高明。煥然瀜査滓。恭惟瑩澈心。月照秋江水。持以燭萬機。有如指掌視。謙抑不自有。從人而舍己。稽謀資老成。好賢就蘭芷。片善無不擧。濟濟多吉士。聿來漢之陽。新宮乃如跂。北嶽擁神秀。南江媚淸泚。至日宴便殿。絲竹雜宮徵。陽和滿乾坤。喜氣溢筵几。天香藹金鳧。宮醞灔綠蟻。懽忻肯繼淫。愷樂多受祉。勳臣昔獻詩。先見蓋無似。特命縉紳和。摛藻爭麗綺。歌頌誠職分。敢辭效薄技。顧以言不文。操筆還自恥。惟應寫肺肝。焉用徒誇靡。士生太平時。遭逢堯舜理。一命已自榮。何况紆靑紫。微臣本孤蹤。久病向二紀。投閒固所宜。就列安敢擬。乃參備侍從。而得躋膴仕。至恩欲圖報。天高海無涘。耿耿抱微誠。致身期沒齒。伏覩天縱資。實可追姚姒。有虞學精一。周文思敬止。夙夜苟緝煕。有爲亦若是。西山衍大學。歷歷似提耳。民情未易保。天命諒難恃。向背固無常。宜若薄氷履。去就不容髮。頃刻須顧諟。一念操與舍。治亂判於此。屈指開闢來。百代莫不爾。願言法且戒。愼終一如始。父臨億萬年。保我群赤子。</text>
<title>奉和御製邀上王賞蓮詩韻 五首</title>,<text>雨映重樓薦羽巵。炎天氷雪欲侵衣。仰瞻棣萼聯華日。正値荷花滿水時。</text>
<title>奉和御製邀上王賞蓮詩韻 五首 其二</title>,<text>登樓二聖共傳巵。樓下荷香暗襲衣。披錦千堆風過處。量珠萬斛雨來時。</text>
<title>奉和御製邀上王賞蓮詩韻 五首 其三</title>,<text>參差擎出碧筒巵。濃淡粧成錦繡衣。天爲聖心留玉輦。濛濛靈雨自移時。</text>
<title>奉和御製邀上王賞蓮詩韻 五首 其四</title>,<text>霞冠翠袖奉瓊巵。好雨催詩欲濕衣。不觸更敎仍不背。無前聖製見今時。</text>
<title>奉和御製邀上王賞蓮詩韻 五首 其五</title>,<text>多病臣身似漏巵。十年猶得服朝衣。秪今染翰賡歌日。却憶垂髫侍學時。</text>
<title>送槐庭權先生 澹 判牧公州 二首</title>,<text>祕書曾得揖淸眞。更喜僑居獲里仁。此日暌携多少思。不堪秋氣也迷人。</text>
<title>送槐庭權先生 澹 判牧公州 二首 其二</title>,<text>文章太守謝宣城。訟斷公庭草自靑。想得夜長應足夢。夢中棊怯對春亭。</text>
<title>次漆原君尹 子當 節制蛤浦景釀臺詩韻</title>,<text>層巖萬仞水汪洋。景釀臺高夏亦凉。霜鬢重遊持節鉞。雲山依舊滿空蒼。</text>
<title>同年携壺會于永嘉君宅。僕與焉。</title>,<text>當時此地會耆英。紫洞風流動玉京。少壯懽娛誠未易。盍簪今夕鬢俱靑。</text>
<title>吳令 陞 妻氏挽章 存沒恨難言之句。一作遺恨更堪言。</title>,<text>貞淑天姿美。柔嘉婦禮敦。夫何二旬半。奄作九泉魂。落月香閨閉。悲風畫翣翻。呱呱兒滿室。存沒恨難言。</text>
<title>次陽村詩韻。送金議郞 端 出按右道。</title>,<text>郊畿咨俾乂。時論共推才。王化知宣布。民愁想豁開。同盟深契托。送別苦心摧。贈語余奚贅。先生曰敬哉。</text>
<title>題延山府使禹 博 詩卷 二首○博護送朝廷使臣章謹，端木禮于八渡河。章，端二公贈博詩。皆以勤謹稱之。</title>,<text>追隨使節過江關。二子題詩慰子還。勤謹豈惟治一郡。國恩終必答邱山。</text>
<title>題延山府使禹 博 詩卷 二首○博護送朝廷使臣章謹，端木禮于八渡河。章，端二公贈博詩。皆以勤謹稱之。 其二</title>,<text>邊秋離袂不堪分。特贈新篇意甚勤。欲把禿毫題卷末。愧無詩態靄春雲。</text>
<title>太宗聖德神功文武光孝大王挽章 二首</title>,<text>五百高麗王氣收。天生神聖俾民休。體仁盛德孚羲訓。建極隆功叶禹疇。甘露千年輝簡冊。愁雲一夕掩山邱。潺潺萬斛君臣淚。直與城南漢水流。</text>
<title>太宗聖德神功文武光孝大王挽章 二首 其二</title>,<text>流澤生民二十秋。遺弓一日作仙遊。群臣擗踊哀何盡。聖子拚號淚未收。草合樂天亭下路。雲橫豐壤澗邊樓。嗚呼可忍東回首。無復從容侍冕旒。</text>
<title>題獨谷詩卷 二首</title>,<text>勳德俱隆八十年。豈因人力實由天。向來日用知何事。渴飮飢飧倦則眠。</text>
<title>題獨谷詩卷 二首 其二</title>,<text>天鍾神秀挺人豪。大盡乾坤細入毫。共導阿衡降中葉。願從方朔飽三桃。</text>
<title>題領完山府尹朴 經 詩卷</title>,<text>安如金鼎重。淸比玉壺寒。此去兼戎事。須將猛濟寬。</text>
<title>許 遲 母氏挽章</title>,<text>貞姿五十四年春。一夕粧閨忽掩塵。滿路送行誰不慟。曾從令子忝交親。</text>
<title>哭李 士謂</title>,<text>視余猶子意彌親。聞訃初疑夢也眞。路遠未能陪執紼。謾將雙淚灑衣巾。</text>
<title>哭李 士謂 其二</title>,<text>年踰耳順向重泉。南望佳城爲悵然。玉樹風儀曾所揖。令男况是我同年。</text>
<title>李 卜祥 挽章</title>,<text>人間歲月七旬奇。夢覺邯鄲萬事悲。薄宦卽今難執紼。桃源東望爲題詩。</text>
<title>哭頤齋</title>,<text>早年勳業映時賢。富貴仍看子滿前。只有嚴顏揮苦淚。想應遺恨在重泉。</text>
<title>刈薑。寄呈尹 愷 敬止。</title>,<text>曉來巡圃劫新霜。顚倒腰鎌手列薑。種來幾何無此味。殷勤分與故人嘗。</text>
<title>金令公 承霔 母氏挽章</title>,<text>曾嗟何恃淚長流。屈指星霜十二周。踽踽賴蒙猶子視。忍聞哀挽向山邱。</text>
<title>挽朴完山</title>,<text>淸似氷壺懸素秋。溫如玉瓚映黃流。一朝乘化誰能止。西望題詩恨未休。</text>
<title>題孝友堂詩卷</title>,<text>聖上名堂切。儲宮造道深。聰明眞夙稟。孝友是誠心。禮樂交相養。詩書不絶吟。願將斯二字。精義再三尋。</text>
<title>題樂天亭</title>,<text>樂天亭上又淸秋。地戴明君佳氣浮。踈雨白鷗麻浦曲。落霞孤鶩漢山頭。仁風浩蕩草從偃。聖澤瀰漫水共流。宵旰餘閒觀物象。人間仙境更何求。</text>
<title>題尹上將 向 詩卷 五首</title>,<text>端居觀大化。萬古不崇朝。天覆坤仍載。雲行雨以澆。百花爭吐萼。羣卉競抽條。自愛庭前笋。應將拂絳霄。</text>
<title>題尹上將 向 詩卷 五首 其二</title>,<text>愛君自昔日。佳句見今朝。病爲吟詩瘦。書仍喫酒澆。恢弘知異器。踈淡覺同條。會見垂天翼。乘風翥九霄。</text>
<title>題尹上將 向 詩卷 五首 其三</title>,<text>詩成因喜雨。吟翫自連朝。足慰愁腸渴。寧須茗椀澆。紆餘山百折。高潔雪三條。敢擬瓊琚報。鸞笙響紫霄。</text>
<title>題尹上將 向 詩卷 五首 其四</title>,<text>天意今猶古。人情夕異朝。有誰知反朴。流俗漸應澆。心性兩三字。經書千萬條。須將油繼晷。莫負氣籠霄。</text>
<title>題尹上將 向 詩卷 五首 其五</title>,<text>暫阻如三歲。相思豈一朝。自多蒙記憶。却愧異淳澆。洪量千勻鼎。高標百尺條。雖然似枯卉。直欲借凌霄。</text>
<title>無題</title>,<text>鄭君爲人直以義。存心只要全其天。在家則孝在朝忠。富貴視若浮雲然。獨谷先生其座主。文章道德追前賢。作詩以美因以勸。君乎三復宜勉旃。</text>
<title>無題 其二</title>,<text>吾王誠孝格天心。特遣朝官降德音。春盡星軺過鶴野。山晴玉節照鷄林。三韓喜氣均朝野。一視深仁冠古今。政是盛朝家四海。送君何用惜分襟。</text>
<title>無題 其三</title>,<text>愛梅應與衆殊科。淸坐看來興轉賖。踈影不曾留一葉。暗香寧待吐羣葩。郊寒島瘦奚同調。宋賦何詩謾自誇。惟有調羹傅巖老。流芳萬古浩無涯。</text>
<title>無題 其四</title>,<text>御命皇華出帝鄕。東人歲歲荷龍光。紫麻咫尺聞天語。玄衮氤氳帶御香。異域吟懷花冉冉。故園歸夢月茫茫。吾王盛德神明在。敷奏丹墀語合長。</text>
<title>奉賡壽寧杖詩卷元韵</title>,<text>亨齋先生氣蓋世。脚踏靑天手探月。曾硏聖學盡精博。放彌宇宙斂藏密。鯫生早從函丈游。宰我徒嗟非不悅。先生道德孰與京。鍾鼎勳庸不容說。若有杖兮神所賚。携提頃刻何敢失。宣尼危顚豈不持。奉豆趨走諒無跌。成龍詎效費公投。化林却笑夸父渴。先生有詩冠篇端。雄搏蛟螭麗聯璧。誰從君山鬪鬼神。肯向崆峒尋轍跡。唯期杖朝至君所。直使斯民歌作息。鐵柱桃竹秪安身。未解扶綱佐皇極。羞將拙筆狀奇功。海河豈是蠡所測。</text>
<title>走筆送李肅州 申 之官 二首</title>,<text>肅州回首杳山川。五馬聯翩發曉天。若見西都巡問使。爲言詩瘦甚當年。</text>
<title>走筆送李肅州 申 之官 二首 其二</title>,<text>秋風颯颯動庭枝。侵曉敲門話所之。濁酒數盃何限意。十年相遇更分離。</text>
<title>次淸城君鄭 擢 送西北面都巡問使兼平壤尹金三宰順天君 承霔 詩韻</title>,<text>偉略懷殊俗。宏材費政堂。世推帷幄勝。人仰股肱良。出鎭平城遠。回望華岳長。定知宣聖德。西北永歡康。</text>
<title>覺林寺</title>,<text>雉岳爲山名海東。山之寶刹覺林最。雲烟巖壑幾千年。地靈擁衛天龍會。</text>
<title>奉次趙大司成 庸 詩韻</title>,<text>曾從泮水揖淸眞。一段氷壺不受塵。道味深深仍淡泊。詞源浩浩更精神。敢期鮑氏偏憐我。還有毛公解誤人。聰聽未應疑市虎。巧言那得間情親。</text>
<title>勤政殿 二首</title>,<text>惟天運晝夜。至健自無息。惟聖乃時憲。克勤不遑食。帝心固靡常。輿意亦難測。匹夫恐失所。庶僚或曠職。毫忽苟不謹。兆民多僭忒。貽譏千百年。厥失在頃刻。一日復一日。萬機紛如織。所以崇敬畏。小心惟翼翼。名殿以勤政。日御至中昃。進賢闢四門。亹亹相戒勑。存誠節嗜欲。博學資多識。欽恤愼刑罰。艱難念稼穡。願言堅此心。古訓永爲式。嚴恭體無逸。箴儆觀抑抑。敬哉一終始。億載作民極。</text>
<title>勤政殿 二首 其二</title>,<text>煌煌金殿照層巒。琪樹葱籠景氣閒。閶闔九天開日月。衣冠五夜集䲶鸞。衆心離合分毫忽。百代興衰可鑑觀。裁決萬機猶未罷。日斜花影上欄干。</text>
<title>送金府尹尹于完山兼節制 二首</title>,<text>落落秋意悲。鴻吟霜已白。送行固難堪。况此在鄰曲。同庚知幾多。故人重三益。離思劇懸旆。搖搖不可遏。王命甸大藩。出牧且持節。威聲定四播。惠化尤所篤。男兒意有在。肯效兒女別。惟有一言贈。可以布心腹。</text>
<title>送金府尹尹于完山兼節制 二首 其二</title>,<text>吾聞南方旱。恐民有飢渴。完山地卑燠。瘴霧多蒸欝。太上保赤子。仰答明主識。次乃愼調攝。下慰遙相憶。自是詩書將。人推智略雄。贈言今送別。登第昔曾同。鼓角搖滄海。旌旗映朔風。誰知多病客。欝欝在囊中。</text>
<title>奉次韓山文靖公賀太祖捷雲峯凱還詩韻 二首</title>,<text>忠誠自與武侯同。戎略皆推衛國公。受鉞一人臨祖帳。論兵諸將仰高風。影搖海岳旌旗動。聲振乾坤鼓角雄。肯使螳螂圖拒轍。合從金石勒成功。</text>
<title>奉次韓山文靖公賀太祖捷雲峯凱還詩韻 二首 其二</title>,<text>恭惟聖德與天同。豈是規模兩沛公。育物深仁施雨露。行師大勇挾雷風。茂松紀事無遺恨。牧隱題詩孰並雄。稽首欲賡江漢什。東韓萬世賴神功。</text>
<title>題延城君金 輅 廵問西京詩卷</title>,<text>天眷朝鮮作民主。赫哉泰運開文明。於皇神聖極塗炭。坐令骨肉且死生。惟公壯年際佳會。直氣噴薄中天橫。再盟帶礪功莫京。仗鉞西北仍專城。大成山將峻民瞻。大同水期流政聲。八條舊章要修擧。立異肯使斯民驚。嗟余贈行無好言。握手歧路徒屛營。西民幸矣信可賀。永懷豈不酸離情。雖然借寇詎能久。立見宣召催登程。斂惠一方古所歎。滿朝冠佩應懽迎。</text>
<title>題姜寺丞廬墓未畢。拜將軍如京詩卷。</title>,<text>人於衆理要該通。實行當求孝與忠。擧世鮮能全此道。如君誰得比高蹤。白雲擔土廬先壠。丹陛飄纓奉聖躬。應笑病夫成底事。祗將踈懶作詩翁。</text>
<title>瓊花圖。圖上有詩。次韻。二首</title>,<text>乾坤獨樹鍾淸氣。今古名花復幾株。嘉種秪應天上有。異香曾是世間無。紛敷自愛盈枝雪。凋謝誰看點地珠。對畫也堪忘寢食。神仙枉駕信非誣。</text>
<title>瓊花圖。圖上有詩。次韻。二首 其二</title>,<text>造物生成元絶類。古人題咏幾留詩。花心折麝黃金蘂。葉底蟠虬碧玉枝。誰道八仙曾補種。天敎一朶綻非時。欲扶懶病賡淸唱。却恨神精似亂絲。</text>
<title>瓊花之圖若詩俱佳。且其書法之妙。與之相稱。卽古人所謂三絶也。復用首篇韻。謹題一首。</title>,<text>一幅輕綃欺玉雪。重欄佳處托根株。仙姿豈肯經年改。神畫皆驚擧世無。瑩凈詞華如帶月。端莊筆勢似聯珠。細看政合稱三絶。謂抵千金也不誣。</text>
<title>題玉 瑞琛 詩卷次獨谷桂庭韻 瑞琛。善畫蘭竹者也。</title>,<text>筆端曾有楚江心。九畹幽香自可尋。肯向茅齋揮短幅。珍藏不啻得良琛。</text>
<title>題玉 瑞琛 詩卷次獨谷桂庭韻 瑞琛。善畫蘭竹者也。 其二</title>,<text>百卉誰堪霜雪和。共憐寒玉拂雲霞。病夫三復猗猗咏。磨琢能令德不瑕。</text>
<title>題玉 瑞琛 詩卷次獨谷桂庭韻 瑞琛。善畫蘭竹者也。 其三</title>,<text>桂庭禪語儘淸和。獨谷詞華麗彩霞。欲把碔砆聯美玉。却慙無計匿纖瑕。</text>
<title>題吉注書詩卷。次獨谷韻。</title>,<text>冶隱先生歸弊廬。雲情自與世情踈。門垂彭澤五株柳。家有盧仝千卷書。早把利名同草芥。好將心事付樵漁。一區故國山溪勝。或棹孤舟或命車。</text>
<title>題河獻納 得孚 詩卷 二首</title>,<text>縱然林壑養殘年。義膽曾知大似天。好是聖朝來就列。香烟身惹御爐邊。</text>
<title>題河獻納 得孚 詩卷 二首 其二</title>,<text>硏竆聖學自髫年。披霧如今抉覩天。朝退佩聲歸到處。鳳凰池水映花邊。</text>
<title>哭朴提學 宜中</title>,<text>圃逝陶亡牧已非。三峯南望也依依。十年雙袖懷恩淚。扶柩今朝又一揮。</text>
<title>寄禹府使 均○二首○均時在淸道積泉寺。就辨也。</title>,<text>不見美人久。邈在天一涯。公淸禹太守。峻偉李監司。披豁知相得。從遊漫所思。山川阻歸路。極目寄荒詞。</text>
<title>寄禹府使 均○二首○均時在淸道積泉寺。就辨也。 其二</title>,<text>古郡聞淸道。精廬號積泉。寓居成吏隱。高興入雲烟。禍福誰爲地。行藏自有天。加餐不須慮。明鏡照媸姸。</text>
<title>上洛府院君輓章</title>,<text>傳家積善正無倫。眞箇東韓社稷臣。許國寸心雙鬢雪。接人和氣一團春。芸臺繪綵殊勳著。玉輦親臨寵數新。六十七年渾似夢。薤歌凄楚響淸晨。</text>
<title>安城君母氏輓章</title>,<text>居家勤儉以存心。生育勳賢世共欽。八秩享年身尙健。一朝奔月跡難尋。落花舊宅靑春暮。喬木佳城白日沉。大事致誠無可憾。典喪眞箇直千金。</text>
<title>鄭判書 矩 母氏輓章</title>,<text>年踰八秩且寧康。天賦貞嘉婦道臧。三子鼎居皆致孝。諸孫竹立競磨光。落花流水無消息。斜日孤烟轉渺茫。牽世未能陪執紼。側身東望爲悲傷。</text>
<title>柳 謙 母氏輓章</title>,<text>鳳去五年凰又隨。月明玄圃想雙飛。應嫌晠代還高逝。故遣孤雛覽德輝。</text>
<title>金 繼守 輓章</title>,<text>一夕迷魂竟莫招。山高海闊路迢迢。故居謾望來歸早。曾是無人續楚騷。</text>
<title>題金令公 廷雋 觀察全羅詩卷。次獨谷韻。</title>,<text>有美玉於斯。寧敎人不知。典兵曾捧日。攬轡又匡時。贈語詩成卷。分衿酒滿巵。傳書魚鴈在。足慰抱長思。</text>
<title>趙政丞妻氏輓章</title>,<text>卷髮年華少。齊眉德譽多。如何棄中饋。忽此夢南柯。斷壠愁雲合。空閨落月斜。千金能幹蠱。足慰皷盆歌。</text>
<title>權陽村輓章 二首</title>,<text>道德端爲百世宗。天敎先覺啓頑聾。身蒙大難名逾著。望重崇班禮益恭。瑩澈襟懷光霽月。從容談笑𪚥春風。早參函丈摳衣久。執紼誰禁淚灑胷。</text>
<title>權陽村輓章 二首 其二</title>,<text>弱冠明珠走玉盤。壯年豪氣際仍蟠。長驅直入班揚壘。高步間登李杜壇。炳蔚鳳翔千仞下。汪洋鯨飮百川乾。嗚呼已矣將安仰。空把遺篇拭淚看。</text>
<title>奉呈鄭三峯</title>,<text>天挺人中傑。髫年志四方。雪螢竆聖學。風虎佐興王。偉量呑江海。全材作棟樑。一身周禮樂。餘事漢文章。號令傾軍府。經綸冠廟堂。溫溫瞻麗日。凜凜望秋霜。功誓山河大。名垂竹帛光。塩梅聞傅說。帷幄見張良。勤儉書之訓。盈謙易所詳。願言崇令德。終始似汾陽。</text>
<title>題鄭勿齋 安道 詩卷</title>,<text>綠鬢休官慕古賢。勿齋高義薄雲天。園同靖節開三徑。琴想重華拂五絃。萬事世間眞夢爾。一生胷次自悠然。下隣擬共簞瓢樂。爲報心期莫浪傳。</text>
<title>訪辛使戱贈</title>,<text>多病年來息世機。每從陳榻醉歸遲。憑君欲辦花前會。須趁山花未落時。</text>
<title>益妃輓章</title>,<text>鼎湖龍去涕沾裳。屈指流光三十霜。今日試從泉下逝。不知還得侍寧王。</text>
<title>次稚叔韻</title>,<text>塵世卽蜂房。缺 眠意政長。武陵如有路。曾是慕仙鄕。</text>
<title>崇陵寺壁畫山水歌</title>,<text>吾聞羅浮山水天下異。今兹之圖無乃是。是何形勝屈且奇。滿壁慘憺長風起。小生本好奇。見之能忘飢。乃知筆有神。揮灑超等夷。纖流寸石誰復拾。玄圃瀟湘此俱集。經營心奪造化機。天何言哉眞宰泣。突兀似觸日車折。蕩潏却訝坤軸裂。雲深洞壑松陰濕。潮落浦漵漁磯出。中有數間茅屋。上倚靑蒼下溟渤。此圖垂無竆。會爲識者逢。當知用心苦。豈惟筆跡工。孤舟翩然向何許。悵望恐是乘桴翁。乾坤卽今吼豺虎。已矣堯舜難遭遇。時危對此嘯復歌。悲風爲我嘶老樹。</text>
<title>病中秋思</title>,<text>西風黃葉落繽紛。庭院無人日又曛。何處笛聲吹未已。月明直到夜深聞。</text>
<title>向夕</title>,<text>精舍竆秋夜。孤吟望白河。山圍寒氣早。葉盡月華多。絶塞征鴻叫。空林宿鳥過。客懷殊寂寞。欝欝奈愁何。</text>
<title>寺樓晚晴。聞笛走筆。</title>,<text>蒼茫烟樹弄微晴。殘照亭亭樹外明。幽獨更堪聞玉笛。向衰懷抱不曾平。</text>
<title>十月見菊</title>,<text>一叢陶菊映蓬蒿。粲粲堪將泛白醪。惆悵霜風太情薄。吹殘佳色不曾饒。</text>
<title>漫興</title>,<text>爲客崇陵寺。沉綿不出門。片心包宇宙。佳興在風雲。世故多翻覆。塵機正糾紛。渺然伊呂輩。千載揖餘芬。</text>
<title>送僧南歸</title>,<text>飄然一枝杖。去去向何山。抱病知交態。吟詩送別顏。孤程千壑裏。幽夢白雲間。且問南遊遍。丁寧幾日還。</text>
<title>夜坐</title>,<text>小爐熾炭復張燈。坐盡深更水欲氷。除却煎茶更無事。向來情思淡於僧。</text>
<title>寄東窓 四首 中塘三章章六句</title>,<text>中塘有草。有蔚其綠。彼君子兮。溫其如玉。莫往莫來。使我心毒。</text>
<title>寄東窓 四首 中塘三章章六句 其二</title>,<text>中塘有草。載芬載芳。彼君子兮。不瑕有傷。皷言望之。潸然涕零。</text>
<title>寄東窓 四首 中塘三章章六句 其三</title>,<text>中塘有草。零雨霏霏。彼君子兮。福祿攸歸。上天孔明。終莫肯遺。</text>
<title>寄東窓 四首 其四</title>,<text>年來幽趣頗相關。却愧吾身尙未安。陳榻留僧閒煑茗。庾樓邀月獨憑欄。黃催弱柳風初暖。白動寒梅雪欲殘。待得春濃花正發。一樽重與語團欒。</text>
<title>首陽行</title>,<text>瞻彼首陽山之幽。我思古人何悠悠。棄國不啻若弊屣。睥睨四海歸于周。周家王業惟日彊。赫怒欲救斯民瘡。三千一心貔虎士。勢甚建瓴誰得當。奮髯一語柱殷衰。確乎大經難可違。黃鉞白旄色沮喪。天爲之高地爲卑。翻然歸來首陽峽。寧餓不食周粟粒。高歌採薇竟無悔。淸風萬古吹六合。</text>
<title>莘野行</title>,<text>有莘之野有一老。身荷耒耟於焉藏。幡然動心三聘餘。欲令四海如虞唐。五就桀兮非吾君。虐焰閃鑠燒乾坤。哀哀烝民沸煎熬。奚啻炎火玉石焚。愍惻若己推納溝。相湯謀訖天之誅。能傾東海手注之。引領萬口爭懽呼。終輔幼冲致仁義。平生自任以天地。雲行杳邈百世下。豈無儒者志其志。</text>
<title>送李 養中 奉使日本</title>,<text>六月暑方熾。問君將何之。主上重鄰好。奉使安敢辭。聞昔阿每氏。建國扶桑湄。其俗固知方。慕義競來馳。報聘禮則然。專對子所期。告別一何遽。水道天之涯。修睦禁草竊。喩德敦懷綏。誠心互來往。永世無改移。贈行復何言。勖君其念兹。</text>
<title>送李直館 擔 之江南</title>,<text>欲話離懷切。其如伏枕何。惟應送君夢。直到鴨江沱。</text>
<title>送驪城君閔相奉使江南</title>,<text>綠髮勳親氣寡儔。秋風持節向中州。病生無力參郊餞。但願加飧慰我愁。</text>
<title>呈方議郞 與權。請促作靴。</title>,<text>物華搖落鴈南翔。歲暮高風刮地凉。十載病身皮與骨。可堪晨起踐嚴霜。</text>
<title>題慶源村金議郞 旴 農舍</title>,<text>柳影地塘滿。荷香日夕聞。秋深魚稻美。更此對芳樽。</text>
<title>偶吟</title>,<text>自信眞兒輩。那堪號丈夫。長吟詩却拙。緩步杖仍扶。病久容顏改。天寒歲月徂。功名在老大。不必歎竆途。</text>
<title>送陸主事 顆 林行人 士英 還京 四首</title>,<text>海邦元自慕中州。一見淸容寫我憂。萬古列星歸北極。九天恩露洽靑邱。龍巒曉氣濃如酒。鴨水春光淡似油。別後眷眷何日已。夢魂長是遶歸輈。</text>
<title>送陸主事 顆 林行人 士英 還京 四首 其二</title>,<text>帝眷朝鮮降紫麻。君臣齊沐拜恩波。賜來寶曆回新歲。披得香函疊彩霞。賓館方欣瞻玉樹。鴨江還欲泛星槎。政逢四海同文日。腸斷離筵一曲歌。</text>
<title>送陸主事 顆 林行人 士英 還京 四首 其三</title>,<text>自是京中第一流。爲傳天語到東陬。相逢良晤猶嫌晚。悵望歸期不可留。松嶽風烟牽別思。鍾山花木待淸遊。丹墀獨對知君是。從此吾邦更荷休。</text>
<title>送陸主事 顆 林行人 士英 還京 四首 其四</title>,<text>慕義臣心切。敷文帝德明。乾坤新雨露。葵藿荷生成。斗酒鷄林曉。孤舟鴨水淸。桑弧四方志。一笑送君行。</text>
<title>送監生還京師</title>,<text>妙齡才調冠三雍。目擊心知道自同。歲暮催歸懷靡及。天涯送別思何窮。烟開鍾阜千重碧。日浴咸池萬頃紅。敷奏定應承錫宴。九簫聲動五雲中。</text>
<title>送祝少卿 孟獻 還京師</title>,<text>夙抱慕華志。顧此守幽獨。祝侯忽御命。翩然來海曲。相逢如舊識。談笑見心腹。詩淸畫又神。巧匠手堪縮。同舟安敢希。倚麻誠所欲。夫何未卒歲。別思還相促。縶駒欲永夕。王事期當復。從來鸞鶴儔。豈肯處鷄鶩。綢繆空贈言。勸盡盃中綠。歲暮浩風霜。歸途杳川陸。客行諒非易。臣節宜自勖。加飡好歸去。珍重千金玉。輸誠佐文治。宇內咸肅穆。他時幸觀光。與君重刮目。</text>
<title>贈容軒觀察使</title>,<text>童稚親情久益添。却慙桐梓映梗楠。九重諸葛承三顧。萬事淵明付一酣。風暖柳條黃似酒。日淸江水綠如藍。省方餘暇詩千首。莫惜携將寄草菴。</text>
<title>贈咸觀察使。兼簡麻谷。</title>,<text>欝欝情懷只自憐。春深復此有離筵。君歸爲向千峯道。俛仰風塵又一年。</text>
<title>贈朴觀察使</title>,<text>昭代承綸世共瞻。馬頭黃鉞映春衫。日長宣化甘棠下。會看風人賦召南。</text>
<title>送栗監生</title>,<text>四月林木秀。黃鳥遺好音。之子忽言還。歸驥何駸駸。幽懷物易感。送別情難任。且以一罇酒。慇懃爲君斟。祝君策高駕。隨時愛光陰。勖哉佐唐虞。好展平生心。</text>
<title>寄題澄心菴 章謹寺丞叔文章同聞。結菴采石江頭。自號澄心菴。</title>,<text>我生慕眞隱。愛此山林寂。一落塵土間。乃爲名所迫。江南有高士。卓爾免形役。采石佳山水。結茅此投跡。眠雲伴麋鹿。採藥度朝夕。澹然無垢氛。可以鍊精魄。朝望雲山靑。夜吟江月白。優遊歌考槃。此樂矢不易。欲往從之遊。道途邈難適。永懷不可見。恨無凌風翮。</text>
<title>送章寺丞 謹 還京師</title>,<text>藩國孤忠達聖朝。使臣來布德恩昭。鑄金龜印輝靑社。裁錦鸞書降紫霄。魯甸地平山隱隱。楊江天襯水遙遙。鹿鳴筵上承淸問。爲奏東人日祝堯。</text>
<title>送周監生</title>,<text>邂逅方結歡。乃此還別離。別離余自惜。功名子所期。朝廷須武備。萬馬爭騰馳。耿耿臣子情。王事不可遲。坐看新荷綠。節序苦推移。歸哉及少壯。努力扶明時。</text>
<title>義安大君母氏輓章</title>,<text>天賦柔嘉質。人生福履繁。光陰餘八袠。金紫見諸孫。落月明丹旐。屯雲鎖九原。哀榮誰得比。幹蠱是元勳。</text>
<title>韓議郞 承顏 母氏輓章</title>,<text>天賦宜家德。人推敎子賢。皷盆嗟已矣。奔月竟茫然。會葬章和曲。趨朝華岳前。傷心時北望。滿目但雲烟。</text>
<title>寄贈江陵李廉使 之直</title>,<text>江陵山水佳。神秀連蓬瀛。飛崖絶壁知幾重。下有千丈之滄溟。三日浦四仙峯。鏡浦臺寒松亭。前有𪚥浪後牧隱。高風凜凜吹英聲。先生骨淸思不羣。氣槩與之相崢嶸。鄙夫區區勞夢想。欲歸未歸空聞名。安得凌天大翼倏然生兩腋。飛去與君欣逢迎。一洗胷中萬古煩熱情。</text>
<title>送慶尙按廉許 周○二首</title>,<text>曾從烏府忝同僚。鷄鶴慙於契托饒。今日送行言有贈。好將仁術濟蒭蕘。</text>
<title>送慶尙按廉許 周○二首 其二</title>,<text>曾爲三郡藥民瘡。遺愛州民久不忘。此去丁寧宣聖化。南人應復賦甘棠。</text>
<title>哭遷亭</title>,<text>淸臞風骨雪霜姿。白髮腰金政有輝。日整衣冠眞好禮。動將茶酒喜吟詩。曾持使節八千里。共說人生七十稀。惆悵南柯成一夢。遺芳留得兩三枝。</text>
<title>成宰臣 石瑢 輓章 二首</title>,<text>思情元自異於他。宦路陪遊也自多。奉晤蟻床曾幾日。不堪回首望山阿。</text>
<title>成宰臣 石瑢 輓章 二首 其二</title>,<text>天年五十有餘齡。人世光榮衆莫京。縱死也知多後福。諸郞能世合升卿。</text>
<title>次閔佐郞 義生 詩韻 三首</title>,<text>千仞端知有鳳棲。翩翩凡翼去還迷。與君健步凌高頂。肯許春亭接武躋。</text>
<title>次閔佐郞 義生 詩韻 三首 其二</title>,<text>病身端合卧幽棲。何事仍牽薄宦迷。秪是天閑收瘦馬。敢將玄圃擬朝躋。</text>
<title>次閔佐郞 義生 詩韻 三首 其三</title>,<text>宿鳥猶知擇所棲。人於斯道却沉迷。經書也自無時習。聖敬何能慕日躋。</text>
<title>次獨谷詩韻。送申都觀察使。槩○二首</title>,<text>力學早能專爲己。莅官寧復要垂聲。坦施實惠先無告。知有何人不用情。</text>
<title>次獨谷詩韻。送申都觀察使。槩○二首 其二</title>,<text>少年幕府早充賓。豈料今來作主人。魚鳥也應欣有待。江山何處不怡神。</text>
<title>靖簡公權 僖 輓章</title>,<text>本深端合見枝繁。積善家聲久自存。勤儉天眞心不妄。康寧富壽位仍尊。儒宗重望曾傾國。駙馬榮光更照門。多少子孫爭撫柩。高峰新壠鎖寒雲。</text>
<title>朴丞相 訔 丈祖母輓章</title>,<text>七十曾聞自古稀。况今能享百年頤。承家一女光門戶。扶柩諸孫滿路歧。左議政公親護葬。大夫人氏不勝悲。豈惟上壽無前昔。婦道宜爲國史知。</text>
<title>題辛摠制 有定 兵馬使于慶源詩卷</title>,<text>慶源之俗梗難馴。控理應須擇重臣。聖主諮諏能稱職。明公忠義更無倫。霜催細柳威聲大。春滿甘棠惠化新。定使野人皆悅服。擬歌踈附迓回輪。</text>
<title>題安監司詩卷</title>,<text>省方誰不是豪英。宣化皆推獨擅名。已使藏奸知革面。更敎無告獲閒情。仁深洛水千重碧。氣壓商山萬仞橫。若相豈宜光一道。秪緣誠孝感神明。</text>
<title>次端木智太史詩韻。送董監生還京師。</title>,<text>四海已一家。後會諒堪必。且此當別離。悵望歸蹄逸。是時春政闌。花鳥弄晴日。一盃相贈語。聊以敍情密。若爲着我鞭。萬里共馳䭿。</text>
<title>次獨谷賀漁隱詩韻</title>,<text>降福端知自上蒼。七旬富貴且寧康。巍巍德望千尋幹。浩浩詞源萬頃潢。天近高門邀日長。春浮仙醴灔瓊觴。小生欲和關雎咏。曾爲貞嘉配哲王。</text>
<title>題趙宰相詩卷</title>,<text>怱怱歲云暮。北風吹我衣。常抱感時恨。復此送君歸。君歸向何許。縹渺完山陲。完山古百濟。保釐須英奇。矧今旱蝗餘。民生良可悲。所以公拜命。千里馳征騑。往哉展心腹。經理愼所宜。分食濟民渴。發藥醫瘡痍。下對蒼生望。上報明主知。珍重復珍重。慰我長相思。</text>
<title>中亭養母輓章</title>,<text>貞嘉婦道世難偕。祝髮餘生八秩躋。今日劒從泉底會。昔年眉與案頭齊。愁烟斷壠橫羅幔。斜月空閨掛玉篦。共說哀榮誰得似。政丞扶柩盡情啼。</text>
<title>次樗亭先生詩韻 二首</title>,<text>愁聞末俗競誇雄。欽揖先生有古風。濂洛道心包宇宙。漢唐文彩薄星虹。漁村讌坐名曾著。諫院重遊位漸通。屈指老成無出右。達尊應繼益齋翁。</text>
<title>次樗亭先生詩韻 二首 其二</title>,<text>德業於公孰並雄。冥頑如我合趨風。宏中浩汗千尋海。發外光華萬丈虹。知道自能明出處。樂天誰復慮窮通。擬從絳帳煩提耳。曾是先生學牧翁。</text>
<title>次崔典書詩韻 三首</title>,<text>一區形勝愜幽懷。四面山將水自廻。棊榻每從林下掃。吟窓多向雪中開。春濃野岸花爭發。秋盡江天鴈政哀。白首風流誰得似。相邀日日醉歸來。</text>
<title>次崔典書詩韻 三首 其二</title>,<text>螢雪當時抱壯懷。茫茫天道竟難回。百年宇宙身多病。九月乾坤眼豁開。常棣葉衰憐踽蝺。蓼莪心切念哀哀。會須卜築終兹老。藜杖芒鞋飽往來。</text>
<title>次崔典書詩韻 三首 其三</title>,<text>里仁方覺土堪懷。一日相過可一回。梨栗滿園收拾好。湖山四面畫圖開。齒高政合班三老。才薄無心賦八哀。步屧不須煩僕馬。何妨酒熟問能來。</text>
<title>呈古泉，富山，張判事。</title>,<text>山擁溪回地轉幽。石田茅屋可淹留。行藏有命不須慮。富貴在天那可求。數樹綠楊陶舍雨。一園紅葉謝家秋。擬陪杖屨成吾老。金紫從來足百憂。</text>
<title>詠懷奉呈浩亭大人</title>,<text>大塊降斯民。賦形理亦俱。所以開闢來。秉彛無智愚。良心本綿綿。忠孝乃其源。大哉生我恩。昊天蕩無垠。伊子早喪親。寒暑驚節變。無復膝下嬉。尙餘手中線。養生亦何及。遺體當自持。三復蓼莪篇。涕淚空漣洏。永言免拘束。安樂無憂艱。惟念君與國。恩重如邱山。容足亦王土。何况衣又食。諒乏絲毫補。寤寐中自惻。非無狂簡志。指掌運天下。自料樗櫟姿。那堪充大廈。奔走力難任。謾爲獱㺚嗤。區區鹵莽學。發蒙乃所宜。顧惟困沉痾。呻吟十餘載。以兹增感慨。愧負臣子禮。康強儻有日。努力追前期。斯言庶勿替。耿耿念在兹。</text>
<title>西京使相容軒李公惠石銚。以詩答之。四首</title>,<text>豕腹龍頭切琢磨。𪚥𪚥㝡宜𪚥煎茶。容軒鄭重煩郵吏。遙惠春亭病者家。</text>
<title>西京使相容軒李公惠石銚。以詩答之。四首 其二</title>,<text>區區常抱憶君情。石銚看來恨又生。何夕一燈相促膝。擁爐聯句盡三更。</text>
<title>西京使相容軒李公惠石銚。以詩答之。四首 其三</title>,<text>縱然婦女笑形模。見用還將鼎鼐俱。莫謂小齋徒煑茗。調羹直欲獻天廚。</text>
<title>西京使相容軒李公惠石銚。以詩答之。四首 其四</title>,<text>香茶活火煑山泉。一椀才傾骨欲仙。安得家家分此味。坐令天下洗葷羶。</text>
<title>題成判書 石珚 呈浩亭詩卷</title>,<text>天生碩輔濟蒼生。盖世全才未易名。卓爾末由知上達。淵然溢外見中宏。𦇯綸贊化乾坤大。黼黻增輝日月明。允矣東山誰不仰。寸心曾是倍常情。</text>
<title>題成判書 石珚 呈浩亭詩卷 其二</title>,<text>去年待詔乘軺來。一見便覺英雄魁。秉心淸眞自無累。臨事恪勤誰得似。擬當懇款承擊蒙。其奈返旆何遽怱。相思滯此滄海曲。翹首但望烟波綠。今年不意又見公。千里目擊襟期同。大賢之後有二傑。信矣流淸在源潔。開顏數夕奉良晤。寸心欣逢兩端叩。言詩直自賡歌餘。玩易却探無畫初。文工理到俱要妙。直掃藩籬臻閫奧。餘事兔毫時一揮。金繩急纏生虎螭。右軍蘭亭已茫渺。傳刻差訛徒擾擾。千載幸見眞規模。瘦硬天骨森稜觚。東方紙價踊三倍。萬室屛障生光彩。祖筵此日臨當離。一罇相屬情難爲。王事那能伴歸驥。片言贈別聊自慰。丈夫功業慕皐夔。有志事成端可期。區區亞夫陳漢旅。堅臥猶能走吳楚。當今帝德孚舜文。將相協贊方憂勤。正名大義動天地。好謀奇畧通神鬼。海寰整頓猶掌翻。蜂蠆紛紜安足論。憑君好去須制挺。早建豐功勒鍾鼎。</text>
<title>送黃令公 子厚 觀察公忠道</title>,<text>黃公吾益友。於世罕匹儔。爲善如不及。嫉惡如仇讎。仁心藹春陽。爽氣橫淸秋。今來告我別。杖鉞東南州。自嗟在床褥。贈言空綢繆。丈夫受明命。要紓宵旰憂。豪強斂蹤跡。鰥寡霑懷柔。竆山曁海陬。王化靡不周。天寒足霜雪。道阻多崎嶇。願言愼行邁。慰我懷離愁。</text>
<title>辛武節公 有定 挽章 二首</title>,<text>秉心淸直踐台班。名姓應垂竹帛間。握手笑談曾幾日。忍聞哀挽向花山。</text>
<title>辛武節公 有定 挽章 二首 其二</title>,<text>年踰七秩位仍尊。一世皆推積善門。衮衮家聲應更大。旣生文子又文孫。</text>
<title>紫殿曲</title>,<text>紫殿峩峩映翠巒。五雲深鎖玉欄干。壽觴瀲灔黃金酒。長奉天顏萬歲懽。大澤涵濡一世人。穰穰福祿自天申。荷天百祿眉壽萬年。萬有千歲保朝鮮。文臨朝鮮國。億兆羣生皆赤子。朝朝暮暮惟祈聖壽齊天地。</text>
<title>紫殿曲 其二</title>,<text>泰否循環自不停。帝王端合視無形。欲圖長治非他道。佩服湯盤九字銘。唐帝欽天敬授時。有虞精一辨微危。禹拜昌言。克儉克勤。小心翼翼是周文。武王誥康叔。如保赤子其康乂。恭惟聖上四三王六五帝。</text>
<title>紫殿曲 其三</title>,<text>相求相應際明時。龍虎風雲自有期。臣節松筠寒不改。聖恩天地大無涯。大矣乾元四德全。黃裳坤道順承天。使臣以禮。事君以忠。明良相遇致時雍。文毋與神明。愛之敬之母或替。至哉君臣。元首股肱惟一體。</text>
<title>山川壇祭樂章 風雲雷雨之神</title>,<text>天施地承。品物以生。風雲雷雨。品物流形。無失其時。澤我烝民。以享以祀。福祿來臻。</text>
<title>山川壇祭樂章 國內山川之神</title>,<text>有山斯峻。維邦之鎭。有水斯瀰。維邦之紀。産祥降瑞。介以繁祉。洋洋來格。歆我明祀。</text>
<title>山川壇祭樂章 城隍之神</title>,<text>維此城隍。襟抱于國。薦之時祀。旣齊旣稷。神其降康。俾我壽臧。宗社綿綿。彌萬億年。</text>
<title>山川壇祭樂章 迎神</title>,<text>城南有壇。祀事孔明。俎豆旣陳。酒旨椒馨。樂具入奏。磬管鏘鏘。神之格思。儼乎在傍。</text>
<title>山川壇祭樂章 送神</title>,<text>禮儀旣備。罄無不宜。有踐籩豆。載徹不遲。孔惠且時。神具醉飽。如期如式。綏我純嘏。</text>
<title>先蠶祭樂章 王后入壝無射宮</title>,<text>於皇上天。篤生西陵。衣我烝民。永世其承。允也西陵。維民之母。式陳明祀。以介多祜。</text>
<title>先蠶祭樂章 迎神九成黃鍾宮</title>,<text>嗟我民生。飽煖乃安。孰曰無衣。而得御寒。赫赫西陵。配天其澤。崇祀以禮。實維自昔。</text>
<title>先蠶祭樂章 王后盥洗無射宮</title>,<text>罍斝告濯。以及鼎彛。齊明肅肅。熏我裳衣。旣盥旣潔。罄無不宜。明神有臨。敢愆于儀。</text>
<title>先蠶祭樂章 王后升壇夾鍾宮</title>,<text>有壇斯峙。于城之東。載謀載猷。承祀維恭。登降拜俯。庶幾卒度。是享是宜。以紆歆顧。</text>
<title>先蠶祭樂章 王后入小次無射宮 出同</title>,<text>我將我享。日吉辰良。薪燎晣晣。磬管鏘鏘。旣齊以飭。孔順且序。神其佑之。福祿來助。</text>
<title>先蠶祭樂章 初獻盥洗無射宮</title>,<text>樂具入奏。穆穆厥聲。旨酒思柔。有椒其馨。不㕦不敖。執事有恪。洋洋在上。庶乎昭格。</text>
<title>先蠶祭樂章 初獻升壇夾鍾宮 降同</title>,<text>蠶月聿届。維暮之春。籩豆有楚。於薦明禋。來格來享。降福簡簡。維蠶孔熟。人足輕煖。</text>
<title>獻壽樂章 戊戌十一月</title>,<text>日映金樓霽景鮮。九重仙樂徹雲天。君王來獻南山壽。永享昇平萬萬年。</text>
<title>獻壽樂章 戊戌十一月 初筵</title>,<text>持守盈成繼至仁。生民共祝壽千春。於萬斯年。福祿來宜。酒滿金樽日正遲。聖子稱壽酒。億載萬年爲父母。恭惟聖壽。與天地長久。</text>
<title>獻壽樂章 戊戌十一月 罷宴</title>,<text>於皇天眷東陲。生上聖濟時危。偉萬壽無疆。扶宗祖代高麗。尊嫡長正天彝。偉萬壽無疆。受帝命作君師。多士輔庶績煕。偉萬壽無疆。海寇服甘露滋。時之泰古所稀。偉萬壽無疆。有聖子付丕基。享多壽稱萬期。偉萬壽無疆。</text>
<title>上尊號樂章 戊戌十一月 上上王</title>,<text>於皇上王。盛德隆功。贊我聖祖。以有大東。再遏亂略。治敎昭宣。寵受帝錫。宗社萬年。</text>
<title>上尊號樂章 戊戌十一月 上大妃</title>,<text>思齊大妃。惟德之行。有相之道。遹觀厥成。卽篤其慶。克昌厥後。福履綏之。以介眉壽。</text>
<title>賀皇恩曲 幷序○己亥正月</title>,<text>赫赫始祖。造我東方。傳子及孫。世有哲王。金玉其相。天賦聰明。旣孝且悌。旣仁且誠。緝煕聖學。惟日亹亹。明昭父王。允也知子。迺倦于勤。迺托國事。皇帝曰兪。錫是明命。王拜稽首。皇帝神聖。皇帝神聖。恩溢朝鮮。小大舞蹈。感極天淵。綿綿宗社。彌萬億年。</text>
<title>賀聖明歌 幷序○己亥十二月 進口號</title>,<text>聖神御統。叶氣旁流。天地生祥。諸福畢至。不勝歡慶之至。庸陳頌禱之辭。</text>]
<title>賀聖明歌 幷序○己亥十二月</title>,<text>惟帝至德。昭格于天。天降甘露。地出醴泉。河淸龜見。靈芝曄曄。金水瑞冰。諸象布列。五彩慶雲。紛紛郁郁。浙江淝河。感應昭宣。禎祥之至。前後聯綿。大小稽首。天子萬年。</text>]
<title>賀聖明歌 幷序○己亥十二月 其二</title>,<text>惟帝至仁。洽于人民。鳥獸咸若。瑞應昭陳。吁嗟騶虞。濯濯麒麟。白鳥鮮明。瑞象柔馴。獅子旣見。福祿來臻。玄兔白雉。世不常有。萬方來賀。罔敢或後。小大稽首。天子萬壽。</text>]
<title>賀聖明歌 幷序○己亥十二月 其三</title>,<text>惟帝至誠。無所不格。報恩五臺。祥瑞雜遝。空見如來。諸佛菩薩。磷磷寶塔。羅漢千百。龍鳳獅象。左右周匝。天花祥雲。璀璨燁煜。種種靈果。不可備述。大小稽首。天子萬福。</text>]
<title>賀聖明歌 幷序○己亥十二月 退口號</title>,<text>載歌載舞。美聖德之無前。曰壽曰康。荷天休之滋至。雅音將闋。再拜以辭。</text>]
<title>宴享歌 甲辰十二月</title>,<text>我應天國于東。聖繼神治益隆。荷天福祿。</text>
<title>宴享歌 甲辰十二月 其二</title>,<text>協堯華達舜聰。交鄰義事大恭。荷天福祿。</text>
<title>宴享歌 甲辰十二月 其三</title>,<text>致其孝盡其忠。一至誠神明通。荷天福祿。</text>
<title>宴享歌 甲辰十二月 其四</title>,<text>天所佑福來崇。帝錫命世襲封。荷天福祿。</text>
<title>宴享歌 甲辰十二月 其五</title>,<text>后克聖臣雲從。聚精神釐百工。荷天福祿。</text>
<title>宴享歌 甲辰十二月 其六</title>,<text>右文敎惠宗公。重稼穡詰戎功。荷天福祿。</text>
<title>宴享歌 甲辰十二月 其七</title>,<text>控江漢負華峯。偉紫殿深九重。荷天福祿。</text>
<title>宴享歌 甲辰十二月 其八</title>,<text>浮瑞氣鬱蔥蔥。明化日暢仁風。荷天福祿。</text>
<title>宴享歌 甲辰十二月 其九</title>,<text>中外寧臻時雍。歌白首舞黃童。荷天福祿。</text>
<title>宴享歌 甲辰十二月 其十</title>,<text>煥功烈光祖宗。我歷年永無窮。荷天福祿。</text>
<title>華山曲 乙巳四月</title>,<text>華山南漢水北。朝鮮勝地。白玉京黃金闕。平夷通達。鳳峙龍翔。天作形勢。經緯陰陽。偉都邑景其何如。。</text>
<title>華山曲 乙巳四月 其二</title>,<text>太祖太宗創業貽謨。偉持守景其何如。</text>
<title>華山曲 乙巳四月 其三</title>,<text>內受禪上稟命。光明正大。禁革竊通商賈。懷服倭邦。善繼善述。天地交泰。四境寧一。偉太平景其何如。</text>
<title>華山曲 乙巳四月 其四</title>,<text>至誠忠孝。睦隣以道。偉兩得景其何如。</text>
<title>華山曲 乙巳四月 其五</title>,<text>存敬畏戒逸欲。躬行仁義。開經筵覽經史。學貫天人。置集賢殿。四時講學。春秋製述。偉右文景其何如。</text>
<title>華山曲 乙巳四月 其六</title>,<text>天縱之聖。學問之美。偉古今景其何如。</text>
<title>華山曲 乙巳四月 其七</title>,<text>訓兵書敎陳兵。以習坐作。順時令擇閒曠。不廢蒐狩。萬騎雷騖。殺不盡物。樂不極盤。偉講武景其何如。</text>
<title>華山曲 乙巳四月 其八</title>,<text>長慮郤顧。安不忘危。偉預備景其何如。</text>
<title>華山曲 乙巳四月 其九</title>,<text>懼天灾悶人窮。克謹祀事。進忠直退姦邪。欽恤刑罰。考古論今。夙夜圖治。日愼一日。偉無逸景其何如。</text>
<title>華山曲 乙巳四月 其十</title>,<text>天生聖主。以惠東人。偉千歲世。慶會樓廣延樓。崔嵬敞豁。軼煙氛納灝氣。遊目天表。江山風月。景槩萬千。宣暢鬱烟。偉登覽景其何如。</text>
<title>華山曲 乙巳四月 其十一</title>,<text>蓬萊方丈瀛洲三山。偉何代可覓。止於慈止於孝。天性同懽。止於仁止於敬。明良相得。先天下憂後天下樂。樂而不淫。偉侍宴景其何如。</text>
<title>華山曲 乙巳四月 其十二</title>,<text>天生聖主。父母東人。偉萬歲世。勸農桑厚民生。培養邦本。崇禮讓尙忠信。固結民心。德澤之光。風化之治。頌聲洋溢。偉長治景其何如。</text>
<title>華山曲 乙巳四月 其十三</title>,<text>華山漢水。朝鮮王業。偉幷久景其何如。</text>
<title>謹次朴松隱 天翊 畫象韻 出松隱集</title>,<text>豐厚形容德潤身。看看優得出天眞。眉長過目髥垂膝。兩對難分影外人。</text>
<title>次朴忍堂 昭 居官自警韻 出忍堂集</title>,<text>量得官箴意。心天本在仁。尙賢鄕化魯。遠虐德由身。恩榻吾惟愧。聖門子是眞。𪚥𪚥𪚥𪚥𪚥。淸白永斯人。</text>
<title>夢金尺賦</title>,<text>偉皇天之眷顧。惟有德者是親。玆至聖之動格。可獲福於天神。偉我聖之來享。體乾道之至純。乃念慮之所孚。獲金尺之禎祥。玆神奇之異瑞。乃吉兆之顯彰。惟受命之符信。非常人之可望。質非成於麗水。豈從革而用世。制自成於天成。匪人爲之所製。然則是金也匪金之金。乃剛德之所寄。是尺也匪尺之尺。信平治之大器。信異受於四方。非世鳳之可並。亦非同於南金。曷玉曆之抗衡。嗚呼。前聖後聖。異世同轍。昔高宗之中興。賚良弼之傅說。且武王之拔亂。同協夢而成烈。俱不若我聖神之金尺。親自敎之諄諄。前無古而後無今。實吾王之仁兮。</text>
<title>聞慶八詠 主屹山靈</title>,<text>作鎭南州界。儲祥衆嶽中。春秋修祀事。爲報庇民功。</text>
<title>聞慶八詠 串岬棧道</title>,<text>路險羊腸曲。峯危馬耳奇。寸前還人退。愼走莫嫌遲。</text>
<title>聞慶八詠 窓外梧桐</title>,<text>夜雨翻新葉。秋風拂老枝。一燈窓下客。偏動故鄕思。</text>
<title>聞慶八詠 庭中楊柳</title>,<text>依依微雨裏。裊裊細風餘。倘使吳姬見。纖腰愧不如。</text>
<title>聞慶八詠 蒼壁丹楓</title>,<text>秋入天成壁。霜餘錦作區。王公十日畫。此妙定應無。</text>
<title>聞慶八詠 陰崖白雪</title>,<text>陰崖恒抱雪。春壑不成溪。人事何曾說。天工向此迷。</text>
<title>聞慶八詠 鳥井鍾樓</title>,<text>溪洞煙霞晚。風杉石逕廻。禪樓知底處。鍾響雨中來。</text>
<title>聞慶八詠 龍潭瀑布</title>,<text>捐佩千尋碎。拖紈百尺新。有蛟能濟物。潛躍術何神。</text>
<title>十三日。過金郊馹。</title>,<text>飮餞迎賓館。淸霜鎖板橋。行行轉馹騎。日午過金郊。</text>
<title>次盤山韻</title>,<text>旅館含西日。征人帶朔風。客中偏稱意。唯是地爐紅。</text>
<title>次鄭幾康韻</title>,<text>故國餘千里。歸程達九天。長安行漸近。晉接想忻然。</text>
<title>次閭陽韻</title>,<text>城邊落日紅。野外村煙黑。故國首頻回。旅途身久側。</text>
<title>立春日。寄永同</title>,<text>律管三陽動。洪鈞一氣新。異鄕留滯客。今日又逢春。</text>
<title>次公州朴牧使江樓韻</title>,<text>江郡多形勝。臨流更起樓。淡煙連牧笛。疏雨滿漁舟。柳暗長洲遠。花明曲岸幽。知君謀野穫。慣向此消憂。</text>
<title>次般若寺板上韻</title>,<text>爲愛山中靜。凌晨訪古廬。巖亭微雪灑。潭樹冷煙疏。有象元非實。無生本自虛。應嫌塵世客。泚筆強留書。</text>
<title>聞慶樓題</title>,<text>旅館臨溪壑。緣崖路幾回。天香生異卉。泉氣上幽苔。谷鳥迎人起。山雲擁樹來。題詩皆老手。愧我未工裁。</text>
<title>重陽日耆老會吟</title>,<text>淸景三秋序。登高九日歡。芳筵開錦席。佳客盛衣冠。菊蘂浮杯面。珠璣映筆端。自憐無別客。矯首望仙官。</text>
<title>送卞僉樞奉使日本</title>,<text>吾王重隣好。遣子向扶桑。奉節辭雲闕。揚帆截海洋。奚囊詩幾首。祖席酒千觴。行近三山境。歸來語合長。</text>
<title>十一月十一日。碧蹄驛別許楊州，洪監丞，徐主簿。</title>,<text>上國觀光日。郵亭摻別時。朔風吹醉面。朝日射重扉。鶴野歸雲迥。燕京去路遲。漢山春草綠。重與細論詩。</text>
<title>十三日。宿金巖站。</title>,<text>旅館風煙淡。征人一解鞍。樓高含落照。溪淺抱殘山。夢覺燈花結。吟餘月色閒。鷄鳴還上馬。前路曉霜寒。</text>
<title>次領議政黃相國乞骸詩</title>,<text>盛業巍巍冠百揆。孤忠耿耿奉天顏。縱然嫌老歸休計。其奈宸衷重泰山。</text>
<title>送金學諭曾隨賀聖節使入朝</title>,<text>九天閶闔五雲開。萬國遙瞻瑞日廻。想得乾元資始處。一陽初動地中來。</text>
<title>昭格殿祈雨祭行香使齋宿有作 二首</title>,<text>皇天上帝孰云憎。禍福惟關怠敬勝。聖主緝煕基有密。矧伊前後有依承。</text>
<title>昭格殿祈雨祭行香使齋宿有作 二首 其二</title>,<text>由來仙境絶纖埃。洞裏三淸孰肇開。貝闕巍巍金澗曲。松風邀月入靈臺。</text>
<title>寄同年郭參判</title>,<text>江湖末路少情親。一畝柴衡數尺身。唯有忘年賢相國。百年交道重雷陳。</text>
<title>次碧松亭松陰唱和詩</title>,<text>老願春遲花底飛。每嫌山鳥喚催歸。松陰此日蘭亭飮。須把金觴次第移。</text>
<title>次琴參議 柔 之江陵韻</title>,<text>江陵形勝冠東州。水接天光萬里浮。遙想纁絃閑奏日。境中容有一夫愁。</text>
<title>次琴參議 柔 之江陵韻 其二</title>,<text>自將琴鶴出爲州。預想江民喜氣浮。此地從來多勝跡。題詩寄與慰離愁。</text>
<title>次鄭司成 宗本 賀李主簿登科韻</title>,<text>多君年少富才名。三榜高科足視聽。幾箇公門桃李樹。爭瞻翠柏聳亭亭。</text>
<title>次高轉運使</title>,<text>龍飛九五風雲息。鵬摶三千雪一堆。矧是矜民天意重。端知木道轉浮杯。</text>
<title>八駿馬 二首</title>,<text>風虎雲龍氣類神。天生八駿爲消塵。操鷄摶鴨等閑事。金尺揮餘宇宙春。</text>
<title>八駿馬 二首 其二</title>,<text>八駿生時屬聖神。騰雲撲漢掃風塵。經營盛業眞天授。致我朝鮮億萬春。</text>
<title>次咸陽學士樓題</title>,<text>頭流山迫白雲間。傍麓經營問幾官。最是許州鍾秀氣。稟生人傑滿朝端。</text>
<title>大丘郡事時。上首領官乞由。</title>,<text>乞郡南來爲老親。鄕關縹緲隔音塵。早知拘束還如此。寧向江頭作散人</text>
<title>次孝令縣東軒板上韻</title>,<text>山轉溪回作一城。數家粧點畫圖明。吏民莫訝頻休憩。爲愛淸幽適我情。</text>
<title>次般若寺板上韻</title>,<text>路入懸崖境轉深。興餘驢背放淸吟。靑靑數箇庭前柏。應是諸禪水月心</text>
<title>壬辰季冬。寄琴永同。</title>,<text>親老那堪作遠遊。區區薄宦未能休。夜深歸計寒燈寂。懷抱無端不自由。</text>
<title>用許佐郞韻。寄永同。</title>,<text>許公相送向江村。遂告鈴軒喜見君。取別何曾經數日。無端回首望停雲。</text>
<title>山居偶吟</title>,<text>十里桑麻雨一犂。陽坡草色正萋萋。山堂寂寂人來少。時有幽禽自在啼。</text>
<title>苦熱正錄廳。次李修撰韻。</title>,<text>淸氷滿椀試新漿。閑臥高軒逸興長。更愛簷前雙樹密。綠陰偸放九秋涼。</text>
<title>立秋日。次鄭司成韻</title>,<text>天機衮衮自無休。節候當秋大火流。錦葉飄颻驚客眼。呼兒索紙棹吟頭。</text>
<title>題榮川客舍小亭</title>,<text>一亭輕壓小蓮池。左右涼風生樹枝。盡日倚軒無箇事。睡餘開卷讀陶詩。</text>
<title>酬贈尹直學</title>,<text>新詩多態藹如雲。嘉貺仍兼五色文。自古華蟲章服美。感君呈瑞及吾門。</text>
<title>丁卯重陽日。次河政丞韻。</title>,<text>五陰聯引產風涼。日月相扶護一陽。堪賀調元鵷鷺會。辟邪延壽共催觴。</text>
<title>贈日本國禪和子</title>,<text>渡海來時飄朔雪。出城歸路見春風。遙知飛錫還山日。梅蘂辭枝色卽空。</text>
<title>送崔判書歸田園</title>,<text>碧松紅樹映江村。軒外靑山鎖白雲。莫向田園貪勝景。鹽梅調鼎共期君。</text>
<title>聞慶樓題</title>,<text>岑樓誰起亂山中。一卸征鞍倚晚風。萬丈蒼蒼雲外嶽。天工於此不虧功。</text>
<title>贈別</title>,<text>客程迢遞入雲峯。回首天邊落照紅。馬上佳人離恨大。淚痕和雨灑西風。</text>
<title>次安東客舍西樓韻</title>,<text>樹拂高軒散綠陰。夏天還恐九秋深。黃鸝似識遊人意。故故飛鳴惠好音。</text>
<title>次安東北別室板上韻</title>,<text>荷錢點綠露華晶。微雨絲絲一室淸。半夜閒眠孤客耳。小溪流水洞時聲。</text>
<title>弘濟院途中。十一月十一日作。</title>,<text>漢山華月照征鞍。風露凄凄滿面寒。萬里歸程從此始。好將忠義對天顏。</text>
<title>十二日臨津舟中</title>,<text>江雲漠漠渚煙輕。橈櫓閒吟氣味淸。此去朝天廻轡日。更携餘興上高亭。</text>
<title>過平州城</title>,<text>凌晨走馬過東陽。古堞雲橫草樹荒。往事微茫無處問。哦詩引古感興亡。</text>
<title>遼東都司付宴日作</title>,<text>千里朝鮮路渺茫。梯航幾日到遼陽。設筵今夕慇懃意。須奏天庭達我王。</text>
<title>次仁同鄕校樓韻</title>,<text>數仞墻頭百尺樓。光風霽月幾春秋。玉山自此多才子。太守佳名水共流。</text>
<title>次商山南長寺韻 三首</title>,<text>雲自無心月自明。山分靑嶂水凄淸。可憐勝景誰先取。靈運高吟協五聲。</text>
<title>次商山南長寺韻 三首 其二</title>,<text>一入招提俗眼明。凄涼雲臥不勝淸。慇懃爲報西溪水。境是虛無莫放聲。</text>
<title>次商山南長寺韻 三首 其三</title>,<text>秋來半日又乘閑。杖屨登山慕謝安。一臥高軒塵事少。不堪還把釣名竿。</text>
<title>世宗大王輓章</title>,<text>巍巍聖德繼三王。運撫盈成世道昌。人飮衢罇爭鼓腹。山呼華祝幾聯行。謂將千歲當明享。胡乃中年忽陟方。今日靑門挽素輦。瞻天標擗涕浪浪。</text>
<title>哭李相國</title>,<text>千古韓山牧隱孫。光風霽月映朱門。天姿迥出神仙骨。學海應蟠性理源。簪履春坊規範盛。經綸廊廟令儀尊。奈何信宿天峯路。終見銘旌向九原。</text>
<title>申相國輓</title>,<text>王氏元勳幾世孫。又逢昭代振家門。晚將仙籙燒丹鼎。曾上台躔近紫垣。幹蠱三郞俱俊彥。承筐諸女共嬋媛。薤歌今日佳城畔。多少都人欲斷魂。</text>
<title>東宮嬪輓 顯德王后</title>,<text>天生淑媛長侯門。來配春坊震素尊。京室徽音承太姒。璿源毓慶誕神孫。如何仙馭乘雲速。其奈霓旌向月奔。今日哀榮開盛禮。異時朱黻慰眞魂。</text>
<title>次天使謁聖 二首</title>,<text>瑞日初登照畫堂。方知泰道布三陽。天書柔遠臨東國。使節崇文禮聖王。攀附雲霄應獨步。團圝泮水幸聯行。明珠咳唾誰能和。深愧鯫生筆陣荒。</text>
<title>次天使謁聖 二首 其二</title>,<text>音韻淸高杜草堂。揮毫健壓孟襄陽。禮臨黌舍來三日。景仰文宣冠百王。涑水名園傳獨樂。新安講榻繼編行。淵源皆自分洙泗。願借餘波濯我荒。</text>
<title>贈送天使倪侍講司馬給事中復命還朝 二首</title>,<text>宦路東西邂逅難。乃何分袂在旬間。歸程幾許萬餘里。旅館無容一夕歡。祖席淸談緣膽底。奚囊珠玉動毫端。傍人拭目看風彩。此是詞林鳳與鸞。</text>
<title>贈送天使倪侍講司馬給事中復命還朝 二首 其二</title>,<text>龍節煌煌向北還。綸音宣罷奉天顏。但期補衮咸歸泰。肯許招朋暫合歡。搖櫓鴨江朝日上。催鞭鶴野暮雲寒。聖神如問東藩事。箕子遺風尙未闌。</text>
<title>和日域崇泰師</title>,<text>缾錫飄然渡海溟。蒼波縹緲法舟輕。幾年面壁求心後。今日遊方問道行。眼底觀空三界盡。胸中朶月一輪明。客愁秋夜雙肩聳。筆陣縱橫偈自成。</text>
<title>丁未仲冬日自詠。以示伯殷仲殷。</title>,<text>學如不及早書紳。老來猶未見精眞。寸心本自通三極。至道無他明五倫。日就月將期汝輩。道聽途說愧吾身。幸今年富須勁勵。莫學荀疵學孟醇。</text>
<title>次默軒養拙堂詩韻</title>,<text>一堂虛白入林幽。養牲逍遙不外求。松菊擁軒陶逕趣。煙霞當戶謝山遊。已將巖鶴同翹足。更與沙鷗共點頭。今日幡然鳴玉佩。祗緣明主禮賢優。</text>
<title>次琴參議之江陵韻</title>,<text>露冕遙遙向天東。馬頭雙旆正翻風。行經峻嶺星辰近。看到滄溟地軸空。琴閣松稀春草綠。江樓興逸晚霞紅。欲知他日多遺愛。須見棠梨詠召公。</text>
<title>閑居自警</title>,<text>曾向書窓講六經。商家心法見盤銘。自將洗滌身常潔。還荷提撕意自醒。聖域日新加勉勵。靈臺雲捲更丁寧。莫言勇智徒天錫。作聖元功在發硎。</text>
<title>雲城君詩軸。次其嚴君朴二相韻。</title>,<text>雲峯崒嵂倚蒼旻。秀氣鍾英瑞世珍。調鼎巖廊霖雨洽。吹簫鳳闕羽儀新。靈犀帶映靑雲漢。晝錦堂高綠野春。獻壽歡餘歌白雪。筆端珠玉倒楊塵。</text>
<title>杏壇</title>,<text>偶尋洙泗泝波瀾。花裏柩衣上古壇。一本初從霜幹見。萬殊還向露枝看。光風萬古吹芳草。霽月千秋照石欄。道體高堅誰料得。緬思回也獨能鑽。</text>
<title>次日本文溪韻</title>,<text>道人心志淡溪流。跡與浮雲任去留。昔日乘槎緣底事。今朝飛錫向何遊。金風玉露郵亭夜。黃菊丹楓海岸秋。離席奚囊珠玉爛。愧余無句稱師求。</text>
<title>和南宮相國韻</title>,<text>南宮賢相老成章。詩史波瀾繼草堂。論秀秋圍文雅盛。娛賓錦席筆談香。揮毫戰藝爭糊白。採菊傳杯始點黃。自是非才參盛會。難將巴俚和春陽。</text>
<title>無題 三首</title>,<text>千里南州奉使臣。趁涼乘駟啓重闉。商山去歲民攀鐙。漢水今朝客擁紳。宦路知心曾有幾。老年分袂最傷神。杏壇柏府英名播。出入均勞紀法陳。</text>
<title>無題 三首 其二</title>,<text>揮毫點綴表儀文。懷抱淸高愜素聞。講席諄諄眞不倦。淵源浩浩已離群。溟鯤始化鵬程豁。月桂初攀玉葉芬。更向雲衢加警策。幸今贏得聖明君。</text>
<title>無題 三首 其三</title>,<text>煌煌使節遠飄然。進慶三元選我賢。拜命瑤階初日近。會朝璇極衆星懸。雲垂寶座臨仙仗。風暖霞觴漾錫筵。季札觀周何所得。洋洋盈耳聽鈞天。</text>
<title>用前韻</title>,<text>風度從容氣豁然。鴛行高步冠群賢。三秋預遣朝元賀。萬里遙瞻北斗懸。漢殿威儀參盛列。周庭禮樂見同筵。端知專對承恩日。應奉溫顏咫尺天。</text>
<title>次鄭司成 宗本 宴集韻</title>,<text>紅塵車馬日爭馳。獨愛烏川嗜酒詩。爲惜餘春經荏苒。遠邀佳客勸棲遲。花翻舞袖飄瑤席。雲逐歌聲傍壽巵。莫向蘭亭誇盛會。當時光彩勝前時。</text>
<title>興德洞台家代日。大司成金泮，司成鄭宗本兩人枉駕榮臨。鄭司成題長句四韻。諸寮賡韻。余亦次以謝。</title>,<text>計拙曾無一畝宮。僑居遷次自爲工。臨溪自卜蛙跳井。枉駕那知鶴馭風。翠嶂遠廻屛勢合。淸流近抱鏡光通。煩君一著高明眼。宅相神奇繼召公。</text>
<title>次醴泉客舍東軒韻</title>,<text>川回山轉樹濃陰。勝地佳名儘匪今。廨宇崢嶸依峻嶺。樓臺粧點隱平林。千尋山郭雲煙老。十里桑麻雨露深。多賀使君治第一。皇華揮筆費芳吟。</text>
<title>次慶州倚風樓韻</title>,<text>千年羅代舊京華。坐對金鼇鎖晚霞。山水縈廻猶古國。閭閻索莫已田家。鷄林黃葉雲俱變。鵠嶺靑松日又斜。弔古通宵渾不寐。杜鵑啼月隔窓紗。</text>
<title>送一雲法師還山</title>,<text>去年飛錫出都城。萬壑煙霞一室淸。鶴詔入山傳密勿。龍宮演法贊盈成。點頭石恨隨緣去。摩頂松迎反舊程。塵世那攀方外別。題詩其乃古人情。</text>
<title>高靈馹曉行。用壁上韻。</title>,<text>星斗森沈曙色闌。更催郵吏動征鞍。凍來氷片連鬚合。吹過風端滿面寒。戀主孤忠懸魏闕。思親遠夢繞門闌。一身南北千般計。半夜燈前睡未安。</text>
<title>元日付同宴。次柳掌令韻。</title>,<text>春廻金殿暖初暉。仙仗紛紛擁御墀。天樂動來和氣滿。瑞煙籠處俗塵微。眼酣季札觀周日。心切封人祝聖時。健倒椒觴渾得醉。午門門外不知歸。</text>
<title>次驪興淸心樓韻</title>,<text>宦路東西事萬端。登臨此日好開顏。水光迢遞通銀漢。雲氣鴻濛接海山。藏岸人家塵土外。入林仙室畫圖間。臨風自恨名韁繫。勝處渾無一日閑。</text>
<title>觀稼樓</title>,<text>樓名觀稼隱仙骸。眼底乾坤知幾尺。窓闢初疑八卦開。山回更覺五雲色。歲稔秋禾滿野黃。景多詩興爭歌曲。主人奚啻壽延長。富貴亦云比金谷。</text>
<title>次曹家莊孔漁村韻</title>,<text>曹家舊姓氏。馹名借私莊。子孫今底處。胡不保農桑。丘園滿目不忍見。紅日悠悠草樹蒼。山川如舊人獨變。行客臨風一悽傷。</text>
<title>謝僧惠扇</title>,<text>南方六月天如火。棋棲屋漏尤煩蒸。層氷浙瀝不可得。空羡白雲長飛騰。時有叩門驚午眠。奴兒報說東方僧。握髮倒衣下庭迎。手中有携心有誠。淸語未半惠一物。圓潔皓皓蟾輪明。綾文細細波濤爭。玉柄纖纖磨水精。缺月高岑非碣石。風帆漁艇是洞庭。旅雁嗷嗷向何許。耳邊恰似聞秋聲。僧兮僧兮儘有情。論功奚啻錫百朋。君不見有唐韓夫子嘗與太顚一相從。至今千載傳無瑕。操得本心不自失。儒與釋交其乃何。我亦偸閑扣巖扉。更看蘿月係松枝。</text>
<title>樂善堂詩</title>,<text>華山碧巖巖。漢水碧洋洋。中有鐵瓮之重城。千家萬戶若蜂房。五雲深鎖是何處。云是君王樂善堂。斯堂豈非宏且壯。安宅自是殊尋常。禮門穆穆開聖域。義路平平貫帝鄕。吾君性資本天縱。德與三王爲四王。朝修夕省不遑息。至道挽回三代昌。裁罷萬機回玉輦。日日燕暇玆彷徨。文茵燦爛含五彩。翠煙縹緲金爐香。圖書史箴左右列。明明日表臨中央。味寄道腴自知飽。眼前外物無膏粱。心將太極共遊衍。方寸萬象森羅張。鷄鳴孜孜慕大舜。從諫弗拂追成湯。斷古論今明聖法。淺言片事還究詳。辭嚴義正春秋用。敦厚溫柔詩所揚。中和位育本一機。功化誰知由此彰。天地淵淵淨盡處。月到天心風味長。東平豈能知此味。一言後世垂星芒。況我聖君勤緝煕。藹藹令聞旁騰驤。君不見三峯直上數萬仞。漢水百丈深泱泱。君王盛德亦如此。千秋萬歲安可忘。</text>
<title>甫州鄕校歌謠 受命之初</title>,<text>勉勉我王。其德克明。視民如傷。遹求厥寧。王命卿士。惠此南國。顯允君子。其儀不忒</text>
<title>甫州鄕校歌謠 行役之勞</title>,<text>王事靡盬。式遄其行。駕彼四駱。蕭蕭馬鳴。山川攸遠。旗旐央央。六月棲棲。登是南方。</text>
<title>甫州鄕校歌謠 記德</title>,<text>蔽芾甘棠。生于道周。爰居爰處。對揚王休。德音孔昭。召公是似。室家相慶。無有遠邇。</text>
<title>甫州鄕校歌謠 誦禱之詞</title>,<text>君子至止。我馬維駰。每懷靡及。周爰咨詢。豈弟君子。德音不忘。萬有千歲。壽考無疆。</text>
<title>甫州鄕校歌謠 失題</title>,<text>事君以忠。際風雲之慶會。安民則惠。勞原濕之咨諏。凡入陶鈞。悉均景愛。義以爲質。寬而有容。高步霜臺。振威風於百辟。優游梨掖。陳讜議於一人。處事決於江河。片言折於獄訟。製錦遺愛。民騰五袴之歌。提轡餘恩。俗慕二天之德。席未暖於京兆。綸爾承於皇華。王事獨賢。物意歸怨。游付兔窟。跡寄螢窓。厥臨孔威。伏覩德業之盛。其湛曰樂。載揚歌誦之勤。</text>
<title>慶尙道都試考官時。觀察使前更請酒饌。長對二句。</title>,<text>酒含九疇之曲直。肴帶八卦之山風。正是尼父之匏瓜。更望陳平之牢具。</text>
<title>陜川澄心樓題詠</title>,<text>樓名聞已久。今日始來尋。溪舌淸人耳。山顏悅我心。帶沙筠壟淺。分水稻畦深。坐久探幽興。陶然不覺吟。</text>
<title>次朴參議韻</title>,<text>大東治化盛。際會遇明良。濟濟衣冠集。洋洋禮樂彰。樗材無處用。蓬質倚麻長。安得高山仰。歸裁點也狂。</text>
<title>次東關韻</title>,<text>萬里西來客。征驂半夜馳。郵亭山月冷。江路臘梅時。魏闕瞻天日。鴻恩謝地祇。辛勤逢逆旅。燈火候如期。</text>
<title>送權 孝伯 承召</title>,<text>客子朝天日。征鴻八月秋。行藏非自斷。離合欲何求。忠義同星拱。朝宗共水。流彈冠 缺</text>
<title>黃相國挽</title>,<text>曾於嶺外一披雲。爲郡規模獨出群。俄入鴻樞勤啓沃。旋題駱轡播淸芬。</text>
<title>寄同年郭參判 二絶</title>,<text>明公道學類伊川。高步銀臺想去年。今又銓曹留藻鑑。一時姸媿盡昭然。</text>
<title>寄同年郭參判 二絶 其二</title>,<text>光陰滾滾逐奔川。一別淸塵已五年。何日團圝承顧眄。細陳今夕恨茫然。</text>
<title>次崔司藝贈春川洪 字 韻</title>,<text>春風川上播群芳。林下幽蘭別有香。梨掖仙郞揮一筆。昭然泰宇點遐荒。</text>
<title>送奉命出使人</title>,<text>聖主分憂寄遠人。南州物望繫于身。懸知復命螭頭日。獨帶天顏有喜新。</text>
<title>次沙嶺韻</title>,<text>異鄕孤獨思多端。瀟灑行裝怯夜寒。曉鼓報來催蓐食。王程須及敢求安。</text>
<title>次尹相遼河途中韻</title>,<text>臘天村塢雪漫漫。瘦馬長亭日色寒。行過三人詩興逸。吟餘不覺遠家山。</text>
<title>黃相國 子厚 挽</title>,<text>早將忠義際昌辰。聲譽孤高動縉紳。魚佩數州馳雨露。鶉墟千里播絲綸。壽登稀歲仙遊漠。枝接璿源慶毓新。昔日星山叨半面。聞歌薤露一沾巾。</text>
<title>金參判挽</title>,<text>金榜題名氣裒然。銀臺高步冠群賢。安民妙略施三道。補衮孤忠徹九天。謂向淸時當燮理。乃何中歲遽遊仙。賤余幸忝蓬麻倚。執紼無端泣涕漣。</text>
<title>成均館重陽日偶吟</title>,<text>九醞仙壺粉彩鍾。華筵秩秩照靑松。縱橫案上珍惟錯。瀲灩杯中浪自舂。落帽風前天意厚。簪花影裏客情濃。鳳儀鷺羽同懽日。今夕光榮倍昔重。</text>
<title>次權參議韻</title>,<text>樵牧孤蹤草野身。吹竽混進忝文臣。鵷行鷺序聯環佩。華祝山呼搢笏紳。泮水十年無寸效。玉堂今日謾遄臻。故人知我歡心曲。繾綣情懷筆下陳。</text>
<title>太平館</title>,<text>聖慮常懷事大誠。經營華館在西城。樓高咫尺瞻天日。路迥逶迤接帝京。鳳詔屢飛迎使節。宸輿時幸拜恩榮。一往一來相交地。應使東民荷太平。</text>
<title>送金公赴任</title>,<text>金侯壯節似終軍。文武專才振後昆。訓鍊去年歸士卒。典城今日服卑尊。懸魚留犢等閒事。游刃解牛爭欲喧。將子慇懃愼終始。六期居最特承恩。</text>
<title>次河貳相閔禮判成均館課試日韻</title>,<text>碧松秋日動微涼。台府文星聚一堂。調鼎餘閒論秀士。掄材直欲見心香。賜壺宮醞流霞紫。簪棜仙葩浥露黃。自是匪才參盛會。不勝榮幸舞陽陽。</text>
<title>題默契軒詩卷</title>,<text>一物長靈。無生無滅。豈如昏區。燈焰明滅。三葉本空。隨緣起滅。自省如如。雲收電滅。收將寂滅。灰死煙滅。滅爾無滅。斯爲眞滅。</text>
<title>本題 逸</title>,<text>𪚥𪚥𪚥𪚥𪚥。僚幕遺高蹤。時時念省躬。日日覲重瞳。煕朝釐百工。懇款輸丹忠。由玆德業崇。嶷然臣民宗。衆僚許素裏。聖君恃深悰。錫命除專封。萬彙伏其聰。郡課誰能從。佐理文軌同。善敎如撞鍾。傳聲行大東。嗟嗟一狂童。侍席蒙優容。感若大而洪。憐予疏且慵。示敎論中庸。昭然若發蒙。重恩旣豐隆。卑誠知始終。我言如不恭。頭上有蒼穹。</text>
<title>題昭陽亭 亭在春川</title>,<text>鳳山崔嵔松浮煙。昭陽鏡淨臨江天。淸風淡月自千古。紅粧粉黛羅樽前。人生歡樂愛此日。擧手欲挽羲和鞭。金翼帶箭落平沙。銀鱗漏網遊淸川。烹龍炮鳳世稀有。況酌金罍相忻然。丹唇裂荻細腰舞。皓齒唱歌鳴淸絲。嘉賓秩秩禮有容。綠髮朱顏皆芳年。府公更唱落梅曲。片片香韻盈襟懷。桃花初落漲紅膩。柳條放綠垂靑苔。良辰幾何日又夜。桂花滿庭猶未廻。紅羅綠綺動香塵。主賓酬酢傾酒杯。醉裏暫覺天地寬。古今窮達俱輕埃。五陵豪傑已塵土。三峽雨雲空草萊。由來物變只如此。獨有靑山長寂寞。醒來揮筆記行樂。誰識昭陽一狂客。</text>
<title>和退隱翁軒題</title>,<text>隱坐高軒靜。松風江月明。主翁塵想絶。徹骨有餘淸。</text>
<title>和退隱翁軒題 其二</title>,<text>瞌眼無言說。靈光觸處明。夜深初出定。端坐一燈淸。</text>
<title>和退隱翁軒題 其三</title>,<text>一輪潭底月。潭靜月猶明。潭月俱空處。何分濁與淸。</text>
<title>次申公 秤 韻 宰昌平時。權差光州。面申公適容光山</title>,<text>想子詩成處。眞予酒熟初。論詩仍酌酒。何害坐公餘。</text>
<title>次申公 秤 韻 宰昌平時。權差光州。面申公適容光山 原韻 申秤</title>,<text>負笈從師日。雲開雪霽初。客中何寂寞。懸特望仁餘。</text>
<title>次永同縣守李 達 韻。贈其行。</title>,<text>勞形千里外。靑眼一樽前。明日還分袂。相逢不好緣。</text>
<title>次永同縣守李 達 韻。贈其行。 其二</title>,<text>謝君瑚璉器。憐我斗筲人。愧底衡門下。逢春鬢雪新。</text>
<title>次永同縣守李 達 韻。贈其行。 原韻  縣宰李達</title>,<text>山郡春風早。群花擁後前。芳辰難再得。須醉共攀緣。</text>
<title>次永同縣守李 達 韻。贈其行。 原韻  縣宰李達 其二</title>,<text>長安遊子輩。呼我謫仙人。今日爲州苦。救民愁更新。</text>
<title>用前韻。謝縣守李 達</title>,<text>有儀還有度。無後亦無前。旣老蒙恩重。芳年愧未緣。</text>
<title>用前韻。謝縣守李 達 其二</title>,<text>曾聞詞客語。吟詠屬閑人。始覺釣衡下。珠璣句法新。</text>
<title>用前韻。謝縣守李 達 原韻 縣宰李達</title>,<text>詩伴陪郊島。才名邁後前。却嗟相遇晚。從此結盟緣。</text>
<title>用前韻。謝縣守李 達 原韻 縣宰李達 其二</title>,<text>生長在南北。弟兄如異人。縱然今日見。親意不論新。</text>
<title>金溪寺雲隱晃然尙珠詩卷和次</title>,<text>暮入金溪洞。穿雲尋古途。有人今卜築。山水更淸高。</text>
<title>金溪寺雲隱晃然尙珠詩卷和次 其二</title>,<text>吾生本淡蕩。衣布馳名途。却羡晃然叟。雲居道自高。</text>
<title>金溪寺雲隱晃然尙珠詩卷和次 其三</title>,<text>相從白鶴姿。共聽淸猿吟。坐久兩無語。無心還有心。</text>
<title>金溪寺雲隱晃然尙珠詩卷和次 其四</title>,<text>爾傳釋家敎。我懷梁甫吟。邈然千載下。尙有古人心。</text>
<title>有感</title>,<text>用夏變夷當戮力。歎今思古恐災身。自從秦漢經唐宋。勁節精忠問幾人。</text>
<title>次從弟中樞 堧 韻</title>,<text>兄弟相思意有由。夢驚頻得淚雙流。閒中氣味君知否。明月荒蘆一釣舟。</text>
<title>次從弟中樞 堧 韻 原韻 從弟蘭溪堧</title>,<text>欲訪淵明不自由。花開花落水長流。沈吟悤起歸來興。輕颺搖搖一葉舟。</text>
<title>次從弟中樞 堧 韻 原韻 從弟蘭溪堧 其二</title>,<text>千里湖南逢子由。一樽論別淚先流。故園今日春應好挾。岸桃花映釣舟。</text>
<title>寄楓川金公 訓</title>,<text>二樂堂中日更遲。江風山雨晚涼時。忘形道味無人會。瞻望楓川有所思。</text>
<title>寄楓川金公 訓 其二</title>,<text>如何出世儘遲遲。禮念修眞此一時。寂寞空齋終日坐。陶然絶念且忘思。</text>
<title>謝鄭葛山 谷 朱李，香柰二果之贈。</title>,<text>碧玉紅珠間作堆。摘將香露寄隣家。晴窓辟睡猶閒事。盛着瓷盤竟日誇。</text>
<title>謝鄭葛山 谷 朱李，香柰二果之贈。 其二</title>,<text>珍果分來玉一堆。從知至自鄭君家。吾園爛熳還多愧。酸小如梅不足誇。</text>
<title>遊江南</title>,<text>早將身世伴漁翁。家在夕陽煙雨中。萬頃平波舟一葉。濯纓淸唱洞庭風。</text>
<title>自詠</title>,<text>不須塵世巧推移。風月雙淸若有期。自喜靜中無俗累。杜門深坐便裁詩。</text>
<title>自詠 其二</title>,<text>平江一曲搆深蓬。病骨爽然蘆荻風。四海煙塵人眛目。一區淸境一閒翁。</text>
<title>自詠 其三</title>,<text>蠖步旣非論曲直。烏群何必辨睢雄。滿庭明月塵情絶。榮辱徒忘嘯吟中。</text>
<title>自詠 其四</title>,<text>雨晴臺榻土生香。溪柳搖風送晚涼。此是靜中淸意味。每邀詩客好相將。</text>
<title>上太宰</title>,<text>巢許夔龍豈有間。林泉廊廟本無關。聖明虛席求賢士。孰不纓冠佐克艱。</text>
<title>留宿般若寺</title>,<text>竹房高處絶人聲。半夜溪鳴入夢淸。燭轉香殘僧面壁。滿簾風細月華明。</text>
<title>題趙生 孝知 詩卷 在驪興作</title>,<text>硏窮六籍盡源流。桂屈芳年十八秋。大器由來終大用。定知瑚璉子從收。</text>
<title>題趙生 孝知 詩卷 在驪興作 其二</title>,<text>樓下長江滾滾流。荻花楓葉洞庭秋。郞今客裏知音少。瞻望來遊恨未收。</text>
<title>用前韻。贈御史李公 成。</title>,<text>莫言榮悴不同流。蘭自靑春菊自秋。隱逸正應馨德在。餐英紉佩可相收。</text>
<title>次申公 秤 韻</title>,<text>異鄕遊宦少知音。無奈新愁正不禁。昌邑光山間不遠。不妨相往細論心。</text>
<title>次申公 秤 韻 原韻 申秤</title>,<text>獨在異鄕空守歲。春風惱我思難禁。合歡未遂無錢債。暗向城都謾有心。</text>
<title>寄梨亭甲戚閔公 普光</title>,<text>梨亭消息近如何。燕坐吟詩相亦多。愧我懶閑疏往就。謾聽黃鳥囀庭柯。</text>
<title>寄梨亭甲戚閔公 普光 其二</title>,<text>參商只爲阻江流。招集相須熟甕頭。況復梨亭與柏榻。不妨扶醉更扶遊。</text>
<title>聽子規</title>,<text>今年又聽子規啼。正値春山月欲低。因想松都廣明夜。聲聲哀送上林西。</text>
<title>敬次李校直生員 昭 韻</title>,<text>人傳函丈利儒生。講論隨章逐句明。若道此身懷抱壯。森然孔思與周情。</text>
<title>敬次李校直生員 昭 韻 其二</title>,<text>白髮無端鏡裏生。謾勞光影晦還明。團欒笑語知難得。何夕相將說此情。</text>
<title>敬次李校直生員 昭 韻 其三</title>,<text>觸熱淸風水面生。況憑高軒月華明。靜中氣味無人會。聊與家僮放野情。</text>
<title>敬次李校直生員 昭 韻 其四</title>,<text>人欺世笑愧吾生。非是頑愚辨未明。只恨晨鷄圖不早。相猶元不少閒情。</text>
<title>敬次李校直生員 昭 韻 原韻 生員李昭</title>,<text>黌堂久處一寒生。深謝書中問慰明。更感大人滄海量。不忘前日執鞭情。</text>
<title>寄黃澗縣監林公 士德</title>,<text>白華山下是黃溪。賢守佳聲孰與齊。緬想政餘多景致。晴煙漆樹鶴樓西。</text>
<title>輓淸州吳康津 佑</title>,<text>七紀康彊共未肩。豈圖今日忽登仙。荒原何處墳三尺。老眼他鄕淚似泉。</text>
<title>輓光州蝸村金氏</title>,<text>淑愼嘉柔婦道全。今朝此去奈何天。蝸村古里悲風動。草樹凄涼空白煙。</text>
<title>次贈李公 達</title>,<text>春風歸與日爭多。馬首芳菲草自花。客裏相逢一樽酒。未知還別宿誰家。</text>
<title>次贈李公 達 其二</title>,<text>身世無爭少亦多。試看開在一技花。春來自發春歸謝。紅白榮枯各自家。</text>
<title>次贈李公 達 原韻 縣守李達</title>,<text>遙望歸程興味多。滿溪楊柳滿山花。故人京洛如相問。弊邑蕭條三兩家。</text>
<title>次贈李公 達 原韻 縣守李達 其二</title>,<text>無限詩情醉裏多。樓前楊柳檻前花。訟庭寂寞生春草。無乃古人龔遂家。</text>
<title>稽山歸路。賦呈縣宰李 達。</title>,<text>飛馹忽悤過幾城。筆端風月自雙淸。別來耿耿燒魂夜。忍聽潺潺溪水聲。</text>
<title>稽山歸路。賦呈縣宰李 達。 其二</title>,<text>年衰口意戒甁城。涇渭何分濁與淸。笑對春風無一事。綠陰深巷聽鶯聲。</text>
<title>次韻 縣倅李達</title>,<text>高軒何幸到玆城。半日陪從笑語淸。莫道山衙多寂寞。杏花枝上杜鵑聲。</text>
<title>次韻 縣倅李達 其二</title>,<text>不才其肯任專城。只有胸襟徹底淸。報主寸誠深且切。忍聞閭巷有愁聲。</text>
<title>謝沃川守趙公 憐 嘉餐之贈</title>,<text>海衣香藿與園鮑。黃角烏苔酒滿壺。衆味惠來心鼎重。開緘引酌醉歡呼。</text>
<title>謝沃川守趙公 憐 嘉餐之贈 其二</title>,<text>華緘至味贈慇懃。渾眷歡欣更復欣。顧惜殘生恩不淺。老人深賀在芳年。</text>
<title>謝沃川守趙公 憐 嘉餐之贈 其三</title>,<text>先考同盟丙寅榜。妙蓮僧舍共衾眠。郞今令嗣治傍郡。政暇相尋便醉歡。</text>
<title>次澄淸亭韻 亭在永同</title>,<text>樓壓層巒百雉城。一軒風月自雙淸。登攀點檢前賢句。珠玉鏗鏘是楚聲。</text>
<title>渡漢江</title>,<text>日暮江堤水滿沙。柳絲牽恨受風斜。蒿工豈識迷津客。南望關山路自賖。</text>
<title>服松花</title>,<text>玉葉金花綴作團。掠風黃霧灑欄干。採來調蜜香生椀。又服延年肺不乾。</text>
<title>自賦呈縣守李 達</title>,<text>平沙十里一孤舟。形役風塵已自休。寂寂濯纓歌一曲。綠蓑疏雨白蘋洲。</text>
<title>自賦呈縣守李 達 其二</title>,<text>偸閒擬欲老漁舟。尙恨風濤日未休。努力棹頭風轉盡。一絲煙月有芳洲。</text>
<title>自賦呈縣守李 達 其三</title>,<text>晴沙白月更回舟。肉眼奔馳賴此休。釣罷歸來何所得。碧蒲紅蓼滿汀洲。</text>
<title>自賦呈縣守李 達 次韻 李達</title>,<text>平生性本愛扁舟。箬笠蓑衣未却休。幾度夜深江月白。浪吟高臥白鷗洲。</text>
<title>淸公二州。胄有花柳之戲。敍其事奉次李 達。</title>,<text>浣紗溪畔玉人家。花自春愁日自斜。燕婉好懷知有約。星星兩鬢乃吾何。</text>
<title>淸公二州。胄有花柳之戲。敍其事奉次李 達。 其二</title>,<text>曾賞西原花柳家。靚粧佳女眼珠斜。錦屛纔得䲮衾煖。侵曉余襟又奈何。</text>
<title>淸公二州。胄有花柳之戲。敍其事奉次李 達。 其三</title>,<text>丹唇皓齒是何人。百媚千嬌儘可親。之死靡他盟吏切。柏舟貞信是前身。</text>
<title>淸公二州。胄有花柳之戲。敍其事奉次李 達。 其四</title>,<text>傷神勞夢是因人。信後何曾別有親。情盡樓頭今夜月。一輪分照兩鄕身。</text>
<title>淸公二州。胄有花柳之戲。敍其事奉次李 達。 其五</title>,<text>氷魂雪魄豈無情。每有書封繾綣誠。內憶昔年行樂處。春風柳絮弄輕輕。</text>
<title>淸公二州。胄有花柳之戲。敍其事奉次李 達。 其六</title>,<text>梨園往事最關情。信誓端知斷斷誠。若道當年多少恨。百花叢裏蝶魂輕。</text>
<title>淸公二州。胄有花柳之戲。敍其事奉次李 達。 原韻 慶原李達</title>,<text>西原南畔故人家。楊柳蕭疏影半斜。縱欲忘憂仍假寐。其如耿耿不眠何。</text>
<title>淸公二州。胄有花柳之戲。敍其事奉次李 達。 原韻 慶原李達 其二</title>,<text>借問平生幾故人。憐渠記我最相親。可憐旅館同衾夜。疑是巫山雲雨身。</text>
<title>淸公二州。胄有花柳之戲。敍其事奉次李 達。 原韻 慶原李達 其三</title>,<text>昔日公山共詁情。爾言俱是出丹誠。奈何今夕從他去。始信奴兒薄且輕。</text>
<title>次贈李 達</title>,<text>粉黛玲瓏白玉僊。小嬌羸得每人憐。夢魂不滯鄕關遠。萬岫千山枕底平。</text>
<title>次贈李 達 其二</title>,<text>何須三島問群仙。玉貌花容儘可憐。雲雨好期如不負。九曲腸盡此心平。</text>
<title>次智勒寺消暑樓板上韻</title>,<text>萬松蒼翠聳中天。迥隔塵寰郞地仙。我欲拂衣逃世網。煙霞一室送殘年。</text>
<title>次智勒寺消暑樓板上韻 其二</title>,<text>穿雲閒步洞旁天。何必驂鸞駕鶴仙。曾昔道場全盛日。携僧遊戲想當年。</text>
<title>曾有賞春之期。未遂宿約。復用前韻呈李 達。</title>,<text>長短江堤柳放絲。扁舟任棹傍春湄。花殘便覺花無賴。枝上愁容客未知。</text>
<title>曾有賞春之期。未遂宿約。復用前韻呈李 達。 其二</title>,<text>杖藜徐步踏新芳。雨後香芽坼土黃。賴有田翁亦春興。壺樽白酒慰愁腸。</text>
<title>曾有賞春之期。未遂宿約。復用前韻呈李 達。 其三</title>,<text>醉紅醒綠不多時。折得須攀第一技。因想春遊昔年事。傍花題詠幾篇詩。</text>
<title>曾有賞春之期。未遂宿約。復用前韻呈李 達。 其四</title>,<text>鶯囀花枝燕亦歸。三春舊興信無違。奈何匏係衡門下。佳節攀遊不識機。</text>
<title>次縣倅李 達 韻</title>,<text>綠樹時聞黃栗流。滿庭花謝恨未收。佳期已負淸明節。無限傷春雪滿頭。</text>
<title>次縣倅李 達 韻 其二</title>,<text>蹴躅燒紅映碧流。嬾晴浮地暮煙收。良辰勝景無人管。只有幽禽啼樹頭。</text>
<title>次縣倅李 達 韻 其三</title>,<text>日烘春色杏腥紅。柳亦鴉黃處處同。從此賞心難放過。強擡衰疾喚隣翁。</text>
<title>次縣倅李 達 韻 其四</title>,<text>柳靑梅白與桃紅。休向春風問異同。每有一樽留客醉。放閑爭送出塵翁。</text>
<title>次縣倅李 達 韻 原韻 李達</title>,<text>漁舟一葉泛中流。山雨絲絲晚未收。誰識老仙淸意味。把詩長詠立江頭。</text>
<title>次縣倅李 達 韻 原韻 李達 其二</title>,<text>山上花紅水亦紅。芳辰共醉與誰同。簿書堆案令人醉。早晚休官作斲翁。</text>
<title>吟呈縣宰李 達</title>,<text>杏花香雨灑庭除。門巷輕陰柳半疏。催盡韶光春已暮。浴沂風詠賦歸歟。</text>
<title>吟呈縣宰李 達 其二</title>,<text>日永閑牕午睡遲。隣翁忽報賞春期。枕邊若得花殘夢。老眼尋芳信莫爲。</text>
<title>傷春賦。呈沃川郡守趙 憐。</title>,<text>春盡花殘恨轉微。紅隨綠暗未全柹。一樽留得東君信。柳絮還將白雪飛。</text>
<title>傷春賦。呈沃川郡守趙 憐。 其二</title>,<text>落花庭院日何遲。睍睆鶯啼睡覺時。對鏡莫愁春寂寞。春歸容易鬢成絲。</text>
<title>傷春賦。呈沃川郡守趙 憐。 其三</title>,<text>踏靑曾有泂旁期。老去春遊恐失時。莫向高齋倍惆悵。閒㤈本自不相隨。</text>
<title>傷春賦。呈沃川郡守趙 憐。 其四</title>,<text>花落尋春恨太遲。綠深紅淺幾多枝。東風愧我淸懷薄。吹播餘香入酒危。</text>
<title>用前韻。呈李 達。</title>,<text>瞻望春歸上翠微。却嫌春盡百花稀。傷春處處溪橋上。閒弄春愁柳絮飛。</text>
<title>用前韻。呈李 達。 其二</title>,<text>春盡空餘書影遲。小軒危坐更移時。飜思莫恨花浪藉。柳放風前褭褭絲。</text>
<title>用前韻。呈李 達。 其三</title>,<text>煮蕨烹蔬有好期。從知行樂及春時。不關世慮筠齋客。翫物邀遊物自隨。</text>
<title>用前韻。呈李 達。 其四</title>,<text>吾行胡奈儘遲遲。又見紅衰綠滿枝。想得鳳城花月夕。幾多遊子醉金危。</text>
<title>用前韻。呈李 達。 其五</title>,<text>良辰一笑直千錢。屛跡柴衡已十年。只限相逢還有別。愁窓減却一場眠。</text>
<title>書懷示李 達。丁巳四月。兒息蒼赤患瘟。避居僧舍。作詩呈𪚥宰。</title>,<text>闃寂山空水一溪。杖藜時復傍幽蹊。行行好滌心源去。花謝嵒邊鳥自啼。</text>
<title>書懷示李 達。丁巳四月。兒息蒼赤患瘟。避居僧舍。作詩呈𪚥宰。 其二</title>,<text>新晴飛步上巑岏。坐愛巖泉灑雪寒。了得山中多少興。到頭愁緖不曾干。</text>
<title>春遊四絶。賦呈李 達。</title>,<text>老去無端兩鬢絲。尋春獨步傍江湄。不逢花柳春風面。春去春來摠不知。</text>
<title>春遊四絶。賦呈李 達。 其二</title>,<text>山北山南草又芳。桃花綻錦柳絲黃。佳節恐負春消息。獨對東風暗斷腸。</text>
<title>春遊四絶。賦呈李 達。 其三</title>,<text>江堤煙煖暮春時。隔岸山花萬萬枝。須及芳辰賞風景。與誰遊衍賦新詩。</text>
<title>春遊四絶。賦呈李 達。 其四</title>,<text>花關花落見春歸。從此暗遊與願違。睡覺隔簾新燕語。小牕深坐獨忘機。</text>
<title>春遊四絶。賦呈李 達。 次韻 李達</title>,<text>細草芳菲掩柳絲。山花況復映河湄。盍歸共醉酹佳節。此語母令外客知。</text>
<title>春遊四絶。賦呈李 達。 次韻 李達</title>,<text>雨霽江堤百草芳。更看楊柳帶雅黃。可憐佳節誠難得。每向春風一慘腸。</text>
<title>春遊四絶。賦呈李 達。 次韻 李達</title>,<text>紫陌長堤三月時。住人頭黛好花枝。可憐太守緣底事。每詠歸歟賦新詩。</text>
<title>春遊四絶。賦呈李 達。 次韻 李達</title>,<text>每向長安幾日歸。平生所業與心違。昔年振紀霜臺客。因醉爲州事萬機。</text>
<title>次贈李持平 兼善 韻。示李 達。</title>,<text>年險民生不自聊。閭閻歌舞正寥寥。可憐春雨菑田上。惟見飢童競採蕭。</text>
<title>次贈李持平 兼善 韻。示李 達。 其二</title>,<text>苟生謀世亦何聊。況也良辰更闃寥。晝永空齋無箇事。半簾風細竹疏蕭。</text>
<title>次贈李持平 兼善 韻。示李 達。 其三</title>,<text>生成雨露洽江山。大化流行穹壤間。保赤洪恩均億兆。敢言民食尙多艱。</text>
<title>次贈李持平 兼善 韻。示李 達。 其四</title>,<text>北望神州幾疊山。禁宮深邃五雲間。纓冠何日趨丹闕。啓沃經綸佐克艱。</text>
<title>次贈李持平 兼善 韻。示李 達。 其五</title>,<text>玩水臨山獨往來。百花芳盡漸黃梅。少年行樂渾如夢。誰解愁腸日九回。</text>
<title>次贈李持平 兼善 韻。示李 達。 其六</title>,<text>相遇同寅古有來。豈徒殷室有鹽梅。若逢金鼎調羹手。三代遺風信可回。</text>
<title>寄咸昌辛監察 待弘 燕右</title>,<text>擬結三椽近卜隣。好將金石遠交親。何當促席晴窓下。詩酒邀歡作主人。</text>
<title>寄咸昌辛監察 待弘 燕右 其二</title>,<text>豚大寒棲幸接隣。深蒙卵翼日相親。須知老去偏多感。伻達愚衷靡有人。</text>
<title>次朴護軍 子崇 韻</title>,<text>人言文武兩難全。將相才兼豈偶然。此去功名知任重。精忠煥赫九重天。</text>
<title>次金敎官 薰 集句詩韻</title>,<text>十載相思雪滿頭。奮愁添得此初愁。車逢白擬淸秋晚。把酒諭詩月下遊。</text>
<title>次金敎官 薰 集句詩韻 原韻集句 金薰</title>,<text>望君無日不搔頭。一上高城萬里愁。若値秋風成好會。應陪秉燭夜深遊。</text>
<title>次金敎官 薰 集句詩韻 原韻集句 金薰 其二</title>,<text>由來得喪白人頭。誰信年來有客愁。將取一壺閒日月。且將身暫醉鄕遊。</text>
<title>次崔司直韻。兼示金 安重， 金 諭義。</title>,<text>重逢邈矣在深秋。東望停雲滿眼愁。忽有新篇如面目。看來不覺淚潸流。</text>
<title>次崔司直韻。兼示金 安重， 金 諭義。 其二</title>,<text>金君豪放氣橫秋。崔子蹁躚靚女愁。且賀諸賢才後逸。胸中珠玉更如流。</text>
<title>原韻 崔自陟</title>,<text>下書佳會定三秋。披閱重尋減舊愁。我願蒼天催玉律。一年光景夢中流。</text>
<title>訪雲隱 尙珠</title>,<text>氷合山隈玉一溪。趁溪幽逕自高低。行行到得重峯裏。謾聽寒猿月下蹄。</text>
<title>雪中贈伊庵師 斯近</title>,<text>風吹臘雪灑窓楹。詩客孤吟興更淸。且問禪翁懷也未。跨驢非獨古人情。</text>
<title>戲贈姨弟梁持平 汝恭</title>,<text>一朶名花別舊叢。渠心應念尙無聰。從今漸愛栽培手。敢望連根氣自同。</text>
<title>戲贈姨弟梁持平 汝恭 次韻 柳亭梁汝恭敬之拜白</title>,<text>雨飜風打亂花叢。蝶怨園丁亶不聰。移種上林天有意。春和綺陌遣人同。</text>
<title>復用前韻。呈縣宰李 達。</title>,<text>買春人世恐無錢。寂寂春歸又一年。只有子規枝上月。入𪚥偏照客無眠。</text>
<title>喜雨新晴</title>,<text>需然甘雨澤。終夕又連更。一逕野花落。孤村春水生。霑濡蘇萬物。灌養富千甿。霽景添佳氣。煕煕日正明。</text>
<title>有感</title>,<text>天喪斯文久。儒風渾失眞。放閒慙竊食。遯世愧謀身。玉石爭求價。薰蕕各占春。生芻秣吾馬。維縶更無人。</text>
<title>上太宰</title>,<text>朝廷求大手。豪俊選元勳。點檢千年業。揄楊一代文。凄涼秦塞月。渺漠楚臺雲。歎古捫寒膽。忠誠達聖君。</text>
<title>上太宰 其二</title>,<text>明辟憂民瘼。調元委世勳。政將封比屋。天豈喪斯文。莘野已靑草。渭濱空白雲。商周千載下。碩輔望吾君。</text>
<title>贈從弟中樞 堧</title>,<text>歲律已云暮。天行尙未平。不堪妨女織。況復廢男耕。裘薄寒威重。田荒世慮輕。進寸還退尺。萬計竟無成。</text>
<title>贈從弟中樞 堧 次韻 從弟蘭溪堧</title>,<text>伊人藏器久。聖代已昇平。未罷淸江釣。依然綠野耕。安貧心力壯。樂志世緣輕。莫恨遭時晚。明君貴老成。</text>
<title>病中聽諸族叔</title>,<text>排愁消永日。支病恨流年。疏懶人誰愛。淸貧我自憐。狂歌長復短。痛飮斷還連。可笑無方客。猶吟伐木篇。</text>
<title>寄兒 仁挺</title>,<text>骨肉分離苦。鄕關夢不淸。金陵雲更遠。石谷月空明。淚與丹心滴。愁將白髮生。天公應戲我。慮事竟無成。</text>
<title>寄金敎授 思敏</title>,<text>切磋由學問。家閥自公勳。占律邁唐韻。詩篇傳漢文。驪江搖短掉。雉岳看行雲。隱約雖嘉事。終須不負君。</text>
<title>次梁柳亭謝惠新稻韻</title>,<text>世味多辛苦。時時面色蒼。兒童愁弊裘。妻子恨空囊。貧賤知安分。營求敢自忙。前途多坎坷。善御笑王良。</text>
<title>次梁柳亭謝惠新稻韻 原韻 梁柳亭敬之</title>,<text>可喜山村味。新嘗感彼蒼。列黃雲撲地。舂白玉盈囊。朴宅遺來數。鄙家惠送㤈。人誇居列屋。敦睦最爲良。</text>
<title>次柳亭謝惠仙李韻</title>,<text>露洗丸丸碧。風炎樹樹黃。摘來襟自混。嚼去舌猶香。味異須相贈。情深可一嘗。遙知辟睡坐。滿榻興彌長。</text>
<title>次柳亭謝惠仙李韻 原韻 用杜工部韻梁敬之</title>,<text>佳實珠璣積。光浮滿眼黃。驅眠誇異味。濺齒愛淸香。細露縈初嚼。涼颸入再嘗。無端頻抱翫。村野興偏長。</text>
<title>次柳亭謝惠仙李韻 原韻 用杜工部韻梁敬之 其二</title>,<text>壇杏無餘顆。張梨未綴黃。滿籠仙李熟。盈掌美珠香。感切持相贈。欲休還更嘗。最憐逃瞌睡。西望五雲長。</text>
<title>山蔘</title>,<text>只緣塵事少。偏覺世緣稀。景勝詩情快。風淸酒力微。甘匏延草上。苦菜擁柴扉。采得甕飧足。何論瘠與肥。</text>
<title>遊東林寺</title>,<text>乘閑遊淨界。行盡綠蘿中。禮佛添香火。參僧問寂空。竹軒煙外碧。花榻雨餘紅。半日臨淸磵。煎芽數碧松。</text>
<title>宿般若寺</title>,<text>寄宿僧房久。心無顧草廬。山光侵座碧。竹影入簾疏。淸磵響幽谷。白雲行太虛。居僧齋已罷。床在讀殘書。</text>
<title>絶磵松風軒歌 贈益倫</title>,<text>冷冷絶磵水。落落長松風。赴海原流活。掀空氣勢雄。貯甁洗吾耳。却暑寬我中。淸淨本無礙。流行觸處通。</text>
<title>詠梅 春川</title>,<text>春邑冬猶暖。臘天冷艶開。淸香生玉閣。寒影轉樓臺。尙恐狂童折。却疑蜂蝶來。賞姿當有日。勿使汚塵埃。</text>
<title>秋夜泊驪江。贈全同知 強。</title>,<text>夜泊驪江岸。山昏水自陰。江風吹月迥。雲影倒彼深。古寺聞淸磬。孤村聽晚砂。客愁聊不盡。明曉又分襟。</text>
<title>春日。與客共飮龍潭亭。</title>,<text>喚客靑春暮。邀歡白日長。竹深藏翡翠。溪暖睡䲶鴦。盤上新芹嫩。杯心舊酒香。團欒佳賞致。世慮兩相忘。</text>
<title>老感</title>,<text>六十年前事。誰知在殺身。精忠懸日月。苦節慕松筠。曉霧凝眸暗。秋霜上鬢新。胸中惟一物。堅白不緇磷。</text>
<title>虛負良辰。吟呈縣守李 達。 示沃川郡伯趙 憐。</title>,<text>垂老貧無厭。邀懽酒不醒。何嫌頭着雪。已任口生荊。自恨歸來晚。誰憐契活淸。猥蒙多眷顧。愍我棄蓬衡。</text>
<title>虛負良辰。吟呈縣守李 達。 示沃川郡伯趙 憐。 其二</title>,<text>勝節臺亭靜。新晴景物鮮。山花紅醉日。溪柳綠成煙。世味偏▦病。風情似少年。就閒無伴侶。誰與共聯翩。</text>
<title>虛負良辰。吟呈縣守李 達。 示沃川郡伯趙 憐。 次韻 縣宰李達</title>,<text>羡子江湖上。邀賓成醉醒。長松蔭亭榭。修竹擁柴荊。廈屋停山靜。高軒帶月淸。聖朝求俊彥。何恨臥林衡。</text>
<title>虛負良辰。吟呈縣守李 達。 示沃川郡伯趙 憐。 次韻 縣宰李達 其二</title>,<text>卜築淸幽境。高堂明且鮮。白鷗泛春水。雙鷺立江煙。遊樂及佳節。花容勝舊年。偸閑何日去。共醉舞翩翩。</text>
<title>秋夜。與客邀懽。</title>,<text>良辰豈孤負。嘉興亦難取。淡月照南窓。淸風在北牖。相將日玉人。共酌黃金酒。三尺沒絯琴。逍遙有高趣。</text>
<title>宿雙林寺。送人行經金山。將歸一善。風雪苦。吟以懷。</title>,<text>行盡金陵道。大寒日又曛。千山風捲雪。萬壑月埋雲。路隔雙林遠。江從一善分。明朝亦悽吟。何處借煙熅。</text>
<title>與李 達 遊於玉溪瀑布。因寄管城趙使君。</title>,<text>𪚥興尋春去。看花帶月回。飛泉咽危磴。老樹覆層臺。題石詩三絶。開懷酒一杯。獨遊還有感。更約管山來。</text>
<title>與李 達 遊於玉溪瀑布。因寄管城趙使君。次韻 縣倅李達</title>,<text>題詩嵒上事。頻入夢中回。百尺泉飛雪。千層花滿臺。煙霞招我重。兄弟共心杯。寄語管城宰。庸流不可來。</text>
<title>次沃川郡伯趙君</title>,<text>節𪚥近端午。窮山百鳥鳴。官閒宜喚客。路靜可塞裳。憂病頭添白。承書眼忽靑。如何自拘束。向日效葵傾。</text>
<title>次沃川郡伯趙君 其二</title>,<text>憂疑徒自醉。闃寂復誰依。地僻雲埋樹。溪閒水染苔。只祈凶患息。敢恨世情稀。姑待心安日。相將醉百杯。</text>
<title>自賦</title>,<text>別業臨芳渚。高軒倚碧山。登臨聊遣興。棲息可怡顏。二樂吾何敢。雙淸自等閑。坐憐雲出岫。日暮鳥知還。</text>
<title>題龍潭亭重修</title>,<text>韻潭澄碧映。危岑古木蒼。煙地轉深亭。爲臺平臨絶。堞臺因亭季。出層林水舂。明月流金影。竹戰輕風動。綠陰太守息。煩長岸幘淸。宵靜晝獨鳴琴。</text>
<title>題龍潭亭重修 次韻 獻納趙士秀</title>,<text>瑞石山高朝衆岑。應山心水作潭深。亭前勝景供詩眼。潭上奇嵒抱竹林。岳氣川聲互今古。雲容雨態易晴陰。使民無訟日來此。豈獨當時子賤琴。</text>
<title>題龍潭亭重修 次韻 提學朴煕中</title>,<text>巖揷澄潭屹作岑。岑顚畫閣控高深。欲開客逕營危磴。擬出他山翦茂林。月到彼心涵萬象。風來樹角散層陰。祗將二樂期鍾子。徒倚欄干獨撫琴。</text>
<title>次贈柳亭梁正郞 宰昌平時</title>,<text>南望山重水更圍。海天窮寂問誰依。眼前飜覆輕雲變。身上榮華迅雷揮。道直尙憂明主棄。義㧓何憾故人桸。如今特降安鄕詔。復佐唐虞自有歸。</text>
<title>次贈柳亭梁正郞 宰昌平時 原韻 梁正郞汝恭</title>,<text>流落天涯減帶圍。坼書孤坐思依依。中宵望月腸堪斷。盡日看雲淚欲揮。山擁庾樓誰共倚。溪廻蕭寺客來稀。全羅地勝宜棲息。遙望桐城苦憶歸。</text>
<title>用前韻自賦</title>,<text>春入郊原翠幕圍。小溪南畔柳依依。山顏照水千尋倒。雲脚牽風萬丈揮。閑寂自誇麗事少。疏慵人道世情稀。東君若是無情客。寂寞草堂誰與歸。</text>
<title>次生員金 安重。字德兼。</title>,<text>從來豪俊世無多。賀子才名獨孔嘉。雲路開時攀鸑驚。桂宮高處伴姮娥。德兼筆力眞難比。子敬詞華信莫加。迎謁對樽憐愷悌。愧予先醉不成歌。</text>
<title>次生員金 安重。字德兼。 原韻</title>,<text>謁進台候感佩多。笑談和洽禮儀嘉。踵門貴客皆張仲。奉爵佳兒是楚娥。失意煩愁詩裏減。忘形狂興醉中加。更憐尊丈丹誠切。痛飮彷徨作一歌。</text>
<title>奉贈金 安重</title>,<text>慇懃委訪謝先生。閭里觀瞻寵更榮。只愧計寒無寸計。豈云情薄減風情。合歡取喜恩憐重。先醉還羞禮貌輕。知子金蘭終不泯。但將誠款此心銘。</text>
<title>用前韻漫吟</title>,<text>飢餐渴飮任吾生。肯向人間議辱榮。秋月春花聊遣興。酒樽詩句更忘情。休將尺度擬長短。敢與權衡論重輕。日用從何爲懿範。半邊書榻有西銘。</text>
<title>二樂亭。與舍弟次金楓川韻。原韻。附二樂堂集。</title>,<text>侵曉尋昏去復還。他閑那及此中閒。日邊蒼翠高低樹。煙外迷茫遠近山。三逕歸來曾得趣。九街奔走復何顏。憑軒偃息忘形處。詞客騷人伯仲間。</text>
<title>奉和獨谷成 石磷 題甘露寺韻 獨谷筆法鳴於世</title>,<text>巍峨勝刹壓淸流。松檜煙霞境轉幽。渡水梵音搖月磬。半空金碧拂雲樓。行尋疊石千層路。望斷飛帆一葉舟。何日輕衫更携杖。岸巾風搨話前遊。</text>
<title>丁巳。避瘟僧舍。書懷呈李 達。</title>,<text>凶荒避患尙多艱。況復憂煎熱師肝。爭說天行當克愼。敢言胸次肯優寬。一聲淸磬僧心靜。數點明燈客夢閑。莫恨地偏車馬少。潛形不許外人看。</text>
<title>次劉敎官詠靈臺韻</title>,<text>突兀層臺誰所營。周文盛際道休明。登臨讌暇觀時變。億兆當年賴此生。勿亟子來誠不易。靡常天命亦堪驚。試看前古勞民力。經始惟難得物情。</text>
<title>次劉敎官詠靈臺韻 其二</title>,<text>緬思靈臺始建營。從知視遠必惟明。基將帝業千年固。築待薰風萬物生。氛祲望時雲自卷。災祥察處鬼應驚。姑蘇銅雀渾閑事。知是同功便異情。</text>
<title>次劉敎官詠靈臺韻 其三</title>,<text>萬姓趨功不日營。倏然層出稱文明。中天日月頭邊過。際地風雲眼底生。翯翯鳥還迎雨立。麌麌鹿不見人驚。遊觀莫問當年事。八百雍煕孰用情。</text>
<title>次劉敎官詠靈臺韻 原韻 敎官劉寬</title>,<text>聖王考卜始經營。萬里靑天白日明。合禮游觀膏澤洽。隨時勞逸瑞煙生。旌旗影裏民無憾。鼓角聲中鳥不驚。往事迷茫千載下。至今遺跡入詩情。</text>
<title>次劉敎官詠靈臺韻 次韻 縣守李達</title>,<text>伊昔文王始創營。凌雲敝豁更鮮明。遊觀縱目天顏動。登眺怡神日角生。德廣魚龍咸已若。仁深鳥獸不曾驚。嗚呼千載如予軍。獲覩遺基空愴情。</text>
<title>老感</title>,<text>任他垂白棄山林。頭上蒼蒼自鑑臨。許國輸忠時與命。逃名避世古猶今。𪚥富向有笙簧志。鸑鷟寧無霄漢心。有物由來終有用。莘耕渭釣是知音。</text>
<title>賀平大戎</title>,<text>山戎負固肆兇奸。噬我邊氓似毒蚖。諭義宣恩曾不服。興師聲罪豈無端。鼓雷動地山河壯。劍電橫空日月寒。置兔筌魚逃不得。連群就縛也堪歎。</text>
<title>次柳亭韻</title>,<text>共卜幽居聽不忙。數年寬遣覺年長。翺翔已付鳳鸞翼。食飮何憂蚯蚓腸。杖屨柏尋論道味。杯盤酬酢賞風光。傍人只識尋常見。爭道高齋對菊堂。</text>
<title>題香林照禪伯房文 再從弟性照兩街。來住忠州舊居之北古寺。</title>,<text>古寺煙開殿閣明。萬松蒼翠一溪聲。僧閒榻畔塵蹤絶。鶴老嵒邊木影淸。重嶺北來靑嶂合。長江南抱白彼平。可憐往復曾遊地。兄弟相從儘有情。</text>
<title>題香林照禪伯房文 再從弟性照兩街。來住忠州舊居之北古寺。 次韻 拙枘性照</title>,<text>山南山北轉分明。沙渚迷恾一笛聲。巖樹參差晴霧合。渠荷的歷夏風淸。樓高日永眠多穩。境靜雲閑樂太平。晨夕祝君香一炷。莫言割愛又無情。</text>
<title>用前韻。次贈性照。</title>,<text>開坼珠璣眼忽明。靜中還喜有佳聲。工詩已覺詩魔正。樂道方知道味淸。麥谷北連蕭寺近。香林南接柳溪平。杖藜相訪知無害。莫惜團欒話此情。</text>
<title>連珠集千有二百四十二聯 逸</title>,<text>本文缺</text>
<title>寅齋集遺墨 先生安節湖西。旬宣至燕岐燕喜數。題詠掲板。</title>,<text>十載重登百尺樓。世情人事水奔流。獨憐元帥靑山色。萬古興亡只麽留。含杯轉覺此心寬。把鏡還羞久客顏。不用更登樓上望。北來何限有雲山。</text>
<title>無題</title>,<text>濟時腸更熱。作法政惟涼。北闕行看近。長留姓名香。</text>
<title>柳絮聯句</title>,<text>晴日還迷深苑落。春波不動小池塘 缺</text>
<title>題永春縣</title>,<text>春來猶薄宦。夢斷是佗鄕。萬慮欄干凭。斜陽欲下塘。</text>
<title>題永春縣 其二</title>,<text>山行水涉過千重。沃野誰敎著箇中。忠信如丘民壽耇。閭閻撲地畝南東。</text>
<title>題石城燕喜樓 二首</title>,<text>十載重登百尺樓。世情人事水奔流。獨憐元帥靑山色。萬古興亡只麽留。</text>
<title>題石城燕喜樓 二首 其二</title>,<text>含杯轉覺此心寬。把鏡還羞久客顏。不用更登樓上望。北來何限有雲山。</text>
<title>次朴粹翁</title>,<text>莫言今日睡爲伴。有意人來隱逸家。言水言山惟國事。莫歎論政著烏紗。</text>
<title>賀資憲中樞院事李貞幹慶壽慈堂分韻</title>,<text>天地氤氳轉一氣。萬物各正分品彙。脩短厚薄誰所賦。栽培傾覆安敢覬。夫人早配李侯門。執德幽貞主中饋。飭身訓子有義方。奕業名家不驕貴。所以九旬尙疆康。子孫之繁世罕比。伯氏眞箇碩人頎。鸞鶴矯矯披兩翅。娛親時作彩衣舞。七十而慕情不匱。臈天生日展綺筵。春風藹藹凝作瑞。白髮相輝照懽忻。紅顏有酡共嫵媚。衆孫百人儼成列。芝蘭玉樹風前委。一觴稱壽如岡陵。五冠高調動淸吹。母慈子孝各臻極。一家馴致育與位。共道此慶世希有。須信眷眷造物意。君不見全義山高立萬仞。磅礴衮衮生俊異。</text>
<title>與李靑園戲賦</title>,<text>名花傾國兩相歡。長得君王帶笑看。解釋春風無限恨。沈香亭北倚欄干這一首。是李靑蓮詠楊太眞之淸平詞絶作也。余於昭陽大荒落之仲夏哉生明越翼日庚戌。庭花初爛。綽約可賞。余愛其花而問其名。則曰楊貴妃也。胡爲乎取哉。其或香魂未散。托於物而成耶。抑亦後人愛是花之美。比諸楊貴妃而因名焉耶。何其色其態。如是其姸美也。徘徊賞玩之際。李友靑園適至。余指而語之曰。奇哉異哉。此花之色態也。眞不愧爲楊貴妃也。君其摹寫焉。旣成。使余評之曰。靑蓮賦淸平詞。則詠其人也。其人其花。摠是楊貴妃。而旣詠其人。則可無詠其花乎。前詠其人。後詠其花。不亦可乎。乃爲之賦曰。名是玉眞姓是楊。九重春色醉新粧。可憐當日紅粉面。寄得野花萬古香。是句雖不足於文章之萬一。而其詠人詠花之趣。亦足與淸平詞互相伯仲耳。仍書末。俾作發絶之意云爾。</text>
<title>司僕朴以昌點馬全羅道。安平大君 瑢 以詩贈行。次韻。</title>,<text>漢北落花魁。湖南百花開。良辰佳麗地。星華下海隈。八駿與九逸。龍屯相列回。於焉國政重。點檢須賢才。此行旣特達。維以不永懷。春風騎如飛。驛樹禽其喈。聖眷庸玉汝。心肝尙勉哉。微暑黃梅節。披雲向極來。</text>
<title>卞中樞 孝文 日本通信之行</title>,<text>大東有一國。迥倚扶桑枝。曜彩初揮發。缺 祥此始披。天低波浩渺。地坼更無涯。幾沮張槎泛。風帆累月期。交隣固有道。聘問應無虧。慶弔緣情理。哀榮稱禮儀。卞侯應妙選。廷意正在玆。利涉宣傳罷。王程不可遲。賢勞當靡盬。古來無險夷。花柳明群島。陽春滿四維。停雲日相望。漢水連海湄。國耳忘家志。空嗟定省違。傷離數桮酒。戒語一篇詩。復命龍樓曉。凄淸白露時。</text>
<title>題李正郞 粢 竹樓詩軸</title>,<text>勝跡南山陲。名園世所稀。緬想濠梁興。盤桓解我衣。幽花與奇草。周匝爭芳菲。種竹名其樓。會心知者誰。大嚼嗜高味。妙理方在玆。我亦愛此君。抱甕將追隨。四時蘊春色。一節凌霜威。他日拂雲霄。會見鳳凰枝。軒高邀月早。簷豁對山宜。春晴淇澳上。風淡渭川時池靜潛魚泳。林深倦鳥歸。南溟適何用。九萬將奚爲。洗然古井澈。氷雪生寒輝。朝進趨靑鎖。暮歸歌紫芝。謝子東山趣。陶公三逕辭。忠勳餘慶後。吏隱半生涯。嘗恨結懽晚。猶吟伐木詩。七賢俱寂寞。孰與同棲期。</text>
<title>占優字 按占字上有闕文。詩意似爲樗軒李公石亨作。</title>,<text>孝者百行首。烝民所共由。循常不可離。大道斯優優。樗軒丈人行。德器而靈脩。不虞貝錦縈。睿鑑分薰蕕。居然成濩落。賜許歸閒休。童城舊綠野。淸切蓬瀛洲。江湖千萬景。顧眄窮高樓。天晴翔逸隼。波漲泛輕鷗。浩蕩觀瀾興。凄涼鼓枻謳。淵明三逕月。張翰江東秋。還同得眞趣。擬若耽盤遊。或欲朝京師。風日政和柔。巖花映沙汀。信棹掀扁舟。酩酊耆英會。賦詠光彪彪。臨軒養老宴。淸問繁諮諏。敷陳特前席。正誼無交鉤。南山有華屋。適意爲去留。搢紳討詩文。訪謁如林稠。對牀談太古。日永飛觥籌。興居任凊溫。甘旨便珍羞。雲城問寢爾。康樂眞無憂。暗薆愛敬誠。和氣溢傍流。獲乎親有道。旣自身先修。公淸水鑑空。折獄誰敢儔。烜赫富嚴威。將士爭拔尤。聖心常有眷。豈啻名金甌。翁惟悅豫爾。敎誨何勞愁。八袠猶靑春。崇班未白頭。萊衣舞壽筵。極品其封侯。傾國爲美譚。世上有此否。吾翁及若翁。僚友曾綢繆。粤自少年時。以子視余猶。傳心弟兄契。轉與深交遊。允矣忠孝俱。永言貽孫謀。伐柯伐柯兮。其則非他求。彼惟輕薄輩。處心盾與矛。潛懷切企羨。享福不相侔。捫萱又抱竹。永慕空悠悠。詠歌復詠歌。不覺情區區。雲城手更執。何處覓丹丘。</text>
<title>賀李相公 貞幹 母親壽宴</title>,<text>孝者彝倫百行首。盡性至誠如不及。李侯勤修異於衆。人一能之己能十。大幹高松已秋風。滋蔓女蘿長春日。潁川之淸流潤派。高岑之紫煙濈浥。萱堂溢映增輝光。雨露九旬曾不忒。於焉獻壽呼南山。馥郁氤氳佳氣集。珍羞玉饌瓊盤爛。淸歌艶舞華筵秩。金章紫綬雜萊衣。桃李芝蘭敷赫葉。含章厚德風光明。積善餘慶雲雷翕。吾家亦有具慶堂。喜懼寸心常汲汲。親乎庶幾無疾病。共得百年修子職。</text>
<title>送子友明從征 正統己巳八月。天朝有北虜之警。上憂之。命將往備。先生自以身在相位。義同休戚。遣子從行。以詩勉之。有手跡障子。</title>,<text>腥膻萬丈聳乾坤。氣盪神州日月昏。窟穴嶙峋揷西北。數種接我爲寇門。豈啻備患乃薄伐。策在撫民兼飭軍。主將金學士。尹氏奇才又好文。汝亦儒家子。奮忠佐幕終佐君。以我白髮殘生䑛犢情深。拭淚嗟臨分。雖然身居上柱國。宵旰同憂大義存。但汝淸修遠聲色。其庶乎不辱親孝行。敦御宴罷悲歌發。楓林映夕曛。旌旗飄揚隨孤蹇。風吹驛樹飛寒雲。</text>
<title>權司諫挽歌</title>,<text>問君平生志 缺十三字 永訣光嶽鍾。英精隕化他山石。羲和忽忽鞭短日。圓蒼杳杳飛仙跡。荒涼草木空三逕。寂寞經書餘四壁。獻納司存禁掖東。祥雲瑞雨天衢繞。池中倏忽騰蛟龍。身長七尺鬚眉皓。炯然玉樹臨風前。三五尊榮世罕比。將何之幾千萬里。蒼黃執紼歌虀露。疏星淡月城東水。</text>
<title>寄弟仁川郡事 潔○辛丑</title>,<text>荊樹春將晚。鴒原草欲生。蘇山明月迥。毋岳白雲橫。</text>
<title>寄弟仁川郡事 潔○辛丑 其二</title>,<text>弟兄何處共開顏。西望仁山眼更寒。忽有音書來示問。病窓遲日寂寥間。</text>
<title>寄弟仁川郡事 潔○辛丑 其三</title>,<text>吾家荊樹早春隳。今遣南州第一枝。祇願仁風吹好澤。遍施雨露洽紛披。</text>
<title>次鄭谷山 宗本</title>,<text>蓮榜當年幷轡馳。老來行止不相隨。物華早晚君知否。梅杏春光各有時。</text>
<title>閔判書 義生 朝天。以花開茶奉贐。</title>,<text>聞道花開谷。淸如陽羨山。香茶金玉重。贐此謝心肝。</text>
<title>謝李判院 順蒙 送柹</title>,<text>乾柹半千箇。丹誠方寸腸。吾家如冷水。此物勝膏粱。</text>
<title>謝兪監察 堅 送錦鱗魚</title>,<text>錦鱗二十尾。故舊一封書。動靜問來价。江村樂有餘。</text>
<title>謝友人送水鐵湯罐</title>,<text>煎茶香更異。烹粥味尤嘉。家貧聊得此。瑚璉未爲加。</text>
<title>謝閔判書 義生 送畫鍾</title>,<text>粉玉蒼玕淨。佳花異草明。卽敎浮綠蟻。一吸寸心淸。</text>
<title>奉酬星牧惠扇</title>,<text>來憑通事手。甚幸信音傳。細竹飄搖處。凄涼五月天。</text>
<title>李云義書信答送 辛酉</title>,<text>一片封書至。知君在碧瀾。願言須謹愼。宦海固艱難。</text>
<title>謝權正郞送酒</title>,<text>寂寞簷垂雨。凄涼樹帶雲。柏醪多氣味。馥郁更氤氳。</text>
<title>謝權正郞送酒 其二</title>,<text>音書深骨肉。香葉重膏粱。患氣無兼味。憑玆三復嘗。</text>
<title>李判院 順蒙 送二雉</title>,<text>盤上無珍饌。椀中惟菜羹。病餘疏口味。嚼罷謝情誠。</text>
<title>謝山翁送海松子</title>,<text>楊州園裏柏。今歲又分來。茶茗兼調嚼。胸腸一豁開。</text>
<title>挽鄭谷山 宗本圃隱先生子</title>,<text>契托趨庭後。情同骨肉親。更懷香火樂。叵耐淚沾巾。</text>
<title>題山洞石 按永樂壬寅。先生以全羅監司來遊。有詩刻石。</title>,<text>山洞之石落落。山洞之水淵淵。黃花白酒堪樂。正値九月風煙。</text>
<title>題嶺南樓 乙巳</title>,<text>嶺南樓在洛東天。勝地曾聞受命前。月到風來捲簾外。鳶飛魚躍憑欄邊。一川曲折千畦畫。兩峽分開萬樹煙。却恨未陳江夏枕。豈宜涼處獨鋪筵。</text>
<title>龍堂偶吟</title>,<text>百尺堂開百仞江。龍涎蜃氣抱南窓。紅塵萬丈消融處。高興淸標已滿腔。</text>
<title>次甲山板上韻</title>,<text>日月韜明疊嶂閒。鳴雷注電幾灘灣。寸天尺地孤城在。白酒黃花一解顏。</text>
<title>贈謫客金久冏 吉城</title>,<text>赤葉黃花欲暮秋。客中佳節水同流。故人何處添新恨。羌笛胡歌月滿樓。</text>
<title>次宋沃川 乙開</title>,<text>鳴琴拄笏股肱郡。待漏飄纓禁掖庭。相望停雲難縮地。謾開靑眼簡中名。</text>
<title>次趙主簿 寧</title>,<text>爽句還如坐對時。淸風潔月透膚肌。昔年矗石菁江興。又遇京春共一巵。</text>
<title>次淵師詩軸韻</title>,<text>月白天淸霽景遲。氷壺照映淨琉璃。莫敎詠歎淸涼味。還愧時人取次知。</text>
<title>次重興鑑上人詩軸韻</title>,<text>昔人隨意宿僧房。胡乃重興隔大岡。從此若乘朝暇日。共開黃卷面牕陽。</text>
<title>賀柳義孫拜承旨</title>,<text>乾坤造化好栽培。聲價原從翰院來。喜溢曉牕揩目見。奎星炳煥照銀臺。</text>
<title>代仁川鄕校歌謠 弟潔淸之爲監司黃致身作</title>,<text>主鎭東南是慶源。襟山帶河別乾坤。農桑沃野千年地。更値旬宣雨露恩。</text>
<title>代仁川鄕校歌謠 弟潔淸之爲監司黃致身作 其二</title>,<text>春氣氤氳載好生。秋霜肅烈以西成。仁威幷濟規模大。領相高門又有卿。</text>
<title>代仁川鄕校歌謠 弟潔淸之爲監司黃致身作 其三</title>,<text>潔己互鄕施不屑。日星明白聖賢說。金章玉節映周行。競向甘棠歌激切。</text>
<title>代仁川父老歌謠</title>,<text>門閥仁風遠。芝蘭奕葉新。澄淸纔數月。蹈舞遍群民。養老陽春燠。霑枯雨露均。喜逢君奭日。扶杖拜行塵。</text>
<title>寄宋沃川</title>,<text>故舊鈴堂在沃川。天涯六載隔風煙。音信片牋多意味。也知交分更拳拳。</text>
<title>戲寄羅州牧使</title>,<text>錦岳風煙特地元。春光不老武陵源。少年使節淸修處。豈意名花一朶存。</text>
<title>重興寺住持省柔送乾葡萄</title>,<text>味盡香甘色紫球。嚼來淸膈更淸頭。悠然忽有詩家興。政是山中八月秋。</text>
<title>次趙承旨 瑞康 韻</title>,<text>十年離思苦難收。各自風煙已白頭。今日一樽誠邂逅。月輪飛轉促更籌。</text>
<title>次趙承旨 瑞康 韻 其二</title>,<text>香菜佳肴散欲收。銀燈霞液照牀頭。山城浩月纔懸鏡。早罷諸公失策籌。</text>
<title>次趙承旨 瑞康 韻 其三</title>,<text>勝會良朋世所稀。況今佳節政芳菲。曾期月落方分散。却被烏川首路歸。</text>
<title>次老杜黃師塔前絶句</title>,<text>日月西飛更復東。綠楊豐草又薰風。莫將淸鏡驚鬚白。只要蒼顏得酒紅。</text>
<title>送成原州 极</title>,<text>吾家族氏接高門。世世交情久益敦。今日豈堪無一語。牧民須要布仁恩。</text>
<title>送謝恩使洪判尹 汝方 兼寄扇</title>,<text>赤霧彤雲凝不收。親朋觸熱向成周。淸風細竹吾鄕物。來自菁江矗石樓。</text>
<title>次堂弟 潚 韻 一名德龍。官中正。</title>,<text>停雲縹緲自邊中。日夕相望意不窮。千里信音憑尺素。百年行止付蒼穹。</text>
<title>次古韻</title>,<text>冒雨治畦種木綿。晚登松塢傍雲煙。幽居動靜渾閒事。剩得新詩意渥然。</text>
<title>有酒禁責麴先生</title>,<text>春色多情自復來。綺羅叢裏百花開。太平歌吹誰相和。胡乃先生去不廻。</text>
<title>茅亭獨吟</title>,<text>單衫廣簟與氷漿。山色松陰滿草堂。世上人人同酷熱。一身何用獨淸涼。</text>
<title>蛙鳴</title>,<text>芳草浮萍水滿池。和風暖日暮春時。聽煩莫厭笙簧響。氣候陰晴賴此知。</text>
<title>驟雨歎</title>,<text>終風雨脚逐雷霆。走瓦飛簷水沸庭。任却病牀穿屋溜。只愁阡陌沒沙汀。</text>
<title>驟雨歎 其二</title>,<text>忽驚頭上擊飛霆。起視橫流水溢庭。一氣變更何太迅。又聞江漢破洲汀。</text>
<title>謝人贈粉鍾</title>,<text>小鍾連罰飮千鍾。大器終當服九丹。珍重惠來塵外物。月梅花映粉琅玕。</text>
<title>訪兪監司 孝通 不遇</title>,<text>辛勤策馬踵高門。再度龍鍾未遇君。宦海由來多聚散。謾勞回首望停雲。</text>
<title>智異山僧送新茶</title>,<text>晉池風味臘前春。智異山邊草樹新。金屑玉糜煎更好。色淸香絶味尤珍。</text>
<title>賀鄭中樞 欽之 得代禁府提調 丙辰</title>,<text>兩箇螺將辟路馳。八名丘史擁鞍隨。此身榮耀雖虧損。還賀吾公旺運時。</text>
<title>次辛司直 丁道 韻</title>,<text>憶昔容顏摠自紅。靑襟黃卷久相同。杳然却有參商路。只是心肝誓始終。</text>
<title>寄金都事 文起</title>,<text>襟也來傳一尺書。知君玉愛送居諸。慕翁昔者同香火。若事相終克有初。</text>
<title>玄風縣監權銖之任。寄詩金參議 中坤</title>,<text>相思不得每相親。參議金公是故人。若問邇來吾動靜。爲言無恙度三春。</text>
<title>寄金府使 安卿</title>,<text>昔意靑雲萬里鵬。却隨群翼惜飛騰。可憐三十年前事。未共茶談一夜燈。</text>
<title>寄李參議 孝仁</title>,<text>和融瑞氣好栽培。昨日濛濛小雨來。病起強登高處望。萬家桃李一時開。</text>
<title>寄李參議 孝仁 其二</title>,<text>牕外三桃錦欲燃。門前五柳碧如煙。病中旣阻芳園會。只有相傳一二聯。</text>
<title>寄李參議 孝仁 其三</title>,<text>鏡裏飄颻白雪頭。蕭然換甲一殘軀。點香點筆還忙迫。却笑閒居不自由。</text>
<title>寄柳府尹 思訥○戊午</title>,<text>申公良藥出神仙。歲在丙辰能壽延。豈啻好過今戊午。敢將殽酒祝高年。</text>
<title>次尹節制使 務 韻</title>,<text>靑眼當年對我牀。來鴻去燕幾星霜。欲知動靜今奚樣。白髮文犀照上庠。</text>
<title>次崔判書 府 韻 己未</title>,<text>天行節序遞陽陰。人事交遊有淺深。禁院昔年情已厚。銓曹此日道尤欽。</text>
<title>見新蕨偶吟</title>,<text>蕨芽初出小兒拳。來自靈山豐壤天。病裏蕭然驚節序。已經三月好風煙。</text>
<title>寄李參議 孝仁</title>,<text>一衣一杖一芒鞋。撫瑟吟詩不出街。我亦倚褥春及夏。嫩靑新竹滿荒階。</text>
<title>偶吟</title>,<text>麻花未發跌初傷。八月秋殘子已黃。誰謂偶然逢厄運。實由無德致災殃。</text>
<title>謝李判院事 順蒙 惠飛禽</title>,<text>跌傷憑席未秋涼。玉露凄淸菜欲黃。久病喜霑恩渥厚。老夫加飯每充腸。</text>
<title>李云義書信答送 辛酉</title>,<text>淫雨霏霏久不晴。篔簹長筍綠苔生。金風八月猶炎瘴。自愧疏慵職贊成。</text>
<title>謝韓佐郞 𥑇 送山雞</title>,<text>五十非肉則不飽。況將七十其若何。忽承渥潤山粱味。塵鼎生光感幾多。</text>
<title>寄趙府尹 從生</title>,<text>得有家兒奉問安。丈人簪笏駐雲端。何時開卷池樓上。白首收心講等閒。</text>
<title>賀趙判院 末生 再婚</title>,<text>人生七十古來稀。七十新郞事更輝。少也交情吾最厚。東牀勝宴與誰歸。</text>
<title>送李都憲 垠 尹慶州</title>,<text>流落南天二十年。平生德性更純全。卽今聖上勤宵旰。只爲黎元擇逸賢。</text>
<title>送李都憲 垠 尹慶州 其二</title>,<text>峽閣摳衣自少年。中間行止各風煙。離亭莫說蹉跎恨。會見名都德化宣。</text>
<title>送崔致雲朝天</title>,<text>鵬程驥路向天墀。白日靑雲政好時。一片涼筠爲贐物。炎風暑氣是歸期。</text>
<title>謝京畿監司安崇善送安息香</title>,<text>炎暑相離已雪霜。宦途容易作參商。旣承尺牘開靑眼。復作千金木上香。</text>
<title>次慶尙監司趙瑞康韻</title>,<text>對牀詩話已踰年。俊逸淸新又豁然。回首幾看南北雁。風煙浩渺嶺陽天。</text>
<title>寄李慶州 垠</title>,<text>道義從遊已十年。當時淸話夢依然。如今遠別那無憾。雨灑江東日暮天。</text>
<title>寄李慶州 垠 其二</title>,<text>迂拙空多犬馬年。功名學術兩茫然。每承明訓改疏懶。一己行藏望二天。</text>
<title>慶源府使朴以寧承召上京覲親。上賜酒樂。父判書 安臣 請余參宴題詩。</title>,<text>幾望孤雲戀老親。壽筵今日寵光新。昌文寧武俱豪傑。彩舞聯翩紫陌春。</text>
<title>答贈李監司 孝仁</title>,<text>襟自湖南到漢京。喜聞嘉政樹風聲。餘閒定有樓臺詠。却愧吾曾記姓名。</text>
<title>送別 時判書皇甫仁爲平安，咸吉兩道都體察使。</title>,<text>天上綸音寄厥躬。賢勞塞外藎孤忠。欲知使旆歸來日。千里鸎啼綠映紅。</text>
<title>謹賦賀醴泉詩。奉寄侍從諸友。正統癸亥。世宗以風患屢作伊川椒井溫陽之幸。先生與諸臣扈從。因事先還。寄詩求和。</title>,<text>諸福嘉祥應自天。史中傳話固懸懸。朝鮮上古西原地。今日分明見醴泉。</text>
<title>謹賦賀醴泉詩。奉寄侍從諸友。正統癸亥。世宗以風患屢作伊川椒井溫陽之幸。先生與諸臣扈從。因事先還。寄詩求和。 其二</title>,<text>煙花三月艶陽天。惟見空城酒旆懸。扈從龍光堪企羨。更聞諸子飮靈泉。</text>
<title>寄忠淸監司</title>,<text>三月溫陽扈駕時。茶談日日奉淸儀。賴有大興傳信字。行宮萬福已詳知。</text>
<title>巢燕</title>,<text>愛爾年年訪舊栖。含以昆蟲屋以泥。應知秋社飛歸日。顧笑春天客雁啼。</text>
<title>巢燕 其二</title>,<text>每年春社定新栖。費却溪頭幾點泥。卵育莫非勤苦力。群雛何意索蟲啼。</text>
<title>巢燕 其三</title>,<text>雛皆索飯守其栖。出沒頭邊落片泥。待得雙翎毛羽長。快辭簾幕高飛啼。</text>
<title>有懷 平安鄭監司，咸吉李監司，金節制俱有族分。故寄示之。</title>,<text>西道監司節制公。羨君靑眼好相逢。思吾若問今何樣。白髮猶登紫閣中。</text>
<title>謝許判書</title>,<text>可惜鷦鷯未遇時。茂林深處寄栖遲。春風浩蕩吹群樹。擧翮揚毛得一枝。</text>
<title>次李府尹 垠 送鄭少尹 慥 韻。送鄭咸安之郡。</title>,<text>平生聚散兩茫然。南北風煙四十年。莫恨更將黃霸節。爲民銓選最求賢。</text>
<title>復用前韻</title>,<text>純眞氣槪出天然。敏捷才華自少年。淸範壁間多勝跡。應題秀句傲前賢。</text>
<title>次少杜千里鸎啼韻。賀利浴還宮。</title>,<text>南轅躑躅映山紅。北駕郊原麥浪風。遙望翠華爭祝壽。謳歌蹈舞九街中。</text>
<title>次李參議 孝仁 韻</title>,<text>音信頻承致仕時。隋珠卞玉耀新詩。胸襟沍澈吟餘見。親戚綢繆病裏知。</text>
<title>次李參議 孝仁 韻 其二</title>,<text>詩家自是有詩評。謝弟惟能得謝兄。樂事芳園生意遍。千花萬草逬芽萌。</text>
<title>送金經歷之嶺南</title>,<text>朝天待漏五更頭。伻餞壺漿漢上樓。因憶故人行邁處。雪程今日入忠州。</text>
<title>金監察 孟廉 池中偶吟 金公卽先生第二壻</title>,<text>臨池盡日淨無塵。閒雅淸高具一身。照數白髥抽不得。方期致仕二年春。</text>
<title>柑子分送李參議 孝仁</title>,<text>數枚仙果海中來。赤玉黃金粲爛開。物外閒情須共討。杳然淸興到蓬萊。</text>
<title>因金經歷。寄監司南公。智○矗石樓懸板</title>,<text>高城絶壑大江頭。冬柏梅花矗石樓。若也登臨留勝跡。請題佳句記吾州。</text>
<title>詣闕偶吟</title>,<text>轎輿荷擔去踆踆。後從前馳辟路人。莫謂寒門榮寵極。殘生枯骨病纏身。</text>
<title>聞禾穀大稔</title>,<text>今年暑雨異年常。預恐災來稼穡傷。秋至乃觀禾大稔。是知天意欲爲祥。</text>
<title>偶吟</title>,<text>假寐雞鳴已五更。朝參會議意惺惺。夜來靜聽風吹竹。起視蕭蕭雪滿庭。</text>
<title>厭奔競</title>,<text>到門多士日繽紛。志欲區區速上雲。廣迎秖爲明時輔。用舍何由獨見聞。</text>
<title>自詠</title>,<text>少也潛心學聖賢。老來猶未慕神仙。不敏自知難進就。徒然慷慨讀遺編。</text>
<title>嚴子陵</title>,<text>高名苦節滿人間。千載紛紜物論難。春瀨事殊莘渭跡。萬鍾奚若一漁竿。</text>
<title>次領相黃公 喜 韻</title>,<text>百般塵事不能干。一段心懷旣自寬。九月江湖淸絶處。黃花綠酒盡君懽。</text>
<title>送牛豐壤農莊。至忠良浦。橋破牛墜而死。送成均館。以皮買酒。以肉爲肴。爲諸生一慰良辰。</title>,<text>水落山中春水來。忠良浦上大橋頹。牛捐正命浮還溺。願爲諸生辦酒桮。</text>
<title>次領議政贈詩請宴韻</title>,<text>愛育情懷素已深。招邀絶句更芳音。香茶美酒瓊筵上。伐木詩篇得見吟。</text>
<title>次領議政贈詩請宴韻 其二</title>,<text>衆卉英華有淺深。群禽睍睆各聲音。林園灑落新堂淨。珍重開筵竟日吟。</text>
<title>景泰元年六月十六日。判中樞安純爲修文殿大提學。其子參判 崇善 爲寶文閣提學。父子同日而授。搢紳賻詩成軸。次其韻。先生手本。見海東名跡。</title>,<text>連珠圭璧照淵源。奕葉芝蘭委世門。自是傳承能樹德。栽培妙理豈偏恩。</text>
<title>挽李大司成 吉培 夫人</title>,<text>治民二邑有徽音。晚景桑林雨露深。莫謂九原埋片玉。乘龍幹蟲摠璆琳。</text>
<title>寄友人</title>,<text>天曹二載幷披雲。政府三霜共閱文。人事古來多聚散。亂山何處獨離群。</text>
<title>巨濟撫夷樓 乙巳</title>,<text>古島衣冠異。元戎號令神。葦航通北路。獷俗接東隣。海晏妖氛息。時淸化日新。一區煙火足。盡是太平民。</text>
<title>次淵師</title>,<text>探勝雖同樂。行藏各異心。難爲栗里近。更渡虎溪深。竹密晴猶濕。山幽晝自陰。眠禪毋誤夢。鍾鼓聽舂音。</text>
<title>病中偶吟</title>,<text>三月十五日。天氣正和淸。昨夜風微爽。今朝雨乍晴。滿地淸鏡凸。欹樹錦雲明。髣髴曾公詠。浩然塵外情。</text>
<title>慶會樓</title>,<text>春暮政佳節。雨奇還好晴。柳絲承露重。花萼倚風傾。魚上圓荷躍。蛙穿細藻鳴。興繁杯屢酌。醉到句堪成。</text>
<title>次洪府尹 汝方 賀韻 新受參贊時</title>,<text>生成均造物。先後各因材。雨露姸花柳。風霜爽竹梅。少年隨雁列。今日獨鸞臺。下榻情猶顯。登門跡不埋。升亨膺地木。屯濟以雲雷。鵬翮風程豁。方期萬里開。</text>
<title>次金學士示吏判權踶韻</title>,<text>修文殿學士。搢紳爭賀之。廟堂聯殿閣。桃李映珠璣。高業羞難治。華銜愧自欺。先祖飄纓處。今吾繼踵時。雖幸踰涯分。還愁謬所知。不寐獨長詠。寒燈夜更遲。</text>
<title>次趙承旨 瑞康 到淸州韻</title>,<text>西原嘉政處。半刺少年行。鵬翮九霄豁。驥蹄千里輕。樞機符物望。啓沃稱輿情。何幸風雲會。優游共姓名。</text>
<title>次李參議 孝仁</title>,<text>相親得兄弟。不事謁公侯。道藝嗟難展。詩才願莫修。春歸人自老。花落水長流。繾綣書來問。歡欣病去憂。</text>
<title>辛參判體察于泗川。趙承旨 瑞康 有送別詩。和之。</title>,<text>光輝猶舊日。來往尙芳年。睿鑑分天闕。神旗指泗川。送迎龍虎旆。醒醉綺羅筵。奎璧流行處。灑揮詩百篇。</text>
<title>賀新及第李誠長 戊午</title>,<text>孝行傳世德。榮養洽人情。喬梓盤根大。芝蘭奕葉馨。宮醪恩浩蕩。天樂調和淸。莫謂籯金重。那如敎一經。</text>
<title>賀溫陽新命</title>,<text>陰火神精動。溫陽勝氣亨。源流何潤沃。宮殿正華淸。簇仗風雲盛。孤城日月明。一朝新寵命。千載復徽名。</text>
<title>李承旨 承孫 隨駕伊川行辛。告病請浴溫井。上許之。金承旨 銚 贈詩。余占溫字。</title>,<text>喉舌承文陛。心肝奉至尊。慰生偏雨露。賜浴感乾坤。陰火埋深邃。陽春駐晏溫。一龍分派脚。伊水落關門。</text>
<title>李承旨 承孫 隨駕伊川行辛。告病請浴溫井。上許之。金承旨 銚 贈詩。余占溫字。 其二</title>,<text>聖主東巡日。靑春三月天。已欣陪玉輦。復賜浴溫泉。九煎何須學。微痾忽爾痊。乾坤㓋造大。帶礪誓心堅。</text>
<title>賀賜浴康寧</title>,<text>麰花饒好雨。柳絮浥輕煙。日月留郊殿。乾坤坼火泉。祈情感神鬼。喜氣動山川。京洛瞻華輦。謳歌壽萬年。</text>
<title>賀賜浴康寧 其二</title>,<text>平衍千畦野。縈回十室煙。龍應霾祕燧。天爲湧甘泉。拱極羅群宿。朝宗注衆川。羲和開泰運。山岳獻高年。</text>
<title>次安中樞 止 送辛濟牧 處康 韻</title>,<text>聳徹千尋海。淸寧一片天。聖圖憐俗美。廟議薦才賢。客思風煙迥。忠誠日月懸。有期堂上見。梅雪大淵年。</text>
<title>次安中樞 止 送辛濟牧 處康 韻 其二</title>,<text>送子南溟地。悲秋八月天。功名多聚散。書劍幾勞賢。雲合龍屯遠。風淸鶴駕懸。贈行惟一語。德政布三年。</text>
<title>次全羅監司琴 柔 韻</title>,<text>安危千命係。治亂一身關。握袂無窮意。離筵不盡歡。論交淡若水。同道臭如蘭。知子鹽梅手。旬宣好去還。</text>
<title>聞咸吉道彼人聲息</title>,<text>醜俗曾相接。良民不自安。雲深白頭岳。霧暗黑龍灘。封豕林墟密。長蛇窟穴寒。帝王神聖策。蕩滌古來難。</text>
<title>賀寄李僉樞 好誠○幷小序。時李公疑行巨濟縣令。</title>,<text>徙建深天策。經營出聖神。將軍仁子惠。獷俗禮臣隣。行縣衣冠異。僉樞雨露新。昔年承重命。今日賀安民。</text>
<title>挽李知事 種善</title>,<text>韓山曾積慶。仙李茂瓊枝。孟叔孫榮日。親男公顯時。門高容駟馬。身健享期頤。人事非隨例。死何隨例爲。</text>
<title>挽權同知 耼</title>,<text>意氣多豪俊。威儀特發英。西風凋玉樹。殘月隱佳城。寂寞人琴歎。凄涼雞酒誠。也知餘慶遠。三子更昌榮。</text>
<title>挽李摠制 穗</title>,<text>謹厚言常訥。謙恭德益宏。始終無悔吝。中外樹聲名。禪石歸遺像。星山返緯精。傷情歌䪥露。執紼送佳城。</text>
<title>挽金提學 孝貞</title>,<text>莊敬惟眞率。淸修出本然。曾期黃閣老。遽作玉樓仙。落月城東曉。歸雲嶺外天。悲情爲斯道。交分且多年。</text>
<title>挽黃宰臣 子厚</title>,<text>忠孝期兼盡。規模欲不差。少蒙深雨露。豈戀舊桑麻。寂寞重泉夜。芳菲一樹花。賦歸丹旐遠。懷德白雲斜。</text>
<title>挽李叔畝</title>,<text>抑抑儀何美。溫溫志不回。施仁曾五道。流慶必三槐。早離風雲會。誰知鼎鼐才。情親重骨肉。執紼倍傷哀。</text>
<title>挽鄭中樞 欽之</title>,<text>忠孝傳家德。英雄輔世才。行期爲柱石。待見作鹽梅。柏府淸霜凜。銀臺白日開。春方瑤樹美。天遣玉官來。雨露恩何報。風雲會不諧。以予聯係屬。爲國倍悲哀。</text>
<title>贈別節日使高得宗</title>,<text>聖朝宰相幾英豪。絶域風煙子獨勞。滄海南陬萬里遠。雲霄北極九重高。秋殘驛樹悲蟬噪。露冷關河聽雁號。自是男兒四方志。祖筵歌舞動香醪。</text>
<title>成參判 會祖 以正朝使朝天。以詩贈別。</title>,<text>睿鑑絲綸固粲然。三朝使命得才賢。悠悠客路靑山遠。穆穆宸居白日懸。春暖鹿鳴和古調。風飄鳳舞落寶筵。分襟欲識歸來約。芳草幽花二月天。</text>
<title>謫天安郡。登鄕校新樓偶吟。戊申</title>,<text>聖主右文治道明。使君興學好經營。乞言養老唐貞觀。稽古臨雍漢永平。形勢盤紆龍虎動。淵源炳煥璧圭淸。諸生克敬修精一。豐芑菁莪道自亨。</text>
<title>慶尙監司成公 奉祖 餞行。安平大君首題詩。吾得風字。</title>,<text>朝上衛王謁帝宮。卽今霜雪又觀風。寒暄一歲悠悠裏。南北孤身役役中。縱是賢勞皆寵命。更修忠節莫矜功。吾知大用歸來日。天意權衡水鑑空。</text>
<title>閔判書 義生 風疾向差。寄詩次韻。</title>,<text>交分情親擬石金。忘年幾度對牀吟。鯤鱗豈乏南溟志。鵬翮曾圖萬里心。瓊玉發揮閒裏句。宮商雅絶靜中琴。也知氣與新陽復。會見飄纓耀士林。</text>
<title>義禁府戲吟</title>,<text>宦海難能得遇知。自將疏懶幸追隨。氷簷凍硯同勤苦。春閣晴牕獨別離。簾卷乾獐兼旨酒。俎凝鮮膾雜珍羞。邇來却恨參商路。幾度空吟伐木詩。</text>
<title>次辛參判 引孫 贈鄭判書韻</title>,<text>事上忠由孝我親。愛民心本體吾仁。任調玉燭誰居右。名覆金甌孰比倫。柏府寒霜曾一席。郊宮淑景共三春。對牀幾度承淸範。水鏡氷壺洞洗塵。</text>
<title>次辛參判 引孫 贈鄭判書韻 其二</title>,<text>盤松風月討情親。交道金蘭喜里仁。積善烏川能出輩。運籌黃石願爲倫。天低鳳闕南州野。火沸龍池四節春。勝地卽今同侍輦。香醪每日拂詩塵。</text>
<title>溫陽偶吟</title>,<text>溫陽溫水水西頭。四月山村事事幽。拙筆荒聯爲日課。香芹薄酒遣春愁。煙綿細草萋萋長。風轉遊絲褭褭浮。淡蕩此身無少累。洗然江漢一虛舟。</text>
<title>賀慶尙監司權孟孫</title>,<text>籯金不若敎兒經。中試王庭道自形。三路旬宣頭尙黑。一門懽慶眼還靑。棠陰化日南方靜。萱室長春百歲寧。客也襄陽言讖著。窺牛虎子固爲靈。</text>
<title>贈守陵官南智 正統丙寅。昭憲王后薨。時守陵官難其人。南公闋私服起。詣闕下自請。大被時議。先生首以詩起居焉。時議遂息。</title>,<text>事君之道事親同。一體無間是謂忠。泣血三年情禮盡。虛心早歲聖恩洪。芬華豈欲微官做。誠悃始看自已充。出處行藏皆適義。莫如今日我知公。</text>
<title>權直講 枝 出爲嶺南都事。辛參判 引孫 有詩贈別。和之。</title>,<text>君子由來志四方。矧今都部送賢良。發硎利物斯爲美。行道治民此始昌。縱有相公能出化。應須佐客更明揚。旬宣剩賦淸新興。脩竹寒梅映葆光。</text>
<title>趙承旨 克寬 送其弟 遂良 江原監司。辛參判 引孫 首題請和。</title>,<text>綸綍千盤擬相公。奎星一點下天東。祖筵花萼爭陵亂。驛樹春風拂縕隆。廊廟華犀今髮白。江原玉節昔顏紅。文章道德余雖乏。功業光輝子必同。</text>
<title>崔參贊 士康 服闋。寵拜贊成。崔判書 府 有賀詩。次其韻。</title>,<text>無違孝行屬恭溫。生死存亡事禮敦。降詔雲霞驚壑峭。要津桃李滿郊原。今游鳳沼同優渥。昔共銀臺近至尊。誰識駭然動心處。匪才伴食豈貽孫。</text>
<title>韓參議 磌 佐郞 𥑇 爲宴兄觀察使 確 兼設餞筵。偶坐題詩。</title>,<text>循性因心出至誠。善爲家政致治平。對牀風雨三槐夜。仗節山河萬里城。宦路幾年相聚散。祖筵今日半留行。友于勝宴春光轉。荊樹芳菲一氣亨。</text>
<title>題崔德之存養堂</title>,<text>經營制度出心香。存養知行自義方。匪好赤松空却老。還如五柳恥爲郞。龍光遠映三垂豁。鵬翮高登萬里長。鶴詔應飛山水窟。鷗盟豈徙風雲場。</text>
<title>敍懷 庚午</title>,<text>精一傳心授受時。手扶初日出咸池。含容納納乾坤大。培養深深雨露私。德乏雖嫌違物論。年高稍幸稱朝儀。懵然未識涓涘補。只有葵傾也自知。</text>
<title>次安參判 崇善 送李中樞 蓁 以聖節使赴京韻</title>,<text>仙心道氣厭誇浮。苦節淸修更信孚。東海雲晴扶日角。北庭風動避塵衢。赫然忠義傳家事。煥若絲綸奉使秋。天樂宮花分寵餞。驛煙關月豈羈愁。</text>
<title>贈集賢殿副提學辛碩祖爲傳犀帶 筆苑雜記。自國初有三公相傳之犀帶一腰。傳必門生。黃翼成喜，許文敬稠相傳至先生。至是傳辛文僖。其後帶不復傳。</title>,<text>衣鉢相傳舊有文。梅堂知我我知君。古今授受情何異。身世存亡事各分。此日龍墀同雨露。他時鵬路際風雲。儒林慶業眞難致。一百英才獨出群。</text>
<title>挽趙判院 末生 夫人</title>,<text>宜家宜室稱詩云。維靜維貞配相門。東野凄風曾淅瀝。北堂斜日有枯萱。巾箱寂寞漢山月。節鉞蒼茫竹嶺雲。夫子與吾金石意。毀哀悲謾異諸君。</text>
<title>趙參判 惠 以正朝使赴京。趙敦寧 賚 有詩和之。</title>,<text>童稚相知已白頭。銓曹數載更同遊。天高北極四千里。地歷東蒙二百州。萬壽新春凝簇仗。三元瑞日照宸旒。觀光使命恩榮重。莫爲交情遠別愁。</text>
<title>凝石影堂板上詩 凝石在晉州。卽先生曾王考松軒公，王考苦軒公妥眞之所也。景泰辛未。先生以領相乞暇還鄕。重修影堂。祔以皇考木翁公像。置田爲香火之資。謂之寶藏庫。作詩揭板。搢紳之士。多歌詠其事。</title>,<text>凝石招提勝地開。蔚藍淸淨絶塵埃。靈湫遠入滄溟會。秀氣元從智異來。德器雍容孚道骨。風儀儼正靜心灰。寶藏永慕終穹壤。擬是金剛不毀臺。</text>
<title>凝石影堂板上詩 凝石在晉州。卽先生曾王考松軒公，王考苦軒公妥眞之所也。景泰辛未。先生以領相乞暇還鄕。重修影堂。祔以皇考木翁公像。置田爲香火之資。謂之寶藏庫。作詩揭板。搢紳之士。多歌詠其事。 其二</title>,<text>玉潤星華粲爛開。淸標不點一毫埃。敬宗尊祖源源遠。與子傳孫脈脈來。意匠深探新造化。英靈更撥舊塵灰。嶺南故國仙遊迥。凝石風樓與月臺。</text>
<title>題錦城大君 瑜 承恩亭</title>,<text>曾霑睿澤好經營。命扁承恩敬慕情。滿地名花開次第。回亭活水映虛明。不干世道紅塵染。只有靈臺一點淸。豈啻東平爲善樂。養精兼盡華封誠。</text>
<title>挽李承旨 堅基 夫人</title>,<text>幽閒貞靜婦儀全。宜室宜家主饋賢。鳳樹凄涼凰已去。蟾宮縹緲氣初連。一生逝事消殘雪。四子哀呼逬九泉。淡月疏星城路下。悲歌䪥露向新阡。</text>
<title>挽任中善</title>,<text>士林評議固紛紜。淸德貞心每說君。安老一生深雨露。明時五子際風雲。昔年西海同琴酒。今日東郊賦誄文。哭送凄涼豐壤路。疏星淡月向重原。</text>
<title>挽趙三宰 啓生◑先生嘗代趙爲吏曹判書</title>,<text>中外聲名副衆心。始終賢德拔儒林。一誠悃愊休陽燠。十分澄淸古井深。却愧此身亨運迫。遂令吾子禍災侵。殘星落月城西曉。謾向悲風淚滿襟。</text>
<title>挽尹僉知 敞 夫人</title>,<text>奩箱節行自貞嘉。來配高門積善家。一子反哺誠未盡。九原還魄恨如何。蒼茫舊樹寒煙鎖。慘澹新阡落月斜。以我族親哀更苦。悠悠䪥露望雲霞。</text>
<title>沈判書 道源 挽 沈公卽先生同年</title>,<text>並肩諸友倍情親。香火同盟丙子春。戶部十年憂慮遠。監司四道德音新。豪標逸氣飄雲漢。雄辯高談動鬼神。執紼悲哀歌䪥露。疏星落月照寒晨。</text>
<title>李贊成 孟畇 挽</title>,<text>庸德庸言世所希。多才多藝似公稀。傳門相業登台府。繼祖文章典禮闈。直幹風聲雖淅瀝。承枝雨露尙芳菲。偶然贈別牛峯月。誰識分明永歎欷。</text>
<title>許判漢城 周 挽</title>,<text>威儀德業本無爲。出處行藏自適宜。屢道安山延命日。每言完府敬差時。傳家交道人皆說。累世連姻衆共知。執翣臨岐歌䪥露。疏星淡月色凄悲。</text>
<title>失題</title>,<text>起廢功高百弊新。炎風朔日也便人。承家繼述爲由義。利物慈悲是體仁。肯向虛無希後報。何期苦樂係前因。施恩必有流餘慶。福善從來自感神。</text>
<title>贈人</title>,<text>洞壑千年瑞靄飛。何時仙骨託衡扉。吟成花下香生頰。夢罷沙頭露滿衣。早歲功夫黃卷對。晚年心事赤松歸。他年分我南溪月。早把漁竿共上磯。</text>
<title>挽柳府使 漢生</title>,<text>心源正直秉忠淸。曾謂文城世德明。六紀帶方雖政敎。一年宗簿謾聲名。生涯共念兒孫計。姻媾相聯骨肉情。落月飛星天欲曉。䪥歌悽惻聽彌驚。</text>
<title>挽成判院事 達生 夫人</title>,<text>平生節操自貞嘉。來配高門積善家。孝子反哺誠未盡。孟姬生別恨如何。悠悠冷夢碧欄月。寂寂芳魂瑞郡花。路塞杳然難執紼。謾添悲悼望雲霞。</text>
<title>挽崔貳相 士康 妻母</title>,<text>宜家宜室配貞賢。生死偕行豈偶然。自幸故墟移隻柩。更同新窆起雙阡。日斜喬木風煙爽。春盡佳城草樹綿。永歎未爲高上壽。孤兒孤女淚如泉。</text>
<title>挽南判書 智 母夫人</title>,<text>陳婦誠心事老親。共姜節義慕亡人。縱然喬木風霜苦。却是綿瓜雨露新。蜍返蟾宮歸本日。鳳飛鳳樹更巢春。吾於少壯同閭客。執紼凄涼淚灑巾。</text>
<title>挽權永嘉君 弘 夫人</title>,<text>宜室宜家全婦儀。同庚享壽百年期。柔嘉旣育坤承德。謙順更吟星嘒詩。孤樹桂花盆際冷。一叢新萼禁中悲。紛紜未了身前事。月落佳城自不知。</text>
<title>挽金牧使 學知</title>,<text>情深骨肉素交親。等是延安氏族人。曾謂聖朝將大用。豈期芳歲忽沈淪。風吹玉樹凄涼夜。花落佳城寂寞春。庸行庸言皆中道。潸然爲國淚霑巾。</text>
<title>侍宴聯句 出世宗實錄◑永樂戊戌八月十日戊子。世宗尊太宗爲上王。詣上王殿獻壽。孝寧大君補，領敦寧柳廷顯，領議政韓尙敬，右議政李原，宗親，駙馬及六代言侍宴聯句。先生時爲同副代言。</title>,<text>天設錦筵期萬歲。民無菜色感君恩。恩波浩蕩溫言裏。國步昇平永樂中。君臣合道事朝廷。廷臣祝壽呼山岳。嗣子修身奉祖宗。宗社若危臣任責。</text>
<title>江陵題詠 出輿地勝覽</title>,<text>渺渺城如斗。茫茫水接天。</text>
<title>麟蹄古山城</title>,<text>衆山深邃絶輪蹄。一路高低傍石溪。</text>
<title>晉州題詠 出輿地勝覽</title>,<text>文武英材生樂土。山川淑氣藹名城。</text>
<title>晉州題詠 出輿地勝覽 其二</title>,<text>百里桑麻深雨露。一區山水老雲煙。</text>
<title>箕城三十韻 錦繡山</title>,<text>奇紋一朶拭淸霜。織女輕梭費七襄。收拾千林紅錦段。願爲歸補舜衣裳。</text>
<title>箕城三十韻 綾羅島</title>,<text>春羅拂木爛生華。雨緯煙經百態加。疑是越溪明月夜。半粧仙女浣輕紗。</text>
<title>箕城三十韻 牧丹峯</title>,<text>仙峯一朶鎭江城。滿壁雲霞倒水明。莫道春來花草少。愛他將此牧丹峯。</text>
<title>箕城三十韻 淸流壁</title>,<text>蒼壁丹崖萬疊浮。白雲紅樹倒淸流。山高月少杖來興。不減蘇城舊日遊。</text>
<title>箕城三十韻 麒麟窟</title>,<text>仙人前夜宿何山。古窟煙深曉月彎。怊悵玉麟飛不返。白雲流水洞天寒。</text>
<title>箕城三十韻 朝天石</title>,<text>嘶風麟馬上芝田。明月歸雲不記年。老石苔斑江水冷。洞天無影朗吟仙。</text>
<title>箕城三十韻 乙密臺</title>,<text>天仙玉笛曉徘徊。錦繡山前乙密臺。鶴馭無蹤寒月白。滿江紅葉自生哀。</text>
<title>箕城三十韻 文武井</title>,<text>長秋雨濕殘苔紋。文武井名故老云。欲弔龍治千古恨。永明寺北起愁雲。</text>
<title>箕城三十韻 檀君祠</title>,<text>檀君開國正茫然。東土耕桑賴萬年。城郭已非仙鶴遠。古祠殘月鬼𪚥煙。</text>
<title>箕城三十韻 崇仁殿</title>,<text>千聖心明禹範篇。八條遺敎至今傳。淸風一片三韓土。萬古彝倫日月懸。</text>
<title>箕城三十韻 箕子墓</title>,<text>淸秋埋玉此山深。白馬朝天恨莫尋。千古浿江霜後月。也明當日不臣心。</text>
<title>箕城三十韻 井田</title>,<text>平蕪十里井田痕。流水浮雲八九村。日暮牛羊南畝上。勸耕遺化至今存。</text>
<title>箕城三十韻 箕子井</title>,<text>井字田中十丈淵。靈源一脈湧涓涓。元來淸濁關治亂。何讓周家潤德泉。</text>
<title>箕城三十韻 永崇殿</title>,<text>花落荒臺夕照紅。行人說是故行宮。何年黼座移宗府。掩淚遺民泣不窮。</text>
<title>箕城三十韻 永明寺</title>,<text>一聲疏磬拂香薰。淸曉僧來禮白雲。水月恒沙心眼淨。宦情於此減三分。</text>
<title>箕城三十韻 白銀灘</title>,<text>貪泉一歃爽心神。千古廉風晉有人。笑他求利區區者。休愛灘名是白銀。</text>
<title>箕城三十韻 德巖</title>,<text>奇巖屹立費神工。下有衝波屈曲通。居民指點名爲德。也取千年捍水功。</text>
<title>箕城三十韻 酒巖</title>,<text>古穴淸香動麴神。津津靈液卽醺人。巖間點滴流霞色。留帶仙翁醉後春。</text>
<title>箕城三十韻 練光亭</title>,<text>長江如練色凝霜。濕翠霏紅映晝堂。入夜波心寒月白。玉山銀柱爛生光。</text>
<title>箕城三十韻 浮碧樓</title>,<text>十里松沙一帶川。四時雲物此樓前。長笛弄殘江月白。鶴邊疑下御風仙。</text>
<title>箕城三十韻 挹灝樓</title>,<text>飛樓百尺絶浮埃。挹盡西山灝氣來。日落炊煙生萬井。滿簾濃翠畫圖開。</text>
<title>箕城三十韻 快哉亭</title>,<text>三山爽氣此亭高。詩酒登臨第一豪。怳惚仙風生兩腋。十洲笙鶴倘相招。</text>
<title>箕城三十韻 風月池</title>,<text>荷花香盡土花平。風月池荒古礎傾。十二瓊欄春雨歇。柳城兒女不勝情。</text>
<title>箕城三十韻 鳳凰臺</title>,<text>梧葉春生曉雨懸。鳳凰飛去古臺天。三山二水依然在。詩酒何人是謫仙。</text>
<title>箕城三十韻 詠歸樓</title>,<text>淸流沐髮振新衣。想像冠童詠以歸。春來倘得風雩興。樓外澄湖亦一沂。</text>
<title>箕城三十韻 萬景臺</title>,<text>臺在蒼茫積氣中。八窓高壓海門通。晴來萬景俄殊狀。此境誠難晝出工。</text>
<title>箕城三十韻 石湖亭</title>,<text>海市雲煙滿載廻。四年重把石湖桮。沙鷗倘記當時伴。亞使今爲太守來。</text>
<title>箕城三十韻 普通門</title>,<text>箕城形勝最玆門。鎖鑰千年固我藩。自是萬夫開不得。肯敎西賊逼重關。</text>
<title>箕城三十韻 藏春閣</title>,<text>箕城兒女有餘音。月落湖平江水深。唱到當時金縷曲。風流不減少年心。</text>
<title>箕城三十韻 嬋娟洞</title>,<text>瑤箏錦瑟化寒灰。環佩聲殘夜月哀。怊悵暮山雲雨地。香名不與骨俱埋。</text>
<title>浿江詞</title>,<text>春江花落鶬鶊鳴。江上女娘香步輕。無限春來相別恨。拾花不語更含情。</text>
<title>具慶堂詩帖 權近</title>,<text>爲構新家出郭歸。晨昏省問欲無違。慕深五十知誠孝。壽享期頤仰德徽。冬日更溫懷祖膝。春風長嫩老萊衣。嗟余早抱終天痛。具慶如公古亦稀。</text>
<title>具慶堂詩帖 權近 其二</title>,<text>人生老壽智難求。一樂從來天所係。晉陽河氏禮義門。孝友相傳知幾世。德必有報天之常。福慶綿綿流後裔。於惟判牧君子人。不失家聲能善繼。早年攀附風雲會。晚節怡愉退私第。壽與天人共八耋。契闊百年堅信誓。振振蘭玉式相好。列侍庭前常接袂。間有藝文氣超群。性理學到天人際。嘗師聖言慕曾閔。慨然有意行古制。獨得人間難得樂。去側寸陰思若歲。具慶堂起三槐傍。喬梓掩映堂前蔽。公餘暫不離親側。所性子職勤不替。千載德星奚獨美。偉此具慶同恩例。老夫幸入芝蘭室。每見用心眞豈弟。一國仁讓本一家。會見東方興孝悌。爲報太史須特書。振起網常事豈細。</text>
<title>具慶堂詩帖 權近 其三</title>,<text>鄒書俱存能一樂。箕疇曰壽首五福。爺孃壽考人皆欲。上繫蒼天固難卜。當今老星照誰屋。晉山遙遙華胄族。雙親期頤享百祿。兄弟無故更敦睦。堂開具慶披彩服。良辰獻壽趁時俗。華筵千載樽盈綠。五冠歌吹雜綠竹。曾玄擁侍盡蘭玉。親賓濟濟輪蹄簇。門欄光彩何郁郁。一堂春風和氣足。旣供子職誠孝篤。宜乎補衮承寵渥。固知山甫神降嶽。大雅君子增勉勖。德門高起踵前躅。子孫世世相繼續。爲公欲和南陔曲。愧我無辭恒跼縮。</text>
<title>具慶堂詩帖 權近 其四</title>,<text>新堂名具慶。端爲雙親具。孝子常愛日。心焉懷喜懼。移家就親側。扶侍無朝暮。壽觴綺席開。親戚共相聚。綵衣舞且戲。翩旋弄風度。嬀姬歌遏雲。矇叟奏徵羽。怡愉樂庭闈。勝事難以喩。育位和氣多。無窮維慶祚。孝可移於忠。早被殊寵遇。有源流必長。根深幹亦固。積善終有慶。此理天所賦。我亦同屬籍。通家有親故。歆跂不可及。噓嘻徒永慕。古人負米歸。彷徨嘆風樹。如公世上稀。屈指誰可數。</text>
<title>賀醴泉次韻 崔恒</title>,<text>五雲佳氣靄南天。歌頌歡聲鬧四懸。擬進魏銘誇盛瑞。恨無才思寫流泉。</text>
<title>賀醴泉次韻 崔恒 其二</title>,<text>君看白日麗靑天。洗却咸池萬古懸。須信神靈恩愛博。欲供深慮出香泉。</text>
<title>賀醴泉次韻 崔恒 其三</title>,<text>共祝吾王壽後天。人心未與彼蒼懸。何須仙掌擎雲露。自有靈源一派泉。</text>
<title>賀醴泉次韻 朴彭年 </title>,<text>聖代誰看愛道天。靈源滾滾似河懸。遵宣沛德須均惠。遍使三韓醉舜泉。</text>
<title>賀醴泉次韻 朴彭年 其二</title>,<text>聖德巍巍上合天。吾民不見衣鶉懸。當時景瑞無過此。不獨漚羅山下泉。</text>
<title>賀醴泉次韻 朴彭年 其三</title>,<text>十年身在禁中天。只有丹心魏闕懸。西望白雲生眼底。不堪歸興繞林泉。</text>
<title>賀醴泉次韻 李塏</title>,<text>三韓化日正當天。耕鑿民無嘆磬懸。自是泰和能釀瑞。不然安得醴有泉。</text>
<title>賀醴泉次韻 李塏 其二</title>,<text>聖主憂勤動畏天。區區筆諫鄙誠懸。歡聲競祝南山壽。地媼先供萬歲泉。</text>
<title>賀醴泉次韻 李塏 其三</title>,<text>捨此尋何小洞天。奇游却勝費壺懸。流霞一勺薰心骨。別有人間未有泉。</text>
<title>賀醴泉次韻 李塏 其四</title>,<text>當年北極轉南天。錯落群星次第懸。多賀德川醫國手。道開仁壽太平泉。</text>
<title>賀醴泉次韻 安平大君瑢</title>,<text>南臨旌旆拂雲天。滿眼群芳高下懸。造物亦爲誇聖德。西原此日湧甘泉。</text>
<title>賀醴泉次韻 安平大君瑢 其二</title>,<text>琉璃泉冷欲撓天。日月分明先後懸。一酌自能長壽考。更於何地覓溫泉。</text>
<title>賀醴泉次韻 安平大君瑢 其三</title>,<text>鬱雲陰雨掩長天。行殿風高白日懸。太平形氣誰能像。也有岐山潤德泉。</text>
<title>賀醴泉次韻 黃守身</title>,<text>人間瑞應實關天。上下雖殊豈絶懸。富媼幾年藏祕火。南巡今日獻神泉。</text>
<title>賀醴泉次韻 黃守身 其二</title>,<text>愚臣識淺管窺天。誰記佳祥壁上懸。千載幸逢稀世慶。撰銘奚獨九成泉。</text>
<title>賀醴泉次韻 李思哲</title>,<text>康衢擊壤樂堯天。億兆欣瞻兩曜懸。汾水不須尋四子。西原新得湧瓊泉。</text>
<title>賀醴泉次韻 李思哲 其二</title>,<text>南州春色遠連天。處處山花錦繡懸。玉輦一遊嘉瑞應。端知聖德若淵泉。</text>
<title>賀醴泉次韻 金銚</title>,<text>唐虞千載運回天。日月分明象自懸。欲識生民開壽域。甘爲靈露醴爲泉。</text>
<title>賀醴泉次韻 鄭木傍淵字</title>,<text>馨香治化格于天。感應昭昭似鏡懸。臭奪椒蘭噴玉色。古殿神瀵見斯泉。</text>
<title>賀醴泉次韻 鄭木傍淵字 其二</title>,<text>翠蓋臨風影拂天。旌旗掩映彩龍懸。欣瞻日月明郊殿。共謝乾坤柝玉泉。</text>
<title>賀醴泉次韻 柳義孫</title>,<text>靈液祥多上古天。追惟往事每心懸。何如春省西原日。輦下源源湧瑞泉。</text>
<title>賀醴泉次韻 柳義孫 其二</title>,<text>龍輿降自九重天。五色雲開瑞日懸。佳節正當三月暮。百花䕺裏酒如泉。</text>
<title>賀醴泉次韻 李承諒</title>,<text>人事分明感上天。庶徵休咎自相懸。欲知昭代昇平象。須見南山觱沸泉。</text>
<title>賀醴泉次韻 李承諒 其二</title>,<text>行殿三春欲暮天。翠華搖颺半空懸。侍從終日無餘事。醉倒金觴又飮泉。</text>
<title>次河相公巢燕詩 朴彭年</title>,<text>玄禽何處不宜栖。必擇華樑築以泥。卵育方知同物我。看雛偏感待虫啼。</text>
<title>次河相公慶會樓詩 成三問</title>,<text>美酒三桮興。微風宿雨晴。綠垂池柳細。紅濕岸花傾。列相功名大。諸儒文學鳴。門前種桃李。更賀看蹊成。</text>
<title>次河相公賀李好誠詩 朴元亨</title>,<text>忠孝誰如子。英雄望若神。論兵無出右。持己罕爲隣。身上萊衣久。營中漢節新。煩君宣聖德。威惠撫吾民。</text>
<title>次河相公賀李好誠詩 申叔舟</title>,<text>水國初還邑。人安遂及神。循良廷有議。武略古爲隣。發政仁威著。宣麻聖眷新。行春應露冕。手額走邊民。</text>
<title>次河相公賀李好誠詩 徐居正</title>,<text>爲州推第一。制敵妙如神。文武才兼備。公廉德有隣。憂分南閫去。歡奉北堂新。忠孝如君少。榮光已聳民。</text>
<title>次河相公賀李好誠詩 崔恒</title>,<text>憂分一面靖。籌奉九天神。兵倚長城壯。名從大樹隣。去來輕重係。忠孝古今新。落落丈夫宦。爲親還爲民。</text>
<title>次河相公賀李好誠詩 李季甸</title>,<text>仗鉞論戎幕。龍韜妙略神。威風宣絶域。頑俗化芳隣。推轂分憂重。鳴琴發政新。千年魚海國。鑿井樂遺民。</text>
<title>凝石影堂詩帖 弟潔</title>,<text>領相尊兄藻鑑開。重新祖影脫凡埃。承家善繼光前代。報本追崇示後來。粲粲丹靑堪侍座。昭昭耳目不爲灰。悠悠敬慕終天地。淸範高風月滿臺。</text>
<title>凝石影堂詩帖 從弟滌</title>,<text>數幅生綃眞面開。敬安影閣淨無埃。進賢冠怳天邊亞。搢笏紳依日下來。雨露感期春茁物。苾芬薦擬劫飛灰。較他麟閣群英畫。何若繪吾三世臺。</text>
<title>凝石影堂詩帖 姜碩德○松軒公外曾孫</title>,<text>寺古山深金碧開。幾回人世漲黃埃。馬奔雷吼朝宗去。虎踞龍盤作鎭來。久邦儀形如白璧。肯將神氣若寒灰。要令勝迹留天地。惟有招提似玉臺。</text>
<title>凝石影堂詩帖 李明晨○松軒公外曾孫</title>,<text>松柏陰中梵刹開。煙霞月露浸芳埃。山川秀氣眞堪托。人物英靈有自來。裨補吾鄕稱寶地。奉安今日致丹灰。世傳追遠無窮意。千載昭昭般若臺。</text>
<title>凝石影堂詩帖 姜孟卿○松軒公外玄孫</title>,<text>薝蔔林中寶刹開。眞堂又是淨無埃。容儀不爽如平昔。誠厚相傳在耳來。人自浮休漚返水。物終衰變火爲灰。永懷春露秋霜感。莫使他年且廢臺。</text>
<title>凝石影堂詩帖 金宗瑞</title>,<text>靑山蘭若側金開。境靜曾無一點埃。百行源深圖乃祖。三生業盡改如來。終然有物同泡影。始也何人見劫灰。惟有光風與明月。千秋萬古照靈臺。</text>
<title>凝石影堂詩帖 安崇善</title>,<text>上房靑璧倚大開。花雨霏霏不動埃。雲外磬聲和月落。雪中松色透囱來。儼然遺像猶存白。定後師心若死灰。箇裏寶藏惟永慕。孝孫端合領鑾臺。</text>
<title>凝石影堂詩帖 李季甸</title>,<text>白雲堆裏梵宮開。罨畫溪山不染埃。數幅丹靑延日月。一門淸白付雲來。焚香孝思深如海。面壁禪心冷欲灰。看取晉川流慶遠。才賢衮衮貯金臺。</text>
<title>凝石影堂詩帖 鄭苯</title>,<text>地僻天深洞府開。梵宮高絶迥飛埃。敬安先祖英靈在。澤厚雲孫上相來。樂及鄕閭終不歉。家傳紈袴永無灰。晉人刮目須當看。元正眞容邁五臺。</text>
<title>凝石影堂詩帖 皇甫仁</title>,<text>永慕慇懃素練開。更模遺影掃留埃。百年面貌忽如舊。一夕英靈應復來。孝則後昆昭揭日。感通冥氣動飛灰。珍藏佛寺何煩問。長使心通明鏡臺。</text>
<title>凝石影堂詩帖 鄭麟趾</title>,<text>洞壑淸幽淨域開。靑蓮宮宇隔風埃。應觀結習從無試。始悟今生是適來。莫詑西方如上璧。須知寸懇不成灰。高門孝行人皆仰。雲表岧嶢萬丈臺。</text>
<title>次河淵亮 權近</title>,<text>南溟大翮勢雄奇。搏上扶搖在此期。信若決疑龜坼兆。祥同覽德鳳來儀。登崇端合調元早。明敏何曾見事遲。經術已遭魚水契。須敎盛烈佐丕基。</text>
<title>次河淵亮 權近 其二</title>,<text>自愧詩成未見奇。却嗟無計話心期。聰明反厭生三耳。飮啄誰知感兩儀。玩世豈如狂阮籍。爲農欲作老樊遲。病夫早有歸田興。擬結茅茨已築基。</text>
<title>奉呈敬齋 南智</title>,<text>按節南州七十二。仰如山斗口碑豐。撫循百姓剩爲福。際遇兩朝已盡忠。手把天機行造化。像同時雨斂神功。尋常走卒知司馬。親炙公堂實地工。</text>
<title>奉次河相國 趙旅</title>,<text>聖主龍興漢水中。狼煙蜃氣盡消瀜。檀君古境新民樂。箕子遺墟至治隆。八彩 缺。五絃琴調入薰風。書生得被洪勻化。寶算恒祈天地同。</text>
<title>陪敬齋登嶺南樓。用板上韻。從弟滌</title>,<text>高樓一上可攀天。萬景無窮眼界前。霞映長林孤鶩外。鷺窺淸澗戲魚邊。短墻影動竹節月。平野光凝草浥煙。逸興遄飛吟浩蕩。忘機爛醉勝仙筵。</text>
<title>巢燕次敬齋韻 上同</title>,<text>不與群禽林下棲。主人華屋點荒泥。東風晏日含虫返。子母呴呴樂且啼。</text>
<title>謹次伯兄 潚 呈敬齋韻 上同</title>,<text>寸赤相輸尺素中。悠悠千里意無窮。壎篪迭唱何由得。利道奔忙愧碧穹。</text>
<title>山洞石次韻 韓磌</title>,<text>有人風流磊落。有龍歡躍于淵。吾於爾何獨樂。寒山迢遞祥煙。</text>
<title>山洞石次韻 辛引孫</title>,<text>地僻巖崖雄落。𪚥𪚥𪚥𪚥𪚥淵。魚躍龍盤樂樂。洞門深鎖雲煙。</text>
<title>山洞石次韻 柳漢生</title>,<text>銘石莓龍剝落。先生之詩酒淵。世上功名可樂。幾人圖畫凌煙。</text>
<title>山洞石次韻 許揆</title>,<text>奇巖欲落未落。俯臨百尺深淵。使華駐此何樂。四境靜息妖煙。</text>
<title>山洞石次韻 梁澍</title>,<text>秋深溪路水落。日暮魚躍于淵。諮諏樂民之樂。耕鑿家家炊煙。</text>
<title>山洞石次韻 金洙根</title>,<text>俯臨雄府聚落。復有邃洞深淵。非惟飮食宴樂。聊娛神物風煙。</text>
<title>謁新川書院 李溵</title>,<text>洛西春日路。留約過新川。風古先生宅。絃淸後學筵。規模無不敬。忠孝有餘傳。多感於余意。源源續一聯。</text>
<title>謁妥眞堂酬河君 再澄李瀰</title>,<text>海東多士醉醇醪。幸賴先生氣味高。百世儀文師孔孟。三朝勳業友蕭曹。韙歟遺澤觀農堰。罕矣神休放鯉濤。垂裕後來餘慶在。大賢家裏又詩豪。</text>
<title>王春行</title>,<text>欽若昊天萬國寅。太和元氣此施均。理何溟涬陰陽局。德復光輝日月輪。首闢乾樞環轉度。躬行地軸運居宸。花中隱逸高軒菊。不與桃容紫府新。</text>
<title>首夏卽事</title>,<text>柳橋愛翠密。花塢惜紅稀。鑽改靑楡火。裁新白苧衣。桑陳蠶已老。草茂馬初肥。久客緣何事。思歸未得歸。</text>
<title>與李陶隱 崇仁 登山觀稼</title>,<text>莫言穀賤害於農。勤苦終年這裏從。沃土近泉宜盡力。公田得雨便欣容。黃雲拂地郊霜薄。紫蟹登場社酒濃。上下阡連禾正好。村翁野老喜相逢。</text>
<title>贈李牧隱 穡</title>,<text>出入並居問幾年。況吾世誼兩家傳。情懷交結私齋誓。道脈應從太學筵。林邃竹枝難自挺。巖層月影不能圓。於山不隱隱於牧。窮巷樂貧那得專。</text>
<title>與鄭圃隱 夢周 登明月臺</title>,<text>訪一名區雙玉車。蘭亭雅會復茅廬。傳家名敎應無忝。證道遺風尙有餘。交可斷金修此契。工惟磨玉篤於書。欲從畏友同爲善。贔贔思登末席虛。</text>
<title>蓮塘細雨</title>,<text>滿空亂下繭絲纖。潤物無聲四野沾。坐驗波紋多小荇。臥看山色有無簾。肯嫌花院深紅減。更喜草庭淺綠添。料得玄眞淸意味。江山淑景此時占。</text>
<title>贈河南王使郭九疇 永錫</title>,<text>上帝申休命。明公佐盛元。名聲懸日月。功業照乾坤。美玉藏和匱。良材出匠園。宜乎稀世士。在我大人門。得兩脩鱗動。乘風逸翮鶱。淸標配瓊樹。馨德襲芳蓀。奉使能專對。爲詩可與論。道存纔擊目。意合竟忘言。交契從今始。相期永不諼。</text>
<title>送遼東使桑公 按桑公名麟。王禑乙丑。來索元季流民。見東文選。</title>,<text>賢侯受明詔。出鎭海東堧。佐幕皆英奇。秋水映紅蓮桑公實其秀。奉使來朝鮮。開口吐氷雪。揮筆傾雲煙。而予苦無似。何幸得攀緣。談笑洗塵抱。豁若沈痾痊。旣荷辱淸顧。況復贈佳篇。相逢未云幾。胡爲遽言還。行止固有命。聚散皆由天。但願誓金石。終始不變遷。西風吹祖帳。曉月隨歸鞭。道里阻且脩。山川浩無邊。霜露凄以凜。行行愼節宣。莫惜報好音。慰我長懸懸。</text>
<title>朝退歸路過城市</title>,<text>汗雨衽𪚥上下街。無期以會幾商儕。裹鹽海女歸煙巷。覓酒山翁立柳崖。鑪錫奇貨來北貊。瑤琨美質自南淮。鬧聲終日樓臺外。又是城途繹絡𪚥。</text>
<title>贈李陶隱</title>,<text>學來契托文中濠。竟日論心更把醪。寶牒流芳垂經業。瑞篁素操出孤皐。鵬程莫借南溟近。鳳闕遙瞻北斗高。爲客猶能觀主所。靜居不是滑脂膏。</text>
<title>景閣贈李侍御史</title>,<text>大手元非百里才。𪚥筵歌詠細傾罍。桑麻四境春深野。水竹千村月上臺。竟日公庭官吏退。淸風高閣故人來。離程爲問前期在。回憶寒梅雪上開。</text>
<title>贈江南謫客</title>,<text>幾處樓臺兢拾芳。行看蘭蕙日交長。山花欲盡靑圍野。岸柳初添綠映堂。壯觀初占三夏景。勝遊纔得一年光。平蕪十里留池閣。聯騎踏來度夕陽。</text>
<title>登羊山望海 二首</title>,<text>江漢朝宗于海濤。樂斯智者共登高。魚龍寂寞冷鱗甲。鵷鷺浮沈洗羽毛。風送潮聲喧極浦。樓成蜃氣起平皐。乘桴泛泛中流下。忘却塵間萬事勞。</text>
<title>登羊山望海 二首 其二</title>,<text>一望無涯瀲灎濤。浩然之氣這邊高。風噓萬里搏鵬翼。水接三湘沒鶻毛。運與天機流晝夜。噴因地力觸山皐。聊知蓑笠滄浪叟。閒坐垂竿不自勞。</text>
<title>題沙門島壁上</title>,<text>曉日初升宿霧收。仙宮金壁耀沙頭。三隅棋峙山朝拱。四面環回海𪚥流。擊石驚濤常湧雪。含風虛閣自生秋。無窮爽箇應難盡。故作新詩記勝遊。</text>
<title>終南霽雲</title>,<text>京華東北最高峯。雲氣蔥籠霽後容。旣雨崇朝渾滿濕。和姻薄暮漸成濃。俄過龍洞遙連水。便人鶴橋低護松。復有霱光生襪下。塵緣庶可躡仙蹤。</text>
<title>過濂溪舊墟</title>,<text>微涼晚籟坐披襟。一閣高臨喟𪚥心。靜裏棠花紅落蕊。閑中槐葉綠移陰。無詩夜是尋常度。有酒人多勝槩臨。楊柳梧桐餘景足。文瀾千載濂溪深。</text>
<title>送別洪少尹 載洪耳溪良浩所撰洪公傳云。少尹洪公載仕恭愍朝。見時事日非。歎曰。殷之將亡。比干死。微子去。各遂其志可也。遂決意歸田里。牧隱，陽村諸公皆餞于都門。○時貞齋在外。未及送。致書贈詩。出海東風雅。</title>,<text>節序忽云暮。客行何所之。一身長作梗。雙鬢已成絲。短帽風聲緊。疏燈夜影遲。昨非今始覺。事事不如期。</text>
<title>附次韻 二首</title>,<text>朝別不朝峴。諸賢何所之。丹忱由耿耿。哀怨結絲絲。夜色歸雲濕。漏聲旅夢遲。莫論忠烈士。義出死生期。</text>
<title>附次韻 二首 其二</title>,<text>水咽山哀處。危鞭忍不之。煩冤身已老。血淚鬢成絲。落魄新霄遠。行裝古道遲。可憐多小客。榮辱各心期。</text>
<title>卜居</title>,<text>幽居氣味少人知。獨愛吾廬護弊籬。朝望海雲開戶早。夜憐山月下簾遲。興來邀客嘗新釀。吟就呼兒改舊詩。因病抱關身已老。愧無功業補明時。</text>
<title>次金若齋 九容</title>,<text>杜門終不接庸流。只許靑山入我樓。樂便吟哦慵便睡。更無他事到心頭。</text>
<title>蓬萊驛有感</title>,<text>去年重五金堤郡。今年重五蓬萊驛。金堤郡中盡鄕黨。蓬萊驛裏皆殊俗。鄕黨爭持酒肉饗。値我先壟焚黃席。紅粉鞦韆綠陰動。打球年少金鞍革。此中風俗殊不同。空館寥寥人跡絶。年年此日天一涯。妻孥應向尊前說。</text>
<title>興福寺曉鍾</title>,<text>禮佛誦經提小椎。風微霧捲穿疏籬。霜前自發僧無語。飯後能令客有詩。撞未撞時理固在。起於起處響猶遲。松燈梵唄驚寒夢。流水如心月趁期。</text>
<title>蓮花潭</title>,<text>聞道古人獨愛蓮。聊想遐躅向池邊。冷霜甘蜜文章宅。霽月光風聖德天。露瀉三更驚遠夢。香飄十里送閑眠。超凡嘉號稱君子。晚節於今幾劫年。</text>
<title>江干綠草</title>,<text>坐我暮春卜勝遊。看花餘景更芳洲。年年嫩綠王孫恨。日日新靑客子愁。露濕凝珠侵野逕。煙籠秀色繞城樓。歸來憑几戲題句。風物萋萋夢裏浮。</text>
<title>聽鶯</title>,<text>問爾花園出谷鶯。如歌如訴學新聲。難將簧舌調三疊。願八簫韶和九成。助客春遊仍酒病。驚人夜夢摠詩情。倚欄靜對添時景。䙚䙚垂楊宿雨晴。</text>
<title>霽後淑景</title>,<text>和雨新晴詠以歸。閒區景物靜朝暉。山容猶濕鶯愁坐。水面分明鷺倦飛。嫩綠連郊知麥秀。殘紅到處見花稀。塵纖洗去多淸致。也自濃心起拂衣。</text>
<title>海棠</title>,<text>數株續續爛開花。誰得仙䕺近俗家。吟逢蘇子芳名着。艶似楊妃睡影斜。紅紗捲葉疏過雨。紫錦縈枝晚照霞。剩帶春光當夏景。爲留一醉酒還賖。</text>
<title>逢崔友戲題</title>,<text>滔滔此世吾安適。知有山林水一濱。醒醉幽情非俗話。莊修篤業出凡倫。琴中山水良朋友。座上酒歌好主賓。日暮杯空人影散。類瞻雲嶺意逡巡。</text>
<title>嘲金學士落帽</title>,<text>頭上峨冠錦上花。帽紗惟恐點泥沙。縫皮古制巢翁座。織素遺儀許子家。絲竹縱橫風畏折。漆膠交軟露嫌斜。接罹倒着文章客。拍手裏陽笑且誇。</text>
<title>送春 二首</title>,<text>乘興雨餘陟彼山。新靑嘉木覆林間。暮煙鎖壁淡濃碧。夕照返空纈影斑。啼鳥臨風爭得意。騷人携酒共偸閑。淸和猶勝花時節。別槩遊情忘却還。</text>
<title>送春 二首 其二</title>,<text>病客何材白髮沈。強將花樹折爲簪。蘭嫌香盡堅根意。桃恒枝空感棄心。忍聽鵑愁啼古塢。終看蝶舞過空林。與猶不淺留何物。此日年年苦我吟。</text>
<title>松亭對局</title>,<text>僧山開處薪溪橫。相對仙棋敵手枰。會士威儀張侍列。諸君文武備權經。雪纔晴後偸閒日。花欲開時得此亭。勝敗臨機然後試。願言長醉莫敎醒。</text>
<title>柳川打魚</title>,<text>三流合下最多魚。近渚漁人賴以居。兩岸燈花風靜後。前村蘆蕨雨晴餘。扁舟逐水𪚥𪚥𪚥。巨綱橫沙樹影疏。盡日携來誇滿尺。纖纖鱸鱠淡然如。</text>
<title>碧堤送李友</title>,<text>提渡碧堤替泛舟。漁歌一曲雨初收。花香露濕千村屋。𪚥古荳生萬里郵。斗北江山遊子去。湖南風月主人留。淋浪花筆眞情寫。萬事無心水自流。</text>
<title>碧堤送李友 賀朴中書子虛 李遁村集</title>,<text>獻納司中雨露香。榮光誰似紫薇郞。醉吟紅藥詩無數。莫惜因風寄一章。</text>
<title>輓章 哭朴提學 宜中○卞春亭季</title>,<text>圃逝陶亡牧已非。三峯南望也依依。十年雙袖懷恩淚。扶柩今朝又一揮。</text>
<title>諸賢投贈 勉朴子虛新恩 柳淑</title>,<text>王業中興似漢劉。況今經濟有伊周。遠方玉帛觀光日。盛代衣冠復古秋。魂夢漸疏楓葉密。衰羸自愛草廬幽。先生年少才名大。莫學閑人物外遊。</text>
<title>諸賢投贈 寄密陽朴中書 鄭圃隱夢周</title>,<text>平生親舊曉星疏。老圃如今嘆索居。陶隱西遊若齋死。令人每憶朴中書。</text>
<title>諸賢投贈 送朴子虛金堤 李樵隱仁復</title>,<text>籍甚芹宮客。飄然桂榜魁。斯文今未喪。吾子故多才。祖席西風急。歸鞍後騎催。嗟余獨何事。欲去更徘徊。</text>
<title>諸賢投贈 酬朴子虛 金惕若齋九容</title>,<text>人生聚散本無期。此日逢君更賦詩。白石滄江從放浪。紫萸黃菊得娛嬉。光陰荏苒渾如夢。身世蹉跎只自悲。握手登臨須酩酊。勸君且莫擧杯遲。</text>
<title>答朴仁叟 彭年 借蓑衣 時當端廟幼沖。人心洶洶。平陽朴先生嘗借蓑衣於先生。先生以詩答之云。</title>,<text>男兒得失古猶今。頭上分明白日臨。持贈蓑衣應有意。五湖煙月好相尋。</text>
<title>贈盧生員</title>,<text>一片城西盧氏宅。臺中風景別藏天。靑松白雪東窓外。北望長安問幾年。</text>
<title>送別 二首</title>,<text>磊石八邊夕照明。父子臨分話別情。一首遺詩不忍讀。粧來示後見吾誠。</text>
<title>送別 二首 其二</title>,<text>幕中賓選一時良。終古朝家重朔方。努力十分運奇策。莫令東顧遺吾王。</text>
<title>戲成一絶奉似處士 缺字一 丈</title>,<text>一別嬋娟竟渺然。嶺湖其奈路三千。此時可說心中事。應費書兼十幅牋。</text>
<title>無題</title>,<text>義旅雲興俎豆生。不辭危將效微誠。霜凝劍處雄謀轉。雪擺帿時妙藝爭。千里折衝行儉勇。一場談笑抱眞情。更看都督閻公雅。賊膽應驚大范名。</text>
<title>送崔直提學 德之 歸田 見煙村事蹟</title>,<text>丈夫出處古來難。喜覩先生早掛冠。疏傳乞骸知止足。樂天辭老愛淸閒。十年魚鳥親如舊。三逕兒童候已歡。從此不慙林下見。況今淸譽滿朝端。</text>
<title>送徐剛中 居正 兄弟榮親歸大丘 見大東詩林</title>,<text>一家文武姓名香。兄執金吾弟玉堂。鶴髮北堂膺孝養。錦衣南國已輝光。鴒原先後君堪羡。荊樹參差我獨傷。回首月波亭下路。滿山松柏鬱蒼蒼。</text>
<title>奉送侍講倪先生使還</title>,<text>六龍駕馭扶日轂。大明赫赫麗蒼穹。坐開明堂布陽春。丹詔夜下蓬萊宮。玉堂學士駕星軺。遙遙來指天之東。鶴野飛雪襲貂裘。鴨江波細橫蘭舟。雞林鵠嶺入睥睨。三山出沒金鼇頭。馳驅叱馭經嶮艱。壯哉弧矢仍冥搜。霓旌羽蓋戒前程。錦袍玉節相輝明。三韓共識瀛洲仙。快覩祥麟與景星。手擎芝匭來宣傳。周旋禮儀還無愆。從容專對意氣振。文章餘事俱入神。談笑縱橫吐霓虹。胸襟磊落羅星辰。奇哉光焰萬丈長。藻句出口頻驚人。牢籠風月入錦囊。汗漫天地聊周章。小邦僻陋難久留。忽忽駕言回征輈。春風吹入太液池。霱雲高擁丹鳳樓。君歸承寵歌鹿鳴。上園爛漫聞啼鶯。君看海上蟠桃樹。千年一實飽霜露。摘向金盤獻至尊。萬歲垂拱臨東藩。我有大繭出扶桑。五彩燦爛成文章。贈君黼黻舜衣裳。要令四海昭回光。</text>
<title>奉送給事中司馬先生使還</title>,<text>涑水淵源永世傳。流波衮衮代生賢。殿中獨對縱橫字。頭上親瞻咫尺天。許國忠誠持素節。傳家禮法守靑氈。如今相遇還相別。回首行塵一惘然。</text>
<title>紙燈。聯句。</title>,<text>做得氷輪樣。藏爲一室光。上體如天轉。下形象地方。成質資輕楮。揚輝避太陽。卵逬頳虯穴。寒凝素練霜。面帶十分潔。心含一點芒。風射寧憂滅。夜明不覺央。冬日何須雪。秋宵不費囊。菡蓞擎新艶。輕盈倚晚塘。雪裏明神焰。更深照短墻。粹玉元無缺。爛紅只欠香。薄穿嗔外面。明白取中腸。莫誇宵切用。應見曉歸藏。蓮炬收煒燁。銀燭避熒煌。芳心樣濃艶。皓質笑新粧。妖姬顏帶酒。死士目回瞠。倫光慙見月。粘紙認無障。籠輕越羅快。風急齊牛狂。一點明星倒。十分淸鏡張。講榻伴儒釋。塵編照帝王。非是韓檠短。還如杜焰長。在人偏需索。隨手任翺翔。放明寧自喜。暫晦不須傷。燭幽同日月。焚玉豈崑岡。繼晷勤功業。看花占吉祥。可親兼可畏。貽善又貽殃。老僧知有意。飢鼠要相防。提携憐不久。朝日在扶桑。</text>
<title>望六臣廟有感</title>,<text>嗟哉凜凜六臣忠。可比皇明遜志公。起敬千秋遐想切。空瞻遺廟恨無窮。</text>
<title>讀六臣集志感</title>,<text>我本愛而敬。皇朝自有方。精忠貫日月。義烈凜氷霜。五稿應多失。三編幸獨藏。矧兪熊虎士。氣槩想詩章。</text>
<title>遺墨</title>,<text>戲成一絶奉似處士𪚥丈。一別嬋娟竟渺然。嶺湖其奈路三千。此時可說心中事。應費書兼十幅牋。緯地拜謹甫慮外赴北可歎</text>
<title>送山陰趙使君 襄 之任</title>,<text>秋霖忽澄霽。故人之南州。佩酒惜此別。追送江之頭。江頭日欲落。馬鳴風颼颼。歸期苦偪促。佇立心悠悠。爲州古所樂。養親人所求。君今果得兼。喜色何其稠。舊聞山陰縣。地僻山川幽。民淳化易從。德崇施必優。邀親日侍側。懽笑忘千愁。調膳有生筍。勸耕無帶牛。苔痕連訟庭。黍稷盈田疇。雍容坐琴閣。和氣仍旁流。臨分贈一言。語短情綢繆。吾嘗讀禹範。乂用兼剛柔。竊觀循吏傳。廉勤眞罕儔。請子更飭勵。努力追前脩。四知法楊震。三異師中牟。旣不忝厥職。亦足敭王休。居昌金太守。重望偕嵩丘。托契踰十年。繾綣恩難酬。憑君報消息。會合嗟無由。天長道途阻。殘暑猶未收。加飡好歸去。札翰須相投。</text>
<title>聞趙亨父 須 新作華堂。屢邀成參判 槩。 詩酒成歡。不勝歆羨之至。謹述所懷。錄奉亨父座下。</title>,<text>相國文章北斗高。先生學業東溟闊。逢場痛飮酒如泉。戀闕常吟葵向日。壯氣長鯨吸百川。英姿彩鳳翔丹穴。詩成珠玉鬪光熒。筆落龍蛇爭頑頡。否極合從肥遯貞。泰來當受彙征吉。佇看風翮更孤騫。摠惜霜蹄俱暫蹶。廣廈雄開罨畫明。華筵盛展珍羞列。初聞不覺口流涎。久念翻愁喉作渴。骨肉豈宜異淺深。朋交未必論窮達。乘涼惟擬一同懽。滿瓮新醅香且洌。</text>
<title>送崔先生 元道字伯常 赴試如京</title>,<text>嶧陽有孤桐。拳拳凌風霜。淇澳有古竹。猗猗搖靑蒼。崔君美少年。斐然成文章。紅顏照綠髮。倜儻傾一鄕。弱冠游學校。從容翰墨場。耆生頭冬烘。奇鋒誰敢當。却念定省曠。還家侍高堂。弟兄旣敦睦。況復富耕桑。佳辰列樽俎。獻壽稱玉觴。半酣起歌舞。綵服騰輝光。庶將保此樂。肯願馳名韁。聖主方急賢。設科收俊良。郡守督赴途。飄忽登周行。歲月亦云暮。北風吹衣裳。山川政澄爽。木葉初飛黃。好去更勉勵。高攀丹桂香。嗟予苦拘束。役役東海旁。孀母在漢城。一別五年強。路遠尺書稀。存沒猶未詳。憑君寄消息。爲我報平康。</text>
<title>贈崔伯常</title>,<text>東郭有奇士。鶴骨淸仍癯。杜門臥不出。自養千金軀。時時對黃卷。古人爲友于。材大固難用。久作沈淵珠。努力追前脩。光陰如隙駒。登庸豈無日。聖主方都兪。</text>
<title>贈金約之 放</title>,<text>南里有佳客。自道羲皇人。繞屋樹林疏。好鳥來相親。興酣酌春酒。半岸烏紗巾。身閒地亦偏。門巷無蹄輪。愧我苦拘束。役役官路塵。願爲歲寒交。從今當卜隣。</text>
<title>贈任可歇</title>,<text>西村有閒人。逍遙二水濆。詩酒以爲娛。功名如浮雲。池臺絶俗物。花木何繽紛。客來羅盤盂。談笑忘朝曛。幼兒能誦詩。相對心欣欣。高風不可攀。使我歆淸芬。</text>
<title>贈圓明谷上人</title>,<text>北山有高僧。木食草爲衣。優遊雲水間。冷然淡忘機。少年餐道腴。說法天花飛。方丈淸無塵。疏楹通翠微。禪扉久不開。松竹埋煙霏。秋風鳴籃輿。會當從之歸。</text>
<title>短歌行。答趙仲敬 瑞康。</title>,<text>蒼頭來自崧山陲。手傳仲敬平安詩。數篇宛轉淸且奇。沈吟紙墨仍弊移。憶昔松京參交期。螢雪幾歲相追隨。才名豈徒人所知。學問堪爲儒者師。偶然一別到天涯。二年獨臥蒼江湄。暮山迢遞秋風吹。北望日夜長相思。當初泮宮讀書時。縱未爲驥爲熊羆。豈意今朝竟遭罹。還與烏鵲迷南枝。登暖未免啼寒飢。賴是聖澤自均施。獲全軀命至于玆。平日人情尙險巇。況於憂患誰相悲。憐君念我獨勤斯。珍重萬里傷羈危。我當歌聖德詠君辭。用以耕鑿樂雍煕。</text>
<title>謝安上人惠扇。短歌。</title>,<text>公山烏竹斑錦文。瑞村白紙霜雪色。竹生不多紙價高。道人定從何處得。裁成團扇似素月。遺我病夫慰炎熱。一搖兮涼風來。吹盡十年衣上之塵埃。二搖兮肥骨淸。胸中惟有方寸涵靈臺。三搖兮風力健身欻輕。乘風便欲好歸去。翺翔霄漢朝玉京。入門陳辭聊一麾。拂却帝旁蠅營營。仁風解民慍。四海歌太平。吾獨在溝壑沒以寧。</text>
<title>重九日宴集。戲作短歌。錄呈李使君。</title>,<text>君不見歲月忽忽如流泉。一去何曾爲我延。又不見人生本非金石堅。一老少壯應無緣。但須酩酊長醉眠。賢者亦不留千年。況今重九景物鮮。東籬寒菊多嬋姸。掇花泛酒開華筵。興酣落筆題詩篇。行樂及時當拳拳。痛飮莫辭鯨吸川。未必龍山皆神僊。</text>
<title>內舅李司諫。遷拜禮曹參議。喜而有作。諱孟畇</title>,<text>吾聞禮曹周春官。天下節文來折衷。國家參議漢僕射。職任淸要班序崇。恭惟聖心重此選。疇咨每與論相同。卽今舅氏新得除。華裾玉佩光顯融。亨衢着鞭行辟人。神彩煥赫臨朝中。我觀漢山橫鎭江。磅礴淑氣生英雄。稼亭一唱牧隱和。奔走四海爭趨風。源深可見流不渴。餘慶衮衮長無終。兵曹禮曹兩參議。一家聯璧雙玲瓏。繼坐廟堂調鹽梅。黑頭必將登三公。吁嗟外孫獨不幸。漂泊異鄕如飄蓬。天耶命耶誰使然。十載局促傷樊籠。端知際會古來難。不有渭獵無非熊。高官厚祿豈徒哉。欲報主恩當盡忠。湖山縹緲道途阻。恨無羽翼隨飛鴻。何時往謁說此懷。壽觴一酌千愁空。</text>
<title>短歌行。贈李正郞而立。名安柔。號西坡。</title>,<text>西坡子丈人行。磊磊落落端斗南之一人。長安昔相見。醉中半岸烏紗巾。鸞章鳳彩映禁林。老師宿儒歆淸塵。卽今年方四旬強。歷敭華要聲價何騰翔。急流勇退是眞情。秋風拂袖還故鄕。高堂日日作高會。仙醴瀲灎盈金觴。弟兄敦睦朋舊多。爛熳懷抱常醉歌。沈酣不知歲將暮。功名於我終如何。興來發詠氣頗豪。筆端颯颯長風號。常願保此樂。莫向官道車更膏。君不見富春叟平生但識釣竿高。又不見彭澤翁良辰敍嘯登東皐。男兒出處自有時。世人肉眼徒蚩蚩。短歌行歌向君。先生有意誰得知。</text>
<title>戲作短歌。奉贈權司諫 孟孫。</title>,<text>司諫先生閒未閒。晨鍾從出暮鍾旋。北隣病夫懶復懶。朝眠未罷仍午眠。閒忙迥不同。同居一里稀相逢。虛負仁里名。有時起立心忡忡。昨夜北風生早涼。床頭酒熟琉璃黃。兩家栗亭新。政可促膝開芳茵。人生百歲非不長。亦無百歲人。人間將相非不貴。畢境俱爲塵。方今聖代向太平。黎民復見唐虞春。速宜相就飮無何。醉臥爛熳忘王賓。</text>
<title>戲贈尹主簿 三山。 用洪武正韻。</title>,<text>坡平之東山重重。坡平之北水溶溶。山儲精兮水孕奇。世降魁傑長無窮。昔余每侍先君側。賓筵屢見坡平公。惟公應時翊景運。威顏咫尺敷丹衷。固知騏驥別有種。感應吉夢生豪雄。承家食祿立朝著。氣焰欻翕南陽龍。早探典籍透蘊奧。追逐李杜爭奇鋒。貫穿兵流若指掌。六韜三略藏心胸。餘事墨戲更表表。汀蘭野竹交靑蔥。三絶御題豈難致。一箭破的誰爭功。恭惟聖明繼登極。闢舜四門達四聰。敦崇文武闡兩科。廣開周獵羅非熊。君今年少富才術。振翮可得凌蟾宮。高官要秩必俯拾。彌綸造化歸時雍。男兒壯志貴遠大。夷險落落無雷同。上有君兮內有親。臣子職分唯孝忠。盡忠盡孝果無歉。丈夫能事嗚呼終。嗟余衰老且多病。日覺昏妄相侵攻。從前所業墮茫眛。白頭未免心如蓬。戢鱗垂翅復何望。寸筳安敢撞鴻鍾。我今作歌爲君歌。兩鬢颯颯來悲風。</text>
<title>題李生 宗儉 卷</title>,<text>公山萬丈靑。永水千尋碧。淑氣常蜿蜒。世出文章伯。恭惟南谷公。斯文聳標格。神彩映朝著。一時皆手額。後昆被垂裕。蘭桂紛滿宅。今君承祖武。家庭眉獨白。弱冠涉經史。分陰應自惜。卓登司馬科。老手先辟易。翺翔太學中。聲名愈輝赫。春風揖長官。匹馬還鄕陌。細雨經漁村。明月宿山驛。桑梓尋故居。樓臺訪遺迹。弟兄共歡迎。佳辰事筵席。暇日敲我門。從容話疇昔。手持諸賢詩。自云贐行作。開篇試一吟。不覺盪胸膈。淸詞珠玉聯。健筆龍蛇愕。何須更求和。貪多應是癖。顧余慕仁者。贈言誠所樂。聖明今御極。求賢門四闢。宰相復應期。吐握心不斁。戔戔賁丘園。人無考槃碩。皎皎惠來思。駒有食場藿。多士競雲從。賢路已云廓。此去當彙征。靑冥振長翮。春圍獨高步。射破金門策。夬夬揚王廷。風雲在一夕。男兒旣有志。未敢忘溝壑。蓋棺事卽休。所守當自確。憑君更勉旃。有念常典學。一簣功苟全。終觀九仞卓。朋友職規箴。忠言眞藥石。題詩聊效嚬。且盡吾寸赤。</text>
<title>偶居僧舍。河陽，慶山兩使君來訪。醉中口號。</title>,<text>二妙忽相訪。軒車多如織。繫馬垂柳陰。驕嘶齕金勒。一杯還一杯。山花照顏色。促膝忘形骸。高歌瀉胸臆。飮罷卽頹然。不覺西日側。此生足可愛。行樂當自逮。君看得意人。摠是百年內。</text>
<title>送李宜之歸京</title>,<text>我有四海友。十年不逢有高義。我有丈夫志。十年不下別離淚。今日送君歸。臨岐不覺還沾衣。浮生會合難再期。因風數寄詩。以慰長相思。</text>
<title>寄趙仲敬</title>,<text>趙仲敬吾所親。年未十五技倆殊絶倫。憶昔在崧山。一見融心神。驥之子鳳之雛。朱顏綠髮風彩新。文章應律諧鏗 。直與李杜參翺翔。系隆東國毓餘慶。冠蓋照門騰輝光。淡交最我同襟期。頃刻何曾離桃源。茆舍灑秋雨。促膝坐誦關雎詩。紫霞古洞頗幽僻。尋僧往往携短策。京都華嶽有禪房。淸泉白石覆蘿薜。憑軒瞰遠盪塵胸。醉詠晴雪落長松。平生到處便追隨。痛飮狂歌眞吾師。豈意作參商。一別倏然三載強。舊遊如夢間。北望萬里空斷腸。昨夜蒼頭來。袖中書札開。知君居泮宮。倜儻多奇才。登堂講罷放高吟。筆端髣髴聞風雷。敎官旁觀共歎息。滿館縫掖無顏色。明春擢科出場屋。呵喝九街映錦服。非久揚王庭。終食千鍾祿。功名宜及少壯時。況是老母方刮目。庶幾念在玆。努力惜昏旭。嗟余竟遭罹。氣力俱已衰。十年學業墮茫然。半言出口人輒蚩。折身奔走官路塵。誰肯感激還相欺。何當握手共登堂。高臥爛熳形骸忘。</text>
<title>贈明谷上人</title>,<text>明谷奇男兒。性愛雲林僻。少也逃空虛。迥脫塵網窄。初參宴晦翁。高問皆辟易。出門已豁然。目前無扞格。禪心秋江澄。世念春氷釋。山游登金剛。水賞過矗石。身行遍東國。尋訪任所適。歸來臥一菴。斂却十年迹。跏趺樂幽獨。室中生虛白。相逢風調同。素談兩無歝。沒泉煮香茗。開籠劈新柏。多方慰淹留。徙倚煙霞夕。從今約同遊。秋晴更蠟屐。往來亦何有。相看數峯隔。</text>
<title>琊山歌</title>,<text>琊山突兀撑蒼穹。下有寶刹名盤龍。居僧半是結髮知。樓殿朱翠凝玲瓏。地靈松檜含煙嵐。流泉漱石鳴丁東。千峯萬壑多形勝。四時壯觀殊無窮。鄙夫聞之二十載。欲歸未歸當熱中。今年始拂衣上塵。明年洗盡煩腦空。又一年製荷衣乘長風。飄然獨往亦非晚。顧有聖主臨法宮。所以不忍便永訣。回首渭濱思杜公。人生去就如此多蹉跎。嗚呼將奈琊山何。</text>
<title>冠山歌 義砧號月牕。時爲靈通寺住持。</title>,<text>五冠山高千丈碧。下有招提幽且僻。裨補國家集福田。檀樾歸依費錢帛。殿閣羅布耀丹靑。晨鍾暮鼓殷松柏。西樓澄爽俯長空。六月淸風滿牕壁。寒泉漱石石爲臺。樹陰覆地稀俗跡。大覺遺碣橫東庭。珠璣錯落映龜脊。鷄巖一峯最突兀。下臨萬里上咫尺。靈果異草產深谷。奇禽怪鳥哭朝夕。堂頭月牕初卓錫。冠蓋傾都來絡繹。居僧盡是廬山徒。採蕨賞芳事筵席。我年二六逐諸子。手携書帙出塵陌。直謁月牕便摳衣。薰陶深荷擊蒙益。餘力命題試詞賦。榜頭設宴爲勸責。中秋重九或暇日。佩酒遊山共蠟屐。半酣促膝忘形骸。論詩不讓推巨擘。當時儒釋數十輩。各在異縣俱役役。旅床獨臥少懽趣。忽憶往事熱胸臆。我今作歌知奈何。回首冠山白雲隔。</text>
<title>蒲州江</title>,<text>蒲州有江自昔傳。奔流一帶涵淸漣。發源長白勢滔滔。蔚那佳氣遙相連。提封本入我版籍。驚瀾不起垂千年。蕞爾氈戎性桀驁。天生醜族何蔓延。雄跨一境遂割據。敢肆蠆毒方驕騫。公然剽竊犯城邑。農夫幾歲操戈鋋。山川鏟彩久寂寞。尹碣仆地空埋塡。江水無情尙含憤。滄波慘澹愁雲煙。佇看我王赫斯怒。電掃朔漠登燕然。克復疆土耀威武。鐫功告成光祖先。微臣雖之禦戎策。胸中寸赤常拳拳。願將雙手挽洪濤。淨洗獷俗流腥羶。汪洋聖澤添綠波。變作春酒長淵淵。沈酣萬姓無彼此。謳歌共覩唐虞天。朝鮮億載永維持。聖曆遠與江無邊。蔚那大金都城也</text>
<title>靑鶴洞 知異山洞名。諺傳僊境。李相國奎報尋之不得。留題一首。以寓逃世之志。</title>,<text>瞻彼知異山穹窿。雲煙萬疊常溟濛。根盤百里勢自絶。衆壑不敢爲雌雄。層巒峭壁氣參錯。疏松翠柏寒蒨蔥。溪回谷轉別有地。一區形勝眞壺中。人亡世變水空流。榛莽掩翳迷西東。至今靑鶴獨棲息。緣崖一路纔相通。良田沃壤平如案。頹垣毀逕埋蒿蓬。林深不見鷄犬行。日落但聞啼猿狨。疑是昔時隱者居。人或羽化山仍空。神僊有無未暇論。只愛高士逃塵籠。我欲卜築於焉藏。歲拾瑤草甘長終。天台往事儘荒怪。武陵遺跡還朦朧。丈夫出處豈可苟。潔身亂倫誠悾悾。我今作歌意無極。笑殺當日留詩翁。</text>
<title>戲贈朴生</title>,<text>大丈夫生天地間。豈可久在群兒中。學武當學衛霍武。力能引滿千勻弓。時危勃起斬奸兇。永淸四海成奇功。讀書須讀孔孟書。咀嚼義理融貫通。制禮作樂佐明主。聲名磊落垂無窮。花城朴氏眞豪才。異鄕忽見心便同。形神矯矯南陽龍。江東縫掖歆高風。我觀朴氏世積德。餘慶所鍾生英雄。至今年紀才二八。綴文每見人稱工。時來自負棟樑材。豈肯委靡隨蒿蓬。金聲玉振集大成。一掃萬古凡儒空。夙夜勉旃念在玆。善始未必能善終。嗟余早竊儒者名。叨居庠序初發蒙。迺因流竄苦茅塞。十年博學還悾悾。羞將淺識對人語。講罷每覺頭冬烘。成功亦在少壯時。當念歲月如飛鴻。重爲告曰當念歲月如飛鴻。</text>
<title>短歌行。贈吳仲安 欽老。</title>,<text>烏山在洛江之邊。儲精鍾秀生英賢。仲安瀟灑美少年。光焰萬丈蟠長天。翺翔庠序何翩翩。風彩望若登神僊。坐久書榻蝨生氈。功名富貴俱忘筌。興酣有時題詩篇。筆端髣髴橫雲煙。曩因游學來永川。講經談史誰敢先。直把大學常硏。心與程朱同周旋。丈夫立志非苟然。可但蟲篆工雕鐫。知公才調不迍邅。宦路應須早着鞭。必能致君堯舜前。下令四海皆安眠。夙夜勉旃更勉旃。念彼歲月如流泉。嗟余多病苦沈綿。十載昏昏猶酒顚。飄零萬里又南遷。未有餘力終騰騫。嗚呼誰憫斯文湮沒將無傳。短歌行歌聲。慷慨眞可憐。公如有意盍亦服膺而拳拳。</text>
<title>八日歌。奉舅氏。</title>,<text>去年八日走京洛。今年八日在流落。去年八日醉團圝。今年八日苦寂寞。百年八日能幾何。愁裏光陰都忘却。胸中但有狂氣餘。題詠何曾拘美惡。感舊作歌獻舅尊。倘留淸覽聞吾言。曩在甲申夏八日。負笈始謁陽村門。摳衣講磨侍函丈。沈潛不知經晨昏。文章直慕李杜風。道學竊效程朱論。平生自幸抱大志。堯舜君民心未已。居然一朝竟遭罹。怊悵此願無由試。固知己罪當貫盈。得保首領眞不意。皇天誕施育物仁。致令微軀免誅死。遂向永城寄殘生。欲將耕鑿報君賜。山深地僻草滿扉。邑中相識無一二。晝長客牕復奚爲。只管儷六與騈四。忽聞閭巷爭明燈。見之却憶當年事。每遇良辰易慘悽。賦詩聊以慰羈思。</text>
<title>贈李秀才</title>,<text>吾愛李君子。風彩淸而淑。文章破神慳。下筆人輒服。弱冠侍迂齋。學問愜所欲。潛心經籍間。一覽不再讀。作家永山東。疏簷倚古木。結交盡淸寒。往來無塵俗。門外且何有。靑靑但松竹。聞名未曾見。幾歲抱茶 毒。去年偶南遷。夢中欣刮目。得錢卽相邀。一月應五六。春遊共吟詩。夜飮同秉燭。知爾棟樑才。豈宜在茅屋。莫怪久眊矂。大匠功不速。天生豪俊才。實爲斯文福。勉旃追前脩。愼勿費昏旭。我言非敢佞。聊以告心曲。</text>
<title>僧有饋葡萄者。詩以爲戲。</title>,<text>苔生村巷幽。茅屋僅容膝。歸來日涉園。頗得陶潛術。手種兩三樹。一家飽梨栗。今夏旱魃甚。有果皆不結。山僧他心通。贈以葡萄實。驚喜開筠籠。驪珠照書室。瓊漿流肺腑。頃刻沈痾失。我欲作綠醅。盈盈長不渴。與君共酣飮。鼻息如雷聒。吾聞瞿曇氏。設敎貴寂滅。止酒仍絶葷。自道已淸潔。似是而似非。達士元不屑。余亦淡蕩者。果哉非難決。親遭聖明時。未敢便永訣。所以久不去。身世寄麴蘖。人生同浮漚。百年眞一瞥。憐渠無用老。話頭空自揭。但當勤懽樂。莫怪背師說。玆言倘或取。更來天未雪。</text>
<title>履菴歌 爲道上人作。用洪武正韻。</title>,<text>履菴手持履菴詩。過我謫居求我歌。韓山寂寞幻翁死。天下作者今無多。嗟余自少昧梵學。縱欲作歌將奈何。仰見天高杳莫攀。俯看海闊難爲涯。茫然不知下手處。數年鬱鬱徒吟哦。一日晨興掃茅屋。焚香端坐排眠魔。我或沈思窮淵源。我或對卷相硏。胸中怳若有所得。猶上虛空凌長河。東溟奚啻少杯盂。泰山直是如幺麽。嗚呼道妙豈易言。欲語未語還蹉跎。聖人之道方寸耳。靈臺至正無偏邪。經歷千古蔑生滅。分明萬象昭森羅。苟能寂照得眞源。於中有路平不頗。毫釐一失卽千里。起脚要須毋差訛。夫人未免形所役。不明不行理則那。吾今反觀亦易矣。師以爲名心靡他。山中倘逢具眼者。讀我歌罷應呵呵。</text>
<title>贈珠上人</title>,<text>珠也華嚴人。初逢法泉寺。詩酒半月相從遊。豪氣倜儻長堤騁逸驥。欲學可學況志學。莫將美質徒自棄。吾愛衲子逃世紛。平生到處不欲須臾離。師如有意從我歸。當把經史叩精義。一朝胸次便豁然。猶勝面壁瞌睡對無字。</text>
<title>贈安監司 騰</title>,<text>瞻彼竹山蟠長空。磅礴所鍾多英雄。天敎大才應時生。中外歷敭名望隆。夙昔分符再專城。流芳遺愛應無窮。懸魚留犢安足擬。民俗至今歆高風。烏府霜威動一世。出言慷慨驚宸衷。坐令朝著致肅淸。裁果斷誰敢同。優遊諫院華要地。衙罷玉佩搖玲瓏。國家閒暇少封事。醉詠芍藥翻階紅。王曰汝賢作喉舌。出納何曾失毫髮。櫲樟元是大廈材。騏驥豈非千里骨。飆登廊廟猶黑頭。參試經綸補衮闕。此日按轡下南方。陽和已逐先聲發。周咨宣布濟飢渴。草木亦被恩波闊。他時採謠及閭巷。更欲陳詩獻棠茇。</text>
<title>贈李節制 順蒙</title>,<text>王曰吾東方。巨海爲我疆。鶴城是雄藩。部伍殊精強。富山號大鎭。萬里連帆檣。國步賴安危。撫綏須英良。惟卿銳才術。十年籌策長。往哉體予意。折衝成金湯。錫宴歌四牡。僊醴盈宮觴。拜辭出丹闕。冠佩何輝煌。指揮千人軍。奇鋒誰敢當。令嚴夜寂寥。士卒皆方剛。鼓角動天地。旌旗紛康莊。父老競刮目。晝錦明故鄕。運籌帷幄中。漢家張子房。決勝舳艫間。赤壁有周郞。雖得一時快。其功安足臧。卽今君上聖。垂拱臨朝堂。風雲早際會。黑頭趨巖廊。談兵深六韜。爲國敷腎腸。島夷尙跋扈。鼠竊頻跳梁。物議忽歸仁。杖鉞來南荒。精神自相感。椎髻咸遁藏。萬家復安堵。四野渾耕桑。凱歌變謳歌。人人樂登穰。功高化且洽。周張羞與方。淸秋罷巡遊。東閣歸翺翔。出入贊王政。內外兼修攘。凌煙上圖畫。世道躋羲皇。書生在吾黨。喜瞻軒旆光。聊陳頌德辭。倘容斐然狂。</text>
<title>戲贈朴竹隱</title>,<text>昔余志四方。南北無不馳。閱人亦旣多。未有如公奇。永陽一刮目。恰似平生知。數夜接高論。倜儻眞男兒。從今願師事。到處長相隨。</text>
<title>題李中樞 貞幹 卷 代人作</title>,<text>華嶽有奇羽。排風異毛質。渥洼有名駒。汗血殊凡骨。惟公稟精英。厥才罕儔匹。承家早綴班。通籍曾趨闕。雅望臨巖廊。遺風振棠茇。孝誠出天性。養志奉親悅。綵服戲高堂。蒼顏映華髮。烏哺七旬過。鶴鳴九皐徹。賜書示褒嘉。睿眷垂密勿。峻級近三台。休聲藹四達。几穩靜中憑。杖便行處挈。敬老禮偏優。扶衰恩更溢。佳辰薦壽觴。廈屋開筵秩。中使特傳宣。上賓聯擁笏。僊樂響融融。宮壺香潑潑。珍羞案面堆。綠蟻杯心凸。獻酬禮貌溫。笑談和氣發。吾君旣仁聖。我侯且豪逸。利見際九五。盛事當千一。豈但聳旁觀。定應光史筆。嗟余忝葭莩。厚意踰鶼蟨。景仰感何深。蘄傾心自切。題詩非曰能。唯欲頌期耋。</text>
<title>奉贈雨千峯</title>,<text>卓錫興天寺。禪家奕世孫。君王加禮貌。卿相謹寒暄。早透曹溪學。兼探闕里言。工詩曾破的。說法每逢原。胸次長江闊。詞華湛露繁。齊驅陶隱駕。優入幻庵門。釋苑名逾重。儒林望更尊。已能遺月指。肯復鬪風幡。寂滅爲師樂。奔馳喪我存。鼠侵藤欲絶。羊踏藥難蕃。精進功雖晚。歸依意自敦。眼思離鏡象。身愧縳塵喧。玉帶寧嫌賭。金鎞庶可援。願尋香穗去。一宿達眞源。</text>
<title>贈東菴</title>,<text>偶到龍泉寺。隨緣始得參。摳衣慙晚遇。煮茗縱淸談。利欲霜摧葉。胸懷月照潭。觀空忘早暮。問法走東南。禪訣曾相究。儒經亦自探。高風吹後百。妙契透前三。丈室臨寒澗。疏楹入翠嵐。蒔茶分色味。種果雜酸甘。山靜春遊慣。牕明午睡酣。傳心從粲可。博物失周聃。出定看歌頌。開篇詠葛覃。詞鋒初見砥。活計不盈甔。雲臥知良貴。塵勞愧大憨。十年成底事。終擬共松龕。</text>
<title>題杲上人卷 號慧庵。時住錫母子山鼎角寺。用絶澗，千峯諸師韻。</title>,<text>早歲登僧選。高風振一邦。曩余遊野寺。與客訪禪窓。說法龍應聽。題詩鬼欲降。身行窮五竺。口吸盡西江。學力曾觀海。詞源若倒瀧。容儀偏灑落。活計頗淳龐。六祖傳衣鉢。三乘當駿駹。境幽稀俗迹。殿闢列新幢。四面山如畫。千竿竹似杠。疏楹嵐滴翠。寒澗水流淙。鳥去迷雲逕。花殘散石谾。機心都已息。道骨正無雙。講鼓常須擊。齋鍾或自撞。茗生聊作圃。溪淺不成矼。妙契離名相。豪談絶亂哤。初逢開病眼。久坐豁愁腔。話舊巾相岸。書懷筆卽扛。宦途多反覆。世故更紛厖。旣分魚罹罶。休嗟玉雜玒。終思同靜室。半夜對孤缸。</text>
<title>送巡陵使趙判奉常 瑞康</title>,<text>北闕綸言降。南江祖席開。聖心常篤孝。使節必掄才。灑掃尊陵寢。驅馳跋草萊。祖鞭能早着。越橐竟誰猜。馹路埋殘雪。溪橋襯落梅。風煙連境壤。雲雨鎖樓臺。題詠詩成稿。逢迎酒滿杯。謬知慙藻鑑。垂老愧樗材。鳳閣曾高步。螢窓昔共陪。英名憐賈贄。厚意重陳雷。贈別無長策。臨分但舊醅。公餘多宴集。遙想玉山頹。</text>
<title>苦雨</title>,<text>久怪連旬絶。今驚累日垂。濛濛朝又灑。漠漠夜還霏。著葉明珠瀉。橫簷素練披。江楓燒紫錦。園棗落靑璣。日月光輝失。乾坤氣勢癡。五湖迷客艇。七里暗漁磯。燮理將誰責。懷襄信可疑。翁看愁害稼。兒戲任沾衣。我欲誅風伯。疇能罪雨師。泥融妨出入。屋漏少居依。人事猶難料。天心詎易知。但當飮杯酒。不用苦歔欷。</text>
<title>寄浩上人</title>,<text>屛迹投深境。禪菴倚翠巒。煙霞居最勝。名利夢初殘。面壁觀心性。煎茶淨肺肝。栽松多作樹。種竹已成竿。詩稿閒時改。經文靜處看。春遊凌磯确。午梵殷巑岏。講罷花飄席。吟餘月滿欄。行裝唯錫杖。活計但蒲團。野果香堪嚼。園蔬軟可餐。道情元自重。塵念詎相干。牕日冬猶暖。樓風夏亦寒。羨師常淡蕩。愧我獨盤桓。客鬢將催白。愁顏欲減丹。只緣逢聖主。不忍掛朝冠。轗軻身仍病。淹留歲又闌。會承方便去。一笑任悲懽。</text>
<title>途中</title>,<text>寂歷靑山路。山中勝事繁。疏狂端自負。窮達果何論。曉色明林表。蟲聲咽草根。洞雲含宿雨。海霧放初暾。古樹經殘馹。孤煙認遠村。詩成更高詠。豪氣滿乾坤。</text>
<title>寄漢城李少尹 陟</title>,<text>道大名逾重。心澄訟已分。朝廷方有倚。民俗自無冤。二水淸秋月。三峯薄暮雲。如逢相對笑。餘事不須言。</text>
<title>山行</title>,<text>匹馬孤村迥。遙岑落日低。異鄕人事別。觸處客心迷。兩岸鳴秋葉。雙橋咽晚溪。行行無與語。乘月過城西。</text>
<title>郊居 二首</title>,<text>郊居遠市閻。偃仰樂無厭。竹靜微風過。花香細雨霑。買魚尋晚艇。賖酒向春帘。盡日跫音少。靑山自滿簾。</text>
<title>郊居 二首 其二</title>,<text>抱病違斯世。僑居向遠郊。鳥飛花影動。魚戲浪痕交。藥圃閒中檢。僧扉月下敲。羲經時在案。坐讀兩三爻。</text>
<title>自詠 進退格</title>,<text>時序當三月。煙塵滿一城。雨晴花覆牖。風定柳垂庭。自負丹心在。誰憐白髮生。晚來無限意。獨立倚山亭。</text>
<title>夜坐</title>,<text>夜永難爲曉。天陰不記時。客愁仍少睡。身賤更多欺。節擬凌霜竹。心同向日葵。自吟還自歎。窓外候蟲嘶。</text>
<title>演雅</title>,<text>杜門車馬少。獨坐岸烏巾。竹屋鷄鳴午。花村犬吠春。籬疏狐試客。簷短鳥窺人。盡日蝸廬靜。惟聞燕語新。</text>
<title>卽事</title>,<text>晚歲愛幽獨。卜居投遠山。種茶開藥圃。栽竹製漁竿。春色惱無睡。鳥聲啼破閒。誰知茅屋下。自有臥遊寬。</text>
<title>送僧</title>,<text>以我愛山者。送君今獨歸。曉行猿自導。夜宿鶴相依。樹葉和雲暗。松花帶雨飛。草玄如已畢。終擬訪禪扉。</text>
<title>寄李仲安 號圭隱峯</title>,<text>托契年踰十。分襟歲閱三。夢魂長向北。身世尙流南。野店臨寒浦。禪房隱翠嵐。何時成鼎坐。促膝共淸談。</text>
<title>自詠 二首</title>,<text>屋小山仍近。窓明日政烘。詩成聊自改。酒熟與誰同。雨砌苔生綠。風林葉墮紅。蕭然身世靜。逸興到鴻濛。</text>
<title>自詠 二首 其二</title>,<text>賦詩今有癖。往往句多工。野曠山如畫。溪虛水自舂。竹林人語碧。花塢鳥聲紅。世事徒爲妄。無心更夢松。</text>
<title>辛卯元日。獨坐次古人韻。</title>,<text>歲華今日改。客意幾時伸。往事眞如夢。浮生又是春。三陽初發用。萬物欲精神。想得朝元會。衣冠拱紫宸。</text>
<title>壬辰三月十五日。妻子自京來在村家。請暇往見。悲懽之至。愀然有作。</title>,<text>我本愛山者。山中今始旋。樹紅花帶雨。潭碧柳含煙。遠地將誰托。浮生每自憐。眼前雙稚子。相對且忻然。</text>
<title>得鄕書</title>,<text>有客來相訪。家書卽手傳。今朝愁已失。昨夜夢先知。欲坼還須澁。將看也自疑。却於驚喜極。不敢問安危。</text>
<title>晨興</title>,<text>凌晨扶病骨。倚杖役吟魂。霧重仍爲雨。煙濃欲學雲。黃花映墻底。紅葉擁籬根。獨酌開新醞。三杯已自醺。</text>
<title>送金 變 歸山寺讀書</title>,<text>好去金君子。僧窓可讀書。理須明一貫。學要惜三餘。谷密幽溪轉。山深古木疏。吾生亦何事。獨此臥窮廬。</text>
<title>立春日詠懷</title>,<text>病臥茅茨僻。偏驚節候催。雨隨殘夜入。春犯舊年回。林白梅花坼。園靑菜葉開。獨吟仍獨酌。羈思轉悠哉。</text>
<title>酬容菴上人</title>,<text>一見心如舊。重來眼更明。道情泉始達。世故酒初醒。破衲十年服。短筇千里行。終思禪榻畔。靜坐聽談經。</text>
<title>雲浮寺</title>,<text>獨訪雲浮寺。禪房靜可依。谷深車馬少。僧老歲年遲。竹影侵虛榻。松風透薄衣。山靈應不昧。結社會如期。</text>
<title>銀海寺</title>,<text>暇日遊僧舍。堂頭思不群。焚香初禮佛。啜茗更論文。榻靜千竿竹。山空一片雲。明朝還入郭。世事又紛紛。</text>
<title>雨</title>,<text>一雨仍連日。妖氛久自屯。鳥飛迷遠近。鷄唱誤朝昏。野杏紅全黦。庭柯綠正繁。天心誰料得。獨立向乾坤。</text>
<title>偶作 五首</title>,<text>一境頗幽僻。門無車馬過。釣魚從野叟。得酒向詩家。宿草生新葉。寒葩發舊柯。隣僧時見訪。微笑索煎茶。</text>
<title>偶作 五首 其二</title>,<text>神僊多怪怪。名宦亦區區。放逐雖云苦。吟哦足自娛。看花頻岸幘。對月獨傾壺。他日讀行錄。淸閒誰似吾。</text>
<title>偶作 五首 其三</title>,<text>屋小才容膝。簷低却襯山。光陰消客裏。身世寄毫端。臥久非關病。吟多不稱閒。眼前無異物。苜蓿日堆盤。</text>
<title>偶作 五首 其四</title>,<text>吾生本疏宕。風月是知音。索句供酬答。開篇閱古今。折花香減樹。移竹翠分林。物色渾相惱。無端一動吟。</text>
<title>偶作 五首 其五</title>,<text>郊居幽興足。最喜往來稀。愛月忘遺帽。看花錯下棋。草荒三逕合。竹密一溪微。日用無餘事。明窓閱古詩。</text>
<title>尋僧不遇</title>,<text>獨訪淸溪寺。無僧院宇閒。庭空花影轉。樹靜鳥聲殘。細逕疏林外。寒泉翠竹間。賴逢隣叟語。且得暫盤桓。</text>
<title>曉過僧舍 二首</title>,<text>東嶺上初暾。尋僧叩竹門。宿雲留塔頂。積雪擁籬根。小逕連深洞。疏鍾徹近村。蕭然吟未已。淸興到黃昏。</text>
<title>曉過僧舍 二首 其二</title>,<text>再到招提境。居僧慣送迎。煙霞閒歲月。樓閣耀丹靑。暗水通疏竹。晴嵐入小楹。日長松院靜。細雨出茶缾。</text>
<title>偶述</title>,<text>獨臥山亭晚。無人伴寂寥。懶從村客少。病覺世緣消。谷靜泉逾咽。林疏葉半凋。興來仍自酌。高枕謝淸朝。</text>
<title>別友人</title>,<text>邂逅成佳會。悲懽見故人。初逢疑是夢。相對恐非眞。秉燭渾家晝。簪花滿帽春。明朝還北去。慙愧未歸身。</text>
<title>卽事 三首</title>,<text>愛靜麾塵客。忘機狎水鷗。詩從三上覓。理向一中求。屋破茅茨古。山深樹木稠。江魚秋正美。有意買漁舟。</text>
<title>卽事 三首 其二</title>,<text>山齋靜且幽。獨坐興悠悠。酒熟誰同醉。詩成自覺優。謾勞懷古國。只得長新愁。向晚涼風起。偏疑別有秋。</text>
<title>卽事 三首 其三</title>,<text>閉戶常無事。題詩更一吟。年華留客鬢。酒氣健人心。草密幽蹊細。林疏小洞深。隣僧相厚意。每向月中尋。</text>
<title>遊還歸寺</title>,<text>屢到還歸寺。堂頭古意長。庭空雙檜直。山近小窓涼。硯閣吟餘筆。爐殘講後香。淸談殊有味。日暮且徊徨。</text>
<title>贈季興上人 二首</title>,<text>悟道曾忘世。觀心不用文。沖襟澄古井。豪氣薄層雲。好月通宵看。寒泉出定聞。會當歸結社。香火共朝曛。</text>
<title>贈季興上人 二首 其二</title>,<text>永山今獨臥。京洛昔相交。寺古樓臺勝。身閒趣味饒。小窓齋後閉。寒磬講時敲。盡日渾無事。吟頭也自搖。</text>
<title>戊戌年作</title>,<text>聖主新登極。群情若合符。宗祧終有賴。社稷永無虞。德已同堯峻。文惟法舜敷。願言毋不敬。萬世享蘿圖。</text>
<title>寄友人</title>,<text>早年湖海志。高臥曲江頭。計薄猶耽飮。身閒慣出遊。春山橫牧笛。月浦弄漁舟。何日欣相見。淸談萬事休。</text>
<title>訪竹溪口號</title>,<text>竹溪吾所畏。蕭灑有禪風。筆落規模正。詩成格律雄。意超榮辱外。身出是非中。欲問拈花旨。他年倘擊蒙。</text>
<title>送人</title>,<text>獨向驪江去。行裝淡似僧。相逢嗟已晚。忽別恨難勝。馹路明秋葉。漁村耿夜燈。覲親多暇日。匹馬訪吾曾。</text>
<title>自詠 四首</title>,<text>山居車馬少。數里但蒼苔。歲去無新事。人來只舊醅。晴光搖岸柳。春色上江梅。盡日渾閒甚。幽懷獨自開。</text>
<title>自詠 四首 其二</title>,<text>宂中春又至。吟處日初遲。久病誰相問。餘生每自悲。柳開新歲葉。花發去年枝。物色還無賴。翻令惱客思。</text>
<title>自詠 四首 其三</title>,<text>杜門甘屛迹。誰肯許同群。松月眠孤鶴。溪風起薄雲。江山終日見。世事隔年聞。寂寞齋居靜。淸香手自焚。</text>
<title>自詠 四首 其四</title>,<text>近來因懶慢。數月廢吟詩。綠筍供廚軟。銀魚入膾肥。村居元有味。宦路自多危。此意皆能識。無人解拂衣。</text>
<title>步屧</title>,<text>步屧東郊晚。悠然發興新。野花明澗谷。村柳暗溪濱。天地無私日。江山到處春。誰家一聲笛。歸思更逡巡。</text>
<title>述懷呈西坡子 二首</title>,<text>慷慨投朝紱。歸來臥故山。事君當自盡。取友必須端。活計隨時足。行裝到處閒。吾生猶物役。更覺去留難。</text>
<title>述懷呈西坡子 二首 其二</title>,<text>奇書含晉氣。佳句帶唐音。對客忘朝暮。逢僧說古今。池淸魚戲水。山晚鳥歸林。羨子身多暇。關門只管吟。</text>
<title>遊南園</title>,<text>病餘多暇日。步屧向前園。細雨明殘照。孤煙認遠村。鳥啼深樹靜。魚戲小池渾。忽得悠然趣。南山正對門。</text>
<title>樓上</title>,<text>誰道南來遠。眞成作勝遊。山從西北壯。水自古今流。雨細猶含日。風涼欲借秋。客愁何處寫。除却此登樓。</text>
<title>獨坐</title>,<text>窮居殊寂寞。獨坐懶衣冠。早歲名爲累。浮生病是閒。至今雙眼白。依舊一心丹。他日歸鄕曲。田廬對碧山。</text>
<title>登樓</title>,<text>欲展客中志。暫憑樓上軒。衆峯疑活畫。遠樹認孤村。水靜魚兒戲。風輕燕子翻。晚來吟更穩。不覺已黃昏。</text>
<title>幽居。次李迂齋 就 韻。</title>,<text>地僻絶輪蹄。柴門草色齊。引泉仍作井。種藥自成畦。樹靜風聲盡。窓虛雨氣凄。無人覺來往。端坐檢詩題。</text>
<title>送人</title>,<text>感時常抱恨。況復送君遊。匹馬行裝薄。千山物色幽。白煙魚店晚。黃葉馹樓秋。愧我猶拘束。風塵獨滯留。</text>
<title>僑居</title>,<text>僑居活計淸。更覺漸忘形。覓句償詩債。煎茶解酒酲。玄經方欲草。陋室已曾銘。盡日渾無睱。還將笑此生。</text>
<title>登山寺樓</title>,<text>危樓霄漢近。登眺一身浮。細逕縈林杪。孤雲出樹頭。鶴歸松頂晚。僧立澗邊秋。坐數年前事。南來是勝遊。</text>
<title>病中</title>,<text>病中甘寂寞。麾客掩柴門。落葉塡空巷。斜陽透遠村。旣無衙早晚。誰復管朝昏。更識鷦棲穩。何須慕化鵾。</text>
<title>新雪</title>,<text>仲冬三五日。新雪徧山阿。汲井僧迷路。還巢鳥失柯。初疑飛絮亂。復似散鹽多。夜靜紅爐底。偏疑伴睡魔。</text>
<title>送僧</title>,<text>舊隱千峯頂。孤征八月時。路回松檜合。溪靜薜蘿垂。道大還耽酒。功深已廢詩。吾生當自斷。終不負佳期。</text>
<title>晚興</title>,<text>獨立荒村暮。殘陽照數家。江陰飛水鳥。山暝集林鴉。客恨渾無盡。人生自有涯。故園何日去。相望路非賖。</text>
<title>呈南谷李獻納 稚</title>,<text>李侯吾父執。俊逸廟堂姿。講道曾探蘊。看詩已透機。卜居山近宅。對客酒盈巵。富壽仍無恙。如公世所稀。</text>
<title>寄宗伯鄭上舍 苯○國俗。生員及第稱其座主之子曰宗伯。</title>,<text>契闊經三載。江山隔幾程。歸心秋更苦。別恨日還生。露冷菊花嫩。霜寒林葉明。若爲好時節。相對一杯傾。</text>
<title>寄完山柳生員 由善</title>,<text>爲問柳君子。起居今若何。兩鄕千里隔。一別五年過。句妙應騫鳳。書奇可博鵝。相逢難再得。世事本蹉跎。</text>
<title>詠松。次李迂齋韻。</title>,<text>生自經千載。高纔過一尋。祗容煙霧鎖。肯受雪霜侵。谷靜鳴朝韻。臺空落午陰。相看胸次淨。不覺費長吟。</text>
<title>輓迂齋李先生</title>,<text>郡齋初刮目。旅屋屢開顏。計薄心猶豁。班高禮益寬。文章傾一世。節義起群頑。賴有遺編在。兒孫拭淚看。</text>
<title>偶成</title>,<text>入縣初移病。還家獨掩門。臥遊窮宇宙。眠食謝乾坤。竹密通幽徑。林疏透近村。一軒臨小澗。徙倚樂忘言。</text>
<title>過崔判事故居</title>,<text>吾聞崔判事。積累子孫繁。四男皆好武。二壻摠能文。地僻苔連砌。村深樹翳門。晚來乘興過。馬上照斜曛。</text>
<title>贈友</title>,<text>曾同遊野寺。更獲伴書牕。豪氣鯨呑海。沖襟月照江。筆飛風欲颯。詩罷鬼應降。親老兄強健。如公世少雙。</text>
<title>宿公德寺</title>,<text>共宿希師室。香殘動曉鍾。牕聲風撼竹。庭影月當松。老鶴山中態。孤雲物外蹤。終思謝簪紱。結社近前峯。</text>
<title>卽事 四首</title>,<text>吾生愛幽獨。結屋臥山隈。潭靜魚爭聚。林深鳥自回。閑中詩百首。愁裏酒三杯。寂寞輪蹄絶。柴門午始開。</text>
<title>卽事 四首 其二</title>,<text>境靜跫音絶。身閒睡味加。蠅聲鳴夜鼎。鳥迹印晴沙。鑿沼留山影。開牕納月華。年來更疏宕。驢背放樵歌。</text>
<title>卽事 四首 其三</title>,<text>身世流離日。江山寂寞秋。只憑詩遣興。難借酒消愁。見客晨開戶。懷人夜倚樓。小牕閒偃臥。更覺聖恩優。</text>
<title>卽事 四首 其四</title>,<text>獨立山亭晚。悠然興更長。燒痕浮暗綠。岸柳藹新黃。竹細移堪種。薇香採可嘗。此生須盡醉。更欲典衣裳。</text>
<title>曉行</title>,<text>曉行月灘邊。前路極嶇險。絶壁懸僧房。長江列漁店。石滑霜正濃。山明霧初斂。直欲携短筇。高步上巖广。</text>
<title>尋僧</title>,<text>去郭十餘里。來尋靈隱師。澗喧人語劣。苔滑馬蹄移。道性微難省。塵心老更癡。逢場當作戲。茶罷更題詩。</text>
<title>途中</title>,<text>卯酒尤相惱。春眠倍自昏。夢中平野盡。醒處小溪分。洞密疑無地。山回別有村。桑麻渾雨露。立馬謝明君。</text>
<title>送明谷上人</title>,<text>明谷向何處。短筇雲與飛。晨飡汲寒澗。夜宿依疏枝。江湖熟橘柚。巖壑埋煙霏。秋風乞骸骨。會當從之歸。</text>
<title>客中 二首</title>,<text>日暮故山遠。秋來歸思忙。語隨鄕俗變。鬢爲客愁黃。郡守頻投酒。隣僧或送糧。病餘成懶慢。已欠舊時狂。</text>
<title>客中 二首 其二</title>,<text>屋小簷連樹。庭荒草並墻。弊裘將暑燠。短褐近風霜。客計終難稱。羈懷動輒傷。無人來問疾。寂寞臥空床。</text>
<title>送李正郞而立赴都</title>,<text>聖主方垂拱。先生政切磋。求賢常側席。許國欲忘家。野鳥驚珠彈。江花映玉珂。他時廊廟上。倘或念長沙。</text>
<title>送人之京</title>,<text>仲卿晉陽產。倜儻好男兒。痛飮百杯酒。能題千首詩。姓名人共識。悃愊主應知。後會更何日。臨分淚滿頤。</text>
<title>僧舍</title>,<text>蘭若最高頂。白雲邀獨行。窓前萬竿竹。床上兩函經。山好增詩癖。松涼醒酒酲。機心全爲減。終日坐忘形。</text>
<title>山居 二首</title>,<text>晚起渾無事。柴門午始開。山深多老樹。地僻長新苔。淨几翻經坐。幽林採藥回。遙憐十年夢。役役走塵埃。</text>
<title>山居 二首 其二</title>,<text>高齋淸且靜。幽興近來加。窓暖梅初坼。園寒菜未芽。閒中槐國夢。飯後玉川茶。萬事從疏懶。人稱隱者家。</text>
<title>書懷 二首</title>,<text>避病郊居遠。偸閒野趣添。存心思主一。愼口慕緘三。月浦尋漁店。風村認酒帘。地偏車馬少。人道是禪菴。</text>
<title>書懷 二首 其二</title>,<text>獨坐林亭晚。淸風四面來。邀僧棋一局。對客酒三杯。世路元多險。年光不禁催。浮生閒是貴。名宦亦何哉。</text>
<title>病中</title>,<text>病裏機心息。閒中道氣增。煮茶留野衲。貰酒引詩朋。鳥踏林花落。魚潛石澗澄。自無榮辱事。何必戒兢兢。</text>
<title>酬李南谷</title>,<text>乍見情如舊。重來禮更新。靑山無事地。白首有閒人。得酒頻投轄。看花共岸巾。一觴仍一詠。日暮更逡巡。</text>
<title>題神林馹 還謫永川。途次于此。</title>,<text>午憩神林馹。新亭雜樹間。入雲山突兀。漱石水潺湲。已覺榮隨辱。多慙去又還。郵人看不識。應變舊時顏。</text>
<title>丹陽途中</title>,<text>役役復行邁。飄飄如轉蓬。飛泉縈絶壁。細逕指高峯。匹馬歸裝淡。孤鴻歲律窮。前山知有寺。風便數聲鍾。</text>
<title>乙未九月初八日。還永川舊居。二首</title>,<text>迹寄南荒外。心懸北闕邊。聖恩眞大矣。物議尙紛然。案有題詩筆。囊餘買酒錢。因之堪卒歲。不敢怨三遷。</text>
<title>乙未九月初八日。還永川舊居。二首 其二</title>,<text>赧面逢知己。低頭謁主人。送迎多不薄。笑語半非眞。壁毀三重紙。牀埋萬斛塵。入門懷抱惡。時復一沾巾。</text>
<title>雨晴</title>,<text>好雨眞堪喜。新晴亦更嘉。軟黃生菌耳。尖白長薑芽。杜叟牀全濕。盧翁屋不遮。坐看江水漲。有興在乘槎。</text>
<title>金敎授 從理 歸順興。詩以爲贐。</title>,<text>敎授竹溪去。春風歸興催。衆論皆喜選。吾意獨憐才。書劍行裝淡。乾坤淑氣回。自多流落恨。況擧別君杯。</text>
<title>金敎授之行。寄舍弟 方謹。</title>,<text>鄭倫傳尺素。爲爾報安危。活計憐尤薄。詩才喜獨奇。八年長遠別。千里苦相思。多小吾生事。應從敎授知。</text>
<title>自敍 二首</title>,<text>作客經三載。思親只一心。鬢從今日改。夢向故山尋。竹檻風聲瘦。梅窓月影森。獨吟還獨酌。愁緖更沈沈。</text>
<title>自敍 二首 其二</title>,<text>茅屋長年僻。歸來興有餘。煙江垂晚釣。雨浦檢春蔬。老境忘窮達。浮生任毀譽。無人相見訪。更覺世緣疏。</text>
<title>寓柏旨寺 進退格</title>,<text>避病投山寺。山中事事奇。野蔬包飯軟。溪蕨入羹肥。房暖朝眠穩。燈明夜話遲。居僧心不俗。半月爲忘歸。</text>
<title>送金 仲宗， 李 宗儉 兩秀才如京。</title>,<text>二妙之京去。春風客路幽。功名如欲就。學問要須優。江柳暗官渡。野桃明馹樓。錦還知有日。不用苦回頭。</text>
<title>故居</title>,<text>舊居多濩落。門逕沒蓬蒿。小圃生新菜。疏籬綻故桃。流離身已老。钁鑠志猶豪。可笑劉伶等。徒知一醉高。</text>
<title>雨</title>,<text>獨坐孤村僻。經旬大地昏。狂風翻樹杪。急雨擁山根。水漲泉逾咽。天陰鬼欲喧。腐儒休自怪。燮理廟堂存。</text>
<title>夜坐憶李正郞而立</title>,<text>不見謫僊久。夜長歸夢勞。何當文字飮。俱是賤貧交。筆倣張芝聖。詩傳太白豪。柴門應獨掩。月下更須敲。</text>
<title>卽事 四首</title>,<text>自歎流離久。誰知去住難。拙謀杯測海。淺見管窺斑。醒酒煎香茗。排眠嚼野酸。無人來問疾。漸覺此身閒。</text>
<title>卽事 四首 其二</title>,<text>作客年年苦。僑居事事難。一身長醉夢。兩鬢欲詩斑。敢恨生涯淡。曾知世味酸。柴門終日閉。貧極却如閒。</text>
<title>卽事 四首 其三</title>,<text>故鄕千里遠。歸計十年難。貌變緣詩瘦。衣痕帶酒斑。毀垣苔色遍。破屋雨聲酸。坐笑紅塵裏。誰能一日閒。</text>
<title>卽事 四首 其四</title>,<text>自多隣並近。敢憚送迎難。野菊花初嫩。江楓葉盡斑。賦詩從巧拙。得酒任甘酸。竟日供觴詠。還如不暫閒。</text>
<title>紅柹。呈西坡子。</title>,<text>早熟山中柹。全勝海上柑。近唇皮自坼。濺齒味殊甘。映檻桃詩興。堆盤侑客談。贈君慙器少。聊欲慰兒男。</text>
<title>聞友人金 浩 亡。悵然有作。</title>,<text>愛友仍耽酒。忘形不事錢。知心吾獨最。處世爾堪憐。子壯俱無室。田磽少有年。隣人來告訃。懷舊一潸然。</text>
<title>喜雨</title>,<text>水旱災難測。堯湯事可疑。聖明初御極。雨露自知時。庶見禾同穎。方看麥兩岐。小臣才更短。謾擬獻豳詩。</text>
<title>題本家小樓</title>,<text>作客他鄕遠。移居小洞幽。預憂三伏日。更起一層樓。野闊山如畫。溪虛水自流。不須高百尺。亦足慰窮愁。</text>
<title>贈人</title>,<text>久別欣相見。團欒話舊情。鬢緣多事白。眼向故人靑。自歎猶飄泊。相看各老成。缾中幸有酒。端合醉無醒。</text>
<title>寄李 吉培， 金 末 兩同年。</title>,<text>李子文章大。金侯學業隆。數年千里別。何夕一樽同。唱和詩應妙。磋磨道益通。誰知當日客。獨此哭途窮。</text>
<title>戊申春。自永川移居法泉村舍。</title>,<text>落魄應吾道。歸來謝聖恩。路迂長少客。地僻自成村。烏甲山當戶。驪江水接門。隣人相問慰。白酒滿銅盆。</text>
<title>辛亥立春偶作</title>,<text>歲次何曾息。春光又此回。西江氷已解。東嶺雪猶堆。列案分新菜。盈缸醱舊醅。妻兒圍滿座。終日笑談開。</text>
<title>送人</title>,<text>日落漢江暮。江頭楊柳春。一杯相別處。匹馬獨歸人。案上遺編滿。堂中彩服新。自堪持送老。何事更關神。</text>
<title>送崔錄事 安濕 還鄕</title>,<text>憐君不得意。匹馬故園歸。去住自多感。窮通皆有時。劍光曾射斗。蜃氣必昇霏。暫奉嚴顏喜。回輈愼莫遲。</text>
<title>送金生 敏 歸羅州</title>,<text>客路連南極。歸裝不滿馱。覲親君欲速。送別我何嗟。海近魚鰕富。村深芋栗多。明春知有事。爲報早回車。</text>
<title>送唐津房使君 九成 之任</title>,<text>聖主憂民日。明公出宰時。歸期何敢緩。荒政要先施。密勿綸言切。炎蒸馹路遲。當官須努力。愼莫負相知。</text>
<title>送遂安使君</title>,<text>秋風承寵恩。曉日出都門。地古民無僞。官閒政不煩。桑麻連委巷。黍稷滿平原。好去能宣化。須令信及豚。</text>
<title>奉呈氷翁李容軒 諱原。字次山。</title>,<text>聚散皆由命。窮通亦有期。幾年承眷愛。今日歎分離。病婦須憐恤。癡兒願護持。此生難再會。詩罷不無悲。</text>
<title>夜坐憶剛上人趙仲敬</title>,<text>故舊誰憐我。剛師與趙君。新篇尤可誦。雅語更堪聞。聚散心何盡。窮通路已分。若爲成邂逅。鼎坐細論文。</text>
<title>前正言李而立自京來訪。詩以謝。</title>,<text>纔聞來野室。忽見款柴扉。慷慨今元亮。英雄昔退之。村家眞朴略。草木亦光輝。更喜傳鄕信。丁寧慰客思。</text>
<title>送覺明長老還山</title>,<text>來遲歸又促。此別最傷情。洛水舟邊綠。陽山杖外靑。煙霞迷舊隱。猿鶴引晨征。何日相尋去。團欒共說經。</text>
<title>月</title>,<text>爲愛淸秋月。中宵久倚窓。行天常寡偶。照水自成雙。冷影侵書榻。寒光入酒缸。一觴仍一詠。古意竟難降。</text>
<title>題金生玄圃圖</title>,<text>誰作桃源景。丹靑手老成。客中初見畫。世上但聞名。竹影柴門閉。松陰澗道橫。他年如可到。不必慕公卿。</text>
<title>贈舊友</title>,<text>此日亦云暮。百年能幾時。却爲千里別。長費寸心思。習靜常關戶。愁多謾詠詩。平生忠孝志。惆悵竟無施。</text>
<title>立春</title>,<text>天涯逢立春。客裏每傷神。江白梅花動。園靑菜葉新。離家三閱歲。計甲兩經寅。太守來相訪。山童爲整巾。</text>
<title>寄履菴道上人</title>,<text>履菴方外友。自少便忘筌。口汲西江水。身參東院禪。閒眠溪樹下。寂坐佛燈前。近欲相尋去。還嗟世事牽。</text>
<title>三月三日</title>,<text>無錢堪禊飮。寂寞臥空齋。月與春俱暮。愁將病自偕。思鄕心轉苦。許國計還乖。不是多情興。題詩要遣懷。</text>
<title>地僻 二首</title>,<text>地僻山多好。身閒事亦奇。洗心探古易。遣興覓新詩。見客掃茅屋。尋僧敲竹扉。南窓朝日照。宴坐樂無爲。</text>
<title>地僻 二首 其二</title>,<text>末路知音少。他鄕識面稀。愛閒長閉戶。送日只吟詩。山靜雲生樹。庭空草滿扉。人生百年事。何用重名爲。</text>
<title>遣懷</title>,<text>十日一開戶。客來常不應。淸泉漱白石。古木臥蒼藤。世味貧初驗。交情病可徵。每於題詠處。殊覺我無能。</text>
<title>曉投冏上人房</title>,<text>馬上連殘夢。山中訪所思。谷深雲過帽。林密露沾衣。美酒寧辭醉。能詩不負知。淸談方衮衮。盡日淡忘歸。</text>
<title>遊還歸寺。贈明谷上人。</title>,<text>古寺層峯裏。幽蹊萬木間。主人眞淡蕩。來客盡淸閒。榻靜僧初定。松陰鶴自還。他時有暇日。更欲扣柴關。</text>
<title>公山明上人持酒見訪</title>,<text>午枕眠初罷。南窓日正長。高僧欣見訪。陋巷爛生光。珍饌羅香案。芳醪滿玉觴。晚來成大醉。天地一蜂房。</text>
<title>呈城宰舅氏</title>,<text>聖代頻爲郡。能名獨出群。仁風蘇古卉。詩態靄春雲。木索經時棄。絃歌到處聞。召還應不遠。諫草更須焚。</text>
<title>有僧來言功德寺之景。因賦。</title>,<text>一樓臨洞府。景物自天成。月色千峯靜。松聲萬壑淸。庭空孤塔立。溪淺小橋橫。何日從師去。同登快我情。</text>
<title>偶題 二首</title>,<text>久已忘機事。何曾管毀譽。語工新句穩。身賤舊交疏。少日空題柱。餘生獨愛廬。十年渾得醉。猶未賦歸歟。</text>
<title>偶題 二首 其二</title>,<text>破屋依山小。幽蹊趁水斜。身常親井臼。手自種茄苽。蔬菜無非食。柴荊亦是家。可憐羅綺者。只得市兒誇。</text>
<title>宿山寺</title>,<text>獨宿寒山寺。香盤夜未央。燈殘僧背影。窓破月穿光。樹暗猿偸栗。房空鼠踏床。機心聊蕩盡。靜坐聽風璫。</text>
<title>遣興</title>,<text>自爲滄海客。不踏世間塵。命在何憂病。心安未恨貧。吟詩消永日。對酒謝淸辰。縱有敲門者。都非宦路人。</text>
<title>夜過倉水村</title>,<text>寂歷倉村路。夜涼霜露多。怪禽啼不歇。流水語相嘩。月色透松葉。風聲鳴樹柯。隔林聞犬吠。始覺有人家。</text>
<title>明遠樓上述懷</title>,<text>樓閣高無敵。登臨興渺然。野平雲襯地。川迥水浮天。落魄悲今日。風流記昔年。尙慙餘習在。又此賦新聯。</text>
<title>八月十五日夜</title>,<text>寂寂中秋夜。悠悠萬里身。竹疏風碎玉。潭靜月鎔銀。物色今猶昔。人情舊似新。感時仍自感。不覺忽傷神。</text>
<title>雨中自詠</title>,<text>寂寞人誰問。飄零我自愁。雨聲將落日。蛩韻欲窮秋。戀闕情何限。思家恨未休。題詩聊遣悶。敢擬賦登樓。</text>
<title>送僧</title>,<text>禪師歸舊隱。山路白雲重。事業經千卷。行裝竹一筇。缾添巖罅水。衲掛嶺頭松。他日如相訪。煙霞第幾峯。</text>
<title>村居卽事 二首</title>,<text>年來無一事。靜坐養沖融。躑躅燃朝雨。篔簹響晚風。病侵詩已棄。春至句還工。到得心安處。窮通摠是空。</text>
<title>村居卽事 二首 其二</title>,<text>病妻春釀黍。數日瓮生香。每與隣人飮。能敎客意狂。半酣扶筆力。一酌豁愁腸。已識眞滋味。從今醉作鄕。</text>
<title>到村舍</title>,<text>茅屋別離久。歸來雙眼靑。山川含喜色。猿鶴帶懽聲。蔬飯飡無力。村醪飮却醒。浮生須適意。何必羨公卿。</text>
<title>夜坐</title>,<text>空堂暑氣侵。幽巷雨聲深。滄海三年謫。靑燈半夜心。故園猶未去。歸夢不須禁。多少胸中恨。都將付一吟。</text>
<title>送子 允庚 還永川 壬戌年</title>,<text>匹馬賦言旋。鸎花二月朝。忽覺三旬促。仍悲兩地遙。汝孝天應格。吾身病已消。何當成後會。南望路迢迢。</text>
<title>隣有幼兒死。其母哭之哀。愀然而作。</title>,<text>壽夭雖然異。彭殤摠是空。忽聞隣婦哭。已使客心忡。落月低西嶺。孤鴻叫朔風。浮生餘幾日。漂泊意無窮。</text>
<title>卽事 二首</title>,<text>萬事傷心欲白頭。天涯回首不勝愁。十年官路空馳走。有愧沙邊一水鷗。</text>
<title>卽事 二首 其二</title>,<text>銀魚細斫銀絲軟。白粒新炊白玉香。忽有隣翁携酒過。欣然握手共登堂。</text>
<title>感興 五首</title>,<text>獨坐山堂日正長。半簾疏雨送微涼。騷人自是多情思。況復飄然客異鄕。</text>
<title>感興 五首 其二</title>,<text>何用浮名絆此身。少陵胸次自無塵。怪來尙有南山戀。白首猶回渭水濱。</text>
<title>感興 五首 其三</title>,<text>周公赤舃尙居東。夫子斯文亦有窮。安土樂天能事在。聖心無處不春風。</text>
<title>感興 五首 其四</title>,<text>鶡冠爲說最難諶。學問篇中感慨深。旣是賤生無所用。一壺那得重千金。</text>
<title>感興 五首 其五</title>,<text>十年流落永東村。雙鬢飄然雪已紛。惆悵門風難再振。羞看子厚鐵爐文。</text>
<title>紀事</title>,<text>己丑冬爲上黨人。庚寅春作永陽民。蒙恩丁未初秋月。移向原山是戊申。</text>
<title>出郊</title>,<text>匹馬尋人曉出城。滿郊芳草雨初晴。一聲布穀催春種。十里閭閻自太平。</text>
<title>戲題屋壁 二首</title>,<text>茆屋臨溪小路斜。十年生活似僧家。主人心地淸無俗。幽巷春來處處花。</text>
<title>戲題屋壁 二首 其二</title>,<text>罷釣歸來日欲斜。稚松疏竹屬山家。有園不是謀生計。半種仙茶半種花。</text>
<title>詠懷 五首</title>,<text>睡起南窓日色明。香爐細細碧煙生。山禽可是多情思。故向幽齋送一聲。</text>
<title>詠懷 五首 其二</title>,<text>山中相識半僧徒。冷笑淸談亦足娛。自古有榮須有辱。不如隨分老江湖。</text>
<title>詠懷 五首 其三</title>,<text>松陰滿榻日何遲。坐看山童一局棋。勝負算來都是妄。誰知世事甚於斯。</text>
<title>詠懷 五首 其四</title>,<text>手煮淸茶滿椀香。晴窓一啜淨肝腸。已敎塵念無從起。更把何心學坐忘。</text>
<title>詠懷 五首 其五</title>,<text>靑山如畫釣磯邊。白日幽聞哭杜鵑。蓑笠往來殊不惡。箇中眞味向誰傳。</text>
<title>寄趙子敬 二首</title>,<text>昨夜西風一雁飛。朝來忽得故人詩。泰生艱極眞虛語。十載還家尙未期。</text>
<title>寄趙子敬 二首 其二</title>,<text>百感中來未易支。少年雙鬢已成絲。壯元何處閒消日。一度相思一度悲。</text>
<title>寄舍弟 方敬</title>,<text>漢江一別幾星霜。迢遞雲山隔兩鄕。況是數年音問少。不堪秋色滿林黃。</text>
<title>古寺</title>,<text>獨入招提欲暮天。摩挲短碣認當年。僧房不閉無人住。落日深山哭杜鵑。</text>
<title>憶京都僧伽寺</title>,<text>僧伽蘭若倚岧嶢。却算曾遊歲月遙。何日更於仙榻畔。一燈淸坐度寒宵。</text>
<title>早梅 二首</title>,<text>先於百草報春光。暖日晴窓暗圻房。淸興獨來閒賞久。一枝香似一枝香。</text>
<title>早梅 二首 其二</title>,<text>坤陰用事凜寒威。剝杲潛形不敢窺。復見天心無改處。乾初已動向南枝。</text>
<title>卽事</title>,<text>多少羈懷獨倚軒。半庭疏雨近黃昏。百年俯仰皆陳跡。賈誼何勞弔屈原。</text>
<title>遊還歸寺。贈明谷上人。二首</title>,<text>二年今復到還歸。物色依然似舊時。林鳥隔窓啼不己。宛如來欲說相知。</text>
<title>遊還歸寺。贈明谷上人。二首 其二</title>,<text>主人眼是當年碧。客子顏非昔日紅。自斷此生難自斷。十年空負遠遊中。</text>
<title>至日卽事</title>,<text>夜深茆屋寂無人。只有寒燈獨可親。正是一陽方動日。聖恩應亦體天新。</text>
<title>憶舊遊</title>,<text>子敬醉臥僧伽寺。庭中雪壓疏松枝。夜深酒醒月滿榻。焚香更讀陶隱詩。</text>
<title>除夜獨坐有感</title>,<text>曉氣濛濛不肯明。寂寥燈下獨含情。百年便作多情客。始覺無端負此生。</text>
<title>竹嶺</title>,<text>匹馬晨登竹嶺山。憑高半日暫盤桓。已知行止皆緣命。當把吾生且自寬。</text>
<title>夜詠</title>,<text>或於泥巷或雲衢。窮達誰敎萬萬殊。夜來起欲向天問。唯見星河無數鋪。</text>
<title>戲贈西坡子</title>,<text>十載流離壯氣消。一枝身世未逍遙。西隣賴有賢知已。詩酒相尋慰寂寥。</text>
<title>自詠 四首</title>,<text>茅屋蕭條屬腐儒。十年門巷往來無。晴窓靜坐看義易。一本分明達萬殊。</text>
<title>自詠 四首 其二</title>,<text>少將經史慕先儒。一點胸中俗氣無。屛跡自今甘自晦。已知世事逐時殊。</text>
<title>自詠 四首 其三</title>,<text>行裝落魄類侏儒。漂泊他鄕識者無。只有寸心猶似舊。不隨窮達有相殊。</text>
<title>自詠 四首 其四</title>,<text>早年庠序廁諸儒。自顧平生一技無。到得身安心穩地。算來愚智不曾殊。</text>
<title>戲贈 二首</title>,<text>痛飮年來似吸泉。傍人共比酒中仙。傳家只欠文章債。一斗徒能賦百篇。</text>
<title>戲贈 二首 其二</title>,<text>浮世人情似尾閭。衣須羅綺食須魚。吾家自有閒生活。負郭相傳數頃畬。</text>
<title>自歎</title>,<text>萬里飄零尙轉蓬。臨岐終日哭途窮。自憐十載成何事。禍福從今問塞翁。</text>
<title>春興</title>,<text>杏艶桃嬌柳綠均。獨尋春色到江濱。花時莫放留連醉。今歲人非去歲人。</text>
<title>獨酌</title>,<text>雨後苔錢綠滿庭。柴門白晝斷人行。晚來獨酌成微醉。童子煎茶報解酲。</text>
<title>中秋月</title>,<text>月到中秋別有華。古今騷客費吟哦。人心着處偏成癖。未必淸光此夜多。</text>
<title>李生見訪</title>,<text>秋暑炎炎惱病身。佳眠終日倍殘春。忽聞剝啄仍驚起。握手相看是故人。</text>
<title>除夜記夢</title>,<text>夜深風雪擁衡茅。半壁殘燈焰半銷。魂夢不知身已廢。天門猶趁五更朝。</text>
<title>寄人</title>,<text>漂泊如今走海濱。每逢佳節益傷神。十年貧病仍流落。敢道靑雲有故人。</text>
<title>卽事 二首</title>,<text>晝靜溪風自捲簾。吟餘傍架檢書籤。今年却勝前年懶。身世全敎付黑甜。</text>
<title>卽事 二首 其二</title>,<text>訪友閒行水上村。尋僧靜扣月中門。無人領得幽居味。罷釣歸來酒滿盆。</text>
<title>曉坐</title>,<text>病客多愁睡不成。月華先曉報窓明。滿庭積雪無人語。寂寂西隣一犬鳴。</text>
<title>謾興 四首</title>,<text>雪盡江郊草欲靑。登高何處望京城。聖恩若許歸田舍。好與鄕人樂太平。</text>
<title>謾興 四首 其二</title>,<text>草堂香火絶纖塵。詩語年來漸入神。不是吾生深避世。只緣地僻自無人。</text>
<title>謾興 四首 其三</title>,<text>梅花如雪柳絲靑。陡覺韶光已滿城。豈有風情酬物像。但將詩句寫昇平。</text>
<title>謾興 四首 其四</title>,<text>活計從敎甑有塵。世間無事更關神。南窓日午獨眠覺。似我淸閒知幾人。</text>
<title>雜詠 二首</title>,<text>里巷從遊盡白丁。濁醪相訪見眞情。半酣更約明朝會。總說今年最太平。</text>
<title>雜詠 二首 其二</title>,<text>春來日日好風吹。草色遙看已陸離。最愛天心呈露處。梅花先發向南枝。</text>
<title>卽事 二首</title>,<text>地偏終日絶追攀。吟苦詩家似未閒。誰識靜中淸興味。捲簾疏雨臥看山。</text>
<title>卽事 二首 其二</title>,<text>世人但識大夫高。宦路紛紛日夜囂。可是吾生能出俗。自將天爵臥蓬蒿。</text>
<title>登後岡</title>,<text>策杖淸晨上斷岡。一川風景慰愁腸。回頭西北山無盡。第幾山中是我鄕。</text>
<title>夜過滄水灘</title>,<text>夜靜微風水面興。杜鵑啼苦月初昇。榮華畢竟知安用。獨立灘頭憶子陵。</text>
<title>午睡</title>,<text>草堂無事似禪房。綠樹當窓納午涼。自是山禽欺不見。含花故故落前床。</text>
<title>送僧</title>,<text>行脚飄然斗以南。尋師何處破前三。參禪政在言傳外。月滿晴空水滿潭。</text>
<title>雨中</title>,<text>細雨隨風玉屑霏。草堂終日掩苔扉。無端惹起江湖興。蓑笠何時坐釣磯。</text>
<title>述懷。贈明谷上人。二首</title>,<text>石泉澄淨樹林疏。數朶靑山對結廬。但使此心淸似水。更於何處覓閒居。</text>
<title>述懷。贈明谷上人。二首 其二</title>,<text>禪宗敎法各端倪。汗漫令人意欲迷。畢竟祗從心上覓。謾將黃葉止兒啼。</text>
<title>望母子山口號。贈鼎覺山人。</title>,<text>母子山高接白雲。地靈千古絶塵紛。短筇何日相尋去。靜倚松窓到夜分。</text>
<title>望母子山口號。贈鼎覺山人。 其二</title>,<text>水樣精神月樣容。山中蘭若最高峯。小窓出定無餘事。只管淸泉與翠松。</text>
<title>過金生舊居 二首</title>,<text>樹林蕭瑟起悲風。門掩殘秋落葉紅。惆悵精靈無處覓。數聲寒雀夕陽中。</text>
<title>過金生舊居 二首 其二</title>,<text>水寒雲淡草浮煙。獨立空園一惘然。官府不知時祀絶。秋來猶自稅荒田。</text>
<title>書懷 三首</title>,<text>水自東流日自斜。縣樓回首望京華。誰家解畜消愁藥。不惜千金去欲賖。</text>
<title>書懷 三首 其二</title>,<text>自信功名大謬悠。異鄕無賴久淹留。少年多少同遊者。半入靑雲半作州。</text>
<title>書懷 三首 其三</title>,<text>壯氣當年曳落河。欲從淮海斬鯨鼉。如今潦倒仍多病。慙愧生涯似老婆。</text>
<title>夜坐</title>,<text>夜半無眠臥復興。丈夫豪氣自難勝。收將濟世安民志。獨坐窮廬對小燈。</text>
<title>送人歸順興府</title>,<text>西郊相送獨傷魂。客淚難禁灑夕曛。不是異鄕離別苦。竹溪東畔有先墳。</text>
<title>秋夜</title>,<text>草堂秋氣夜凄妻。蟋蟀聲高月欲低。無限客愁仍不寐。杜鵑何事向人啼。</text>
<title>告暇歸村莊途中 二首</title>,<text>匹馬鳴山獨自過。野人籬落杏初葩。南家摠似東家巷。十里春風處處花。</text>
<title>告暇歸村莊途中 二首 其二</title>,<text>蓐食吟行至日晡。一村風景惱迂儒。淡煙疏雨連殘照。摸出江山水墨圖。</text>
<title>到村莊詠懷 三首</title>,<text>信馬歸來睡有餘。不知行過幾村墟。忽聞犬吠依然覺。柳綠花明是我居。</text>
<title>到村莊詠懷 三首 其二</title>,<text>虛負紅塵四十秋。異鄕無處可淹留。誰家月下吹長笛。半夜愁人獨倚樓。</text>
<title>到村莊詠懷 三首 其三</title>,<text>自哂吾生類楚平。十年憔悴滯江城。客愁可向他人賣。萬斛寧論價重輕。</text>
<title>過亡友故家</title>,<text>小樓寥落俯寒川。古木蕭疏鎖冷煙。詩酒繁華渾似夢。野桃山杏領新年。</text>
<title>自詠</title>,<text>晦跡禪房欲半年。靑春往事已茫然。傍人不識偸閒意。錯比昌黎悅太顚。</text>
<title>贈朴元戎 成陽○二首</title>,<text>湖山萬里振威風。自負安邊第一功。士卒正閒民樂業。夜深明月戍樓空。</text>
<title>贈朴元戎 成陽○二首 其二</title>,<text>早將勳業上凌煙。坐幄談兵孰敢先。今日嶺南持節鉞。島夷那得更窺邊。</text>
<title>贈行上人</title>,<text>世緣消盡若春氷。高臥雲山氣味澄。道在此心非外得。少林何苦訪胡僧。</text>
<title>秋日樓上</title>,<text>獨上高樓最上層。雁聲紅樹恨難勝。古今妙手知多少。畫得思鄕也未能。</text>
<title>題玄散翁齋居壁上</title>,<text>暇日尋君偶獨來。笑談聊得暫徘徊。庭前有箇花千朶。盡是閒中手自栽。</text>
<title>輓黃氏</title>,<text>壽夭古來都是妄。死生何必苦相悲。唯餘一恨應無盡。不見男婚女嫁時。</text>
<title>李而立謫居慶山。以詩奉寄。二首</title>,<text>玉山南望片時程。有底相思尙阻行。不是情懷殊不款。只緣吾亦滯孤城。</text>
<title>李而立謫居慶山。以詩奉寄。二首 其二</title>,<text>宦途榮落屬豪英。且合寬懷謝聖明。昨日故園逢二子。一杯如見主人情。</text>
<title>送章錄事如京 二首</title>,<text>露洗乾坤送早涼。一鞭歸路興何長。從今誰是知心者。去住無端各自傷。</text>
<title>送章錄事如京 二首 其二</title>,<text>判事聲名動縉紳。翰林風彩照楓宸。一樽相會知何日。爲報秋來恨更新。</text>
<title>寓居僧舍</title>,<text>自嫌塵世苦奔忙。爲向僧家借一房。石銚煮茶淸晝永。松陰賸得滿窓涼。</text>
<title>卽事 三首</title>,<text>獨臥村家欲暮春。地偏無客可相親。多情唯有前年燕。又傍疏簾喚主人。</text>
<title>卽事 三首 其二</title>,<text>三月江村事事奇。杏花飛雪柳垂絲。興來寫出新詩句。偶得方知勝苦思。</text>
<title>卽事 三首 其三</title>,<text>門巷年來草不除。片雲孤木似僧居。多生結習消磨盡。只有胸中萬卷書。</text>
<title>書懷</title>,<text>十年流落嶺之南。二水東頭作陸沈。正是涸鱗待雲雨。廟堂何日霈殷霖。</text>
<title>夜坐</title>,<text>臥病經旬不出門。洗心聊讀易乾坤。夜來忽罷周公夢。人靜梅窓月有痕。</text>
<title>呈李而立 二首</title>,<text>諫院當年近耿光。衣冠常惹御爐香。如今贏得江湖老。不獨劉家有子房。</text>
<title>呈李而立 二首 其二</title>,<text>白髮朱顏氣浩然。羸僮瘦馬豎吟鞭。雪中乘興閒來往。多少行人望若仙。</text>
<title>雪後</title>,<text>臘雪孤村積未消。柴門誰肯爲相敲。夜來忽有淸香動。知放寒梅第幾梢。</text>
<title>勸酒</title>,<text>玉杯須使玉纖擎。晝短何辭秉燭行。爲報百年當醉過。難將酒債換人生。</text>
<title>勸酒 其二</title>,<text>金谷樓前山獨翠。子陵臺下水空流。算來痛飮眞良計。酒盡君當更起謀。</text>
<title>寄永嘉權契友</title>,<text>暮雨朝雲鎖畫樓。風流人物似楊州。何當匹馬尋君去。到處狂歌作勝遊。</text>
<title>讀易</title>,<text>小窓晴暖照初暾。靜坐硏朱點易文。禍福自知元有數。窮來何戚達何欣。</text>
<title>輓鄭相國 二首</title>,<text>遠遊曾到紫金山。觀盡中原眼界寬。豪氣晚來仍小魯。翩然駕鶴上雲端。</text>
<title>輓鄭相國 二首 其二</title>,<text>玉樹風標照薦紳。常期坐享百年春。今朝忽此聞哀輓。地下修文信有人。</text>
<title>閒中詠懷。錄奉彌泉子座下。四首</title>,<text>天縱高才自不群。彼蒼終未喪斯文。杜門白日渾無事。端坐明窓討典墳。</text>
<title>閒中詠懷。錄奉彌泉子座下。四首 其二</title>,<text>濂溪一派接河南。直過延平到晦菴。千載潺潺流欲絶。彌泉賴是似靑藍。</text>
<title>閒中詠懷。錄奉彌泉子座下。四首 其三</title>,<text>荊山有玉石中存。雕琢看來尙不文。擧世已無和氏眼。珷玞眞假孰能分。</text>
<title>閒中詠懷。錄奉彌泉子座下。四首 其四</title>,<text>吾聞老驥困鹽車。人見駑駘反不如。若遇孫陽時一顧。靑雲萬里駕蟾蜍。</text>
<title>覺明上人來傳榮川黃先生書。師還奉寄。二首</title>,<text>覺老來傳尺素書。知君猶在舊村居。何當握手重懽會。一笑相看萬事除。</text>
<title>覺明上人來傳榮川黃先生書。師還奉寄。二首 其二</title>,<text>松京當日日相陪。梨峴花時幾往來。南北祗今多少恨。一樽何夕共徘徊。</text>
<title>戲題</title>,<text>野店荒涼絶世喧。鳥鳴知曙鳥鳴昏。興來更覺幽居味。雨後苔痕欲入門。</text>
<title>偶吟 二首</title>,<text>草廬蕭索鏡堪懸。廚冷誰知久斷煙。一片古心貧不改。興來猶得賦新篇。</text>
<title>偶吟 二首 其二</title>,<text>春暖園梅半欲開。雨晴孤步上高臺。縱然識得風光好。奈此曾無酒一杯。</text>
<title>地震 丁未十二月初四。夜雨地震。是年嶺南無雪。</title>,<text>冬深猶欠雪飄花。夜永難堪雨似麻。況是雷鳴兼地震。未知天意欲如何。</text>
<title>病中奉呈城宰舅氏</title>,<text>地僻無人過弊廬。病中身世付方書。年來賸得濂溪意。窓外從敎草不除。</text>
<title>登明遠樓述懷。錄呈城宰舅氏。三首</title>,<text>百尺高樓壓大川。暮天愁思更茫然。傍人錯料登臨意。還謂風流樂少年。</text>
<title>登明遠樓述懷。錄呈城宰舅氏。三首 其二</title>,<text>春風獨上仲宣樓。水色山光滿眼愁。聖澤淪肥無路報。祗將忠赤祝千秋。</text>
<title>登明遠樓述懷。錄呈城宰舅氏。三首 其三</title>,<text>嶺外春風百草香。年年何事客他鄕。自將戀主思親意。遙向華山一斷腸。</text>
<title>贈兪經歷 勉</title>,<text>黑頭金榜壯元郞。首領南方更有光。何幸窮交參會面。綺筵相對共傾觴。</text>
<title>謝任丈惠桃</title>,<text>沙村山水卽仙區。樓外園桃幾樹秋。蒙賜團圓珠玉顆。敢從方朔學三偸。</text>
<title>謝松禾李使君惠松茸</title>,<text>奇形如傘復如拳。早占松陰七月天。珍重故人持見惠。自嗟無計報恩憐。</text>
<title>雨中書所見</title>,<text>篛笠蓑衣一蹇驢。淡煙疏雨暗江途。渠心只解漁樵去。肯料人看似畫圖。</text>
<title>城宰舅氏奉箋如京以詩奉呈</title>,<text>奉表朝天正値秋。千山萬水道途幽。遙知魏闕來同日。五色雲中拜冕旒。</text>
<title>松禾李使君以詩問安。次韻奉寄。二首</title>,<text>八月將闌九月來。憶君無日不懷哉。若爲共作重陽會。醉詠黃花映玉杯。</text>
<title>松禾李使君以詩問安。次韻奉寄。二首 其二</title>,<text>歷敭中外有高風。世上紛紛百不同。慙愧腐儒何事業。未離文字已成翁。</text>
<title>寄舍弟 方敬○二首</title>,<text>回首榮山隔白雲。近來消息絶相聞。渠應知我思渠苦。我亦知渠念我勤。</text>
<title>寄舍弟 方敬○二首 其二</title>,<text>病驥雖含伏櫪悲。有時騰踏也何知。日長旅屋應無事。須向窓前讀古詩。</text>
<title>寄月窓砧上人</title>,<text>法林精舍在星山。萬壑煙霞境界閒。想得觀空趺坐處。夜深溪月照窓間。</text>
<title>題沙村任丈屋壁</title>,<text>十載休官臥碧山。高風肯落古人間。午牕睡起無餘事。却笑歸雲尙未閒。</text>
<title>自詠 三首</title>,<text>夕走朝馳醉夢間。客中甲子不曾閒。家僮報道園梅發。始覺春風已入山。</text>
<title>自詠 三首 其二</title>,<text>淸晨盥櫛坐團蒲。古鼎香殘日未晡。讀罷唐詩人更靜。楊花滿地鳥相呼。</text>
<title>自詠 三首 其三</title>,<text>雀噪茆簷欲夕陽。旅魂鄕思兩茫茫。吟餘擬作忘憂計。倚壁頹然睡一場。</text>
<title>新寧朴使君 信生 拜倉使赴京。走筆奉呈。</title>,<text>靑春承命好朝天。文彩風流政少年。臥病未能參送別。晚來回首恨茫然。</text>
<title>自敍</title>,<text>客裏秋回尙未歸。遠遊身世夢耶非。村童拍手爭相笑。又是風霜一布衣。</text>
<title>贈明谷上人</title>,<text>兩人相對小窓間。盡日淸談不出山。紅葉滿溪來往少。僧家未必勝吾閒。</text>
<title>滄水途中</title>,<text>細雨霏霏欲濕巾。白沙如雪不驚塵。晚來恰向村家醉。馬上高吟發興新。</text>
<title>元日偶吟 二首</title>,<text>日高茆屋暖初開。新歲無人共一杯。只有梅花偏稱意。暗香還向客窓來。</text>
<title>元日偶吟 二首 其二</title>,<text>黃金闕角曙光開。曾記君王賜酒杯。有命不須憂禍福。自知艱極泰將來。</text>
<title>題僧舍 二首</title>,<text>蘭若岧嶢倚翠巒。蒼苔一徑入松間。年來始覺紅塵夢。贏得僧窓半日閒。</text>
<title>題僧舍 二首 其二</title>,<text>一樹梅花愜所聞。暗香疏影月黃昏。吾生酷愛僧窓話。莫厭頻來扣竹門。</text>
<title>金公宅小酌。因題。</title>,<text>芍藥花開滿院香。風飄竹影入池塘。主人自是多情者。手酌村醪勸一觴。</text>
<title>晚登城樓詠懷。呈城宰。</title>,<text>雨微煙暝水悠悠。萬古興亡獨倚樓。何事斜陽倍惆悵。不堪千里戀君愁。</text>
<title>夜坐</title>,<text>歲暮思家恨不禁。遠遊何處可安心。小窓獨坐無人語。唯有山螢照夜深。</text>
<title>東水樓上。呈邑宰。</title>,<text>雨餘川水更澄深。樓上淸風亘古今。幸是聖朝無一事。不妨携酒共閒吟。</text>
<title>題居祖寺樓壁 二首</title>,<text>一樓山水卽仙鄕。六月淸風晝夜涼。忽憶去年登眺日。牧丹花發滿庭香。</text>
<title>題居祖寺樓壁 二首 其二</title>,<text>寺在煙霞最上峯。滿山松竹絶塵蹤。堂頭自是貪留客。飯後誰聞更叩鍾。</text>
<title>請暇歸村莊途中</title>,<text>驅馬黃昏度小溪。半山明月子規啼。不知何處吾家在。回首蒼茫意欲迷。</text>
<title>寄趙子敬</title>,<text>契闊無端再削瓜。近來消息問如何。江山景味君知否。細雨斜風滿綠蓑。</text>
<title>宿湛上人房</title>,<text>夜入招提小室淸。香盤數了短長更。吾生不是求禪者。只愛禪家遠世情。</text>
<title>卽事</title>,<text>匹馬遊山興轉幽。小村紅樹夕陽秋。他年却向京都去。淸夢應尋二水頭。</text>
<title>夜中風雨大作。獨坐書懷。</title>,<text>雨暗風號山寂寂。天陰月黑夜沈沈。夢闌獨坐愁無盡。報曉鷄聲直萬金。</text>
<title>登明遠樓呈城宰</title>,<text>聖主龍興御四方。太平風化被遐荒。閭閻撲地民無事。處處謳歌滿道傍。</text>
<title>寄月牕上人</title>,<text>十年南北苦相思。有底浮生久別離。何日更參方丈去。焚香細讀杜陵詩。</text>
<title>送刑曹金正郞 自養 如京</title>,<text>承命朝天馬似飛。樓臺到處醉題詩。君王若問民間事。十載流臣鬢欲絲。</text>
<title>酬趙壯元 瑞康○二首</title>,<text>壯元還有壯元兄。東國人人識姓名。餘慶篤生誠不淺。似聞賢季更精英。</text>
<title>酬趙壯元 瑞康○二首 其二</title>,<text>憶昔同遊在兩京。君爲後進我先生。如何今日還先達。却使先生仰盛名。</text>
<title>偶吟</title>,<text>丈夫當盡事君忠。衲子猶期學道功。到得一生閒暇地。滿江煙月釣魚翁。</text>
<title>送皮先生歸晉陽</title>,<text>匹馬春風賦遠遊。故人相送滿江樓。十年離別知多少。今日臨岐倍自愁。</text>
<title>寄前永川金太守 及道</title>,<text>契闊無端欲二春。兩鄕相憶苦傷神。當時池館皆依舊。惆悵從遊是別人。</text>
<title>被赦到長水驛。寄永川校中諸友。</title>,<text>承命還鄕馹路通。別愁歸興兩無窮。六年多少團欒語。翻入朝來尺素中。</text>
<title>遊長安寺。贈濟上人。</title>,<text>長安寶地最淸幽。半日淹留作勝遊。羨殺道人無一事。白頭高臥任沈浮。</text>
<title>題珠上人卷</title>,<text>道在心頭不外求。上人何事復南遊。欲知智異山中味。木老巖奇澗水流。</text>
<title>送友之慶州。因過永川。二首</title>,<text>永山當日寄殘生。風俗猶存太古情。應是待君如待我。邑人誰不識吾名。</text>
<title>送友之慶州。因過永川。二首 其二</title>,<text>校中諸子盡豪英。詩酒尋常慰我情。一笑相逢殊未遠。憑君傳語報先聲。</text>
<title>再流永川途中寄順興朴府伯 宜形○二首</title>,<text>竹樓風景古稱奇。三日同遊醉賦詩。惆悵如今山下過。相思未得更論思。</text>
<title>再流永川途中寄順興朴府伯 宜形○二首 其二</title>,<text>蒙恩前夏向原州。被酒因爲數日留。樓下一溪如碧玉。應嗔歸客不重遊。</text>
<title>基川途中</title>,<text>雲山迢遞路岐平。驢背吟高興更淸。今日一醒前日醉。似知天欲戲吾行。</text>
<title>牛谷驛途中 是日霧</title>,<text>曉霧朝嵐失路蹊。幾多佳致馬頭迷。天公應是嫌塵眼。藏盡靑山與碧溪。</text>
<title>宿淸露驛</title>,<text>夜深公館一燈靑。多少羈懷夢未成。可是郵人心不薄。濁醪來慰遠遊情。</text>
<title>送江陵朴亞判 立基</title>,<text>關東千里故人歸。相送東郊欲落暉。若見李侯須寄語。居民猶自慕恩威。</text>
<title>紀夢 二首</title>,<text>夢爲書狀赴中原。入覲天庭謁至尊。窓外一聲何處鳥。覺來依舊臥荊門。</text>
<title>紀夢 二首 其二</title>,<text>夜夢從來晝所爲。奉生艱極理無違。端知此夢非徒夢。會見殊恩特賜歸。</text>
<title>送李水砧判官之京 二首</title>,<text>嶺外相知意轉深。幾將詩酒競追尋。客中風味從今減。無復高樓共醉吟。</text>
<title>送李水砧判官之京 二首 其二</title>,<text>法泉僧舍最淸奇。豚犬如今讀宋詩。舟過想經門外水。幸傳消息慰相思。</text>
<title>偶作</title>,<text>晚來微雨趁風斜。破屋疏籬不稱家。可是天公欲粧點。數株紅杏爛熳花。</text>
<title>呈李而立 三首</title>,<text>一違淸話似經年。東望靑山每悵然。世故自傷難自往。寸心相憶有如天。</text>
<title>呈李而立 三首 其二</title>,<text>日照南窓盡日明。獨將經史樂餘生。遲公一夕來相訪。頗覺胸中鄙吝萌。</text>
<title>呈李而立 三首 其三</title>,<text>歲暮端居謝聖明。簞瓢自足慰殘生。窓前有箇梅花在。昨夜枝頭一白萌。</text>
<title>登安東映湖樓</title>,<text>萬點遠山靑似黛。一條流水綠於藍。登樓一展平生志。景物應須冠嶺南。</text>
<title>竹</title>,<text>勁節寧隨百草零。雪中方可見眞情。風來淅瀝生微韻。髣髴蕭韶政九成。</text>
<title>新粳。呈李迂齋。</title>,<text>二水新秋稻早黃。村人相贈滿盤香。却嗟調膳今無地。持向迂齋冀一嘗。</text>
<title>登永川明遠樓</title>,<text>樓閣崔嵬近靑霄。山川十里畫難消。半酣賸得哦詩興。忘却長安道路遙。</text>
<title>謾成</title>,<text>旅窓燈火夜深明。鄕思侵凌夢不成。推枕起看星斗轉。一聲天外雁行橫。</text>
<title>戲題</title>,<text>五月榴花雨浥新。蒼苔滿地自無塵。可憐燕子多情思。故傍簾櫳喚主人。</text>
<title>卽事 二首</title>,<text>臘雪紛紛滿太空。天敎三白表年豐。爭知天上春應好。萬片梨花落晚風。</text>
<title>卽事 二首 其二</title>,<text>守歲他鄕不自由。旅魂鄕思兩悠悠。滿庭風雪無人語。一點靑燈照客愁。</text>
<title>到雲浮寺。寄李秀才 甫欽。</title>,<text>擬向山僧話別離。雲浮寺裏獨來歸。初心政欲趨相見。奈此幽蹊隔翠微。</text>
<title>題宋佐郞 乙開 卷。用西坡子韻。</title>,<text>望極停雲路更長。何知今夜醉聯床。春風準擬湖南去。爲向紆山訪子房。</text>
<title>戊申十二月初四日。敎下京外從便。十一日入京。二首</title>,<text>不見京華二十春。聖恩今日入城闉。半酣省得吾身世。疑是莊周夢裏人。</text>
<title>戊申十二月初四日。敎下京外從便。十一日入京。二首 其二</title>,<text>好生君德大於天。萬彙欣欣雨露邊。頭上老蒼臨有赫。誓將忠孝蓋前愆。</text>
<title>再登驪興淸心樓</title>,<text>夜倚江樓月正明。江聲月色洗塵情。傍人錯料重來意。比殺楊州杜子行。</text>
<title>李新及第 甫欽 覲親歸永川。以詩爲贐。四首</title>,<text>先君常願汝成人。屢向吾家每自陳。今日英靈如不昧。也應驚倒已沾巾。</text>
<title>李新及第 甫欽 覲親歸永川。以詩爲贐。四首 其二</title>,<text>年少登科世所難。況今殊例試高官。遙知獻壽萱堂日。無限鄕人洗眼看。</text>
<title>李新及第 甫欽 覲親歸永川。以詩爲贐。四首 其三</title>,<text>曾將淺學久傳經。每歎才華獨老成。此日丹墀親射策。桂花香氣滿身生。</text>
<title>李新及第 甫欽 覲親歸永川。以詩爲贐。四首 其四</title>,<text>名題金榜展雄才。脚底鵬程萬里開。新入士林多所愼。冀將言行更欽哉。</text>
<title>醉中述懷。呈席上諸公。</title>,<text>華堂勝日錦筵鋪。醉舞淸歌似畫圖。滿帽花枝扶上馬。夜深終不怕金吾。</text>
<title>寄友人</title>,<text>浮生聚散似雲煙。南北相離路幾千。却憶華堂當日會。一場春夢倍茫然。</text>
<title>送公直長 路 還鄕</title>,<text>踏雪敲門話別離。故鄕千里夢先馳。遙知海郡生春早。醉詠梅花映玉巵。</text>
<title>奉贈權司諫 孟孫</title>,<text>鵲噪南窓喜氣新。應將喜氣報南隣。今宵定有銀臺夢。出納如間少一人。</text>
<title>惜春</title>,<text>桃花帶雨綻疏籬。柳線含風颺小池。地僻自然來往少。可憐虛度可憐時。</text>
<title>呈趙舍人 幷小序</title>,<text>騎驢半醉一閒人。遊遍芳郊十里春。今日已非無事客。太平春興屬吾身。</text>
<title>趙舍人拜大護軍。戲呈。</title>,<text>少年曾折桂枝新。高步詞林得意春。今日護軍仍制誥。始知文武兩兼身。</text>
<title>輓許判事 耆○二首</title>,<text>偸閒十載養天眞。餘事詩篇動絶倫。誰料謝鷄俄入夢。忽看丹旐出城闉。</text>
<title>輓許判事 耆○二首 其二</title>,<text>附葭當日辱相知。幾向華堂醉賦詩。惆悵英靈今底處。滿園桃李落花時。</text>
<title>聞權僉知拜右承旨。驚喜之至。謹成絶句。錄呈權判事 詳 大人座下。</title>,<text>年德兼高具達尊。接人和氣藹春溫。一門餘慶何煩問。眼見堂前兩代言。</text>
<title>辛亥十二月初九日冬至也。獨坐原州村舍。偶作二絶。一絶紀時。一絶紀夢。</title>,<text>今年冬至在原山。村遠無人共一懽。天氣恰如三月暮。家僮皆着布衣單。</text>
<title>辛亥十二月初九日冬至也。獨坐原州村舍。偶作二絶。一絶紀時。一絶紀夢。 其二</title>,<text>人情薄薄多飜覆。世事紛紛惹是非。夢入禁林參賦鳳。覺來驚汗透重衣。</text>
<title>壬子五月到法泉村舍 二首</title>,<text>小屋荒涼萬木間。今朝匹馬又來還。門庭寂寂無人到。雨後苔痕滿地斑。</text>
<title>壬子五月到法泉村舍 二首 其二</title>,<text>燕子低回几案間。喃喃欲賀主人還。主人心地猶癡甚。未賦歸歟鬢已斑。</text>
<title>詠懷 二首</title>,<text>空齋不語坐高舂。子厚詞華信可宗。自愧老衰無筆力。敢言能簉古人蹤。</text>
<title>詠懷 二首 其二</title>,<text>斗粟朝來獨自舂。每將貧賤愧吾宗。十年學業猶蕪拙。深負思菴早發蹤。</text>
<title>用前韻。贈荒岳修上人。二首</title>,<text>心迷難辨夢中舂。敢向禪家識正宗。況是菜園羊踏破。自慙無路躡雲蹤。</text>
<title>用前韻。贈荒岳修上人。二首 其二</title>,<text>腰間帶石自能舂。明鏡非臺獨得宗。爲報早年加努力。一超須踐祖師蹤。</text>
<title>送陳別監 安 覲親還鄕 二首</title>,<text>春風匹馬向安康。好夢應先赴北堂。恨我已無調膳地。臨分不覺一霑裳。</text>
<title>送陳別監 安 覲親還鄕 二首 其二</title>,<text>京都數載卜南隣。詩酒相從意轉親。今日拂衣歸故里。自慙衰老走風塵。</text>
<title>聞崔政丞 潤德 凱還入城</title>,<text>細雨天街柳色靑。微風吹送馬蹄輕。太平宰相還朝日。奏凱懽聲已滿城。</text>
<title>題中峯上人小菴</title>,<text>月樣胸懷雲樣身。一間蘭若淨無塵。杜門白日少來往。巖畔開花空自春。</text>
<title>哭梁正郞 汝恭○二首</title>,<text>曾從而立滯南方。每誦君詩輒斷腸。而立已亡君又逝。秋風忍賦輓君章。</text>
<title>哭梁正郞 汝恭○二首 其二</title>,<text>君在中原我永川。十年飜覆摠關天。今朝忽此聞哀輓。獨立秋風一惘然。</text>
<title>漢江送人</title>,<text>送客春風獨上樓。夕陽芳草恨悠悠。漢江江水渾無賴。不借餘波洗別愁。</text>
<title>奉送趙判奉常 瑞康 巡陵歸咸吉道</title>,<text>鐵關東北有咸興。奉使風流世所稱。天遣玉人緣不淺。巡陵五載又巡陵。</text>
<title>題李上舍吟稿後</title>,<text>有德由來必有言。數篇詩態藹春雲。貪看一夜渾忘寢。欲把從前筆硯焚。</text>
<title>山中四時寓興 四首</title>,<text>春隨微雨到村家。山北山南萬樹花。酒熟四隣相喚飮。半酣爭唱太平歌。</text>
<title>山中四時寓興 四首 其二</title>,<text>綠樹生涼午陰殘。水聲松韻世情闌。靑山不是侯家地。贏得閒人盡日看。</text>
<title>山中四時寓興 四首 其三</title>,<text>黃花赤葉映苔扉。物色撩人欲賦詩。梨栗秋來隨處有。一家從此不全飢。</text>
<title>山中四時寓興 四首 其四</title>,<text>小園梅樹吐新葩。夜半枝頭雪月加。開戶曉來渾一色。聞香始覺是梅花。</text>
<title>代權監司 孟孫 作。寄咸吉道金節制使 。宗瑞○二首</title>,<text>安危須仗出群人。杖鉞臨戎已五春。今日加資端可賀。聖心方喜靜邊塵。</text>
<title>代權監司 孟孫 作。寄咸吉道金節制使 。宗瑞○二首 其二</title>,<text>咸吉江原兩道間。天敎一嶺隔重關。五年契闊無消息。忽奉徽音暫解顏。</text>
<title>江原監司權相 孟孫 覲親醴泉。慶尙監司趙相 瑞康 賦詩以送。用其韻却寄趙相。五首</title>,<text>南來使相報徽音。喜聽平安倍得金。夏季擬尋棠茇去。半酣相話隔年心。</text>
<title>江原監司權相 孟孫 覲親醴泉。慶尙監司趙相 瑞康 賦詩以送。用其韻却寄趙相。五首 其二</title>,<text>新詩要妙帶唐音。讀罷如聞擲地金。忽憶富平山墅裏。挑燈數夜細論心。</text>
<title>江原監司權相 孟孫 覲親醴泉。慶尙監司趙相 瑞康 賦詩以送。用其韻却寄趙相。五首 其三</title>,<text>嶺外觀風有好音。淸裝敢近橐中金。一方民俗歸於變。爭頌甘棠貢赤心。</text>
<title>江原監司權相 孟孫 覲親醴泉。慶尙監司趙相 瑞康 賦詩以送。用其韻却寄趙相。五首 其四</title>,<text>少日陪遊仰德音。須知一諾重千金。因風爲寄相思字。字字皆含悵望心。</text>
<title>江原監司權相 孟孫 覲親醴泉。慶尙監司趙相 瑞康 賦詩以送。用其韻却寄趙相。五首 其五</title>,<text>珍重尊兄每嗣音。淡交元不要黃金。何當鼎坐小樓上。一詠一觴寬我心。</text>
<title>登寧越錦江亭。贈邑宰。孟度○二首</title>,<text>㮈城山水自無塵。地僻官閒俗且淳。獨坐錦江亭上望。萬家煙火太平春。</text>
<title>登寧越錦江亭。贈邑宰。孟度○二首 其二</title>,<text>一枝蟾桂隔塵寰。三級龍門激濬端。爲報公餘加努力。登門攀桂也何難。</text>
<title>仰巖江上。別金舍人 復恒。</title>,<text>京都一別五經年。豈意如今又共筵。落日仰巖船上會。他時相憶夢依然。</text>
<title>示子 允謙</title>,<text>男兒旣負丈夫名。可但漁樵過此生。莫倚少年姑待後。光陰曾不爲人停。</text>
<title>有感</title>,<text>乾坤浩蕩氣方和。萬紫千紅摠自花。惆悵陰崖春有限。一枝憔悴未開葩。</text>
<title>被赦到榮川南亭。醉贈諸友。</title>,<text>百尺危樓馹路邊。故人相送秩初筵。醉來更覺君恩重。歌遏行雲酒似泉。</text>
<title>寄永陽金詩友 順義</title>,<text>去年詩酒慰吾行。珍重恩情勝弟兄。糜粉此身難可報。公山長入夢中靑。</text>
<title>寄明谷 二首</title>,<text>領袖曹溪已擅場。歸來雲壑却深藏。遙知半夜觀空處。一點殘燈一炷香。</text>
<title>寄明谷 二首 其二</title>,<text>草玄終日掩柴關。今歲閒如去歲閒。到得工夫無欠處。市朝元不異於山。</text>
<title>述懷 二首</title>,<text>家貧久斷廚煙。身病唯酣晝眠。回首故山何處。白雲縹渺連天。</text>
<title>述懷 二首 其二</title>,<text>日暮雨聲不絶。村深人語無聞。如何萬里孤客。獨坐思親戀君。</text>
<title>贈友</title>,<text>吾觀世上兒子。結交要重黃金。平生與君相許。胸中一片丹心。</text>
<title>述懷 十二首</title>,<text>自得幽居趣。都忘世故紛。地偏車馬少。獨坐對孤雲。</text>
<title>述懷 十二首 其二</title>,<text>竹屋風聲冷。梅窓日色香。功名徒自苦。千載慕張良。</text>
<title>述懷 十二首 其三</title>,<text>世事同雲雨。人生卽幻泡。功名政安用。白日掩衡茅。</text>
<title>述懷 十二首 其四</title>,<text>自歎魚罹網。誰憐鵲繞枝。有懷無與語。鬱鬱謾吟詩。</text>
<title>述懷 十二首 其五</title>,<text>日日渾無事。朝朝只管眠。隣人多厚意。有酒不論錢。</text>
<title>述懷 十二首 其六</title>,<text>屛跡孤村僻。無人一逕荒。終朝好高臥。稽首謝君王。</text>
<title>述懷 十二首 其七</title>,<text>鄕俗好看客。白酒每盈缸。醉酣競歌舞。淳朴如鴻厖。</text>
<title>述懷 十二首 其八</title>,<text>日暮有所思。出門聊倚杖。所思在何方。極目天地廣。</text>
<title>述懷 十二首 其九</title>,<text>樹密啼幽鳥。江淸戲白鷗。郊居人事少。山氣自春秋。</text>
<title>述懷 十二首 其十</title>,<text>結茅仍補屋。種竹故爲籬。多少山中味。年年獨自知。</text>
<title>述懷 十二首 其11</title>,<text>日日掩柴荊。朝眠午始醒。山童新汲水。石鼎煮蔘苓。</text>
<title>述懷 十二首 其12</title>,<text>寂寞江村遠。蕭條草屋深。春來新釀熟。客到也堪斟。</text>
<title>題竹溪禪師寒松亭</title>,<text>冷影三更月。寒聲萬壑風。上人無外事。宴坐好觀空。</text>
<title>雜詠 九首</title>,<text>一境頗荒僻。苔痕滿地綠。小窓終日明。宴坐樂幽獨。</text>
<title>雜詠 九首 其二</title>,<text>吾生本寡偶。不喜群相隨。春來幽巷中。勝事空自知。</text>
<title>雜詠 九首 其三</title>,<text>讀書騁聖域。路遠不可進。所以古時人。獨居先自愼。</text>
<title>雜詠 九首 其四</title>,<text>明牕開漢史。涉獵聊度日。何勞強是非。抵掌笑君實。</text>
<title>雜詠 九首 其五</title>,<text>祖龍亦何人。敢爲吾道祟。焚灰猶未寒。劉項山東起。</text>
<title>雜詠 九首 其六</title>,<text>妖煙生薊門。翠華向西蜀。嬋姸解誤人。未必天子獨。</text>
<title>雜詠 九首 其七</title>,<text>修仙果延年。萬年猶未足。金莖露猶寒。茂陵秋草綠。</text>
<title>雜詠 九首 其八</title>,<text>吾生昧行藏。中途乃轗軻。願得數年假。學易無大過。</text>
<title>雜詠 九首 其九</title>,<text>我觀富貴人。有時値飢渴。窮人可自保。貧賤誰爭奪。</text>
<title>題照上人常寂軒</title>,<text>一室淸無俗。天光藹六窓。夜深群動息。明月滿前江。</text>
<title>題照上人常寂軒 其二</title>,<text>道在心中地。分明有兩岐。差毫千里謬。且莫枉奔馳。</text>
<title>卽事 三首</title>,<text>本文缺</text>
<title>奉呈李判原州 磻。 乞梨。</title>,<text>癡兒今臥疾。口喝喜呑酸。想望名園裏。仙梨滿樹團。</text>
<title>贈照上人</title>,<text>本文缺</text>
<title>題李中樞卷 幷小序</title>,<text>傳家積德久彌存。穠李敷陰滿一門。鶴髮在堂膺壽考。厖眉視膳奉晨昏。年踰舜慕心愈篤。日展萊嬉色更溫。飮湩肯須煩孝婦。含飴常自弄曾孫。寒魚定向氷間躍。美筍應從雪裏蕃。名徹九重宸意動。班升兩省慶聲喧。絲綸密勿垂優典。几杖聯翩表達尊。香擁宮壺融聖澤。風飄仙樂暢天恩。中官狎坐榮光爛。國老參筵勝事繁。多少史臣方刮目。千秋特筆照乾坤。</text>
<title>癸丑七月初七日至十一日。連有大風雨。南江水漲。近歲所無也。獨坐述懷。</title>,<text>年來事事可傷心。理數茫茫未易尋。旱且霜蝗連夏月。雨兼風雹作秋霖。燕庭哭處聲應格。魯史修時意轉深。疏鑿聖功聞上古。捕埋遺法驗當今。喜將六責弛湯罟。願化南薰入舜琴。馴致休徵由建極。小臣稽首望堯欽。</text>
<title>贈李監司 叔畝</title>,<text>韓山峻極鎭江湄。特降英材出等夷。骨換霜蹄千里駿。葉聯仙李萬年枝。秩崇廊廟猶靑鬢。名絶家庭獨白眉。天上昔曾承晉接。嶺南今復擅周咨。仁如藥石醫民瘼。心是權衡制事宜。四牡載馳懷靡及。一方於變化無爲。薰風吹野羅紈膩。好雨漫村餠餌垂。吾黨古來狂簡地。願將荒句效陳詩。</text>
<title>贈申監司 槩</title>,<text>少從文戰鬪群雄。射策奇鋒孰敢同。才入拴掄名遂達。身承眷顧寵方隆。玉堂直筆超遷史。藥砌封章感舜瞳。識貫古今參制作。學兼韜略贊兵戎。說梅小試巖廊上。范轡仍巡嶺海東。斗柄指寅更節序。雪華先臘兆年豐。分憂任重忘吾倦。問瘼仁深若已恫。和氣暗隨春氣盎。妖煙便作瑞煙籠。訟庭苔蘚連梁獄。闕里菁莪偃魯風。列郡不聞傳羽檄。諸藩無事卽田功。心當越橐貞難奪。耳向齊竽聽更聰。吉士也應包有鹿。流民肯復詠飛鴻。懸魚影倒菁川綠。晝錦光熏洛水紅。自愧斐然狂簡輩。短歌聊此效愚衷。</text>
<title>贈朴監司 習</title>,<text>金章紫綬倒輝光。早歲從容坐廟堂。日月九天違咫尺。風雲千載際明良。龍喉逸氣嘗衝斗。烏府威聲尙帶霜。杖節昔曾觀上國。採謠今復下南方。雨餘紅秫連畦合。秋入黃柑滿樹香。豈獨召公宣化美。爭聞處處詠甘棠。</text>
<title>贈崔監司 士康</title>,<text>甄城佳氣至今存。餘慶人兼說杏村。少負雄豪同驥子。果生貞淑配龍孫。優遊藥砌封時事。出納銀臺代聖言。綠髮已曾登相府。甘棠今復解民冤。百年囹圄莓苔長。萬里桑麻雨露渾。吾黨喜聞星駕近。敬將荒句奉行軒。</text>
<title>贈崔監司 迤</title>,<text>杖鉞南巡氣勢雄。朝廷暫惜失夔龍。採謠任重觀風俗。宣化功深代聖躬。三島梯航修厥貢。萬家耕鑿樂時雍。江城草色和氷綠。海郡梅花帶雪紅。桑梓陰中尋古里。樓臺勝處訪遺蹤。閭閻已有甘棠頌。不獨周人詠召公。</text>
<title>上春亭相國</title>,<text>憶曾年少侍春亭。十載摳衣講聖經。望切吹噓伸尺蠖。恩深敎誨化螟蛉。傷時每覺愁腸爛。戀舊難禁感涕零。詩爲寡聞迷格律。學因多病欠精靈。漢江月白秋光綠。華嶽雲開晚色靑。何日更參函丈去。自驚雙鬢半星星。</text>
<title>登天王峯 永川公山峯名</title>,<text>策杖晨登至大還。攀緣半日鬢堪斑。天低海闊疑無地。霧散雲開忽有山。危棧縈紆同蜀道。衆峯迢遞想秦關。吾生已識垂堂戒。何事如今抵險艱。</text>
<title>送人還鄕</title>,<text>驛路春深景物紛。一鞭歸興滿乾坤。天低鳥嶺山渾霧。水拍驪江浪接雲。萱謝北堂無母在。荊敷前樹有兄存。還家莫作留連計。須向明時早策勳。</text>
<title>慶會樓</title>,<text>瓊樓高壓九重闈。琪樹玲瓏霽景遲。天地倂功開壯觀。明良相際啓昌期。獸熏和氣遊靈囿。魚躍恩波滿禁池。幸値太平千載日。愧臣無路近丹墀。</text>
<title>雨</title>,<text>殘春一雨便成霖。數日陰晴變態深。夾岸野桃花盡落。近江村柳葉皆沈。僧牕倚榻當年興。旅館挑燈半夜心。安得吾家竹樓上。臥聞疏響灑幽林。</text>
<title>贈友</title>,<text>鸞鳳元非燕雀群。少年高義薄層雲。人言已負三冬學。自說須看萬卷文。讀熟夜牕天欲曉。講闌春榻日將曛。功成畢竟無他道。只在吾心一段勤。</text>
<title>寄明谷上人</title>,<text>獨向溪山臥小菴。十年身世隔塵凡。天仙禮拜常呵衛。檀樾歸依每往參。榻靜松風寒灑面。牕虛雲氣冷侵衫。何當共坐團蒲上。勘破前三與後三。</text>
<title>答趙仲敬 時在松都讀書</title>,<text>聞君猶在障巖家。學問年來日益加。舞彩晨昏應有樂。誦詩胸次自無邪。春深市店同沽酒。夜靜僧牕共煮茶。回首舊遊如一夢。不堪秋暮滯天涯。</text>
<title>送友人還鄕</title>,<text>三人匹馬賦言旋。祖帳初開近暮天。送別倍傷爲客處。同遊却憶在家年。曉行幽徑雲埋樹。夜渡寒江雪滿船。聖主卽今方側席。鄕關且莫久留連。</text>
<title>述懷。錄呈趙壯元 瑞老。</title>,<text>地偏東郭自淸幽。獨倚晴囱興轉悠。三月過中花欲盡。百年當半歲如流。唯思杜甫江頭醉。莫學靈均澤畔遊。富貴不應僥倖得。樂天知命復何求。</text>
<title>奉呈權參判</title>,<text>欲向原山意浩然。庶將耕鑿送餘年。窮通有命當安分。富貴無心敢怨天。西嶺月明尋竹寺。南江雨細弄漁船。自緣春盡歸心迫。未暇團圝奉別筵。</text>
<title>上李騎牛子 行</title>,<text>江陰別墅最淸寒。門掩蒼苔滿地斑。少日才名機入洛。晚年身世李歸盤。耕雲釣月閒生活。臨水登山獨往還。賴有典軍同里閈。不勞書疏問平安。</text>
<title>賀權僉知 孟孫○辛亥九月初二日夜。權公夢射鵬得之。翌日政。拜僉知中樞。上親書姓名下吏曹。</title>,<text>鸞誥初頒雨露傾。鵬摶已得近靑冥。珍禽吉夢應先報。御筆親題別有榮。喜滿庭闈明晝錦。慶延門閥耀文星。早參末契陪遊久。盍欲彈冠效貢生。</text>
<title>謾成</title>,<text>小室臨溪境轉閒。蒼松白石世情闌。匡床偃臥身初適。宦海浮沈膽已寒。春暖未消頭上雪。酒醺聊借臉邊丹。十年詩癖今猶甚。更覺吟難一字安。</text>
<title>奉呈趙亨父戚丈</title>,<text>新搆山齋別樣奇。樂天無處不委蛇。消閒只管詩添稿。對客長敎酒滿巵。帝念賈生當有日。民思安石已多時。一摶九萬鵬程在。爲報南華豈我欺。</text>
<title>龍門舟中寓興。錄奉權僉知。</title>,<text>江流西注過龍門。曉倚篷牕水氣渾。日出波光金眩曜。風翻浪勢雪崩奔。舟行却訝山隨轉。魚躍須知理自存。最憶南隣權大相。醉中談笑更溫溫。</text>
<title>戊申春。獨坐原州法泉村舍。忽見短髮兩莖已白。始驗年今四十一也。默念夫子四十五十而無聞焉斯亦不足畏也之訓與孟子四十不動心之言。不覺惶愧。因述所懷。</title>,<text>宦海昇沈醉夢中。年過四十尙飄蓬。學慙魯論無聞戒。心昧鄒書不動功。短髮今朝俄變白。衰顏昔日亦浮紅。往來南北成何事。愧殺徒然作老翁。</text>
<title>辛亥十月。挈家到法泉村舍。</title>,<text>歸來三徑任將蕪。宴坐南牕養道腴。出處更觀盤谷序。風流不減輞川圖。村深柹栗長堆案。水近魚鰕每入廚。麤飯濁醪堪送日。窮通且莫問堯夫。</text>
<title>在村舍。聞權僉知拜右副承旨。詩以爲賀。</title>,<text>聖代龍喉摠大才。地分華要近蓬萊。晨趨玉殿香熏帽。夜詠銀臺月滿杯。親老達尊膺五福。堂開具慶配三槐。靑雲賀客知多少。只欠隣翁盡醉廻。</text>
<title>奉贈趙司諫</title>,<text>宮柳靑靑拂御堤。鳳池高步佩聲齊。草綸風雨凌毫起。退食香煙滿袖携。講學昔曾聯雪榻。追陪今復接桃蹊。十年多病仍衰老。愧殺麤才似滑稽。</text>
<title>題新寧縣客舍</title>,<text>行到新寧日未昏。百年興廢獨憑軒。閭閻稀少不宜郡。樹木鬱蒼還似村。木索晝閒高品政。嵐煙春藹太平痕。使君樽俎開筵秩。半醉微吟慰客魂。</text>
<title>曉行</title>,<text>早過江村草露濃。馬頭山霧藹空濛。水蒸殘暑浮虛白。花染新春坼舊紅。書劍十年徒志大。風塵千里竟途窮。幾多結習俱消盡。到處相隨一箇忠。</text>
<title>答舍弟書</title>,<text>病囱睡味正昏沈。村遠無人肯一尋。久別忽驚書札至。相思空覺歲年深。千山又是新秋色。百鳥都非舊日音。爲問高堂安穩未。天涯回首恨難禁。</text>
<title>李獻納而立自京還家。以詩奉呈。</title>,<text>明時慷慨擅封章。投紱歸來道益光。魂夢尙飛華省月。衣冠猶惹御爐香。閒中事業詩成稿。病裏行裝藥滿囊。莫把釣竿爲野老。聖朝終不棄賢良。</text>
<title>登永川明遠樓</title>,<text>百尺高樓愜所聞。登臨半日獨憑軒。數年漂泊長爲客。萬里歸來尙戀君。濃翠靄空芳草野。暗香浮地落花村。題詩欲記才華薄。苦恨當時不學文。</text>
<title>微雨</title>,<text>江城小雨潤如酥。盡日隨風乍有無。閒灑竹林鳴碎玉。靜分荷葉泫圓珠。晚飄殘照明寒寺。夜伴疏煙鎖近湖。豈獨周人歌霢霂。庶看南畝翠華敷。</text>
<title>九月初八日。贈崔伯常。</title>,<text>九月初霜百草腓。異鄕秋晚不勝悲。才疏自哂吟哦苦。心靜還欣往返稀。紅葉帶風辭古木。黃花含露滿東籬。客中又近重陽日。何處登高共醉歸。</text>
<title>贈宣上人</title>,<text>一曲淸泉萬樹松。上人方丈最高峯。念經夜榻鳴寒磬。採藥秋山策短筇。溪路掃稀苔蘚合。巖扉開少薜蘿封。何當共啜禪牕茗。洗盡胸中俗氣濃。</text>
<title>九日。登功德寺樓。</title>,<text>世間無處可忘憂。令節携壺上寺樓。客子歡娛須盡日。人生行樂莫過秋。淸泉白石眞佳境。綠酒黃花是勝遊。一詠一觴仍酩酊。龍山未必獨風流。</text>
<title>春回</title>,<text>病裏俄驚春又回。客中光景倍相催。奚奴每訝囊無稿。萊婦常嗔甑有埃。野圃雪消新菜作。江籬風暖早梅開。明牕靜坐團蒲上。更喜門前絶往來。</text>
<title>自吟</title>,<text>多病方今懶惰增。十年生活淡於僧。軒牕僅可居容膝。富貴何如臥曲肱。晝永每將詩作伴。夜涼聊與月爲朋。不曾車馬來相過。門逕從敎鎖綠藤。</text>
<title>病中述懷</title>,<text>一臥無端已五旬。呻吟聲苦幾驚隣。命存不必求醫藥。生順何須禱鬼神。謝石病知年在酉。康成夢見歲當辰。今來古往皆如此。敢把牢愁喪我眞。</text>
<title>春山</title>,<text>二氣循環往復還。忽看春色到人寰。雲煙浩蕩連三月。花木紛披滿四山。日暖鳥聲深自在。土融泉脈透潺湲。舞雩言志猶堪賞。曾點胸中一片間。</text>
<title>詠紅桃</title>,<text>三月桃花爛熳紅。却疑身在上陽宮。肉林淫戲憐商受。錦障豪奢想石崇。牧野血痕猶滿地。關中火焰尙燒空。千年俯仰皆陳迹。感物無端恨不窮。</text>
<title>卽事</title>,<text>四山松櫟一茅廬。坐負墻暄睡味餘。衣縫每捫王猛蝨。漁竿空釣呂望魚。軒裳已是無心得。金玉何須滿意儲。芋栗自堪謀送日。盤飡不必蟹爲胥。</text>
<title>寄蔚山尹使君 愷</title>,<text>五年宣化鶴城中。多少民心服至公。詩爲有閒應入妙。政歸無訟已收功。雲開海色琉璃碧。秋入山容錦繡紅。安得太華樓上去。醉看初日上曈曈。</text>
<title>有感寄舍弟</title>,<text>六載坊村作陸沈。從來禍福自難諶。弟兄漂泊隔南北。父子存亡成古今。敢把蓼莪堪忍讀。但將常棣更悲吟。他鄕歲暮無人間。獨立蒼茫淚滿襟。</text>
<title>崔伯常樓上醉詠 樓卽泉谷棲遲樓</title>,<text>七尺長身官樣奇。仙癯鶴骨美鬚眉。居家用意淸無俗。愛友傾懷涅不緇。百讀遍通三代學。一揮能罷十篇詩。高樓況是可消日。醉臥從今歸去遲。</text>
<title>寄法泉珪上人</title>,<text>活計蕭然一淨甁。法泉今復寄餘生。前溪直接驪江碧。北嶺遙連雉嶽靑。共是數年長作客。更於何處細論情。染毫欲寫相思字。不覺臨文涕已零。</text>
<title>贈明上人</title>,<text>萬壑煙霞境自深。斷猿孤鶴是知音。卜居新起三間屋。出定常煎一味蔘。落葉滿山稀俗迹。淸泉漱石淨人心。明朝却向鄕閭去。慙愧紅塵又滿襟。</text>
<title>定覺浩上人談及山中之事。戲賦以贈。</title>,<text>禪師此日叩柴扃。見說菴中事事淸。月上小囱看竹影。風來虛閣聽松聲。乘閒藥圃頻相檢。出定茶甌獨自傾。我亦當時曾一宿。至今山水最關情。</text>
<title>雪後卽事</title>,<text>夜來深雪沒崇岡。曉倚松欞活畫張。鳥影高飛銀界闊。日華相徹玉壺光。枝頭菩蕾梅花嫩。樹杪飄揚柳絮狂。惹起剡溪無限興。蓑衣直欲鼓蘭槳。</text>
<title>偶述</title>,<text>世味年來似釋氷。筆端唯有賦詩能。誰憐命薄爲時棄。自喜家貧免盜憎。北嶺雲深迷洞壑。西村木落露丘陵。從今更覺交遊淡。門立蘿衣問字僧。</text>
<title>九月三十日。曉坐有感。</title>,<text>鷄聲忽報五更來。鄕思撩人未易裁。長夜暗從秋氣盡。初寒潛逐北風廻。非關窮厄元無命。不必飛騰摠有才。俯仰古今皆若此。生前且合醉銜杯。</text>
<title>明谷上人在功德寺。以詩寄贈。</title>,<text>母子山中功德菴。邑人傳是古伽藍。樓高日夕生涼吹。洞密尋常愛翠嵐。出定煮茶吟更穩。披襟對月睡何酣。十年牽俗無由往。回首風塵却自慙。</text>
<title>元日獨坐。次古人元日早朝大明宮韻。</title>,<text>觚稜曙色正蒼蒼。端拱臨軒黼黻光。頒曆隨時嚴一統。考文同軌混多方。雲開天日明仙仗。風細香煙傍御牀。朝罷丹墀霑錫宴。九重春氣滿椒觴。</text>
<title>卽事</title>,<text>香盡爐中夜向晨。擁袍危坐自怡神。鳥聲帶月先於曉。花片飄風減却春。無限客愁偏惱殺。有時詩語轉淸新。十年多少思歸夢。半是明君半故人。</text>
<title>寄興海李詩友</title>,<text>李侯風彩少無雙。高尙平生臥曲江。暇日吟哦詩作稿。佳辰行樂酒盈缸。春深海島花渾樹。夜靜漁船月滿囱。世故十年猶未去。此心安得暫時降。</text>
<title>感興</title>,<text>客裏光陰似隙駒。雁聲南度報新秋。忠心一片終無改。世事千般摠是愁。遠岫白雲平野闊。滿溪紅樹小村幽。晚來獨立高樓上。山帶斜陽水自流。</text>
<title>送曺同年 尙治 赴京</title>,<text>巖巖華嶽俯神州。城闕尊嚴瑞氣浮。聖主垂衣開盛理。故人偕計賦奇遊。孤舟醉棹商江月。匹馬吟行鳥嶺秋。此去錦還知有日。暫時分手不須愁。</text>
<title>奉贈前永川金使君</title>,<text>高陽只隔數朝程。每恨逢人但寄聲。獨滯一鄕秋又過。相思兩地月空明。官中已變當時令。板上唯看舊日名。功未大施還見代。至今民物望重行。</text>
<title>奉懷春亭卞相國</title>,<text>春亭重望壓崇班。多少東人仰泰山。詩倒風騷嚴格律。學窮莊老透機關。鳴村日暮雲煙暝。華嶽秋深草樹斑。兩地相思無限意。一樽何夕好開顏。</text>
<title>送僧</title>,<text>山重水複路逶遲。携影淸秋獨自歸。面壁十年曾悟道。心灰今日已忘機。曉行幽逕雲隨杖。夜倚疏松月滿衣。應笑病生猶落魄。臥遊空此掩柴扉。</text>
<title>次韻答舍弟 方謹</title>,<text>飄零五載伴羈愁。更覺功名已謬悠。欲向湖山期採釣。肯將身世管行休。寬懷只合吟佳句。知命寧憂滯小州。艱極泰生應有日。君今況復少春秋。</text>
<title>奉呈敬差官 時敬差官訪問民間利害。仍考守令殿最。</title>,<text>奉使威風振海城。一方民物共知名。心明黜陟孚朝議。任重咨諏達下情。近臘野梅當雪動。先春江草犯寒生。南州到處多詩助。況是高才自老成。</text>
<title>題月菴寺</title>,<text>再入招提訪故人。前於秋暮後於春。樓高半夜看初月。天近淸晨見北宸。老檜倚雲千樹直。寒梅帶雪一枝新。興來獨詠情多少。坐對南山岸却巾。</text>
<title>登龍泉寺後岡</title>,<text>落日携筇上翠岑。蒼苔小逕出疏林。南臨花縣山河壯。北跨梨村樹木深。雲沒松巢迷宿鶴。風殘竹塢穩啼禽。重遊却恐還難遂。獨立無端更一吟。</text>
<title>送人還鄕</title>,<text>吳生倜儻自無雙。弱冠雄才鼎可扛。賓館聯吟詩滿卷。離程惜別酒添缸。雲隨匹馬晨行道。雪灑孤舟夜渡江。安得蒙恩從子去。竹溪明月滿書牕。</text>
<title>聞生員趙子敬 瑞康 又中及第。喜而有作。</title>,<text>壯元今復擢巍科。鶴髮高堂喜氣加。呵喝殷街飛翠蓋。衣冠滿巷簇金笳。斯文興喪關明主。盛代騰揚屬大家。自覺吾詩尤有讖。相逢便可飮無何。</text>
<title>自感</title>,<text>少也嘗勤讀聖經。十年曾不費陰晴。旁觀縱謂無將大。自料猶期必晚成。壯志忽隨憂患盡。風情僅得酒醪生。天公賦物眞難測。病樹前頭萬樹榮。</text>
<title>自戲</title>,<text>年來志氣減雄豪。鬢上初驚有二毛。宣室敢期前席賈。草廬甘作北牕陶。李衡謾種千頭橘。方朔虛偸一箇桃。富壽已知徒是妄。丁寧莫放蜜甜醪。</text>
<title>述懷</title>,<text>初來只謂數旬留。誰料因循過十秋。詩爲遣懷猶不廢。學緣多病已曾休。釣魚村近常須買。種秫田磽未擬收。斷送百年眞計在。一閒餘外更何求。</text>
<title>聞同年金敎授 久冏 自關東還赴京師。以詩奉呈。</title>,<text>關東千里玉人遙。路遠歸魂不禁勞。客計可傷今日薄。詩篇猶帶少年豪。雲開雪浪連蒼昊。沙暖棠花染綠濤。捨此何須還北去。朝衣爭似布衣高。</text>
<title>寄容菴上人</title>,<text>曾聞面壁閱眞源。餘事詩篇更絶倫。暫向郡齋初刮目。每思蓮社幾傷神。竹陰上榻晝眠穩。花影滿牕春興新。應笑病生猶落魄。十年空此走風塵。</text>
<title>寓居僧舍 二首</title>,<text>獨坐禪房覺日長。倚牀聊到黑甜鄕。庭分翠竹交疏影。牕近孤松納小涼。山靜可能祛俗氣。蔬香亦足療飢腸。回頭四十年前事。正是邯鄲夢一場。</text>
<title>寓居僧舍 二首 其二</title>,<text>借得禪房臥一旬。小軒臨水自無塵。桃花半坼紅猶澁。柳葉初開綠未均。採蕨朝飧僧味軟。煎茶夜話道情新。名場已識憂危甚。悔殺從前誤此身。</text>
<title>奉懷春亭相國</title>,<text>道德端爲百世師。廟堂弘化贊垂衣。直窮聖域能歸極。高步詩壇自中規。別恨不堪隨日起。音書況復隔年稀。蒙恩早晚相尋去。喜滿春亭奉一巵。</text>
<title>題僧舍</title>,<text>杖藜徐步上高峯。入竹穿松到梵宮。隔岸樹光秋雨後。短橋人影夕陽中。雲開遠岫圍平野。風送疏鍾落半空。莫怪揮毫來汚壁。男兒無處不豪雄。</text>
<title>贈晦谷上人</title>,<text>白衲蘿衣一短筇。十年蘭若坐觀空。神龍聽法來應慣。衆鳥含花去不逢。雲氣漸開山擁碧。日輪初出海浮紅。拂衣更欲歸相訪。爲問煙霞第幾峯。</text>
<title>題湛上人房</title>,<text>達水橋邊小路回。尋僧日午上崔嵬。雲連疊嶂開新畫。雨過危泉吼疾雷。擧酒敢辭陶令飮。論文愧乏許詢才。吾生最有遊山興。趁取花時更一來。</text>
<title>寄人</title>,<text>北望榮山髮樣微。山前茅屋掩苔扉。客中辛苦言堪歎。夢裏從遊覺却非。歲去音書猶斷絶。春來草木又芳菲。逢人寫罷相思字。極目停雲淚滿衣。</text>
<title>寄友</title>,<text>每逢京使問平安。又見鄕人喜得官。才子固宜昭代用。逐臣唯待聖恩寬。單衣歲冷無由改。麤飯朝飢不厭飡。窮達自知元有賦。敢將衰朽欲彈冠。</text>
<title>雨</title>,<text>孤雲日暮起中峯。半夜濛濛雨灑空。轍鮒肯終爲涸鮒。池龍方擬作飛龍。細霑江草生新綠。乍點園桃放小紅。僧榻臥聽殊有味。一閒俱是聖恩濃。</text>
<title>感懷</title>,<text>客中又見一年春。感古傷今鼻自辛。酒向愁城能破陣。詩從閒日解搜神。窮通有命樂吾道。富貴無心安我貧。睡起午窓人更靜。杜門閒坐謝淸辰。</text>
<title>寄崔伯常</title>,<text>少年豪氣詭龍騰。壯歲聲名世共稱。題詠有時橫健筆。操存每夜坐寒燈。節同孤竹凌霜翠。心似秋江帶月澄。爲問別來詩幾首。南州紙價也應增。</text>
<title>自述</title>,<text>男兒須要着鞭先。有底明時臥海壖。世故不知春已夏。客愁唯覺夜如年。映階香芍花初放。點水新荷葉欲圓。物色縱然隨處好。異鄕未可久留連。</text>
<title>送金約之之京</title>,<text>聖代難堪久海隅。着鞭今欲向京都。從來司馬能題柱。不獨終童解棄襦。漢水月明橫素練。華山雲盡展新圖。遙知故舊相逢處。應說天涯一病軀。</text>
<title>留別法泉村舍 二首○乙未。被赦到法泉而還。謫永川時作。</title>,<text>北原村舍壓長湖。湖上雲山似畫圖。每擬孤舟常蕩漾。何知匹馬又馳驅。行藏但覺天而已。窮達曾聞命矣夫。只是聖心初不忍。自知臣罪法當誅。</text>
<title>留別法泉村舍 二首○乙未。被赦到法泉而還。謫永川時作。 其二</title>,<text>北來才得濯塵衣。重貶南州事可悲。歸路敢辭題柱媿。到關應被棄襦欺。男鱞女寡情何限。主聖臣明死亦宜。回首永城三百里。不堪雙鬢朔風吹。</text>
<title>呈西坡子</title>,<text>南谷先生積德優。正郞豪氣是箕裘。歷敭臺諫謀猷壯。卜宅山林興味幽。日夕吟哦酬美景。春風步屧作淸遊。不才亦幸居旁舍。把酒相尋未肯休。</text>
<title>卽事</title>,<text>老年方覺愛吾廬。杖屨歸來興有餘。牕罅斜陽看野馬。牀頭盡日曬書魚。詩緣敎子猶相閱。酒爲娛賓或自儲。此外萬般都已遣。却疑身是在華胥。</text>
<title>題僧舍</title>,<text>春來一半在禪房。頗覺胸中道氣長。燈影透紗熏古像。鍾聲徹壁殷空床。翻經坐竹衣霑翠。啜茗吟詩字帶香。更與居僧供軟語。夜深山月上東岡。</text>
<title>雪後卽事</title>,<text>爐紅氈暖曉眠酣。不省疏簷雪撒鹽。樹木怪奇天意巧。山川渾一帝恩覃。僧牕謾憶茶相啜。客榻難敎酒更添。肯與女兒爭所似。倚軒高詠興難堪。</text>
<title>步屧</title>,<text>桃嬌杏艶鬪春深。步屧東郊更展襟。萬事不如閒送日。一生唯可醉長吟。翻雲覆雨人間手。明月淸風世外心。束縳待酬知己分。卜居將欲老山林。</text>
<title>送僧南歸</title>,<text>乾坤到處卽爲家。有底東西不憚賖。參證未如修證妙。遠遊何似臥遊多。甁添澗水納寒響。衲掛藤枝飛細花。自媿塵勞長局束。從師終擬學楞伽。</text>
<title>題本家小亭</title>,<text>綠葉低簷暑氣淸。新苔滿地雨痕靑。醉中更詠蘭亭記。閒裏聊題陋室銘。小几獨眠風灑面。故人相對酒盈甁。年衰敢欲期三顧。只合終身作白丁。</text>
<title>送人赴擧</title>,<text>偕計淸秋馬似飛。夢魂先繞鳳凰池。居家事業書千卷。客路行裝筆一枝。寶劍自含衝斗氣。長鯨元有偃溟姿。春風射破金門策。醉揷宮花步玉墀。</text>
<title>寄李正郞而立</title>,<text>爲報天曹舊侍郞。別來無日暫相忘。卜居己得村居好。取伴仍多酒伴狂。臘盡後園新菜綠。春生南谷早梅香。世人只解紆簪笏。未見韓彭與子房。</text>
<title>至日自賦 二首</title>,<text>至日關門獨自眠。客中身世正堪憐。功名未立年三十。鄕國相思路二千。皓首窮經嗟底病。丹心戀主倍如前。明窓泚筆情多少。忽得新詩一兩篇。</text>
<title>至日自賦 二首 其二</title>,<text>歲暮窮閻雪霰深。鄕人孰肯爲相尋。良辰自恨樽無酒。遠客誰憐淚滿襟。繡線忽添量日影。梅花初動見天心。長安多少繁華子。夢想風流醉盍簪。</text>
<title>奉懷氷翁</title>,<text>人間聚散似浮雲。南北相思幾斷魂。弱歲卽蒙猶子視。深情安有若翁分。腹中麤飯何曾飽。身上單衣苦不溫。惆悵此生徒自負。年方三十鬢絲紛。</text>
<title>窨中戲賦</title>,<text>積雪狂風夜刻長。韶光別向此中藏。幽如胡窖憐蘇武。暖似豳陶想太王。至日已看梅蘂白。立春先見菜芽香。從今甚欲名安樂。興到天根月窟旁。</text>
<title>送明谷俗離山之行</title>,<text>初參宴晦卽傳衣。好向靑山錫杖飛。道大戲談歸至理。心淸詩語透玄機。深村紅樹明寒逕。舊隱蒼苔上半扉。近欲往尋蒙印可。自知人事古來非。</text>
<title>送人蒙赦赴都</title>,<text>聖主寬恩特賜歸。夢魂先向華山飛。名高對策觀光日。政著分憂作郡時。鳥嶺暮雲藏驛路。漢江春水上漁磯。此行可際風雲會。不必臨岐惜別離。</text>
<title>曉行贈友人</title>,<text>佳辰匹馬賦淸遊。臨水登山似有求。客裏情懷殊軼宕。途中蹇倒亦風流。江梅帶雨香初坼。野草知時綠半抽。須共故人長共醉。浮生誰是百年留。</text>
<title>奉贈禹使君</title>,<text>早將忠義際明時。作郡循良世共推。心畏四知常有守。政高三異自無爲。訟庭日永苔渾綠。沃野春深麥半岐。多少邑人爭願借。定應仁化洽民肥。</text>
<title>哭明谷上人</title>,<text>晚向還歸托契深。客中無處不相尋。禪窓幾伴煎茶話。酒店頻同對月吟。古院已非當日主。前溪惟有舊時音。從今誰是知心者。回首靑龍涕滿襟。</text>
<title>哭友人</title>,<text>嘗聞臥疾謂尋常。執紼今朝忽斷腸。蝶伴莊周聊作夢。鳳飛玄圃欲求凰。落花舊院人何在。流水空山夜正長。惆悵音容難再奉。城南無復問傳郞。</text>
<title>送人</title>,<text>淸秋拂袖向京師。相送西郊酒一杯。今日莫傷靑眼別。明年且看錦衣回。深村紅葉隨風下。古馹黃花冒雨開。馬上料應頻得句。數篇須寄草堂來。</text>
<title>山行</title>,<text>礪嶺岧嶢碧幾重。晨行欲暮到中峯。臨危更念垂堂戒。瞰遠聊寬去國胸。谷密屢逢猿掛樹。山陰唯看鶴巢松。僧房隱在翠微裏。落日一聲雲外鍾。</text>
<title>謝金秀才 處兼 惠西菓</title>,<text>酒酲詩渴共侵陵。十載沈痾自不勝。忽被瓊漿流肺腑。端如玉露洗炎蒸。偸桃曼倩身何在。食棗安期事莫徵。誰識易中閒碩果。剝來還可壓堅氷。</text>
<title>自感</title>,<text>浮生禍福苦難眞。一落天南過幾春。身老不禁懷舊國。途窮長恨隔通津。梧桐葉上三更雨。蟋蟀聲中萬里人。艱極十年猶未泰。包羲亦是誑吾民。</text>
<title>戲贈西坡子</title>,<text>嘗聞禍福自相依。十載天涯數尙奇。夜雨滴殘孤枕夢。秋風吹起故鄕思。詩書未遂三生志。霜雪聊添兩鬢絲。已識丈人明易道。泰來當有彙征時。</text>
<title>贈崔司諫伯常</title>,<text>霽月光風氣浩然。卜居泉谷樂餘年。百篇白也詩無敵。一貫參乎道有傳。夢絶帝鄕天爵貴。祀嚴家廟孝心全。秋涼準擬相尋去。夜永淸齋共被眠。</text>
<title>觀物</title>,<text>深村長夏日何遲。觀物高齋白接罹。賈鵩甯牛俱轗軻。黔驢永鼠亦生涯。送窮未必如夫子。乞巧還應似女兒。安土樂天眞境界。一中須學仲尼時。</text>
<title>呈西坡子</title>,<text>出處曾聞自有時。百年身事付漁磯。胸中濟世經邦策。筆下吟風詠月詩。民意久懷安石起。聖心應念子陵歸。丁寧莫賦登樓賦。會見天書下紫墀。</text>
<title>謝西坡子惠桃</title>,<text>令子擎來滿一盤。忽驚仙味備甘酸。漿寒漢武金莖露。色奪楊妃醉臉丹。睡榻降魔花斷眼。詩牕澆渴雪流肝。客中未效瓊瑤報。但把微情寄筆端。</text>
<title>哭崔摠制 龍和</title>,<text>三十登壇佐太平。晚年田舍樂餘生。民心久矣思安石。天意胡然奪孔明。塵滿彤弓橫舊壁。風吹丹旐向佳城。東溟尙爾微波起。應有忠魂愧此行。</text>
<title>輓金氏</title>,<text>婦順夫和子不違。十年春氣滿庭闈。可憐偕老人猶在。誰料微痾藥未醫。鳳穴有雛長孑孑。鸞棲無偶獨依依。鏡奩塵合紗窓閉。惆悵孤魂杳莫追。</text>
<title>輓鄭漢城 擧</title>,<text>位至鴻樞壽八旬。見人談笑發天眞。壯遊燕楚觀中夏。高臥雲林度晚春。每擬竹亭陪杖屨。忽驚泉路隔風塵。吾生最有通家好。執紼誰禁淚灑巾。</text>
<title>輓李令公 殷</title>,<text>一生高義薄層霞。自是駑駘異渥洼。剖竹幾聞岐麥詠。茇棠曾採摽梅歌。接人禮厚渾無我。許國誠深不有家。二水十年珍重意。忍看丹旐向山阿。</text>
<title>奉懷春亭相國 三首</title>,<text>獨步斯文禮絶班。天生有德俾民安。房謀杜斷傾堂上。孔思周情鬧筆端。太華倚空千仞峻。長鯨吸海百川乾。十年尙昧楊花月。敢向春亭嘆仰鑽。</text>
<title>奉懷春亭相國 三首 其二</title>,<text>具瞻廊廟儼垂紳。吾道興衰在一身。晉馬錫蕃三接晝。乾龍利見十經春。摳衣庶變雕蟲學。去國翻爲賦鵩人。惆悵無因陪杖屨。停雲縹緲漢江濱。</text>
<title>奉懷春亭相國 三首 其三</title>,<text>德配伊周學孔顏。朝朝聽履入金鑾。廟堂望重調元化。道統功高闢異端。一代風雲連閥閱。十年桃李映門闌。似聞雙鬢詩班早。願上三山九轉丹。</text>
<title>代書寄八溪使君</title>,<text>撫民高義實堪欽。三載居人飽德音。衡運重輕何有意。鏡分姸醜自無心。春深里巷爭歌袴。晝永公堂獨鼓琴。爲問山翁多野趣。習池今得幾回尋。</text>
<title>新鸎</title>,<text>奇形自是異群禽。曉過東墻一片金。二月早隨芳草色。數聲長在綠楊陰。去年詩榻動詩興。今日客窓驚客心。惆悵秋來留不得。園林無處可相尋。</text>
<title>送人覲親</title>,<text>西風匹馬賦言歸。昨夜雙親夢彩衣。獻壽堂中春氣盎。問安窓外曙光微。江村露冷蒹葭響。海郡秋深橘柚肥。景物儘知隨處好。君今況復訪庭闈。</text>
<title>次新及第楊直長 繼元 席上韻</title>,<text>對策天墀遂擅場。蟾宮獨步姓名香。長安馬上看花興。具慶堂中衣錦光。祖塚想高三尺土。賓筵迭獻萬年觴。弟兄滿座雙親樂。最合厭厭到夜央。</text>
<title>詠梅竹</title>,<text>數枝新竹玉成叢。一樹寒梅雪映空。風起暗香微自發。月斜疏影淡相籠。貞心苦節淸霜後。巧態姸姿細雨中。澹泊已無華麗習。肯隨春色鬪群紅。</text>
<title>詠蓮</title>,<text>擧世徒知桃李紅。水邊誰復重芙蓉。當觀外直心求直。可法中通道貫通。處汚得淸和有節。惡文從淡德無容。丁寧合號花君子。賴是濂溪一眼功。</text>
<title>詠桃</title>,<text>忽得村桃一兩株。去年移種小墻頭。仙家道院名尤重。韻士騷人詠未休。有術可延方朔壽。無權易墮晏嬰謀。舊蹊蕪沒少來往。自笑吾生終謬悠。</text>
<title>詠鹽</title>,<text>曾將禹範讀多時。潤下成鹹理甚微。擬雪謝家名踰重。和梅殷鼎用尤奇。乍隨菖歜驚周閱。細入蓴羹媚陸機。有驥服車垂兩耳。令人愁殺賈生辭。</text>
<title>詠酒</title>,<text>香浮金瓮綠泠泠。千載佳名是麴生。楚澤已曾欺正則。竹林還復伴劉伶。主張詩壘爲雄將。降破愁城出勝兵。看取百年眞可惜。與君長醉不須醒。</text>
<title>至日詠懷。呈李正郞而立。二首</title>,<text>他鄕十載苦飄零。每遇佳辰獨掩扃。身老不堪愁與病。家貧無計醉還醒。天心透向梅梢白。春色潛歸菜葉靑。紗帽籠頭山晝靜。焚香端坐讀羲經。</text>
<title>至日詠懷。呈李正郞而立。二首 其二</title>,<text>閉關終日臥窮閻。自怪他鄕久滯淹。心切紫宸伸華祝。身依白屋作秦黔。詩情忽逐葭灰動。鬢雪聊從繡線添。爲想謫仙遊樂處。樓臺雲雨醉厭厭。</text>
<title>登淸風寒碧樓</title>,<text>寒碧樓高壓大川。重來物色亦忻然。使君意氣猶前日。敎道風流正少年。滿座佳人殊媚娬。多情遊子故留連。一聲長笛羈愁盡。徙倚欄干月上天。</text>
<title>登寧越錦江亭</title>,<text>勝地曾聞有㮈城。如今來上錦江亭。佳人度曲腸堪斷。座客傳觴手不停。二水縈回明夾鏡。千峯環拱展新屛。一杯敢忘君恩重。北望三山祝萬齡。</text>
<title>堤川</title>,<text>堤川公館碧山前。醉倚東軒欲暮天。異味堆盤蓴似雪。暗香浮瓮酒如泉。荒城落葉明周道。沃野嘉禾滿舜田。聖化卽今無遠近。萬家煙火樂堯年。</text>
<title>驪興</title>,<text>閑遊肯比宦途馳。紅樹秋光匹馬遲。十里民居連大野。千年公館俯淸漪。歌欣白雪和瑤瑟。酒倦黃流滿玉巵。醉臥不知天已曉。何人扶得下樓時。</text>
<title>上江原道監司 代人作</title>,<text>野人生活苦淸貧。萬事關心鼻自辛。男壯幾經鳴雁日。女貞虛度標梅春。在中聖訓聞諸易。出贅遺風起自秦。幸値使華宣盛化。餘波願借涸邊鱗。</text>
<title>讀唐史有感</title>,<text>天心久已向秦傾。民望何曾屬建成。世亂世治隨氣數。立功立嫡有權經。神堯可是迷端本。貞觀眞能致太平。俯仰古今無限意。半山斜日倚疏欞。</text>
<title>送同年尹奉禮 統 辭職歸養</title>,<text>思親卽日掛朝巾。匹馬新秋向故園。彩服已飄慈母夢。高風能使薄夫敦。萱堂菽水歡應足。茆屋簞瓢樂自存。可是秉彝人所共。臨分不覺愧吾惛。</text>
<title>曉坐</title>,<text>懶慢無堪不出門。焚香端坐謝乾坤。松丫鶴立山多態。池面魚行水有痕。杜酒寬心愁裏飮。羲經卜命靜中飜。夜來恐作紅塵夢。徹曉高吟兩眼昏。</text>
<title>輓盧政丞 閈 妻貞敬夫人閔氏</title>,<text>驪江一派接天潢。早沐餘波荷寵光。奕世已看門閥盛。宜家能使子孫昌。德全終始坤貞盡。禮備哀榮聖澤長。多少縉紳爭執紼。更知存沒兩煌煌。</text>
<title>奉贈李迂齋 二首</title>,<text>道德文章動九韓。天敎夫子啓群頑。從容直入程朱室。磊落優登李杜壇。晚向江山聊自晦。已無塵事更相關。君恩若許除羅網。終擬隨公作考槃。</text>
<title>奉贈李迂齋 二首 其二</title>,<text>千載箕邦一俊人。斯文興喪實關身。胸襟瑩澈呑星斗。詩律森嚴泣鬼神。靜裏謳吟閒事業。醉中談笑豁天眞。摳衣甚欲從函丈。倘爲徐生拂榻塵。</text>
<title>樓上詠懷</title>,<text>遠客悠悠獨上樓。憑高第一望神州。榴花帶露紅如滴。柳線含風翠欲浮。萬事悲歡人自老。百年興廢水空流。賴逢太守能相慰。不覺朝來已散愁。</text>
<title>戲贈友</title>,<text>積善家宜有子賢。壯年聲價動朝鮮。詩高山谷猶居後。筆健長芝却讓先。此日嶺南參會面。幾宵燈下共談天。邑中相識知多少。文彩風流獨爾憐。</text>
<title>別崔伯常</title>,<text>一生交契重陳雷。更喜他鄕得暫陪。世上毀譽難自免。客中懷抱向誰開。夜深山館看明月。臘近江郊見早梅。此去何時還會面。臨岐惆悵獨徘徊。</text>
<title>奉呈城宰舅氏</title>,<text>自許疏狂不見容。欲將身世學明農。詩緣有疾經旬廢。門爲無人盡日封。四野桑麻知歲稔。一村煙雨覺時雍。縱然聖化同天地。須信龔黃德澤濃。</text>
<title>奉酬北靑敎授金同年 久冏</title>,<text>少年同戲漢江邊。一別音容兩渺然。憂患早傷顏髮白。功名宜鑑卓臍燃。南來身世同春夢。北望山川隔暮煙。好向靑州爲敎授。似聞門弟近三千。</text>
<title>奉酬北靑敎授金同年 久冏 附原韻寄柳同年</title>,<text>君在南邊我北邊。昔年同戲夢依然。淚因別久成河落。心爲愁深貯火燃。沙煖海棠紅勝錦。日晴江柳綠如煙。何時握手開談笑。兩地相思路二千。</text>
<title>贈鄭上舍</title>,<text>得師方可見君賢。受學迂齋二十年。灑落詩章堪膾炙。淸新風彩卽神仙。樂天肯要論簪笏。愛友何曾惜酒錢。自幸南來參托契。幾宵談笑席相前。</text>
<title>偶吟</title>,<text>雪鬢霜髥老病兼。紬襟豆粥草廬深。傳家舊業餘淸苦。消日奇功付黑甜。身賤敢辭婪尾飮。寸疏長作皺眉吟。春來小洞無來往。一院花香自滿簾。</text>
<title>迂齋李先生拜禮曹正郞赴京。以詩奉呈。</title>,<text>除書此日到柴扉。聽說蒙恩拜禮闈。德望信非文仲仕。年華尙少太公歸。山村臘盡梅初發。馹路春寒雪正霏。曾笑越江垂淚別。如今送子却沾衣。</text>
<title>自述 二首</title>,<text>萬松深處一茅菴。活計無塵志不凡。屛迹自甘長闃寂。敲門誰肯或來參。山晴濃翠初排闥。樹近微涼欲透衫。更覺主恩淪到骨。焚香恒祝聖人三。</text>
<title>自述 二首 其二</title>,<text>乾坤到處卽吾庵。畢竟誰分聖與凡。懶性不嫌無客過。閒情只喜有僧參。江山已自淸人骨。塵土焉能浼我衫。俯仰古今徒是妄。何勞額癢耳生三。</text>
<title>哭柳副正 汲</title>,<text>操心謹厚寡言辭。接物謙和任是非。早向李門同作贅。幾從芹館共談詩。年當不惑身方健。病到難醫事已違。猶有幼兒隨母側。此生遺恨卽無涯。</text>
<title>謁錢村前鷄林李府尹。終日飮酒歸途發詠。</title>,<text>華堂終日管絃聲。風起香煙暗畫屛。分外忽陪耆老會。醉中偏覺笑談淸。盆梅地暖初生白。溪柳春寒未放靑。感激不辭成酩酊。歸來馬上夕陽明。</text>
<title>春雁</title>,<text>識時知禮最爲靈。何事春風又北征。雲表已離矰繳患。池邊莫戀稻粱馨。靜拳沙渚眠朝雨。亂戲煙塘弄晚晴。却憶趙樓長笛夜。幾行橫塞伴殘星。</text>
<title>獨坐</title>,<text>山深故舊絶追攀。白日翛然獨掩關。往事已同春夢覺。餘年直付醉眠閒。桃花紅嫩疏煙外。柳色靑新細雨間。遠客病來鄕思苦。幸因風景暫怡顏。</text>
<title>卽事</title>,<text>旱魃三春苦亢陽。如何正月又繁霜。稻田萬頃渾無綠。桑木千條摠是黃。薄伐山戎殲獷俗。懷柔海寇示包荒。卽今聖主方更化。變異終須作吉祥。</text>
<title>癸丑六月二十六日。叔父 諱漢 蒙賜銀帶一腰麻衣一襲烏紗帽。二十七日政。拜奉常寺尹。七月初一日政。改授大護軍。幹辦內侍茶房事。詩以爲賀。</title>,<text>亨屯易道豈誣傳。雨露今朝忽沛然。銀影尙含天日色。衣香渾惹御爐煙。擎來鸞誥題猶濕。領得烏紗製更鮮。爲報寵榮無可報。晨昏當祝萬斯年。</text>
<title>過月波亭</title>,<text>征鞍初卸倚船窓。細雨漫江白鳥雙。紅樹馹亭詩滿壁。黃茅村舍酒盈缸。郵人相饋情多款。客子高吟志不降。禮數衣冠誠朴略。信知王化及鴻庬。</text>
<title>寄贈居祖寺堂頭</title>,<text>少也飄然遠世紛。聞風誰不揖淸芬。三間屋上千峯合。萬木陰中一路分。出定有時吟好月。遊山到處伴孤雲。吾生亦是忘機者。印可終須更賴君。</text>
<title>遊山</title>,<text>吟餘策杖上高岡。北望山川劇渺茫。佳節每嗟愁裏過。流年尤覺客中忙。漁煙日暮靄蘆渚。官樹秋深明驛墻。自是登臨多慷慨。故園應亦此風光。</text>
<title>智異山深上人臨行索賦。輒口號。</title>,<text>昔非有住今何往。北去南來亦偶然。落日獨行猿影外。淸宵孤嘯鶴聲邊。揮毫舊句閒相改。出定香茶好自煎。愧我久爲塵世累。異鄕瓠繫過年年。</text>
<title>題金處士林亭</title>,<text>入門便覺主人心。茅屋依山靜且深。僊籙有時閒裏課。方書無事病中尋。溪流過雨涓涓淨。松樹留風細細吟。日暮欲歸仍挽袖。更呼美酒勸相斟。</text>
<title>至日獨酌</title>,<text>忽忽羈懷自不平。況逢佳節倍傷情。故國政悲千里隔。他鄕又見一陽生。暗香撲酒梅初動。寒響侵牕雲未晴。獨酌獨吟誰與語。興來新句偶然成。</text>
<title>卿雲</title>,<text>帝簡千年眷聖君。天開五色靄祥雲。和風醞釀成奇態。異氣薰蒸化瑞氛。彩徹層霄初煥爛。光含霽景更繽紛。小臣瞻仰懽無極。擬進新詞美舜文。</text>
<title>寄安趙兩先生</title>,<text>永山風雪歲將闌。屈指交遊似夢間。貧病十年空老大。浮沈一世足悲懽。樽前會合知難得。客裏驅馳愧未閒。自恨寒鄕無所贈。祗憑詩句報平安。</text>
<title>送人歸寧海</title>,<text>嶺外諸州多勝地。丹陽爲郡最爲雄。官閒太守唯關醉。邊靜居民但事農。嵐氣忽開山積翠。日輪初出海浮紅。蒙恩便欲相尋去。直上觀魚一盪胸。</text>
<title>奉呈權承旨 孟孫 乞藥</title>,<text>臘日僊丹拜賜廻。黃朱錯落滿盤堆。濃香剩帶爐煙出。嫩色渾含雨露來。已濟民瘝歸壽域。應調國脈向春臺。餘波莫靳霑鱗涸。抱病相如政可哀。</text>
<title>演雅</title>,<text>茅屋蕭條小似蝸。十年門外雀堪羅。日長庭樹禽相語。人靜園籬鹿自過。驢背夕陽橫牧笛。鷺邊疏雨放漁歌。從今欲學龍蛇蟄。騎鶴楊州奈爾何。</text>
<title>送李而立赴京</title>,<text>匹馬淸秋向漢陽。路人爭識紫薇郞。能名尙動天官裏。好夢先歸寶座傍。洛水風煙詩滿稿。蘂城雲雨酒盈觴。若爲兩腋俄生翅。到處從公鬧一場。</text>
<title>卽事</title>,<text>十里江村樹木奇。小牕閒臥謝淸時。稻香肯怕塵生甑。草軟何憂馬齕箕。山靜獨吟殊有味。日高方起自無爲。官途多少驅馳者。春去秋來摠不知。</text>
<title>題還歸寺壁</title>,<text>阿川東畔路岐遙。獨向禪扉手自敲。遠近樹光秋雨岸。短長人影夕陽橋。峯頭片月明僧榻。松頂孤雲傍鶴巢。莫怪揮毫來汚壁。祗緣豪氣竟難調。</text>
<title>彥陽使君與客携酒見訪。翌日詩以爲謝。</title>,<text>聯鞍山路過窮閻。一聽跫音喜未任。葭管灰飛陽已復。梅窓日煖酒堪斟。醉中不省多違禮。醒後方知有愧心。共說宿酲須自解。携壺莫憚更來尋。</text>
<title>謾成</title>,<text>別墅淸幽壓大江。歸來三徑已荒涼。鸎知求友啼前樹。燕解迎人語近墻。月過竹窓分冷影。風吹花塢帶殘香。十年役役徒爲耳。擬向莊周學坐忘。</text>
<title>到村舍詠懷</title>,<text>澗水潺湲繞弊廬。歸來猿鶴亦欣如。半夜疏雨行扶杖。滿榻涼風臥看書。閒愛山僧分野菓。懶從溪鹿踏園蔬。却嫌天上群公子。尺素時時問起居。</text>
<title>遊城西</title>,<text>苦被風光惱客懷。杖藜徐步郡城西。柳垂一岸吟春鳥。花覆千家響午鷄。浮世只宜閒送日。佳辰最合醉如泥。算來此計眞良計。莫放深壺到處提。</text>
<title>題僧舍</title>,<text>十里疏鍾落晚風。尋鍾覓路到中峯。橋臨澄澗橫前影。徑踏荒苔沒後蹤。入院但逢僧面壁。出門猶見鶴巢松。夜深月白無人語。獨坐遙聆大壑淙。</text>
<title>九日登安東映湖樓。次古人韻。</title>,<text>吾生漂泊遠遊多。今上高樓興轉加。千里一身長去國。七年萬死又離家。倚欄最恨醒臨水。落帽誰期醉揷花。坐瞰滄波殊有味。何須怪怪學浮槎。</text>
<title>登圓明寺小樓贈安上人</title>,<text>獨向雲山訪道林。小樓終日共登臨。淸泉漱砌生寒響。老木當軒積翠陰。洞裏煙霞朝復暮。世間興替古猶今。十年官路吾何事。終擬從今臥一岑。</text>
<title>憶淸州</title>,<text>西原縹渺隔關河。相望年來恨轉加。里巷時時喧笑語。樓臺處處鬧笙歌。花濃毛谷生員宅。柳暗金村副令家。詩酒風流猶髣髴。北歸何日更經過。</text>
<title>早春述懷</title>,<text>村家寥落少人知。寄傲南窓岸接罹。歲歲賣癡癡尙在。年年治病病難離。雨催溪柳金渾樹。春盎江梅雪滿枝。自笑寸心爲物惱。朝來又賦數篇詩。</text>
<title>輓鄭中樞 欽之 大夫人</title>,<text>年踰八十又三春。積善傳家世所尊。節聳柏舟全婦道。宴霑楓陛沐天恩。鴻樞重望曾傾國。翟茀榮光更照門。五福已兼人事盡。千秋譽聞動乾坤。</text>
<title>遊山戲作示同遊</title>,<text>與客登山醉似泥。山花笑我烏帽欹。白鳥點江雪落鏡。黃鸎穿柳金懸絲。浮生祗可少壯日。行樂要及春風時。請看陶劉一朝死。松下無人持酒巵。</text>
<title>李訓導 甫欽 拜集賢殿博士。詩以爲賀。</title>,<text>集賢高閣近蓬萊。博士淸班亦偉哉。入奉經筵陳說學。校讎天祿騁雄才。久歆騏驥非凡骨。總識椅桐有美材。莫嫌七載初離核。九萬鵬程自此開。</text>
<title>偶題</title>,<text>天賦人才獨靳吾。平生事業僅操觚。篇章敢擬三紅句。博塞唯知五白呼。風送花香薰杖屨。日高松影落杯盂。算來痛飮眞良計。貴賤終同水一漚。</text>
<title>送裴生 絢 赴軍威覲親</title>,<text>秋風拂袖賦言旋。迢遞羅山隔杳然。祖席倍傷歸騎迫。高堂應夢彩衣鮮。男兒欲遂平生志。學問須勤少壯年。爲報錦還當有日。莫貪萊戲久留連。</text>
<title>送利城全使君 強</title>,<text>利城東接肇基邦。十載籌邊聖慮長。邑是創新多緩急。才優應變足弛張。身馳馹騎名愈重。耳帶綸音意更忙。不必遠師循吏傳。致安民業卽爲祥。</text>
<title>古柏</title>,<text>獨立空原老幹長。天生異物豈尋常。寧將艶態爭桃李。但保貞心傲雪霜。寒色肯移千載翠。疏陰不變四時涼。莫言材大終難用。曾入明堂作棟樑。</text>
<title>輓權司諫 參○仲子克和爲時名人。故第三句及之云。○代人作</title>,<text>錦省淸班濫得偕。每慙聯步上天階。朝陽已作將雛鳳。夕枕俄驚入夢鷄。舊宅日斜秋草合。新阡山遠暮雲埋。都門執紼情多少。丹旐號風月欲低。</text>
<title>寄權書房 擥</title>,<text>妙齡才調冠諸英。竊忝葭莩作弟兄。學問已能窮聖域。文章應復闡家聲。閒中日月詩添稿。堂上晨昏養致誠。莫怪數年連眊矂。從來大器晚方成。</text>
<title>上權判書 踶</title>,<text>曾將螢雪謁松山。梨峴三年幾共懽。鸎榜聯名私自幸。鳳池高步迥難攀。莊周貸粟心逾切。貢禹彈冠歲又闌。怊悵令嚴身且賤。龍門無計一開顏。</text>
<title>奉贈兪監司 孝通</title>,<text>秋風承命下靑雲。千里關東霈大恩。控制一方威自重。寵持雙印望仍尊。樓臺勝處詩添稿。案牘閒時酒滿樽。臥病未能扶上馬。聊將寸赤貢轅門。</text>
<title>送平壤判官</title>,<text>平壤山川信少雙。至今傳是太師邦。地連華夏多形勝。俗被遺風絶亂哤。樹葉暗藏箕子廟。柳絲低拂大同江。想知衙罷閒吟處。醉倚高樓月滿窓。</text>
<title>奉送江原道兪監司 孝通 還朝 二首</title>,<text>大火流西露氣淸。朝天路上馬蹄輕。二年棠茇多遺澤。一曲陽關慘別情。父老塡街看寵命。君王前席問蒼生。嗟余久作窮途客。空向靑雲羨此行。</text>
<title>奉送江原道兪監司 孝通 還朝 二首 其二</title>,<text>玉節遙馳化已淸。綸音忽降寵非輕。杯深未洗傷離恨。語短難窮感德情。野館凄涼秋雨過。馹程迢遞暮雲生。北原五載空留滯。愧殺西郊又送行。</text>
<title>病中</title>,<text>歲暮羈愁自不勝。況逢羸疾更侵陵。兒癡未解親調藥。妻戇惟知苦乞僧。默想少年如夢寐。可憐今日最哀矜。何當強健還鄕去。閉却柴門臥枕肱。</text>
<title>移居</title>,<text>數頃城東土可菑。卜居今復結茅茨。南山豆學淵明種。細雨橙從子美移。敢把安危憂世道。且將窮達任生涯。午窓偃臥政無事。林鳥一聲春晝遲。</text>
<title>酬妙圓上人</title>,<text>領袖華嚴禮絶班。曾拋竹馬訪冠山。世情林葉摧霜盡。詩態氷壺帶月寒。別後幾年長刮目。夢中今日又開顏。何緣可得從師去。共倚松窓對翠巒。</text>
<title>卽事 二首</title>,<text>年過四十鬢如蓬。否運於今尙未窮。痛飮可師張酒酒。甘言莫學蜜翁翁。風吹巷柳初搖綠。雨浥園桃半吐紅。把筆偶吟成日課。自知詩律漸多工。</text>
<title>卽事 二首 其二</title>,<text>城東小屋似禪庵。大隱由來却類凡。敢向孔門聞一貫。欲從周廟戒三緘。春鋤藥圃香薰手。夜釣煙江月滿衫。好是聖朝爲野老。曾知世味備酸鹹。</text>
<title>訪圃隱先生舊居賦</title>,<text>晨興盥櫛而衣冠兮。坐靜室而焚香。讀周易之數卦兮。奄瞌睡而憑床。夢一羽人頎而長兮。揖我告我而言之昌。曰今天氣之方春兮。花木滿野以紛芳。固宜狂歌痛飮以自樂兮。亦奚爲乎數墨而尋行。浮生若夢兮。竟學何施。欻焉覺而深思兮。豈其言之我欺。果已往之不可復追兮。當來者之庶幾。佩僕夫以酒壺方。鳴石徑以筍車。涉南川而問柳兮。登東岡而尋花。忽中道而坎止兮。迺圃隱之舊家。爰回步而彷徨兮。心蘊憤而增嗟。方其坐廟堂而進退百官兮。號令馳其霆雷。喜有賞而怒有刑兮。陽和霜凜之迭開。立太學以講道兮。扶斯文於敗頹。聘異域而諭義兮。椎髻稱臣而咸來。吾東方禮樂典章賴以大備兮。信王佐之偉才。天何不弔而遽隕兮。志士碩人莫不爲社稷而肝摧。今歲月之幾何兮。令人思慕之益深。宅舍沒於榛蕪兮。獨梅竹之蕭森。羌覽物而興懷兮。終日攀撫而悲吟。瀉椒槳而奠一杯兮。諒貞魂之必歆。哀今之爲仕兮。誰爲雌而誰雄。食君之祿恐不隆兮。實未效於寸功。徼君之爵患不崇兮。顧有闕於飭躬。唯知趨利而避害兮。何蠢蠢之足攻。嗚呼死生亦大矣。孰不惡死兮。君子樂死於忠。孰不欲生兮。丈夫且恥其苟容。能殺身以成仁兮。世有幾其如公。慨九原之不可作兮。余將曷從。</text>
