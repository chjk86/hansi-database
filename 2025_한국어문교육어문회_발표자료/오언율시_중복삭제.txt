<title>寓興</title>,<text>願言扃利門。不使損遺體。爭奈探利者。輕生入海底。身榮塵易染。心𪚥垢難洗。澹泊與誰論。世路嗜甘醴。</text>
<title>蜀葵花</title>,<text>寂寞荒田側。繁花壓柔枝。香經梅雨歇。影帶麥風欹。車馬誰見賞。蜂蝶徒相窺。自慚生地賤。堪恨人棄遺。</text>
<title>古意</title>,<text>狐能化美女。狸亦作書生。誰知異類物。幻惑同人形。變化尙非艱。操心良獨難。欲辨眞與僞。願磨心鏡看。</text>
<title>長安旅舍。與于愼微長官接隣。</title>,<text>上國羇栖久。多慚萬里人。那堪顏氏巷。得接孟家隣。守道惟稽古。交情豈憚貧。他鄕少知己。莫厭訪君頻。</text>
<title>贈雲門蘭若智光上人</title>,<text>雲畔構精廬。安禪四紀餘。筇無出山步。筆絶入京書。竹架泉聲緊。松欞日影疎。境高吟不盡。瞑目悟眞如。</text>
<title>題雲峰寺</title>,<text>捫葛上雲峰。平看世界空。千山分掌上。萬事豁胷中。塔影日邊雪。松聲天半風。烟霞應笑我。回步入塵籠。</text>
<title>旅遊唐城。贈先王樂官。</title>,<text>人事盛還衰。浮生實可悲。誰知天上曲。來向海邊吹。水殿看花處。風欞對月時。攀髯今已矣。與爾淚雙垂。</text>
<title>泛海</title>,<text>掛席浮滄海。長風萬里通。乘槎思漢使。採藥憶秦童。日月無何外。乾坤太極中。蓬萊看咫尺。吾且訪仙翁。</text>
<title>謝人見訪</title>,<text>長安霖雨後。思我遠相過。寂寞蝸牛舍。徘徊駟馬車。恒飢窮子美。非病老維摩。莫署吾門去。聲名恐更多。</text>
<title>八月十五夜</title>,<text>共看中秋月。高樓對酒壺。雲頭初湧出。天面淨都盧。子落恒娥桂。光潛老蚌珠。誰知淸景好。却勝武昌都。</text>
<title>用前韻贈演之</title>,<text>風波早出世。實賴千金壺。我愛高僧遠。誰知甲姓盧。資身唯鉢飯。悟性護衣珠。膝下歡猶在。逡巡戀故都。</text>
<title>贈眉叟</title>,<text>丹穴有鳳凰。一朝生鸑鷟。初離產毻中。五色文章足。飛來入南國。豈可樊籠束。何時出大平。鳴應韶簫曲。</text>
<title>訪咸子眞山居</title>,<text>先生隱市朝。負郭構茅舍。爲是愛山人。頻邀好事者。飮酒子誠能。吟詩我亦頗。優游數畝園。寬於一天下。</text>
<title>有懷眉叟 四首</title>,<text>伽耶有高士。吐納駐童顏。爾汝形骸外。文章伯仲間。受書黃石老。問路具茨山。禦寇今何在。乘風去不還。</text>
<title>有懷眉叟 四首 其二</title>,<text>與君久別離。觸處摠堪悲。巫峽秋雲暮。湘江夜雨時。異鄕同是客。古國去無期。祇憶山陰地。孤舟訪戴逵。</text>
<title>有懷眉叟 四首 其三</title>,<text>少年才思贍。往往擅場闈。世路知音寡。雲山拂袖歸。身窮名益進。貌脊道何肥。豈久吳中隱。天文動少微。</text>
<title>有懷眉叟 四首 其四</title>,<text>掛冠金闕下。結社碧山中。自謂羲皇上。誰知易道東。雄深子長學。孤潔范丹風。往日交遊者。唯餘田舍翁。</text>
<title>次韻松風亭 三首</title>,<text>亭下盤松老。臨風韻更悲。枝垂靑麈尾。幹出黑虯姿。夜子偸閑拾。新圍按夢知。欲思遺一句。才愧沈佺期。</text>
<title>次韻松風亭 三首 其二</title>,<text>貞心任榮悴。何喜亦何悲。故結傍圍影。休誇直上姿。寒聲淸夜聒。孤節勁風知。更欲閑來賞。逢僧月下期。</text>
<title>次韻松風亭 三首 其三</title>,<text>都爾思賢操。無乃令人悲。長材似和嶠。磥砢抱幽姿。孤立如蕭瑀。忠勁君所知。不願明堂柱。聊與雲山期。</text>
<title>李相國 光緖 挽詞</title>,<text>兩代黃扉相。時稱萬石君。獨全知畏愼。早白爲憂勤。遺令孤皆奉。陰功世莫聞。秋風數行淚。灑與北印墳。</text>
<title>贈湛之</title>,<text>去國同流落。今朝入帝關。天敎雙劍合。亂後一珠還。歲月粘衰鬢。風霜改舊顏。平生交分厚。猶喜更追攀。</text>
<title>次前韻奉答 二首</title>,<text>昔子潮陽去。歸途雪擁關。已應知死所。豈料得生還。未縱靑冥靶。俄緇白玉顏。相逢一樽酒。談笑更容攀。</text>
<title>次前韻奉答 二首 其二</title>,<text>紫氣浮函谷。吾知正度關。世嗟才久屈。道直詔徵還。詩妙誰如杜。書奇又止顏。他年同報國。事業笑何攀。</text>
<title>贈覺禪老</title>,<text>高擲雲間鉢。輕浮海上杯。敲床二虎吼。呪鉢一龍來。水檻靑煙濕。風巖翠霧開。予非陶靖節。蓮社日遊陪。</text>
<title>秋送金先輩上第還鄕</title>,<text>射策登高第。騰裝返故鄕。春同鸎出谷。秋趁鴈隨陽。落日愁行色。孤煙慘別腸。明年會相見。好去莫霑裳。</text>
<title>詠筆管</title>,<text>憶爾抽碧玉。孤直挺寒林。風霜苦不死。反見鋒刃侵。誰將獨夫手。刳出比干心。爲汝欲雪憤。當書直言箴。</text>
<title>詠忘</title>,<text>世人皆忘我。四海一身孤。豈唯世忘我。兄弟亦忘予。今日婦忘我。明日吾忘吾。却後天地內。了無親與踈。</text>
<title>寓古 三首 其二</title>,<text>吾觀萬物生。造化空自勤。徒生楚茨蔓。徒產荊棘繁。不使指佞草。延引榮其孫。遂令天下士。邪正久未分。</text>
<title>題九品寺</title>,<text>草暗工防路。苔頑不避門。松風夜響谷。山氣曉蒸軒。林菓猿搖落。巖泉鳥浴渾。居僧偏好事。贊導閱名園。</text>
<title>次韻東皐子用杜牧韻。憶德全。</title>,<text>歸去追彭澤。佯狂憶翰林。一心山色古。雙鬢雪痕深。鸎日漫多思。鴈天空寄音。每逢詩酒會。誰與放高吟。</text>
<title>奇尙書林塘次古人韻</title>,<text>占斷千年地。新開一洞仙。池淸鋪淨練。笋逬走狂鞭。鸚鵡窺籠語。鴛鴦枕岸眠。炎光九十日。何日不秋天。</text>
<title>次韻崔老育才見寄</title>,<text>海村曾卜築。雙鬂雪飄然。擧白頻中聖。燒丹學上仙。床鋪蘄竹簟。琴弄岱絲絃。相憶數千里。蟾輪幾缺圓。</text>
<title>謝江南靜上人惠松扇十柄</title>,<text>製自心機妙。煙峯落翠虬。遙分萬壑籟。遣作一堂秋。紺碧綾紋細。斕斒玉柄脩。感恩何處驗。滿面汗渾收。</text>
<title>友人見和。復次韻。</title>,<text>携宜遮鬢鶴。搖訝動髥虬。團月何須夜。凉風不待秋。象牙卑石虎。鵲趐笑塗脩。但恐奪寒令。先敎暑氣收。</text>
<title>適意</title>,<text>獨坐自彈琴。獨飮頻擧酒。旣不負吾耳。又不負吾口。何須待知音。亦莫須飮友。適意則爲歡。此言吾必取。</text>
<title>月師方丈畫簇二詠 蓼花白鷺</title>,<text>前灘富魚蝦。有意劈波入。見人忽驚起。蓼岸還飛集。翹頸待人歸。細雨毛衣濕。心猶在灘魚。人噵忘機立。</text>
<title>又用東坡詩韻</title>,<text>道人愛深居。隱几形似木。靜坐不出門。有如凍鼈縮。跫然聞足音。一笑響空谷。玆遊豈偶然。宿債負幽獨。</text>
<title>六無奈何</title>,<text>無奈綠楊何。依依傍杏花。伴旗搖酒店。妬舞拂倡家。雨後難勝嚲。風前自任斜。趁春如未賞。時節急蹉跎。</text>
<title>六無奈何 其二</title>,<text>無奈芳草何。王孫怨未過。踏歌偏感慨。鬪戱競喧譁。翠毯兼煙暖。靑裙夾道斜。趁春如未賞。何處詑繁華。</text>
<title>六無奈何 其三</title>,<text>無奈紅杏何。芳園惱意多。露葩堆淚血。日萼損顔酡。今日花盈樹。明朝子滿柯。趁春如未賞。抱恨可從他。</text>
<title>六無奈何 其四</title>,<text>無奈紅桃何。嫣然竹外斜。滿枝繁洒血。映樹自蒸霞。影拂尋仙路。香分擇婿車。趁春如未賞。風雨落泥沙。</text>
<title>六無奈何 其五</title>,<text>無奈李花何。空庭拆雪葩。最憐同姓木。還有去年花。綠葉初相映。瓊姿恰倍加。趁春如未賞。樂事向誰誇。</text>
<title>六無奈何 其六</title>,<text>無奈櫻桃何。那堪着地多。無情鸎擺落。有信蝶來過。細葉微藏蔕。繁花逬壓柯。趁春如未賞。零落謾長嗟。</text>
<title>梁閣校見和。復用前韻。</title>,<text>無奈綠楊何。狂風舞亂花。翠煙南北路。落日兩三家。密葉藏鸎暗。柔條掠馬斜。趁春如未賞。衰鬢已蹉跎。</text>
<title>梁閣校見和。復用前韻。 其二</title>,<text>無奈芳草何。流年恰恰過。生池吟宛轉。藉地醉喧譁。細露漙漙滴。輕風獵獵斜。趁春如未賞。寂寞老京華。</text>
<title>梁閣校見和。復用前韻。 其三</title>,<text>無奈紅杏何。夕陽凝恨多。嬌含芳意釅。偸學醉腮酡。欲使花專樹。應遲子滿柯。趁春如未賞。造物亦嫌他。</text>
<title>梁閣校見和。復用前韻。 其四</title>,<text>無奈紅桃何。門前映柳斜。路迷金谷障。天失赤城霞。舞妓簪雲䯻。遊人走鈿車。趁春如未賞。芳臉易埋沙。</text>
<title>梁閣校見和。復用前韻。 其五</title>,<text>無奈李花何。輕盈綴軟葩。誰留千片雪。變作十分花。爲愛玉顔𧰟。更無紅粉加。趁春如未賞。年少那時誇。</text>
<title>梁閣校見和。復用前韻。 其六</title>,<text>無奈櫻桃何。濃香特地多。盈枝幸未落。載酒有誰過。舞蝶貪芳蘂。流鸎撲翠柯。趁春如未賞。廻首謾含嗟。</text>
<title>矮松</title>,<text>爲草希芝蘭。爲鳥慕鸞凰。憐汝矮且小。意若大而長。雖生瓦縫間。尙學松蒼蒼。若更觀爾性。當須待嚴霜。</text>
<title>次韻文長老賦橘</title>,<text>荊土偏生託。璇星遍散飛。中藏白玉腦。外襲鬱金衣。種致將侯等。懷宜遺母歸。君從何處得。歲暮見方稀。</text>
<title>泛舟</title>,<text>江遠天低襯。舟行岸趁移。薄雲橫似素。踈雨散如絲。灘險水流疾。峯多山盡遲。沈吟費翹首。正是望鄕時。</text>
<title>初入黃驪 二首 其二</title>,<text>草草事行李。茫茫涉梗艱。燎鬚隨病妺。扇枕憶慈顔。上國風塵暗。南州日月閑。此邦堪土著。端稱養踈頑。</text>
<title>醉遊下寧寺</title>,<text>偶到湖邊寺。淸風散酒醺。野荒偏引燒。江暗易生雲。碧嶺侵沙斷。奔流夾岸分。孤舟何處泊。漁笛晚來聞。</text>
<title>題鳳頭寺</title>,<text>寺古山猶碧。僧高地更淸。野雲含雨意。松籟僭秋聲。落日鵶邊耿。殘霞𪚥外明。詩人餘習氣。摘葉寫幽情。</text>
<title>寓花開寺。贈堂頭。時以病寓居。</title>,<text>暫得休休樂。聊償役役勞。石泉飛趁遠。松蔓走緣高。草際蟬遺蛻。林間鳥墮毛。憑師容卜築。小隱此簪蒿。</text>
<title>自花開到故人惠雲師所住龍潭寺。留題。</title>,<text>空谷風猶響。寒溪水自舂。養憐支遁馬。呪下涉公龍。小圃澆靈朮。幽庭護稚松。一聲淸夜磬。半月落遙峯。</text>
<title>八月三日</title>,<text>陶愁憑釅醑。扶病賴枯藤。伏石頑龜縮。奔峯怒馬騰。無風松自籟。欲霽霧光蒸。素習愛雲水。前身莫是僧。</text>
<title>八月七日黎明。發龍潭寺。明日泛舟龍浦。過洛東江泊犬灘。時夜深月明。迅湍激石。靑山蘸波。水極淸澈。跳魚走蠏。俯可數也。倚船長嘯。肌髮淸快。洒然有蓬瀛之想。不覺沈痾頓釋。江上有龍源寺。寺僧聞之。出迎於江上。固請入寺。予辭之。邀僧至船上。相對略話。因題二首。 其二</title>,<text>淸曉泛龍浦。黃昏泊犬灘。黠雲欺落日。狠石捍狂瀾。水國秋先冷。船亭夜更寒。江山眞勝畫。莫作畫屛看。</text>
<title>明日放舟不棹。順流東下。舟去如飛。夜泊元興寺前。寄宿船中。時夜靜人眠。唯聞水中跳出之魚鱍鱍然有聲。予亦枕臂小眠。夜寒不得久寐。漁歌商笛。相聞于遠近。天高水淸。沙明岸白。波光月影。搖蕩船閣。前有奇巖怪石。如虎踞熊蹲。予岸幘徙倚。頗得江湖之樂。噫。江湖之樂。雖病中不可以不樂。況乎日擁紅粧。彈朱絃。得意而遊。則其樂曷勝道哉。得詩二首云。</title>,<text>碧天浮遠水。雲島認蓬萊。浪底紅鱗沒。烟中白鳥來。灘名隨地換。山色逐舟廻。喚取江城酒。悠然酌一杯。</text>
<title>又泛舟</title>,<text>一棹漾流去。蕭然八月秋。落帆靑草岸。繫纜白蘋洲。燈暗風搖帳。江寒月滿舟。僕夫應怪我。病裏亦閑遊。</text>
<title>十一日。早發元興。到靈山部曲。探韻得人字。</title>,<text>靈山最僻邑。客路尙荒榛。歲儉有逋戶。民淳多老人。黃鷄啼呃喔。蒼鼠出嚬呻。數箇緇衣吏。驚馳似迓賓。</text>
<title>行過洛東江</title>,<text>百轉靑山裏。閑行過洛東。草深猶有路。松靜自無風。秋水鴨頭綠。曉霞猩血紅。誰知倦遊客。四海一詩翁。</text>
<title>十六日。次中庸子詩韻。</title>,<text>霸紲不到處。白雲僧自閑。烟光愁暮樹。松色護秋山。落日寒蟬噪。長天倦鳥還。病中深畏客。白日鎖松關。</text>
<title>初入龍宮郡</title>,<text>初入龍宮郡。林端出麗譙。渦圓官妓笑。磬折縣胥腰。激水寒搖岸。垂楊綠映橋。居民皆地着。斥鷃亦逍遙。</text>
<title>一十五日。旅舍書懷。</title>,<text>江城連日飮。蠻國半年留。衾薄踈鄕夢。衣寬洩旅愁。霜華寒鬪月。山色冷磨秋。爲報臨卭令。相如久倦遊。</text>
<title>旅舍有感。次古人韻。</title>,<text>寂寞寄人宅。淹延費歲華。麥花鋪白雪。楓葉染丹霞。木老看垂菌。池寒吊敗荷。長安何日到。目斷碧天涯。</text>
<title>思家</title>,<text>鴈信方三到。蟾輪已五虧。荒蘺殘露菊。寒樹爛霜梨。最憶鵶頭女。還懷犀角兒。城東一區宅。誰肯葺茅茨。</text>
<title>是日日暮。朴君文老邀予往宿漢谷別業。夜歸置酒有作。</title>,<text>竝轡丹楓路。靑蛾細馬駄。卸鞍喧櫪馬。擡炬落林鵶。愛客期投轄。遊仙到爛柯。旅情多感寓。擊節自狂歌。</text>
<title>發忠州。將指黃驪有作。</title>,<text>踏遍東南路。吾鄕欲去休。更尋松徑樂。深猒瘴天遊。過嶺捫紅日。循江瞰碧流。忠泉昨夜宿。越女笑難留。</text>
<title>江頭暮行</title>,<text>路抱長川遠。雲低曠野平。天寒征鴈苦。沙漲宿鷗驚。鬼火林間碧。漁燈雨外明。歸舟晚未泊。鵶軋櫓猶鳴。</text>
<title>將發黃驪有作</title>,<text>窮秋客南國。今日向長安。未護陶園菊。空紉楚畹蘭。日輪吟外轉。天幕醉中寬。胡奈授衣月。單衫正怯寒。</text>
<title>新晴</title>,<text>久雨長愁客。新晴似媚人。姸姸花笑日。嫋嫋柳嬌春。圓滑鶯聲巧。輕翾蝶翅匀。十分風景麗。正好醉芳辰。</text>
<title>訪盧秀才永祺。用白樂天韻同賦。</title>,<text>半岸烏紗帽。閑敲綠玉扉。柳深鸎百囀。林晚鳥雙歸。太白甘時後。陶潛悟昨非。紛華方戰退。始覺卜商肥。</text>
<title>復和</title>,<text>一龍期作友。凡鳥豈題扉。琴客春多思。碁僧晚未歸。身窮道轉富。心是貌還非。不羨夸毗子。裘輕馬亦肥。</text>
<title>仲冬十四日。同文丈老，朴還古。訪興聖寺成禪老。路上口占。</title>,<text>覓伴成三老。危巓度木梢。猛風衝帽過。微雪點衣消。路遠猶甘皸。人遐幾費翹。興來聊訪戴。不必見招邀。</text>
<title>二子見和。復答之。</title>,<text>雪華堆瓦縫。寒氣束林梢。道已將時左。愁宜託酒消。天門鳴鈿轂。仙禁簇金翹。獨向窮山去。只應猿鶴邀。</text>
<title>和宿德淵院 二首</title>,<text>落日三盃醉。淸風一枕眠。竹虛同客性。松老等僧年。野水搖蒼石。村畦繞翠巓。晚來山更好。詩思湧如泉。</text>
<title>和宿德淵院 二首 其二</title>,<text>碧湖晴瀲灎。芳草遠芊綿。問路三千里。知名四十年。愛凉憑水檻。眺遠上雲巓。老衲渾多事。評茶復品泉。</text>
<title>和湖上偶遊</title>,<text>春遊陽成憊。旅意動含悽。緣蔓扶顚樹。蒼苔護圮堤。暮江煙柳重。曉岸露花啼。歌吹楊州路。風流憶竹西。</text>
<title>和塊居空館</title>,<text>右院閱人久。荒村得酒踈。詠詩驚谷鳥。投飯聚池魚。江寂潮廻後。山明日側初。春慵渾作癖。得句不須書。</text>
<title>偶吟二首有感</title>,<text>拙直由天賦。艱難見世情。杜門妨客到。釀酒對妻傾。苔徑少人跡。松園空鳥聲。田園歸計晚。慚愧晉淵明。</text>
<title>暮春。同崔博士甫淳。訪尹注簿世儒。置酒用東坡詩韻各賦。</title>,<text>對酌三盃酒。難窺數仞墻。落花詩思亂。殘日醉歌長。我鬢初抽綠。君名早飮香。相逢文字飮。何必奏伊涼。</text>
<title>復和</title>,<text>綠樽傾北海。紅臉憶東墻。日月衰容換。乾坤舞袖長。室蘭曾襲臭。佩蕙各紉香。賴有淸風榻。披襟快納凉。</text>
<title>又贈尹公</title>,<text>蔡門初倒屣。闕里孰麾墻。筆海怒濤迅。醉鄕歸路長。鵝黃空酌酒。雞舌早含香。何日同簪管。賡吟殿閣凉。</text>
<title>題璨首座方丈</title>,<text>雙眉無處展。一笑爲誰開。日欲三竿上。房尋十笏來。釵頭頻落灺。品字漸成灰。山室茶談足。何須索酒盃。</text>
<title>又賦木如意占字</title>,<text>僧家無長物。獨此最堪觀。玄鶴頭方側。蒼蛇尾半蟠。堅頑等身木。安穩護肩山。莫使季倫見。珊瑚樹不完。</text>
<title>奇尙書宅賦怒猿</title>,<text>猿公有何嗔。人立向我嘷。爾思巴峽月。猒絆朱門高。我戀碧山隱。浪受紅塵勞。我與爾同病。胡爲厲聲咆。</text>
<title>己未五月日。知奏事崔公宅。後爲晉康公。 千葉榴花盛開。世所罕見。特喚李內翰仁老，金內翰克己，李留院湛之，咸司直淳及予。占韻命賦云。</title>,<text>玉顔初被酒。紅暈十分侵。葩複鍾天巧。姿嬌挑客尋。爇香晴引蝶。散火夜驚禽。惜𧰟敎開晚。誰知造物心。</text>
<title>將赴全州幕府。李中敏見贈。次韻答之。在王禪師方丈作。</title>,<text>別離無幾日。誰與放狂吟。莫被霜欺鬢。唯將月照心。煙江鎔碧玉。露菊沸黃金。相憶是何處。萬山深復深。</text>
<title>劉同年冲祺見和。次韻答之。</title>,<text>子語重金玉。臨行吟復吟。大山寧倒地。壯士不移心。綠蟻浮連海。靑蛾笑直金。此時斟我意。訓誡不須深。</text>
<title>題全州孝子里立石</title>,<text>立石標孝子。不曾鐫姓氏。不知何代人。孝行復何似。伊昔魯曾參。不入勝母里。脫令見此石。絶欲卜隣寄。</text>
<title>莫導爲州樂 四首</title>,<text>莫導爲州樂。爲州乃反憂。公庭喧似市。訟牒委如丘。忍課殘村稅。愁看滿獄囚。也無開口笑。況奈事遨遊。</text>
<title>莫導爲州樂 四首 其二</title>,<text>莫導爲州樂。爲州憂轉新。怒顔訶郡吏。曲膝拜王人。屬郡行春慣。靈祠乞雨頻。片時閑未得。何計暫抽身。</text>
<title>莫導爲州樂 四首 其三</title>,<text>莫導爲州樂。爲州憂轉稠。身無尺帛暖。囊欠一錢留。妻恚嚬難解。兒飢哭不休。三年如未去。白髮欲渾頭。</text>
<title>莫導爲州樂 四首 其四</title>,<text>憂深何以遣。些少宴遊晨。盞斝生靑暈。琴箏羃素塵。江山應蓄怨。花柳若爲春。不是風情薄。官箴大逼人。</text>
<title>二月日。餞太守政滿朝天。夜宿永寧寺。</title>,<text>遠餞朝天客。閑尋結草僧。春寒殘雪在。日暮凍雲凝。古壁苔纏錦。虛欞月耿燈。參軍乘暇日。臥任髮鬅鬙。</text>
<title>將向南原。獒樹驛樓上。次壁上詩韻。</title>,<text>烏園侵午出。獒樹片時留。閑鹿眠深草。幽禽浴淺溝。山供滿目畫。風送一襟秋。再入帶方國。天敎飽勝遊。</text>
<title>次板上資玄居士韻 二首</title>,<text>楞迦山逈秀。百舍試來尋。二聖影留室。千年煙鎖林。身雲雖不住。性月本無沈。蓮舍容吾否。空門宿習深。</text>
<title>次板上資玄居士韻 二首 其二</title>,<text>勝事聞來久。神蹤杳莫尋。幽鼯飢出壁。獨鶴倦投林。塔影侵陰斷。鍾聲度遠沈。何當解墨綬。聊此結茅深。</text>
<title>自嘲 入京後作</title>,<text>冷肩高磊落。病髮短蕭踈。誰使爾孤直。不隨時卷舒。誣成市有虎。正坐水無魚。只合作農老。歸耕日荷鋤。</text>
<title>遊竹州萬善寺。次板上諸學士詩韻。二首</title>,<text>寺藏靑草暗。路入碧蘿深。谷密閑雲聚。園荒猛燒侵。曉風饒鐸舌。夕月浸潭心。好在靑山色。休官欲重尋。</text>
<title>遊竹州萬善寺。次板上諸學士詩韻。二首 其二</title>,<text>曲澗水微咽。空巖雲自廻。烟輕霜練靜。山嫮畫屛開。黃犢駄童去。靑猿送客來。爲憐風景好。下馬更低徊。</text>
<title>自竹州舁母携姊。將赴長安。示甥壻鄭生柔。</title>,<text>輦母又將姊。崎嶇赴上都。欲刲王子股。頻燎李公鬚。逬淚樹鸎囀。斷膓山鳥呼。憑何寬旅恨。童背負芳壺。</text>
<title>又次新賃草屋詩韻 五首</title>,<text>杜門無客到。煮茗與僧期。荷耒且學圃。歸田當有時。貧甘老去早。閑厭日斜遲。漸欲成衰病。踈慵不啻玆。</text>
<title>又次新賃草屋詩韻 五首 其二</title>,<text>寓興撫桐孫。虛心對竹君。林深鵶哺子。園靜鳥呼群。坐石吟移日。開窓臥送雲。塵喧卽咫尺。閉戶不曾聞。</text>
<title>又次新賃草屋詩韻 五首 其三</title>,<text>點點階苔紫。茸茸徑草靑。殘生浮似夢。破屋豁於亭。不省空囊倒。猶嫌一日醒。詩成誰復愛。自寫枕頭屛。</text>
<title>又次新賃草屋詩韻 五首 其四</title>,<text>心已如焦穀。人誰射毒沙。老於詩世界。謀却酒生涯。默笑觀時變。閑吟感物華。在家堪作佛。靈運已忘家。</text>
<title>又次新賃草屋詩韻 五首 其五</title>,<text>寧爲學稼老。恥作出貲郞。賦食籠狙類。忘機入鳥行。深藏玉自貴。不採蘭何傷。獨喜童烏輩。蹁躚繞我床。</text>
<title>詠鷄</title>,<text>出海日猶遠。乾坤尙未明。沈酣萬眼睡。驚破一聲鳴。索食呼雌共。誇雄遇敵爭。吾憐五德備。莫與黍同烹。</text>
<title>美人怨 廻文</title>,<text>膓斷啼鸎春。落花紅蔟地。香衾曉枕孤。玉臉雙流淚。郞信薄如雲。妾情搖似水。長日度與誰。皺却愁眉翠。</text>
<title>五月六日。飮雞林子家。</title>,<text>竹間圍玉局。花下酌瓊觴。醉覺乾坤窄。閑知日月長。摘嘗櫻子爛。折揷槿枝芳。不有君家在。何時笑一場。</text>
<title>與兒輩行園中</title>,<text>不履芳園久。今朝信步遲。花分先後發。樹詰舊新移。凡草莫敎長。芳蘭幸自滋。物名詩足記。兒爾奉毫隨。</text>
<title>山中</title>,<text>趨世尙難休。到山何憚阻。半日僧䆫閑。足償南北步。日落巖雲屯。霧蒸山雨霽。靜裏不妨吟。詩成卽是偈。</text>
<title>次韻陳學正澕聞琴 二首</title>,<text>人琴幸暗合。絃手穩相迎。寓古心逾淡。通仙骨欲輕。淸於巖溜落。幽却谷風生。聽罷月微側。冷然洗我情。</text>
<title>次韻陳學正澕聞琴 二首 其二</title>,<text>凄景調商促。陽春撫角迎。數聲敲月謾。餘韻出花輕。舊譜胷中了。新翻意外生。倩君能聽否。雖老尙鍾情。</text>
<title>遊九品寺迫晚</title>,<text>山險馬猶蹶。路長人易疲。驚鼯潛入草。宿鳥已安枝。虛閣秋來早。危峯月上遲。僧閑無一事。除却點茶時。</text>
<title>次韻文長老聞友人彈琴</title>,<text>通仙從水府。舞幻向珠宮。淚滴哀彈裏。心冥古韻中。寒敲松檻月。靜落竹階風。不待煩柔指。都令骨肉融。</text>
<title>謝人贈茶磨</title>,<text>琢石作孤輪。迴旋煩一臂。子豈不茖飮。投向草堂裏。知我偏嗜眠。所以見寄耳。研出綠香塵。益感吾子意。</text>
<title>退公無一事 七首</title>,<text>退公無一事。寂寞似孤村。頭岸鹿胎幘。身遮犢鼻褌。虎來猶白日。蚊噆未黃昏。笑矣殘城守。徒勞夢掖垣。</text>
<title>退公無一事 七首 其二</title>,<text>退公無一事。高臥北軒風。壞壁蛇遺蛻。荒階蟻曳蟲。睡餘浮眼纈。病後落頭蓬。笑矣殘城守。形容劇野翁。</text>
<title>退公無一事 七首 其三</title>,<text>退公無一事。暑氣謾蒸人。吟久巾欹領。眠多簟印身。碁閑遊毒手。酒盡錮饞脣。笑矣殘城守。生涯老更貧。</text>
<title>退公無一事 七首 其四</title>,<text>退公無一事。默坐念空王。飢鼠登書架。幽禽入印床。不堪消永日。聊喜向斜陽。笑矣殘城守。無由放舊狂。</text>
<title>退公無一事 七首 其五</title>,<text>退公無一事。白首若孤囚。未識邦侯樂。空思法從遊。朝廷天共遠。日月水同流。笑矣殘城守。貪官莫退休。</text>
<title>退公無一事 七首 其六</title>,<text>退公無一事。門外吏人稀。耳靜嫌蟬噪。身拘羨鳥飛。屋矮頭可觸。地窄手難揮。笑矣殘城守。何時告滿歸。</text>
<title>退公無一事 七首 其七</title>,<text>退公無一事。散髮自逍遙。對客蒸蔬菜。呼兒灌藥苗。顔因猒世變。首爲望京翹。笑矣殘城守。剛膓老赤銷。</text>
<title>與玄上人遊萬日寺。次壁上韻。</title>,<text>遙峯毫較細。遠舶芥分微。夕瘴尤添熱。秋雲好翳暉。巖高猿易苦。林靜鳥猶稀。吟久難迴馬。從敎露濕衣。</text>
<title>玄上人見和復用前韻</title>,<text>夢酣仙境勝。身着畫屛微。露重猶疑雨。江昏未信暉。他山脚底歷。此地眼中稀。僧榻移時話。方歸覺皺衣。</text>
<title>玄上人見和復用前韻 其三</title>,<text>白沙鋪地遠。碧水際天微。雨惡增秋浪。霞明助夕暉。路幽逢虎熟。海瘠得魚稀。五馬人誰識。蕭然似布衣。</text>
<title>與忠原崔書記仁恭。遊紫鷰島濟物院亭。用板上諸公韻賦之。</title>,<text>一江無價景。數棟壓流亭。落日能黃赤。奔濤互白靑。海神剛挾勢。河伯詎分庭。漸遠𪚥𪚥𪚥。𪚥容與水形。</text>
<title>崔書記見和。復題。四首 其二</title>,<text>豁於遊笠澤。酣却醉蘭亭。仙島鼇頭碧。蠻天鳥外靑。漁燈明極浦。僧屧響空庭。過客詩中識。何須面對形。</text>
<title>崔書記見和。復題。四首 其三</title>,<text>蕩身停木道。豁眼上江亭。鷺頂翹垂白。鳧翁引濯靑。潮聲殷虛廡。山翠滴幽庭。莫是眞人住。何煩卜地形。</text>
<title>崔書記見和。復題。四首 其四</title>,<text>地高猶壓海。心巧更營亭。遠島人烟白。深林鬼火靑。魚堪求丙穴。鵝豈費黃庭。莫使畫家見。幷描我瘦形。</text>
<title>王大后挽詞 大上皇母。受勑述。</title>,<text>沙麓曾膺慶。銀潢早毓源。孫爲王后貴。子作上皇尊。白日璇宮鎖。彤床玉璽存。國人懷舊德。痛哭送鷖軒。</text>
<title>詠筍</title>,<text>此君眞勁抗。還有抱兒時。未作琅玕股。猶包錦繡皮。才看尖角出。已見遠鞭馳。中有干霄幹。饞脣且忍飢。</text>
<title>冬柏花</title>,<text>桃李雖夭夭。浮花難可恃。松柏無嬌顔。所貴耐寒耳。此木有好花。亦能開雪裏。細思勝於柏。冬柏名非是。</text>
<title>十五日。蒙恩量移桑梓黃驪縣。一十二日。行次竹州。寓宿萬善寺。次板上諸公韻。二首○予辛酉年遊此寺所和詩也。在第十卷。</title>,<text>野望際天斷。村耕入壤深。地卑微潤泫。山近薄寒侵。古壁塵霾面。枯枏蠹剝心。我詩先有讖。落職果重尋。</text>
<title>十五日。蒙恩量移桑梓黃驪縣。一十二日。行次竹州。寓宿萬善寺。次板上諸公韻。二首○予辛酉年遊此寺所和詩也。在第十卷。 其二</title>,<text>古院昔曾到。殘年今復廻。巖分雷電裂。殿屹鬼神開。幽穴鼯頻出。生臺鳥自來。孤臣逢勝境。欲去重徘徊。</text>
<title>住老賢上人。以過客諸公所賦詩釘壁。乞予次韻。二首</title>,<text>巖深藏古寺。林暝失前村。野雉莎鞦靡。山鷄錦翼翻。誰家松蓋屋。是處柳搖門。流落吾何恨。渾身費國恩。</text>
<title>住老賢上人。以過客諸公所賦詩釘壁。乞予次韻。二首 其二</title>,<text>落日低層嶺。孤雲界遠村。鳥尋泉脈吸。牛踏地皮翻。境勝賓留句。僧高盜避門。主人情鄭重。鮫泣感深恩。</text>
<title>莊惠王后挽詞</title>,<text>一星中極配。四德後宮規。金屋恩方洽。瑤臺路莫追。雲蹤雖縹緲。蘭葉尙繁滋。萬世重泉下。行崇國母儀。</text>
<title>喜雨</title>,<text>人皆新有田。得雨抃不止。我無一畝地。爲國誠自喜。國廩如有餘。吾食何時匱。願天賜澤周。先自公田始。</text>
<title>借名勤酒</title>,<text>爲引詩天子。方斟酒聖人。花王含笑勸。鸎友唱歌頻。還債錢兄在。留歡燈婢親。竹君扶路返。秉燭月娥新。</text>
<title>初帶犀作</title>,<text>望汝知幾日。乘時到此身。瞻前無別樣。耀後爲他人。眼惜斑文背。腰旋皀革頻。連逢下馬客。始覺異常倫。</text>
<title>次韻崔學士 宗粹 和舊詩見訪 此詩乃內願堂大禪師廓雲首唱也。公和二首。予於禪師方丈見之。和一首屬公。故公和三首來訪。予復次韻云。五月也。</title>,<text>感君迴鈿勒。訪我款茅堂。坐欠梅粧艶。盃無桂醑香。相逢歡未洽。重見話應長。莫厭頻來往。家才隔一岡。</text>
<title>次韻崔學士 宗粹 和舊詩見訪 此詩乃內願堂大禪師廓雲首唱也。公和二首。予於禪師方丈見之。和一首屬公。故公和三首來訪。予復次韻云。五月也。 其二</title>,<text>會見調金鉉。何嗟滯玉堂。杏梅遲早發。蘭菊後先香。經世子難免。讓賢吾所長。煩公來見代。歸老萬松岡。</text>
<title>次韻崔學士 宗粹 和舊詩見訪 此詩乃內願堂大禪師廓雲首唱也。公和二首。予於禪師方丈見之。和一首屬公。故公和三首來訪。予復次韻云。五月也。 其三</title>,<text>伊昔鸎溪巷。相知自草堂。更遊千里遠。同翫一花香。曠刦舊緣厚。平生交分長。莫忘吾沒後。噀酒酹遙岡。</text>
<title>次韻和白樂天病中十五首 幷序 初病風</title>,<text>天方猒此翁。虛熱幸而攻。癢似通身疥。搖嫌顫手風。案唯堆藥餌。庭不剗蒿蓬。冬暖蠅猶在。相謀到枕中。</text>
<title>九月六日。聞虜兵來屯江外。國人不能無驚。以詩解之。 其二</title>,<text>我道胡雛悍。僅若好吠犬。犬也好吠人。其終完者鮮。狺狺吠高耳。高德亦何累。但益修政經。保德兼保水。</text>
<title>謝李侍郞送酸梨碧桃</title>,<text>梨似黃金滑。桃如碧玉團。在園端有實。飣坐正宜飡。病口方嫌爽。煩心獨嗜酸。投來適我意。深祕忌兒看。</text>
<title>謝李侍郞送酸梨碧桃 其二</title>,<text>朶雲開璨璨。丸菓得團團。坐受何煩盜。含消不力飡。形均無巨小。味節適甘酸。愛客猶難饋。留爲後日看。</text>
<title>次韻李侍郞見和桃梨詩二首。以四首和之。庚子十月 其二</title>,<text>雖從天自化。孰把手能團。一樹名眞貴。千年實已飡。入腸驚大爽。留液嚥餘酸。黃碧交相映。還將玩好看。</text>
<title>次韻李侍郞見和桃梨詩二首。以四首和之。庚子十月 其三</title>,<text>知君眞鄭重。惠我此圓團。手拭纖毛啖。刀裁片月飡。實遵同棗設。異味與樝酸。致物何多侈。堪將富貴看。</text>
<title>次韻李侍郞見和桃梨詩二首。以四首和之。庚子十月 其四</title>,<text>不獨喉流潤。還憐掌弄團。舊聞千戶等。緬想七枚飡。投老頻遭病。爲兒反好酸。憑君休問疾。物自代來看。</text>
<title>次韻李侍郞復和桃梨詩四首見示。依韻和成六首。其末二章。一謝摘盡樹上餘桃見寄。一謝最後所餉金色大梨云。</title>,<text>眞他此仙菓。不定似珠團。無脛猶跳至。滋唇使快飡。齊成雙絶色。俱帶十分酸。我若明年在。何如更惠看。</text>
<title>次韻李侍郞復和桃梨詩四首見示。依韻和成六首。其末二章。一謝摘盡樹上餘桃見寄。一謝最後所餉金色大梨云。 其二</title>,<text>跳圓長習見。咀破尙疑團。碧把瑠璃嚼。黃擎琥珀飱。譬梅形校大。方橘味尤酸。必自神仙得。難將百菓看。</text>
<title>次韻李侍郞復和桃梨詩四首見示。依韻和成六首。其末二章。一謝摘盡樹上餘桃見寄。一謝最後所餉金色大梨云。 其三</title>,<text>緻內皮成隔。嫌隅狀作團。欲消多小䬼。須殿暮朝飱。物性於吾稱。書生本自酸。還思眞侈菓。翻愧眼寒看。</text>
<title>次韻李侍郞復和桃梨詩四首見示。依韻和成六首。其末二章。一謝摘盡樹上餘桃見寄。一謝最後所餉金色大梨云。 其四</title>,<text>仰樹難觀的。堆盤始覺團。感宜頭上戴。奉惜口中飱。物自成君蓄。生應爲我酸。衰翁病已久。天肯不哀看。</text>
<title>次韻李侍郞復和桃梨詩四首見示。依韻和成六首。其末二章。一謝摘盡樹上餘桃見寄。一謝最後所餉金色大梨云。 其五 此謝摘盡樹上餘桃見寄</title>,<text>知予病所嗜。卷送樹頭團。爛到深霜摘。新揮浥露飱。緗非當日碧。甘入舊時酸。豈意一旬內。令吾得再看。</text>
<title>次韻李侍郞復和桃梨詩四首見示。依韻和成六首。其末二章。一謝摘盡樹上餘桃見寄。一謝最後所餉金色大梨云。 其六 此謝後所餉金色甘梨</title>,<text>金梨脩數寸。脩不要其團。大似拳堪貴。甘如蜜足飱。若容今也美。何憶昔之酸。中我病中欲。休煩裹飯看。</text>
<title>辨諱詩</title>,<text>雖云父母名。二字不偏諱。言在不言徵。孔聖所曾示。世人惑於是。於二皆諱二。禮文炳丹靑。有目何不視。</text>
<title>明日偶題 一首</title>,<text>詩癖不須嗔。有時霑潤利。物從意表來。吝惜非吾志。均分飢凍人。不啻單醪醉。單醪徒醉恩。其實飮川耳。</text>
<title>又傷目病</title>,<text>我尙不畏死。此病堪任置。其痛竟難堪。爲有此身耳。四大本非眞。頗亦悟斯理。如今覺痛覺。未入三摩地。</text>
<title>得本省所送鶴翎扇分人</title>,<text>雪紙鶴飜翎。金環鼠開目。張翕因筠籤。翩翩得風足。六月手中搖。炎光何處伏。宜哉分與人。引涼那忍獨。</text>
<title>丁學士 而安 送酒酌飮有作</title>,<text>丁君顧我厚。送此一壺酒。能忍不之嘗。此意良難負。左目雖被翳。唇舌幸無憊。兩手亦得存。持飮庸何害。</text>
<title>秋日書懷</title>,<text>富貴也悲秋。孤吟況弊裘。閱多人寵辱。問幾日歸休。落葉埋金井。疏砧響石樓。聊將倦遊興。欹枕問滄洲。</text>
<title>次韻朝守</title>,<text>淸切天居近。徘徊閣道深。樓明初榜殿。月落半庭陰。煙色籠溫樹。風聲度舜琴。醉顏侵夜起。殘夢雜微吟。</text>
<title>夕守</title>,<text>薄暮趨宸伏。彤庭逐貴遊。詩懷憑酒得。世態向人羞。新月彎宮樹。華燈上御樓。坐思天下事。何日借前籌。</text>
<title>次韻陳學正 澕 聞琴 二首○李奎報</title>,<text>人琴幸暗合。絃手穩相迎。寓古心逾淡。通仙骨欲輕。淸於巖溜落。幽却谷風生。聽罷月微側。泠然洗我情。</text>
<title>次韻陳學正 澕 聞琴 二首○李奎報 其二</title>,<text>悽景調商促。陽春撫角迎。數聲敲月慢。餘韻出花輕。舊譜胸中了。新翻意外生。倩君能聽否。雖老尙鍾情。</text>
<title>次韻林秀才春樓有感</title>,<text>何處春光好。浮萍觸處忙。柳風碧裊裊。花雨紅浪浪。樽酒談盤古。笙歌醉洛陽。倚欄文長老。詩味爲誰長。</text>
<title>遊興天寺次韻諸公所題</title>,<text>洞密煙𪚥𪚥。高樓揷上峰。石跨林下虎。松臥澗邊龍。月聖山多色。風狂海變容。此來塵土𪚥。洗盡數觴𪚥。</text>
<title>次朴先生𪚥答韻</title>,<text>多日讀書苦。知君大瘦生。蠅頭輕祿利。蝸角笑功名。狂蹄雲千里。高吟月五更。老來無白髮。何處服黃精。</text>
<title>𪚥堂兄尙書秋野曉行 𪚥𪚥</title>,<text>瘦馬殽殘月。秋風野意寬。葉聲和帽落。山影撲衣寒。鴈沒霜天遠。蟲飛露草𪚥。陟崗詩未畢。初日掛銅盤</text>
<title>再遊興天寺。次林天院韻。</title>,<text>煙深難覓路。梯逈恐憑虛。白石叱羊伏。碧樓驚蜃噓。牛閑堤草遠。鷺去野雲舒。杜瘦詩堪詠。溪山畫不如。</text>
<title>追和先君餞西京別留趙侍郞通</title>,<text>修眞中自靜。貪道外如癡。即此蕭條會。不宜離別隨。東都明月夜。西邑綠楊時。兩地三年夢。故人千里思。</text>
<title>西湖泛舟。到見佛寺。次諸賢韻。</title>,<text>問寺一廻舡。層臺揷暮煙。磬搖雲外月。樓動水中天。妙說聞揮塵。仙遊見散錢。波濤今未息。師獨大平眠。</text>
<title>過龍泉驛 三首</title>,<text>洞天行數里。形勢險崤函。草茂藏珠岸。虹𪚥蘊璞嵓。人憐垂柳折。鳥愛落花含。誤入神仙境。殊慙俗跡凡。</text>
<title>過龍泉驛 三首 其二</title>,<text>欲去人心遠。驚呼罷黑甜。出門嗟日昃。涉水喜風恬。樹色含煙重。溪聲激石添。黃昏誰解報。空碧淡虛蟾。</text>
<title>到須弥山寺忽覩先人所題三首因次其韻 其二</title>,<text>登山路幾千。白日忽昇天。櫬竹心非俗。飡霞骨欲仙。架嵓開靜室。𪚥木引淸泉。黃絹碑文異。誰敎妙手鐫。</text>
<title>到須弥山寺忽覩先人所題三首因次其韻 其三</title>,<text>開西渾戰地。師獨太平人。蔬糲充飢腹。煙霞養瘦身。吟風誇草聖。賣月慠錢神。一讀先翁句。紗籠更拂塵。</text>
<title>因齋事。到正安寺有作。</title>,<text>日晩尋僧遠。林深覓路難。定肩高聳岳。談舌廣翻瀾。藥竈朝猶暖。茶泉夏更寒。祝君成願牘。瀝血又刳䏏。</text>
<title>次金郊館詩韻</title>,<text>山山與水水。萬萬復千千。征斾拂雲外。酒旗飄柳邊。風塵曾慠世。桃浪可尋仙。迎送郵籤急。敀來似夢然。</text>
<title>𪚥解歌</title>,<text>別後思君淚。盈衾已作淵。欲行行屢誤。將語語難全。念此誰爲爾。非君孰使然。阿誰徑催喚。借見未魂前。</text>
<title>題古阜縣客舍 幷序</title>,<text>瀛州形勝地。半日駐征鞍。牛岸短煙暗。鷺村疎雨殘。倚欄花氣暖。欹枕竹聲寒。早晩投簪紱。隨君理釣竿。</text>
<title>次韻玉果縣客舍李按部留題</title>,<text>春雨𪚥𪚥𪚥。𪚥𪚥𪚥念𪚥。旅愁燈燭𪚥。𪚥𪚥𪚥𪚥知。吟罷詩盈軸。歡餘酒滿巵。此行猶可記。落筆愧羲之。</text>
<title>次韻題玉龍寺三首 其三</title>,<text>溪山千古𪚥。草樹四時靑。爐鴨頻開喙。床龜好養靈。一條防火杖。數幅換鵝經。這裏許多味。幽奇不可形。</text>
<title>歷謁白月寺堂頭。次韻壁上詩。二首</title>,<text>佛川村兩聖。於此卜芳隣。白月山光遠。𪚥𪚥𪚥𪚥新。幾時相訪道。一旦共歸眞。可惜千年事。鏘鏘激後人。</text>
<title>次韻題五臺寺 三首</title>,<text>御札題華榜。層臺聳翠巓。慈風三草地。法雨四花天。聖境輸檀懇。眞空締芥緣。勤勤更瞻仰。廣大自如蓮。</text>
<title>次韻題五臺寺 三首 其二</title>,<text>幽栖山閴𪚥。道兒鶴飄然。暮聽三千偈。朝觀十二緣。竹聲風雨夜。松色雪霜天。賴有紗籠句。佳名壓八巓。</text>
<title>許司業諱珙作寓物六藝詩。其首篇寓於雲。因以名之。次韻奉呈。 寓物</title>,<text>油然一片雲。出自千尋壁。寸刻送滂沱。群枯蘇點滴。往來令電隨。變化與龍敵。記取涸中鱗。恩波時一激。</text>
<title>許司業諱珙作寓物六藝詩。其首篇寓於雲。因以名之。次韻奉呈。 琴</title>,<text>琴心素莫涯。燈彙紅凝壁。柱硬又絃乾。山峨而水滴。成連媿未工。鍾子慙爲敵。妙手妙中殫。知音知後激。</text>
<title>許司業諱珙作寓物六藝詩。其首篇寓於雲。因以名之。次韻奉呈。 棋</title>,<text>棋勇決仙鄕。兵權奪赤壁。聲酣玉扃鳴。滿換銅壺滴。味好賴身閑。歡深因手敵。吾君賭也無。曾把忠誠激。</text>
<title>許司業諱珙作寓物六藝詩。其首篇寓於雲。因以名之。次韻奉呈。 書</title>,<text>書傳鳥印沙。洒愛雅棲壁。虎攫恐風生。龍騰疑雨滴。端如朝至尊。壯若赴勍敵。醉筆雜眞行。手中私電激。</text>
<title>許司業諱珙作寓物六藝詩。其首篇寓於雲。因以名之。次韻奉呈。 畫</title>,<text>畫來纔尺縑。摹得倚天壁。欲水綠先凝。將花紅已滴。詩淸略可同。塑妙何曾敵。麟閣煥丹靑。功名意更激。</text>
<title>許司業諱珙作寓物六藝詩。其首篇寓於雲。因以名之。次韻奉呈。 射</title>,<text>意射日中烏。彎瞻雲外壁。飛髇頭上鳴。流血馬前滴。旣彀羿誇功。能弦漢摧敵。誰憐中石人。撚箭空哀激。</text>
<title>許司業諱珙作寓物六藝詩。其首篇寓於雲。因以名之。次韻奉呈。 御</title>,<text>犯曉御燕山。未捕躋越壁。蹄催截玉奔。汗濕聯錢滴。可穆滿陪遊。非王良孰敵。公乎更着鞭。舞向瑤臺激。</text>
<title>中秋後一日。因賻鄭侍郞忌齋。遊薦福寺。堂頭老宿。求詩甚勤。因取案上木庵禪師語錄。披得山堂晨興詩。次韻贈之。老宿以此語錄見惠曰。我是弟子</title>,<text>千門擾擾中。一室斗寥寂。中秋天氣涼。灎瀲氷輪入。晨興露未晞。石上苔半濕。排門汚禪扃。莫厭征人迹。</text>
<title>元日</title>,<text>白雪餘鄒谷。靑春入庾園。世皆憐薄宦。天亦念衡門。詩鬢驚鸞鏡。忠誠掛獸樽。蟄龍何日解。霖雨隔黎元。</text>
<title>附東萊雜詩 雪谷東萊雜詩十首中此一篇。乃憶洪崖先生而作。</title>,<text>當日洪平甫。波瀾起筆端。高才不遇世。晚歲此爲官。憔悴身仍病。吟哦興未闌。壁間無一字。豈爲和詩難。</text>
<title>敬次雪谷鄭先生韻</title>,<text>經綸蘊腹裡。詞藻動毫端。落拓辭宣室。飄零滯縣官。大名垂竹帛。餘慶照門闌。感念當年事。深慙繼述難。</text>
<title>次洪使君韻。</title>,<text>緬想洪崖老。當年取友端。銅章守海邑。玉陛輟仙官。雪谷曾題壁。雲孫更倚闌。鸞膠無處得。方覺續絃難。</text>
<title>次雪谷弔洪崖。爲洪興海作。</title>,<text>芳菲傷歲晏。淪謫海雲端。郢路哀重阻。湘潭寄一官。龍蛇驚鵩舍。詞翰弔烏闌。斟酌山陽恨。應知忍淚難。</text>
<title>次韻</title>,<text>同調憶前輩。長嘯倚天端。雅望洪崖老。一麾江海官。百年遺躅地。今日宦情闌。衮衮雲仍在。方知種德難。</text>
<title>用壁上韻。爲嶺伯洪景望令丈作。</title>,<text>聽說崖翁事。乾愁動百端。萊山邑宰日。麗代舍人官。舊蹟空題壁。孤吟獨凭闌。應知無一字。要待子雲難。</text>
<title>感念先祖洪崖事蹟。仍次雪谷韻。</title>,<text>退食收封事。詩成錦繡端。高標迥拔俗。小邑謾爲官。簡冊名猶著。雲仍慶未闌。淸篇有知己。郢曲和皆難。</text>
<title>次雪谷韻</title>,<text>歎息思遺直。悠悠意萬端。遠投萊作宰。曾以諫爲官。一病緣憂國。三年獨倚闌。楚魂招不得。行路古猶難。</text>
<title>次平海公館後亭詩韻</title>,<text>公館多幽鬱。褰衣上後亭。疏簾風燕舞。高樹露蟬聲。地古村容老。天低水面平。溪山皆舊眼。記我去年行。</text>
<title>是日過孤山驛</title>,<text>破驛依山麓。居民勢可憐。薄田荒不種。逋戶索無煙。吏酷豺當路。賓多馬困鞭。何時回太古。飽食得安眠。</text>
<title>是日過鐵嶺</title>,<text>巨嶺橫空半。東西路此分。登高笑前將。負險怯孤軍。絶澗氷和雪。危峯石戴雲。無人修古壘。天下但崇文。</text>
<title>宿銀溪驛</title>,<text>馬首前途熟。歸來已再經。天寒積雪白。夜永一燈靑。暗室聞飢鼠。疏簾見小星。溪名如有實。豈得屬郵亭。</text>
<title>九日過多林驛</title>,<text>冒曉尋山驛。茅茨傍水潯。負暄鮐背曲。伏櫪馬瘡深。度嶮腰如束。凌寒口似噤。朝暉猶未上。爐火直千金。</text>
<title>過松澗驛</title>,<text>一區幽澗隘。雙嶺擁嵯峨。墻北狐貍走。門前雉兔過。地磽秋穫少。洞密暮寒多。聞說渠生理。踟躕獨自嗟。</text>
<title>十日宿林丹驛</title>,<text>黃昏投古館。數戶閉柴扉。隔岸人猶語。棲林鳥已稀。幽窓多鬱氣。暖堗挫寒威。年儉困供億。寧敎妻子肥。</text>
<title>過楓林驛</title>,<text>望煙知有驛。老吏出迎忙。馬困溪山遠。人稀草樹荒。飢鼯緣壞壁。飛雪洒虛堂。王事隨吾後。遲留已夕陽。</text>
<title>宿龍潭驛</title>,<text>寄宿茅茨下。霜濃洌氣嚴。困來伸病脚。危坐撚疏髥。屋老塵棲壁。窓明月掛簷。心忙眠未穩。斗覺夜猒猒。</text>
<title>十一日過王溪驛</title>,<text>吏引緣溪路。平田桑柘疏。林間逢猛犬。氷底見纖魚。門有輪蹄困。家無䃫石儲。傷時空仰屋。寒日照荒墟。</text>
<title>過澄波渡</title>,<text>古渡舟如葉。天寒波更澄。崩崖懸醜石。斷岸積層氷。浪鳥近堪枻。游魚深莫罾。篙師敢輕淺。手有濟人能。</text>
<title>宿白嶺驛</title>,<text>歸路天容慘。凍雲增暮寒。眼明看傳舍。身倦卸征鞍。喬木藏煙塢。靑松立雪巒。倚窓瞻鵠嶺。蒼翠出雲端。</text>
<title>過桃源驛</title>,<text>小亭臨大道。遙望是桃源。風雪滿深巷。草萊埋壞垣。誰將此山驛。輕比古仙村。百歲興亡裏。居民半不存。</text>
<title>次高城客館詩韻</title>,<text>海嶠昏陰卷。村墟霽景明。晚涼浮几席。空翠落簷楹。雪裏苔巖瘦。風前麥壟平。屢經凋弊邑。無術濟民生。</text>
<title>題寒松亭</title>,<text>四仙曾會此。客似孟嘗門。珠履雲無迹。蒼官火不存。尋眞思翠密。懷古立黃昏。惟有煎茶井。依然在石根。</text>
<title>八月將赴京。又有旨。仍行秋祭。南行路上有作。</title>,<text>鞍馬關東路。秋黃再入槐。吏民嫌拙政。山水猒凡才。昨已推相送。今胡去又廻。多慙見沙鳥。虛過釣魚臺。</text>
<title>次洛山詩韻</title>,<text>大聖圓通境。曾聞海上峯。恩同甘露潤。香有紫泥封。隨類身常現。纏迷眼不逢。莫論眞與假。但自禮慈容。</text>
<title>至順二年九月十七日。罷任如京。過順忠關。</title>,<text>杖節入關口。還從此路歸。朔風吹列戟。落葉滿征衣。未救民間病。寧敎國體肥。縱傾東海水。難洗二年非。</text>
<title>豫讓橋</title>,<text>一片荒橋石。誰留國士名。山含千載憤。日照九泉誠。不爲恩難報。徒求事易成。此言眞有激。邪佞合心驚。</text>
<title>松都。送朴少卿忠佐北上。</title>,<text>玉管停三疊。金杯勸十分。但應期報主。不用惜離群。草盡駝鳴磧。風高雁叫雲。平生四方志。淸夢又隨君。</text>
<title>北上</title>,<text>斷雁秋聲苦。荒鷄夜色闌。呼燈憎僕懶。騎馬怕兒寒。草動霜飄袂。氷穿水逬鞍。主恩猶未報。努力敢求安。</text>
<title>北上 其二</title>,<text>去魯情何極。遊秦興未闌。每懷姜被暖。誰念范袍寒。對酒頻彈劍。吹燈乍枕鞍。白雲看漸遠。安得報平安。</text>
<title>馬上</title>,<text>驅馬上丘原。黃塵滿征鞍。嘉禾槁已盡。杲杲升朝暾。豈爲去鄕國。悲歌行路難。願言得甘霔。維以慰黎元。</text>
<title>馬上 其二</title>,<text>隻輪載家具。夫婦相挽推。行行日數里。就食南州來。民生苦與樂。造物已安排。顧予是何者。對之獨傷懷。</text>
<title>馬上 其三</title>,<text>日午汗如濯。小立溪聲中。飛塵欃馬過。氣若烈火烘。鳴蜩悅美蔭。倦鳥思深叢。何時紫霞洞。欹枕聽松風。</text>
<title>馬上 其四</title>,<text>傴僂驛中卒。顚倒身上袍。移床拂簟席。卮酒慰我勞。致君媿無術。旅食驚二毛。區區欲何爲。亦來煩爾曹。</text>
<title>相州夜發</title>,<text>宵征圖避暑。淸興亦難窮。星斗蒼茫外。山川寂寞中。滿衣芳草露。拂面綠槐風。此夜華堂月。還應夢轉蓬。</text>
<title>相州夜發 其二</title>,<text>舊遊眞一夢。浪跡又飄蓬。故國飛雲下。征途畏景中。野平山隱地。村遠樹浮空。愧負平生志。非求汗馬功。</text>
<title>題長安逆旅</title>,<text>車馬函關道。風塵季子裘。轍環天下半。心逐水東流。萬事唯呼酒。千山獨倚樓。靑雲有知己。未用嘆悠悠。</text>
<title>鄭莊公墓</title>,<text>先王樹懿親。欲使庇本根。京叔固違道。鄭莊亦少恩。遂令群公子。繼亂殘斯民。革面事三主。鄙哉蔡封人。</text>
<title>許文貞公墓 魯齋</title>,<text>魏公懷粹德。倔起際風雲。絳灌雖同列。唐虞欲致君。辟雍方繪像。泉路久修文。慕藺嗟生晚。荒涼馬鬣墳。</text>
<title>邠州</title>,<text>行穿山窈窕。俯見樹扶疏。地僻宜澗飮。民醇多穴居。麥黃仍水碓。桑綠已繅車。看取田園樂。周家積累餘。</text>
<title>涇州道中</title>,<text>出谷天無際。登坡路始平。塞雲拖雨黑。野日隔林明。萬里思親淚。三年戀主情。哦詩聊自遣。漸覺錦囊盈。</text>
<title>古風 七首</title>,<text>歲暮連日雪。百卉俱拉摧。政恐入新春。陰雲仍未開。娟娟一樹梅。脈脈在空谷。幽香人不知。瘦骨淸如玉。</text>
<title>古風 七首 其二</title>,<text>宵寒夢易破。展轉不自聊。攬衣起窺戶。落落星月高。開爐具燈火。坐聽風枝號。念彼窮谷士。誰與同其袍。</text>
<title>古風 七首 其三</title>,<text>公子遠行役。鞍馬光翕赩。憔悴玉樓妾。忍淚不敎滴。念之不可忘。奮飛無羽翼。寒鍾鳴苦遲。何時東方白。</text>
<title>古風 七首 其四</title>,<text>三冬天地閉。龍蛇蟄幽宮。世道多反覆。君子有固窮。虛窓列遠岫。白雲度晴空。從嗔不迎客。揮琴送飛鴻。</text>
<title>古風 七首 其五</title>,<text>蘇秦學鬼谷。適取勞其生。起來佩相印。足使妻嫂驚。胡爲任寸舌。抵死談縱橫。便有二頃田。知渠不躬耕。</text>
<title>古風 七首 其六</title>,<text>山中有故人。貽我尺素書。學仙若有契。此世眞蘧廬。軒裳非所慕。木石難與居。不如飮我酒。死生任自如。</text>
<title>古風 七首 其七</title>,<text>淸朝樂無事。十日九下帷。偶然出官道。立馬看奔馳。草草功名士。紛紛豪俠兒。歸來對黃卷。一笑還自怡。</text>
<title>江陵道。朴安集告別。</title>,<text>路俯蛟鼉窟。山隣豺虎群。和泥煮白浪。帶燒墾蒼雲。此地難爲主。今年幸得君。遺民尙流涕。恨殺愼將軍。</text>
<title>病中呈愚谷</title>,<text>讀書嗟聽瑩。聞道愧支離。豈繫蒼生望。謬蒙明主知。病諳年去速。閑厭日斜遲。臥念平生事。多爲識者嗤。</text>
<title>哭尙德洪宰相瀹</title>,<text>邂逅俄成別。驚呼已隔生。臨書懷善誘。對酒憶眞情。淚溢大同水。名懸平壤城。應敎吠天喙。永愧首丘誠。</text>
<title>延祐己未。予從於忠宣王。降香江南之寶陁窟。王召古杭吳壽山。一本作陳鑑如。誤也。 令寫陋容。而北村湯先生爲之贊。北歸爲人借觀。因失其所在。其後三十二年。余奉國表如京師。復得之。驚老壯之異貌。感離合之有時。題四十字爲識。</title>,<text>我昔留形影。靑靑兩鬢春。流傳幾歲月。邂逅尙精神。此物非他物。前身定後身。兒孫渾不識。相問是何人。</text>
<title>寶蓋山地藏寺。用小陵龍門奉先寺韻。</title>,<text>當年無極翁。道眠開勝境。短麓團雲根。方塘倒峯影。葉落秋徑微。松吟夜堂冷。投老窺玄關。泯泯慙猛省。</text>
<title>鄭澤堂後從軍</title>,<text>書生祗白紛。壯志孰如君。舊慕韓司馬。今隨霍冠軍。彩旗翻曙月。畫角撼秋雲。珍重離亭酒。休辭倒十分。</text>
<title>湖海照磨還江南 台州寧海人</title>,<text>佳客來千里。幽人老一丘。仙標驚灑落。友意感綢繆。渺渺煙波路。蕭蕭草木秋。却懸徐孺榻。空望李膺舟。</text>
<title>拱北樓應製詩 見輿地勝覽</title>,<text>省方南國日。拜表北樓初。浩蕩尊前興。縱橫筆下書。風高雁遵渚。雲浮鶴沖虛。老矣今多病。懽恩負倡予。</text>
<title>春帖子 乙未年</title>,<text>換甲人稀有。百年春夢中。不須嫌老醜。且可養疏慵。飮酒眞成僻。看書未有功。優游聊卒歲。心不羨三公。</text>
<title>約九日登高</title>,<text>一年秋欲盡。佳節過重陽。有客思吹帽。无人勸擧觴。菊灣蛩雨歇。楓塢鶩霞光。何處登臨好。龍山近草堂。</text>
<title>賀黃平章 石奇</title>,<text>可賀夔皐相。端達堯舜君。廟堂舒化日。宮闕繞祥雲。旣有關張虎。能兼絳灌文。淸詩與草聖。誰復繼英芬。</text>
<title>至正二年菊月廿四日。同年松墅先生。與兪長官携酒訪予。酒半。次文丞相詩韻。各賦 一首。</title>,<text>白日多榮辱。靑山無是非。詩書誤國事。塵土汚人衣。賈生似輕薄。馮老自依違。江上廢廬在。吾將與子歸。</text>
<title>奉次益齋病中詩韻</title>,<text>書券今方倦。酒尊常不離。病侵難可免。老至亦曾知。桃李春風疾。桑楡晚景遲。庶將勤一醉。毋使少年嗤。</text>
<title>次惠鑽上人詩韻。呈愚谷。</title>,<text>禪師愛儒老。詩酒樂交親。移籍杏壇敎。分廚香積珍。一年行欲盡。九日興何新。莫負登高約。黃花咲煞人。</text>
<title>伏蒙宗伯益齋公錄示近所爲詩數篇。其折輩行。誘掖後進之意。深且切矣。雖以庸愚。寧不知感。然自惟拙澁必不能攀和。因循至今。惶悚間。公恕其逋慢之罪。再以小樂府二章示之。愈感愈悚。謹和成若干首。薰沐繕寫。拜呈左右。 地藏寺詩老杜韻</title>,<text>我昔游玆山。仙村連聖境。無極始開基。眞公但留影。坐愛土牀溫。行尋雲確冷。檀施不辭遙。禪流宜可省。</text>
<title>座主樗軒相國席上仰賡高韻 尹奕</title>,<text>一榜幾英材。經公鑑裁來。叢誠薦算切。草具醵錢開。冬日暖懽席。春風回壽杯。黃花保晚節。願以駐顏頹。</text>
<title>送柳侯</title>,<text>柳侯我師友。忠孝自天生。暫輟君王寵。來思父母寧。十年燕市酒。千里鵠峯情。咲別尊前舊。天寒勤遠征。</text>
<title>益城府院君挽章</title>,<text>南柯春夢破。雲落夜臺幽。雖喜嚴顏咲。可堪慈母愁。高陽徒已散。華表跡空留。地下如相識。應招拙叟游。</text>
<title>月城君夫人林氏挽章</title>,<text>妙齡知禮義。家世自醇儒。秉德眞菜婦。操心是魯姑。吹蕭期忽迫。化劍會邪無。忍見佳城閉。兒孫欲與俱。</text>
<title>哭劉大諫</title>,<text>與君相識久。掘指幾春秋。老鶴歸華表。佳人誓柏舟。傷心曾去魯。知足未封留。今日間凶訃。空思左掖游。</text>
<title>次紫燕島</title>,<text>行過紫燕島。扣枻一閑吟。浦漵盤如篆。竿檣蔟似簪。塩烟橫近渚。海月上遙岑。我有扁舟興。他年擬重尋。</text>
<title>宿濟物寺。次壁上韻。</title>,<text>先王有遺澤。濟物牓玆亭。月出乾坤白。雲收島嶼靑。閑苔封古甃。老栢蔭中庭。榒筆還須閣。天慳未易形。</text>
<title>送許理問</title>,<text>自君在東省。有口說淸貧。始慕曳裾客。終慚入幕賓。平生唯節義。出處豈緇磷。別酒休辭醉。黃花笑殺人。</text>
<title>題崔御史慶親詩卷</title>,<text>天邑蜚英早。頻爲執憲臣。拜章皆得體。聽訟動如神。持斧宣明詔。稱觴慶老親。三韓無此事。千載有斯人。</text>
<title>九日。諸公見過小酌。</title>,<text>病裏故人至。客中佳節來。暫披蒲葉席。共擧菊花杯。歸意豈堪說。笑顏聊與開。相逢不痛飮。節物苦相催。</text>
<title>寄遼東崔，洪兩廉訪。皆鄕人。</title>,<text>聲敎無南北。遭逢有易難。聖朝來萬國。佳士出三韓。同按范滂轡。頻彈貢禹冠。書生獨何拙。旅食久盤桓。</text>
<title>守歲</title>,<text>流景不曾駐。遠遊誰與羣。一燈聊共守。兩歲欲平分。萱背憶慈母。椒盤違細君。朝來有佳氣。試筆看書雲。</text>
<title>居近呈順菴</title>,<text>居近靑蓮宇。偸閑步屧頻。風聲鈴對語。月影塔分身。室邇烟霞古。園春物象新。知師厭塵俗。唯不避詩人。</text>
<title>寄克禮州判</title>,<text>客裏久同處。別來成獨嘆。夜床饒晤語。晚食屢加餐。漸覺趍庭近。終知去國難。皇恩那可負。我輩佇彈冠。</text>
<title>六月六夜雨</title>,<text>赤地方千里。西郊且密雲。羣公勤爕理。一雨洗蒸熏。天意存黔首。吾生戴聖君。書窓欹枕耳。不作等閑聞。</text>
<title>得家兄書</title>,<text>賤子成何事。年年作遠遊。棣華開處少。荊樹得庭幽。信字煩黃耳。餘生共白頭。置書空悵望。江海日東流。</text>
<title>送洪義軒歸國</title>,<text>萬里朝天後。三秋作客中。歲時還欵欵。此別更忩忩。鄕國情何極。軒裳夢已空。追隨且未可。跋馬立西風。</text>
<title>甲申元日</title>,<text>都下經三歲。逢春却自悲。親衰猶遠別。兒弱未相隨。物意歸生長。人情重歲時。屠蘓可獨飮。萬慮入新詩。</text>
<title>人日</title>,<text>已喜王春好。更知人日佳。三韓舊風俗。萬里老淸懷。星弁搖銀勝。朝衣映祿牌。高堂七觴炙。最恨隔天涯。</text>
<title>獨坐</title>,<text>今日無來客。他鄕少故人。簷聲留宿鳥。窓影弄遊塵。感事看前史。添年憶老親。誰言能自斷。出處不由身。</text>
<title>細雨曉起</title>,<text>朝來未能起。閉戶似吾廬。細雨淸明後。羣花爛熳餘。病嫌佳節迫。貧覺故人踈。只待陽暉出。簷前卧曝書。</text>
<title>春雨 二首</title>,<text>好雨時能至。幽人夜不眠。畒鍾膏土脉。薪桂濕厨烟。燕壘低初補。花房重倒懸。爲農豈難事。吾又負今年。</text>
<title>春雨 二首 其二</title>,<text>花柳閑相引。風光困欲眠。已愁春向晚。更値雨如烟。酒債人間有。歸心馬首懸。良辰自樂耳。但願屢豊年。</text>
<title>燕</title>,<text>簷前相對語。客裏故相依。身世炎凉迫。乾坤羽翼微。巢成還棄去。雛長却分飛。見爾增悲慨。今年又未歸。</text>
<title>送金同知奉使東歸</title>,<text>捧詔辭丹陛。三韓去路長。高堂明晝錦。寶刹散天香。滄海浮仙境。靑山出故鄕。無勞問民瘼。聖澤及遐荒。</text>
<title>賦順菴猴孫 二首</title>,<text>造物足奇怪。浮生無定期。最憐人面獸。來伴法身師。破悶看呈技。邀賓索賦詩。何須強分栗。世俗自相欺。</text>
<title>賦順菴猴孫 二首 其二</title>,<text>林棲無復望。檻束本非期。信斷留環處。名傳學劒師。臂長堪習射。肩聳似吟詩。恠汝偏多詐。逢人却被欺。</text>
<title>鄭仲孚示予去年蔚州所作東萊十首。次其韻。</title>,<text>天闊三山外。地窮東海湄。民生自太古。世運屬重煕。作郡多遺愛。觀風要採詩。客來題滿壁。佳句世應知。</text>
<title>鄭仲孚示予去年蔚州所作東萊十首。次其韻。 其二</title>,<text>勝遊仍處處。樂事亦時時。我自尋花去。人遊載酒隨。江平移棹晚。山好渡橋遅。平甫雖無作。仲孚宜有詩。</text>
<title>鄭仲孚示予去年蔚州所作東萊十首。次其韻。 其三</title>,<text>行邁嫌爲客。淹留擬卜居。憑軒聞恠鳥。擧網得嘉魚。徐福尋仙處。新羅入貢餘。孤城與喬木。極目故躊躇。</text>
<title>鄭仲孚示予去年蔚州所作東萊十首。次其韻。 其四</title>,<text>山前官舍古。積翠有幽軒。旣以梅爲塢。仍將竹作門。故知圖畫俗。不借管絃繁。安得能詩客。公餘共置尊。</text>
<title>鄭仲孚示予去年蔚州所作東萊十首。次其韻。 其五</title>,<text>平甫知名早。其人想必端。當時傳秀句。此郡說淸官。天意憑誰問。宦情從此闌。歸軒不復駕。今古嘆才難。</text>
<title>鄭仲孚示予去年蔚州所作東萊十首。次其韻。 其六</title>,<text>昔我曾遊地。君今恣意行。仙居入海僻。人去有臺平。喜伴山僧往。愁逢縣令迎。冬靑多異卉。土俗不知名。</text>
<title>鄭仲孚示予去年蔚州所作東萊十首。次其韻。 其七</title>,<text>浴室何年有。殘碑無復存。地靈泉不渴。湯沸石常溫。行客往來數。居人迎送煩。誰敲發陰火。此理亦難論。</text>
<title>鄭仲孚示予去年蔚州所作東萊十首。次其韻。 其八</title>,<text>竹間多異鳥。慣客不驚飛。未解啄紅粟。何曾惜翠衣。晝晴啼寂寂。月苦聽依依。更喜無彈射。爾生心莫違。</text>
<title>鄭仲孚示予去年蔚州所作東萊十首。次其韻。 其九</title>,<text>扶桑豈云遠。一望海天長。不待披雲去。先瞻出日光。塩烟浮近渚。戍火耿高岡。幸値升平代。皇恩安敢忘。</text>
<title>鄭仲孚示予去年蔚州所作東萊十首。次其韻。 其十</title>,<text>聞說十年前。義倉多腐陳。君王不好利。鄕里少游民。單父彈琴日。萊蕪滿甑塵。高臺表遺愛。周令豈其人。</text>
<title>客舍</title>,<text>客舍臨官道。輪蹄日夜行。吾猶學干祿。自惜共馳名。世事雲俱變。歸心月獨明。故山秋已霽。枕簟嫩凉生。</text>
<title>九日</title>,<text>九日黃花酒。高堂白髮親。遠遊空悵望。薄宦且因循。秋雨荒三逕。京塵漲四隣。登高猶未暇。極目恐傷神。</text>
<title>雪夜小酌</title>,<text>臘近纔呈瑞。冬溫不失和。履聲人起早。篆迹鳥留多。舊業餘書榻。歸期誤釣簑。擁爐俱是客。奈乏酒錢何。</text>
<title>立春</title>,<text>江海歸無日。京華滯此身。未驚金馬夢。又打土牛春。曆法推三統。人情見五辛。不曾爭歲月。何事鬂毛新。</text>
<title>乙酉元日</title>,<text>游宦將成老。淹留又見春。客中人事少。都下歲華新。萬國歸皇極。千官拱紫辰。椒觴久未奉。倍憶北堂親。</text>
<title>人日讀杜詩。仍用其韻。</title>,<text>元日至人日。兒童數歲時。一年行又减。百歲豈云遅。事業南柯夢。英雄上蔡悲。何當問花柳。信馬雨絲絲。</text>
<title>重送</title>,<text>客路逢寒食。離亭對夕暉。宦游人易老。心計事多違。四海知音少。三韓信使稀。靑山有成約。羡子得先歸。</text>
<title>送同年安員之登第還鄕</title>,<text>三韓謹齋弟。又占棘闈春。丹桂連枝秀。靑雲發軔新。百年交契密。萬里別離頻。甚欲隨君去。高堂共有親。</text>
<title>途中</title>,<text>夏日雲州道。新詩未用尋。風凉能却暑。雲薄不成陰。水注龍門急。山藏驛路深。時逢村舍好。忽起故園心。</text>
<title>李陵臺</title>,<text>許國身何有。成功命不侔。漢皇雖好武。飛將未封侯。苦戰知無賴。生降亦可羞。高臺㘅落日。爲爾故遅留。</text>
<title>發灤京</title>,<text>世祖膺圖處。劉公定鼎謀。地高天北極。事往水東流。雲出便行雨。霜飛那待秋。儒衣元自薄。早去不堪留。</text>
<title>早行失道</title>,<text>失道自堪笑。一生歧路中。只緣迷不遠。未至哭途窮。尼父戒欲速。斯言今謂陳。早行還落後。深愧遅明人。</text>
<title>次三藏韻</title>,<text>因今乘馹去。憶昔棄繻來。爲報郵亭吏。書生豈小哉。三藏䭾經去。吾今送曆來。授時幷布敎。王事更欽哉。</text>
<title>次韻送安照磨赴遼陽</title>,<text>君今忽遠適。我亦慣僑居。宦路多離別。人情足毀譽。官淸須薄俸。親老要安書。敢望留軒盖。深慙滯里閭。</text>
<title>五十</title>,<text>五十而知命。今年感聖言。區區爭尺寸。役役度晨昏。祗是爲身計。何曾報國恩。從玆不稱夭。萬事付山尊。</text>
<title>五十 其二</title>,<text>五十而無聞。今年愧聖言。文章眞手拙。利欲竟心昏。竊位頻霑祿。渾家謾被恩。後生誠可畏。肯伴擧匏尊。</text>
<title>監倉有感</title>,<text>十年儲有道。兩界會相關。出納當須吝。收藏本自艱。智生朱墨外。計在白黃間。言利非吾事。躬耕憶故山。</text>
<title>監倉有感 其二</title>,<text>紅腐相因日。淸廉並進時。吏無爭鼠耗。帝亦念民飢。河溢公田沒。陽驕農事遅。弘羊死已久。天意杳難知。</text>
<title>哭金理問夫人大興縣君</title>,<text>相國知名早。夫人配德光。死生皆有命。富貴更堪傷。丹旐春風拂。香匳曉月歲。恩封自天子。赤縣遠流芳。</text>
<title>次寒松亭醴泉君所題韻</title>,<text>意專尋勝景。早出故城門。仙去松亭廢。山藏石竈存。人情有今古。物像自朝昏。不是曾來此。聞言謂不根。</text>
<title>題八莒同年裵糾正草堂 二首</title>,<text>薄宦非吾志。閑居在晚年。對山忘歲月。栽竹引風烟。淸露蹲鴟圃。黃雲沒鶴田。愧予名所誤。鞍馬到華顚。</text>
<title>題八莒同年裵糾正草堂 二首 其二</title>,<text>白頭驚會面。靑眼早忘年。世事東流水。親朋四散烟。卜隣應有地。歸老尙無田。每憶松巒下。相尋發酒顚。</text>
<title>題錦州客舍</title>,<text>四塞路幽險。高車豈肯來。屋依喬木老。軒傍好山開。樂藉殘紅粉。賓階點綠苔。興闌無秀句。不是乏詩材。</text>
<title>題錦州客舍 其二</title>,<text>勝游無險易。偶向錦溪來。𣂈确行方盡。紆餘望忽開。雨聲深巷樹。山影滿庭苔。敎養是誰責。地靈生異材。</text>
<title>節毛詩句題稼亭 [宋褧]</title>,<text>羲仲賓出日。平秩東作事。李君朝鮮人。稼亭名有自。敦本崇禮敎。有年可立致。負耒非無心。乘桴或有志。</text>
<title>節毛詩句題稼亭[余闕]</title>,<text>天官初候景。稅野待新晴。海上人耕早。雪中春草生。荷鋤忘吏役。掩戶愛香淸。還省京華日。朝服祀蒼精。</text>
<title>節毛詩句題稼亭[余闕] 其二</title>,<text>同年方貴顯。常懷隱者情。時從粉省出。自尋黃鳥耕。春陽初泛野。小雨逈遮城。想子還釋耒。芳尊誰與傾。</text>
<title>次韻孫承奉客中有懷 代人作</title>,<text>關山風雪裏。鞍馬路岐中。行役半天下。歸期近海東。無人容我拙。非子與誰同。傾蓋歡如舊。彈冠喜不窮。</text>
<title>秋夜憶李達中校勘 字中。號霽亭耘叟。諡文靖。慶州人。</title>,<text>露下井梧葉。風高庭樹枝。已堪悲歲暮。況復憶君時。蛩韻喧秋屋。螢光鬧夜帷。沈吟不能寐。兩鬢欲成絲。</text>
<title>秋夜憶李達中校勘 字中。號霽亭耘叟。諡文靖。慶州人。 其二</title>,<text>芸臺有仙李。蕭灑若瓊枝。不見已多日。相思無斷時。幽蘭生廢徑。病葉下空帷。會面應非遠。牀頭結網絲。</text>
<title>詠菊</title>,<text>我愛黃金菊。凌寒有光輝。獨立晚更好。孰謂孤芳微。風霜雖凜冽。亦不畏其威。足以制頹齡。匪獨救我飢。</text>
<title>結廬</title>,<text>結廬在澗曲。地僻必茫然。山光滿席上。澗水鳴窓前。高歌紫芝曲。靜撫朱絲絃。門無車馬至。此樂可終年。</text>
<title>題蔚州官舍壁</title>,<text>極目丘園隔。回頭歲月侵。關山千里夢。風雨五更心。處世身如寄。居官力不任。攻愁無過酒。擧酒莫停斟。</text>
<title>太和樓送海峯</title>,<text>尊酒相逢地。秋風欲盡頭。江山淸似畫。光景疾如流。吾意何由滿。君行不少留。斜陽照執袂。共倚大和樓。</text>
<title>黃山途中 二首</title>,<text>江上千峯秀。村西一逕微。野人穿竹語。遊騎映花歸。放曠耽嘉景。徜徉到落暉。機心久已息。鷗鳥不驚飛。</text>
<title>黃山途中 二首 其二</title>,<text>萬事吾衰矣。此行天使之。江山固淸絶。花木政光輝。美景嫌詩拙。殊方發興奇。野昏棲鳥定。立馬澹忘歸。</text>
<title>寄春軒 二首</title>,<text>飄零千里客。蕭索數家村。夢斷無由續。心寒尙未溫。滯留驚節物。陶寫賴琴尊。但得身能健。悠悠不足論。</text>
<title>寄春軒 二首 其二</title>,<text>萬事皆吾取。蒼天寧匪仁。所嗟晚學道。尙自未安貧。齊瑟徒云妙。殷盤却笑陳。出奇猶可試。豈是不知人。</text>
<title>東萊雜詩 其二</title>,<text>落日逢僧話。春郊信馬行。煙消村巷永。風軟海波平。老樹依巖立。長松擁道迎。荒臺漫無址。猶說海雲名。</text>
<title>東萊雜詩 其三</title>,<text>當日洪平甫。波瀾起筆端。高才不遇世。晚歲此爲官。憔悴身仍病。吟哦興未闌。壁間無一字。豈爲和詩難。</text>
<title>東萊雜詩 其四</title>,<text>暫過淸明節。閒憑積翠軒。地嚴森畫戟。山靜衞朱門。風細竹陰合。雨晴花氣繁。管絃驚宿鳥。落蕊滿金尊。</text>
<title>東萊雜詩 其五</title>,<text>湯泉傳自昔。浴室至今存。水脈來非遠。槽闌尙帶溫。一年困瘴癘。半日洗囂煩。此樂除曾點。無人可與論。</text>
<title>東萊雜詩 其六</title>,<text>亦知花島近。胡蝶作團飛。微雨不濡地。暗香行滿衣。小池魚自戲。高樹鳥相依。却喜同遊子。幽期不我違。</text>
<title>東萊雜詩 其七</title>,<text>周令誰相識。江臺跡已陳。知渠是循吏。說德有遺民。政簡印生綠。宴疏琴羃塵。朱輪久放浪。回首愧斯人。</text>
<title>東萊雜詩 其八</title>,<text>行行閱數郡。到此意尤長。香稻眞珠顆。芳醪琥珀光。泛舟尋水壑。扶杖上山岡。遠謫吾何恨。玆遊不可忘。</text>
<title>癸未重九</title>,<text>地僻秋將盡。山寒菊未花。病知詩愈苦。貧覺酒難賖。野路天容大。村墟日脚斜。客懷無以遣。薄暮過田家。</text>
<title>癸未冬北還。題廣州草坪莊。</title>,<text>千里行人至。疏籬喜鵲鳴。生還渾似夢。相對可無情。坐久燈花路。更深樹影平。不眠看月色。時復下階行。</text>
<title>次益齋韻三首 益齊諱齊賢。先生從父。</title>,<text>行歌滄浪水。恥憩惡木陰。擧世不知故。何人能刺今。時命難可常。功名亦何益。若爲安此心。困眠且飢喫。</text>
<title>次益齋韻三首 益齊諱齊賢。先生從父。 其二</title>,<text>無心作兔窟。觸事畏蠅樊。徒勞事鉛槧。未足興家門。歸來歎無魚。禍福從失馬。安貧無所爲。退食便淸坐。</text>
<title>次益齋韻三首 益齊諱齊賢。先生從父。 其三</title>,<text>可惜吾無翁。孤墳白楊風。亦喜吾有父。皤然益齊公。睦族同欣戚。與人無莫適。仁恩河海深。欲報愧涓滴。</text>
<title>樂吾堂感興 八首</title>,<text>有物在重淵。凡鱗難竝比。何嘗點其額。亦不赬厥尾。晦養安所安。無心就劉纍。動也苟失時。鱣鯨因螻蟻。</text>
<title>樂吾堂感興 八首 其二</title>,<text>周公坐待朝。文王不遑食。何嘗樂宴安。凜乎存戒飭。反復踐中行。孜孜盡心力。大業竟無愆。休光垂罔極。</text>
<title>樂吾堂感興 八首 其三</title>,<text>神物登穹蒼。風雷相蕩薄。豈能安泥蟠。頭角隘寥廓。變化難窺覷。晦明而潤涸。疇能相攀援。德澤推廣慱。</text>
<title>樂吾堂感興 八首 其四</title>,<text>尺蠖緣孤叢。迺上上盡頭。欲下却不得。多見不自由。始焉苟如此。小止無悔尤。物微有所感。欲進還退休。</text>
<title>樂吾堂感興 八首 其五</title>,<text>行莫近蠱窠。驚蟄卽有蝮。居莫近鳥巢。啄啐則有鵩。苟不愼其微。終然肆爾毒。斯言君莫輕。我迺黃金玉。</text>
<title>樂吾堂感興 八首 其六</title>,<text>居卑急於進。所與亦匪人。若跣不視地。行險幾危身。河流當前急。欲渡須問津。小安且勿躁。勇往恐淪湮。</text>
<title>樂吾堂感興 八首 其七</title>,<text>將行有河海。將涉無舟航。要見我所思。欲往還彷徨。才非傳說楫。世運亦未昌。潛光且竢命。妄動遭禍殃。</text>
<title>樂吾堂感興 八首 其八</title>,<text>吾知過不及。其失則爲同。不及猶可勉。過必隳其功。存心須慮善。開口或興戎。要當不遠復。何至哭途窮。</text>
<title>送第二子 竱 江原監司赴任</title>,<text>竱也觀風去。令人不覺嘻。衣無慈母線。袖有老夫詩。聖主知名日。男兒勵節時。往哉小無怠。世道使人迷。</text>
<title>雜興五章寄思菴</title>,<text>雲松何蒼蒼。家在山之阿。於焉守幽獨。覽物悲年華。嚶嚶聽春鳥。又復見秋禾。豈我事高潔。人自無相過。</text>
<title>雜興五章寄思菴 其二</title>,<text>嫣然草中花。灼灼紅映綠。黃蜂來何方。歌詠慰幽獨。翩翩有珍禽。剝啄韻枯木。事無關我心。足以娛耳目。</text>
<title>雜興五章寄思菴 其三</title>,<text>自我來山中。事事漸疏略。不見我所思。蒭蕘相唯諾。田疇事方急。亦未共醻酢。去矣勿違時。吾當成獨酌。</text>
<title>雜興五章寄思菴 其四</title>,<text>種粟磽磽田。望望待其熟。黃雀不我貸。竟日費驅逐。旣非汝所爲。公然實汝腹。噫汝縱得肥。恐爲鸇所肉。</text>
<title>雜興五章寄思菴 其五</title>,<text>孤雲本無心。汎汎遊宇宙。無心而白衣。無心而蒼狗。無心而東西。無心而去住。雲我俱無心。相與爲益友。</text>
<title>思舊山 見靑邱風雅</title>,<text>舊山煙蘿中。三椽有老屋。故人昨寄信。當歸盈一掬。微官不放歸。歸計徒自熟。愁來鳴玉琴。霜風生古木。</text>
<title>題興敎寺僧統餞行詩軸 見東文選</title>,<text>但要無心耳。何傷有髮乎。莫言儒斥佛。嘗謂我忘吾。擾擾慕羶蟻。區區呑餌魚。幻生多怪事。轟醉迺良圖。</text>
<title>題祇林寺 祇林寺在含月山。尹雞林時。見勝覽。</title>,<text>聽梵祇林後。還官半月時。山深雲在峽。松老草生枝。勇少伊泥睡。吟長款段疲。此行眞可詑。觸處有新詩。</text>
<title>挽杏村李侍中 嵒</title>,<text>泉裝何遽爾。吾謂老彌強。玉樹添風彩。銀鉤照日光。淸新庾開府。終始郭汾陽。偶會還如昨。投壺意自長。</text>
<title>伏次拱北樓應製詩韻 幷序○樓在淸州州北三里</title>,<text>拱北名雖舊。吾王敬命初。氛埃今已掃。雲物正當書。宸極瞻依遠。川原向背虛。斯民知所感。責在一人予。</text>
<title>附應製原次韻 權漢功 一齋</title>,<text>拱北樓新構。庚申十月初。詩從權贊善。功自尹尙書。古道依紅樹。淸池倒碧虛。留連日將暮。山色政愁予。</text>
<title>附應製原次韻 李穡 牧隱</title>,<text>鸞輿淸曉動。文物太平初。樓迥瞻天近。詩成奉勅書。山光生悅懌。秋氣集沖虛。他日南巡記。含香亦有予。</text>
<title>附應製原次韻 禹玄寶 養浩堂</title>,<text>此樓幾登陟。臨幸古無初。已用詩爲記。何須史亦書。斷坡當檻豁。疏柳繞簷虛。近侍參非分。躋攀且許予。</text>
<title>道美寺病中雜詠</title>,<text>老來非昔日。夢覺是他鄕。地僻雲煙古。院深松菊荒。吾衰穩枕簟。客至懶衣裳。聊喜庭前樹。吟風送晚涼。</text>
<title>道美寺病中雜詠 其二</title>,<text>秋風滿天地。久客不勝悲。迷路何多日。還家復幾時。病閑甘寂寞。年去見衰遲。信美非吾室。沈吟有所思。</text>
<title>道美寺病中雜詠 附次韻 牧隱</title>,<text>怠念忘機事。安心卽故鄕。兵戈猶未戢。田野儘多荒。山好常扶杖。風寒欲綻裳。誰歟偕遁老。隨分送炎涼。</text>
<title>道美寺病中雜詠 附次韻 牧隱 其二</title>,<text>否傾仍遇泰。興盡却來悲。國步方艱際。天心未定時。已驚梅綻早。又見菊開遲。遁老今何似。悠悠勞我思。</text>
<title>立秋日寄敬之</title>,<text>江海無家客。山林有髮僧。焚香蘄道泰。對食願年登。睡起微涼入。吟餘老病增。玉人何處所。咫尺是驪興。</text>
<title>病中寄敬之</title>,<text>何日重携手。回頭水一方。安危書易達。來往病相妨。勝境三淸洞。閑居四友堂。吾將就君住。終不老江鄕。</text>
<title>病中寄敬之 附次韻 𪚥𪚥寺示牧隱故次之○牧隱</title>,<text>江山成樂土。風物異他方。得句天機熟。營生野興妨。愛樓尋客舍。遊寺坐僧堂。老境眞忘世。同年幸在鄕。</text>
<title>淨土寺留別敬之</title>,<text>江海三年別。招提一夜同。對床言不盡。握手意無窮。掩亂愁千緖。飄蕭兩鬢蓬。干戈何日解。旅泊又秋風。</text>
<title>淨土寺留別敬之 附次韻 惕若齋</title>,<text>奔走雖相遠。艱難亦自同。仲宣悲世亂。阮籍哭途窮。江海孤飛雁。乾坤𪚥轉蓬。悤悤又離別。回首碧溪風。</text>
<title>寄敬之</title>,<text>聞說開新屋。前臨白鷺洲。柳陰深釣瀨。江色映書樓。傲世成高臥。懷親不遠遊。相期卜隣去。爲我理輕舟。</text>
<title>道美寺樓上。送金山新住老。</title>,<text>聞道金山寺。全羅大道場。峯巒橫疊翠。樓殿入穹蒼。迎候旌麾盛。奔馳父老忙。甄城見吾友。且莫說悲涼。</text>
<title>漢陽途中</title>,<text>病餘身已老。客裡歲將窮。瘦馬鳴西日。羸僮背朔風。臨津氷合渡。華嶽雪連空。回首松山下。君門縹渺中。</text>
<title>歲除日。拜母墳。訪渠川李樂軒。</title>,<text>拜掃孤墳後。來尋指李家。天寒歲云暮。村遠日初斜。久闊成衰病。相逢足歎嗟。可忘晶谷裡。觴詠醉山花。</text>
<title>歲除日。拜母墳。訪渠川李樂軒。 其二</title>,<text>遁夫衰甚矣。歲晚愛田家。把酒情多感。題詩字半斜。新年聊足樂。往事不須嗟。因憶草堂句。椒盤已頌花。</text>
<title>奉寄京華故舊</title>,<text>舊業漢陰洲。新居卽上流。避人常抱病。携幼日消憂。已老風塵際。還驚草木秋。相思二三子。西望路悠悠。</text>
<title>謁宗工鄭相國有作 宗工時在利川</title>,<text>風雨南川路。煙花三月時。逢人問前徑。信馬度荒陂。土沃春先暖。村閑日漸遲。余將萬事畢。歲晚此追隨。</text>
<title>城南村舍書懷 四首。錄呈霽亭。重九日</title>,<text>功業關中相。歸來漢上居。高懸徐孺榻。只愛孔明廬。風月三千首。春秋七十餘。枕書是舊習。燈下註蟲魚。</text>
<title>城南村舍書懷 四首。錄呈霽亭。重九日 其二</title>,<text>洞府稱箕谷。江山共霽亭。樂天眞得道。遯世已忘形。顧我頭將白。唯公眼尙靑。卜隣曾有約。偕老送餘齡。</text>
<title>城南村舍書懷 四首。錄呈霽亭。重九日 其三</title>,<text>田家豈云樂。來往爲營生。茅屋山前白。松燈雨外明。漁樵相解笑。僮僕亦歡迎。老婢勸饘粥。可憐丘壑情。</text>
<title>城南村舍書懷 四首。錄呈霽亭。重九日 其四</title>,<text>病裡逢佳節。將誰上翠微。秋醪新氣味。霜菊晚光輝。解印陶明府。携壺杜紫薇。古人惜此日。不醉欲何歸。</text>
<title>杏村病中書事</title>,<text>貧居非舊隱。送老此江邊。謀食求田遠。爲家度地偏。納涼依樹坐。避雨擁蓑眠。但喜農談好。禾麻勝去年。</text>
<title>憶牧隱</title>,<text>流轉川寧地。山川尙砥平。病中三伏盡。雨後一涼生。節物驚羈旅。風流憶老成。何時孤柳下。握手更論情。</text>
<title>憶牧隱 附次韻 牧隱</title>,<text>蹇步今猶甚。沈痾未盡平。江山空一望。風月是三生。世亂心逾苦。秋涼物自成。菜羹調玉粒。深荷故人情。</text>
<title>寄陶隱</title>,<text>子安年甚少。還似老成翁。高義追前輩。新詩繼國風。三年江海謫。一日道途通。努力扶王室。從今愼厥終。</text>
<title>苦雨後訪陽軒</title>,<text>秋風已強半。積雨未全晴。泥濘人難越。丘坑馬不征。孤城隔岸立。返照漏雲眀。世事何須慮。詩情得細評。</text>
<title>寄宗工鄭相國</title>,<text>流離驚節物。衰病愛煙霞。自喜龍門近。猶嫌鵠嶺賖。陪遊擬江月。爲樂及山花。每日溪亭上。徘徊至暮鴉。</text>
<title>映湖樓留別</title>,<text>花山客半月。今日向他州。縱有重來約。那堪惜別愁。船開芳草渡。酒盡夕陽樓。行後何時了。風塵滿馬頭。</text>
<title>山寺送竹林住持 守寧州時作</title>,<text>鍾動靑山曉。錫飛紅樹秋。竹林是新住。金洞已前遊。路遠月相照。心閑雲共浮。襄陽趙太守。應問李寧州。</text>
<title>送龍頭住持</title>,<text>送客東郊路。時秋積雨晴。繫官如醉夢。挽袖更離情。山下稻梁熟。亭前沙水淸。料應人事少。高興臥前楹。</text>
<title>松都客居。初秋 三首 呈諸公。</title>,<text>神州積雨霽。客舍早涼生。情話思親戚。恩覃愧聖明。五更孤鶴唳。四壁百蟲聲。抱病欲安往。東南尙甲兵。</text>
<title>松都客居。初秋 三首 呈諸公。 其二</title>,<text>已去復來此。生涯漸覺難。病妻愛床褥。老婢苦盤餐。日月蟻旋磨。功名魚上竿。可憐豚大輩。碌碌戀微官。</text>
<title>松都客居。初秋 三首 呈諸公。 其三</title>,<text>潦倒一狂夫。星星白鬢鬚。交遊已渙散。身世再嗚呼。舊業荒三徑。僑居近九衢。却慙無寸廩。歲晚客京都。</text>
<title>呈鄭相國 地</title>,<text>簡拔前朝得。飛揚一代奇。枕戈看古史。橫槊賊新詩。奏凱廻舟日。論功賜第時。可誇垂老眼。獲覩太平期。</text>
<title>用安和寺壁上鄭狀元韻題中菴 二首</title>,<text>首藤航一葦。桑海遠浮空。畫絶蘭牕雨。心傳柏樹風。種花依砌下。買竹養盆中。自愧汚淸淨。題詩面發紅。</text>
<title>用安和寺壁上鄭狀元韻題中菴 二首 其二</title>,<text>再過安和寺。閑徵往事空。仙郞非俗類。長老有禪風。花木淸明後。樓臺縹渺中。高吟子眞句。躑躅滿山紅。</text>
<title>次韻呈圃隱</title>,<text>老去還城市。僑居更遠林。關門無俗客。鼓瑟有遺音。蒼翠憐松嶺。茅茨憶漢陰。新詩起予興。三復發高吟。</text>
<title>次韻呈圃隱 其二</title>,<text>耽書窮聖域。射策振儒林。奉使能專對。還家亦好音。世塗相得喪。天日伴晴陰。爲圃有眞趣。憂來快活吟。</text>
<title>次韻呈圃隱 其三</title>,<text>明朝端午是。擬約訪禪林。風景引吾輩。松聲非世音。遠公爲社主。埜老在山陰。數子多佳句。相將盡日吟。</text>
<title>次韻呈圃隱 附元韻 癸卯五月二日。有雨獨坐。遁村適來。○圃隱</title>,<text>閉門聊坐睡。微雨灑園林。欲作靑春夢。忽聞黃鳥音。蕪菁花結子。桃李葉成陰。時有西隣客。相尋伴我吟。</text>
<title>次韻呈圃隱 附元韻 癸卯五月二日。有雨獨坐。遁村適來。○圃隱 其二</title>,<text>遁村能避色。不必在山林。道直忤時俗。詩成逼正音。京華聊送老。節序又生陰。欲把菖蒲酒。從君一醉吟。</text>
<title>次韻呈圃隱 附元韻 癸卯五月二日。有雨獨坐。遁村適來。○圃隱 其三</title>,<text>人而不如鳥。何日去投林。幻學妨吾道。新聲亂雅音。丹心歸社稷。白髮閱光陰。壁上靑蛇劍。猶能夜夜吟。</text>
<title>贈鄭三峯</title>,<text>鄭生應似我。無屋屢遷移。只賴同年愛。今爲相國知。借書勤夜讀。乞米續農炊。莫向三峯隱。君王亦爾思。</text>
<title>寄寧州琴李兩先生</title>,<text>昔守天安日。高風見兩生。讀書知力學。營業事躬耕。嗟我頭將白。聞君道益明。何時再會面。南北未休兵。</text>
<title>至日偶作。呈圃隱，陶隱，宗之三君子。</title>,<text>朔日是冬至。喜逢生一陽。寒威徒凜冽。暖律漸舒張。常厭藜羹苦。還嘗豆粥香。幽閑誰肯問。鴛鷺在周行。</text>
<title>贈鄭三峯 三峯爲書狀官。從圃隱朝大明。</title>,<text>直道見三黜。嘉言師六經。厥聲隨老圃。玉色近明庭。冒險心逾赤。還家鬢尙靑。遁夫空白髮。深愧守柴扃。</text>
<title>呈詔書使張學錄</title>,<text>曆數千齡啓。車書四海同。詞臣持使節。國俗慕華風。經術諸生服。才名一世雄。他年幸相憶。書札寄飛鴻。</text>
<title>呈誥命使周典簿</title>,<text>天使傳新命。邦君荷聖恩。忠誠懸日月。喜氣塞乾坤。竹帛書難盡。山河誓不諼。至尊如有問。敢請獻吾言。</text>
<title>哭同年崔散騎</title>,<text>堪恨茅堂叟。人來今已亡。琴床秋寂寞。棋榻月荒涼。百歲足悲惋。五旬何天殤。家聲知不墜。幹蠱有賢郞。</text>
<title>哭同年崔散騎 其二</title>,<text>同年九十九。之子最情親。出處榮枯異。興居問訊頻。裭官是誰使。感疾亦何因。病枕聞哀訃。無從涕滿巾。</text>
<title>病中書懷</title>,<text>病臥無情思。僑居轉寂寥。敢希霑爵祿。自喜老漁樵。鳳闕凌霄漢。龍舟趁海潮。紅裙不解事。爭唱太平謠。</text>
<title>送慶尙金廉使</title>,<text>嶺南金按部。知我暗回腸。羅峴孤墳在。源村一曲荒。飛飛魂夢苦。望望道塗長。拜掃及秋晚。黃花映酒觴。</text>
<title>贈仲晦先生</title>,<text>僑居依北郭。甲第對南門。遙望非無路。相尋却似村。交情通表裡。晤語竟朝昏。安得比隣住。餘懷好細論。</text>
<title>冬日卽事 丙寅歲在京居作</title>,<text>地僻山圍屋。天寒雪擁門。訪人愁輦路。屛迹遁荒村。索酒腸難潤。看書眼易昏。老懷空鬱鬱。欲去向誰論。</text>
<title>謝陶隱諫議見訪</title>,<text>策蹇京華路。眞爲後浩然。雖云明主棄。猶得故人憐。旅舍含杯醉。直廬共被眠。無端交道熟。不覺到忘年。</text>
<title>送日本通信使 二首</title>,<text>結髮四方志。何曾守一丘。遠遊憐季子。博望問張侯。渺渺扶桑曉。蕭蕭析木秋。江山雖信美。愼勿久淹留。</text>
<title>送日本通信使 二首 其二</title>,<text>吾子方持節。秋風落木初。雲皇開國地。漢使泛槎墟。名振登科後。功高報國餘。水程知幾許。杳杳正愁予。</text>
<title>同年原功家。吟得四十字。</title>,<text>庭柯黃葉落。天地九秋風。多病嗟爲客。寬懷賴有公。世情知毀譽。交態見窮通。且飮同年酒。功名兩鬢蓬。</text>
<title>復用前韻。呈諸君子。 呈原功</title>,<text>新詩再三讀。令我愈頭風。題詠見餘事。委蛇退自公。抗章君德美。折獄俗情通。踽踽騎驢漢。生涯尙斷蓬。</text>
<title>復用前韻。呈諸君子。 呈埜堂</title>,<text>賤子無高論。先生有古風。壺天問老子。窓日夢周公。已使靈臺峻。還能聖域通。詩成頻見寄。只是慰飄蓬。</text>
<title>復用前韻。呈諸君子。 自詠</title>,<text>多違時世態。丕仰古淳風。歸去偕陶令。安閑訪遠公。望鄕千里遠。問路九衢通。煙月漢江上。弊廬蒿與蓬。</text>
<title>送砧上人歸金生寺</title>,<text>少年書記處。臨老每懷歸。風月娛遊足。江山景物奇。瀾亭今似夢。錫杖去如飛。住老舊相識。悠悠勞我思。</text>
<title>次蘭坡四詠 仁孫偶關蘭坡詩卷。得此作進錄之。 松</title>,<text>栽培尺寸地。歲久美能長。常沐蘭坡露。曾經柏府霜。性非宜糞壤。容不改炎涼。爾節本高直。肯隨桃李傍。</text>
<title>次蘭坡四詠 仁孫偶關蘭坡詩卷。得此作進錄之。 竹</title>,<text>竹君非俗物。勁節有廉隅。揷棘遠童稚。澆盆煩僕夫。題詩錦里杜。作記雪堂蘇。獨愛娟娟淨。朝昏信杖扶。</text>
<title>次蘭坡四詠 仁孫偶關蘭坡詩卷。得此作進錄之。 梅</title>,<text>和靖有梅癖。書窓向水開。肯同塵俗尙。自擬玉仙來。酷愛氷容瘦。還愁雪骨摧。黃昏倚杖立。素月共徘徊。</text>
<title>次蘭坡四詠 仁孫偶關蘭坡詩卷。得此作進錄之。 蘭</title>,<text>叢蘭誰是種。李氏德馨香。九畹已爲盛。三閭何所傷。浴薰身旣潔。握直袖應長。白露下庭草。猗猗尤有光。</text>
<title>李浩然見訪</title>,<text>夏遇驪江上。秋逢鵠嶺前。君狂猶钁鑠。我弱更沈綿。陋巷煙浮地。高樓岫際天。何如兩無事。到處共飄然。</text>
<title>遁村來過。云將與陶隱守歲靈隱寺。中庵所居也。</title>,<text>中庵出日本。道氣絶纖塵。二李慰獨夜。三韓知幾春。氷崖紆犖确。雲嶺聳嶙峋。偃臥想高會。如聞佳句新。</text>
<title>奉答遁村</title>,<text>牧翁衰也甚。久已忘行藏。雪興因安道。花神憶趙昌。扶衰唯有酒。作戲每逢場。贈策荷深意。知君猶崛強。</text>
<title>奉謝遁村送黑豆種</title>,<text>黑豆遍中原。何從出遁村。煎湯解酒毒。政可倒金樽。芳草欲侵轍。落花方掩門。小畦秋必熟。儻或枉高軒。</text>
<title>寄遁村先生 二首○陶隱</title>,<text>想得遁村叟。秋來興味賖。淸江多白鳥。幽墅滿黃花。引客向蓬戶。尋僧鳴筍車。何時卜隣去。一笑達生涯。</text>
<title>寄遁村先生 二首○陶隱 其二</title>,<text>杜門五六日。鞍轡已生埃。餘子亦何怪。故人猶不來。山光入簷隙。苔色上墻隈。寂寞誰能問。遺篇手自開。</text>
<title>哭遁村 陶隱</title>,<text>屈指誰知我。傷心欲問天。若齋曾萬里。遁老又重泉。慷慨驚人語。淸新絶俗篇。卽今俱已矣。烏得不潸然。</text>
<title>贈人</title>,<text>鼎重山難轉。時危勢自分。淚添東海水。夢繞北廷雲。老馬常思主。哀鴻久失群。送君歌此曲。悽斷不堪聞。</text>
<title>題聞慶慶雲樓</title>,<text>郡樓依疊嶂。鳥道幾沿廻。嗚咽緣階澗。爛班滿岸苔。漁燈渡水去。樵唱出雲來。詩興迷多景。提毫不敢裁。</text>
<title>題淸德樓 按輿地勝覽。淸道淸德樓。在客館東。知郡崔安乙建。崔元祐記。</title>,<text>廨宇崇岡底。危樓壓上頭。半空有平地。炎夏似涼秋。民力元無借。樓名果不浮。何須論四景。淸德說崔侯。</text>
<title>拱北樓。應製。案輿地勝覽。淸州拱北樓。在州北三里。</title>,<text>一人登眺日。萬物喜瞻初。美景誰能賦。荒詞不用書。面南顏甚邇。拱北意無虛。寓目山河秀。雲煙亦媚予。</text>
<title>立秋前一日。與田郞中同宿。祿生李岡</title>,<text>月出四山靜。虫鳴一院空。人間猶夏夜。天上已秋風。蘭葉露華白。花畦煙彩紅。迢迢湖海夢。今夕與君同。</text>
<title>送張衡叔還西都田宰相幕李崇仁</title>,<text>相國經綸器。朝鮮禮義邦。參謀今俊逸。遺俗更醇厖。樓閣臨平野。風煙接大江。君歸如記我。莫惜鯉魚雙。</text>
<title>次仲剛韻</title>,<text>涼風吹暑去。紅樹尙交加。入夢唯鄕曲。嬰心是國家。草深蘭更馥。霜重菊猶花。世味初嘗鼎。悠哉且飮茶。</text>
<title>雪後復用仲剛韻</title>,<text>壯志知誰最。窮愁不我加。天寒頻飮酒。歲暮倍思家。獨對燕山雪。遙懷庾嶺花。幽居尤有味。石鼎好煎茶。</text>
<title>送同舍生歸覲西川</title>,<text>郊原明霽色。之子卜西游。巴峽猿聲月。燕山雁影秋。覲親君底恨。作客我偏愁。朋舊應相憶。歸期莫滯留。</text>
<title>贈檜堂次韻</title>,<text>數年俱作客。千里共思鄕。綠樹頻經雨。黃花又帶霜。詩成已公屋。酒過杜家墻。何日松巒路。相尋到夕陽。</text>
<title>謁成誼叔侍郞 名遵。先君同年。乙未。拜中書參政。</title>,<text>海外同年子。門前此日身。童心猶未化。漢語摠非眞。學業頻相礪。盤飧每賜珍。稼亭書一幅。賞玩自凝神。</text>
<title>謁洪仲誼博士 名義孫。累遷監察御史左司都事。出爲江西省員外郞。卒于任。</title>,<text>悃愊無華甚。玲瓏徹骨淸。杏山曾掌選。桂榜首題名。生菜盤中美。晴波榻下明。龍門慙忝跡。東閤幸同盟。</text>
<title>成侍郞宅。見余廷心。先生退而志之。先人同年。右榜第二各。有能文名。</title>,<text>淸標眞玉樹。早歲秀瓊林。臺閣文章妙。江山興味深。選詩參古體。誥苑寫天心。小雨遮城句。回頭東海潯。</text>
<title>楚石撫琴 楚石名法珍。高麗人。生于燕京</title>,<text>楚石一高僧。琴中古意深。每當明月榻。更整淸風襟。悠然操古調。怳若忘機心。文王去已遠。髣髴聞遺音。</text>
<title>早行</title>,<text>凌晨問前路。曉色未全分。帶月馬頭夢。隔林人語聞。樹平連野霧。風細起溪雲。已過三河縣。丹心祗在君。</text>
<title>漁陽縣</title>,<text>寂寂漁陽縣。吾今一破顏。俗知嘗膽苦。地接不毛寒。鼓角開元後。江山至正間。廢興流水在。立馬聽潺湲。</text>
<title>望道者山</title>,<text>夙駕盧龍縣。遙看道者山。淺叢禽自語。芳草馬宜班。片月蒼松外。孤雲翠壁間。倘容吾卜築。採藥駐年顏。</text>
<title>過石壁寨里 二首</title>,<text>細路縈千曲。聊爲詰屈行。高岡紅日上。深谷白雲生。石壁含煙古。溪流得雨鳴。村家知不遠。林外有人耕。</text>
<title>過石壁寨里 二首 其二</title>,<text>崎嶇登峻嶺。亦復窮深林。子規不盡淚。靑山無限心。相將踞白石。忽爾移綠陰。樂哉何所去。自足淸塵襟。</text>
<title>村家</title>,<text>村家雖索寞。見客便欣然。夜酒三杯穩。晨餐一味便。小泉生石底。芳草到階前。門巷經過少。農夫政力田。</text>
<title>草宿</title>,<text>日落平沙遠。拏舟鴨綠頭。月殘胡地夢。天盡漢關愁。野草偏多露。溪風欲借秋。夜闌雲錦動。突兀見高樓。</text>
<title>渡鴨綠</title>,<text>熏風吹客路。落日照鄕關。小雨波聲急。平波草色寒。北征通萬里。東去接三韓。駟馬今安在。吾生愧滿顏。</text>
<title>長林驛</title>,<text>小憩長林驛。開襟納午涼。束芻扶馬壯。杯酒照人光。屋古山仍近。庭空日自長。人言曾駐蹕。茇舍在高岡。</text>
<title>浮碧樓</title>,<text>昨過永明寺。暫登浮碧樓。城空月一片。石老雲千秋。麟馬去不返。天孫何處遊。長嘯倚風磴。山靑江水流。</text>
<title>讀唐史 二首</title>,<text>縱使宮中瘦。還令宇內肥。忠言如藥石。盛會似衣裳。闕下仆碑立。遼東撚箭歸。朝來讀唐史。忠諫至今稀。</text>
<title>讀唐史 二首 其二</title>,<text>偃月凝心曲。滔天可手障。松風吹輦路。沙月照朝堂。藩鎭從封殖。天戈繼發掦。遙憐太阿柄。誰倒與中瑭。</text>
<title>小酌</title>,<text>年光奄云暮。蟋蟀入床下。幽人採芳蘭。將以贈遠者。悠悠對南山。時復洗破斝。世路方多岐。秋禾滿田野。</text>
<title>將如京應鄕擧。途中作。</title>,<text>問余何所適。匹馬亂山中。樹密多棲鳥。天長見去鴻。頗慙干祿學。且試讀書功。得失吾何患。衡平有至公。</text>
<title>山路</title>,<text>山路緣崖滑。溪風撲帽寒。微茫連塞外。縹渺入雲端。得喪知誰管。安危每自寬。他年讀行錄。只恐鼻生酸。</text>
<title>自勉</title>,<text>春風何處來。日夕催韶光。樹林自浮動。微綠生池塘。鳥聲起人意。游眺喜欲狂。時哉不可失。往結少年場。</text>
<title>古意</title>,<text>寶劍埋九泉。光芒上屬天。千年遇老眼。遂爲世所傳。碔砆或求售。倚市爭春姸。龍臥待三顧。南陽雲黯然。</text>
<title>遼陽省</title>,<text>省官通問候。驛吏謹趨承。金相重如岳。元公淸似氷。地高風自急。野闊日初昇。尙恨奇觀少。張槎儻可乘。</text>
<title>途中</title>,<text>山遙連絶塞。野闊俯長天。崖驛臨渾水。閭山隔斷煙。聚居人語雜。遞送馬蹄聯。誰識新供奉。行吟獨惘然。</text>
<title>至王京</title>,<text>名幸題金榜。官仍拜玉堂。有心應戛戛。賦命只蒼蒼。冠蓋方盈溢。庭闈尙渺茫。不因餘慶在。何得再流芳。</text>
<title>公州早發</title>,<text>劇邑難休駕。同年政作官。題門初欲去。對酒偶成懽。山曙雲移樹。江寒月照灘。早行高興發。佳句滿征鞍。</text>
<title>淸州宿僧房。明日韓同年設食。汝忠</title>,<text>古寺臨官道。黃昏不費尋。破窓多月影。虛榻半松陰。被冷知霜重。燈殘坐夜深。朝飧還過望。同榜意殊深。</text>
<title>三角山下</title>,<text>亦知無所期。歲晚勤我行。駐馬三峯下。悠然生遠情。天高松偃蹇。雪積山崢嶸。僧舍香煙散。跏趺送晦明。</text>
<title>途中雪</title>,<text>冬深雪方作。驅馬凍生襪。落日野橋危。寒雲山路滑。非關有召徵。亦豈事干謁。政可返爾居。明窓燒榾柮。</text>
<title>入城。始知前月除典理正郞，藝文應敎。</title>,<text>逢人聞賀語。驚我亦爲官。寵異何曾望。超升自古難。掌銓郞署重。演誥禁林寒。欲詣中門謝。親朋爲整冠。</text>
<title>自詠</title>,<text>達人輕爵祿。君子重衣冠。自恨起家早。已知行路難。詞鋒森劍戟。學海浩波瀾。努力休中廢。芳名垂不刊。</text>
<title>往事</title>,<text>誰道分離際。自知淳朴餘。結繩希栗陸。奠枕愛桑墟。渺渺牛金晉。悠悠伯翳徐。燈前尋往事。更讀數行書。</text>
<title>早春</title>,<text>早春天氣冷。氷雪海山深。城市人聲鬧。樓臺雁影侵。落梅風動水。芳草日穿林。紅紫迷光景。高吟更盍簪。</text>
<title>途中獨詠 三首</title>,<text>君子當遠游。遠游見眞情。仲尼欲行道。春風吹物生。誰知棲棲際。過化功乃成。至今如日月。帝王爲法程。</text>
<title>途中獨詠 三首 其二</title>,<text>君子當立志。立志學始通。君看斷港水。何由朝海東。盈科必不止。道明如日中。奈何自畫者。揚揚誇寸功。</text>
<title>途中獨詠 三首 其三</title>,<text>君子當愼術。矢人非不仁。習在洞人胸。念之良苦辛。所以入學初。明道仍明倫。李斯豈本性。責在高談荀。</text>
<title>到家</title>,<text>天朝新內翰。王國又中書。海嶠三韓外。蓬萊萬里餘。筆鋒描野興。山障繞幽居。豪氣全消未。披雲望帝居。</text>
<title>明當遠游。慨然有作。</title>,<text>寒雲屯江皐。衆鳥依林幽。團圝語深夜。知我將遠游。母子情在中。功名信悠悠。欲悔勢難止。明發當鳴騶。</text>
<title>入直省中。聞雨次韻。</title>,<text>僥倖非初意。追攀愧後生。不眠燈有影。更聽雨來聲。帷薄涼如水。階空滴到明。種瓜幽興動。小圃在江城。</text>
<title>遼野</title>,<text>野闊民居樹。天低馬入雲。醴泉遺傑句。遼野又斜曛。華表仙一去。崖頭江半分。懿州高出地。羊馬自成群。</text>
<title>山北</title>,<text>昔年崔憲使。風雪勸深杯。拙句初翻墨。高談似轉雷。荒涼心更苦。寂寞首頻回。千載文昌後。鷄林信美哉。</text>
<title>柏山</title>,<text>谷密雲籠岫。溪淸石激湍。地如東國秀。天似北方寒。帶癭人供驛。懷香麝入巒。始知霄壤大。南越出丹矸。</text>
<title>至京師</title>,<text>入城驚老眼。觸物動高吟。輦轂乾坤大。庭闈海嶠深。謾期心匪石。難得賦鏘金。畢竟將安用。黃塵易滿襟。</text>
<title>晨坐</title>,<text>輕陰迷曉色。初日弄寒光。夜氣微如縷。天機括似囊。整冠將讀易。掃地更焚香。只此無人處。悠然興味長。</text>
<title>紀事</title>,<text>幸予少壯日。値此太平朝。樽酒蒲萄凸。盤飧芍藥調。歌聲回迅晷。詞氣薄層霄。秉燭遊何害。吟餘但祝堯。</text>
<title>次韻題永寧寺</title>,<text>賦詩今有屋。挽袖盡吾鄕。蒼蘚古碑上。白雲禪榻傍。森嚴列松檜。淸泠髣池塘。欲摘蒲萄顆。更來天未霜。</text>
<title>次韻題報恩寺</title>,<text>丹髹輝御道。蒼翠擁虛堂。絶似煙霞裏。還依日月傍。禪窓一樂國。世路萬瞿唐。靜坐澹忘返。客中今幾霜。</text>
<title>君子 二首</title>,<text>君子有眞樂。妙處誠難言。鳶飛與魚躍。萬像同一元。眇然稊米身。道化所淵源。禮樂被天下。周孔至今存。</text>
<title>君子 二首 其二</title>,<text>君子有肥遯。無悶亦無慍。城市何所營。山林何所隱。久矣混常流。川上觀氣運。悠然撫四達。無心望華問。</text>
<title>回至田舍夜宿</title>,<text>公餘尋野逕。夢裏到田家。罷亞風吹稻。婆娑月滿沙。薄衣侵曉露。古寺映朝霞。小酌忘身世。陶然落眼花。</text>
<title>送徐尙書東歸</title>,<text>馬頭鴨水綠。客背燕山靑。風雪三千里。夕陽長短亭。因君今又去。憶我昔曾經。別酒莫辭醉。天寒吹易醒。</text>
<title>院中首領官皆公差。穡權行經歷事。蒙召赴省。時帝在西內。省官坐西廊。先君同年成參政望見穡曰。何爲來哉。穡曰。今權翰林首領官。蒙召而來。公曰。此必高麗王功臣號事也。且擧王名曰。今王歟。穡曰然。公曰。生而得此甚罕。退稟歐陽承旨。撰定親仁輔義，宣忠奉國，彰惠靖遠十二字以進云。</title>,<text>東國藩籬固。中朝卵翼偏。功臣十二字。聖壽萬千年。絶域仁風動。孤芳戚畹聯。宣忠仍靖遠。天訓永相傳。</text>
<title>薊門途中</title>,<text>岳瀆埋雲氣。煙塵暗日華。天寒歸野鶴。林暝集昏鴉。山送霏微雪。風摧爛熳花。可憐東海客。匹馬獨還家。</text>
<title>遷民鎭</title>,<text>連山入滄海。崖上路高低。得贈誰何緩。陳兵左右齊。周人歌碩鼠。齊客解鳴雞。爲問千夫長。吾轅幾度西。</text>
<title>十三山</title>,<text>嘗讀十洲記。永懷三島風。流年驚閏月。神女賸奇峯。雲雨迷仙夢。星霜感歲功。何當携錦瑟。丘壑寄吾蹤。</text>
<title>過亭子河。宿白里。明朝被僧詰責。</title>,<text>赧面逢沮溺。吾生數問津。謾言思土俗。漸不喜鄕人。夜宿窓無紙。朝飧飯少珍。狂僧新長髮。黠性自難馴。</text>
<title>王京</title>,<text>物色茫無際。天敎屬翰林。還鄕春作伴。對酒月知音。獨抱多年影。初回萬里心。親朋爭迓勞。厚意重南金。</text>
<title>遣興</title>,<text>遠游曾有賦。小隱又題詩。吾道不材木。世情無底巵。淸吟明月夕。爛醉落花時。只恨曾狂甚。虛名謬見知。</text>
<title>拜掃</title>,<text>拜掃松楸地。星霜亦已多。宿根春吐葉。新樹雨添柯。鼇禁自無夢。鹿門誰見過。尙嫌天上客。書札問如何。</text>
<title>還松京</title>,<text>謁母韓山下。朝王魏闕前。握蘭知有地。泣竹豈無天。忠孝當如是。行藏非偶然。時看堂上燕。補壘汚華筵。</text>
<title>遣興 其二</title>,<text>世事那容算。無端感我情。紙鳶風借勢。土偶雨亡形。得隴休思蜀。興劉定在嬴。悠然成一笑。天道甚分明。</text>
<title>遣興 其三</title>,<text>鳳舞盤安地。龍興鼎定都。已無投器鼠。何患假威狐。雷雨洗舊染。山河扶壯圖。中興誰有頌。愧我僅操觚。</text>
<title>病暇自詠</title>,<text>僑居仍病久。謁告得閑多。榻冷風生樹。庭空雀踏莎。精神聊自養。和劑乃吾何。數日尤多幸。親朋數見過。</text>
<title>送晉州李判官。兼簡同年全記室。二首。</title>,<text>聞說流頭好。靑爲幕府隣。但令公事少。豈善出游頻。怪語如聞晉。遺氓尙避秦。君能蹤跡否。四海正風塵。</text>
<title>送晉州李判官。兼簡同年全記室。二首。 其二</title>,<text>記室忘年友。名聲天下稀。江樓涼滿座。竹閤翠沾衣。紅杮霜初重。白魚秋正肥。淸游應未艾。南望送人歸。</text>
<title>新拜祭酒。謁文廟。</title>,<text>書生無寸效。高步上華聯。祭酒秩三品。登科今五年。易窮千歲日。難述四時天。屛氣增深惕。英靈正凜然。</text>
<title>借屋</title>,<text>借屋隣工部。兼官玷閤門。高軒頻見過。淸坐輒忘言。古井泉生雪。長松月掛銀。自知無俗累。絶似臥山村。</text>
<title>郊行</title>,<text>草長新過雨。江動欲回潮。野聽浮屠磬。郊聯刺史鑣。山多靑冉冉。雲遠白迢迢。情興無人會。春風馬足驕。</text>
<title>聞倭賊犯韓州。請暇省母。途中三首。</title>,<text>初聞疑是夢。欲去鼻辛酸。家信夜來至。陛辭今始還。宦游親望久。歸省聖恩寬。出處在天命。徒勞方寸間。</text>
<title>聞倭賊犯韓州。請暇省母。途中三首。 其二</title>,<text>蒼黃出城闕。僕從亦蕭條。草際浮煙淡。天邊去路遙。心忙難縮地。足疾屢逢橋。鳧舄或可借。遙遙王子喬。</text>
<title>聞倭賊犯韓州。請暇省母。途中三首。 其三</title>,<text>京輦非親意。江湖負主恩。問安頻入夢。聞難更銷魂。官大少朋從。身孤無弟昆。慈堂定無恙。天地淚雙痕。</text>
<title>夏日卽事</title>,<text>溽暑經過少。靜居長短吟。偶然觀物化。亦復明我心。蟻陣跳白雨。鶯梭懸綠陰。吾廬信可愛。卽是晉陶潛。</text>
<title>寄呈伯父</title>,<text>禍福元相倚。悲歡亦倘來。一心如有定。萬事豈難裁。最愛黃花約。偏知九日開。東籬今寂寞。緬想獨徘徊。</text>
<title>夏日卽事</title>,<text>退食多幽興。披囊閱舊詩。蟻行當檻樹。鶯語近窓枝。簷日天低處。墻雲雨過時。非開傲斯世。自是厭仳離。</text>
<title>望雨</title>,<text>公餘甘獨居。幽事可怡悅。山雨分不來。遙看更奇絶。巖姿雜濃淡。雲樹森成列。朝馬汗珠流。城中方酷熱。</text>
<title>寶蓋山地藏寺</title>,<text>游山如啖蔗。最愛入佳境。雲望共無心。溪行獨携影。鍾魚林壑空。殿宇松杉冷。甚欲辦靑纏。臨風更三省。</text>
<title>待月</title>,<text>待月月未出。久立天星繁。河漢淨如洗。萬家寂無喧。須臾寫銀浪。岩谷收餘昏。淸賞愜幽意。快哉誰與言。</text>
<title>微雨</title>,<text>置身夷惠間。誰能辨心迹。涉獵書五車。偃息家四壁。焚香聞細雨。松竹有餘滴。亦足淸我心。微吟竟日夕。</text>
<title>直廬。聞李將軍家會客。</title>,<text>客子秋饒興。將軍晚學吟。一樽思共醉。萬事恨違心。漏遠風傳晝。簾虛日轉陰。緬懷陶與阮。跌宕謝巾簪。</text>
<title>觀射</title>,<text>平郊天幕迥。射垜敞華筵。鳴鏑風生䎂。張弓月上弦。穿楊初甚駭。沒石更難傳。君子仍觀德。操心世所賢。</text>
<title>聞金樞副遇害</title>,<text>劍戟交鋒處。朝廷破膽初。方思築城策。催下點軍書。騅馬心猶壯。靑蛇讖豈虛。腐儒文墨爾。他日定何如。</text>
<title>禹磾將軍來報鐵州戰</title>,<text>乘勝長驅際。橫戈突立看。風腥三躍後。天黑一呼間。賈勇逢強敵。褒忠進美官。勉哉當更愼。九鼎重如山。</text>
<title>聞賊入西京</title>,<text>豈謂便如此。茫然迷所爲。到頭須信命。閉口莫談時。戎器積年備。將材明主知。臨機竟何恃。寂寞涕交頤。</text>
<title>悶甚又作</title>,<text>却敵多驍將。方興誰怨勞。風輕旗閃閃。天遠馬蕭蕭。落日忠心壯。黃雲殺氣高。成功夢卜吉。大將是嫖姚。</text>
<title>聞咸從戰不利</title>,<text>縱負張飛勇。難師李廣奇。由來知節制。未見有傾危。自信連雞鬪。誰知暴虎辭。奈何呼吸頃。尙不戒輿尸。</text>
<title>聞丁臣桂軍不却</title>,<text>獨立驚絃外。橫戈勢自分。紛然道濟策。屹爾慕容軍。峻路埋春雪。荒城覆晚雲。寂寥歸騎盡。賊壘日將曛。</text>
<title>上巳</title>,<text>上巳春光好。中都喜氣催。人從曲江醉。樂自太常來。盛事今難繼。高才豈易陪。踏靑隨處是。須挽李唐回。</text>
<title>雨</title>,<text>一春知幾雨。岸幘從衣濕。自喜農有事。時哉要須及。花間新水生。柳外殘虹立。忽得晚晴詩。茅簷暝痕集。</text>
<title>讀同年司空伯亶送李永哲詩。次韻。因勉李生云。伯亶名實</title>,<text>學道須知命。看書要積功。軒裳非我達。蓬蓽豈吾窮。世事羊腸路。人心馬耳風。王良如詭遇。誰肯許良工。</text>
<title>聞李生誦伯亶詩。欣然次其韻。七首 其二 新搆書齋二首</title>,<text>身世家四壁。光陰詩百篇。逕幽春草合。窓淺野雲連。扣門無俗客。行地定飛仙。借問年來興。如何孟浩然。</text>
<title>用伯亶勉李生韻。自責。</title>,<text>跡托絲綸地。身無尺寸功。讀書將底用。貪祿爲嫌窮。可恃舟無楫。由來海有風。設官無大小。摠是代天工。</text>
<title>種菊 三首</title>,<text>種菊添我淸。天工却媢嫉。罷雨動以風。收雲炙以日。搖搖不自持。七脈方未密。願借終夕陰。令渠生意溢。</text>
<title>種菊 三首 其二</title>,<text>種菊添我幽。軒戶俄淸姸。長莖削寒玉。嫩葉凝靑煙。旣晴又欲雨。不憂傷爾天。天工豈私我。物生各自然。</text>
<title>種菊 三首 其三</title>,<text>種菊添我逸。深期在歲暮。霜淸秀色明。白酒相媚嫵。落帽自風流。誰會悠然趣。淵明千載人。欲訪恐迷路。</text>
<title>幽居</title>,<text>最愛幽居僻。林泉興有餘。出門山擁馬。入室酒浮蛆。園靜宜扶策。窓明快讀書。陶然是眞隱。何必賦歸歟。</text>
<title>田莊 其二</title>,<text>農夫方有事。更喜絶塵紛。畦塍靑將合。陂塘綠見分。近山頻得雨。多稼自如雲。卜築將歸老。相招意甚勤。</text>
<title>與鄭淸風同賦</title>,<text>午來多至夕。晨坐輒忘脯。山可靑君眼。詩應白我鬚。吟哦聊自快。登陟亦相扶。興味誰能識。傍人誚大愚。</text>
<title>與鄭淸風同賦 其二</title>,<text>相從無俗士。所適是詩家。山興行隨雨。溪吟坐畫沙。一閑天所賦。萬事我何嗟。芍藥引高興。春風凝露華。</text>
<title>與鄭淸風同賦 其三</title>,<text>騰踔癡兒黠。蹉跎壯士悲。紙鳶風得勢。石燕雨乘時。對酒君能賦。歸田我有辭。尙緣心磊落。更作遣懷詩。</text>
<title>與鄭淸風同賦 其四</title>,<text>㝡喜幽居樂。何曾負此翁。關門麾俗客。訓字敎頑童。雨浥空庭草。煙迷斷麓楓。詩成更高詠。頗覺有神功。</text>
<title>懷古</title>,<text>古人猶不死。千載想風流。事過尤明白。心同豈謬悠。雨聲深巷夜。燈影小牕秋。耿耿無窮意。他年祗自求。</text>
<title>雨中與鄭淸風述懷 三首</title>,<text>遠游如夢寐。淸坐聽朝脯。已分棲蝸角。猶驚將虎鬚。雨床邀客坐。泥巷倩人扶。我拙寧他適。淸風屢見呼。</text>
<title>雨中與鄭淸風述懷 三首 其二</title>,<text>密林黃鳥語。微雨故人家。暗綠煙生樹。殘紅雪落沙。酒餘宜熟睡。兵後動深嗟。可笑門前客。馳名鬢欲華。</text>
<title>雨中與鄭淸風述懷 三首 其三</title>,<text>浪迹今何似。飄飄萬里鷗。江湖連夢寐。冠蓋謝交游。春去花猶在。風來雨乍收。軒窓堪避俗。相對輒忘憂。</text>
<title>卜築呈李郞中 岡○三首</title>,<text>禁直多通籍。宮墻競卜家。獨予甘寂寞。與子絶紛華。松影日中薄。山光秋後磨。那知繫簪紱。却似在煙霞。</text>
<title>卜築呈李郞中 岡○三首 其二</title>,<text>日日回朝馬。時時董役夫。家童嗔巧避。邑子謝來趨。霜透茨初蓋。氷生壁始塗。漸知幽事足。野老亦提壺。</text>
<title>卜築呈李郞中 岡○三首 其三</title>,<text>秋抄風初冷。雲端日欲昏。土功猶未斷。露宿更何論。水遠浮坤軸。山高壓海門。前峯一登眺。萬里盡平原。</text>
<title>無題</title>,<text>鳥飛天有餘。魚行水無際。名利甚韁鎖。使我難自制。當時四老人。亦墜留侯計。幸無貪功心。萬事如說禘。</text>
<title>早起 二首</title>,<text>過溪憐淨淥。入谷怯微寒。宿霧連平野。朝陽在遠巒。肯嫌頻早起。只要縱奇觀。山頂更小立。天風吹倒冠。</text>
<title>早起 二首 其二</title>,<text>晨行爽肝肺。不受塵累襲。夜旦鄙吝消。方寸沖虛集。水聲聞更細。山光望如濕。祗此淸甚時。夷齊難獨立。</text>
<title>新居</title>,<text>舟運花山木。簷垂白岳雲。築階隨地勢。鑿井起波紋。牕淺雨頻洒。室虛香可焚。讀書淸我意。誰肯爲論文。</text>
<title>愛靜</title>,<text>愛靜深成癖。移居始愜心。只愁違定省。自喜絶追尋。山淺橫微徑。溪淸遶翠林。君恩今更重。遇興卽高吟。</text>
<title>姊妹</title>,<text>姊妹皆親側。情懷敢自寬。擬供氷上鯉。誰弔鏡中鸞。瑞谷風聲急。童城海氣寒。太平何日是。笑語得團圝。</text>
<title>白嶽</title>,<text>鵠嶺仍端小。共言天錄眞。新居勞費等。禁衛往來均。冷飯氷消口。輕裘雪滿身。精誠有日照。安敢鼻酸辛。</text>
<title>記事</title>,<text>望秩山川迥。持盈社稷安。齋房淸坐易。祝冊淨書難。倒斝來宣醞。堆盤盡賜餐。夜深吟更好。耿耿一燈殘。</text>
<title>可憐哉 三首</title>,<text>可憐哉此身。矮陋無容儀。自觀尙可厭。所以人共譏。興俯不中式。語言每多違。尙企晏子短。高風千載希。</text>
<title>可憐哉 三首 其二</title>,<text>可憐哉此身。疾病常繞纏。呻吟劇刀刮。腸胃如膏煎。艱辛冬夜永。寸刻無安眠。萬戶睡正熟。鼻息方綿綿。</text>
<title>可憐哉 三首 其三</title>,<text>可憐哉此身。所以載道者。而爲物欲役。廝養不如也。且觀方寸地。明明洞夷夏。豐蔀不見日。漫漫度長夜。</text>
<title>自詠 三首 其二</title>,<text>幼學非文身。壯行非圖己。枉尺直乃尋。君子豈降志。發達雖人情。低回或天意。酣歌矢我音。歲今云暮矣。</text>
<title>自詠 三首 其三</title>,<text>理也無物我。生而有人己。明命方赫然。疇能越厥志。由來得造道。端的在誠意。努力過此關。天下可平矣。</text>
<title>聞琴有感</title>,<text>指法須師授。心源在自尋。五更生夜氣。一點見天心。要妙雖成曲。和平詎在琴。古音今已矣。流水恨沈沈。</text>
<title>辨惑</title>,<text>有目別其色。勿爲朱紫移。有舌別其味。勿爲易牙嗤。義利若畫一。其初在毫釐。差之卽千里。君子其念玆。</text>
<title>送竹谷僧統歸大華山</title>,<text>竹谷舊相識。華山深處歸。世情黃葉下。野興白雲飛。絶澗琴無譜。聯峯鐵作圍。何當五松下。相對暫忘機。</text>
<title>全判書敬先挽詞</title>,<text>久矣吾多病。惠然誰一來。金蘭將再講。玉樹忽先摧。雲薄秋容淡。山遙曉色開。分離竟如此。天地亦悠哉。</text>
<title>送西海崔按廉資</title>,<text>繡斧威方凜。甘棠訟解紛。仁風吹赤子。遺愛說嚴君。松井連紅樹。楊村隔白雲。似聞淸海寇。報喜定云云。</text>
<title>巖棲</title>,<text>道人今絶學。茅屋對靑山。拾葉晨供爨。看經晝破閑。心游萬劫外。身老一窓間。雲鶴多情思。時時共往還。</text>
<title>雲游</title>,<text>手中一枝竹。脚底九州山。流水情相得。浮雲影對閑。猿吟岑寂裏。隼度渺冥間。且問草鞋債。他年還不還。</text>
<title>卽事</title>,<text>光陰眞過客。仁義是恒流。用足三冬史。詩輕萬戶侯。呂金懸重購。虞璧照窮愁。只有簞瓢樂。區區老不休。</text>
<title>丁巳十月二十日晚。康子野見訪。欲留之同宿而未果也。是夜。風雨大作。呼燈題此。當與其同年朴子虛，李子安同賦云。</title>,<text>衰遲吾已甚。𪚥爍子如前。佳句世皆誦。沈痾誰復憐。凄涼翦燭話。寂寞對牀眠。想得鷄鳴客。今宵定惘然。</text>
<title>憶魯郊</title>,<text>上春回吉日。殘雪扢嘉壇。禮重傾千古。心同集百官。御香來紫闥。法服壓玄冠。與祭應多福。居歆信永觀。</text>
<title>送王康隨尊公進表</title>,<text>王郞少淸瘦。泮水早題名。久闊疏髥出。相看病眼驚。隨親供子職。奉表賀王正。歸及新春好。家家溢喜情。</text>
<title>息機</title>,<text>往事細如毛。明明夢中記。操戈欲逐儒。此言殊有理。徙室或忘妻。非徒偶語爾。一病今幾年。息機勝藥餌。</text>
<title>送李蒙達進表賀年</title>,<text>鼎重山難轉。時危勢自分。淚添東海水。夢繞北庭雲。老馬常思主。哀鴻久失群。朝廷音問絶。爲我謝諸君。</text>
<title>卽事</title>,<text>避世如逃影。忘情似解酲。病軀關藥物。野意在山亭。小雨僧邊白。遙岑鳥外靑。祗今淸興味。欲詠却難形。</text>
<title>雜詩 二首</title>,<text>我道直如矢。君子終歲馳。萬民所共視。步履諒委蛇。不比九曲坂。車摧馬鳴悲。鳴悲汗如雨。君當永言思。</text>
<title>有懷朱同年</title>,<text>久別頻回首。相思每愴神。骨淸三島客。業白五臺賓。石壁煙光古。珠宮曉色新。從游更何日。滿目軟紅塵。</text>
<title>有感</title>,<text>比來嗟潦倒。已矣效劬勞。地僻市朝遠。天寒星斗高。初疑觸麟角。漸似刮龜毛。左右逢原處。何人爲我招。</text>
<title>戊午正旦後二日</title>,<text>天敎牧隱子。晚歲臥窮廬。位列三重後。年登五十餘。許身憂社稷。刻骨感詩書。自信無他望。秉心金石如。</text>
<title>戊午正旦後二日 其二</title>,<text>光祿頒宮醞。承明敞直廬。異恩慙分外。舊興在吟餘。獨阻朝正列。慵修餽歲書。驅儺屛障禮。未識定何如。</text>
<title>哭李左使</title>,<text>鐵城門閥盛。公獨擅朝儀。慷慨傾千古。風流蓋一時。尙書參省事。元帥判戎機。病客今衰甚。茫然自詠詩。</text>
<title>讀漢史</title>,<text>吾道多迷晦。儒冠摠冶容。子雲殊寂寞。伯始自中庸。六籍終安用。三童竟不從。悠悠千載下。重憶孔明龍。</text>
<title>追憶金經有感 三首</title>,<text>早達人多𡜱。微忠主獨知。病深難遽喜。安甚却成危。頃刻生他證。晨昏謁太醫。永思猶夢愕。豈意及今時。</text>
<title>追憶金經有感 三首 其二</title>,<text>病來忘世事。垂問有親知。氷榻暑將去。松簷秋可疑。起居憑倦僕。壽夭付良醫。憂患誠難處。他時更念玆。</text>
<title>追憶金經有感 三首 其三</title>,<text>與世將誰語。惟天肯我知。身謀難造次。病勢有危疑。斤兩分司宰。刀圭出典醫。主恩天地大。回首更沈思。</text>
<title>幽居自詠</title>,<text>幽居足幽味。山近樹層層。日午簷氷落。更寒硯水凝。酒樓思達士。茶榻憶高僧。遣興憑詩句。揮毫滿剡藤。</text>
<title>晨興</title>,<text>晨興慵盥櫛。兀坐獨吟詩。窓日銅鉦掛。簷氷玉筯垂。精神依舊秀。久要賀年遲。尙喜扶衰病。長謠祝盛時。</text>
<title>朝吟 四首</title>,<text>行年餘五十。鬢髮漸星星。屋角寒松碧。墻隈老薺靑。素塵棲竹簡。雪水紀茶經。淸興朝來甚。梅花照膽甁。</text>
<title>朝吟 四首 其二</title>,<text>長腰堪咀嚼。雞口亦容與。咄咄無牛後。陳陳或鼠餘。平生徒哺啜。世事足欷歔。只怕心中悶。寧敎腹裏虛。</text>
<title>朝吟 四首 其三</title>,<text>野衲眞虛蕩。參來一味禪。索詩頻叩戶。釋杖便登筵。勸善文千卷。旌功記數篇。筆端餘力在。分福滿人天。</text>
<title>朝吟 四首 其四</title>,<text>雅懷何所寄。高逝鳳飄飄。堂背氷猶疊。山顏雪已消。年來嘲自解。老去隱誰招。欲草重興頌。朝廷政採謠。</text>
<title>謝韓平齋携酒見過</title>,<text>上黨還朝日。東隣臥病餘。芳樽傾綠蟻。鮮食炙靑魚。麪裹脂如截。盤堆味可書。頹然成卯困。有興愜幽居。</text>
<title>卽事</title>,<text>華刺紛相謁。柴扉靜不應。陰崖氷欲泮。暘谷日初昇。問歲呼田叟。求詩有野僧。傍村江路滑。踏雪記吾曾。</text>
<title>自賦</title>,<text>少年祛世惑。晚歲養心靈。東閣施行馬。西窓記聚螢。吟詩頭盡白。煉藥骨應靑。漸似棲霞客。焚香祝聖齡。</text>
<title>書鄭贊成傳後</title>,<text>四月開金榜。歸期季夏初。門生聯冢宰。宅相冠中書。種善軒何豁。燒香谷自虛。摠憐花六出。鼎肉照盤蔬。</text>
<title>遣興</title>,<text>吟哦雖遣興。譎諫却關詩。祗怕心肝絶。寧憂鬢髮衰。江山春欲動。門巷日初遲。擬賦中和頌。生逢樂職時。</text>
<title>有懷子安</title>,<text>放逐三年跡。呻吟六載軀。江山工賦詠。藥物漫枝梧。離合皆天定。行藏足自娛。悠悠方寸地。共是一唐虞。</text>
<title>幽居卽事</title>,<text>年衰昏目視。病久減腰圍。有夢纏生死。無心管是非。講師來問字。禪客勸忘機。寂寂焚香坐。終朝獨掩扉。</text>
<title>有感</title>,<text>保身當愼術。處世要知幾。至道多乖隔。浮言雜是非。感恩時或有。知己古來稀。禽鳥應相憶。江頭一釣磯。</text>
<title>春日卽事 二首</title>,<text>少年多病客。晚歲一衰翁。聞道形無外。忘言味在中。江山圍赤縣。日月耀蒼穹。又喜門前柳。垂絲裊細風。</text>
<title>春日卽事 二首 其二</title>,<text>覓句將誰語。敲門有客臨。吟哦如有得。剝啄已難尋。雪意餘梅塢。春光動柳林。故山多筍蕨。歸興浩難禁。</text>
<title>春日憶山僧</title>,<text>久耐春寒甚。柴門掩落曛。狂風號夜半。飛雪入春分。水際生新菜。山陰宿凍雲。禪窓香一炷。日夜壽吾君。</text>
<title>自詠 二首</title>,<text>索詩來野衲。送酒有隣翁。短髮吟餘白。衰顏醉裏紅。牛行芳草雨。鳥入落花風。野興知天賦。逍遙在病中。</text>
<title>自詠 二首 其二</title>,<text>養氣仍明道。交修自有時。知行雖並進。敬義必相持。尙志須先立。知天却始衰。暮春風詠處。童冠肯追隨。</text>
<title>讀書</title>,<text>唐書欽處讀。穆誓悔時尋。風雨秦灰冷。塵埃孔壁深。黑雲收地面。白日到天心。最愛仁山學。靑靑是子衿。</text>
<title>讀詩</title>,<text>豳自風爲雅。王由雅列風。人心自今古。世道有汙隆。草木皆蒙化。鳶魚亦降衷。思無邪一句。誰識素王功。</text>
<title>讀易</title>,<text>羲文成畫彖。河洛出圖書。則象元無漏。因重豈有餘。六虛流動處。三絶覈硏初。洗盡心藏密。淸香滿屋廬。</text>
<title>讀春秋</title>,<text>齟齬春秋傳。精微筆削心。百王模範在。一字再三尋。麟也表吾道。鳳兮歌德音。悠悠千載下。有客淚霑襟。</text>
<title>讀禮</title>,<text>火向狂秦滅。書從小戴成。雖然有瑕纇。動是得精英。博約無餘蘊。從容致太平。方期魯一變。翽翽鳳凰鳴。</text>
<title>獨夜 八首</title>,<text>婦兒游勝境。老病守窮廬。尙喜精神秀。從敎齒髮疏。平生聊爾耳。畢竟定何如。記得隨僧粥。煙霞動木魚。</text>
<title>獨夜 八首 其二</title>,<text>老牧忘機久。年來室似氷。衆雛方爛睡。長夜欲殘燈。但未淸三業。何曾落二乘。遊山春漸好。幸有老烏藤。</text>
<title>獨夜 八首 其三</title>,<text>鼎鼎吾將老。悠悠只此心。江山宜獨往。風月要淸吟。學豈友高鳳。和應師展禽。筆端春浩蕩。紅綠遍詞林。</text>
<title>獨夜 八首 其四</title>,<text>昨夜白雲來。應從萬里歸。今朝紅日出。却向四山飛。有影誰能伴。無心世所稀。看渠卷舒處。祗是早忘機。</text>
<title>獨夜 八首 其五</title>,<text>山堂寒夜永。漸覺道情濃。氷釋湯鳴鼎。雲移月在松。相形固同氣。同體却相容。獨詠思無盡。悲聲似砌蛩。</text>
<title>獨夜 八首 其六</title>,<text>人生貴適意。吾亦愛吾廬。有興將誰語。忘懷却自如。氷消泉谷咽。雪盡樹林疏。自信幽懷熟。無從賦子虛。</text>
<title>獨夜 八首 其七</title>,<text>九夢官有占。一死天所賦。子在回何敢。吾衰周不復。精魄通幽明。壽夭同仰俯。深知無所禱。惕若度朝暮。</text>
<title>獨夜 八首 其八</title>,<text>陽崖春動盪。陰壑雪糢糊。車馬塵蹤絶。鍾魚梵刹孤。永懷尋水石。晏坐度朝晡。萬樹長松下。明窓着病軀。</text>
<title>雜詠 三首</title>,<text>御世無餘策。因民在奉天。節文奢儉禮。斟酌抑揚權。紙狹難容印。銜單却省牋。太平知有日。萬物入陶甄。</text>
<title>雜詠 三首 其二</title>,<text>自憐多疾病。共道尙康強。老境懽情少。新春和氣長。玉雞方紀瑞。金鴨正燒香。須向梨花月。瓊筵倒羽觴。</text>
<title>雜詠 三首 其三</title>,<text>朋友今餘幾。郊原春半強。新愁隨日出。豪氣與春長。月賞金波灧。花尋白雪香。從玆須秉燭。遇興且傾觴。</text>
<title>自詠足蹶</title>,<text>擧趾須扶杖。低頭似跼天。有懷何不蹶。遇興卽如顚。牀蓐工深坐。班行阻折旋。何當春氣盛。蹇步涉山川。</text>
<title>述古</title>,<text>創物功何遠。因時制異初。龍舟浮葉後。象輅轉蓬餘。世道今多變。人心本自虛。直須尋太素。元氣尙扶輿。</text>
<title>感事 四首</title>,<text>省院權何重。賓朋座不虛。委蛇方退食。絡驛更隨車。讓坐誰居右。承歡欲食餘。他年應念此。芳草滿庭除。</text>
<title>感事 四首 其二</title>,<text>生艱方擬柏。材大却成樗。敎稚溫千字。爲文考六書。蟲魚聊爾耳。驥鳳定何如。天運由來杳。悠悠想古初。</text>
<title>感事 四首 其三</title>,<text>新年來往少。臥讀古人書。利欲須先錮。浮華要再鋤。陰崖猶臘雪。小畹欲春蔬。桃李山村近。携家往結廬。</text>
<title>感事 四首 其四</title>,<text>淸時誰欲隱。明主我曾逢。京市傳更鼓。江天照夕峯。聞鍾知梵唄。欹枕聽隣舂。曉起慵巾櫛。方知道意濃。</text>
<title>正月二十三日。謝江陵廉使洪少尹惠葠。</title>,<text>境內多靈藥。營中少舊儲。何須七年艾。最喜一封書。甘苦嘗來遍。調和用有餘。春風如返旆。更望顧吾廬。</text>
<title>遣興</title>,<text>世態忙中見。天心靜裏知。消融無內外。寂寞但機宜。物化誰逃數。吾生自順時。病餘非意少。遇興卽題詩。</text>
<title>自詠 二首</title>,<text>久病仍將老。情懷不復論。行藏存大節。語默動眞源。蠻觸曾聞戰。朱陳尙有村。浩歌天地遠。梅月政黃昏。</text>
<title>自詠 二首 其二</title>,<text>雀羅窮巷靜。疏柳已搖春。把筆題凡鳥。敲門辱可人。筠窓明對雪。棐几淨無塵。快意翻書卷。沈吟味更新。</text>
<title>憶過遼野</title>,<text>憶昔經過處。爲今爭戰場。天低連廣野。樹老掛斜陽。朔雪年來少。熏風日漸揚。誰知華表鶴。千歲亦思鄕。</text>
<title>夜詠</title>,<text>渾家政酣夢。長夜獨沈吟。齒病連頭痛。腰酸入骨深。帖多丹復散。術妙艾仍針。枕上無窮意。明明上帝臨。</text>
<title>奉謝崔司空 名公哲。時在義州。</title>,<text>一方分巨鎭。千里隱長城。準擬扶衰病。從容共大平。春風生海岸。臘雪照寒更。㝡喜高門慶。能文有後生。</text>
<title>紀聞二首 武帝岸幘見馬援。幘名承露。</title>,<text>霜露霑無外。雷霆示大阿。威聲搖雁塞。妖氣卷牂柯。殿上垂承露。庭中引伏波。東漸文化始。包虎倒干戈。</text>
<title>紀聞二首 武帝岸幘見馬援。幘名承露。 其二</title>,<text>周原春蕩蕩。宣室夜沈沈。召賈明神道。師文想鳳音。風移三尺劍。財阜五絃琴。膚敏前朝士。牛裾與馬襟。</text>
<title>指空弟子見訪</title>,<text>異端超世敎。盛饌慰寒生。野果談餘嚼。宮壺拜後傾。拙辭包不盡。妙道固難名。逸事誰能傳。須憑牧隱銘。</text>
<title>自賦</title>,<text>衰年又多病。白髮照蒼顏。禮絶朝廷上。名傳雲水間。綸音思潤色。彩服尙爛斑。已矣今無用。何當返翰山。</text>
<title>有感</title>,<text>勇士方嘗膽。忠臣欲碎胸。吳鉤明積雪。齊霣發深冬。史冊災何疊。軍營勢自重。鄭公當不死。鵠嶺鬱靑松。</text>
<title>卽事 三首</title>,<text>淑景淸昏眼。孤芳入病肝。露叢凝郢碧。晴萼炫辰丹。放鶴知天闊。尋僧候路乾。幽懷自無累。非意豈相干。</text>
<title>卽事 三首 其二</title>,<text>出處宜孤立。身名要兩全。尙憂加爵級。敢望賜餐錢。進退誰爲地。行藏自有天。病中多日錄。不是續歸田。</text>
<title>卽事 三首 其三</title>,<text>夜擁禪衣坐。端如入定僧。貍奴同煖席。虎子共殘燈。松杪風聲細。梅花月色凝。只今淸興味。欲寫却難憑。</text>
<title>有感 二首</title>,<text>渺渺黃龍府。雙眸望更寒。可汗山最遠。區脫日初殘。健婦專氈帳。嬌兒跨肉鞍。天心定無主。畢竟自循環。</text>
<title>有感 二首 其二</title>,<text>九街天日好。來往共婆娑。風動靑絲鞚。花飛紫玉珂。殷勤埋死馬。絡繹饋生鵝。何物騎驢客。孤吟自負多。</text>
<title>奉懷明善先生</title>,<text>永懷勞玉趾。始病臥金經。庭樹含風碧。簷松蔽日靑。生涯三徙室。歲律五移星。幾度乘狂興。扶輿欲拜庭。</text>
<title>又賦 二首</title>,<text>平生稱好古。風俗嘆移時。聖道書中覓。人情歲後知。靑山如有約。白日正無私。賴是詩家地。眞堪托老衰。</text>
<title>又賦 二首 其二</title>,<text>是非難自解。方寸只天知。病裏無餘事。閑中改舊詩。雲收天更遠。山靜日將移。落佩倒冠處。時時尋牧之。</text>
<title>雜興</title>,<text>峻秩非吾望。浮生難自休。病中悲歲月。分外領春秋。白髮時看鏡。靑山日滿樓。憂君心尙切。天命信悠悠。</text>
<title>紀事</title>,<text>山下少人行。山頭雪滿城。匿形將鷙擊。吹角已龍鳴。月冷驪駒曲。雲深驃騎營。何當直如矢。絡繹共升平。</text>
<title>記賜食宮中</title>,<text>早朝雙闕下。午膳八珍餘。絳幘傳籌後。靑韝進食初。輕淸浮酒蟻。香辣雜羹魚。君賜頻充腹。如今啖野蔬。</text>
<title>二月初一日</title>,<text>鄕閭稱樂事。兒女數良時。的的剝松實。纍纍穿柏枝。天晴山翠近。風定日華移。漸見靑春好。牢籠有小詩。</text>
<title>二安簽錄請名</title>,<text>二安俱黑笠。華刺扣門投。問字知來處。安名欲保軀。精求疑費慮。泛應恐如愚。願各勉初志。他年慰老夫。</text>
<title>寄金司空。借茅蓋屋。</title>,<text>新居多草屋。不蓋已多年。自喜星光入。仍敎月色穿。雨應持傘苦。風更爲燈憐。偃臥信無地。庇庥知有天。</text>
<title>卽事</title>,<text>老去身猶健。由來事不諧。題門有凡鳥。飮酒愧無鮭。山色工排闥。苔痕欲上階。殷勤管城子。爲我寫幽懷。</text>
<title>有感</title>,<text>痛飮無何有。幽憂自釋氷。須知金至斗。不換酒如澠。白雪從三疊。靑山定幾層。雀羅門巷靜。乞筆有閑僧。</text>
<title>宮人</title>,<text>扈駕遼天夢。承恩漢殿心。延春宮漏永。悲栗塞雲深。積雪埋氈帳。寒風透錦衾。此身何足惜。祝聖自長吟。</text>
<title>朗詠 三首</title>,<text>殘年宜自養。有味更誰知。窮巷無新事。明窓改舊詩。踏崖靑草出。倚杖白雲移。朗詠情懷遠。江山繞鬢絲。</text>
<title>朗詠 三首 其二</title>,<text>跌宕仍憂病。殘生意轉迷。微風寒習習。小雨晚凄凄。陰壑泉聲急。陽崖草色齊。野懷殊自愜。朗詠欲鷄棲。</text>
<title>朗詠 三首 其三</title>,<text>村塢經過少。幽情似此稀。周遭靑嶂合。片段白雲飛。筆禿新詩稿。門多破衲衣。有誰知朗詠。獨立又斜暉。</text>
<title>自詠 二首</title>,<text>壯志曾輕死。衰年欲保莊。辟邪圖白澤。却老服靑精。水月參將透。煙蘿躡欲成。只緣曾養氣。夜半自淸明。</text>
<title>自詠 二首 其二</title>,<text>世道雖殊轍。吾邦自一宗。空濛山影裏。颯霅市聲中。巢許朝廷表。夔龍丘壑容。悠悠千載下。永想二南風。</text>
<title>忽記聞琴題此</title>,<text>病久無他望。身閑獨苦心。落梅春水闊。悲栗暮雲深。昌運光前後。危途亘古今。有時腸內熱。白雪欲鳴琴。</text>
<title>詠笏</title>,<text>周庭禮儀盛。竹本耀魚班。指畫承君命。書思對帝顏。紫囊懸白筆。爽氣滿西山。緬想擊蛇處。威風摧老姦。</text>
<title>王延壽畫馬</title>,<text>王郞一疋馬。寫出渥洼眞。齕盡天山草。牽來沙苑春。簇蹄閑日月。振鬣起風塵。老我賞新骨。欲騎朝紫宸。</text>
<title>題山水圖</title>,<text>慘惔愁肝腎。紆餘散腰脚。千里又萬里。一丘復一壑。古亭松數株。床琴對庭鶴。何時托幽棲。人境共洒落。</text>
<title>寄李同年 臨河</title>,<text>數年音信絶。千里往來稀。不是求田去。無由送札歸。境幽多老木。山密掛斜暉。何日尋高隱。相携過釣磯。</text>
<title>送日本釋有天祐</title>,<text>東福古精舍。上人橫氣機。坐禪初面壁。遇興卽題詩。雲影舟中落。秋容鏡裏歸。長門日將暮。白髮倚閭時。</text>
<title>晨起</title>,<text>晨起心猶靜。年來體自淸。吟詩聊遣興。處世要忘情。霧重珠聯忽。村沈柳失營。尋常未分色。坐待日輪明。</text>
<title>有感</title>,<text>奇語文章病。常談腐爛餘。性情陶冶後。雅俗變移初。蒼海雷聲振。靑天日色舒。莫愁心緖亂。且讀古人書。</text>
<title>代書奉簡松廣和尙</title>,<text>松廣山迢遞。名傳大吉祥。長身能幹蠱。大后爲頒香。籌室淸風榻。衲衣明月廊。三生習氣濁。回首更蒼茫。</text>
<title>有懷頒氷 三首</title>,<text>六年長臥病。久矣不頒氷。寒氣制三伏。凌陰知幾層。心中如火烈。鬢上有霜凝。古井銀甁凍。浮瓜是我能。</text>
<title>有懷頒氷 三首 其二</title>,<text>殿閣靜無暑。蜜漿調碎氷。境深人寂寂。風動樹層層。照面冷相射。入喉流不凝。只今如夢裏。厚渥媿微能。</text>
<title>有懷頒氷 三首 其三</title>,<text>勢從寒露始。水結自爲氷。萬壑人擎段。交河馬踏層。氣通陰鑑迥。光貯玉壺凝。自信淸無比。趨炎素不能。</text>
<title>卽事</title>,<text>林下茅茨古。盤中瓜果涼。童童松挺色。翁翁酒生香。心靜靑山近。身閑白日長。祗今淸意味。髣髴想陶唐。</text>
<title>絶磵倫公見訪 三首</title>,<text>吾生自放浪。行止付蒼天。細雨防朝出。淸風穩晝眠。儘敎幽興足。肯怕俗緣牽。機事渾忘却。如參一味禪。</text>
<title>絶磵倫公見訪 三首 其二</title>,<text>高僧非俗士。道貌自西天。靜坐仍閑話。飢飡與困眠。鳥飛工自習。牛老費人牽。浮世眞如幻。他年學坐禪。</text>
<title>絶磵倫公見訪 三首 其三</title>,<text>處世不由我。忘懷休問天。秋風少新食。夏夜乍安眠。柳爲垂門種。蘿仍補屋牽。何須上絶頂。趺坐始參禪。</text>
<title>登東山</title>,<text>欲雨骨彌痛。已晴心尙煩。賓朋病後少。鳥雀夢中喧。遠岫連平野。孤煙矗近村。林亭倚藜杖。高興滿乾坤。</text>
<title>憶丁亥科諸公三首 國俗進士及第。稱其座主之子曰宗伯。</title>,<text>回頭丁亥歲。三十二回春。宗伯無多子。門生有幾人。功名須信命。禮義要修身。浪走終何益。秋來又食新。</text>
<title>憶丁亥科諸公三首 國俗進士及第。稱其座主之子曰宗伯。 其二</title>,<text>少日登高第。台司壓廣庭。當時稱老大。中歲盡凋零。奔逸馳河水。稀疏耿曉星。至今遺恨在。中國用曾靑。</text>
<title>憶丁亥科諸公三首 國俗進士及第。稱其座主之子曰宗伯。 其三</title>,<text>上黨出君子。一家生二韓。政堂琪樹迥。簽院玉壺寒。共掌文衡重。俱經編管難。可憐成內史。壯志竟汍瀾。</text>
<title>晨興</title>,<text>一夜睡不成。曉來猶骨酸。衣巾纔掩體。盥櫛亦強顏。危坐甚無味。長歌豈成歡。誰知可樂處。頭上無朝冠。</text>
<title>卽事 三首</title>,<text>蓋象包輿地。寸心藏尺軀。靜時觀復姤。妙處想唐虞。曉霧收靑嶂。秋風入碧梧。悠悠自乘化。鯨海接天隅。</text>
<title>卽事 三首 其二</title>,<text>持身固無術。送日秪吟詩。鼎鼎光陰速。觥觥節操移。秋風摧勁草。夕照掛高枝。長嘯自舒憤。安危將恃誰。</text>
<title>卽事 三首 其三</title>,<text>絶意右軍筆。留心工部詩。字形從古變。句法逐時移。直欲反源本。何曾尋派枝。一身雙美少。知止捨吾誰。</text>
<title>山水小圖</title>,<text>人間有異境。天際起層城。石出孤帆落。林深小逕明。溪禽散棋響。山客立鍾聲。何日尋眞隱。悠然生遠情。</text>
<title>自詠 三首</title>,<text>田薄取禾少。鄕遙送米稀。夏初猶故絮。秋末尙輕衣。客至工淸坐。兒啼耐久飢。胡椒三百斛。適足被人譏。</text>
<title>自詠 三首 其二</title>,<text>病後吟詩數。年來命駕稀。對山思蠟屐。聽雨憶蓑衣。有竹何嫌俗。無芝可療飢。時時改新作。把筆自評譏。</text>
<title>自詠 三首 其三</title>,<text>鼎鼎光陰迅。蕭蕭鬢髮稀。囊中飧玉法。架上製荷衣。共詫侏儒飽。誰憐曼倩飢。命耶何可逭。撫己任他譏。</text>
<title>夜詠</title>,<text>病床知夜靜。老境半生閑。窓白吟餘月。燈靑夢裏山。國風趨下劣。世路轉間關。異日觀民俗。吾詩或不删。</text>
<title>有感</title>,<text>大節誰曾奪。扶持六尺孤。魯基板隱重。漢業擁昭蘇。肯待張良計。當如甯武愚。獨傷西望處。煙日靄蒼梧。</text>
<title>吉昌府曲城侍中來訪。穡承招與席。因記勝事。</title>,<text>二老過從數。孤生病起初。幸容陪杖屨。更喜接門閭。豆腐蹲鴟雜。香粳吠蛤餘。乾羊斟美酒。秋色滿庭除。</text>
<title>自詠 二首</title>,<text>登眺三峯近。逍遙數載餘。雖然在人境。不是愛吾廬。糴米頭將鶴。催租背有蛆。此生俱幸免。稽首謝詩書。</text>
<title>自詠 二首 其二</title>,<text>力行由四勿。博學在三餘。白首空憂國。靑山對結廬。稻畦應沒鶴。酒瓮已浮蛆。斷句無心得。長篇信手書。</text>
<title>又吟</title>,<text>達士應知命。吾生但苦心。利隨名汲汲。愁與醉沈沈。永日吟難盡。衰年病又侵。文章似淵海。何處得陶金。</text>
<title>記安國寺松亭看雨</title>,<text>小雨仍村笛。斜陽又寺鍾。山遙多醞藉。水闊自舂容。爽氣生明月。寒聲起碧松。至今心尙悸。雷電逐飛龍。</text>
<title>航海入貢金陵。遭風不返。國人哀之。作詩以紀云。</title>,<text>三韓萬里國。一札十行書。航海傾心後。尋橦縱目初。乾坤通絶域。雨露洽方輿。獨恨騎鯨客。何時返故居。</text>
<title>有送松菌者。作詩以記。</title>,<text>云自尙書井。來投學士家。長莖玉自削。圓頂傘初斜。氣稟葉間露。形成根底沙。氷肌有仙女。採去入煙霞。</text>
<title>卽事</title>,<text>甘心乘下澤。絶意夢南柯。道熟吟哦少。年侵坐臥多。屋山橫似障。樓月淨如波。任是無高興。曾嫌抱久痾。</text>
<title>山水圖。節東坡煙江疊嶂圖詩句。</title>,<text>山耶雲耶遠。春風搖江天。隱見喬木杪。百道飛來泉。君從何處得。去路無由緣。故人應有招。雲散山依然。</text>
<title>記舊作</title>,<text>性僻居恒獨。家貧味罕兼。光陰悲鼎鼎。氣像慕巖巖。門靜來幽鳥。簷虛掛冷蟾。秋風吹碧柳。千載憶陶潛。</text>
<title>卽事</title>,<text>野詩今寂寂。院體亦悠悠。天地無窮意。江山欲盡頭。新篇半塗抹。絶句或風流。他日中州集。誰歟幸見收。</text>
<title>卽事</title>,<text>靑山捫蝨坐。黃鳥枕書眠。膾炙荊公句。規模杜老聯。肇明編不及。天啓誦來傳。白髮吟長苦。鸞膠續斷絃。</text>
<title>卽事 其二</title>,<text>省事忘形勢。題詩養性靈。紙牕吟更白。氈席坐來靑。井冷凝瓊液。山晴列錦屛。病餘無興味。竟日倚空亭。</text>
<title>奉謝江陵崔相惠海菜</title>,<text>海菜年年送。山齋日日嘗。始知淸病目。漸喜潤詩腸。絶島春光遠。狂風浪勢揚。採來非易得。細嚼意蒼茫。</text>
<title>奉寄崔安東</title>,<text>早忝天官席。俄驚海國秋。何當關外路。共倚月中樓。楓嶽徒心想。松亭只夢游。論懷天所賦。世事日悠悠。</text>
<title>閑吟 二首</title>,<text>老境身猶健。幽居客不來。閑中工短句。病後怯深杯。巷靜煙浮柳。庭空雨長苔。功名今晚矣。無夢上雲臺。</text>
<title>閑吟 二首 其二</title>,<text>雲容翻墨去。山色送靑來。任是塵生甑。須敎酒滿杯。汀沙白於雪。江水綠如苔。尙有扁舟在。歸歟上釣臺。</text>
<title>對月</title>,<text>對月我方獨。洒然肝肺淸。幸無群動鬧。況此十分明。忽見有孤影。相將論寸情。平生共淡泊。風露過三更。</text>
<title>江上一首。有懷朱同年。</title>,<text>江上有靑山。草廬三四間。秋風共蕭洒。村叟亦幽閑。悵望幾回首。遲留眞強顏。飛雲忽南去。何日乞身還。</text>
<title>小雨</title>,<text>小雨忽飛至。滿庭苔更靑。誰曾訪煙巷。我獨俯風欞。涼快愜所望。淸閑欣以寧。微吟興不淺。秋水可揚舲。</text>
<title>冬初</title>,<text>冬初寒乍至。夜半冷無眠。風露三更月。江山萬里天。欲歸心自苦。相對影堪憐。誰復共牢落。獨吟危得仙。</text>
<title>將遊神勒寺未果。因賦短韻。</title>,<text>遠岫長江外。疏松翠石傍。招提開福地。普濟敞眞堂。縣令頻腰笏。山僧獨面墻。何當尋野艇。淸嘯倚蒼茫。</text>
<title>哭崔先生宰 三首</title>,<text>淸苦家風遠。疏通典則存。名聲少已重。詞氣老來溫。樞府纔還笏。桑鄕已杜門。回頭天地闊。日落萬山昏。</text>
<title>哭崔先生宰 三首 其二</title>,<text>上黨嵐光滴。完山海氣侵。有生雖信命。當死要安心。七十伊過七。尋常詎可尋。達尊三自具。風采冠儒林。</text>
<title>哭崔先生宰 三首 其三</title>,<text>騎馬山中去。尋人海上回。蒼波臨浩瀚。翠壁陟崔嵬。握手浮生樂。摧肝求訣哀。遙遙關外路。陳迹巳莓苔。</text>
<title>曉起卽事</title>,<text>分外蒙宣召。病餘觀祕文。歸來渾似夢。喜躍更何云。早起慵冠櫛。沈思討典墳。豈知凋瘵後。一起遇明君。</text>
<title>曉吟</title>,<text>奮游金馬地。泛覽玉龍文。弓劍俄成哭。圖書不復云。椒闈垂畫像。石室峙生墳。寂寞千年後。東方儘有君。</text>
<title>曉吟 其二</title>,<text>金榜聯登第。春闈再主文。回觀今碌碌。摠忘向云云。每歲塵生甑。他年酒到墳。明窓讀書處。精白奉天君。</text>
<title>曉吟 三首</title>,<text>陰陽官滿座。圖畫院開基。地壓蓬萊境。天低喉舌司。半庭寒雨過。西嶺夕陽遲。歸臥忘身世。鷄聲夢破時。</text>
<title>曉吟 三首 其二</title>,<text>蘿圖曾闢國。天錄可延基。周召猶從卜。重黎有所司。三蘇迷所在。百世竟難知。可惜先朝意。江山木落時。</text>
<title>曉吟 三首 其三</title>,<text>松山千古地。石砌太平基。殿角回千嶂。墻邊列百司。宅中臣庶拱。裕後祖宗知。前輩誰名世。今人自應時。</text>
<title>有感</title>,<text>乾坤產人物。具眼古來稀。周季已伐樹。漢初猶茹芝。一身同馬繫。雙目送鴻飛。何日山中去。松風吹鬢絲。</text>
<title>廿一日。司天監官來傳曺六宰語。趣進祕書。</title>,<text>曉窓頭未櫛。兀坐愛吾廬。傳語自參政。刻期觀祕書。文章猶介胄。筆硯似儲胥。默坐有餘味。氣豪猶未除。</text>
<title>廿一日。司天監官來傳曺六宰語。趣進祕書。 其二</title>,<text>已矣屈原廟。塵埃諸葛廬。心傳出師表。學邃問天書。雅量推時宰。英材困里胥。至今誰痛哭。天運自乘除。</text>
<title>廿一日。司天監官來傳曺六宰語。趣進祕書。 其三</title>,<text>弊衣廁狐貉。華屋對茅廬。杳杳難論命。明明在讀書。自從游闕里。不復夢華胥。老我忘身世。心閑萬事除。</text>
<title>新雪已初下</title>,<text>國脈初無病。天心故自平。陰陽隨節候。形政出鈞衡。含垢川原淨。揚淸殿宇明。誰知深坐客。稽首謝生成。</text>
<title>新雪已初下 其二</title>,<text>四海雲猶暗。千林路已平。賦才推謝眺。詩故慕匡衡。醉後玉山倒。望中銀海明。宰臣當拜賀。郞舍表文成。</text>
<title>新雪已初下 其三</title>,<text>人心猶震疊。世路且升平。萬葉傳丹扆。三光察玉衡。普天無垢穢。小室更虛明。牧老方危坐。新詩忽爾成。</text>
<title>自吟</title>,<text>悠悠養生術。歲晚臥窮廬。肺病自耽酒。眼昏猶讀書。遙山拱畿甸。寒日下村墟。寂寞鴉翻外。浮雲時卷舒。</text>
<title>十六日。張密直來投華刺。</title>,<text>張公神彩秀。久闊每相思。鳳字題門日。鴻樞當軸時。早年交契密。多病賀書遲。更約天台路。重尋芋火師。</text>
<title>與韓上黨將游光巖。晨起有作。</title>,<text>二朴留華刺。光岩擁翠微。相邀觀刻字。自愧濫陳辭。屈曲淸溪咽。崢嶸疊嶂圍。聯鞍有佳客。唱和幾篇詩。</text>
<title>與韓上黨將游光巖。晨起有作。 其二</title>,<text>日月先王德。增輝螢燭微。史臣編汗簡。衲子打豐碑。雲影橫簷際。鍾聲震鐵圍。靜中生感念。把筆卽成詩。</text>
<title>與韓上黨將游光巖。晨起有作。 其三</title>,<text>年衰仍病重。識短又才微。拜命猥當筆。覃思強述碑。弱材支大廈。猛獸潰長圍。他日雌黃手。應須錄此詩。</text>
<title>將詣光岩。曉起有感。</title>,<text>欲向光岩去。先將祕錄呈。開窓霜滿瓦。點筆水凝甁。酩酊須浮白。譏評付汗靑。至今江上竹。蒼雪落空庭。</text>
<title>光岩途中</title>,<text>先生方早食。上相勸深杯。老境不一醉。好懷能幾開。黃橋流水遠。松岳白雲堆。誰識顧瞻處。忠肝摧復摧。</text>
<title>兩朴令公設小酌</title>,<text>寂寂雲岩寺。蒼苔地轉幽。華筵方欲設。小雨更相留。二朴孤忠日。三韓再造秋。獨憐衰病客。滿酌強澆愁。</text>
<title>對友自詠三首</title>,<text>虛廳對良友。出語隨所思。精義自爲休。直言無復枝。旁探莊老學。遠繫周孔辭。晚景足頤養。何陋居九夷。</text>
<title>對友自詠三首 其二</title>,<text>寂然應來物。無爲復無思。一心具天地。萬事分幹杖。可就復何去。當受復何辭。義在不苟耳。淸哉彼伯夷。</text>
<title>對友自詠三首 其三</title>,<text>搖唇自亂道。閉目仍沈思。或難似超海。或易如折枝。明明服大訓。默默探微辭。至道苟在我。豈恨生東夷。</text>
<title>兔郞游山後別墅</title>,<text>兔郞山後去。田舍壁初乾。釣月刳木小。耕雲通路難。長川應像輞。深谷可名盤。箕達新京近。幅巾時往還。</text>
<title>述懷</title>,<text>夜雨簷猶滴。朝晴路未乾。有身元是患。處世漸知難。或送蒲萄酒。誰憐苜蓿盤。仲冬今過半。何日乞身還。</text>
<title>述懷 其二</title>,<text>初期鳳鳥至。却似蠹魚乾。快意觀書易。昏眸讀字難。胼胝思禹貢。詰曲想殷盤。皓首終無用。年來學八還。</text>
<title>述懷 其三</title>,<text>露萼曾紅濕。煙山欲翠乾。雨暘休咎見。邦國守持難。道熟丹盈鼎。詩成珠走盤。古來名利路。倦鳥自知還。</text>
<title>雜題 五首</title>,<text>枕上風聲急。牕間日色溫。幽居甘自適。靜坐澹忘言。萬戶煙生棟。孤村雪滿門。人情重時歲。老境謝乾坤。</text>
<title>雜題 五首 其二</title>,<text>韓山新太守。年少更淸脩。都目當高擢。遨頭却遠游。空衙寒草地。戍鼓夕陽樓。夜臥難成夢。燈前集百憂。</text>
<title>雜題 五首 其三</title>,<text>卽署兼淸要。人材獨老成。誰言離乳臭。便得察輿情。冠玉明朝旭。庭槐峙晚晴。造山溪畔路。步步佩環聲。</text>
<title>雜題 五首 其四</title>,<text>學須明內外。理必察毫釐。縱是多聞見。尤當闕殆疑。奉天終赫赫。行己定孜孜。歲暮風聲急。誰知靜坐時。</text>
<title>雜題 五首 其五</title>,<text>室靜塵難染。牕虛日又高。靜應生夜氣。明可析秋毫。取火懸陰燧。臨風捻洞簫。從容聊自適。君子政陶陶。</text>
<title>江上 三首</title>,<text>江上月如晝。扁舟垂釣絲。銀盤墮空明。形影方逶迤。對之自可樂。夜寒魚上遲。皎皎出塵世。婆娑丹桂枝。</text>
<title>江上 三首 其二</title>,<text>江上小雨過。晴波動漁磯。長絲垂芳餌。樂哉魚正肥。得之適我願。不得非我違。妻子自度日。石田掩苔扉。</text>
<title>江上 三首 其三</title>,<text>江上奮時樂。渺然墮空虛。我老猶絶糧。當時豈求魚。一涉爭名路。驅馳歲又除。海嶠照烽火。何日歸吾廬。</text>
<title>門生鄭士賢告歸</title>,<text>家在水原東。親居草溪畔。榮名下大夫。歸興南飛雁。翠柏倚雲岡。寒梅拆江岸。生涯自有涯。且須忘早晚。</text>
<title>禹省郞來請表文提頭圈點</title>,<text>事君當謹愼。逐世漸彌文。披懇精微著。提頭上下分。風狂催短景。山密鎖寒雲。筆凍難圈點。高才自出群。</text>
<title>早寒</title>,<text>曉榻寒方甚。晴欄雪正堆。絃歌怳如夢。筆札愧非才。大廈從誰庇。狂瀾首自回。江湖何日去。人在望鄕臺。</text>
<title>二月十六日呼高士褧話所懷。</title>,<text>聖主方新政。愚臣久抱痾。歸田心自昔。上表意非他。春動崖生草。時淸海不波。浯溪將獻頌。有石可鐫磨。</text>
<title>微雪</title>,<text>氣轉春分後。雲興日午餘。飛花自回薄。輕態故虛徐。茶鼎才添水。山村欲沒畬。小詩材料足。淸興滿幽居。</text>
<title>二十四日肅拜</title>,<text>夢入天門裏。恩承寶座傍。乾坤通肺腑。雨露洽衣裳。今代身初健。前朝感更長。行藏天所賦。春色滿金觴。</text>
<title>卽事</title>,<text>幽居傍山麓。終日掩柴扉。嫩綠風吹動。殘紅雨打稀。微吟看遠岫。獨立到斜暉。只是悠悠處。不知誰與歸。</text>
<title>雨中有作 其二</title>,<text>病寓孤楊洞。新開一草堂。雨深難避濕。日午解遮陽。松樹臨華屋。梨花照粉墻。芳隣幸相接。陋室亦生光。</text>
<title>曉雨</title>,<text>三月三十日。雨聲如別春。溟濛連碧樹。點滴浥紅塵。殘花猶萬片。嘉種巳千囷。牧隱操觚處。東風似駐輪。</text>
<title>曉雨 其二</title>,<text>濛濛春雨細。啼鳥掩柴扉。高柳和來暗。殘花濕不飛。人老琴書靜。地偏車馬稀。淸吟興不淺。自覺世情微。</text>
<title>詠僧莪。其莖甚酸。僧莪鄕名。</title>,<text>碧玉長仍嫩。山崖翠葉寒。乍看眉巳蹙。欲嚼齒先酸。醉客偏多嗜。眠魔詎敢干。詩篇容不載。一詠一長歎。</text>
<title>卽事</title>,<text>啼鳥簷間靜。無人庭下寬。虛心元似鏡。散髮不曾冠。身世道情熟。功名春夢殘。遙看陌塵起。白馬耀金鞍。</text>
<title>自賦</title>,<text>區區隨世態。洞洞見天心。夢斷風生榻。思沈月滿琴。書詩兼介胄。城市雜山林。老病饒淸興。詩成一再吟。</text>
<title>聞海寇犯江郊 三首</title>,<text>海寇初登岸。郊居摠入城。廟堂收衆策。釰戟耀群營。運蹇生民病。神羞主將盟。誰憐出無馬。老拙一書生。</text>
<title>聞海寇犯江郊 三首 其二</title>,<text>江上船深避。城中室竝空。婦兒愁跋涉。丁壯逞英雄。赫奕三韓國。崔嵬八位宮。冥扶至今日。血淚仰蒼穹。</text>
<title>聞海寇犯江郊 三首 其三</title>,<text>庚寅今幾歲。日本隔重溟。鼠竊初侵界。鴟張漸逼京。削城堅似鐵。列炬粲如星。天意終難測。衰年見太平。</text>
<title>倭賊近畿甸</title>,<text>庚寅始狗盜。逐歲漸鴟張。海邑蒿萊長。山村鳥獸藏。那期犯畿甸。不啻掠餱糧。呼吸安危頃。功高大將揚。</text>
<title>憶僧房</title>,<text>欲訪應無路。雲山萬疊深。香銷僧對影。夢斷鳥驚心。流水風生穴。淸霜月滿林。紅塵吹白髮。悵望一長吟。</text>
<title>演雅 二首</title>,<text>甕牖蛛絲遍。雲山鰈域長。熊經知秘術。鯨吸倒連觴。桂影蟾蜍窟。秋聲蟋蟀牀。跳梁井蛙耳。騄駬遇王良。</text>
<title>演雅 二首 其二</title>,<text>久學龍蛇蟄。危情哭杜鵑。茶聲蚯蚓竅。詞格鷓鴣天。萬里鯷岑靜。千年鳳曆傳。增輝有螢燭。烏彩遍山川。</text>
<title>聞旌善郡風景之僻。賦此三首。</title>,<text>千山橫疊翠。一路入空靑。水穴應通海。風巖可作亭。薪楢來處險。廚䆴㸑時馨。事少遨頭醉。日中方始醒。</text>
<title>聞旌善郡風景之僻。賦此三首。 其二</title>,<text>峯高餘臘白。樹密半冬靑。傍水居民屋。隈巖送客亭。訟稀庭草長。坐靜砌花馨。黍酒軟無力。山風吹自醒。</text>
<title>聞旌善郡風景之僻。賦此三首。 其三</title>,<text>病久頭仍白。交疏眼少靑。回思名利路。幾過短長亭。木麥饘何滑。松花蜜自馨。何當供晚食。醉夢暫時醒。</text>
<title>紀奮游</title>,<text>亂山尋客舍。小館似書齋。盤饌酸寒雜。詩聯功拙偕。浮生鱣潑潑。大雅鳳喈喈。回首奮游處。極談還似諧。</text>
<title>紀奮游 其二</title>,<text>外戶誰曾閉。行譙寄食眠。直從鷗鷺岸。遠向犬羊天。一臥今多病。高吟又幾聯。江南好風景。未必似年前。</text>
<title>讀中庸有感 二首</title>,<text>身處賓師位。心存父子間。筆端明道統。門下耀儒冠。濂洛初承泒。荀楊豈是班。可憐東海客。皓首欲言難。</text>
<title>讀中庸有感 二首 其二</title>,<text>粲粲毫釐內。洋洋天地間。遠途從咫尺。暗室盛衣冠。宗廟焄蒿際。朝廷肅穆班。此心終不改。始驗獨居難。</text>
<title>卽事 二首</title>,<text>直道自難屈。異端誰復擠。種花師粲可。採蕨友夷齊。淸節普天少。話頭終日提。他年名實在。愧我獨栖栖。</text>
<title>奉懷幻菴</title>,<text>江水自千里。雲山知幾重。心淸泉落石。影靜月臨松。早透禪關密。猶餘語業濃。何時更相對。半夜一聞鍾。</text>
<title>幽居</title>,<text>幽居自寂寞。病骨尙崢嶸。紫蟹盤中味。玄蟬枕上聲。天高山色秀。露冷菊香淸。拙句時吟出。陶成上世情。</text>
<title>奉寄俗離山法住寺僧統</title>,<text>古寺潭潭靜。流年冉冉移。一聲鍾動處。萬壑日沈時。病客頻回首。高僧有所思。秋風吹正急。幾首菊花詩。</text>
<title>卽事</title>,<text>辛苦紛華戰。歸來安樂窩。高吟揮俗子。靜坐伴眠魔。野色霜餘淨。松陰雨後斜。金陵天杳杳。矯首望京華。</text>
<title>卽事 其二</title>,<text>老矣眞無用。歸歟自不能。薄田連絶島。小屋鎖寒藤。處處難棲托。時時實戰兢。至今妻子飽。向闕祝岡陵。</text>
<title>偶題</title>,<text>咫尺無餘地。氷湯有少間。分明只一水。擬議更千山。最愛禪僧靜。能同病客閑。何須更趺坐。深谷聽潺潺。</text>
<title>偶題 其二</title>,<text>老境身爲累。新詩味自眞。徘徊有明月。荏苒是靑春。迹似授籠鳥。心如縱壑鱗。山亭或乘興。芳草卽重茵。</text>
<title>卽事 三首</title>,<text>蒼凉朝日上。宿霧捲郊墟。健句全篇少。貧家半菽餘。浮生多疾病。秋色滿庭除。海內同年友。何從問起居。</text>
<title>卽事 三首 其二</title>,<text>紅雲籠殿閣。黃草羃丘墟。陳迹夢魂外。回頭衰老餘。丹墀傾素蘊。玉署忝新除。寂寞如流水。遼天杳帝居。</text>
<title>卽事 三首 其三</title>,<text>身閑猶廩祿。地僻似村墟。奮隱蒼江上。浮生白髮餘。存心忘得喪。賦命自乘除。高興秋風裏。須尋靜者居。</text>
<title>幽居</title>,<text>客過難再拜。生拙尙多機。頗恨園丁弱。由來菜甲稀。莓苔隨雨長。梨栗未霜肥。枕上韓山夢。江頭白鳥飛。</text>
<title>有感 三首</title>,<text>儒庠叨掌敎。省幕忝分司。命自天王錫。恩緣國主知。土官皆雜職。朝列異前時。他日三韓史。巍然出等夷。</text>
<title>有感 三首 其三</title>,<text>苦樂自難限。窮通誰所司。忘形多勝事。會面少良知。四海揚波日。千山落木時。悄然心境靜。大道慕希夷。</text>
<title>野菊</title>,<text>野菊生秋澗。寒香意自淸。幽人方獨往。勝友有同盟。共討登仙術。俄生不世情。重陽明日是。無路上崢嶸。</text>
<title>天台判事携酒見訪。曺溪猊公適至。二首。</title>,<text>菊花開柳巷。竹葉出天台。泛泛香初散。依依蕊半開。抱痾甘寂寞。絶意上崔嵬。更得曺溪老。高吟興慕裁。</text>
<title>天台判事携酒見訪。曺溪猊公適至。二首。 其二</title>,<text>白髮身多病。黃花酒再斟。扶衰如有效。遣興自成吟。寒露滴幽澗。斜陽明遠林。悠悠千載上。彭澤是知音。</text>
<title>十二日 二首</title>,<text>雲遵滴疏雨。雷輕低遠天。孛星方示儆。秋令恐招愆。陳迹卽蒼蘚。淸心如白蓮。晚來巢上鳥。知止問誰傳。</text>
<title>十三日</title>,<text>三更來急雨。九月欲窮秋。雷電施餘怒。江山替奮愁。晨飧兼味少。夜坐百年憂。張翰江東去。吾今獨滯留。</text>
<title>寄伊山李吉商。孟希道持去。</title>,<text>曾驚倭難逼。却向俗離尋。苦節扶吾道。餘風振士林。商山芝露重。彭澤菊秋深。牧隱今衰甚。何當共一吟。</text>
<title>卽事 三首</title>,<text>老妻議酒食。晚歲送朝晡。有案齊眉擧。無筒滿眼酤。化家須攴攴。知禮是夫夫。陋巷終身樂。浩然東海隅。</text>
<title>遯村李浩然在川寧縣。見寄絶句一首。兼示所作 十首。諷詠之餘。次其韻。又用其韻自詠。皆走筆也。凡二十二首。題道美寺 其二</title>,<text>怠念忘機事。安心卽故鄕。兵戈猶未戢。田野儘多荒。山好常扶杖。風寒欲綻裳。誰歟偕遯老。隨分送炎涼。</text>
<title>遯村李浩然在川寧縣。見寄絶句一首。兼示所作 十首。諷詠之餘。次其韻。又用其韻自詠。皆走筆也。凡二十二首。題道美寺 其三</title>,<text>否傾仍遇泰。興盡却來悲。國步方艱際。天心未定時。已驚梅綻早。又見菊開遲。遯老今何似。悠悠勞我思。</text>
<title>遯村李浩然在川寧縣。見寄絶句一首。兼示所作 十首。諷詠之餘。次其韻。又用其韻自詠。皆走筆也。凡二十二首。立秋日。</title>,<text>朝天曾借馬。避世却投僧。田舍同年在。江樓踏月登。高梧一葉落。白髮數莖增。秀句頻吟出。聊堪託怨興。</text>
<title>遯村李浩然在川寧縣。見寄絶句一首。兼示所作 十首。諷詠之餘。次其韻。又用其韻自詠。皆走筆也。凡二十二首。在道美寺。寄敬之。 其三</title>,<text>江山成樂土。風物異他方。得句天機熟。營生野興妨。愛樓尋客舍。游寺坐僧堂。老境眞忘世。同年幸在鄕。</text>
<title>又用前韻自詠 其二</title>,<text>肯畏愁如結。聊從醉作鄕。相忘共駘蕩。直欲遡鴻荒。赴月思吳質。無波記越裳。祗今懸榻處。滿面曉風涼。</text>
<title>又用前韻自詠 其三</title>,<text>自信中無定。胡爲內自悲。眼靑猶牾俗。面赤欲趨時。敢道知機早。無端去國遲。古人今已矣。千載果誰思。</text>
<title>又用前韻自詠 其六</title>,<text>江村無隱者。野寺少高僧。詩稿閑中改。山椒醉後登。獨游今似夢。多病老彌增。遙記蓬窓底。微吟日懶興。</text>
<title>又用前韻自詠 其十</title>,<text>山光將入戶。雲影自徂方。處世身如寄。隨心事豈妨。烏衣曾有巷。綠野久開堂。牧隱亦何幸。誓將歸故鄕。</text>
<title>東國禮俗。近於春秋戰國。錄之所以進之也。</title>,<text>遙遙阿每氏。大業樹桑墟。霜露堪輿外。春秋戰國初。輕生多伏劍。尙武少通書。藩將時來貢。周僖聲敎餘。</text>
<title>東國禮俗。近於春秋戰國。錄之所以進之也。 其二</title>,<text>西國天開統。東邦日出墟。奔波守禦後。行李往來初。禮貢多儀幣。情通一札書。最憐能自恥。嚮化已無餘。</text>
<title>東國禮俗。近於春秋戰國。錄之所以進之也。 其三</title>,<text>晴天藏海嶼。曉霧入村墟。鬼蜮不知處。蚍蜉相援初。儒冠臨劍戟。學舍廢詩書。流禍至於此。哀哉奚問餘。</text>
<title>有感</title>,<text>解紛將代舌。有感幾回腸。邪正久彌白。監觀有彼蒼。停囚應長智。嫁禍恐讎良。世事關時數。令人感嘆長。</text>
<title>兪伯判事來訪</title>,<text>瘦骨如前日。卑官似少年。錄功頒茂渥。判事冠文聯。鵠嶺閑中地。燕山夢裏天。光巖今寂寞。有幾赴齋筵。</text>
<title>雷雨</title>,<text>江山自絶境。雷雨欲窮秋。老日少靑眼。同年多白頭。寸懷徒耿耿。天道儘悠悠。曾忝書雲觀。深知廊廟憂。</text>
<title>雷雨 其二</title>,<text>黑雲收碧落。白日照淸秋。沙淨小溪足。葉明高樹頭。流年閑裏急。往事夢中悠。天意定安在。寸心煎百憂。</text>
<title>對菊</title>,<text>靑泥盆底潤。黃菊室中幽。只愛開當面。何須插滿頭。孤松彭澤晚。衰蕙楚江秋。耿耿配君子。芳心誰復求。</text>
<title>有感</title>,<text>上國恩無比。前朝澤未雱。回思猶苦楚。入秦儘荒唐。天地臨宗社。經綸在廟堂。獨憐多病客。對鏡鬢如霜。</text>
<title>詠紅大蝦</title>,<text>受質非鱗介。憐渠出海隅。銀朱如帶血。雪白自凝膚。匣薄祗一扎。鬚長知幾扶。曲躬交有禮。深味道爲腴。</text>
<title>偶題 二首</title>,<text>地厚三萬里。輕如一葉舟。虛空大無岸。上下古來浮。海氣從金出。山頭有水流。吾今知闢闔。理數不須求。</text>
<title>偶題 二首 其二</title>,<text>吾生信天命。泛泛駕虛舟。浩瀚將安適。輕淸祗自浮。迷塗趨斷港。利涉過洪流。尙恐盲風作。珊瑚不復求。</text>
<title>九月晦</title>,<text>柳巷城隅近。茅簷朝暮煙。病深來往少。意適起居便。籬菊黃金嫩。庭苔綠錦鮮。秋風今日盡。矯首望晴天。</text>
<title>九月晦 其二</title>,<text>樹紅初過雨。山紫政凝煙。有筆能排悶。無錢可附權。觀身如棄鼠。養性似烹鮮。誰識操心處。蒼蒼頭上天。</text>
<title>日本釋弘慧求詩</title>,<text>上人東海客。日沒處來游。飛錫千山暮。回舟一葉秋。聞名如見面。送別却搔頭。漫與詩篇在。他年倘再求。</text>
<title>十月朔日</title>,<text>夜半送秋氣。冬初迎曉寒。簡篇猶滿架。苜蓿正堆盤。已矣文貞笏。塵埃神武冠。陽無可盡理。不用更遐觀。</text>
<title>杜門</title>,<text>偃蹇非關世。呻吟久杜門。竹亭棋送響。苔逕屐留痕。歲月江山暮。風塵天地昏。寂寥千載下。遺臭更何論。</text>
<title>卽事 五首</title>,<text>病中悲蹇運。閑裏謝淸朝。歲歲栽花看。時時抱甕勞。形容儘憔悴。詞氣尙雄豪。何日乞骸骨。鄕山千里遙。</text>
<title>卽事 五首 其二</title>,<text>久病諳人事。衰年又歲寒。藥材求不易。瓦片熨猶難。彭澤堪容膝。樊川更倒冠。微吟殊寂寞。靜坐到巑岏。</text>
<title>卽事 五首 其三</title>,<text>抱病吾何恨。資生物不齊。居貧出無馬。睡減候鳴雞。作賦題亡是。爲文傳滑稽。自知非實用。白首尙栖栖。</text>
<title>卽事 五首 其四</title>,<text>無病是吾願。欲安難自求。乘除有造物。出處在登樓。天闊雲何往。山空水正流。悠然寄幽意。泛泛似虛舟。</text>
<title>卽事 五首 其五</title>,<text>示病元無病。蕭然臥一床。淨名身自淨。香積飯何香。老拙文章陋。膏肓歲月長。毗離耶底處。西望杳蒼蒼。</text>
<title>卽事</title>,<text>焚香居更靜。玩易理何微。復姤循環處。乾坤入用時。鼻端觀白氣。心上透玄機。寂感初無二。悠然自得師。</text>
<title>題朴摠郞詩卷 十九首</title>,<text>自得風騷格。誰分大小山。才豪師怪怪。筆妙友閑閑。道在玄黃內。心游紫翠間。浪仙吟自苦。樓下帝方還。</text>
<title>題朴摠郞詩卷 十九首 其二</title>,<text>蓬門臨大畝。野服隱芳山。縱意無拘束。怡神自適閑。寫經齋戒畔。得句笑談間。字字聯珠樣。應從合浦還。</text>
<title>題朴摠郞詩卷 十九首 其三</title>,<text>幾尺菩提樹。千層我慢山。不知天子貴。自負道人閑。放浪形骸外。分明眉目間。他年向上去。肯墮一來還。</text>
<title>題朴摠郞詩卷 十九首 其四</title>,<text>少日曾忘世。衰年始入山。重重靑嶂合。片片白雲閑。靜裏識天際。夢中談世間。柏亭方一顧。肯使乞身還。</text>
<title>題朴摠郞詩卷 十九首 其五</title>,<text>風送窓前月。天低枕上山。興來方自托。邪絶不須閑。渺渺三淸表。紛紛五濁間。乾坡在何處。我笏亦將還。</text>
<title>題朴摠郞詩卷 十九首 其六</title>,<text>初日出寧海。淸江抱翰山。幾年思獨往。無路得長閑。寂寞干戈後。荒凉水石間。乾坡最深處。矯首羨君還。</text>
<title>題朴摠郞詩卷 十九首 其七</title>,<text>記得薪如桂。曾求木假山。燕京氷雪冷。馬邑歲年閑。抖擻班行裡。歸來圖畫間。平生丘壑趣。又送妥夫還。</text>
<title>題朴摠郞詩卷 十九首 其八</title>,<text>妻子圍爐火。跏趺几蜀山。一乘元自急。萬念不如閑。臨濟兒孫外。長江伯仲間。坐看沙界闊。却向俗中還。</text>
<title>題朴摠郞詩卷 十九首 其九</title>,<text>茅屋賦詩處。當門數朶山。雲煙終萬變。心迹自雙閑。高臥羲皇上。淸談魏晉間。樵童橫短笛。又向夕陽還。</text>
<title>題朴摠郞詩卷 十九首 其十</title>,<text>八代文章弊。昌黎仰泰山。去陳仍體古。養浩覺神閑。且莫忘三上。須敎塞兩間。錭龍方逞巧。醇朴幾時還。</text>
<title>題朴摠郞詩卷 十九首 其十一</title>,<text>每觀聯句序。石鼎出何山。侯喜鳴聲苦。彌明意氣閑。遁翁相上下。牧老且中間。祗恨却荒怪。出門終不還。</text>
<title>題朴摠郞詩卷 十九首 其十二</title>,<text>火八明夷地。天藏大畜山。知幾須愼密。講學尙寬閑。保燮身心內。經綸宇宙間。一生應利涉。有往必須還。</text>
<title>題朴摠郞詩卷 十九首 其十三</title>,<text>我初游璧水。子亦謁金山。學豈三冬足。居難一日閑。送蹄燐果下。聒耳鄙桑間。功匠旁觀處。回慙衣錦還。</text>
<title>題朴摠郞詩卷 十九首 其十四</title>,<text>自信心如水。誰求力拔山。小才要聞道。大德戒踰閑。鶴語留華表。蟲生蝕白間。古今眞俯仰。空外鳥飛還。</text>
<title>題朴摠郞詩卷 十九首 其十五</title>,<text>劍舞驚雷電。琴工化海山。鬼神應自泣。日月豈容閑。入妙語無極。搜奇行反間。詩人苦心處。直見古風還。</text>
<title>題朴摠郞詩卷 十九首 其十六</title>,<text>園開大畝洞。門對德巖山。宗伯班初顯。經生迹尙閑。素絲垂鬢上。黃色起眉間。更羨乾坡路。却從麋鹿還。</text>
<title>題朴摠郞詩卷 十九首 其十七</title>,<text>高風蹈東海。絶響入西山。不是求名急。仍非愛己閑。遭逢由夢裏。拔擢或行間。出處信天賦。他年應丹還。</text>
<title>題朴摠郞詩卷 十九首 其十八</title>,<text>鉅量能杯海。脩功可礪山。雖然爲世重。未必似吾閑。大極毫釐內。流光瞬息間。從容樂循理。不用餌舟還。</text>
<title>題朴摠郞詩卷 十九首 其十九</title>,<text>沈潛心大極。篤實象兼山。效驗終明白。功夫要熟閑。氣充天地內。身老簡篇間。古道竟難及。唐虞何日還。</text>
<title>奉上舅氏金密直致仕尊侍</title>,<text>舅氏恩情重。吾今老病深。蒼松連密洞。錦葉落疏林。月照歸田夢。天知報國心。無從庇宗族。更把葛藟吟。</text>
<title>偶題 三首</title>,<text>身到純陰處。心探太極根。靜專元氣翕。燮理大和存。地拱詩書圃。天開道義門。從容有餘樂。煙柳暗前村。</text>
<title>偶題 三首 其二</title>,<text>鳥巢喬木頂。蟻穴老梨根。知止心應正。閑邪禮所存。遙山遶黎杖。落葉滿蓬門。豈必獨游處。晚來江上村。</text>
<title>偶題 三首 其三</title>,<text>耕田鑿山翠。架屋斲雲根。谷鳥日親近。隣僧時問存。花階頻得食。月壑或敲門。白髮未歸去。夢中空遶村。</text>
<title>又題</title>,<text>老屋年來蓋。虛門夜不扃。病身秋草緣。歸夢暮山靑。得靜參心易。臨危檢脈經。流光又陽月。默默仰皇靈。</text>
<title>進讀秘錄。有旨司天臣馳馹相視。明日發行。</title>,<text>我王方繼志。太祖有遺書。巡駐三京後。貽謀億載餘。司天運神算。馳馹相方輿。白首前朝老。沈吟臥草廬。</text>
<title>進讀秘錄。有旨司天臣馳馹相視。明日發行。 其二</title>,<text>謾負三冬學。難通六錄書。精神應鬱積。形勢自迂餘。日月浮天蓋。山河繞地輿。其基作明辟。有意直周廬。</text>
<title>進讀秘錄。有旨司天臣馳馹相視。明日發行。 其三</title>,<text>少年志吾道。何暇讀他書。自恨難窮底。人將不食餘。名山思蠟屐。細雨想藍輿。三嘆出師表。塵埃諸葛廬。</text>
<title>韓簽書宅小酌。同庚。許陽川完在座。</title>,<text>同甲多衰鬢。陽川獨壯顏。相逢宜痛飮。久病少淸歡。三逕苔痕古。千山雪色寒。主人深意在。欲去更盤桓。</text>
<title>得料色。僉錄公緘撥賜土田。</title>,<text>料色今朝至。公緘一札來。歡情洽家室。饑色免輿臺。養得渥洼種。培成梁棟材。他年爲國用。赫赫照三台。</text>
<title>述懷 二首</title>,<text>饑歲知艱食。殘生欲退居。峯巒夾江岸。畦壟擁田廬。灘石寒聲遠。松坡翠影疏。此生須自斷。曷日定歸歟。</text>
<title>述懷 二首 其二</title>,<text>功名赬我面。喪亂白吾頭。如醉又如夢。欲歸還欲留。淡煙埋野寺。明月上江樓。托興入佳境。長風吹小舟。</text>
<title>十一日 四首 其二</title>,<text>重陰天欲雪。子月歲方寒。習禮那辭酒。隨行恐倒冠。綠衫郞協律。烏府吏齊班。婦女猶知慕。氷崖自往觀。</text>
<title>十一日 四首 其三</title>,<text>小子隨班久。先王坐殿頻。樂音呈兩部。和氣奉千春。紺宇移天仗。輪臺絶點塵。入門心自淨。月色滿庭新。</text>
<title>十一日 四首 其四</title>,<text>兩會儀何縟。先王意甚眞。世尊堂再拜。神衆殿三巡。燭影難分色。爐香欲染身。至今如一夢。兀坐淚霑巾。</text>
<title>詠川寧思歸也</title>,<text>露濕山中扉。風吹江上舲。飄然來又往。偶爾醉還醒。月出波濤白。雲牧松桂靑。安排失眞趣。招喚莫丁寧。</text>
<title>詠川寧思歸也 其二</title>,<text>逢僧多問字。送客或揚舲。耳憒恒多笑。心淸故獨醒。長江一條碧。疊巘幾層靑。野興難收拾。何時直往寧。</text>
<title>詠川寧思歸也 其三</title>,<text>著屐游山寺。垂絲坐野舲。吟如東野瘦。狂似次公醒。樹色雲中綠。天容水底靑。何人煩意匠。畫我在川寧。</text>
<title>八關會巡馬甚盛。聞之賦此。</title>,<text>禁軍從古盛。巡馬乃今多。鐵槊自磨戛。毛衣無等差。廣庭包欲盡。大禮備無頗。矯首浮階上。吾衰可柰何。</text>
<title>自詠 三首</title>,<text>亹亹玄機轉。茫茫白業迷。心狂授水火。迹蕩等雲泥。輔國責愚子。持家燐老妻。誰知高隱者。終不似夷齊。</text>
<title>自詠 三首 其二</title>,<text>朝市塵猶暗。山林路欲迷。星霜甘伏櫪。雷電惜蟠泥。勢去門無客。心安室有妻。焚香效三祝。聖壽與天齊。</text>
<title>自詠 三首 其三</title>,<text>正心初潔淨。遇事却昏迷。影見知懸鏡。形存似印泥。守株應待𪚥。徙室或忘妻。此病皆消盡。衡平物自齊。</text>
<title>卽事 二首</title>,<text>自昔舟心在。如今白髮餘。周公制禮樂。孟子述詩書。已矣丁衰世。歸歟臥弊廬。錫田非望及。頌德恨才疏。</text>
<title>卽事 二首 其二</title>,<text>處世眞多故。安身更少謀。早知貧是病。漸信樂忘憂。詩酒誰爲地。雲山自入樓。悠悠送日月。蒼雪已蒙頭。</text>
<title>山水圖</title>,<text>雨暗藏堂峽。霞明倚戟山。斷崖臨浩渺。微逕上巑岏。谷隱幽棲占。郊行健步閑。晚來呼月出。岸幘白雲端。</text>
<title>觀兒戲</title>,<text>大癡頻觸物。小黠乍知機。摠是天然處。還如聖者時。短簷逃急雨。虛閣冒斜暉。愧我迷眞性。栖栖已老衰。</text>
<title>臂痛</title>,<text>老衰無脚力。扶杖起行徐。日日登山冢。時時檢架書。病成應有自。痛急更無餘。三折知誰在。呻吟臥弊廬。</text>
<title>有感</title>,<text>天地何寥闊。幽人內自悲。時危誰可仗。事久或難欺。亂世烏瞻屋。浮生鵲寄枝。一吟雙淚落。語澁不成詩。</text>
<title>謝猊公見訪</title>,<text>猊公禪者傑。蹭蹬白頭餘。六錄天王訓。三蘇聖祖書。眞機非淺易。秘術却迂疏。擧世知音少。深慙顧草廬。</text>
<title>自詠 三首</title>,<text>多病身浮脆。忘言意靜專。中年親藥物。末路夢林泉。敢駐揮戈日。從觀坐井天。明窓可深坐。情興自超然。</text>
<title>自詠 三首 其二</title>,<text>林泉自迢遞。軒冕我龍鍾。獨鶴秋空外。群鴉夕照中。欲歸心未決。多病歲將窮。聞道驪江曲。山花浸水紅。</text>
<title>自詠 三首 其三</title>,<text>永夜身難穩。衰年骨更酸。燈華照寂寞。藥味雜甘寒。壯志曾看劍。殘生欲掛冠。悠然得眞趣。兀坐對龍巒。</text>
<title>夜賦</title>,<text>被冷霜如雪。燈殘夜似年。雲煙千萬疊。古律兩三篇。興引山行屐。神交紙裹錢。猶如馬戀主。矯首海西天。</text>
<title>卽事</title>,<text>悶悶心如漆。紛紛事似毛。生涯從跌宕。辭氣尙淸豪。自愛庭前草。誰偸海上桃。南窓冬日煖。君子正陶陶。</text>
<title>獨吟</title>,<text>天地無窮處。身心不動時。豈容邪氣作。只有道情知。對越忘驕謟。操存恨老衰。謳吟自言志。檃括却成詩。</text>
<title>有感</title>,<text>四海一家日。三韓東戶扃。那知嘆衰白。更不用曾靑。望道猶千里。爲文豈六經。丹崖忍重滓。移勒有山靈。</text>
<title>題權判閤南樓 是拙翁宅。判閤。其壻也。</title>,<text>結搆隨形勢。盤桓養性靈。閭閻接煙棟。塔廟語風鈴。井水階前碧。雲山几上靑。千秋彥明父。落落一文星。</text>
<title>灑掃庭除</title>,<text>作室成纔落。分符去未回。雨風雖可庇。氷雪却成堆。洒掃俄淸眼。新奇旋奪胎。始知方寸地。物欲要先摧。</text>
<title>華嚴宗大選敬如在妙覺寺。携東坡詩從天台圓公受其說。因其來訪。訊之如此。喜其知慕斯文。賦詩以贈。</title>,<text>華谷雲林遠。天台道路通。坡詩多藏敎。蕭寺半儒風。熟讀燈花落。高吟瓦雪融。斯文尋已遍。更訪白頭翁。</text>
<title>夕飯</title>,<text>解酲呼正急。醉夢覺來空。開戶晴天碧。抽毫夕照紅。飯香堪咀嚼。羹熱旋消融。慙覺身彌健。全憑爛煮功。</text>
<title>新事</title>,<text>大閱兵車盛。春秋兵甲初。里閭當自靜。天網本來疏。宗社安榮除。詩書潦倒餘。何當更耕鑿。長嘯臥田廬。</text>
<title>內侍朴昌齡回自寧海</title>,<text>寧海臨東海。扶桑對碧岑。謾傳波浪惡。却向薜蘿深。屛障傳家業。氷霜動客心。何當携子去。望遠一高吟。</text>
<title>得李侍中書送野物一首。卽刻奉謝。</title>,<text>侍中方握髮。賓客政盈門。屢饋情何厚。相逢語甚溫。淸風吹鳳閣。落日照鴒原。回首曾游處。承宣幾箇存。</text>
<title>謝鄭簽書見訪 三首</title>,<text>謾對門生酒。難回榜長車。閑居殊寂寂。獨飮亦遽遽。道近非身外。風寒政歲餘。相從宜更數。我已買田廬。</text>
<title>山水屛風</title>,<text>意匠鴻濛外。神游縹渺間。多生應避地。一見欲歸山。絶澗泉聲急。深崖石勢頑。野人林表去。氣像自淸閑。</text>
<title>自詠</title>,<text>凄涼王粲宅。寂寞子雲亭。蟲網文書架。螢流風露庭。江山燈下數。歲月枕邊經。白髮思無盡。何時直往寧。</text>
<title>柳洞</title>,<text>柳洞天光淨。茅簷日色舒。登樓山隱約。步屧樹扶疏。浮世身爲累。幽居興有餘。飛雲時出岫。矯首望田廬。</text>
<title>謝西京林令公惠小鹿</title>,<text>風月樓前景。奔馳大小難。幾年分野物。多病倒儒冠。天地春初動。江山雪欲殘。太平無一事。蹺足待公還。</text>
<title>卽事</title>,<text>頓頓飽喫飯。時時閑望雲。衰遲占絶境。寂寞對斜曛。腹裏容諸子。毫端掃萬軍。無心啖松柏。畦壟眼中分。</text>
<title>卽事 其二</title>,<text>病軀誰比數。新歲少經過。拖杖參隣近。哦詩當嘯歌。山陵沈暮靄。田舍灧晴波。欲去遲回甚。其如自斷何。</text>
<title>卽事 其三</title>,<text>朝冠久已阻。野衲或相過。泛覽無生戒。高吟大古歌。白雲生雉巘。明月照驪波。何日扁舟去。自知無奈何。</text>
<title>卽事 其四</title>,<text>囊底錢頻盡。墻頭酒或過。境幽無市語。日落聽樵歌。新事似芳草。舊交如逝波。卷懷方自適。塵世奈吾何。</text>
<title>謝金三司送乾小魚</title>,<text>東海大無岸。乾魚細似針。寄來千里遠。開了一封深。佐飯能生味。題詩不礙吟。病餘謀口腹。風月滿詞林。</text>
<title>答安州朴元帥</title>,<text>安州千里遠。信字一封深。野鹿分嘉惠。霜鴻落好音。悠悠隔山水。衮衮送光陰。自有長城在。新詩病裏吟。</text>
<title>雪 三首</title>,<text>近歲冬猶暖。新春雪又來。玉樓從座聳。縞帶逐車回。高閣難遙望。虛簷好獨陪。可憐驢背興。穩坐倒深杯。</text>
<title>雪 三首 其二</title>,<text>幽人閉戶坐。密雪滿空來。淨掃冬溫去。應催春暖回。落梅知俗好。折竹有誰陪。謾擬因風絮。還如就海杯。</text>
<title>雪 三首 其三</title>,<text>陋巷春將至。新年客早來。素娥游汗漫。白鶴弄低回。入夜偏宜聽。賞晴誰與陪。平生苦吟處。肯復數銀杯。</text>
<title>大雪。同年鄭圓齋元帥携酒見訪。且誦佳作曰。晚歲名逾重。新年禮更煩。尙慙隨俗態。強起謁侯門。溪雪聊乘興。山亭可避喧。願從公學道。人事付琴尊。末句非僕所敢當也。然其自敍。皆是實錄。可以驚薄俗開後生也。不揆鄙拙。輒賦 五首。且邀再賦云。</title>,<text>牧翁居索寞。圓相禮頻煩。王子雷驚座。袁生雪擁門。江山鳥飛絶。閭巷馬來喧。屈指花如海。華堂更置尊。</text>
<title>大雪。同年鄭圓齋元帥携酒見訪。且誦佳作曰。晚歲名逾重。新年禮更煩。尙慙隨俗態。強起謁侯門。溪雪聊乘興。山亭可避喧。願從公學道。人事付琴尊。末句非僕所敢當也。然其自敍。皆是實錄。可以驚薄俗開後生也。不揆鄙拙。輒賦 五首。且邀再賦云。 其二</title>,<text>雪窓淸到骨。心地滌餘煩。況有公携酒。寧容我閉門。繁華從糞掃。寂寞避塵喧。更約邀明月。相看影入尊。</text>
<title>大雪。同年鄭圓齋元帥携酒見訪。且誦佳作曰。晚歲名逾重。新年禮更煩。尙慙隨俗態。強起謁侯門。溪雪聊乘興。山亭可避喧。願從公學道。人事付琴尊。末句非僕所敢當也。然其自敍。皆是實錄。可以驚薄俗開後生也。不揆鄙拙。輒賦 五首。且邀再賦云。 其三</title>,<text>歲日紛授剌。餘生敢憚煩。同年久還笏。踏雪特敲門。公似龍蛇蟄。吾如鳥雀喧。渺然乘化處。相對倒芳尊。</text>
<title>大雪。同年鄭圓齋元帥携酒見訪。且誦佳作曰。晚歲名逾重。新年禮更煩。尙慙隨俗態。強起謁侯門。溪雪聊乘興。山亭可避喧。願從公學道。人事付琴尊。末句非僕所敢當也。然其自敍。皆是實錄。可以驚薄俗開後生也。不揆鄙拙。輒賦 五首。且邀再賦云。 其四</title>,<text>笑語寧嫌冷。襟懷已去煩。殘年頻徙室。獨夜不關門。但見燈蛾擈。難聞櫪馬喧。圓齋惜吾老。冒雪更携尊。</text>
<title>大雪。同年鄭圓齋元帥携酒見訪。且誦佳作曰。晚歲名逾重。新年禮更煩。尙慙隨俗態。強起謁侯門。溪雪聊乘興。山亭可避喧。願從公學道。人事付琴尊。末句非僕所敢當也。然其自敍。皆是實錄。可以驚薄俗開後生也。不揆鄙拙。輒賦 五首。且邀再賦云。 其五</title>,<text>吟詩知氣短。遇事便心煩。亂世頻看鏡。殘生獨掩門。柳絲應欲動。澗水慙成喧。回首朝正日。香凝白獸尊。</text>
<title>讀唐詩畏老身全老之句。予則幸之又幸。故衍爲三首。</title>,<text>古人稱畏老。今我喜之深。道路如連袂。朝廷共盍簪。迭來方繼踵。相對政論心。有幾能頭白。吾今試一吟。</text>
<title>讀唐詩畏老身全老之句。予則幸之又幸。故衍爲三首。 其二</title>,<text>所畏老之至。今吾喜也深。少年難跪履。中歲肯抽簪。遇患頻消骨。持盈苦用心。幸哉躋壽域。手額又長吟。</text>
<title>讀唐詩畏老身全老之句。予則幸之又幸。故衍爲三首。 其三</title>,<text>畏老人情耳。根源有淺深。一枝斥鷃舍。三島臣鼇簪。蠢動含元氣。虛靈載道心。箇中無壽夭。牧隱再三吟。</text>
<title>自詠 三首</title>,<text>高風慕彭澤。多病似文園。草草生何苦。梅梅視欲昏。心形自相後。富貴復何論。倘得乞骸骨。歸來江上村。</text>
<title>自詠 三首 其二</title>,<text>臈雪猶堆岸。春風已入園。柳村將綠暗。梅月又黃昏。禮樂難輕議。文章要細論。腐儒徒自苦。白首臥荒村。</text>
<title>自詠 三首 其三</title>,<text>寂寞時聞笛。遨遊日涉園。已嫌憂耿耿。豈害醉昏昏。有志傳家訓。無心斷國論。一犂春雨後。去入杏花村。</text>
<title>早春卽事</title>,<text>幽居又新歲。獨坐淨焚香。最幸松當檻。寧嗔蘚入房。崖氷時自落。窓日爲誰長。頗信忘機事。還能賦短章。</text>
<title>早春卽事 其二</title>,<text>境絶屛群動。心淸聞妙香。多生餘業障。六事具文房。苒苒形容變。悠悠氣味長。春風吹慙暖。更讀詠歸章。</text>
<title>早春卽事 其三</title>,<text>東界臨東海。名山聳衆香。危峯臨鳥道。絶壁掛僧房。苦厭風塵暗。非關道路長。去留心謾苦。寫出自成章。</text>
<title>公權見和。戒其僕曰。必取答書。故此奉呈。</title>,<text>病榻吟哦苦。詩筒往復煩。凌晨斜點筆。入夜懶關門。几淨珠璣落。風傳鼓吹喧。高軒應再枉。綠蟻尙盈尊。</text>
<title>復用圓齋詩韻。聊以述懷。</title>,<text>寂寞徒能守。高堅敢輒煩。雲深楊子宅。天豁仲尼門。只把身心契。寧容口吻喧。春風浴沂處。握手對芳尊。</text>
<title>復用圓齋詩韻。聊以述懷。 其二</title>,<text>出處難前定。令人內自煩。玉慙終韞櫝。蘭忌偶當門。獨鶴寧嫌靜。群蟲已息喧。圓齋幸同嗜。春色灧金尊。</text>
<title>復用圓齋詩韻。聊以述懷。 其三</title>,<text>異好終難合。孤忠祗自煩。齧氈持漢節。工瑟向齊門。久信艱爲泰。明知靜勝喧。老年忘苦樂。日夕對衢尊。</text>
<title>將詣光巖有感 三首</title>,<text>欲赴東亭約。仍招上黨行。國恩終爛熳。吾道自伶仃。山月僧窓冷。松風客室淸。不容塵念起。禪語更丁寧。</text>
<title>將詣光巖有感 三首 其二</title>,<text>幻翁淸者也。自少便忘機。詩酒相從日。江山獨往時。回頭餘習斷。屈指舊交稀。不待晨鍾動。悠悠只自悲。</text>
<title>將詣光巖有感 三首 其三</title>,<text>世界難爲闊。身心本自寬。處塵無可染。出世亦何難。風急天容淨。松深月色寒。細看師面目。異我但衣冠。</text>
<title>有感 三首</title>,<text>制度兼王霸。輿圖亙古今。掌中雷起滅。胯外日升沈。皓首終安用。靑燈獨自吟。春風時浩蕩。氷雪滿山林。</text>
<title>有感 三首 其二</title>,<text>縮手非唯我。傷心豈獨今。南天靑漠漠。北極黑沈沈。免角披心諫。牛毛抱膝吟。江山春欲動。紅綠屬詞林。</text>
<title>有感 三首 其三</title>,<text>讀書參往昔。濟世照來今。孤月天中掛。群山霧裏沈。商羊乘雨舞。蟋蟀候秋吟。獨立含聲處。誰知鴉滿林。</text>
<title>次圓齋韻</title>,<text>因重勢難止。非簡亦非煩。復姤句萌地。乾坤道義門。秦灰雖獨免。老道却群喧。請讀養賢語。知幾在酒尊。</text>
<title>次圓齋韻 其二</title>,<text>斷自唐虞際。芟夷亂與煩。共王開孔壁。蔡氏授朱門。噦噦方來舞。啾啾已絶喧。獨嫌儀制略。酒器不書尊。</text>
<title>次圓齋韻 其三</title>,<text>感發眞情外。何曾入耳煩。聲音皆中律。經緯自分門。要妙從誰講。哇淫逐世喧。思無邪一句。絶勝對犧尊。</text>
<title>次圓齋韻 其四</title>,<text>魯史眞朝報。看來似甚煩。獲麟方絶筆。進狄却麾門。尙欠一辭贊。徒敎諸傳喧。玉川曾束閤。竟致退之尊。</text>
<title>詠鏡</title>,<text>硬質元相礙。淸心故自靈。氣侵如有跡。物過肯留形。祗喜吾頭白。難逢俗眼靑。可憐時背面。皎皎却冥冥。</text>
<title>感舊</title>,<text>川流向東海。雲密蔽中霄。毛雨曾聞洒。蓬星已喜消。諸公方衮衮。華胄信遙遙。樂職中和頌。誰能獻盛朝。</text>
<title>感舊 其二</title>,<text>氈幕臨蒼海。鍾山接絳霄。慙敎和氣合。應使禍胎消。楚漢紛爭苦。唐虞揖讓遙。何時天下一。踵跡越裳朝。</text>
<title>感舊 其三</title>,<text>靈芝出黃壤。甘露墜玄霄。北極氷難釋。南天雪旋消。感通機自密。疆理勢何遙。天意非人力。舟車政會朝。</text>
<title>奉謝李伊山惠牛毛。且和鄙韻。強綴俚辭。自喜將有過從之樂。其於求安。亦不敢必故云。</title>,<text>國恩深到骨。道學細如毛。子困心猶樂。吾衰位已高。山崖爭尺寸。海岸盡蓬蒿。但喜過從易。無緣免驛騷。</text>
<title>有感</title>,<text>古人今已矣。吾道更何傷。雨露藏春塢。塵埃偃月堂。鳳凰將覽德。蜂蠆絶垂芒。獨有光巖路。蕭條野趣長。</text>
<title>卽事</title>,<text>病廢身如退。憂居眼已枯。天時元不定。吾道本來迂。雨雪春猶冷。江山日欲晡。梅花開又落。回首憶林逋。</text>
<title>卽事 其二</title>,<text>地僻棲身穩。墻暄炙背頻。詩書宜老境。門卷絶行塵。末路蹉跎甚。中原制度新。他年如起廢。稽首謝明神。</text>
<title>述懷</title>,<text>春氣方生物。天心儘愛君。四方均雨露。千載會風雲。撥亂將垂統。持盈重守文。猶餘犬馬齒。或是贊華勛。</text>
<title>述懷 其二</title>,<text>天命開新主。人心屬舊君。金陵輝白日。氈幕鎖黃雲。塞北今趨質。江南舊尙文。他年修信史。誰立蓋時勛。</text>
<title>卽事</title>,<text>籠山收太半。土國及三單。處泰詎爲易。守成方甚難。松京春氣早。柏岳曙光寒。吾道自迀闊。經營有百官。</text>
<title>卽事</title>,<text>東方雲錦卷。紅日射窓櫺。痛後身猶困。吟餘志自寧。簡篇堆几案。洞壑擁門庭。漸覺忘機事。光陰似迅霆。</text>
<title>有懷鄭道傳</title>,<text>憂讒初避地。愛靜遂忘機。郞署無司直。天原獨發微。世情依舊薄。吾道至今非。他日相從處。禪窓與釣磯。</text>
<title>有感 三首</title>,<text>身從浮世寄。病向老年成。苦痛忘妻子。安寧有友生。山深廻俗駕。水淨濯塵纓。坐對無情物。還慙見未明。</text>
<title>有感 三首 其二</title>,<text>老去病爲敵。興來詩自成。江山少眞隱。藥物半浮生。班子曾投筆。終童亦請纓。有懷徒耿耿。夜坐到天明。</text>
<title>有感 三首 其三</title>,<text>蕭然文事廢。久矣武功成。自幸用三傑。無從致兩生。寥寥舞干羽。汲汲惜繁纓。好古終安用。蒼顏鏡裏明。</text>
<title>尋人不遇</title>,<text>爛醉眠初熟。高吟興未收。山南難邂逅。水北儘優悠。地僻宜拖杖。風寒懶上樓。誰知病中客。有夢向炎州。</text>
<title>自詠 二首</title>,<text>畏寒困病骨。述古憫孤蹤。生意庭前草。貞心澗底松。春風吹大野。曉月掛危峯。夢破行藏決。時聞唐寺鐘。</text>
<title>自詠 二首 其二</title>,<text>人生須自重。吾道本來乖。何處托深契。有時開好懷。高風思五柳。舊德慕三槐。漸見幽棲僻。苔痕欲上階。</text>
<title>浩歎</title>,<text>浩歎乾坤窄。孤生銖兩多。時時發狂興。事事觸悲歌。物慾如鋤草。年光似決河。悠然樂天命。終日眄庭柯。</text>
<title>孤征</title>,<text>孤征欲何往。直道少人行。渺渺山川闊。凄凄霜露淸。忠肝空自苦。病骨有誰驚。孔席無由煖。文王不復生。</text>
<title>深巷</title>,<text>深巷砧聲急。空庭山氣侵。高吟已遺世。獨立更冥心。翻影鴉投暮。揚翎鶴在陰。無因奏流水。絃斷伯牙琴。</text>
<title>日午</title>,<text>日午陰初散。春寒地轉幽。野橋宜著屐。江岸欲行舟。信命仍深坐。無心更遠遊。高幹時或枉。便覺散千憂。</text>
<title>朝陽</title>,<text>朝陽上東壁。病客向南牕。身與頑童比。心如老將降。春雲低鵠嶺。雪水漲驪江。渺渺思無極。孤蹤自絶雙。</text>
<title>病軀</title>,<text>病軀無處著。坐臥摠非便。食息皆關命。呻吟敢怨天。巖崖餘臘雪。墟落鎖寒煙。他日焚遺草。浮游似蛻蟬。</text>
<title>君子</title>,<text>君子無他術。唯知守道眞。幾年曾養氣。萬物自含春。愼勿虧家法。還如秉國鈞。到頭天在上。禍福莫艱辛。</text>
<title>卽事</title>,<text>黠謀規避後。活計重移居。米廩身耕後。桑畦手種餘。州官存䘏數。海盜入侵疏。百年兒子長。肯復念鄕閭。</text>
<title>敬僮索胡桃</title>,<text>姆抱敬僮至。蘭芽色映春。異居那免俗。乍見不相親。索果似知味。看山如識眞。知渠異毛骨。矯矯一騏驎。</text>
<title>述懷 三首</title>,<text>詩書窮性理。德澤洽生靈。會遇日三接。治平天一寧。縱迷燈是火。頗信黍非馨。老矣空搔首。鄕山鳥外靑。</text>
<title>述懷 三首 其二</title>,<text>潦倒知天命。棲遲托地靈。非才領國史。歸計在川寧。闊野山彌碧。幽蘭谷自馨。似聞南海畔。樹木雜冬靑。</text>
<title>述懷 三首 其三</title>,<text>乾坤一開闢。河岳幾英靈。魯道自有蕩。文王方以寧。殘年身對影。陋室德流馨。寂寞尤多味。何憂骨不靑。</text>
<title>雨</title>,<text>兔郞入山去。風雨正颯颯。谷長村落稀。傾崖滑難踏。耳邊澗泉來。頭上峯巒合。祗喜脫塵紛。何如在臥榻。</text>
<title>永嘉權侍中遣其孫少大常來致酒食拜受醉飽。吟成短律。典儀名近</title>,<text>國老尊無對。文孫裕有餘。盤飧具山海。樽酒照庭除。公昔頻投轄。吾今獨愛廬。何當陪杖屨。花雨看疏疏。</text>
<title>自詠 二首</title>,<text>扶病尋人遍。踰年報禮稀。言詞初少味。容止更無儀。野日明樵徑。江煙暗鈞磯。白頭胡不去。忍恥是耶非。</text>
<title>自詠 二首 其二</title>,<text>傴僂身逾短。鬅鬙髮已稀。吟詩成野史。望闕想朝儀。馬邑雲埋路。驪江月滿磯。白頭胡不去。五十二年非。</text>
<title>卽事</title>,<text>山僧頻潤筆。國主特分田。雨露驪江上。風雲鵠嶺前。無材草封禪。有策辨人天。自笑終迂闊。時時一惘然。</text>
<title>明日醮餘至。無封不敢受。</title>,<text>禮食有輕重。尋常猶謹嚴。醮餘神所惠。法外我何堪。開府儒林表。封君國史兼。病深方竢命。一滴敢心甘。</text>
<title>奉謝合浦令公惠脯</title>,<text>細字書詞謹。束脩儀物兼。韓山深自幸。合浦近如瞻。柳巷苔生轍。蓮營月滿簾。相望儘迢遞。春色入茅簷。</text>
<title>有感</title>,<text>白髮將衰老。丹心在聖明。支離非傲世。洒削敢藏名。座滿求詩客。朝無結襪生。只今吟嘯處。誰識有餘淸。</text>
<title>有感 其二</title>,<text>獨居窮巷靜。兀坐小窓明。淡泊非無味。膏盲在立名。栽松憶隣老。種楷望門生。只爲心如水。新詩字字淸。</text>
<title>有感 其三</title>,<text>筆硯今垂白。乾坤又大明。殘齡憑藥力。美景助詩名。几案靑山入。門庭碧蘚生。區區苦心處。豈下伯夷淸。</text>
<title>卽事 三首</title>,<text>病勢摧湯藥。生涯寄食眠。移居那免俗。當痛但呼天。否運何連歲。安心倘有年。今朝更長歎。身世苦沈綿。</text>
<title>卽事 三首 其二</title>,<text>眼昏妨夜讀。身困覺春眠。庭洒松間露。墻連樹外天。賜田當老境。握粟卜歸年。又見東風急。轉頭飛柳綿。</text>
<title>卽事 三首 其三</title>,<text>每向墻頭過。時從甕底眠。昏昏陋巷日。蕩蕩醉鄕天。放曠非吾道。威儀戒老年。踏靑今又負。芳草謾芊綿。</text>
<title>自賦</title>,<text>桑海團團日。松山蕩蕩春。歸來書甲子。憔悴降庚寅。雲壑泉如筑。陽崖草欲茵。境幽心自寂。何處伴高人。</text>
<title>春眠 二首</title>,<text>晨光動天地。夜氣襲精神。鼻息尙隱壁。目瞳如眯塵。家童解麾客。山鳥不驚人。只喜魔猶在。白頭應免新。</text>
<title>春眠 二首 其二</title>,<text>從來百姓眼。爛熳可頤神。和氣徧四體。冥心忘六塵。出游知有士。無夢定何人。少杜平生足。南州句法新。</text>
<title>聞諸將討海賊。一時啓行。</title>,<text>廟堂兼將相。社稷寄神人。鼓角聲連海。旌旗影拂塵。鷹揚方啓道。鳥散走迷津。奏凱還朝日。歌謠撲地春。</text>
<title>雨中詠懷 三首</title>,<text>天邑趨群彥。鑾坡似夢中。行雲猶向北。老境在征東。弱柳將搖碧。夭桃欲綻紅。少年眞可學。物欲旋消融。</text>
<title>雨中詠懷 三首 其二</title>,<text>海內同年友。存亡杳莫傳。亂離誰避地。衰病我歸田。壁水沈明月。鑾坡鎖冷煙。題名曾有石。未必亦南遷。</text>
<title>雨中詠懷 三首 其三</title>,<text>天向君門近。風傳禁漏來。淸標思玉樹。異境似瑤臺。永夜對燈聽。淸晨持傘回。黃封頻快倒。把筆恨微才。</text>
<title>春遊</title>,<text>春遊方未艾。詩興亦云濃。楊柳村逾靜。莓苔巷已窮。閉門山色裏。欹枕雨聲中。但得心無累。何慙擊壤翁。</text>
<title>獨游</title>,<text>獨游情更適。多病骨猶酸。不耐風塵暗。向來天地寬。才疏吟詠苦。計拙去留難。浩蕩春將老。時時醉據鞍。</text>
<title>題畫竹</title>,<text>此君眞不俗。蕭洒更堂堂。祗欲題詩滿。何須解帶量。秋風吹嶰谷。夜雨暗瀟湘。世上無窮意。隨時自抑揚。</text>
<title>觀物</title>,<text>大哉觀物處。因勢自相形。白水深成黑。黃山遠遂靑。位高威自重。室陋德彌馨。老牧忘言久。苔痕滿小庭。</text>
<title>自詠</title>,<text>眼疾年年發。狂心日日新。詩書養豪氣。藥餌益衰身。接物還同俗。爲文漸喪眞。他年携直筆。末減是何人。</text>
<title>輟講</title>,<text>力疾趨丹陛。吾生幸白頭。書房坐未穩。玉食賜來稠。回望松山路。歸登柳巷樓。招呼有姻婭。預怕汗如流。</text>
<title>楊二相。與諸元帥班師而歸。僕以病餘力弱。不能出迓郊外。吟成短律。</title>,<text>敵愾中肝壯。班師喜氣浮。朝廷方倚重。宗社政敷休。飮至禮儀備。策功恩澤優。史官誰秉筆。赫赫照千秋。</text>
<title>又題</title>,<text>病軀偏畏熱。蹇步祗求安。力弱僅支骨。汗流方滿顏。好詩生眼底。幽興寄毫端。不暇躬迎送。非關酷愛閑。</text>
<title>閏月朔日</title>,<text>布算窮千歲。居門應四時。炎涼知氣順。昏旦見星移。曆象初分命。經權各適宜。欽明幷敬授。釀出一雍煕。</text>
<title>赴廉東亭招。醉歸。</title>,<text>東亭頻置酒。上黨每聯鞍。坐客皆豪傑。吾生獨懶殘。樽罍今古雜。菰菓齒牙寒。微雨晚來好。爽然淸肺肝。</text>
<title>靜坐</title>,<text>靜坐身彌適。多言氣自傷。生涯戰蠻觸。世道傲羲皇。夏木生涼吹。煙村下夕陽。澹然忘老境。渺渺想虞唐。</text>
<title>書筵。進講曾子曰以能問於不能一章。</title>,<text>義理終無盡。賢愚本自同。林林滿區宇。浩浩際虛空。軀殼雖紛糅。毫釐亦會通。誰歟眞踐得。陋巷有遺風。</text>
<title>詠雨</title>,<text>微雨遮靑嶂。空庭濕綠苔。天公方降澤。旱魃敢爲災。朝市沾衣袂。林亭引酒杯。晚來晴更好。南畝欲歸來。</text>
<title>哭鐵原君崔孟孫</title>,<text>詩書前輩少。閥閱幾人存。道直名逾重。年高位始尊。雲林連疊嶂。煙草靄平原。丹旐風吹動。依依出國門。</text>
<title>卽事</title>,<text>稚子群成隊。嬉游有定方。語言猶未正。喜怒自無常。雨滴工承霤。天昏喜入房。只憐迷利害。執刃不知傷。</text>
<title>雨晴</title>,<text>茅簷連日滴。柳洞幾年窮。落照低高樹。輕雷殷遠空。鳥啼如得意。蟻戰已成功。朝退閑無悶。毫端代化工。</text>
<title>哭永嘉權侍中</title>,<text>中壽今無幾。安東世有賢。諸孫皆壯歲。長子已希年。詩酒桑楡景。衣冠雨露天。遙憐堂北竹。寂寞帶蒼煙。</text>
<title>幽居 二首</title>,<text>幽居生理拙。菜甲出沙田。門外泥連陌。庭中蘚入筵。鳥馴緣得食。驢蹇怕朝天。誰識悠悠處。身名可兩全。</text>
<title>幽居 二首 其二</title>,<text>詩書君子宅。禮樂聖人田。風月歸篇翰。乾坤擁几筵。流觀鳴道集。獨步醉鄕天。老境無餘望。誰歟號樂全。</text>
<title>散步</title>,<text>散步伸腰脚。沈吟陶性靈。飛雲晴更白。疊巘遠彌靑。海外留徐福。遼東老管寧。悠悠境自順。柳洞一茅亭。</text>
<title>進講篤信好學。守死善道八字。</title>,<text>聖學規模具。人倫終始全。貫穿兼體用。開合有經權。不息江朝海。無遺日照天。平居須愼獨。吾道是誰傳。</text>
<title>戲崔仁浩</title>,<text>崔翁令老矣。途遠日將沈。直欲拜三品。自言無二心。妻飢猶互妬。子壯懶相尋。蔭後仍求飽。知渠用意深。</text>
<title>自責</title>,<text>病榻吟詩處。書筵輟講晨。告君當盡己。謀道要全身。解竹在迎刃。讀書如斲輪。遣誰知冷煖。飮水見吾眞。</text>
<title>霪雨 三首</title>,<text>霪雨肌膚潤。虛堂耳目涼。懶興緣病久。高詠發詩狂。苔蘚將浮碧。林巒更鬱蒼。誰知安坐處。自是一羲皇。</text>
<title>霪雨 三首 其二</title>,<text>慷慨經邦策。凄涼詠史詩。人材天所降。聖學我何知。霧露沈松徑。溪山擁菊籬。遙憐鎭江水。渺渺去無涯。</text>
<title>霪雨 三首 其三</title>,<text>濃陰酸病骨。溽暑困衰身。淸曉亦沈鬱。短宵猶欠伸。預憂三伏近。應待九秋新。把筆思無盡。炎涼自有神。</text>
<title>自責</title>,<text>人情須自盡。公論亦當思。踰禮頻干謁。市恩眞點癡。功微不辭鬱。學淺敢爲師。自責銘諸坐。時時要省私。</text>
<title>遣興</title>,<text>騷雅相承遠。江山獨往難。看雲弔形影。琢句嘔心肝。梅雨千林暗。松風六月寒。漸知多野趣。客至懶衣冠。</text>
<title>遣興 其二</title>,<text>昭然千載鑑。萬事欲平難。愛直如蟬翼。誅奸託馬肝。賈生宣室夜。范叔綈袍寒。誰識韓山子。方憂倒履冠。</text>
<title>閑居</title>,<text>柳洞中心寂。松山左臂連。北崖多果木。南嶺半苽田。疏懶忘巾櫛。支持有几筵。卽今無味處。異日有誰傳。</text>
<title>閑居 其二</title>,<text>吟詩將快氣。把筆却忘情。未信生涯苦。居然分外淸。雲山連暗淡。野逕遶縱橫。盡日經過少。幽居不用名。</text>
<title>閑居 其三</title>,<text>日踏松齊路。時登柳巷樓。淸談消鄙吝。舊德想風流。氷雪詩中冷。山林座上幽。有時耆老會。隅坐興悠悠。</text>
<title>吾生</title>,<text>吾生吾自省。雙鬢鏡中秋。汲汲名兼利。區區樂且憂。東坡嘆如寄。彭澤感行休。風月無涯處。高吟獨倚樓。</text>
<title>晨興卽事</title>,<text>仲孫弧矢日。丐福飯僧初。門戶淸爲最。詩書澤尙餘。源深流浩蕩。根固樹扶疏。乃祖情無極。微吟對碧虛。</text>
<title>哭權萬戶室李夫人</title>,<text>花原初奠雁。年甫十仍三。家富驕心絶。門衰禮貌耽。世皆憐寡婦。天也幸多男。遺命歸同穴。幽明兩不慙。</text>
<title>幽人</title>,<text>幽人甘屛跡。晚景獨忘心。坐樹風生袖。挹泉氷滿襟。池魚吹細沫。谷鳥擇深陰。與物同消遣。何妨玉爾音。</text>
<title>幽人 其二</title>,<text>高標出塵表。古意在琴心。渺渺希淸範。沈沈抱素襟。王風千載遠。人日幾年陰。傲世吾何敢。幽禽遺好音。</text>
<title>幽人 其三</title>,<text>山深誰識面。雲出自無心。已棄功名屐。徒霑筆削襟。忘形齊萬物。謀道惜分陰。假步有周子。他年休嗣音。</text>
<title>嘗西瓜。承制所得。</title>,<text>季夏今將盡。西瓜已可嘗。龍喉游近甸。鶴髮在高堂。瓣白氷爲質。皮靑玉有光。甘泉流入肺。身世自淸凉。</text>
<title>敬僕弄筆墨</title>,<text>騃稚聲音澁。還能弄肚腸。雖然親筆墨。只是汚衣裳。颯颯驚衰白。冥冥仰老蒼。仲孫今若此。自足慰殘陽。</text>
<title>幽居</title>,<text>老境悠悠甚。幽居一病翁。空庭絶賓客。細雨走兒童。酒至窓移日。詩成筆起風。從容樂天處。更不著深功。</text>
<title>幽居 其二</title>,<text>處世眞如夢。幽居氣味全。雨微兼白日。雲薄漏靑天。谷鳥簷前過。溪風枕上傳。胸中査滓盡。浩浩對魚鳶。</text>
<title>幽居 其三</title>,<text>自得幽居味。羲皇上世人。寂寥如異境。淳朴是比隣。門豁苔連砌。簾疏樹逼茵。淵明何所有。漉酒一頭巾。</text>
<title>曉吟</title>,<text>腰酸夜方劇。頭痛曉來輕。久已知吾命。何從愛此生。門庭依舊冷。枕席有餘淸。渺渺丹陽遠。臨書動客情。</text>
<title>曉吟 其二</title>,<text>夜窓涼月落。曉榻暑風輕。始擬漢三傑。終慙魯兩生。悠悠心更苦。寂寂味殊淸。盥櫛身初快。山林寄遠情。</text>
<title>卽事</title>,<text>東山日將午。移座趁深陰。行蟻枯根出。幽禽密葉吟。僧來求作記。客至喜知音。入室身偏困。他時肯重臨。</text>
<title>卽事 其二</title>,<text>方爲午熱逼。豈意晚涼生。斜日林間隱。微風葉底淸。精神還稍健。造化自能平。頤養隨時去。無勞傷我情。</text>
<title>卽事 其三</title>,<text>瓦雀粘蛛網。低飛入我床。驩然方欲捕。忽爾却能翔。咫尺危途苦。尋常順境長。知渠幸而免。三嗅望山梁。</text>
<title>謝那演送龍虎丹</title>,<text>病夫深有感。附子近來難。今日更驚喜。一封龍虎丹。暑天身自困。陰雨骨彌酸。苦待西風至。書筵召講官。</text>
<title>自詠</title>,<text>忙中隨俗態。靜裡見天心。歲月悠悠過。江山細細吟。將乘大禹載。且操仲尼琴。老境少思慮。連年多雨陰。</text>
<title>自詠 其二</title>,<text>初生荷貽命。所欲喜從心。學習愼趨向。抑揚工詠吟。閑苔埋卷轍。久雨潤床琴。是亦樂天耳。何妨連日陰。</text>
<title>自詠 其三</title>,<text>有生皆逐物。大要在安心。惻惻屈平賦。悠悠梁甫吟。君臣交似漆。妻子合如琴。吾道皎日月。何從生薄陰。</text>
<title>雨</title>,<text>曉霧仍成雨。涼風欲借秋。碧松虛榻冷。蒼蘚小庭幽。立志大人學。終身君子憂。自慙眞碌碌。泥濘汗交流。</text>
<title>天場房慈恩首座送甜瓜</title>,<text>腐草將螢化。甜瓜似玉成。初嘗因座客。早熟駭園丁。崖蜜粘牙軟。巖氷澈骨淸。慈恩相應法。更爲我叮嚀。</text>
<title>君子</title>,<text>君子居何陋。中原望九夷。戊辰垂統遠。箕子敎條遺。閥閱多居位。文章重詠詩。十年應過曆。聖祖有謀貽。</text>
<title>自詠</title>,<text>削跡班行裡。藏身筆墨間。聖門猶乳臭。宦路尙心寒。禮樂重興日。雲煙萬疊山。古來難自斷。老我更汍瀾。</text>
<title>蜂螫</title>,<text>小童逢毒螫。啼甚欲驚隣。痛處俄還止。驕音尙帶嗔。世情多苦楚。病骨足酸辛。未識誰輕重。悠然一笑新。</text>
<title>獨吟 三首</title>,<text>獨吟情更適。高興老來深。歲月數莖髮。江山方寸心。屬文如織錦。揀句似淘金。枉費閑中力。天才愧翰林。</text>
<title>獨吟 三首 其二</title>,<text>風月吟來苦。江山坐更深。飛塵遮外面。絶境入中心。自負無瑕玉。還如躍冶金。寄懷終不淺。天地繞書林。</text>
<title>獨吟 三首 其三</title>,<text>體勢分工拙。情懷有淺深。不須多費力。祗是要論心。松老欲傾蓋。月明還碎金。丹靑所未到。幽興寄山林。</text>
<title>卽事</title>,<text>靜坐枯株兀。沈思白日長。蜘蛛時掛戶。鳥雀或登床。僻陋山橫翠。炎蒸雨送涼。老年眞事業。渺渺想虞唐。</text>
<title>題畫馬</title>,<text>臨風如立仗。浴水似浮舟。一匹尤稱妙。千金不易求。代身秦有鹿。繼跡晉之牛。沙苑平於掌。回頭霜露秋。</text>
<title>午飧</title>,<text>白麪香湯滑。衰腸冷氣纏。苽涼宜少嚼。韭軟且微煎。五味甘生稼。三時熱稟天。孟光憐老病。自覺午飧便。</text>
<title>送異姓四寸弟金有暾。赴任寧越郡天水峯頭作。</title>,<text>舅氏今無幾。吾生跡轉孤。鄕山連上洛。海日出東隅。我病思還笏。君強且剖符。寧親往來處。犖确化平途。</text>
<title>朝吟</title>,<text>夜臥骨酸甚。朝吟心快初。煩敲如什襲。辛苦在三餘。荊棘生松逕。莓苔滿草廬。殘齡苦無賴。衮衮送居諸。</text>
<title>送億政禪軫大禪師</title>,<text>孤生將避地。億政自無塵。奕奕衣冠胄。飄飄雲水身。驪江可行李。雉岳是比隣。何日歸田去。溪山一笑新。</text>
<title>惠具大選見訪</title>,<text>昔携牧隱子。今伴益齋孫。跡削天台寺。功成李氏門。蓮風香滿院。松月影侵軒。坐數曾游處。瑜伽海上村。</text>
<title>古風 三首</title>,<text>王風何寥寥。士習何膠膠。戰國互呑吐。哀哉勢滔滔。趨利水就下。甘心兵刃交。仲連蹈東海。千載如聞韶。</text>
<title>古風 三首 其二</title>,<text>漢祖信天授。三章得人心。雖然運中否。入骨恩何深。奈何衆君子。冒寵森如林。管寧在遼東。白帽傳至今。</text>
<title>古風 三首 其三</title>,<text>晉臣麗不億。祼將宋廟中。家世與宗國。一體無異同。所以彭澤令。脫去如飛鴻。悠悠千載下。北牖來淸風。</text>
<title>卽事</title>,<text>畏熱登樓夜。納涼欹枕秋。吟餘味猶在。夢斷興難收。煩惱俄消遣。圓通豈謬悠。一燈明到曉。情境淡如流。</text>
<title>卽事 其二</title>,<text>山河非異境。風景又新秋。城市眞如隱。文章漸類優。光陰同衮衮。天地亦悠悠。萬古無停軌。何人肯退休。</text>
<title>謝禹大夫惠新米 玄寶</title>,<text>自信長腰美。誰敎病眼明。霜威催早熟。水德與俱生。欻爾珠璣落。瑩然氷雪淸。秋風吹紫蟹。歸興滿江城。</text>
<title>有感 三首</title>,<text>自昔爭名處。何人肯避賢。臺評如譯語。國是在當權。陳跡憐芻狗。高翔慕紙鳶。醉鄕將卜築。枕麴送殘年。</text>
<title>有感 三首 其二</title>,<text>赫赫衣冠地。盈庭國有賢。誰能蒙養正。自擬巽行權。擾擾蛇兼雀。區區蟻與鳶。立名垂不朽。死日是生年。</text>
<title>有感 三首 其三</title>,<text>牧隱摧頹甚。功名付後賢。哦詩參古律。下字有經權。渺渺淸秋鶴。紛紛落日鳶。病餘猶好事。歌詠太平年。</text>
<title>次韻奉寄李遁村</title>,<text>蹇步今猶甚。沈痾未盡平。江山空一望。風月是三生。世亂心逾苦。秋涼物自成。菜羹調玉粒。深荷故人情。</text>
<title>大哉</title>,<text>一片空中地。推移自趁時。東西分有限。南北至爲期。海鳥飛相及。舟人臥不知。大哉觀物處。商確欲從誰。</text>
<title>謝寧越弟送香脯</title>,<text>忽訝香吹遠。還憂齒決難。知君政閒暇。記我尙辛酸。雨罷山光秀。秋深月色寒。淸心空坐嘯。不肯整衣冠。</text>
<title>卽事</title>,<text>處世身如寄。傷時夢亦憂。蒸豚猶見饋。死馬豈知求。夜靜月低戶。秋晴風滿樓。病中消遣處。野興儘悠悠。</text>
<title>題紺岳禪師卷</title>,<text>汨沒紅塵客。飄搖紺岳師。由來難作別。幸是不相知。宿鶴松枝冷。流螢蕙葉衰。上堂拈祝畢。靜坐讀吾詩。</text>
<title>古意 三首</title>,<text>丹穴有孤雛。飛鳴欲何爲。乾坤何茫茫。大道被華夷。一至我何嘆。嘆此卷阿詩。今人非不能。架空難措辭。</text>
<title>古意 三首 其二</title>,<text>我本行大道。忽焉迷所之。狐貍啼我前。煙霧沈路歧。白日在中天。舒光復何遲。幸哉不顚沛。改轍將何爲。</text>
<title>古意 三首 其三</title>,<text>我有一疋素。長可數尺餘。欲倩好畫者。長松丈扶疏。中藏以淸風。使我熱惱除。此志竟莫遂。歸來江上廬。</text>
<title>偶題</title>,<text>題出心猶苦。吟來律轉嚴。窮陰低柳巷。疏雨滴茅簷。心似三春雁。身如六日蟾。誰知危坐處。只得鬢霜添。</text>
<title>奉題幻菴方丈</title>,<text>幻菴庭宇淨。白髮重相尋。苔色難容足。松聲可醒心。地靈疑洞府。院靜聽風琴。情境俱忘了。悠然試一吟。</text>
<title>有感</title>,<text>倉卒恩逾重。安寧勢甚疏。靈丹投病極。美食賜飢餘。世亂行須愼。天高報不虛。白頭心轉苦。且讀古人書。</text>
<title>古風</title>,<text>秋氣日凄凄。仲尼日棲棲。棲棲竟何爲。鳳兮仍鳳兮。幼安超渤海。靖節離風塵。獨立悠悠甚。懷哉千載人。</text>
<title>秋興二首</title>,<text>風塵誰避地。老病自號天。吾道唯文字。人生且食眠。蛩聲庭露重。雁影塞雲連。我有悲秋淚。非緣外物牽。</text>
<title>秋興二首 其二</title>,<text>古人還笏去。至樂自難裁。天下平如砥。心中冷似灰。苔痕埋陋巷。月色滿靈臺。渺渺唐虞遠。何時挽得回。</text>
<title>秋興二首 其三</title>,<text>久歎吾衰也。那知養浩然。病床難獨夜。老境少同年。露冷身初健。天高眼欲穿。幸哉塵慮淨。更撫伯牙絃。</text>
<title>夜詠</title>,<text>風聲燈落燼。夜雨席生涼。夢短鄕山遠。身衰藥物良。淸談辭魏晉。古意想虞唐。何以消塵累。秋光滿草堂。</text>
<title>夜詠 其二</title>,<text>凄凄擁涼氣。漠漠壓枝陰。可竢鷹鸇擊。寧從蟋蟀吟。露團垂蕙葉。風細動松林。欲出物之表。洒然方寸心。</text>
<title>獨吟</title>,<text>動植雖疏闊。相須自有方。盲龜値浮木。疥馬得枯楊。報國心如日。歸田鬢欲霜。何當償宿願。蕭洒送流光。</text>
<title>聾啞小童</title>,<text>可誇聰惠甚。只憚指揮難。白黑全憑眼。蒼黃欲吐肝。掃塵恒避遠。拾栗不知寒。糊口安身計。依然是老奸。</text>
<title>卽事</title>,<text>我夢無公旦。東周不復西。有生何草草。到老竟棲棲。疏壁流螢度。殘燈斷雁嘶。誰知苦心處。我后在乾溪。</text>
<title>卽事 其二</title>,<text>寸心煎百慮。鬢髮白無餘。高興無從廢。幽憂未可除。山川何淨篆。樹木政扶疏。向曉燈明滅。浩然觀大虛。</text>
<title>卽事 其三</title>,<text>秋聲生古樹。露氣入餘花。映日垂紅果。隨風動碧苽。谷深千嶂合。路豁一溪斜。送客門前立。依然五柳家。</text>
<title>韓上黨邀。同謁執政。言光岩碑事。因賦二首。</title>,<text>末路精神耗。中年齒髮衰。趨時疑滿腹。變志涕交頤。楊柳纔藏寺。莓苔欲澁碑。六年眞石火。國務政如絲。</text>
<title>韓上黨邀。同謁執政。言光岩碑事。因賦二首。 其二</title>,<text>國恩閑更重。家學病來衰。自愧文無體。人皆笑脫頤。政堂工作簏。簽院謹書碑。墨本披禪榻。茶煙繞鬢絲。</text>
<title>八月初十日</title>,<text>深秋雲自變。老境氣彌豪。夜冷貍奴近。天晴燕子高。炎涼分有界。法令細如毛。祗恐堅氷至。私心戒一毫。</text>
<title>有感</title>,<text>老吏雖云少。如今似漢庭。反唇猶有跡。誹腹本無形。流影懸孤月。爭光耿衆星。誰知淸淨極。殘忍自然生。</text>
<title>卽事</title>,<text>病裏幽居靜。類村依翠微。年年苫蓋苦。頗羡瓦油衣。樓迥洒飛雨。壁疏穿落暉。悠然樂容膝。老我早忘機。</text>
<title>卽事 其二</title>,<text>游燕猶夢愕。返魯足心安。俗狀塵仍染。僧談夜易闌。蒼梧空一望。淸廟尙三嘆。髮白還多病。何堪行路難。</text>
<title>卽事 其三</title>,<text>忽有移居興。非嫌柳洞深。病軀難久坐。異境可新吟。橫障雲生岫。無絃月滿琴。蓮花池更近。冒雨擬相尋。</text>
<title>自詠</title>,<text>福過且知命。病深仍固窮。悠然發高興。已矣效孤忠。跡冷鵲枝月。氣呑鵬海風。平生動心處。寫向短篇中。</text>
<title>夜吟</title>,<text>秋聲初淅瀝。野興轉蕭條。海闊歸玄鳥。霜淸擊皁鵰。英豪方赫赫。天地儘寥寥。邪正終明白。寧嫌衆口囂。</text>
<title>夜吟 其二</title>,<text>璧月耿中夜。銀河明一條。倚樓橫對雁。得句疾如鵰。妙處參虛靜。殘生守寂寥。是非誰復顧。到老竟囂囂。</text>
<title>早興</title>,<text>衰老身多病。淸貧勢自廉。雲歸如卷旆。天豁似褰簾。飮酒紅浮頰。吟詩白盡髥。悠悠乘化處。回首憶陶潛。</text>
<title>得寧海族中書</title>,<text>渺渺天涯路。窮鄕海嶠深。里閭甘屛跡。尺牘遠傳心。末路年將暮。中秋夜不陰。相望更惆悵。共對月明吟。</text>
<title>曉吟</title>,<text>秋山如入戶。曉日已登筵。色淡紅浮樹。光濃碧際天。病餘猶氣短。吟後可名傳。祗怕流虛寂。何慙陋巷賢。</text>
<title>曉吟 其二</title>,<text>避喧閉蓬戶。承召赴華筵。豪氣猶輕世。殘生試問天。露庭螢火亂。沙寒雁書傳。秉燭當勤樂。悲秋未必賢。</text>
<title>曉吟 其三</title>,<text>自分閑中老。無緣病後肥。禦寒唯故絮。補弊卽新衣。送子讀書去。寧親何日歸。深秋我當往。夢與雁南飛。</text>
<title>自詠</title>,<text>詩興狂無敵。時時逼謫仙。昻藏如野鶴。孤潔比秋蟬。露冷千林月。雲飛萬里天。悠然淡無累。何日是歸年。</text>
<title>自詠 其二</title>,<text>忘形多欲淨。無累一身輕。秋髮梳餘短。風情酒後生。沈吟當比興。好辯匪從橫。漸似霜天鶻。高飛萬里晴。</text>
<title>自詠 其三</title>,<text>幸爾霑君祿。徒能讀父書。高情千載下。多病半生餘。秋色山川淨。風聲草木疏。有懷傾磊落。身世儘浮虛。</text>
<title>紀事。以書筵轉對。在辭房聞笛。人家近故也。</title>,<text>短笛聲何亮。依依秋滿空。始疑飄嶺外。漸似出宮中。鳳舞無從見。龍吟亦甚工。太平眞有象。南畝可明農。</text>
<title>興國寺大街。宰樞諸君會坐竢命。判三司公與僕言其所以。蓋請上退乳母也。</title>,<text>乳養從慈母。維持倚大臣。恩深當衛護。忠至故敷陳。忌器難投鼠。成篇旋獲麟。綱常禮爲本。今古美彝倫。</text>
<title>興國寺大街。宰樞諸君會坐竢命。判三司公與僕言其所以。蓋請上退乳母也。 其二</title>,<text>興國門前路。平沙接禁垣。廟堂方合坐。臺省競陳言。風急衣猶薄。杯深酒乍溫。病軀微覺痛。退食謝乾坤。</text>
<title>卽事</title>,<text>巡馬閭閻靜。元戎畿甸淸。楊威張國步。受命荷王明。鵲巧營鳩室。兒驕弄父兵。病餘何所禱。將相保功名。</text>
<title>卽事 其二</title>,<text>病軀宜自適。躄足又誰憐。逐隊難終日。施容愧老年。崧山松鬱鬱。兵部水濺濺。官道平如砥。中官奉旨傳。</text>
<title>送朴甥讀書鄕寺</title>,<text>吾甥似麟角。乃父亞龍頭。輕世遂塡壑。傳家如綴旒。寂寥山寺夜。縹渺海門秋。好學繼先志。他年當出游。</text>
<title>送朴甥讀書鄕寺 其二</title>,<text>無端赤我面。欲去白吾頭。鼓篋游庠序。隨行拜冕旒。呻吟今幾歲。頃刻似三秋。路梗身衰老。何從更遠游。</text>
<title>卽事</title>,<text>到處傾私釀。渾家仰義鹽。法衰民利足。俗美士風廉。落筆奔川馬。歸田緣竹鮎。朝來遇高興。撚斷數莖髥。</text>
<title>卽事 其二</title>,<text>老年驚迅晷。世道倒狂瀾。野菊如金散。山林欲翠乾。王生能結襪。貢禹每彈冠。未有歸田日。那辭行路難。</text>
<title>追記安東映湖樓夜飮</title>,<text>澆愁謀飮酒。避亂亦由天。江月開塵匣。簷風聽雪絃。謳吟勞北望。醉倒忘南遷。且盡杯中物。岩廊集衆賢。</text>
<title>追記安東映湖樓夜飮 其二</title>,<text>先王南幸日。溫語出深宮。鷺羽耀淸旭。龍舟行碧空。中興佳氣暢。外制小詩工。誰念含香客。蕭條成老翁。</text>
<title>追記安東映湖樓夜飮 其三</title>,<text>回頭十九載。石火亦爲遲。大統頒新曆。高吟續舊詩。江山誰獨往。風月我相隨。在莒敢忘却。杳然天一涯。</text>
<title>奉謝法泉送新米</title>,<text>法泉滋大旱。新米照窮廬。我欲驪興去。相從應有餘。龍門照明月。虎溪涵碧虛。往來已可卜。白髮政蕭疏。</text>
<title>柳巷携酒食來餉老夫云。今日出游籍田別墅。</title>,<text>携樽向東里。縱靶出南郊。衰草連牛巷。疏林露鳥巢。神淸取水鑑。調古續絃膠。寂寞還多味。何曾賦解嘲。</text>
<title>送克一上人省親益和縣</title>,<text>斷髮曾遺世。存心欲孝親。高名聞已久。亂道寫來新。紅葉落滿地。白雲飛作隣。當年遠游客。忽爾鼻酸辛。</text>
<title>又賦</title>,<text>僧錄扶王化。人倫重母恩。隨身唯敗筆。寄迹向空門。崖斷餘千尺。山明又一村。益和江上路。行色想難言。</text>
<title>曉起</title>,<text>席溫遲起寢。衣薄懶開牕。只挾心無累。能敎氣不降。高吟瞻雁塞。淸興向驪江。忽有敲門客。超然想石矼。</text>
<title>曉起 其二</title>,<text>疏雨滿空庭。幽人方獨醒。地偏心更遠。道大志初寧。走鹿緣崷崪。飛鴻入杳冥。大平歌一曲。足以答皇靈。</text>
<title>曉起 其三</title>,<text>精誠從貫日。寵利似浮漚。剛厭楊州去。深懷杞國憂。葉黃猶細雨。山紫已深秋。老境知何處。寒江一釣舟。</text>
<title>偶題</title>,<text>安危跬步地。義利方寸心。老矣不能辨。悠悠吟復吟。淸風吹雜穢。白日破重陰。定靜有餘樂。紅塵如海深。</text>
<title>倩金沙釋印烏絲欄</title>,<text>面査金沙釋。手印烏絲欄。區畫內外定。廣輪天地寬。山輝疊群玉。海闊揚層瀾。繩墨足馳騁。誰嗟行路難。</text>
<title>靜坐偶記九齋都會。刻燭賦詩。第其高下。激厲諸生。亦一勸學方便也。予年十六七。連歲在其中。初年得魁四五度。次年二十餘度。皆無全篇佳作。一二聯異於他作耳。其違律科外。亦得一等。今思之可笑也。擊瓮圖詩曰。擊分深瓮水中天。便見兒童性命全。凜凜英姿如欲救。區區微物豈堪憐。金貂可竢鷹揚日。竹馬相隨犢走年。末句不記。松風一聯。虎嘯暗從明月起。龍吟高入白雲傳。所謂科外詩也。硯屛詩一聯云。曲圍曉榻千層嶺。倒瀉晴牕一掬泉。小池詩聯。天晴過鳥影。雨暗沸蛙聲。王昭君詩一聯。滿袖香餘宮裡錦。傾城色變筆端金。江漲絶句。李壯元資乙代予筆。江漲茫茫遠拍空。仰看星斗覺西東。南村走報苔磯沒。急喚家僮卷釣筒。此詩儘有閑適之趣。李公筆勢。今可想也。餘皆忘之矣。又於胡仲淵先生處學絶句。賦閑居詩云。籬落依依傍斷山。溪花半落鳥聲閑。幽人興味須天賦。明月淸風不可删。歲甲申朴恥菴，李月城同掌東堂試。乞罷詩賦用古賦策。予亦念詩風花雪月而已。文章豈止於此哉。於是止不爲。雖或吟哦。亦甚鮮也。僥倖以來。奔走職事。又不得專意於斯。病餘自悲。時發爲歌詩。或有求者。亦不固讓。遂致同輩譏笑以爲嗜詩。予非嗜詩者也。聊以舒吾懷耳。追錄少作數聯。以示子孫。因題一首。</title>,<text>行年十六七。我已好吟哦。對策習助語。連年登顯科。塵埋絃欲斷。苔蝕劍難磨。重憶九齋日。悄然成短歌。</text>
<title>夢回月明滿牕。因吟一首。</title>,<text>月白吾頭白。牕明吾眼明。悄然坐深夜。杳爾生遠情。天險諒足恃。民嵒安可輕。庭柯復何意。摵摵送秋聲。</text>
<title>卽事</title>,<text>寂寞安身術。虛靈出治源。施功當寡欲。致用豈多言。雨罷山來檻。秋殘柳映門。馬無難遽出。危坐俯晴軒。</text>
<title>卽事 其二</title>,<text>水性自趨下。誰論委與源。分明歸大極。端約守嘉言。霧滃繁華地。天高道義門。幸哉知所擇。竟日獨憑軒。</text>
<title>卽事 其三</title>,<text>登山攀翠石。恨我尙昏昏。綠髓無緣得。蒼顏竟不言。蘚書開洞府。松蓋擁祗園。飛瀑餘千尺。不知初發源。</text>
<title>遊山</title>,<text>遊山眞素願。把筆謾高吟。雪色峯巒聳。風香松桂深。畏途危欲墜。福地杳難尋。髣髴在淸境。如聞鍾聲音。</text>
<title>有懷幻菴</title>,<text>寂滅元無隱。宣揚却甚深。眞機眞兔角。似量似猿心。指或執爲月。鑛非燒有金。兩忘情境處。更向幻菴尋。</text>
<title>里正督修城丁夫</title>,<text>城堞緣山聳。京都向日開。周遭高百雉。區畫出三台。管領施威急。孤惸赴役回。金湯終在德。立馬獨徘徊。</text>
<title>里正督修城丁夫 其二</title>,<text>向來全盛地。外戶不曾關。刀斗時遺棄。閭閻夜往還。白頭吟始苦。赤血淚頻潸。秋氣日凄惻。悠悠方寸間。</text>
<title>有感</title>,<text>黃花含餘香。耿耿秋澗涯。霜露日以重。飛雪仍來加。草木盡凋落。芳心吐金葩。感人非渠意。人自思無邪。</text>
<title>有感 其二</title>,<text>緣墻有秋草。嫩綠誠可憐。寒日正照耀。生意懸蒼天。君子抱幽獨。對之方悠然。南山松與柏。鬱鬱當益堅。</text>
<title>有感 其三</title>,<text>紫芝生蒼崖。白雲爲之封。四皓樂忘憂。相與潛蟄龍。松公君子操。女蘿胡𪚥容。耿耿保初心。浩嘆重又重。</text>
<title>獨酌</title>,<text>獨酌儘超然。客來亦何害。酣歌亂昏冥。白日沈煙靄。緬懷西園夜。追隨有飛蓋。魏晉成丘墟。老衰增氣槩</text>
<title>古風 三首</title>,<text>玉在璞中藏。其心非在櫝。在櫝亦何傷。善價非所瀆。嗚呼沽之哉。仲尼亦惟谷。歸歟可歸歟。天昏立於獨。</text>
<title>古風 三首 其二</title>,<text>松柏諒曰壽。氷雪堆崔嵬。崔嵬絶人跡。或是明堂村。明堂不世作。樓閤成塵埃。何如保吾貞。終年號風雷。</text>
<title>古風 三首 其三</title>,<text>志士惜日短。功名垂不劘。功名未可必。倏忽雙鬢皤。太上有立德。愧我今蹉跎。勉哉勿中輟。申之淇澳歌。</text>
<title>夜吟</title>,<text>行年已知命。身世轉悠哉。細雨燈前落。名山枕上來。憂時如杞國。請始有燕臺。恰到俱忘處。心原冷欲灰。</text>
<title>夜吟 其二</title>,<text>白鷗波浩蕩。何日我舟斜。雪滿鏡中髮。苔荒江上家。疏林露靑嶂。寒雨浥黃花。只得忘懷耳。何嫌滓與査。</text>
<title>夜吟 其三</title>,<text>雨中人不至。秋末我初寒。茅屋又欲破。蒲團猶甚寬。芝從秦嶺秀。菊向楚江殘。幽興將誰托。悠悠行路難。</text>
<title>晴牕</title>,<text>晴牕堪祈塵。密室欲藏春。霜鬢雖棄物。菊花如可人。淸香聞尙在。秀色坐相親。幽澗不得往。潸然霑我巾。</text>
<title>晴牕 其二</title>,<text>伊山今若何。霜露又黃花。數數入我夢。依依聽君歌。室中酒樽滿。門外柳枝斜。古道日已遠。滔滔如逝波。</text>
<title>遇興</title>,<text>遇興詩成易。求精筆下遲。自甘前輩笑。誰望後人知。嶽瀆分崩際。川原淨麗時。有懷徒耿耿。彭澤是吾師。</text>
<title>途中</title>,<text>寂寞誰相語。蕭條我獨游。天高靑嶂日。野闊白雲秋。一水橫人背。三峯直馬頭。松光浮小嶺。想見吉昌樓。</text>
<title>題上黨別墅</title>,<text>吉昌池上岸。細路曲緣山。縱在垣墻外。眞同咫尺間。袖風松下坐。鞋露月中還。隙地如容卜。他年着我閑。</text>
<title>題上黨別墅 其二</title>,<text>太平眞氣像。上黨寫來新。稻積人初歇。門無犬亦馴。壁泥乾未透。庭草茂相因。柳浦是何處。煙波應岸巾。</text>
<title>明日題 一首</title>,<text>高游頗蕭洒。行色畫難如。自擬群於鳥。誰知我與魚。江山扶社稷。身世似籧篨。半日悠悠興。晨興尙有餘。</text>
<title>冬初</title>,<text>冬初寒乍至。晨起比前遲。汲汲如公事。悠悠賦野詩。黃花猶古態。碧嶂有新姿。賴是忘情境。蓬頭懶更支。</text>
<title>晨興</title>,<text>日生天地闊。塵起里巷喧。共被年光促。誰知夜氣存。夢中猶擾擾。分外儘奔奔。靜坐淸明處。祗從長掩門。</text>
<title>晨興 其二</title>,<text>夜眠尤骨痛。曉起尙心驚。豈有如疇昔。而能久此生。呼燈排悶急。倚壁賦詩成。小婢最嗔恚。踏肌雞始鳴。</text>
<title>晨興 其三</title>,<text>哀哉此老物。苦痛有誰知。久病廢醫藥。早年聞禮詩。吟哦心自草。應接貌難梔。霜露日悽惻。悠悠吾道衰。</text>
<title>曉霧</title>,<text>曉霧沈城郭。家人報我知。蒙頭坐不出。病眼翳難醫。隱豹藏深谷。飛禽失故枝。少行多臥處。只合詠新詩。</text>
<title>獨吟</title>,<text>獨吟眞適意。寡欲可存心。黃葉風霜急。白雲丘壑深。是非誰定奪。衰老自侵尋。乞退非難事。天知耿耿心。</text>
<title>夜雨大作。呼燈賦此。</title>,<text>冬雨如春雨。簷聲夢忽回。呼燈發幽興。把筆愧微才。寂寂連禪榻。茫茫接釣臺。記曾觀冷袖。舞殿已塵埃。</text>
<title>是日。扈駕移御永安宮。故宰臣柳方啓舊宅。</title>,<text>日行躔可攷。天運象恒垂。發政須相體。移居自有時。龍巒承顧眄。鳳曆願扶持。大禮修王覲。升平更不疑。</text>
<title>十月十三日。判密直裵公 彥 用半夜發程。宰樞將餞行。左侍中追不及獨回。穡於十川路上遇侍中。回至合坐所。吟成一首。</title>,<text>王覲尤當愼。威臨咫尺間。朝天心自迫。祖道禮堪删。恩重身如葉。邦寧勢似山。宵征驛程遠。步步向蛾班。</text>
<title>有感</title>,<text>變禮當危急。陳情恃聖明。豈容生異議。祗欲達微誠。夏孟文成表。冬初使發程。病餘心力短。揩目望升平。</text>
<title>有感 其二</title>,<text>文母膺眉壽。專心事大明。含章修內職。遇變表中誠。入告雖遲晚。權宜有法程。 天聰如一悟。蹺足海波平。</text>
<title>代書奉答法來</title>,<text>牕間多病客。山後數行書。風雪吟應苦。峯巒畫不如。村墟森淨土。香火冷精廬。僧錄終相制。歸來莫大疏。</text>
<title>無分發</title>,<text>曉霧難分色。木氷將具形。苦心思白日。極目向靑冥。萬物含和氣。群材蔟大庭。太平如可致。吾亦歿吾寧。</text>
<title>無分發 其二</title>,<text>百里半九十。誰知行路難。殘年重入省。舊識或彈冠。鐵硯堪消日。毛衣足禦寒。平生知守節。不必佩秋蘭。</text>
<title>無分發 其三</title>,<text>陋巷將窮歲。高斬暫啜茶。家貧兼市遠。學退但年加。山色初含雪。風聲欲捲沙。通身流愧汗。白髮向東華。</text>
<title>曉吟</title>,<text>老境宜閑適。淸時用闊迂。鄕人通信字。朝馬踏亨衢。霧重群峯隱。天低一雁呼。吟詩足幽味。淡泊勝膏腴。</text>
<title>合坐以酒困先出</title>,<text>大醉情何縱。初醒體更疲。坐朝難自在。請假儘委蛇。陶令辭彭澤。山公倒接罹。吾師定誰是。且看未歸時。</text>
<title>合坐入。奏請停冬至賀禮。</title>,<text>天統方開子。陽生又小春。閉關思順帝。却表恐勞民。謹始由明主。保和存大臣。苟能推惻隱。邦舊命維新。</text>
<title>天陰獨吟</title>,<text>陰黑乾坤小。淸明志氣豪。憂時深到骨。體道細如毛。野外風初定。雲間日已高。漸知雙目暗。無復析秋毫。</text>
<title>得法泉大師詩。有已去皆無益。將來亦可知之句。雖其自道。實獲我心。僕自登名于朝。僥倖至老。回示所爲。無絲毫上補國恩。一旦身先朝露。則其遺臭將如何哉。輒用其韻以述所懷。宗林</title>,<text>高僧方重道。小子政趨時。學力慙無補。禪心在不思。觸機應自得。弄筆欲誰知。何日如雲影。隨風任所之。</text>
<title>尹判書虎，金理問久住。携酒見訪。</title>,<text>判書東國秀。理問北庭官。晉字近來少。漢音今㝡難。頻頻過里巷。款款置杯盤。喜甚寧辭飮。唯嫌掣電歡。</text>
<title>君子</title>,<text>君子立於獨。群居常湛然。誰投膠與漆。嫌隙還滔天。周詩歌鳥聲。求友何其賢。敢告我同輩。勉旃仍勉旃。</text>
<title>君子 其二</title>,<text>君子志其大。達可天下行。口腹豈曰小。於道斯爲輕。所以不去信。彝倫如日明。敢告我同輩。閑邪且存誠。</text>
<title>君子 其三</title>,<text>君子和爲貴。其心非殉人。金石衆音異。克諧無奪倫。皦如繹如也。至順通明神。敢告我同輩。背僞斯歸眞。</text>
<title>自詠</title>,<text>老境閑忙半。幽居坐臥便。文風應已矣。心事自翛然。雀啅落簷雪。雞鳴生棟煙。懶朝非傲世。靜裏祝堯年。</text>
<title>自詠 其二</title>,<text>我尙留京輦。誰曾向海山。力微難負重。病久可求閑。風月詩篇裏。光陰藥餌間。有懷徒耿耿。何日乞身還。</text>
<title>自詠 其三</title>,<text>牧翁吟嘯處。歲月似飛梭。豪氣由來少。衰髥漸不多。靑雲非我志。白雪爲誰歌。牕日南簷短。悠然更一哦。</text>
<title>無分發</title>,<text>黃昏參送贄。身困便甘眠。早起猶酸甚。高吟已惘然。天寒微有雪。日出闊浮天。最喜無招喚。冥冥欲坐禪。</text>
<title>自詠</title>,<text>此心圓不定。勤也任西東。的的荷傾露。茫茫絮逐風。金流在爐底。珠走亦盤中。祗得從容處。私情是至公。</text>
<title>韓柳巷臘享淸齋僕以頻上馬。未免染眼。不敢直造。聊呈拙作。</title>,<text>齋心方獨坐。染眼敢相干。我自難參席。公應固閉關。順成通八蜡。醉飽遍三韓。祭罷當躬勞。哦詩共對山。</text>
<title>十二日。謹妃生辰。宰樞進手帕別膳。旣罷。與權左使奉敎撰定府名。日晚未上。</title>,<text>生辰呈手帕。立府備宮臣。內職由來重。三韓自此新。紛披儒館冊。絡繹御廚珍。白髮仍多病。光榮出衆人。</text>
<title>有求官者戲題</title>,<text>欲墜懸崖路。猶攀朽木枝。可憐無所告。相托欲何爲。和靖梅花早。淵明菊蘂遲。安心是良藥。傲世且支離。</text>
<title>君子</title>,<text>君子中夜興。堯舜歌以賡。申之文王操。琴絃含古情。乾坤何蕩蕩。日月何明明。庶不累方寸。竢命順吾生。</text>
<title>雨中有懷鄭圓齊 公權</title>,<text>我似忘機者。公眞避世翁。老來宜數見。久矣不相逢。門柳風搖綠。庭花雨綻紅。春光方欲盛。吾道豈終窮。</text>
<title>紀事</title>,<text>丞相歸鄕後。巡軍訊獄初。天官修闕典。朝十望新除。夜雨風聲急。晨晴日色舒。老翁方退食。身世似籧篨。</text>
<title>有懷東亭</title>,<text>處身雙墨守。知命一彭殤。與物將游藝。尋春欲發狂。淺紅粧小杏。明綠染垂楊。忽憶東亭上。遊蜂識酒香。</text>
<title>有感</title>,<text>物生有脩短。所托亦云殊。丹穴誰凰鳳。靑松我蟪蛄。沈沈開洞府。蕩蕩映天衢。畢竟終安適。三韓一腐儒。</text>
<title>得谷州山芥鹽菜。致謝。</title>,<text>肉食由來鄙。深甘苜蓿肥。更添辛辣味。口腹養何違。籬筍未出地。澗芹將映扉。牧翁方致事。所欠是漁磯。</text>
<title>用書格。奉蘭淸州牧使。李士穎</title>,<text>消息無他事。起居今若何。因僧化經紙。報我眄庭柯。利欲如鋤草。光陰似浹河。請君知右味。聞是勿蹉跎。</text>
<title>梨花下自詠</title>,<text>一樹梨花下。風微景自繁。飄空如雪落。行地似波奔。何處對飮酒。吾家空掩門。身閑足幽味。竟日坐忘言。</text>
<title>敬奴來</title>,<text>敬奴三舍也。坐笑似相知。扶立脚猶弱。牽來顏甚怡。須臾啼索乳。老病戲題詩。他日仲孫輩。讀之應脫頤。</text>
<title>梨花下又賦</title>,<text>中原寒食日。爛熳欲蒸雲。東國春多冷。群花晚吐芬。鷺鶿飛可比。蛺蝶舞難分。幸此落尙少。繞行忘夕曛。</text>
<title>病不出數日矣。邀上黨韓公。登西峯賞花。旣至。又邀禮安君禹公同坐。旣而禹携我輩至其第設酌。默稿一聯曰。花開將爛熳。我老豈蕭條。獻酬談笑。未暇成篇。適有賓客携酒過陋巷。家僮走報。辭出馳歸又飮。大醉頹然達旦。足成一首。賓客者。版圖判書鄭達可，判閤李士渭，前左尹金九容，諫議李崇仁，司成崔彪及門生判事崔崇謙，大護軍廉廷秀也。</title>,<text>春色盈天地。懽聲遍市朝。花開將爛熳。我老豈蕭條。三酌方乘興。群英又見招。風流堪畫處。鬢上素絲飄。</text>
<title>自和</title>,<text>垂老安心曲。高游謝聖朝。月中閑對影。花下戲攀條。一刻難虛度。千金豈易招。煙波有白鳥。何故獨飄飄。</text>
<title>自和 其二</title>,<text>平生不可負。月夕與花朝。玉宇雲收葉。庭梨雪壓條。幸哉同見訪。未必若相招。秉燭當行樂。難禁萬點飄。</text>
<title>作書索茅。將圖婢僕避霑濕也。有餘則益蓋虛廳。不止蔽日尤佳。然未可必。吟成一首。</title>,<text>所愧爲家長。令人寢不安。床床皆雨濕。壁壁豈泥乾。告訴恒盈耳。哀憐欲裂肝。作書方再拜。又恐笑酸寒。</text>
<title>自詠</title>,<text>身雖知自保。居幸不求安。作字如鴉濕。觀書似蠹乾。猶迷睫在眠。早悟血歸肝。老矣夫何患。平生只一寒。</text>
<title>自詠 其二</title>,<text>早識善最樂。老知貧可安。風條吹後動。日萼照餘乾。世事如形影。人情見肺肝。今春又不去。鷗鳥已盟寒。</text>
<title>門生尹谷州 商發 送僧甘草。書曰辛甘草。甚有理。因作一首致謝。</title>,<text>𪚥𪚥𪚥𪚥𪚥。𪚥𪚥𪚥𪚥𪚥。信矣辛甘味。知君祭物精。葉長風乍動。莖嫩雨初晴。岩壑吾將返。紫芝應共生。</text>
<title>韓上黨游柳浦別墅</title>,<text>柳浦方行樂。藍輿欲往追。波聲喧短夢。山色入新詩。公每悠然去。吾今甚矣衰。相從亦難必。淸興有誰知。</text>
<title>晝坐</title>,<text>晝坐茅簷靜。閑吟入妙玄。飛花應送酒。芳草欲侵筵。捨瑟思曾點。分圭愧魯連。高風不可及。千載少希賢。</text>
<title>奉謝李遁村送黑豆種</title>,<text>黑豆遍中原。何從出遁村。煎湯解酒毒。政可倒金樽。芳草欲侵輟。落花方掩門。小畦秋必熟。儻或枉高軒。</text>
<title>偶吟</title>,<text>牧翁孤嘯處。情境絶纖埃。送酒簷花舞。催詩野雨來。里門靑映柳。巷轍碧凝苔。誰識心中地。煙波遶釣臺。</text>
<title>偶吟 其二</title>,<text>牧翁前數日。滿面撲黃埃。最喜屛居好。剩敎淸興來。鳥啼藏碧樹。花落點蒼苔。只恨觴賓處。杯盤欠肉臺。</text>
<title>偶吟 其三</title>,<text>牧翁長抱病。天地暗塵埃。野鹿何曾入。林鸎又欲來。庭花丹似錦。井水綠於苔。幽興平生足。如登老子臺。</text>
<title>開寧送月堂李太老。以毛施木鞭見贈。以詩致謝。</title>,<text>新鞭不盈尺。遠贈荷勤蕖。直幹天生後。奇紋人巧餘。風聲兼細細。月影雜徐徐。更想孤吟處。高標倒跨驢。</text>
<title>正夫朴先生至自密城。同里上黨韓先生具酒食勞之。予亦新寓里中者也。略以菲禮參席。旣醉吟呈。</title>,<text>同里情懷熟。斯文骨肉親。已知思理世。況是欲殘春。按上盤飧疊。樽中酒味醇。從誰辨心迹。人境絶纖塵。</text>
<title>登松山見老松有感</title>,<text>稚松滿松山。老松猶若干。臨崖生得穩。近人攀却難。具形沐雨露。稟性輕炎寒。知命尙求福。對之羞滿顏。</text>
<title>偶吟</title>,<text>桑海眞朝暮。浮生況有涯。陶潛方愛酒。江摠未還家。小雨山光活。微風柳影斜。自回遠游意。獨坐賞年華。</text>
<title>坐寐。李少尹來取尊公答書。鞅</title>,<text>兀坐身初適。沈思氣自昏。困眠鶯囀檻。驚起馬嘶門。雨過殘紅盡。風來嫩綠翻。何當尋李老。送月共忘言。</text>
<title>題慶尙道河按廉卷</title>,<text>求詩臨別際。祗爲讀棠陰。我病多忘失。君歸始詠吟。雁飛紅滿樹。鶯囀翠浮林。節物隨遺愛。年年感在心。</text>
<title>紀事</title>,<text>寺田非別業。官獄似私門。納契眞公按。求哀敢直言。威風吹世界。甘露酒泉原。我近城南住。平生一菜園。</text>
<title>有擧子以所課詩賦求斤正者。僕方腰痛。不能出見。使人取之。讀畢有作。</title>,<text>聲律須精健。何曾下筆親。明經攻古賦。對策據通津。最是規模狹。難敎步驟新。浚生猶可畏。且莫笑吾陳。</text>
<title>客有談合浦萬戶府者。因有所感。</title>,<text>宣勑由都下。衙門控海邊。耀兵猶在岸。坐井足知天。渺渺黃龍府。遙遙白雉年。至今稱萬戶。老我獨悽然。</text>
<title>昨夜。僕與韓柳巷陪吉昌君。上西峯觀燈。歸而困臥逮曉。追錄所見。二首。</title>,<text>疇昔何澄霽。觀燈勝去年。明明與星散。的的似珠連。火幛噴靑瑣。銀河照碧煙。太平眞氣像。夢裏尙依然。</text>
<title>昨夜。僕與韓柳巷陪吉昌君。上西峯觀燈。歸而困臥逮曉。追錄所見。二首。 其二</title>,<text>吉昌君世爵。七十四行年。亞相班行絶。諸生步虎連。燈明分列宿。天淨散非煙。逮曉猶堪記。抽毫已惘然。</text>
<title>幽居</title>,<text>幽居塵事稀。雅志在岩谷。野客來又回。山禽飛相逐。淸風生北林。白日納西麓。情境自悠然。沈吟立於獨。</text>
<title>曉霧</title>,<text>曉起忽不樂。面墻低我顏。何期谷口霧。奪我墻角山。花開列錦璋。天靜抽雲鬟。遠近自可愛。晦明呼吸間。</text>
<title>卽事</title>,<text>淸風坐茂樹。長晝倚高樓。海隔日邊夢。雲連天外愁。燕飛斜欲墜。鸎語滑如流。景物共乘化。幽憂今白頭。</text>
<title>柳南京來訪珣</title>,<text>漢水西流處。南京面勢雄。吏民群鳥獸。將帥擁羆熊。森戟山仍翠。投壺日又紅。分憂憂更重。居處本來崇。</text>
<title>卽事 二首</title>,<text>夏景鮮明甚。幽人宛在家。樹高風弄葉。草淺雨抽芽。南陌無來馬。西峯欲返鴉。地偏心更遠。隨分答年華。</text>
<title>卽事 二首 其二</title>,<text>樓迥雲煙接。門空晝夜開。怪禽啼綠樹。老馬臥蒼苔。異渥驚非分。明時愧不才。跫音或排悶。問字有僧來。</text>
<title>遣興</title>,<text>多病吾何恨。高官世所榮。得閑酬素志。招謗坐虛名。舊夢猿兼鶴。流光燕又鶯。悠悠樂天命。亦足送殘生。</text>
<title>讀擧子詩賦有感</title>,<text>唐風崇律賦。流弊盛東方。音韻偕平側。文章局短長。揚淸仍激濁。配白故抽黃。芻狗終安用。令人自歎傷。</text>
<title>有感</title>,<text>夜短鷄成夢。年衰尙愛狂。精神參化育。血氣逼膏盲。躍躍魚潛渚。遙遙鳳在岡。怪來俄頃裏。宛似接虞唐。</text>
<title>古風 其二</title>,<text>我觀衆所向。或爲時所拘。於道未必合。終然非所圖。如水在平地。遇下隨以趨。無爲智所鑿。隣國以爲溝。</text>
<title>古風 其三</title>,<text>文辭在於達。梔蠟人鄙之。道存目擊間。多言復何爲。所以彼蓋公。得爲曹公師。淸淨民以寧。千載令人思。</text>
<title>謝子復以法酒，乾石首魚見饋。</title>,<text>細鱗名石首。美酒實春心。浮蟻香初動。乾魚味自深。懸門非我慕。入室想君吟。更約驪興去。微酣釣碧潯。</text>
<title>雨中鄭圓齋以詩見贈。次其韻。走筆。</title>,<text>雅量誰能竝。閑居肯願餘。三杯方醉後。一榻欲眠初。雨氣琴將潤。山光畫不如。牧翁那免責。政爾察鳶兼。</text>
<title>用前韻</title>,<text>竺敎興隆際。儒風椓喪餘。紛然逐於外。鮮矣復其初。學道編三絶。觀空偈四如。誰知圓境界。熊掌得兼魚。</text>
<title>用前韻 其二</title>,<text>勝跡參劉玩。深交戒耳餘。金蘭方自表。洞壑欲從初。我跡風波是。公姿玉樹如。相逢何所怪。比目海中魚。</text>
<title>用前韻 其三</title>,<text>堂上高年日。門中積慶餘。詩班自今始。舞彩似吾初。定省方勤止。營求蓋闕如。他年天不靳。冬筍與氷魚。</text>
<title>詩賦科興有感</title>,<text>天質雖然美。精華要切磋。象雖難免徑。蜜亦在蜂窠。宮羽音相協。鹽梅味欲和。老夫深自幸。潤色及文科。</text>
<title>卽事</title>,<text>詩道衰來久。誰廻已倒瀾。何辭琢句苦。只恨着題難。風暖柳村暗。月明松榻寒。吟來興不淺。況是對龍巒。</text>
<title>送柳密直出尹漢陽府</title>,<text>晉陽今甲族。漢水舊名藩。出自鴻樞府。臨於畫戟門。熊羆屯海浦。鳥獸集山村。郊餞吾無力。題詩眼又昏。</text>
<title>自詠</title>,<text>廢書唯味道。處世却忘機。蟬翼功名薄。牛毛義理微。淸風吹臥榻。明月照漁磯。只欠飄然去。何曾管是非。</text>
<title>自詠 其二</title>,<text>良工須矢破。虞省在機張。制物規模密。臨時念慮長。全才誰不羨。曲藝我何嘗。老矣今無及。茫然自嘆傷。</text>
<title>自詠 其三</title>,<text>人生非日月。四海却知名。相照如親覿。何勞更遠征。鯤鵬𪚥世慕。鴻燕幾時幷。淸曉吟哦處。悠然感晚生。</text>
<title>卽事</title>,<text>牧翁工坐睡。有隙便微吟。壯歲曾多口。殘年更小心。江山成樂土。風月滿詞林。情興寧蕭索。終無事物侵。</text>
<title>夏日。坐讀李艾谷詩集。其孫慶尙道按廉使左尹復始辱書惠。欣然題一首以寄。</title>,<text>病臥松京榻。閑吟艾谷詩。一封俄下墜。千里似先知。繼祖觀風日。憂民聽訟時。歸來須着意。繡梓莫遲遲。</text>
<title>自笑</title>,<text>舒來呑有像。斂去入無形。團結是一氣。鼓行由七情。昏昏彭澤醉。耿耿楚江醒。頗有中庸近。唯嗔似近名。</text>
<title>偶題二首 俗呼銅盆曰東海</title>,<text>雀飛東海上。用意豈徒然。縱不冤㗸石。端如渴飮泉。人喧卽突去。人靜又盤旋。老牧眞無事。新詩成一篇。</text>
<title>偶題二首 俗呼銅盆曰東海 其二</title>,<text>雙犬色如墨。有時堂上眠。守門常自臥。無肉有誰憐。煙巷共岑寂。月庭相折旋。題詩意不淺。可以保靑氈。</text>
<title>晝坐 二首</title>,<text>時淸自無事。晝靜獨吟詩。簾影隨風動。簷陰與日移。楊雄甘寂寞。莊叟愛支離。一味從容處。棲遲更有誰。</text>
<title>晝坐 二首 其二</title>,<text>盛唐何渺渺。詩道近來衰。天意將扶起。人心有變移。黑雲抌雨處。明月照江時。未透眞機者。悲哉安足嗤。</text>
<title>聞鶯</title>,<text>吟餘仍靜坐。鶯語轉分明。圓滑時維夏。輕淸雨乍晴。鄕情隨處動。閨夢有時驚。何物更堪比。琵琶絃上聲。</text>
<title>漫成</title>,<text>治道先三策。文章後五經。精掄期座主。善解似庖丁。車騎俄安巷。笙簫已滿廳。大平眞氣像。幸及鬢星星。</text>
<title>昌和安政堂。與宗孫雞林君。携酒見訪云。酒禁限廿五日。是以來慰耳。予曰。政堂公兼大夫。此雖非臺家所奏。然其禁止必臺家所用心力也。禁止必嚴。故憐僕不得飮酒。雞林又愛我甚。故相與慰吾之窮耳。於是痛飮不少辭。醉題一首。</title>,<text>綠野雞林望。黃扉鳥府威。共憐居寂寞。相與賜甘肥。駒過年光迅。鶯啼暑氣微。不愁將禁酒。深巷客來稀。</text>
<title>自和</title>,<text>廊廟憂民瘼。臺家振國威。鏡中誰覺瘦。天下自能肥。用世心猶壯。封君位不微。病餘能飮酒。似我亦云稀。</text>
<title>蠶婦</title>,<text>城中蠶婦多。桑葉何其肥。雖云桑葉少。不見蠶苦饑。蠶生桑葉足。蠶大桑葉稀。流汗走朝夕。非緣身上衣。</text>
<title>樵童</title>,<text>樵童動成群。往尋城外山。山多靑松樹。翠色浮雲間。雜木不盈尺。採採流汗顏。辛勤日復日。曉出俄夕還。</text>
<title>農夫</title>,<text>江郊種我稻。高處生豆苗。鋤草有難易。地又分肥墝。人力苟其怠。天幸非所徼。我本鹵莽者。坐嘆成短謠。</text>
<title>漁者</title>,<text>漁者欲絶流。流闊無奈何。群魚散其隊。圉圉隨風波。一觸竟不退。自撲如燈蛾。雖然偶相値。戒之聞吾歌。</text>
<title>淵明</title>,<text>淵明時不識。貌枯氣自華。顏公千萬錢。卽日送酒家。風霜天地秋。東籬採黃花。誰知重名敎。梨栗生深嗟。</text>
<title>自詠</title>,<text>矮陋群居赧。簫條獨往難。吟高山日側。視短海天寬。籬下師元亮。遼東友幼安。吾生自可樂。外物敢相干。</text>
<title>驟雨</title>,<text>白日忽微翳。風來何快哉。斜陽照高樹。驟雨洒蒼苔。怳疑包大地。簷語遠琴臺。須臾勢自止。浩興難遽回。</text>
<title>有感 三首</title>,<text>四序更相代。孤生漸自寬。牖風師靖節。門雪友袁安。稍喜閭閻靜。寧憂禮樂殘。邇來無眼力。最是讀書難。</text>
<title>有感 三首 其二</title>,<text>幽居儘蕭洒。心與迹俱閑。自致羲黃上。何須季孟間。亭臨關外岫。樓對郭南山。時見白雲出。我今腰脚頑。</text>
<title>有感 三首 其三</title>,<text>名與實相對。昭然誰敢欺。安貧知有命。遣興卽爲詩。禪客問柏樹。漁翁歌竹枝。吾今更蕭散。黃鳥綠陰時。</text>
<title>遣興</title>,<text>靑天何蕩蕩。世路足危機。苦恨我心苦。非關吾道非。群魚寒自聚。獨鶴晚知歸。撫卷坐三嘆。綠苔人跡稀。</text>
<title>悶悶</title>,<text>悶來欲自遣。吟詠不能休。惹起靜中興。剩添閑裏愁。功名同弊屣。身世一虛舟。所學定安在。悠悠今白頭。</text>
<title>爲同年朴判書。記其所居菊澗。</title>,<text>野菊生秋澗。群芳搖落天。隱乎眞隱者。淸也至淸焉。有蝶寒堪耐。無魚淨可憐。平生苦心處。留與後人傳。</text>
<title>世事</title>,<text>世事多非意。人情漸不眞。市恩方挾主。嫁禍動如神。松菊荒三徑。風塵暗四隣。白頭心力短。得句頗淸新。</text>
<title>醉鄕</title>,<text>醉鄕眞樂土。物我共忘形。日月無遲疾。江山自杳冥。一身渾雨露。雙耳絶雷霆。老境將逃世。何人眼作靑。</text>
<title>奉謝交州朴廉使 宜中 會長送乾腊。因求崖蜜野物之惠。</title>,<text>病中難齒決。分外托情親。春草香何遠。松花味最眞。充廚資口體。丸藥補精神。養老兼扶困。知君政在仁。</text>
<title>腰酸</title>,<text>腰酸燒瓦急。心悶煮荼頻。日用元無用。天眞漸失眞。高樓齊碧巘。深巷隔紅塵。欲賦中和頌。無端發興新。</text>
<title>靜坐</title>,<text>靜坐心無累。靑天照白頭。塵編虛度日。風榻颯驚秋。肯憚吟爲苦。方期死卽休。只慙非作者。寄興亦悠悠。</text>
<title>有懷舊遊</title>,<text>餘生甘寂寞。萬事只歸休。江水悠悠去。山雲浩浩浮。低頭思往事。屈指數同游。少壯無由再。高歌散百憂。</text>
<title>有感</title>,<text>成王初卽政。公旦致流言。赤舃天心顯。金縢雨氣昏。鴟鴞雖戛戛。鳳鳥竟翩翩。負扆臨朝處。誰知理亂源。</text>
<title>子復來。身困不能出應。</title>,<text>子復心何苦。猊山慕古風。編詩動國士。傘雨訪隣翁。我困方高臥。君閑欲近攻。流光又重五。曷日竟成功。</text>
<title>有感</title>,<text>步兵當日意。求酒豈未官。士固非凡骨。吾今亦厚顏。大平欣際會。衰老喜游觀。竟日成微醉。歸來綺陌寬。</text>
<title>新繭</title>,<text>新繭滿柳笥。團團色淺黃。繰絲染朱綠。可爲公子裳。冬狩亦大禮。挾光凌氷霜。萬屋亘城邑。何地堪種桑。</text>
<title>浮生</title>,<text>浮生誰信命。晚景自忘憂。對客頻捫蝨。忘機可狎鷗。丹靑山欲雨。飯餌麥將秋。吟嘯悠悠甚。淸風吹白頭。</text>
<title>五月十二日。早食時得點軍色公緘。云今月十日。演福寺點軍。逆數三日。將責咎誰歟。國之大事如此。可乎哉。</title>,<text>限今過三日。始得閱公緘。出令旣云慢。致期應更嚴。蒼黃磨鈍劍。片段補征衫。只有管城子。鋒鋩老尙銛。</text>
<title>雨</title>,<text>細雨自入土。可慰南畝氓。屬玆仲夏望。油然樂自生。莖葉日益大。已足觀秋成。鼓腹退田野。從玆歌大平。</text>
<title>華嚴惠砧大選。托種善求詩。</title>,<text>砧也不識面。小童能道之。華嚴方演敎。風月又耽詩。鵠嶺雲收處。驪江水漲時。上人來往數。愧我乞身遲。</text>
<title>卽事</title>,<text>夏日吟來永。幽居味自腴。詩書多樂處。天地一洪爐。園裏鶯求友。梁間燕乳雛。遙憐啖松柏。山澤有仙癯。</text>
<title>自嘆 四首</title>,<text>自嘆如斯逝。依俙川上言。有時頻命駕。竟日獨開門。入海浩無際。在山初發源。誰知必東意。成性幸存存。</text>
<title>自嘆 四首 其二</title>,<text>雖然迷去就。亦復管安危。髮白我今最。心淸誰復知。山川天漠漠。門巷日遲遲。毛穎相從久。唯題遣興詩。</text>
<title>自嘆 四首 其三</title>,<text>大哉天地中。着此白頭翁。擾擾功名倦。悠悠興味濃。鶴鳴禪榻月。鷺立釣絲風。何處不可隱。尙悲吾道窮。</text>
<title>自嘆 四首 其四</title>,<text>白雲亦何意。輕擧似無心。鳥沒海天遠。猿吟巖洞深。卷舒眞自得。行止香難尋。獨立寄幽興。低頭披我襟。</text>
<title>送家僮。具軍器赴軍船。</title>,<text>祿食渠生長。師征敢怨咨。一心從號令。諸將任安危。鋒鏑自當避。風波誰所知。愼之尤更愼。爲汝一題詩</text>
<title>卽事</title>,<text>地僻如林壑。身閑絶是非。新詩聊自和。勝事有誰知。野雨樓前去。山禽按上飛。平生最樂處。只在筆談時。</text>
<title>海上</title>,<text>海上三韓古。江南萬里遙。無由達天階。久不見星軺。雲去靑山淨。風來綠樹搖。吾行何日是。舟子苦招招。</text>
<title>海上 其二</title>,<text>海上蓬萊近。何時駕鶴游。白雲隨處起。碧浪際天浮。明滅珠宮曉。凄淸貝闕秋。古來尋不見。今我又搔頭。</text>
<title>海上 其三</title>,<text>海上如瓜棗。安期將遠貽。依俙若相接。惆悵莫能隨。不獨療吾病。庶幾扶我衰。那知非道骨。且復待來時。</text>
<title>坐睡</title>,<text>老翁攤飯坐。漠漠黑甛鄕。鼻孔雷初隱。心田霧欲藏。還淳疑混沌。就實絶蒼黃。久矣世行詐。令人發嘆長。</text>
<title>閔判書夫人安氏挽詞</title>,<text>文成配文廟。模楷有謙齋。生女資何淑。歸人德並佳。曉涼生水曲。憂綠遍山厓。哭罷使當返。百年誰得偕</text>
<title>有感</title>,<text>孔聖遑遑日。周衰似綴旒。天將爲木鐸。吾志在春秋。此道扶來泰。王風播不休。自憐千載下。願學守箕裘。</text>
<title>晝日</title>,<text>日色明深巷。雷聲隱遠空。黑雲將送雨。綠樹自㚚風。信命隨時運。忘機付化工。偶然乘興處。千載與誰同。</text>
<title>自詠</title>,<text>南風微扇和。綠葉搖庭柯。其下臥老者。蕭疏毛髮皤。坦腹曬經笥。遇興時吟哦。吟哦志益遠。明良賡載歌。</text>
<title>中場日</title>,<text>釋經觀理學。言語是中情。義大包難盡。疑深剖要精。毫釐那一謬。日月政雙明。齊國英風遠。淵源出兩程。</text>
<title>江山</title>,<text>江山塵不染。心跡水無波。渺渺靑雲興。依依白雪歌。表生擁門雪。陶令眄庭柯。經世自有策。老衰吾奈何。</text>
<title>諸衛五員十將。諸君宰樞之品從。承都堂行下皆放還。吾家品從。在沈令公舡。蒙其照顧。其言云。</title>,<text>海上風波起。天涯烽燧連。將權初受鉞。兵衛盡乘舡。鼓角海門月。旌旗沙戶煙。放還衰弱卒。可見廟堂賢。</text>
<title>羅判書將刊其中順堂集於尙州。托書於僕。以求速成。甚矣。其嗜詩而欲其傳於世也。</title>,<text>白髮忘生產。朝昏只詠詩。擊蒙多達宦。奉使蹈危機。佳句儒林誦。高標海國知。願公宜用力。叢錄近來稀。</text>
<title>初熱</title>,<text>五月二十日。午後熱初蒸。病骨自知困。衰顏誰見矜。石泉洒雪片。凌陰積氷層。此間難置我。永愧臥雲僧。</text>
<title>明日又吟</title>,<text>高堂何寂寂。曉色冷如秋。考閱方精意。流傳有點頭。膏梁多秀氣。蓬蓽亦淸流。只願儒風盛。前修得匹休。</text>
<title>澣濯</title>,<text>絺綌功夫細。炎蒸澣濯頻。愈疏便老骨。漸弊似衰身。墨點自來好。酒痕誰復嗔。修容非我事。只恐異於人。</text>
<title>兀坐</title>,<text>兀坐淡忘世。悠悠陶性靈。淸風生北牖。疏雨滿中庭。已是樹陰綠。更敎山色靑。超然出塵垢。頭上一冥冥。</text>
<title>擧子有廢業久。而患其所作難中者。詩以記之。</title>,<text>擧業自有法。文衡誰妄干。病中求艾急。渴後掘泉難。賦語金擲地。詩聯珠走盤。古來非易得。丹桂碧霄寒。</text>
<title>雜興 三首</title>,<text>闃寂志彌遠。幽閑居自深。遇興發孤嘯。舒憂成短吟。豳雅旣渺渺。魯頌何沈沈。作者不可見。海日升鯷岑。</text>
<title>釋贊明歸全州</title>,<text>識面天摩寺。托身甄萱城。求書謁邑宰。踵門投楮生。靑山滿歸路。白雲弄新晴。北游又何日。戟石眼中明。</text>
<title>有感</title>,<text>重利忘交誼。臨機動本心。人諆元自巧。物欲亦云深。細雨俄侵戶。淸風忽滿襟。稍欣情境淡。誰弄沒絃琴。</text>
<title>卽事</title>,<text>病後相從少。閑中所得多。臨風思玉樹。對月賞金波。坐讀麟祥說。如聞鳳德歌。漸知風俗薄。吾亦奈吾何。</text>
<title>獨坐</title>,<text>獨坐恩千古。悠悠豈𪚥今。庭吟幸携影。樓嘯有遺音。天豁雲歸海。泉鳴月滿林。自然情境淡。不用滌煩襟。</text>
<title>朴學士特過陋巷。邀明日之會而去。</title>,<text>盛會無緣赴。餘生已自嗤。忘勞邀飮酒。乘興坐題詩。山雨晴還作。林風暑更來。白頭𪚥𪚥𪚥。隨分樂淸時。</text>
<title>流頭已近</title>,<text>孤生無左右。六月已中央。政喜流頭近。還思雨脚長。石泉如雪冷。松樹自秋涼。熱毒都消盡。詩脾潤蜜漿。</text>
<title>智異山多仙人釋子。短律寄懷。</title>,<text>頭流山最大。羽客豹皮茵。木未飛雙脚。雲間出半身。人譏困三武。或說避孤秦。豈乏幽棲地。風塵白髮新。</text>
<title>述懷</title>,<text>夜短睡難足。天陰思更沈。何曾知養氣。幸是不勞心。黃鳥琵琶語。白𪚥金玉音。吾生俱幸免。解慍五絃琴。</text>
<title>有感</title>,<text>孔道空言上。周情短夢中。讚修垂大法。制作表成功。渺渺天臨海。明明日轉空。寸心如黑漆。狂走似兒童。</text>
<title>得西海按廉金震陽書。云送乾鹿。然鹽州鮒魚。又所欲者。因賦一首以寄。</title>,<text>病齒難於詠。衰腸養在庖。池魚知易䆵。野鹿亦堪包。名舊聞靑草。詩曾詠白茅。老來饞更甚。口業信難拋。</text>
<title>自賦 其二</title>,<text>興居頗適意。或至忘衣冠。時時登東山。長嘯對龍巒。匪獨陶堙鬱。如嚼九轉丹。猶爲衆若逼。況彼方爲官。</text>
<title>立秋後雨</title>,<text>炎天蒸到骨。秋雨快於心。造物似戲譫。順時聊詠吟。鶴鳴依遠垤。蟬噪翳高林。老我封湯沐。衰年聖澤深。</text>
<title>立秋後雨 其二</title>,<text>雨滴漸驚耳。秋涼俄醒心。忽然忘久病。復此動高吟。渺渺日沈野。蕭蕭風滿林。閑中淸興味。自覺比來深。</text>
<title>日出</title>,<text>日出雲初薄。雨收風更吹。陰晴多變化。身世幾安危。芳草將侵轍。淸流可賦詩。悠然得意處。自足慰吾衰。</text>
<title>送李進士歸覲水原</title>,<text>李生慈侍下。讀序可知詳。扇枕孝思動。拂衣歸意忙。江山秋退暑。燈火夜生涼。異日收功處。榮親爛有光。</text>
<title>早興</title>,<text>詩書何敢負。貧病竟相隨。不備誠難祭。如存謾致思。偶同淸者聖。獨坐湛然時。謀拙將誰責。吾知久矣衰。</text>
<title>在燕都國子監。於街南賃屋一間。極熱。以瓦盆盛氷。濯手灌面。有詩結句云。惆悵江湖釣竿手。瓦盆終日弄淸波。今病餘身困。不耐寒暑。今年秋初尤熱。使小婢新汲井水。洒於扇面以搖。其風倍涼。如雨之落也。肌骨爽然。比之弄波。又遠甚矣。淸泉白石。眞境不爲少。少也老也。皆托興而已。豈不悲哉。異日造物者。當何以𪚥我也。吟成三首。</title>,<text>吾生偏畏熱。當暑每焦腸。璧氷盆波闊。松京扇雨涼。拙謀何佼儈。高興自蒼茫。尙未尋眞境。臨風欲發狂。</text>
<title>在燕都國子監。於街南賃屋一間。極熱。以瓦盆盛氷。濯手灌面。有詩結句云。惆悵江湖釣竿手。瓦盆終日弄淸波。今病餘身困。不耐寒暑。今年秋初尤熱。使小婢新汲井水。洒於扇面以搖。其風倍涼。如雨之落也。肌骨爽然。比之弄波。又遠甚矣。淸泉白石。眞境不爲少。少也老也。皆托興而已。豈不悲哉。異日造物者。當何以𪚥我也。吟成三首。 其二</title>,<text>小婢力搖扇。知渠猶熱腸。布衫初透汗。竹帽更生涼。燕塞雲迢遰。驪江水渺茫。桑楡難自斷。往往欲顚狂。</text>
<title>在燕都國子監。於街南賃屋一間。極熱。以瓦盆盛氷。濯手灌面。有詩結句云。惆悵江湖釣竿手。瓦盆終日弄淸波。今病餘身困。不耐寒暑。今年秋初尤熱。使小婢新汲井水。洒於扇面以搖。其風倍涼。如雨之落也。肌骨爽然。比之弄波。又遠甚矣。淸泉白石。眞境不爲少。少也老也。皆托興而已。豈不悲哉。異日造物者。當何以𪚥我也。吟成三首。 其三</title>,<text>滄浪方濯足。氷炭肯堆腸。寒沍宜圖煥。炎蒸却願涼。北庭氷矗矗。南國水茫茫。誰識吾方寸。還如點也狂。</text>
<title>七月初七日。主上殿下誕日也。曲城府院君爲首。諸君進手帕。穡從其後。行禮拜。飮宣賜酒。趨出。與李判開城，廉蓬城，韓淸城。同至廣濟寺池邊任中郞家賞花。開者一。未拆者二三而止。中郞云尙未也。今月望後。當盡開。於是更約後會而歸。吳六和判書設食。</title>,<text>蓂陛才行禮。蓮池更荷恩。淸風動𪚥𪚥。小雨水生痕。北寺苽堆案。東隣酒滿樽。碧筒如象鼻。勝事謝乾坤。</text>
<title>七月初七日。主上殿下誕日也。曲城府院君爲首。諸君進手帕。穡從其後。行禮拜。飮宣賜酒。趨出。與李判開城，廉蓬城，韓淸城。同至廣濟寺池邊任中郞家賞花。開者一。未拆者二三而止。中郞云尙未也。今月望後。當盡開。於是更約後會而歸。吳六和判書設食。 其二</title>,<text>對境欣淸淨。聯鞍訪懶殘。微酣高興發。向老此心安。柳影暑氣薄。荷花秋色寬。重游諒不遠。沽酒引朝冠。</text>
<title>李霽亭先生。以賀誕日入京。明日。與廉東亭，韓柳巷。各携酒果。邀至李開城宅。開城具盛饌。侑以歌者奚琴。適洪二相又以酒果來。極懽而罷。明日錄之。</title>,<text>氣合先生饌。光浮亞相來。奚琴縈雪曲。杜酒艶金杯。移席綠莎淨。踞山紅日催。莫言徒醉飽。敬老備三才。</text>
<title>雨</title>,<text>虛堂暑初退。雨氣十分涼。嶽隼意將動。草蟲聲已長。群山浮積翠。早稻帶微黃。病欲蘇醒處。猶嫌得句忙。</text>
<title>豆粥</title>,<text>小豆烹爲粥。光浮赤面濃。秋回天尙暑。日照晝無風。淨掃三焦熱。淸凝九竅通。微甘生齒頰。崖蜜謝黃蜂。</text>
<title>無題</title>,<text>千載重興日。群英並進秋。獻言如霧滃。聽訟似川流。末路無靑眼。餘生只白頭。有時歌盛德。舞蹈不能休。</text>
<title>辛亥會試。門生吳毅來云。由糾正出判羅州牧。今爲張西京幕下僚佐。以事請假而來玆。又旋歸西京。呼酒欲餞之。會家中無酒。旣送。吟成一首。</title>,<text>幕府游南北。山川閱百千。肯虛元師問。猶在判官聯。遼霫江西路。耽羅海外天。知君詢異俗。豈獨在軍前。</text>
<title>朝吟</title>,<text>靜坐鳥聲中。白頭衰病翁。誓心扶國體。無事謝天工。野闊朝收霧。林深晝送風。雖知暑氣薄。尙怕汗珠融。</text>
<title>午詠</title>,<text>熱甚如蒸熨。堂高幸有風。千車塵自漲。九陌日方烘。露頂從吾嬾。冥心非世同。嚴霜凝火甑。回首憶丘公。</text>
<title>晚步</title>,<text>西崖生夕陰。幽人爽煩襟。甫爾日入地。蕭然風滿林。忘言有遐想。乘興動微吟。魚稻亦云近。江山秋未深。</text>
<title>有感</title>,<text>我身一虛舟。颯然江海秋。隨風入斷港。暫爾非久留。照我天有月。伴我沙有鷗。濟川固所願。敢學宣尼桴。</text>
<title>小雨</title>,<text>靜坐忘機事。殘生養性靈。黑雲携小雨。白日洒空庭。身世何蕭爽。江山自杳冥。一家天地位。隨分亦淸寧。</text>
<title>嫩涼</title>,<text>嫩涼可吾意。肌骨快何言。忽致精神健。俄除耳目昏。自知非潤屋。誰信是淸門。却似白雲谷。淸風溪水喧。</text>
<title>我生</title>,<text>我生豈不悲。天下方分崩。所天在塞外。衰草連長氷。欲往我又病。力弱如秋蠅。悵望路無極。颯颯悲風興。</text>
<title>我生 其二</title>,<text>我生豈不悲。學道廢半途。文章爲人役。如與執鞭趨。外視亦美矣。華聯致享衢。竟無尺寸效。老矣空長吁。</text>
<title>卽事</title>,<text>秋氣淸如水。人心湛不波。方將弄明月。直欲上靈槎。山色屛初展。天光鏡已磨。獨憐塵滿面。宛似走東華。</text>
<title>北使</title>,<text>北使頒明詔。東人感奮恩。海山多雨露。氷雪一乾坤。忠義何嘗廢。分崩可忍言。白頭身又病。矯首想行軒。</text>
<title>與韓上黨。同訪尹密直。醉歸有詠。</title>,<text>拓地功臣後。逢辰入相初。邀賓竹葉酒。戀主秋山圖。樹密鳥聲寂。天高人意舒。一樽風日靜。物外得淸娛。</text>
<title>曉吟</title>,<text>病將年兩大。秋與曉俱涼。忽快精神秀。暫蘇支體強。白雲連北巘。紅日上東岡。只得悠然興。何曾發出狂。</text>
<title>謝同年郭判書携酒見訪</title>,<text>因病閑來好。同盟老漸稀。跫然已可喜。況此久相違。朋酒回春氣。賓軒對夕暉。少年情興動。夢裏亦依依。</text>
<title>聞官軍得倭舡</title>,<text>挫敵謀爲最。行師律要臧。祗憂知必死。爲害倍於常。稔惡天用勦。勝殘邦乃昌。明明宗社在。我武政惟揚。</text>
<title>宰樞率百官肅拜。賀世子生也。旣退而諸君肅拜。會府院君皆不至。穡以三重故。不獲讓。立於行頭。禮畢還家。愧汗未已。吟成一首。</title>,<text>百世繁昌際。三韓喜慶初。朝班陳燕賀。封邑效鳧趨。頌什諸儒撰。生辰太史書。粃糠深自愧。開府到迂愚。</text>
<title>微雨</title>,<text>淸秋今已半。微雨又無多。自幸明時棄。其如老境何。功名守株𪚥。身世撲燈蛾。欲去豈無地。斜風吹綠蓑。</text>
<title>微雨 其二</title>,<text>綠蓑何處好。微雨滿江村。滑却莓苔逕。暗於楊柳村。釣磯猶白晝。詩榻又黃昏。只是身閑適。無非明主恩。</text>
<title>微雨 其三</title>,<text>主恩深到骨。閉戶且閑眠。忽得雨洒地。颯然秋滿天。有錢卽沽酒。得句旋成篇。陶寫性情耳。何勞希聖賢。</text>
<title>十五日</title>,<text>豪氣凌雲處。那知天地寬。病難投我筆。老不掛吾冠。秋與鄕情動。夜從廚語闌。焚香如降格。妻子願團欒。</text>
<title>浮生</title>,<text>浮生安足恃。老病競侵尋。日月環雙鬢。乾坤矢一心。袖風晴倚杖。衣露夜鳴琴。萬慮自此靜。渺然天地深。</text>
<title>浮生 其二</title>,<text>士値同文出。師曾命駕尋。未周天下迹。還抱海東心。獨坐山當戶。高吟月照琴。紅塵飛不到。何必托幽深。</text>
<title>無馬不出</title>,<text>貧家安坐易。緩急却蒼黃。誰送司空馬。昌黎非大狂。閉門從草色。隱几亦山光。自是無塵累。何曾聞妙香。</text>
<title>哭孫密陽君</title>,<text>壯歲風儀整。衰年氣味眞。遜言如玩世。謙德故頤神。野外秋光淡。城南曉色新。挽歌行漸遠。空使淚沾巾。</text>
<title>流言</title>,<text>流言本不實。或時能誤人。度以事與勢。瞭然分僞眞。獸窮必至攫。人屈必求伸。哀哉我赤子。被毒尤苦辛。</text>
<title>獨吟</title>,<text>獨吟方遣興。非意忽相干。箕踞閑中熟。規趨病後難。秋光千里闊。曉氣四山寒。合坐來招喚。山妻爲整冠。</text>
<title>致齋</title>,<text>幽閑逃世處。端肅致齋時。得失忘千慮。興居適四支。淸香燒欲盡。白日照無遺。樓下山橫翠。依然是好詩。</text>
<title>齋心</title>,<text>非尸坐如尸。無賓如見賓。收斂不容物。吉蠲致精純。嗟哉學道淺。就僞仍斲眞。忿然塵慮生。聖謨徒諄諄。</text>
<title>李光輔判事索梨</title>,<text>牧老貧雖甚。山梨晚更繁。從容享賓客。爛熳啖兒孫。井奮曾投轄。園今不設門。摘殘尤有味。更望枉高軒。</text>
<title>遣懷</title>,<text>夜坐因難臥。朝吟爲遣懷。煙霞鎖巖壑。風月滿江淮。自分生涯淡。終敎世事乖。只餘兒子念。敢擬植三槐。</text>
<title>遣懷 其二</title>,<text>迂闊爲他鄙。酸寒亦自甘。逝將成野服。尙未謝朝簪。水與交遊淡。風將笑語涵。祗今秋欲老。魚稻擁茅菴。</text>
<title>遣懷 其三</title>,<text>垂老塵緣薄。閑居道味增。米鹽眞作吏。蔬筍鄙如僧。簷短秋山入。窓明曉日升。悠然寫心曲。又汙剡溪藤。</text>
<title>自詠</title>,<text>自幸逢昭代。長歌臥草廬。百年生理拙。多病勢交疏。邊腹是經笥。旭心能草書。吾生復何望。髮白已無餘。</text>
<title>紀聞</title>,<text>賊犯尙州牧。兵遮大院山。咸昌圍在內。元師重乘間。秦俗那知戰。苗民豈是頑。何當天悔禍。老淚逬潺湲。</text>
<title>演雅</title>,<text>存身龍久蟄。小室欲名麟。腐鼠方爭嚇。尸鳩謾獨均。狼貪何有極。狙詐自來新。千仞鳳不下。𪚥𪚥𪚥𪚥𪚥。</text>
<title>有感</title>,<text>道在心中地。原從頭上天。已違蒙養正。謾道士希賢。詩興敵先輩。酒狂眞少年。悠悠久迷路。雲霧暗山川。</text>
<title>奉題玄陵親筆賜尹密直虎秋山圖</title>,<text>宮中奏事稀。玄默更何爲。山色明如晝。秋光淡似詩。碧天雲去盡。平野水流遲。無路尋眞隱。白駒誰縶維。</text>
<title>上黨樓上設酒食。金敬之適至。</title>,<text>翼翼松京壯。寥寥柳洞深。兩人方對酌。六友忽相尋。雁影俄秋色。雞聲又夕陰。樓居卽仙境。唱和白雲吟。</text>
<title>卽事</title>,<text>日照南窓白。詩成五字淸。道情多斷續。野史少譏評。雲淡天容寂。秋深山色明。悠然高興發。矯首望蓬瀛。</text>
<title>吳六和判書。請僕名其子。大作會。林五宰在座。又請改子名。予日。俟至令第方可。明日。吟成一首。</title>,<text>老夫識字少。英物命名難。樂作雨雲鬧。酒行天地寬。柳甥今已塞。林相更求安。讀得玉篇熟。何憂苜蓿盤。</text>
<title>曉吟</title>,<text>梨嶺丞相廬。柳洞君子居。昔酒朝尙醺。豪氣猶未除。錫爵顏渥丹。古人風韻餘。遨遊公卿間。可以送居諸。</text>
<title>詠罷蒙送梨</title>,<text>得酒方揮筆。分梨又滿床。疏疏墻角影。浥浥𪚥頭香。肺病敢痛飮。齒搖猶乍嘗。卜隣深自𪚥。𪚥事未渠央。</text>
<title>賦粘黍飯</title>,<text>粘黍𪚥𪚥𪚥。誰知飯餌香。黃金光溢面。赤豆爛撑腸。易嚼飢彌快。難消飽或傷。崔翁脾胃壯。旋釋似氷湯。</text>
<title>有感</title>,<text>周公徂東山。仲尼畏於匡。兩聖當日心。至今爛有光。麟獲大典作。狼跋盛德彰。嗟哉百世下。景仰天蒼蒼。</text>
<title>晨興</title>,<text>夜氣猶存些。天心欲保全。文章羞末技。道德企前賢。渺渺思鳴鳳。悠悠歎逝川。白頭情興淡。得句自成篇。</text>
<title>日西</title>,<text>日西窓影東。依依衰老翁。遐觀入邃古。靜坐思大同。天遠引高興。歲寒抱孤忠。寂寥有餘味。吟詠如秋蟲。</text>
<title>病餘</title>,<text>病餘狂不減。只有方寸心。筋骸動酸澁。鬢髮何蕭森。看花似隔霧。踏月如入林。眼力已如許。閉門終日吟。</text>
<title>天晴</title>,<text>天晴碧如水。白髮倚高樓。直道輕三黜。餘生散百憂。月從平野湧。雲與遠山浮。索寞偏多味。悠悠憶奮游。</text>
<title>冬雨</title>,<text>小雨連朝至。江山歲暮時。疏疏映虛室。渺渺入新詩。斷雁迷雲塞。寒花浥菊枝。自甘淸到骨。幸爾免驅馳。</text>
<title>冬雨 其二</title>,<text>兩兒相唱和。俚語似街童。樂矣方怡悅。俄而𪚥𪚥攻。凌晨出戶外。冒雨走庭中。數數求梨棗。牽衣向祖翁。</text>
<title>冬雨 其三</title>,<text>多稼登場日。庶幾民力休。殷床春政急。輸縣稅將收。風雨還相惱。妻兒亦共憂。封君猶食祿。內愧汗如流。</text>
<title>幽居</title>,<text>疏雨滴高林。幽居天又寒。日光雜雲影。獨坐怡我顏。巷柳罷裊裊。籬菊留團團。回看松柏翠。鵠嶺對龍巒。</text>
<title>晨興</title>,<text>雨止窓初白。雲濃山轉靑。殘年深閉戶。淸曉獨行庭。有意箋書傳。無心準易經。後來誰識我。天地一浮萍。</text>
<title>晨興 其二</title>,<text>曉雨明還黑。松枝寒更靑。吾廬閉窓戶。相府鬧門庭。事業希三傑。文章倣六經。摧頹何所似。苔暈澁靑萍。</text>
<title>晨興 其三</title>,<text>髮任中年白。眼還終日靑。書堆蟲網案。門掩雀羅庭。松菊開三逕。兒孫敎一經。世今無博物。誰識楚江萍。</text>
<title>海東</title>,<text>海東箕子國。牧老鬢皤皤。病與年俱大。愁隨日又多。包容謝天地。分裂弔山河。造物誠難料。悠然獨浩歌。</text>
<title>高吟</title>,<text>渺然天地中。孑孑立衰翁。邈矣羲皇上。悠悠思古風。流水赴大壑。浮雲滿長空。高吟意無極。白日生天東。</text>
<title>卽事</title>,<text>已幸閑供臥。尤憐靜可吟。風來窓戶𪚥。犬吠𪚥閭深。落葉多歸水。寒雲半在林。悠然高興發。三嘆有遺音。</text>
<title>無悶</title>,<text>無悶非無悶。徒能讀父書。田園何縹渺。鬢髮政蕭疏。山色晴當戶。苔痕雨𪚥𪚥。寂寥將歲晚。有意賦歸歟。</text>
<title>欲歸</title>,<text>欲歸歸不得。白首困趨塵。自古江山靜。況今風俗醇。遭時便行志。隨處可棲身。只念掛冠日。回頭思主人。</text>
<title>點茶</title>,<text>冷井才垂綆。晴窓便點茶。觸喉攻五熱。徹骨掃群邪。寒磵月中落。碧雲風外斜。已知眞味永。更洗眼昏花。</text>
<title>小雨</title>,<text>小雨洒庭宇。殘生忘是非。淡然無物欲。久矣愼樞機。象魏丹心在。江湖白首歸。思人千載上。遺響尙依俙。</text>
<title>坐久</title>,<text>坐久心逾亂。吟多語更生。吾頭今盡白。曉雨有餘淸。雲暗谷中寺。天低江上城。蓑衣何日去。默默獨含情。</text>
<title>因詠僧居</title>,<text>洒落忘情想。蕭條度歲年。閑眠朝飯後。寂立暝鍾邊。吐水龍藏鉢。含花鳥降天。高尋豈無意。恨未息諸緣。</text>
<title>晚生 三首</title>,<text>晚生還好古。矩步欲趨時。學力將心驗。交情遇事知。江山元有界。天地自無私。日照南窓靜。悠然又得詩。</text>
<title>晚生 三首 其二</title>,<text>㰙食眠初罷。悠然聽午雞。門庭何寂寂。身世竟栖栖。樓迥天無際。窓明日欲西。白頭頻攬鏡。只欠去來兮。</text>
<title>晚生 三首 其三</title>,<text>衰容人共駭。豪氣自難除。祗欲參玄牝。何曾跪素書。山高王粲宅。桑暗孔明廬。寂寂無車馬。高吟興有餘。</text>
<title>几坐</title>,<text>几坐日將午。放歌天正陰。高尋君子迹。偶契聖人心。遠裔探儒籍。孤芳掇士林。卽今甘退縮。千載有知音。</text>
<title>成均試員徐承制。送落名紙。</title>,<text>名紙粘連闊。宗工考閱精。拔尤傾後進。記奮遺先生。榜上風雲會。毫端月露淸。從今學聲律。制曲寫升平。</text>
<title>天官粘飯</title>,<text>雨水寅今半。天官子未遷。鍮盂封尙煖。秫飯嚼生涎。禮食隨時節。鄕風重歲年。雙親幸無恙。爾輩愼周旋。</text>
<title>數日咳嗽發。苦痛稍止。吟成二首。</title>,<text>痰逆粘華蓋。喉張聳玉樓。唾壺盈欲溢。寢席濕如流。豆粥徒能啜。蔘湯不易求。平生幸知命。肯復念浮休。</text>
<title>數日咳嗽發。苦痛稍止。吟成二首。 其二</title>,<text>病發緣身弱。吾今無奈何。百年違攝養。數日廢吟哦。利欲如塡海。光陰似決河。誰知用心處。直欲到羲媧。</text>
<title>小會</title>,<text>習儀終日雨。賀禮滿天晴。泥滑緣溪路。風微壓水城。龍蛇動旗影。鴛鷺集靴聲。玉輦曾陪處。輪臺夜氣淸。</text>
<title>將訪郭同年忠守。累日身不輕快。吟成一首。</title>,<text>雅量已輕世。殘生休問天。出門冬亦雨。欹枕夜如年。澗水遶茅屋。山雲侵石田。相尋豈無路。病裏思悠然。</text>
<title>哭西隣大夫人</title>,<text>死也逃無處。冥冥自有機。賢愚元不異。老病近來稀。女德誠爲重。天年不可違。東隣白頭客。衰淚洒朝暉。</text>
<title>畏寒</title>,<text>畏寒麾客去。向火與貓親。得失政相半。中和方自新。強顏非我輩。盡性是何人。靜守生群動。天時近小春。</text>
<title>奉謝全州皇甫兵馬使送鹿脯</title>,<text>兵馬威臨海。蟲魚註滿家。膳餘霑老物。分外沐恩波。久矣違顏範。胡然掛齒牙。拙詩聊拜謝。倘或助壺歌。</text>
<title>歲暮</title>,<text>歲暮心彌壯。天陰骨更酸。丹田久蕪穢。白晝懶衣冠。詩酒三生樂。雲山四面寬。微吟抱眞素。深谷翳芝蘭。</text>
<title>卽事</title>,<text>邈矣古君子。胡然晚我生。骨酸方自疾。顏悴使人驚。簷外風聲急。窓間日色明。表文圈點畢。深坐迹尤淸。</text>
<title>靜坐</title>,<text>靜坐乾坤裏。殘生嘯詠中。山光初帶雪。雲影自隨風。僮僕知親友。兒孫擁祖翁。興來呼筆硯。漸覺語難工。</text>
<title>客至</title>,<text>客至巾吾頂。欣然倒屐迎。簷風吹座冷。庭雪照衣明。野興時時發。鄕談事事淸。送畿還入室。斜日下西城。</text>
<title>慶侍中挽詩 復興</title>,<text>鼎重三韓業。氷淸一片心。百年臣節聳。千載主恩深。日映臨津水。雲連瑞谷岑。病中難執紼。悵望動哀吟。</text>
<title>自疑</title>,<text>病中心更寂。細細檢吾身。不學收科第。無才列搢紳。杜門如避世。縱靶忽尋人。自處吾猶惑。譏平未必眞。</text>
<title>自信</title>,<text>病中身已憊。默默省吾心。具體天然妙。逢原自得深。莫春曾點瑟。流水伯牙琴。所樂誰能識。淸風蓋古今。</text>
<title>齒痛</title>,<text>齒痛吾衰甚。年來脫去多。全呑聊爾耳。大嚼欲如何。麪滑羹初絮。杯深酒似波。攻堅已無望。老將抱沈痾。</text>
<title>將進薄酒碧雲公。會身不輕快。不可風。不敢出。使二子行禮。吟成二首。</title>,<text>碧雲憐我病。用意十分深。往來無朝暮。艱難犯南陰。丹心對君陛。白髮領儒林。異日壺中地。仙醪許共斟。</text>
<title>將進薄酒碧雲公。會身不輕快。不可風。不敢出。使二子行禮。吟成二首。 其二</title>,<text>二子侍湯藥。於公感也深。藥難儲異日。術可駐分陰。昔似雲埋谷。今如葉脫林。松醪新得法。早晚對君斟。</text>
<title>南窓</title>,<text>久病偏相對。殘生好自觀。不論形與影。如見肺兼肝。蠹簡乾魚落。晴空野鶻盤。誰知明淨處。世道挽回難。</text>
<title>作者</title>,<text>作者今無有。仲尼言七人。當時猶不識。後世更誰因。巢許乾坤大。夷齊日月新。悠悠千載下。三歎慕芳塵。</text>
<title>老境</title>,<text>老境身無事。孤吟志不降。腸雷鳴曉榻。鬢雪照晴窓。野興雲生岫。高懷月滿江。何從盡傾寫。願得筆如杠。</text>
<title>老境 其二</title>,<text>簷下日將午。負喧翁白頭。苦遭童稚聒。頓忘君父憂。悠悠世代改。苒苒光景流。自幸樂天命。足矣何所求。</text>
<title>任同年來言。踏驗田畝水原府。因歸尙州。</title>,<text>欲向水原去。因從沙伐騰。髯氷風兩袖。腸鐵夜孤燈。代食謀非拙。公田命自凝。他年游洛上。相對酒如澠。</text>
<title>自詠 一首</title>,<text>塵世悠悠甚。吾生得自由。老知中漸狹。貧似外無求。山擁三又路。天低百尺樓。只憐詩興在。吟詠不能休。</text>
<title>錄近作數首。寄呈庸夫行軒。將以慰其客路之懷。而書狀被督行急。不及來辭馳去。僕於是益愧疏懶之甚。吟成一首。以誌吾過。</title>,<text>老病爲時棄。疏慵見事遲。已行千里路。始錄數篇詩。驛舍夜吟處。鳳城朝退時。無緣共一笑。焚稿嘆吾衰。</text>
<title>寂寂</title>,<text>寂寂三韓地。依依一腐儒。瑟明眞好勇。瓢巷慕如愚。情欲年來淡。形容日尙枯。誰知擾攘地。畢竟是唐虞。</text>
<title>人日</title>,<text>人日今年好。春光遍八垓。祿牌天上墜。倉鐍洞中開。淸曉驅車去。黃昏載米來。國恩深似海。文墨愧非才。</text>
<title>人日 其二</title>,<text>天明初盥櫛。白髮尙詩書。城郭煙光合。江山日色舒。鸞凰集臺閣。鳥雀噪庭除。獨坐發深省。南陽諸葛廬。</text>
<title>吉昌君夫人洪氏挽詞</title>,<text>閨門何肅肅。松樹倚天衢。勤儉誰雙美。非儀自兩無。寒風來北塞。曉日出東隅。薤曲連雲遠。緦麻擁坦途。</text>
<title>漫興 三首</title>,<text>讀書如破的。射有似吾儒。爭也眞君子。才非小丈夫。雲鵬摶海上。瓦雀集堂隅。細大已包盡。從此嘲闊迂。</text>
<title>漫興 三首 其二</title>,<text>初從胄子學。肯慕小人儒。中歲廁名士。末年稱老夫。白駒食場藿。黃鳥止丘隅。必也正名耳。仲尼誰謂迂。</text>
<title>漫興 三首 其三</title>,<text>自負奇男子。人譏眞腐儒。拋書就黃嬭。嚥日效玄夫。祗恨居無右。何曾哭向隅。爲文自評點。齊舍合名迂。</text>
<title>卽事</title>,<text>一飽今應足。三遷昔似忙。高吟松雲落。獨立海天長。直筆修金樻。雄篇耀玉堂。無蹤繼前躅。默默九回腸。</text>
<title>代書答雞林令公</title>,<text>幸我閑無敵。知公惜離群。一封何鄭重。千里揖淸芬。海闊雞林月。天低鵠嶺雲。名園梅欲動。蹺足更論文。</text>
<title>卽事</title>,<text>新年閭巷靜。病客起居安。寂寂日將午。颼颼風更寒。高軒驚屢入。虛榻坐尤難。揖送有慙色。高吟聊自寬。</text>
<title>有感</title>,<text>據亢驕難禁。求全毀必來。老塘何足責。吾黨亦遭猜。寡欲生道味。小心消禍胎。花開又無事。只合日銜杯。</text>
<title>客來</title>,<text>有客來窮巷。欣然倒屐迎。風顚茅屋破。日薄紙窓明。盤果嚼來澁。村醪斟更淸。悠然便陶寫。亦足慰平生。</text>
<title>有懷韓弘同年</title>,<text>全義山雖淺。新昌路已賖。起居應自在。將息定如何。寂寂雲埋谷。茫茫月照沙。邇來烽火絶。遙想眄庭柯。</text>
<title>公生明</title>,<text>私意名人欲。忘私理卽明。自然無畛域。譬則是權衡。觸石水聲急。隨風雲影輕。虛心能泛應。世道本升平。</text>
<title>早春</title>,<text>榮衛乘調養。功名愧滯留。塵埋徐孺榻。天遠仲宣樓。梅岸花交結。氷崖水逬流。春游將爛熳。欲止竟無由。</text>
<title>得金剛山馬直木杖 三首</title>,<text>金剛山上木。作杖勝烏藤。論價同名馬。扶衰荷野僧。夜深天祿靜。電滅葛坡澄。異事驚人世。飛騰我未能。</text>
<title>得金剛山馬直木杖 三首 其二</title>,<text>金剛山上木。遠慰牧翁心。參贊從誰望。支持領自任。天晴紫陌闊。谷密白雲深。兩地相從處。難禁雪滿簪。</text>
<title>得金剛山馬直木杖 三首 其三</title>,<text>金剛山上木。生長自何年。寂寂煙霞洞。茫茫雨露天。碧溪難揭厲。靑壁費夤緣。得爾誠非易。高吟思渺然。</text>
<title>新沐</title>,<text>三郞新沐罷。和氣却陰邪。髮潤身彌健。頭輕氣自華。春風吹柳樹。曉露濕荷花。善保千金子。文章早起家。</text>
<title>早春卽事</title>,<text>陰壑氷將泮。陽崖草欲抽。山光已排闥。水氣欲浮舟。喜報聞丹雀。寒盟愧白鷗。春風自流動。我輩亦優然。</text>
<title>代權四宰作 三首</title>,<text>客中春欲半。留滯思依依。東望俄明月。西瞻又落暉。鍾山圍輦轂。箕域隔庭闈。使事何時畢。風前淚滴衣。</text>
<title>代權四宰作 三首 其二</title>,<text>遼陽閉關處。平壤返輪時。事大忠彌激。求全志不衰。樹林春欲動。山海日初遲。客路悠悠興。流傳只有詩。</text>
<title>代權四宰作 三首 其三</title>,<text>母也雖強健。行年我自知。子心何苦楚。人事足乖離。山遠雲遮路。天高月入池。移忠是吾輩。努力善扶持。</text>
<title>昨偕淸城君韓孟雲。携酒訪鄭圃隱。賀拜密直也。遇今政堂禹公同往。招其隣李浩然。獻酬間。簽書李公又携酒果而來。談笑吟詠。眞一時盛事也。明日吟成一首。</title>,<text>共賀新提學。逢辰佐我君。招邀盡吾道。邂逅亦斯文。街柳黃浮日。園松翠拂雲。一杯情可見。何必更云云。</text>
<title>殘生 一首</title>,<text>殘生唯口腹。謀食每遭譏。西海靑魚賤。東溟紫蟹稀。慾心寧陽滿。支體可長肥。一食萬錢者。勞勞何足𪚥。</text>
<title>遣懷</title>,<text>倏忽百年半。蒼黃東海隅。吾生元跼蹐。世路亦崎嶇。白髮或時有。靑山何處無。微吟意不盡。兀坐似枯株。</text>
<title>天心</title>,<text>天心非窈冥。牗民何粲然。昩者自迷路。數數倒且顚。仁愛亘萬古。綱常當百全。悚然不敢怠。黃卷陪聖賢。</text>
<title>東京尹公見和前韻。仍送文魚。走筆奉答。</title>,<text>用兵同鷙鳥。掃賊似羊群。一境皆承蔭。三韓共揖芬。日生天接海。山近樹浮雲。偃革今玆兆。來魚號曰文。</text>
<title>天淸</title>,<text>天淸地又寧。四海仰皇靈。雨露生朱草。山川照景星。腐儒遭盛代。多病引殘齡。歌詠太平處。鳥啼苔滿庭。</text>
<title>每歲</title>,<text>每歲床床漏。愁霖撥不開。下茅今晚矣。其雨已時哉。窓破宜明月。庭閑可綠苔。只慙霑濕處。持傘獨低廻。</text>
<title>我雖</title>,<text>我雖貧陋甚。不斷朝暮炊。祗以謀充腹。何嘗望泣脂。珍飧時或送。晚食有誰欺。方丈應徒飽。飢腸解吐詩。</text>
<title>誰歟</title>,<text>誰歟方自適。長嘯或高歌。白日坐時永。靑山行處多。西來參柏樹。內境想煙蘿。畢竟有大欲。一區安樂窩。</text>
<title>自詠</title>,<text>迢遞三韓地。蕭條一牧翁。樂天知有命。食祿愧無功。顏厚牛皮讓。身輕蟬翼同。謳吟音何竟。祗欲繼豳風。</text>
<title>悠悠</title>,<text>悠悠身與世。浩浩性其天。賜也言猶中。參乎道已傳。瑟希春已暮。巷陋日如年。萬古風流遠。吾今獨惘然。</text>
<title>天晴</title>,<text>天晴欲游睡。拂面有狂風。閉戶還深坐。吟詩似近攻。身閑忘歲月。心廣裹虛空。愧底尋春興。時時惱病翁。</text>
<title>聞鄭司藝還向南京 二首</title>,<text>司業吾良友。南遷閱歲多。道情甘寂寞。世事任蹉跎。華嶽雲埋谷。楊江月照波。親朋方大用。書札問如何。</text>
<title>聞鄭司藝還向南京 二首 其二</title>,<text>牧翁方臥病。吾友久流離。臺省多同例。衣冠際盛時。蕭條長閉戶。慷慨獨吟詩。公道東風在。依依吹鬢絲。</text>
<title>有感</title>,<text>古人不可作。千載揖淸芬。工部詩爲史。昌黎韻亦文。天才何卓卓。物議亦紛紛。誰識韓山子。羹墻對放勳。</text>
<title>幽居</title>,<text>幽居日將午。淸興欲裁難。微雨滴不濕。東風吹更寒。眼明花意動。髮短世情闌。造物戲人耳。乘除聊自寬。</text>
<title>合坐所。招諸君各司議事。穡隨行進退。自愧無所裨益。默稿一首。</title>,<text>大事當謀及。群情在吉從。病餘精力耗。分外寵光融。柳洞黃猶嫩。松山翠自重。上天方引逸。浩蕩對春風。</text>
<title>穡與韓柳巷。同赴曲城。招漆原侍中，吉昌君，康平章，金院使 光秀，鄭月城 暉，尹海平 之彪，李光陽 茂芳，韓政堂 藏，李政堂 韌 皆在。盛饌作樂。曲城以水精環茶合絲帶與穡。玳瑁筆鞘與韓公曰。元巖一席之流傳於後世。卿等之力也。敢以此表吾意。穡等拜受不敢辭。明日吟成三首。</title>,<text>七老元巖會。天留兩侍中。肖形如欲語。握手每相逢。戀主忠誠切。匡時德業豐。拙文描不盡。風采耀無窮。</text>
<title>穡與韓柳巷。同赴曲城。招漆原侍中，吉昌君，康平章，金院使 光秀，鄭月城 暉，尹海平 之彪，李光陽 茂芳，韓政堂 藏，李政堂 韌 皆在。盛饌作樂。曲城以水精環茶合絲帶與穡。玳瑁筆鞘與韓公曰。元巖一席之流傳於後世。卿等之力也。敢以此表吾意。穡等拜受不敢辭。明日吟成三首。 其二</title>,<text>水精環皎潔。茶合帶縈廻。玳瑁藏銀筆。葡萄艶王杯。兩生同拜賜。衆客盡兼才。此會眞難得。丹靑望後來。</text>
<title>穡與韓柳巷。同赴曲城。招漆原侍中，吉昌君，康平章，金院使 光秀，鄭月城 暉，尹海平 之彪，李光陽 茂芳，韓政堂 藏，李政堂 韌 皆在。盛饌作樂。曲城以水精環茶合絲帶與穡。玳瑁筆鞘與韓公曰。元巖一席之流傳於後世。卿等之力也。敢以此表吾意。穡等拜受不敢辭。明日吟成三首。 其三</title>,<text>醉來狂興發。絃管夜深深。舞拙從他笑。詩成每自吟。淸風連鳳沼。明月滿鯷岑。欲識大平像。更於何處尋。</text>
<title>進賀懶殘子新封福利君。醉飽而歸。</title>,<text>嬾殘眞嬾者。吟詠似吾儒。禱聖心無二。封君德不孤。香醪淸似水。蜜粥軟於酥。我輩豈牢落。春風吹座隅。</text>
<title>詠雨 三首</title>,<text>花意猶嫌早。天心却恨遲。雨師和順序。老牧喜吟詩。浩浩迷情境。疏疏映鬢絲。一犂南畝興。歸去是何時。</text>
<title>詠雨 三首 其二</title>,<text>雨氣漸昏昏。午雞啼我園。春風不擇物。老境可關門。四野燒痕沒。千林花意繁。新晴郊外去。佳處倒芳樽。</text>
<title>詠雨 三首 其三</title>,<text>石田收未半。豐稔望今年。一雨已潤物。萬家方謝天。雲容低曠野。草色杳輕煙。漸見春光好。花開敞錦筵。</text>
<title>甥朴訔下學來見。喜而志之。</title>,<text>課罷童蒙學。歸來喜氣濃。能言非奮日。永感又春風。且置成人禮。須基作聖功。舅翁忠告處。頭上有蒼穹。</text>
<title>家貧 欲辦四寸會而未能。乃有此作。</title>,<text>家貧難辦會。病間每承招。自笑顏之厚。人譏鬢已凋。臨風皆玉樹。序齒似山苗。桃李花開遍。須將芍藥調。</text>
<title>欲出 三首</title>,<text>欲出腰酸甚。開窓抱膝吟。孤雲生遠岫。百鳥噪高林。翰墨光陰迅。乾坤雨露深。悠悠復唯唯。我已得安心。</text>
<title>欲出 三首 其二</title>,<text>春晚生微暖。天晴散薄陰。行雲猶雨意。臥樹亦花心。寂寂對黃卷。冷冷調素琴。孔子深樂處。更向此中尋。</text>
<title>欲出 三首 其三</title>,<text>風在園中樹。雲行窓外天。吾心亦飜動。病勢却纏綿。樽酒邀明月。香爐散碧煙。悠悠可消遣。不用更求仙。</text>
<title>三月廿二日。柳厚德送季子𤩳。入贅南京朴氏家。僕出餞天水寺。歸而困甚。吟成一首。</title>,<text>年年三月暮。迎送洛陽人。之子于歸處。桃花今又新。天陰疑欲雨。路靜喜無塵。久歇猶疲甚。方知病在身。</text>
<title>廻自天水寺途中 一首</title>,<text>送僧天水寺。感淚洒春風。海藏知無外。塵緣怪在中。鴟門花滿谷。龍岫翠橫空。誰識此時意。夕陽雲際紅。</text>
<title>我老 三首</title>,<text>老我雖堪喜。逢場愧有餘。眼昏看細字。齒病嚼乾魚。軟飽眞難繼。新聯謾自書。親朋時見訪。不恨鬢毛疏。</text>
<title>我老 三首 其二</title>,<text>我老頗自喜。舊交皆老翁。樽前花滿樹。燈下雨鳴桐。耳亂天方暗。眸明景自融。情懷隨物轉。流水日歸東。</text>
<title>我老 三首 其三</title>,<text>我老又閑甚。春來隨意游。花間傾美酒。柳外凭高樓。學士吟紅藥。元戎立碧油。悠悠宇宙內。誰似我風流。</text>
<title>南窓</title>,<text>南窓對龍岫。獨坐思悠悠。文物與時變。古今如水流。飛雲天外去。殘蕊葉間留。幸矣及閑暇。駕焉頻出游。</text>
<title>送宏幽谷</title>,<text>藏海浮天地。塵寰亘古今。死生誰得辦。老病自相侵。物累迷雙眼。眞機妙一心。請師無退轉。功德鬱成林。</text>
<title>通州資福寺住持南可泉。別一年矣。今日來。予談及同年金元粹家難。走筆以贈。兼寄金同年云。</title>,<text>可泉游大都。久矣伴淸娛。同榜足豪氣。邇來成腐儒。相逢應有數。多病竟難圖。支許燈前話。遙知及老夫。</text>
<title>有感 三首</title>,<text>茅茨曉來白。又道有淸霜。孟夏已幾望。老夫難可量。祥雲兆折木。瑞日出扶桑。世道向交泰。乞身歸故鄕。</text>
<title>有感 三首 其二</title>,<text>桃李獨何事。今年多是非。花開逢雪落。子結見霜飛。漫興詩盈軸。淋漓酒滿衣。有懷方自遣。不敢便忘機。</text>
<title>有感 三首 其三</title>,<text>酒本有佳客。我今將卜居。乾坤何蕩蕩。歲月亦徐徐。幸得一生死。豈知多毀譽。淺深無小異。天地卽吾廬。</text>
<title>微雨</title>,<text>微雨不入土。殘生休問天。居家心尙苦。當國慮應煎。紅濕花階露。靑浮柳市煙。流光盡可愛。南畝興茫然。</text>
<title>小娃</title>,<text>小娃梳我髮。髮短易施功。曲巷涼如雨。虛堂靜不風。容儀稍修潔。血脈旋流通。只恨心多慾。趨塵面發紅。</text>
<title>走筆奉寄密城，前金海，南京中書三兄第座下。幸同覽。</title>,<text>事鉅時多故。情深力不支。欲醒三際夢。且作五言詩。昆仲同游處。江山獨立時。𪚥𪚥𪚥𪚥𪚥。莫使悔難追。</text>
<title>金按廉送茶適至</title>,<text>我欲寄詩去。君方送茶來。適在一日間。幸哉眞幸哉。雖云偶然爾。足見無疑猜。情親卽相感。故曰通三才。</text>
<title>金按廉送茶適至 其二</title>,<text>淸風吹座隅。雀啄庭中苔。寥寥白晝永。携影空徘徊。瓦盆汲冷泉。竹窓無纖埃。一啜爽五內。萬竅呼風雷。</text>
<title>無題</title>,<text>菜色已浮面。墨痕將遍身。艱辛難可比。勇猛尙無倫。不恨人謀拙。須參自性眞。苦中元有樂。𪚥𪚥度迷津。</text>
<title>奉謝雲巖尊者送茶走筆</title>,<text>畏熱近年甚。追涼何處宜。雲巖洞門鎖。石鼎松風吹。業濁臥病日。心通分惠時。自然淸五內。面謝只憑詩。</text>
<title>白晝</title>,<text>白晝誰高臥。淸晨我獨吟。行年過知命。所欲昧從心。雲卷天如水。鳥啼風在林。吾生頗自適。千載有知音。</text>
<title>吾道</title>,<text>吾道如天大。君恩似海深。明良方勅命。忠恕但存心。波動風吹酒。泉鳴月滿琴。悠然生野趣。足以洗煩襟。</text>
<title>嘗園中櫻桃</title>,<text>旱暵今方甚。櫻桃亦不肥。團團堆棐几。壁壁照苔罪。薦廟誠爲重。驚籠賜已稀。白頭林下契。聖德欲淪肌。</text>
<title>午熱</title>,<text>午熱仲旬後。心昏多病餘。火雲低屋角。瀋汗滴衣裾。倚几身彌困。吟詩意稍舒。淸風忽然至。一快滿堪輿。</text>
<title>學校 三首</title>,<text>學校邦家脈。君師天地心。生成功自妙。敎養澤何深。日對羹墻面。時聞金石音。自憐方抱病。几坐獨沈吟。</text>
<title>學校 三首 其二</title>,<text>今代維新命。先王未了心。文風方欲振。聖澤亦云深。白日無私照。黃鸝送好音。吾生尙強健。絃誦共謳吟。</text>
<title>學校 三首 其三</title>,<text>愧我無才學。逢君叨泮宮。功成將舞獸。夢斷忽攀龍。階蘚工隨雨。庭松喜得風。白頭扶病去。沙石更磨礱。</text>
<title>奉寄惠文兄</title>,<text>鏡裏顏俱變。書中意已傳。相從送餘日。不識在何年。爟火蒼苔地。炊煙碧洞天。唯期鵠峯下。一笑兩欣然。</text>
<title>中秋雨</title>,<text>共愛中秋月。銀河溢素波。尙嫌雲點綴。況値雨霶沲。病客情無盡。姮娥意若何。明年容一賞。不用嘆蹉跎。</text>
<title>龍頭敦公臨行。過門告別。</title>,<text>殘暑猶侵我。新涼乍可人。心應在山水。身已離風塵。雲散明江練。天高耿月輪。泊舟登佛殿。祝上奉千春。</text>
<title>邊孝子詩卷占看字</title>,<text>次子亦可喜。邊公方自寬。碧天將躍鳳。翠竹正停鸞。筆勁玉爲箸。詩圓珠走盤。科名摘鬚爾。早使兩親看。</text>
<title>哭內院監主龜谷大禪師</title>,<text>龜谷衣冠冑。去爲臨濟孫。貌淸心自寂。言簡道彌尊。蓮社風吹座。松山月滿園。無從見隻履。老淚洒秋原。</text>
<title>題姜摠郞詩卷</title>,<text>侍郞吾愛甚。籍甚有風儀。子道今云備。君恩亦所稀。靑天臨舜殿。白日照萊衣。老我徒歆羨。南牕筆一揮。</text>
<title>伏値主上殿下省歛南郊。無由陪侍。吟成一首。</title>,<text>聖主憂民事。南郊省歛初。黃雲連壟畝。翠蓋映村墟。休咎王風着。豐凶國史書。老臣瞻望處。便覺日行舒。</text>
<title>正音</title>,<text>正音今已矣。老我復何爲。耿耿操心苦。區區逐物移。黃花猶未吐。明月又將虧。秉燭當勤樂。豐年適此時。</text>
<title>昨日迓無及于郊外。歸而困臥。晨興有感。</title>,<text>萬事難前定。孤生愧後來。道非𪚥所盡。身與世相猜。成壞終多變。因緣定幾回。君親圖報處。願意自崔嵬。</text>
<title>奉寄幻菴</title>,<text>師閑方絶學。我老始尋行。紅樹浮秋氣。靑山照夕陽。詩情聊自遣。道味與誰嘗。異日同歸處。飛雲共渺茫。</text>
<title>孤生</title>,<text>孤生何孑孑。多病更依依。筆硯消長日。壺觴對落暉。世情隨處變。吾道至今非。對鏡每自笑。白頭胡不歸。</text>
<title>石房寺夜聞泉聲</title>,<text>石寺臨深壑。飛泉繞斷崖。連筒來自遠。隔壁聽尤佳。頗訝風生枕。還疑雨滴階。自然淸五內。絶勝得心齋。</text>
<title>迂叟見訪</title>,<text>迂叟居仙洞。乘槎海上巡。一身爲說客。六字表功臣。典故牢籠盡。詩聯鍛煉新。有時過陋巷。發語有精神。</text>
<title>卽事</title>,<text>海上無纖靄。風高十月初。微黃歸樹木。嫩綠減郊墟。義氣誰能壯。衰鬚我更疏。扁舟欲南去。漢水有田廬。</text>
<title>獨坐</title>,<text>獨坐虛堂靜。何曾與物違。林間聞雀噪。空外見鳶飛。自得眞難驗。天游未必非。猶欣無俗事。草色映苔扉。</text>
<title>從惠民局衆官索藥。爲奴病也。</title>,<text>先王念民病。設局散還丹。邪氣如氷釋。恩波似海寬。長鬚方苦痛。老眼亦艱難。書札無由惜。哀矜在衆官。</text>
<title>聞省歛志喜</title>,<text>天地方成物。君臣在養民。翠華將欲動。玉粒已相因。警蹕千門日。敢藏萬戶春。他年傳美事。雅頌採詞臣。</text>
<title>紀事</title>,<text>中原今路梗。消息半非眞。事變不旋踵。功成難保身。孤懸遼野月。暗起薊門塵。海內淸如鏡。終當樂盛辰。</text>
<title>有感</title>,<text>念昔登長道。逢人似奮知。相隨行半日。又別向他岐。飛絮風中起。浮萍水上移。南牕獨坐處。耿耿固難追。</text>
<title>謁西隣。不遇而歸。</title>,<text>起晏時將午。霜毛照鏡稀。西隣回綠野。北里謁黃扉。我懶身仍病。公勤禮不違。里仁天下美。玉潤更交輝。</text>
<title>獨坐 二首</title>,<text>牧翁方獨坐。歲月苦相催。日影花間轉。風聲樹上來。道情聊自驗。世變竟難廻。何處堪棲托。乾坤一釣臺。</text>
<title>獨坐 二首 其二</title>,<text>又起江南興。新黃著橘林。買舟何日去。費我十年吟。流水隨歸意。長風激壯心。行藏難自斷。天地聖恩深。</text>
<title>爲都令公作</title>,<text>老儒無適用。多病幸投閑。每被徵文急。尤驚對句難。精誠發腸內。光彩應眉間。敢願扶明主。仁風播九韓。</text>
<title>送朴氏女適人</title>,<text>外氏今衰老。憐渠壯有行。漢江𪚥𪚥海。萬里放新晴。往日遭家禍。他年享世榮。病中難送汝。默默獨含情。</text>
<title>天晴</title>,<text>小雨增寒氣。朝來欲起遲。擁衾尤有味。援筆又題詩。雲物凄淸際。川原淨麗時。神形亦強健。偶得勝精思。</text>
<title>有感</title>,<text>朋友近來稀。漸知吾道非。悠悠磨鐵硯。寂寂掩苔扉。細雨山寒重。長林野曙微。孤生足幽味。南望雁橫飛。</text>
<title>何處</title>,<text>何處可歸田。悠悠頭上天。江山皆有主。行止敢希賢。形影風塵袖。精神月露篇。相知古來少。名字謾流傳。</text>
<title>昨訪新平君。入謁鄭月城。皆設酌。半酣而歸。</title>,<text>親交同甲最。父執七旬餘。問疾謝遲慢。論懷探治初。嘉肴似炰鳳。美酒更浮蛆。半醉發高興。白雲行碧虛。</text>
<title>伏想郊宮。吟成一首。</title>,<text>講武當農隙。思危在聖心。長星明照地。剛鬣遠辭林。衆悅三驅法。臣將五字吟。弛張須並用。樹立更光今。</text>
<title>賜田收租人去有感</title>,<text>聖代恩何重。衰年感更深。人譏謀口腹。自愧判身心。短棹鳴沙浦。疏籬映竹林。欲歸誰我止。只有一張琴。</text>
<title>仲冬朔日有詠</title>,<text>仲冬今又至。何日我方歸。寂寂歲將晚。紛紛人已非。長星猶吐焰。列宿頓揚輝。坐想黃驪路。柴扉向釣磯。</text>
<title>哭尹母崔氏</title>,<text>門生有淚服。千里請之勤。孤竹鍾餘澤。臨川帶夕曛。水流悲急澗。山密慘浮雲。應使三韓地。新成下馬墳。</text>
<title>遣興</title>,<text>餘生政如寄。白髮映蒼顏。天地容吾老。詩書伴我閑。閉門猶白晝。開戶卽靑山。情境悠然甚。自疑圖畫間</text>
<title>赴耆老會。歸而有詠。</title>,<text>溫室初移席。淸香欲染衣。一心雖迫切。𪚥𪚥尙稀微。寶樹風如動。瑤蓮露未晞。明知是幻境。白髮苦思歸。</text>
<title>獨坐</title>,<text>獨坐思無盡。何曾出戶庭。冥心對經卷。游目數窓櫺。蘿月紛紛白。鄕山渺渺靑。鮮酲須用酒。爐火近銀甁。</text>
<title>都目狀。今日進呈。</title>,<text>歲抄開銓席。時英盡序遷。曾聞一吏足。況値數公賢。所以待群下。由來從祖先。吾今更流汗。添席尙依然。</text>
<title>門生崔判書崇謙携酒來</title>,<text>仲冬寒已甚。朝日上山臺。座主隱几臥。門生携酒來。風雲開盛朝。天地育英材。一醉誠非易。從今更幾回。</text>
<title>門生崔判書崇謙携酒來 其二</title>,<text>漢鼎如山重。高風揖釣臺。知心非我事。繼踵有誰來。久廢經綸器。虛生棟樑材。明知脈不病。正氣自然回。</text>
<title>門生崔判書崇謙携酒來 其三</title>,<text>平生重風采。擧動汙靈臺。政事羞先進。文章愧後來。欲從誰問道。況是我非材。門外水東注。悠悠何日回。</text>
<title>我狂</title>,<text>我其發出狂。蹜蹜顧四方。膽烏止誰屋。家耄遜于荒。涉水其無涯。心憂亦孔將。今天其命哲。鳳凰飛高岡。</text>
<title>歲暮</title>,<text>歲暮江山靜。吾生齒髮疏。乞歸謀已熟。療病術皆虛。塵滿陳蕃榻。天低諸葛廬。幽懷竟未已。長嘯幾時舒。</text>
<title>城南</title>,<text>城南居最僻。況此歲將闌。樹老風聲急。天高日色寒。文章兼兩漢。氣像冠三韓。剩得閑中味。何須更掛冠。</text>
<title>謝江陵廉使送生鮑</title>,<text>人從東海至。遺我按廉書。喜動還羞澁。齒搖難決魚。明珠日照後。翠帶牽風餘。行李幸多暇。更宜恩幣廬。</text>
<title>時哉</title>,<text>時哉可歸去。尙憐終南山。耿耿一心赤。蕭蕭雙鬢斑。農功畎畝上。僧話風月間。自足避塵世。時看飛鳥還。</text>
<title>自詠</title>,<text>牧翁眞足矣。只欠賦歸歟。風月攻吾短。詩書與世疏。紛紛市有虎。汲汲食無魚。賴是忘機久。浮雲共卷舒。</text>
<title>得金君弼同年詩次韻</title>,<text>山雲連大野。煙火淡孤村。避亂雖𪚥恐。爲文要細論。君猶雙鬢綠。我已兩眸昏。京洛鶯花近。應須對酒樽。</text>
<title>遣興</title>,<text>悠悠天地闊。氣化自推移。四大皆非我。三生果是誰。日斜詩滿紙。雪落酒盈巵。乘化聊歸盡。何須百世師。</text>
<title>遁村來過云。將與陶隱。守歲靈隱寺。中菴所居也。</title>,<text>中菴出日本。道氣絶纖塵。二李慰獨夜。三韓知幾春。氷崖紆犖确。雲嶺聳嶙峋。偃臥想高會。如聞佳句新。</text>
<title>謝西京朴令公餽歲</title>,<text>威稜蓋平壤。歲律近新春。相餽文雖具。從知意甚眞。江流何衮衮。原隰更句句。遙想嵩山不。天晴不起塵。</text>
<title>廉東亭回見訪</title>,<text>轉藏千函去。循山八葉回。道情甘自得。忠㦝勸將來。腹有煙霞氣。身爲梁棟材。西郊春草綠。更擬共傾杯。</text>
<title>同柳巷勞東亭</title>,<text>春日欣初永。吾曹惜暫違。相逢便傾倒。共慰早來歸。小雨盈庭暗。和風拂袖微。歌呼勤秉燭。世事逐斜暉。</text>
<title>曉吟 三首</title>,<text>孟孫語且臥。仲孫方爛眠。老翁強起早。日上東南天。馬邑春草生。驪江雲樹連。終當携童冠。歸去樂餘年。</text>
<title>曉吟 三首 其二</title>,<text>春風吹我林。蓓蕾生我枝。春風吹我池。淪漪盈我湄。春風吹我鬢。日日添素絲。素絲誰復緇。祗念孫謀貽。</text>
<title>曉吟 三首 其三</title>,<text>貽謀將如何。源潔流斯淸。直木無曲影。正樂無淫聲。我躬不積善。何以示後生。茫茫天地內。誰與吾同盟。</text>
<title>微雨</title>,<text>微雨庭中暗。輕煙屋上浮。年光近寒食。春澤似䣷油。玩物閑尤甚。吟詩老不休。錦官紅濕處。髣髴想風流。</text>
<title>得同甲白雲師持書來者云。今在羅州興龍寺。</title>,<text>纔離迦智寺。又奉惠宗祠。得失皆由命。因緣自有時。猿枝雲裏掛。鯨浪日邊吹。的是安心處。他年更問師。</text>
<title>伏値主上殿下觀獵南郊。病躬末由陪侍。悵然吟成一首。</title>,<text>天地扶神聖。邦家屬大平。非因講田獵。何以詰戎兵。微雨灑不濕。和風吹更輕。病臣無所執。安坐念陰晴。</text>
<title>有感</title>,<text>茫茫天地內。秩秩有威儀。日月循黃道。星辰拱紫微。萍浮隨水動。絮落逐風飛。整頓知誰力。歸人宜早歸。</text>
<title>三月初八日。主上殿下移御泉洞。以故宰相許綱宅爲宮闕。曉起盥櫛。將赴諸君之列。吟成一首。</title>,<text>表海封彊大。開城體勢雄。龍盤知有守。燕翼及無窮。遍地春浮氣。淸塵曉起風。封君蒙異渥。頌禱愧非工。</text>
<title>野人騎馬過毬庭。遇御史被繫。求書。走筆以請。</title>,<text>野人驕亦甚。騎馬過宮門。忽値靑驄過。不知眞彼昏。原情應誤犯。按法在輕論。萬乞垂憐察。呼前一賜言。</text>
<title>晨興</title>,<text>起晏身猶困。吟高氣始平。南樓對山好。北牖有風淸。野馬牕間影。林鶯枕上聲。悠悠逐流水。何處可逃名。</text>
<title>金恭立。欲復職以榮其親。求予言。予言誰聽用。乃作一首。</title>,<text>久廢言雖聽。初生命自貽。行藏非造次。請托漸乖遠。天也吾何與。時乎子可知。春風吹欲盡。惜汝念庭闈。</text>
<title>腰酸</title>,<text>面皺吾何與。塵埋鏡欲消。腰酸自難忍。火烈瓦頻燒。百歲經長日。千山度永宵。若爲忘有我。與物共逍遙。</text>
<title>三月廿五喜雨 三首</title>,<text>杳杳運天道。悠悠觀我生。殘生但求飽。好雨又催耕。藥物扶衰病。詩聯表大平。綠陰庭院靜。危坐聽鷄聲。</text>
<title>三月廿五喜雨 三首 其二</title>,<text>城上濃雲壓。田間新水生。問誰曾學稼。恨我未歸耕。岩岫煙鬟隱。陂塘鏡面平。白頭無限意。寄我詠詩聲。</text>
<title>三月廿五喜雨 三首 其三</title>,<text>忽逢時雨至。便覺裕民生。豐草馬初牧。高田人欲耕。溪浮花已盡。雲起樹俱平。更似丹靑妙。誰添點滴聲。</text>
<title>城南</title>,<text>城南一區僻。愛靜我心降。老樹高於屋。群峯近在牕。野雲歸鵠嶺。庭月照驪江。獨立舒長嘯。淸豪自滿腔。</text>
<title>奈何</title>,<text>奈何汝不念。民瘼倍於前。海賊猿緣木。鄕兵鶴避煙。攀蘿渡深壑。倚石掬飛泉。如蹈無人地。興言淚洒天。</text>
<title>鄭宗之入城見訪</title>,<text>宗之素多病。幸此面浮光。疆記少居右。蒙求多在章。先生持使節。上將闢科場。未見情非淺。相逢喜欲狂。</text>
<title>奉寄東北面都巡問和寧尹張公 孝溫</title>,<text>和寧森畫戟。巡問闢蓮營。望重軍民任。恩均夷夏情。觀鯨雲海動。放馬霽郊平。避地仍開府。他年頌美名。</text>
<title>晴極</title>,<text>晴極知將雨。人窮怨在天。始應垂警戒。終必賜恩憐。綠草乾中谷。黃埃起下田。呑聲哭不盡。獨立思茫然。</text>
<title>韓柳巷追至江岸。權大夫又來。皆有子壻輩隨之。祖道旣訖。登小峯。臨流縱眺。又飮數杯相別。舟中獨坐一首。</title>,<text>我有登臨興。公懷夙昔遊。江湖明在眼。霜雪獨蒙頭。渺渺三山境。悠悠萬里流。含杯相別後。騎馬上行舟。</text>
<title>風止落帆</title>,<text>朝潮引寧渡。夕陽巖串村。一𪚥遶山路。數家臨水門。落帆將止宿。引纜尙爭奔。拜手謝風伯。深蒙天地恩。</text>
<title>幽居</title>,<text>幽居無宂事。病客獨長吟。風定樹容重。雨多苔色深。倚筇看鬪蟻。欹枕聽啼禽。足以樂天命。悠悠君子心。</text>
<title>十九日立秋</title>,<text>我病思消暑。天憐又立秋。蟬聲遶風榻。雁影近星樓。保養當加謹。驅馳且少休。新涼可人意。江上有扁舟。</text>
<title>夜雨連明</title>,<text>夜雨連平旦。新涼滿大虛。長吟無好句。多病且安居。世泰方歸馬。身衰可釣魚。秋風胡不去。白髮已蕭疏。</text>
<title>同柳巷勞圃隱。豚犬亦與。</title>,<text>萬里奔馳再。中年聚散頻。交情臨老重。世事與愁新。樓壓城南野。門無陌上塵。一尊相對處。亦足以明倫。</text>
<title>同柳巷邀光陽君。觀夏課諸生。有雨不宜露坐。乃於龜山寺。刻燭賦詩。敎官設酌。微醉而歸。從者柳巷次子尙敬，吾豚犬種學，種善，門生宋文中。而適値者金淛，姜淮仲，辛權，朴貫，柳謙也。</title>,<text>二老翶翔去。諸公邂逅來。登山生道味。刻燭見天才。庭草窓含日。松風滿酒杯。斯文與名敎。只恐兩摧頹。</text>
<title>聞上相觀戰艦江上 三首</title>,<text>戰艦橫江上。威風振日東。經營屬能吏。指授在元戎。雪棹灑平野。檣烏飛遠空。寇平蹺足待。武略蓋群雄。</text>
<title>聞上相觀戰艦江上 三首 其二</title>,<text>小雨城南路。浮雲野外山。傍林知鳥靜。望寺羡僧閑。顏帶得酒暈。鬢添憂國斑。何當陪笑語。直到夕陽還。</text>
<title>聞上相觀戰艦江上 三首 其三</title>,<text>我本居江國。時從漁者游。綠蓑宜冒雨。明月好行舟。到老歸無所。如今戰不休。官舡尙格鬪。足以慰吾愁。</text>
<title>急雨</title>,<text>急急來何處。雲間逆電蛇。忽聞鳴屋瓦。旋見走庭沙。泛溢如翻海。紛披只惜花。誰知千載下。納麓想重華</text>
<title>陪吉昌君，韓昌城。謁廣平侍中。以目病不接客。</title>,<text>高名溢夷夏。耆德冠親勳。八幕賓如玉。塡街馬似雲。疏慵方自責。尊重更何云。歸臥虛堂上。長吟到夕曛。</text>
<title>有感 三首</title>,<text>謀生本知足。遇事每羞貧。婚禮由來重。人倫自此新。奢非吾所尙。儉豈我當遵。違衆與從俗。徒然勞我神。</text>
<title>有感 三首 其二</title>,<text>夜雨侵茅屋。衰翁感嘆長。自持工部傘。誰對子瞻床。獨宿彌岑寂。長歌欲奮揚。悠悠千載下。幾箇襲餘芳。</text>
<title>有感 三首 其三</title>,<text>固窮思聖訓。多病感浮生。垂裕豈不重。引恬當勿輕。諂驕無也久。典禮講難精。只幸家徒壁。長吟對雨聲。</text>
<title>蒸梨</title>,<text>瓦甑蒸梨出。書堂盡意嘗。微酸生齒舌。餘熱入肝腸。食氣俄消歇。眠魔便走藏。燕京欲深夜。曾記叫門墻。</text>
<title>秋夜</title>,<text>秋夜涼如水。孤生偃在床。燈光猜兩眼。酒氣鬪衰腸。洙泗應蕭索。唐虞更渺茫。有心空耿耿。雙鬢已凝霜。</text>
<title>韓淸城。邀順興君及僕。賞蓮于其外舅別墅之池。僕適疾作。順興有微恙。人事多乖如此。走筆寄呈。</title>,<text>老境宜疏曠。狂謀漸謬悠。自知違雅望。天又靳淸遊。翠蓋煙浮水。紅粧露洗秋。玉人相對處。誰與共風流。</text>
<title>獨坐又賦</title>,<text>淸城遊別野。蓞菼照𪚥池。獨酌門生酒。高吟里老詩。露珠圓自瀉。風蓋倚相持。白鷺來何處。樊川想牧之。</text>
<title>是日有雨又賦</title>,<text>賞蓮心自妙。對酒跡彌淸。我俗難參座。兒閑得代行。氤氳鼻端氣。點滴耳邊聲。興味誰描得。丹靑謾有名。</text>
<title>同淸城訪東嘉君李光輔</title>,<text>近市如深洞。臨門有小樓。仙風來上界。茗飮卽中州。浮世仍多事。他鄕又一秋。煙蘿捷徑在。獨恨白吾頭。</text>
<title>李浩然見訪</title>,<text>夏遇驪江上。秋逢鵠嶺前。君狂猶钁鑠。我弱更沈淪。陋巷煙浮地。高樓岫際天。何如兩無事。到處共飄然。</text>
<title>急雨</title>,<text>急雨來淸曉。輕雷隱遠空。苔痕方滑澤。山色更蔥蘢。坐對東窓日。吟來北牗風。有懷誰與語。思見鹿皮翁。</text>
<title>讀史</title>,<text>奸計天或相。忠言時不容。國危私黨偏。君弱偶人同。卞玉參燕石。山苗蔭澗松。潸然抆淸淚。掩𪚥向晴空。</text>
<title>老來</title>,<text>老來爲世棄。欲少得心安。嘯詠閑中慣。營求病後難。愁連秦地樹。夢絶漢宮蘭。天運茫無際。悠然獨倚欄。</text>
<title>几坐</title>,<text>几坐淸風榻。神遊堯舜庭。好生施雨露。討罪擊雷霆。日出雲皆散。天淸地又寧。忽然私意動。氣像已冥冥。</text>
<title>午夢</title>,<text>地僻閉門可。秋涼高枕便。氣變俄混沌。事雜更牽聯。的實只居半。依俙難記全。周官廢已久。占法有誰傳。</text>
<title>柳巷樓上小酌</title>,<text>舊釀淸如水。新炊軟似酥。稍欣宜齒舌。便覺潤肌膚。氣走毫鋩動。光翻墨跡濡。不慙詩句拙。光彩似銀鉤。</text>
<title>聞圓齋辭世哭之</title>,<text>科場初識面。諫院共論心。法酒邀吾酌。新詩許我吟。寄懷雲靄靄。乘興夜沈沈。歲月今無幾。胡然淚洒襟。</text>
<title>聞圓齋辭世哭之 其二</title>,<text>志潔難趨世。才高少可人。擊奸非賣直。養拙自安貧。寵在書筵舊。恩從爵邑新。天胡奪榮養。堂上有慈親。</text>
<title>聞圓齋辭世哭之 其三</title>,<text>浮生誰不死。今日我偏傷。公道如天大。私情與水長。秋山橫暗淡。曉雨送凄涼。薤曲那堪聽。銘旌去似忙。</text>
<title>秋日</title>,<text>我老支多病。秋涼似故人。薄雲行碧落。疏雨灑淸晨。開戶思無極。抽毫興自新。江東有歸路。何日離風塵。</text>
<title>夜長</title>,<text>夜長眠不穩。直欲舍吾生。曉冷起來早。稍欣凝道情。山明初日出。樹近細風淸。只恐有塵事。門庭聞履聲。</text>
<title>紀事</title>,<text>漢水沄沄去。三峯萬仞餘。營周攻位後。胤保景岡初。秘錄傳昭代。離宮照碧虛。花原外孫盛。史筆獨聯書。</text>
<title>柳巷招游藉田別墅賞蓮。以病辭。</title>,<text>同游唯柳巷。別業有蓮花。細雨蓑衣在。衰年藥物支。悠悠保殘喘。往往得新詩。高興無由廢。承招又此時。</text>
<title>自詠</title>,<text>竊位虛名耳。傳家餘慶存。雖貧恨無女。未老幸多孫。雨暗桑麻徑。秋深芋栗園。團圓度歲月。何必避塵喧。</text>
<title>早興</title>,<text>仲秋涼已甚。病骨可綿衣。疏屋風相透。殘星曉正稀。爲仁是安宅。趨利是危機。及此心無累。分明悟昨非。</text>
<title>勸耕</title>,<text>分田蒙國制。下種得秋收。近見人心巧。多將地力休。爾無深作弊。我亦熟歸謀。茅舍同來往。良辰共獻酬。</text>
<title>西隣邀游藉田莊。喜甚卽題。</title>,<text>坐想南郊路。聯鞍興渺然。寂寥無騎從。蕭洒似神仙。雨後平原淨。天涯疊嶂聯。更敎吾輩去。田舍大平煙。</text>
<title>述懷</title>,<text>許國老臣意。賜田明主恩。雖然心尙赤。奈此眼從昏。鵠嶺天低屋。驪江月照門。所居何用必。只欲避塵喧。</text>
<title>柳代言夫人元氏挽詞</title>,<text>北原元大姓。西海柳名家。早寡身心苦。多孫閥閱和。山橫浮曙日。風細散朝霞。回首驪江上。迢迢一路斜。</text>
<title>題呂摠郞出按慶尙道詩卷 名稱</title>,<text>民瘼東南甚。蕭條草木秋。喜君方銳意。使我得寬憂。處處煙生棟。州州月滿樓。古人行樂耳。誰復繼風流。</text>
<title>陪吉昌君。謁漆原侍中。</title>,<text>漆原今故老。八秩更強康。日照浮光氣。風來散酒香。仙家非上界。佛境卽西方。童子頻隅坐。提携荷吉昌。</text>
<title>疥</title>,<text>風土乍云異。身心何得安。氣行如不順。膚受便相干。鳥爪爬猶鈍。龜毛刮更難。終宵耿無夢。恐阻血歸肝。</text>
<title>送惠生僧統住嚴川</title>,<text>儒釋相非久。誰知我獨親。跡雖爲佛子。心不廢人倫。歲月萱堂靜。雲山紺宇新。講餘時定省。風俗想還淳。</text>
<title>寄呈幻菴走筆</title>,<text>垂老難相會。浮生不自由。可能違素約。而忍負淸遊。歲月如流水。江山欲暮秋。公無靳飛錫。我亦上扁舟。</text>
<title>西隣乃子判書進酒食。公召僕侑座。醉飽而歸。</title>,<text>慈孝交相處。艱危未甚時。嘉殽堆棐案。美酒滿金巵。簷際山光入。庭隅日影移。醉歸多感激。幸値大平期。</text>
<title>我自</title>,<text>我自饒秋興。誰其共夜遊。月明宜對酒。山好可登樓。葉葉如雲薄。光陰與水流。可憐陶靖節。乘化歎行休。</text>
<title>多病</title>,<text>多病甘疏慢。衰年可退休。草荒鄕井暮。雲斷海山秋。筆硯聊相托。簞瓢不足憂。只憐無藥物。倉卒向人求。</text>
<title>松山道中</title>,<text>騎馬登山頂。緣雲坂甚危。雖非丸走日。猶勝筍來時。宇宙如褰幙。閭閻似布棋。有懷誰與語。不獨爲吾私。</text>
<title>哭辛判事云吉</title>,<text>少也始相識。水金閭往來。牧民流惠澤。取友盡英材。魯國香今歇。公州錦已裁。意長身世促。流水竟難廻。</text>
<title>答張子溫東北面巡問使送年魚</title>,<text>兵馬常常靜。年魚陣陣來。素書如映雪。陋巷欲生苔。屛跡同麟角。無心食豹胎。何時循海去。談笑暫時陪。</text>
<title>金左尹自咸昌至。喜而志之。</title>,<text>鼓盆歌已闋。赴闕喜方新。虛職終無祿。渾身又染塵。西京將作客。東海政無人。握手還如夢。應須會面頻。</text>
<title>宿南政堂別墅</title>,<text>數日舟中宿。今宵突上眠。安危隨處見。燥濕逐時便。山密雲生谷。霜淸月滿天。悠然少塵趣。便恐似神仙</text>
<title>是日禹令公，朴令公携酒來。是夜南京尹與判官來餉。</title>,<text>宰省俱臨後。府官同訪初。杯盤眞錯落。情興儘容與。自訝纏錢鶴。誰歌彈鋏魚。醉來聊就枕。不復夢華胥。</text>
<title>雜興 三首</title>,<text>淘米田間水。搬柴籬畔山。居貧心自樂。病退跡仍閑。邑宰或饋問。隣翁時往還。悠悠度旬浹。豪氣欲浮顏。</text>
<title>雜興 三首 其二</title>,<text>縱目覽京邑。鞠躬趨闕庭。歸來謁黃閣。退臥閱金經。久已忘聲色。眞堪養性靈。時時出門望。天際數峯靑。</text>
<title>雜興 三首 其三</title>,<text>繚繞似有意。村家朝暮煙。傍簷凝不去。透壁巧相緣。氣鬱心如火。眸昏淚逬泉。何當遠廚竈。曣日似神仙。</text>
<title>鄭宗之携乃子應斗。盛酒饌來餉。且以床榻見遺。</title>,<text>斯文不墜地。吾友敢爲師。廢黜已多日。遭逢應有時。論交世相厚。見子禮無虧。更送陳蕃榻。高懸欲待誰。</text>
<title>大舍求豆腐來餉</title>,<text>菜羹無味久。豆腐截昉新。便見宜疏齒。眞堪養老身。魚蓴思越客。羊酪想胡人。我土斯爲美。皇天善育民。</text>
<title>昨與浩然。約同訪霽亭。</title>,<text>耆舊彫零盡。天留一霽亭。歆風唯小子。伴月似明星。江水橫羅帶。雲山列錦屛。相携拜床下。始得我心寧。</text>
<title>崔契長元濡。携乃子御史。以酒肉來僕。適韓公宅醉飽而散。</title>,<text>淸樽非易得。大胾亦難求。寂寞窮居冷。懽忻短景留。詩名齊輔國。物望重荊州。獨愧韓山子。高吟百尺樓。</text>
<title>早興</title>,<text>突熱穩眠席。牕明進食盤。養身無異術。循性匪他觀。書劍人將老。江山歲又寒。微吟寄幽興。天際路漫漫。</text>
<title>村家</title>,<text>居鄕從世上。結屋案前規。四角全如口。中心細似眉。門從山作對。牕可月來窺。我欲遂居此。應敎牛解詩。</text>
<title>浮階習儀</title>,<text>歲歲子之半。君臣精意時。天寒嘗酒味。日晏習朝儀。伊我曾拖笏。其誰不盡巵。南京望松岳。懷古獨吟詩。</text>
<title>小雨述懷 二首</title>,<text>疏雨洒白日。片雲行碧天。山川忽改觀。對偶又成篇。久矣心無累。翛然骨欲仙。浮生得意處。難與俗人傳。</text>
<title>小雨述懷 二首 其二</title>,<text>群材自豪傑。二氣亦英靈。髮與雪爭白。眼將山共靑。大空呑積水。迅景逐流霆。一嘯立於獨。雲端疏雨零。</text>
<title>與花山君權公，前密直李公詣內起居。都堂召議公事。設堂食。醉飽而歸。</title>,<text>詣內修朝禮。蕭蕭鬢似霜。蒙恩拜宣醞。議事集都堂。救溺須舟楫。扶傾要棟梁。明知天道在。國老尙康強。</text>
<title>主人夫婦來餉</title>,<text>盛代容儒老。明窓謝主人。蒸餻氣猶熱。壓酒味仍醇。山海寒容寂。茅茨曉色新。庶將同伏臘。久已離風塵。</text>
<title>同花山君詣公偕行。遇崔判事元濡。餞水原府使李契長舒元。朴政堂來會。</title>,<text>我老貧無物。君強惠及人。旌旄行有日。酒肉乞諸隣。鳥絶千山雪。鶯遷萬木春。他年循吏傳。會見播芳塵。</text>
<title>浮生</title>,<text>浮生誰信命。晚節尙趨時。夜永吟彌苦。天寒起自遲。村煙出欹棟。野日照疏籬。足以寄幽興。依然歸去辭。</text>
<title>送淸風安使君</title>,<text>作吏自多術。喜君家有師。淸風如昨日。黃閣又他時。月白樓千尺。雲晴麥兩岐。登臨觀稼處。更讀送君詩。</text>
<title>謝東亭送新米</title>,<text>天地生成大。田家興味長。層層風浪翠。片片野雲黃。老我方求飽。今年又得嘗。卜隣曾有約。甓寺近沙莊。</text>
<title>乍晴</title>,<text>簷聲方雨坐。窓影又晴吟。縱是尋常事。能移方寸心。池蛙喧乍止。野鶻去難尋。摸寫紛紛處。誰知正始音。</text>
<title>群雀</title>,<text>夜宿庭中樹。朝啄城外禾。群飛政得意。各謂安樂窩。那知豪俠兒。挾彈張罻羅。黃鵠游四海。望絶將奈何。</text>
<title>老境</title>,<text>老境無餘事。憂君與養生。持身隨節序。屈指數陰晴。樽酒忘衰病。詩篇頌聖明。平生無一欠。只敗白鴟盟。</text>
<title>謝海州牧使送小螺醯</title>,<text>大海浩無岸。小螺微有形。欲尋漁者路。細雨白沙汀。玉粒朝盈案。金波晝灧甁。方知用心處。散髮倚風櫺。</text>
<title>呈柳巷</title>,<text>乖離今未幾。對雨思悠哉。着屐仍持傘。登樓欲擧杯。里閭遮碧柳。庭院澁靑苔。寂寞眞乘興。高游願日陪。</text>
<title>雨後有懷柳巷</title>,<text>雨暗恨相阻。天晴思共吟。樓頭與山近。屐齒尙泥深。鳥影來天際。蟬聲出樹陰。懷人頻起立。不覺整衣襟。</text>
<title>寄張子溫令公</title>,<text>避地公猶壯。關門我已衰。還丹扶病勢。節鉞總軍機。忠義須全美。功名要永垂。松軒吾執友。事定早携歸。</text>
<title>賀門生尹代言 就</title>,<text>代言爲世慕。喜子繼吾榮。地位超文武。絲綸近聖明。鈴平餘慶在。旌善寵光生。夙夜當惟允。岩廊有倚平。</text>
<title>奉謝西海李美生廉使送雀</title>,<text>雲間辭遠逝。野外喜低飛。豈免日相逼。皆言秋更肥。老翁臨棐案。走吏叩苔扉。一封書札至。足以慰朝饑。</text>
<title>題江陵廉使徐九思佐郞詩卷。母在江陵府。</title>,<text>觀風舊游處。草木已知名。況有老親在。誰如君此行。山高鴦宇列。海闊蜃樓明。我獨耳聞耳。天公胡不平。</text>
<title>不得請自賦</title>,<text>一身渾是病。末路自來危。寡助𪚥生𪚥。多𪚥𪚥𪚥疑。山中雲暗處。江上月明時。不得飄然去。始憐生有涯。</text>
<title>安心</title>,<text>安心且堅坐。不用望驪江。紺嶽雲連屋。長湍月照窓。殘生已無幾。淸景可爲雙。豈乏蝦魚喫。唯消酒滿缸。</text>
<title>庚午正月七日。赤城兪判事。以酒一甁，月餠，油餠同一器。生鮮一首送至。</title>,<text>團團疑皓月。箇箇煮新油。久矣已無酒。幸哉仍有魚。世情非復舊。交道尙如初。細事所關大。吾詩無一虛。</text>
<title>立春前日</title>,<text>明日當立春。今日卽除夜。寒暄隔無多。何幸見粲者。生物荷天地。仁風扇朝野。尙冀如鼓琴。安閑老田舍。</text>
<title>有感</title>,<text>大輪天作合。哲命實非虛。配匹生民始。乾坤定位初。幾人嗟死別。獨我共貧居。積善保偕老。庶幾流慶餘。</text>
<title>心詩一首。寄呈松軒。</title>,<text>方寸虛靈地。明明上帝臨。廻看包往古。直視燭來今。照處眞如鏡。同時可斷金。何當一樽酒。相對細論心。</text>
<title>自詠</title>,<text>昔日憐吾老。逢春感物生。淚多雙眼暗。慾少一身輕。耿耿思鄕意。悠悠去國情。閉窓將就睡。枕上又風聲。</text>
<title>馳中童呈所志於松軒。不能不動于懷。</title>,<text>心在風塵外。身居縲絏中。問誰成我志。謀我有誰忠。雨露霑濡闊。江山往復重。松軒肯相恤。終不哭途窮。</text>
<title>庚午八月十三日。到咸昌。狎送官近侍郞將朱仁起回程。附呈兩侍中。</title>,<text>老來常依客。命也豈關人。到處靑山好。吟詩白髮新。廟堂垂雨露。鄕里隔風塵。世味都消盡。難忘醉吐茵。</text>
<title>寄三峯</title>,<text>爲儒早知命。學佛又忘身。回首都迷院。三峯似送人。世利秋毫小。交情粥面濃。任敎中齟齬。百折水流東。</text>
<title>上都堂</title>,<text>身似粘泥絮。心同帶雨蓮。廟堂如見記。貼字許從便。寧海尋親舊。韓山拜祖先。有時游甓寺。歷懇祝堯年。</text>
<title>有感</title>,<text>我有一大錯。欲擧千鈞輕。爲欠臨事懼。又昧知人明。縱悔亦已矣。萬死幸一生。獨坐每惕若。縮口時出聲。</text>
<title>我寓</title>,<text>我寓菩提寺。獨占西上方。溪聲帶雨急。樹影涵風涼。境寂有佳致。心空生妙香。白衣大士在。庶與斯民康。</text>
<title>偶題 三首</title>,<text>淡泊昔相守。是非今兩忘。正音師甫白。幽意到羲黃。雨枕溪聲急。晴窓樹影涼。登樓更閑適。山翠滴衣裳。</text>
<title>偶題 三首 其二</title>,<text>𪚥𪚥元無憾。吾君未敢忘。少曾分皀白。久矣戰玄黃。雲雨俄多變。乾坤又一涼。何如大平日。沈醉舞霓裳。</text>
<title>偶題 三首 其三</title>,<text>說有千金重。恩何一飯忘。持身愼平素。遇事濟蒼黃。谷密山光合。樓高月色涼。卽今塵慮盡。便欲製荷裳。</text>
<title>岑侍者告歸開天。走筆寄呈幻菴國師。</title>,<text>永日無人處。高樓成佛圖。忽逢岑侍者。面赤愧衰儒。賢聖雲間電。虛空海上漚。何時造方丈。相對共胡盧。</text>
<title>洪武壬申夏四月十四日。上使司楯郞傳旨二子興於言事失實之罪。今皆例貶矣。卿心豈得安可居江外。臣穡蹈舞謝恩。卽出至普賢院。有雨小留。</title>,<text>國主垂憐愍。家人慣別離。蒼黃無客送。寂寞有孫隨。明月輝鷹劍。靑苔蝕馬碑。雨來成小歇。天亦慰遲遲。</text>
<title>宿臨津金龜聯判事野莊</title>,<text>氷雪曾過此。江山似識予。地腴耕稼好。人少往來疏。枉慕淵明秫。深慙葛亮廬。寄言金判事。借我樂琴書。</text>
<title>十五日。宿幸州柳令公野莊。</title>,<text>曾說山頭寺。遙臨海角天。勸予來避暑。屈指已經年。美酒精神暢。嘉飧口腹便。女奴勤接待。更覺主人賢。</text>
<title>弟兄</title>,<text>弟兄居異縣。夫婦隔重江。地近同千里。天遙共一邦。永懷心合一。獨處影成雙。汝輩知吾否。魚肥酒滿缸。</text>
<title>冠嶽山禪覺菴澈首座。惠草佐飯石茸。</title>,<text>我吟江上月。師臥嶺頭雲。蹤跡雖然異。音聲似得聞。幸今垂茂渥。從此揖淸芬。何日身強健。風窓語夜分。</text>
<title>歧灘長橋。送判書朴壯元還歸田舍。</title>,<text>酒困身成病。詩魔骨欲仙。人坐難免此。吾輩亦飄然。細草野如海。長橋虹掛天。幸哉田舍近。後會莫遷延。</text>
<title>十六日。門生徐楊根送涼席四張。作此幷謝前日携一僧統來訪。</title>,<text>文風今不絶。國脈古來凝。須畫江樓會。同遊有好僧。坐我金花上。綵花三面浮。涼風俄滿座。六月亦淸秋。</text>
<title>奉謝江陵鄭令公問遺</title>,<text>單身臥甓寺。厚意荷江陵。海味眞多品。山行知幾層。腥宜及來客。素可共居僧。會面當陳謝。臨風感不勝。</text>
<title>興法堂頭將入院。來過甓寺。予與古鏡翁。同浮舟。賞蓮郡池。</title>,<text>蓮也眞君子。亭亭勢自尊。豈耽林外靜。不避邑中喧。逐客欣相遇。禪翁默不言。嗅香如有得。洗盡一生昏。</text>
