<title>冉詔使 登 之來。余與尹仲又 新之 叨侍密邇之班者。四十日。斐然有作。</title>,<text>吾宗燀赫久。十葉紆貂玉。偉人亦輩出。炳炳光史籙。咨余冲且暗。早被章服束。素期諒非此。黽焉恧戴幞。此側戎首列。猥與鉤陳屬。淸光日而近。負羽常彳亍。屑屑安足辭。庶幾得自勖。誰爲我同志。斯役眞匪辱。</text>
<title>盆梅爲申君奭 翊聖 題</title>,<text>早梅出南紀。秀色天下白。移根向小盆。弱植纔數尺。東君好窺覘。不礙重門隔。微和奪冬序。與招玉兒魄。雲縷却鉛華。雪臉裝瑤碧。輕盈倚洞房。嬌頩葆素格。幽香與踈韻。發揮屬詞客。咨余餒藻思。多愧前脩迹。對之發長嘯。天風吹日夕。</text>
<title>次君奭臨津渡口韻</title>,<text>輟駕掉輕艇。沙水見相瀁。恠壁孰追琢。幽花自低昂。何來樹上風。吹我寢瘵爽。况有泓下龍。皷舞簸𣾘沆。玆遊愜素尙。蘭橈極搖蕩。松楸各不遠。百年誓游賞。</text>
<title>家弟仲涉 濰。欲窘余爲拈絳字韻試之。仍以留別。</title>,<text>汝氣如高峯。峻標無少降。崔崪沒雲表。任他九年洚。勢如宋金兵。奮迅戰於虹。文章學韓愈。事業慕李絳。諒是千里足。衆兒徒喧閧。今將决焉去。摻手立門巷。可效與可師。王癡及汲戇。勉旃讀五車。金石日相撞。</text>
<title>薪山雜詠 二十首○幷序</title>,<text>夫居有林園泉石幽花細草之勝者。皆可以逍遙焉徜徉焉。與心謀與目謀。而不𥷋乎養冲靈。而自臻於舒佚安適之域。凡一切傺佗欝紆。無聊不平之氣。莫不爽然失而曠然空也。故夫俗子忽焉。達士趨焉。古人以泉石。自况於膏肓。或以專壑。取譬於穰侯者。良以是夫。余家世。簪組累葉。未嘗離輦轂下。漢都地隘。家貧卽祖先所傳。不過一畒之宮。而率汙濕湫陋。介在街市里閻中。比屋炊烟所蒸。結爲雲霧。衆口閧然。雞𪀋犬馬之聲。通宵不止。殷耳而騷心者。屈指此身已且三十年矣。間或出遊。遇會心處。便欣然忘返。思欲自放於嘉林淸川。而坐金貂爲累。未之遂者。亦已久矣。數歲以還。世道大乖。爲善者俱不免文罔。家親首被擯斥。退處田野。嘗買屋汾水之左。家食者三易寒暑。而適有隆隆之丘。泠泠之泉。殊愜素尙。每徘徊孤往。輒呀然歌而蹙然嘯也。逮歲丙辰。禍機益急。用言者言。家親蒙恩。編管湖西之牙素簚。以南牙爲海邑。地淤泥。瘴霧獰飈。無日無之。僦居鐵峯之里。庭不容一席。屋卑卑打頭。乃謀移徙得屋於邑治之西。窮谷之陰。林莾叢薄。虎豹之所宅。狸兔之與隣。而乃决而定居。用戊午之春孟。百口來僑焉。斯地也。奧邃蔭欝。外狹而中寬。面郊而負山。小澗潺潺瀉出兩峯之間環居之背。循前庭跬步許。急而㶁如也。徐而渟如也。縈回一帶。奔赴洞門。若辨其聲。若不辨其聲者數里餘也。其樹若松若竹。曁夫桐，槐，柿，栗，木瓜，𪀋脚。多者十許。少亦不下數四。跱而立。菀而林者。遠而望之。淸然而可愛。近而卽之。葉覆而草籍者。可偃卧可嬉游。暇則撰杖屨。乘凉步月。沿溪亂流。冥搜而窮源也。則白石齒齒相錯。苔蘚紋纈側滑。羣巖殊狀。衆芳齊華。幽禽響答。而遊魚出沒。朝旭夕曦。紫翠萬品。樵竪採僮。織路而行。於是樂而翫之。與之相優游。相歌相詠。而形骸肢體。已不省爲吾有矣。視夫泥之如膏肓。貪之如穰侯者。果孰甚而孰輕也耶。嗟嗟噫噫。今夫士之金紫紱冕。出入細旃之下。揖讓黼扆之前者。豈非所謂功名光顯之會。而顧我樗散蹇嵼之人。久已夢醒塵土。若向之思欲自放於嘉林淸川者。未嘗不一日數三往來于中也。卽泥如膏肓。貪如穰侯者。亦無以加矣。乾沒陸沈。骸未暇乞。而畢竟屯運隨之。困頓遷次。備經人世間百險萬艱。而一日獲玆小勝。則相與動色而賀。夷爾而自愉者。已與興公遂初。背馳之矣。猶復自慰而自幸者。善乎錢仲文之詩曰。可知因謫宦斑鬢。入江湖。夫居常無事時。不早决長往計。負譴而始歸者。雖曰。自慰自幸。而其心忸而顔靦者。亦固也。善乎仲文先獲我心者也。嗟嗟噫噫。若余者。重有所感焉。家敗名辱。而尙拘形跡。低佪於隆緘。厚祿之列。旋又愚戇。觸犯邦憲。朝夕行且授玦。則玆地之小勝。亦將不可得更陪親逍遙徜徉焉。其膓摧而肝裂也者。豈特面靦心忸也哉。然亦造物小兒。太劇我而抑我。甲子之阨也。吾誰咎而誰悔乎。將置之不可奈何之地。而旣置諸不可奈何之地。猶有不能自釋者。則吾烏得無言。吾聞詩者。緣情者也。文者。序事者也。旣限韻。作雜詠二十首。而冠之序以文之。第未知此身。飄轉何方。而尋遺躅於斷簡陳編。則又當作何如懷耶。姑書以竢之。南澗林行逐回風。徑轉山溪東。參參石狀殊。造物信多功。泠泠聽響珮。澄澄鑑涵穹。野芳雜紅紫。倒影皆溪中。浮生失路感。到此還成空。孤嘯屬山靈。意者神明通。牽興手自舞。覺倦歇深叢。此道聊自存。一畒眞吾宮。荷池小瀦承古井。凝湛苔常封。我來甃以石。課奴移芙蓉。擬待夏秋交。朱華相疊重。微風縠紋生。浩若淵湖容。凭闌竟日夕。且足慰無悰。杜鵑花薪山漫山花。杜鵑照旅窓。得日色益繁。輝輝紅旛幢。靑松亦失顔。氣勢殊䏺肛。明朝恐易謝。相就游人雙。急須一辦醉。莫辭傾酒缸。蒲萄架漫膚苦炎暵。小堂又湫卑。畏景不可當。賴有淸陰垂。大葉大如席。橫覆何離披。未論黑水晶。此已足珍奇。失我煩暑憂。動我漫興詩。節誕跨幾丈。皮剝露數枝。祝爾益滋蔓。添架余不辭。桐亭舊有梧桐樹。石上大十圍。雖罹斤斧禍。萌蘖心不微。孤兀挺七株。繁陰猶庶幾。凉風聲摵摵。凉月影依依。撫之乍生響。疑若聆絃徽。歲月苦驟駛。中道先霜威。天胡於汝偏。哀淚欲沾衣。兩松㙜兩松爭屈強。離立纔尺餘。勢醜莫雄長。糺結未肎踈。朝朝爽籟發。豈亦相吹噓。百年得我詩。唯須白木書。盤松蒼官形偃蹇。孤立枝盤紆。託根未得所。何事臨逵衢。雖非廣莫野。要亦庇暍夫。童童一靑盖。信哉應時須。千年後凋姿。留與神明扶。柿赬虬墮其卵。孕秀薪山西。精英鍾一樹。葉大枝堪棲。離離九秋實。宛與虬卵齊。乃知造化功。有意賁山溪。雉雀化蜃蚌。說著人自迷。萬事無不有。那得窮天倪。松林欝欝後阜上。衆松咸羅排。萬古留靑靑。淸響笙鏞諧。於焉席地坐。曠爾失煩懷。寄語二三子。杖屨此可偕。平生陶子興。起舞未爲乖。數椽可終老。吾將結小齋。竹庭前衆兒孫。亂抽破蒼苔。須臾碧琅玕。對立幾十枚。嫰葉最可喜。不受桃李猜。何當爾有實。佇看鸞鳳來。山杏山中萬品樹。山杏尤可珍。白白無數花。芳菲殿餘春。其實最早熟。萬顆點㓒均。冷沃詩人肺。甜比崖蜜新。銀籠櫻桃恩。望斷憐孤臣。嘗此正愁絶。極目懷楓宸。鵑夜來山竹裂。苦聲不堪聞。慘惔逗寒月。低佪留濕雲。仍思九有內。萬化信紛紜。羽翮縱形愚。萬古稱蜀君。志士感再拜。少陵垂空文。擁衾不能寐。五夜行將分。鸝栗留著金衣。乘曉止我園。睍睆百囀聲。淸若曲新飜。唐帝號公子。至今傳遺昆。但恨自爾鳴。嫣紅無半存。端居感代謝。此意誰與論。布穀農家重春晝。候鷄具盤飡。竟日事田疇。辛勤無小安。布穀此時來。長鳴林莾端。微物各有司。催種爾其官。天民天自恤。感之成三嘆。蛙兩部皷吹聲。閤閤閙玄關。東西洿澤多。宜爾窟宅環。南烹縱自味。汝豈登俎間。周公灑灰敎。吾欲試水灣。稻田時雨流膏油。泫泫水盈田。耕人喜以賀。叱牛相後先。天公餉人多。事半功倍千。淸和四月交。揷秧靑芊芊。西成稔有徵。此樂豈徒然。黃雲滿野時。擬醉秋風前。作詩諗鄰翁。我言良非顚。盤石溪行當窮源。上上路迢迢。赤脚縱孤往。不用費招邀。峯底得廣石。枕溪平如橋。面勢掌㨾好。妥帖仍不搖。年年遭狂潦。磨洗白於綃。十夫可同蹈。偃卧淸興饒。平生樂水石。此境好自聊。寄身無何有。塵土從喧囂。龍巖激激小潭下。羣潨相交加。苔巖其側卧。宛如龍與蛟。有背界兩傍。有首擡荒茅。無乃耽一睡。千年噤咆哮。逆鱗何處是。𢥠惕不敢敲。麥壠大麥已藏雉。小麥皺波濤。秋成雖早晩。鋤耨均作勞。吾生甘素簚。永矢隱蓬蒿。會待爾穰熟。炊飧復釀醪。木瓜樹舍後木瓜樹。叢欝繁枝柯。春花爛熳開。秋實紛擺羅。圓黃似橘柚。箇箇垂丘阿。療風最有力。一啜醫煩痾。常思屈左徒。孤陋寡硏摩。此物又見遺。蔽賢諒已多。吾欲續離騷。才薄其奈何。右雜詠。觸景信筆。率以五言限韻而作辭。無詮次。不足存也。然只記一時情景而已。</text>
<title>五子詩 幷叙</title>,<text>以余畸于世也。乃有五子以文事。儼然辱臨之。其斯爲無兩之至驩。顧世故靡恒也。落落如晨星。或竿牘終歲。不相涉蘭室之謂。何不能無嘅於造物者。發之斯詠。以遺之。五子謂誰。烏川鄭弘溟。完山崔鳴吉。德水張維。東陽申翊聖。延城李明漢。其人也。鄭行人子容烈士抗孤操。斯世乃爲穽。裕後是禍樞。擧宗以奔逬。夫夫嶷嶷姿。有才苦無命。側身蓬蒿中。重之玄晏病。生平陶謝手。與誰較淸勁。飄飄獨影遙。炯炯兩心映。欲往川無梁。灑淚南雲夐。崔兵部子謙婉婉完城士。英英金玉相。弱齡抱沈痾。中歲神頗王。乘亨不自滿。在困無少望。以玆貞雅操。篤彼朋交諒。論文許到我。于喁富酬唱。眷言偪側巷。履綦亦云曠。雲龍必相從。駏蛩豈無兩。春風已言歸。勖哉舊鴈行。張太史持國持國吾黨彦。夙歲富玄覽。涉流必窮源。厭煩卽趣澹。如何靑雲器。早見落深窞。義苑肆力地。不須論顑頷。相如乃詞賦。元劉詩亦敢。裸壤被文繡。汙水出菡萏。卷懷還澤國。天地日黯黮。騷人自奇數。志士固多感。櫝玉要深藏。淵龍時亦攬。發此索居歎。照我兩寸膽。申都尉君奭始余與君奭。聯步朝文陛。中歲嬰𥚁羅。飢走荊榛底。屯亨一賦命。軀幹乃二體。相看有悲吟。續和當危涕。京洛盛冠盖。黃塵令眼眯。過從豈無所。出門卽君邸。要須留此義。世世作兄弟。李學士天章俗輩多局趣。昭曠獨數爾。澹然符道眞。閉門卽名士。伊昔步花磚。多口易嘲訾。大羹本不塩。玄酒久亦旨。新篇與淸致。去去樂忘死。高視埃𡏖間。宇宙唯數子。</text>
<title>輓子謙夫人</title>,<text>白日不停輪。東流去湯湯。人生無百年。一夕異存亡。燕婉高堂居。舍此就丘岡。眷言結褵日。女則以自將。鸞鳳在赤霄。配德煒其光。二十六歲月。辛勤載周章。榮咎不滿眼。永矢期共臧。琴瑟靜在御。命服有芳香。云胡不相待。中途若捐忘。嚴顔隔湘浦。終鮮昆季行。髧彼速肖兒。呱呱啼在床。恩義兩斷絶。視天天莾蒼。休貞諏吉卜。庭燎曉明揚。輕旂啓首路。素騏嘶白楊。嶕嶢玄廬閉。大暮更無央。顯晦各異倫。舊珮餘琅鏘。去去何所道。古來同茫茫。</text>
<title>夜讀子容書。限韻信筆。</title>,<text>吾友有子容。四十鬚髮皓。其貌古非醜。其言醉似傲。貌言符中膓。畦町實痛掃。骯髒天地間。與余素敦好。乍別數三日。夢魂亦相造。所期慕閑靜。所同厭喧噪。三月分手後。十月書忽到。聞言攬涕泗。開緘忘顚倒。置書懷袖間。此意欲誰告。人生易廻換。滿除如潢潦。籍令數過從。幾何就老耄。令德以爲寶。前塗勉共蹈。</text>
<title>代田畫送鄒浩</title>,<text>白日飄西暉。暴風振高林。螮蝀在其陽。浮雲日夕陰。之子冠峩豸。嘅焉憂國心。有扁者斯石。炳炳詩人箴。抗言伏靑蒲。叩首以沾襟。奈何天王明。不諒臣丹忱。嚴霜殞孤芳。叢樾紛羅森。跕鳶嶺海陬。鎩翮投羇禽。咨余辱惠好。夙許利斷金。摻裾臨廣術。樽酒手自斟。世故莾多端。浩歌愁不任。人遠或來復。道喪衆皆瘖。嗟哉結中膓。宣之三尺琴。精金在百鍊。否泰古猶今。君子貴自彊。小人乃浮沈。相彼芬華子。轉頭倐難尋。借令子於斯。隱嘿戀紱簪。不汗病五日。亦復死期臨。男兒死生間。鴻毛與泰岑。人死要留名。此言觀感深。我命寔在天。不管炎瘴侵。論定在盖棺。此義常所欽。努力崇明德。毋爾金玉音。</text>
<title>宋子深 淵 自江都貽詩。次韻却寄。</title>,<text>登高怯足弱。望遠眩花拆。自甘泥中龜。實耻軒上鶴。華髮迫暮境。素志負專壑。買山無一錢。懷歸有新作。縱得半餉樂。奈此數日惡。高歌望吾子。對酒愁獨酌。其二同病憐形瘁。得書忙手拆。鏗鏘大雅音。豈伊避雞鶴。游心在邃古。戢身老一壑。平生滿樽酒。慷慨嗣眞作。居然成契濶。令我轉懷惡。勤買拋靑春。何時與同酌。</text>
<title>次谿谷 張公維號 七夕見懷韻</title>,<text>斯世旣棄我。而我亦棄詩。最是未能忘。城西有所思。跬武苦難出。作此長別離。萬事本泡幻。夢飽較眞飢。何須將睽密。漫爾生喜悲。爲君且強起。來日以爲期。其二忘憂豈賴酒。煎膓無過詩。逝將擺詩酒。寂嘿入不思。旣超生與死。安論會兼離。有身固大患。無涯從我飢。命薄不須恨。道窮何足悲。見子如不見。冥心惟所期。附原韻 谿谷昨逢山中人。看君卷裏詩。森如對顔色。慰此長相思。獨恨牛女夕。仍作參商離。汾公最契濶。令我抱調飢。商飈隕井梧。已覺徂年悲。孤吟寄情素。不敢問佳期。其二會友當以文。言志當以詩。知音有三益。賁然同來思。却歎穹壤內。尠合常多離。評詩乍解頤。闘棋仍忘飢。相看各老大。撫迹翻傷悲。蕭辰可乘興。珍重望前期。</text>
<title>哭洪元老 命耉</title>,<text>城南舊隣竝。兩家不跬武。君少我四歲。昕夕卽相聚。一夢各老大。交誼照肝腑。君推輿望隆。於世藻與斧。藩維託書生。一死臣節樹。誓師血相視。奮刃先士伍。天地有正氣。烈烈光千古。鴻毛泰山間。彼哉焉足數。埋爲金玉英。轟作雷霆怒。平生知己淚。遙灑黃驪土。</text>
<title>次韻。謝君奭。</title>,<text>病醉卧十日。親知絶聞問。觀心死灰如。撫體槁木近。一段所不忘。二子舊風韻。子容。近有除書。淮翁問其來期。 平生鼎足談。白戰筆幾奮。日者鶴書下。此物豈終隱。簪盍會有時。兀兀信天運。</text>
<title>酬李子時 敏求 我衰篇 幷引</title>,<text>李甥 一相 回東州。翁以我衰篇見寄。毋論暮境筋力。不約而合。卽收視反聽者。覺槩然于中。倚韻却寄。以廣其意。第恨日月較遲。翁亦知我已踈筆硯也。弱植無根蔕。矯首向西景。馮唐苦易老。相如元善病。世故莾多端。巧曆詎究竟。所思在天涯。宿昔同觴咏。牛耳捘壇坫。兕觩中賢聖。來詩押暝。而歷考韻書。暝字不入敬韻。無乃類坡翁惠州之病否。輒敢易之。 交鋒敺累猛。爭長呑欲倂。云胡形忽分。只許膽相暎。余宣已垂領。子皤應滿鏡。衰相如期至。較若廷尉評。况今際百六。南風久不競。嚮投我衰篇。筋力巧與幷。復讀六懷詩。吟咀以涵泳。蜍志生猶死。屈賈遷寔命。丈夫未至此。勖哉各尊性。</text>
<title>送李季明 時昉 赴濟州</title>,<text>先師欲乘桴。帝軒始造舟。君行似波臣。涖任乃瀛洲。天有老人星。壽域冠靑丘。地有漢挐山。氷雪無夏秋。瑤草試一啜。飢渴非所憂。喪亂莾浩浩。擧目山河愁。一片乾凈地。東土惟此州。執手野踟躕。勖子追前脩。男兒性命在。且忍雙淚流。</text>
<title>次韻李子陵 景嚴 斜川帖</title>,<text>素尙本巖壑。冥行苦未休。美彼曠士懷。去爲方外游。蔭樹得桑梓。水卽靈泉流。偶爾絓簪組。歸歟盟鷺鷗。谷風開虗幌。林月照高丘。神交在古人。何恨寡匹儔。亦有同心子。觚翰以相酬。笑向兒曹道。此樂君知不。謇余漫企想。雙鬢已百憂。東指仲蔚廬。逝將追羊求。</text>
<title>讀趙重峯 憲 封事有感</title>,<text>光化門外者誰子。一手持藁一手斧。問之不肯道姓名。但言國勢今如縷。我有一策可救此。吾策不讐請就死。東海之東有逆夷。殺君盜國斯須裏。孤人之子寡人妻。欲剚刃者難僂指。以我之衆加其半。其亡豈待智者知。以此請命明天子。直取逆首竿于旗。上可以手回唐虞。下可以義聲四陲。若復蹉過一步地。一邦淪爲禽獸域。維時廟堂負且乘。吮血磨牙但怒目。指揮威弧使不弦。畢竟腥塵滿東國。關山迢遞六龍危。徵兵冠盖徒翩翩。黃金斗印錦衣者。脫衣解印依山邊。遂令千金抗疏身。橫屍沙塲莫之顧。生來未識明主顔。萬古綱常臣獨固。年年風雨錦城道。氣作長虹向天射。縱有豐碑十尺高。泉源朽骨終何益。今來以我觀於公。若公成就誠卓卓。傍人不逞喜媒孽。至今攘臂猶讐直。生莫知我死莫憐。彼其之子誠難測。空餘一握封事草。留與千秋志士哭。</text>
<title>戱作李畫師信欽醉寫扇面歌</title>,<text>有客叩門驚周公。躄足蹣跚左手折。自言心開業善畫。畫罷輒醉醉輒蹶。幸賴右手尙完全。要我索扇試一掃。白眼望天意匠深。忽然一叫稱好好。手弄數筆捷如飛。颯颯造化俄頃間。淋灕元氣岸上樹。掠削雲鬟天外山。揮灑未了狂興發。據扇呼兒斟酒來。斟酒以來椀如斛。飮之玉山將傾頹。口道醉矣不可畫。略向小路添山人。醉筆無力畫傾斜。畫作小童如屈身。見者皆言小童妙。嘖嘖穪賞傴僂處。嗚呼姸媸無定形。世上得名皆如許。</text>
<title>哀李永柔有之 有吉</title>,<text>人不必穿楊貫笠洞石射。又不必扛鼎倒牛拔山力。男兒要有膽一斗。臨亂忘生是吾責。吾家表叔李有之。半生不解操戈戟。班超壯志晩投筆。擐甲隨人試通籍。內焉材官外藩翰。十載西南荷恩澤。屬玆逆胡謀射天。天王按劒一怒赫。我師首先萬國入。身作行間千夫伯。㫌旗慘惔深河道。胡騎如雲氣甚逆。中原名將劉將軍。深入如何相趣迫。二萬天兵同日死。沸血橫流野爲赤。人臣死綏固其職。二三忠義同肝膈。隨身一車白羽箭。箭盡弓摧心不易。哥舒身手謾自好。欵要雌聲掃一壁。忠臣降虜死生間。誰料人心殊咫尺。嗚呼氈幕屈膝者。何限奇材與劒客。有之有之亦何爲。竟獨橫屍流沙磧。莫道體若不勝衣。拉豹批熊復何益。汪錡勿殤魯叟訓。不須計較多斬馘。要與三韓樹綱常。此事從來稀簡策。千秋暴露丈夫骨。慟哭不得裹馬革。臨江一復舊衣冠。素車漠漠依精魄。噫吁噓男兒如此目可瞑。靈其庶幾安窀穸。</text>
<title>我知非行</title>,<text>我知非二十九年都是非。我昔少年日門戶方光輝。朱輪亦十出黨懿皆紫緋。不以此時早思量。倚伏消長昧其機。十二通籍朝金門。銀鞍金勒驅騑騑。銀鞍金勒何可常。繁榮暗隨朝露晞。朝露晞人事喜乖違。君不見宋室劉義康晩讀漢史淚沾衣。當時不解斂身退。滿地羿彀何所歸。幸我桑楡未太迫。再拜呼天猶可祈。願將二十九年事。山嶽之大秋毫微。一一盡付東流水。急與宋鷁俱退飛。此後身計我自知。一畒之宮雙板扉。人間榮瘁都不管。我耕我田充我饑。噫吁噓我之知非差自強。何似古人戰勝肥。</text>
<title>栗里歸來齋。爲金晦而 光煜 題。</title>,<text>竹所子一領江色衫。皺盡風塵裏。如何變稱栗里翁。田間冠服參差是。天祿石渠嚴且秘。玉署諫垣多詆訾。乾坤莾莾羿彀中。萬象慘惔迷步跬。靈鳳嗷嗷口流血。巨駁食人磨霜齒。君不見連空羅網密於毛。嗟爾有踁焉所逃。焉所逃隨所遭。西出國門一大笑。樵叟牧竪俱我曹。低頭黍地小於斗。一逕埋沒生蓬蒿。把茅數椽盖頭坐。不腆小臯風騷騷。溪橋布帆還近遠。百里曲折分秋毫。鄰社數父老。儼然來相造。磬折前致辭。道此村名好。沈冥彭澤百世師。舒嘯潯陽江畔道。遺墟美號落東土。地靈不得顓其寶。不知柴桑幸州去幾許。原隰不須論卑燥。要以君子所居何陋有。斯義古今同一䂓。淵明拙宦君膴仕。淵明歸早君歸遲。惟有君齡才及彊。丈夫身健餘何悲。窮追陶令達兼濟。從此以往君擇宜。栗里翁有友汾西生。夢醒身世無人知。一聞此語拍手咍。再拜向君稱賀杯。槐安國邯鄲枕。夢魂易逐黃粱回。逸少極樂癡椽貴。世人匹之良可唉。人間自有快活地。非侯非伯非三台。願君固得一窮字。穩占小區淸溪隈。昨夜東風吹雨過。園松籬菊俱堪栽。垂門高柳絲萬丈。抽堦嫰竹瑤千玫。命車則車棹則舟。一樽濁醪時自開。雲翻雨覆都不管。榮落於吾何有哉。吾爲君歌一曲。大書堂顔歸去來。願君爲龍我作雲。四方上下相追陪。羣蠅逐臭薨薨處。嗟爾不哀吾爾哀。</text>
<title>輓柳節度誠伯 孝傑</title>,<text>吾視爾差自長二齒。憶在靑龍歲。爾始來京裏。爾時嶄然見頭角。同隊相携出門劇。吾方屈首受佔畢。爾喜馳馬超距而投石。心知踶嚙必善走。可憐爲人好身手。書通大義不肯竟。尺蹏往往驚等醜。廿五赴擧勇所聞。一箭獨冠千人軍。緋衣銀帶玉其頂。世上兒子徒紛紛。往者西郊大閱武。林立羽林那足數。韎韋跗注紅腰衣。絶塵馳馬如飛雨。躍立鞍上劒光亂。忽然倒卧垂雙腕。百技一身所爲備。虎父虎子誰不歎。廿九登壇擁節旄。兜鍪金甲紅錦袍。玠璘在蜀七年間。爾比挺也名聲高。無端狂賊射天弧。爾與元帥充先驅。卸衣突圍舞一棍。妖腰亂領血糢糊。賊箭貫髀馬中丸。人馬不礙高巑岏。人馬俱全神扶相。斗膽輪囷心轉丹。椎鋒年少且壯猷。先據北山狂賊愁。弓彎滿月不虗發。髑髏封觀成陵丘。豁盡明主欝陶心。五等殊勳古公侯。麒麟殿上颯爽姿。名與竹帛無窮期。西戎氛祲未全消。死淚暎睫嗟何爲。平生壯志戢一木。不與馬革裹爾尸。人傳病裏草䟽上。分不言和盡嘉賞。三十四齡一夢過。力臣已去嗟誰仗。堂上老親如宿昔。總丱三孤靡所托。松楸一丘象祁連。事與雲水千秋白。噫吁𡃰事與雲水千秋白。男兒如此可瞑目。</text>
<title>冬雷歎</title>,<text>塡塡虺虺一同間。謝仙後先阿香推。在山之陽不足言。荊南怒號何相催。時當嚴冬日在房。肯許地中先輾雷。百八十日有定分。天皷遽震胡爲哉。云是陰陽之相薄。山可破兮石可摧。在易爲剝未成復。得時者常非時灾。人君一念轉移機。莫道天心難可回。天心仁愛始示警。至諴對越應無猜。周宣中興望我王。緘封要向丹墀開。陰陽調和雷雨時。我亦一民躋春㙜。須臾忽收砊礚聲。但聽雪風從北來。</text>
<title>醉起放筆。贈畸菴。鄭公弘溟號。</title>,<text>四十六歲鬚髮皓。孫女已長尤覺老。昨日醉酒今朝醒。獨卧小齋增煩惱。孤露餘生天不吊。三弟三妹期共保。長妹小我堇四齡。達識貞操寔天造。少相周旋備艱危。老益相倚同襟袍。仙源 江都村名。 一見是永訣。每一念之心如擣。次甥至性近曾閔。爲子死孝屍橫道。嗟此禍酷載籍稀。有聲只叫蒼蒼昊。重以長甥謫酉塞。欒棘仍成負霜草。若翁隻影亦參商。異域何人是惠好。天章。時在南徼未還。 二弟二妹各落南。又向天涯別孀嫂。消息存亡不一到。令我肝腑自顚倒。嗚呼生趣旣如許。所嗟勦命苦不早。去死何幾鬼事迫。不願仙家能補腦。惟憐嗣續得孫兒。持詑門闌掌珠寶。附次韻 畸庵嗟吾容鬢學商皓。奔走風塵空送老。險阻艱難備甞之。方寸中生幾種惱。五十年間五避兵。國家倉皇不自保。旣危而安理必然。傾覆之餘思再造。瘡痍滿目日顚連。有似嬰孩失懷抱。逢人恐聞亂離說。對酒莫緩憂心擣。運命興衰誰復知。廟謨得失何可道。方今聖明御九重。日夜齋心拱穹昊。感應昭然如影響。德化從來比風草。須知瞑眩利於病。無使羽毛加所好。謫去誰憐賈賦鵩。讒言或誣平盜嫂。濁涇淸渭貴分別。虗心納諫宜傾倒。堅氷履霜古所戒。陰雨綢繆當及早。小臣衰病百無用。許國惟思破肝腦。空將血誠綴俚語。冀徹冕旒當大寶。</text>
<title>承畸翁屬和倚韻博粲</title>,<text>交朋會中頭皆皓。誰言七十方稱老。四十六歲如掣電。箇中無歲無憂惱。可憐七尺此幻軀。百罹之餘偶獲保。有心輾轉卧床席。有友無馬不能造。四孫喪亡晩得男。古禮須徵君子抱。赤身脫死唯一衣。縱有砧杵誰爲擣。滿腔胷懷長掩抑。不惜今朝向君道。千行淚盡膓亦摧。枯眼仰視夢夢昊。陡覺九原是樂土。肯願仙區拾瑤草。少年意氣今誰見。一夢當時自娟好。骨肉瑣尾各轉蓬。何地飄颻弟妹嫂。飯如中鉤不堪餐。酒爲澆愁時或倒。本非刀匕是供任。如何乞身還不早。嘿思大東人殺盡。千里郊原半塗腦。只恨我生生不辰。無賴山河魏國寶。附次韻 畸庵男兒生不成名頭已皓。此語曾傷杜陵老。達人知命任自然。肯將榮枯作懊惱。千尺之松百鍊剛。惟此襟期永相保。平生樗散托山林。晩通享衢荷洪造。夢尋故園負閑盟。羞向新知說幽抱。去歲之末亂初生。國內空虗虜兵擣。兩宮遽作岐陽狩。千官或失襄城道。是時微臣著戎裝。夜向北辰號有昊。殘骸自分裹革歸。羽檄空誇倚馬草。自知幸生媿義死。誰復同仇與同好。忘身不辭磨至踵。急難寧嫌手援嫂。一木難支大廈傾。隻手欲挽狂瀾倒。生還雪涕入脩門。朝請每趁鷄人早。腰間霜刃未全試。壯志猶思沙漠腦。狂圖會須叩閶闔。免敎笑作迷邦寶。</text>
<title>承畸翁屬和倚韻博粲[其二]</title>,<text>餐芝不學商顔皓。漉酒只愛柴桑老。平生自倚解天袠。不將妄想生苦惱。兵塵澒洞東土灰。餘命如絲幸得保。顔夭跖壽理孰詰。飮啄隨緣任大造。極知骨肉是摶沙。欲舍未舍傷中抱。長安人士褐不完。萬戶都無一衣擣。忽逢石友來同舍。難後偏知交有道。古文每與窮丘索。邃學頻煩討炎昊。前于後喁金石撞。信筆馳辭不屬草。天敎雙鳥鳴相酬。三生結習眞同好。君視我兒同己兒。君有箕帚我呼嫂。兎絲女蘿強縈抱。不辭隨風任傾倒。此樂或恐兒曹知。只以晩景嗟未早。末路人情賤老醜。何限肥膓與滿腦。更向何地託末契。吾儕氣誼良足寶。附次韻 畸庵擧世汶汶忘皓皓。和光混塵貴莊老。得比寸草不爲榮。失破千金亦何惱。羲經歎美肥遯貞。周雅丁寧明喆保。從知貴賤在趙孟。時命非關天所造。暴雨終朝壞朽壤。饕風一夕摧連抱。幽居默默觀物化。憂思悄悄心如擣。才非供世迹且畸。竊祿常慚邦有道。書淫漫有汲古志。探討天人窮孔昊。自從童觀到白紛。案上惟餘太玄草。敝帚燕石衆棄捐。昌歜土炭殊嗜好。買臣錦還驚吏胥。季子金多詑妻嫂。二子趢趗非丈夫。名利薰心堪絶倒。飛騰自笑暮景斜。乞退元非計太早。淸貧判得蔬笋氣。骨相休言犀揷腦。隋珠彈雀人共嗤。外物何如身是寶。</text>
<title>承畸翁屬和倚韻博粲[其三]</title>,<text>萬事已矣迫華皓。步屧出門須扶老。擧目風景堪釀淚。不分園林被花惱。借令全身而遠害。不辭雜作爲庸保。不自我先自我後。薄相如何遭不造。頻將不平腕屢扼。強試悲吟膝空抱。被褐短窄脛亦露。食麄敢望香秔擣。世間反覆何所無。眼底滄桑難重道。昨日長安積雨收。今宵缺月輾淸昊。愁邊光景疾於梭。轉覺浮生太草草。只倚君才逼陶謝。海內長句君獨好。更有至行篤倫彜。實等文淵奉兄嫂。艶才景行我最深。君亦憐吾苦潦倒。百遍經過意未闌。明朝叩門當趁早。誰把同心言比蘭。我知其臭逾麝腦。連投木瓜博瓊瑰。留作兒孫鎭家寶。附次韻 畸庵䏁翁心如雲月皓。少是禁臠今已老。慣經憂患貌憔悴。日飮醇醪膓熱惱。左携杜康右伯倫。曠世神交死相保。醒時網羅百代文。王李家風獨深造。辨別雌黃皷齒頰。咀嚼英華貯胸抱。游嬉浸灌積歲月。如刃發硎練新擣。誰令藻思掞天庭。可惜珠玉橫諸道。有時鉛槧發箱篋。爛若晴虹亘長昊。昨夜微雨灑淸塵。平郊十里多芳草。相携何處寫幽悁。依舊江山詩景好。從前託契似金蘭。况復通家均叔嫂。得意寧嫌札翰頻。沽酒莫言囊甑倒。憂來相諷倦卽休。病後無眠起常早。城南僦居日蕭然。隱几忘言熏麝腦。風流可堪作詩流。才調多慙當國寶。</text>
<title>承畸翁屬和倚韻博粲[其四]</title>,<text>烏誰使黔鷺誰皓。賈何嫌少馮何老。以此苦心申長句。恰似里兒謳懊惱。逝將歸作市門卒。又欲去爲酒家保。鳥獸同羣固不易。况向終南戀洪造。天地縱寬一身妨。悄悄誰知我懷抱。可笑兒孫不解愁。手摘鳳仙夜自擣。紛紛新貴項領成。朱丹轂擊長安道。世無弘羊烹乃雨。豈有讒夫可投昊。只念恬憘尙前轍。未卜今周偃風草。忍令至尊獨宵旰。蒿目不管風光好。仍思弟姪瘴海堧。紙錢何地酹亡嫂。後三日。爲舍弟亡婦再朞。 坡山孤墳草再宿。丙舍焚燒柱礎倒。心膓變化非故吾。夜卧苦遲晨興早。十日淫霖增我痗。幾時龍珠飛出腦。似聞大小麥生耳。恐失遺氓稼穡寶。</text>
<title>謹依易爻數酬見戱之作</title>,<text>吾友畸翁鬂雖皓。壯志屈強猶未老。半世下帷中書淫。眼前勃磎毋少惱。賦追相如配上林。詩登周雅肩天保。姸而春日烈秋霜。字字妥帖奪神造。蓄眼以來未曾見。俗觀焉能知遠抱。吾持寸莛敢撞鍾。悉索弊賦試直擣。君如老虎嘯空谷。我似窮龎惑陿道。蚍蜉欲撼不自量。無那大樹干蒼昊。不覺雌聲吐欵要。何殊蟋蟀鳴秋草。強其不能非所任。逝將棄去從吾好。與君更結高陽社。親勸酒炙煩嫂嫂。君聞我語砭我失。唉汝小器甖且倒。念汝年來病肺甚。陶潛止酒要須早。倘令桑楡不改絃。內熱駸駸上觸腦。感君至意銘座右。不羡淮南得鴻寶。子容勸酒甚勤。故爲此語。○持國命以畸䏁雙鳴錄。</text>
<title>過安州寄子時 奉使瀋陽時</title>,<text>世間萬事無不有。造化小兒惱人久。我本瓠繫翻遠役。君偏榮達今纍叟。纍叟遠役不足論。所貴君子能順受。受命尋源出關外。正値邊風凋塞柳。指點囚山百尺籬。逝將往飮平原酒。吾不怕迂回數舍途。又不怕噂𠴲衆人口。只念行㙜先我著祖鞭。子時之孫。爲行㙜之甥。行㙜迫欲見之。先我往訪。 年少翩翩誇疾走。老我縮坐如凍龜。望望空勞回白首。行㙜亦爲渭陽情。去意已動那可肘。吾行不是禿節回。騷人亦豈終陽九。君旣賜環吾旋輈。故園杯酒迭爲壽。君猶佩玦我返槎。匹馬相就盡一斗。耿耿此心寄短歌。持作左契君知否。附次韻 東州錦陽公子世未有。與余論交期耐久。向微風誼軫溝壑。誰念天涯窮獨叟。幾度附書問死生。急難高情性所受。今乘飛傳指龍灣。謫裏關山問折柳。邊庭白鴈萬里沙。客舍黃花數杯酒。瓊章忽枉鐵甕囚。玉節近住晴川口。不謂雲霄鸞鳳侶。尙記泥塗牛馬走。來辭惻爾感鬼神。最恨嚴程闕聚首。垂老投荒忍羇旅。短褐飄然露兩肘。西城別夢若晨興。塞月盈虗已十九。自顧餘景迫桑楡。雪霜肯饒樗櫟壽。以此苦心思一覿。日竢回轅望北斗。我能拂匣操素琴。山水希音君聽否。</text>
<title>送崔大容 有海賜緋赴吉州</title>,<text>君子不器魯叟旨。不器今看吾子是。試之巖邑循良吏。盛之玉堂博雅士。何爲白首事韜鈐。遠向邊城寄百里。九重新命賜緋衣。兩鬢玉環光如水。兜鍪健兒充褊裨。介馬嚙勒饒怒氣。拜辭闕下心自矢。㫌旆悠悠啓行李。從來大功出書生。此去莫負奇男子。顧我平生蠧書虫。文字中間任生死。送君不覺膽自激。手拔吳鉤笑相視。三載風塵苦未凈。憑君壯猷從玆始。却憶吾家碑不昧。先叔父。曾守是州。州人爲之樹去思碑。 欲寫驪歌淚滿紙。</text>
<title>入直捴府 進退格</title>,<text>我行一羸馬。我坐一編書。官非柱下史。人似董江都。自爾耽詩句。徒然戀野居。山錢時未辦。爲此蹔踟躕。</text>
<title>子謙宅月夜口占</title>,<text>新月白於水。前除樹影淸。星辰時出沒。河漢轉分明。燒竹煎茶飮。尋花傍砌行。春風不解事。吹斷詠詩聲。</text>
<title>奉家大人齋居趙吏部 希逸 丈第</title>,<text>齋居借隟宇。僻巷隣重城。入檻暮雲落。滿庭春月明。堦松老猶短。架葉寒未生。淸夜不能寐。遙聞街皷聲。</text>
<title>次子謙見寄韻</title>,<text>好是終南色。晴朝捲碧踈。秪憐山有素。不管食無魚。典盡村村酒。拋來卷卷書。何人見稱說。謂我過黃初。</text>
<title>輓貞謹翁主</title>,<text>伊昔城南宅。曾瞻下降儀。居然佩蘭夢。忽是御雲期。香謝花無主。光虧月未規。安仁年尙少。凄斷悼亡詞。</text>
<title>同君奭仲。又會遊長湍石壁。次仲又舟泊麗宮古基韻。</title>,<text>㙜殿餘衰草。衣冠盡古丘。幽花侵輦路。文石認螭頭。雨洗前朝恨。江銷遠客愁。千秋後庭曲。凄斷隔林謳。</text>
<title>哭石田 成公輅號 先生</title>,<text>湖海斯人逝。淸風已窅然。那知千日醉。仍斷百年緣。先生大醉而卧。及曉始覺。其乘化。 暗室燈無色。空庭月獨懸。傷心此江水。不復更淸漣。</text>
<title>病裡漫記。目前景况。寄持國太史。</title>,<text>一病今如許。吾生已可憐。驚心新藥裹。刮眼舊書編。尙抱岑岑痛。空耽恰恰眠。雙魚自漁戶。江人適饋兩鯽。 趣飯午雞前。其二隙地樓居好。陋止有小樓。命曰拱極。 常年夏輒登。那知四月晦。尙對小齋燈。綠牖關三面。丹梯阻十層。塊然孤枕上。飛去羡靑蠅。</text>
<title>保寧永保亭</title>,<text>天作雄關出。鼇擎二島浮。風帆城側畔。雲棧海前頭。浪立藏龍戱。江有陰嘼。時出角戱。或言是海馬。 氛淸近蜃樓。偏憐林樹色。猶未受深秋。其二解遣晴無霧。天應慰我行。洲松海中長。江月席前生。樓面須潮正。山頭對郭平。池魚聞自躍。邑俗傳言。每欲設網池。魚輒自躍出。人以爲靈。 靈物莫輕烹。</text>
<title>柳節度 琳 邀飮海島。仍課射。</title>,<text>鳧鴈迎舟去。巖崖待客攀。氛埃不到地。湖海最淸灣。的在千松裡。弓開兩岸間。冥冥沈醉罷。不復領江山。</text>
<title>七夕。月明不雨。</title>,<text>七夕年年雨。今宵月更明。嫦娥應不妬。牛女也忘情。漫下梧桐葉。還無烏鵲聲。天時亦自變。人事莫須驚。</text>
<title>哭柳君美 頔</title>,<text>澆俗今時甚。斯人獨大淳。冲襟向朋友。至性盡彜倫。汙世寧容久。雲鄕遽反眞。傷心難自贖。無賴百其身。其二滉瀁金門逈。垂髫拜至尊。丰容得天笑。禁臠荷君恩。悃愊行藏在。悲歡歲月奔。茫茫已長夜。萬事忍堪論。其三席藁南坰日。求田下邑年。謫猶思近地。放擬卜隣廛。不分與君別。安知遽我捐。無端百歲計。都付壑湍前。</text>
<title>次韻送林石村 㥠 丈南歸</title>,<text>見說江南勝。高軒壓鷺洲。宦情元亮米。鄕興季鷹秋。雲雨從翻手。風塵入掉頭。征驂無計挽。離抱劇悠悠。</text>
<title>夜卧無寐。懷玄洲 尹公新之號，樂全 申公翊聖號。倚韻却寄。</title>,<text>悄悄坐遙夜。憶曾俱少年。歡娛不滿眼。顔狀各無姸。軒鶴歸疑夢。藩羊觸自憐。君看道邊骨。多坐直如弦。</text>
<title>亡友許國光  墓在漢江路上。余每過之。嘿自愴也。今年十一月。余又過斯墓。墓則以前夜大雪覆掩。不可辨識。聊爲感述。</title>,<text>已斷平生面。猶瞻馬鬣封。那知前夜雪。盡覆舊山松。海島今聯璧。泉㙜久二龍。君室人。亦已辭世。兩兄俱竄海島中。 誰能灑麥飯。危涕欲無從。</text>
<title>踏靑醉歸。示鄭君平 斗卿。</title>,<text>三三小集地。花柳媚晴天。少長有今日。盤筵成勝緣。典來春暮服。當得杖頭錢。隣竝經過意。相看絶可憐。</text>
<title>聞遼士避夷投我境者。至百有十四人。夷兵脅以剃髮。皆握䯻義不辱。同死㐫鋒。無一求生者。雪涕以志。</title>,<text>田橫稱得士。五百死嗚呼。亦有全遼彦。同捐許國軀。喪元存大義。剃髮謝非夫。風雨沙汀上。英魂儘不孤。</text>
<title>課兒子讀東漢史。感劉伯升功業未究。齎大志就長夜。又恨追報頗不滿。比之司馬昭之報其兄。不無媿也。玆故有作。</title>,<text>破産舂陵日。交游英俊儔。方知東漢業。專仗伯升謀。王爵徒哀贈。烝甞僅可求。子元猶謚帝。能不後人羞。</text>
<title>有感</title>,<text>三十歲將移。頭顱從可知。惜無滿樽酒。與賦千首詩。我佩更誰玩。此心元自癡。拂衣出門去。蹙蹙迷所之。</text>
<title>吳汝完 竣 訪余不遇。遂次李子方 景義 韻遞寄。和以申謝。</title>,<text>出郭仍三日。登臨江色深。堪嗟席門地。辜負命車心。忽忽歸如失。茫茫景易陰。平生紫芝面。空向夢中尋。</text>
<title>再疊前韻。答子方。</title>,<text>花光風外亂。岳色雨中深。竝是閒居趣。偏宜靜者心。傳筒自元白。佳句見何陰。早晩叉溪路。簑衣爲爾尋。其二怕出寰中路。風塵在處深。泥龜猶好意。軒鶴亦傷心。斷欲從吳市。方將學漢陰。誰能五侯宅。鞴馬日參尋。</text>
<title>送姜助防 涌 隨柳誠伯赴齊安</title>,<text>汾晉千秋事。祁連宿草衰。空餘感恩子。姜是誠伯。先節度褊裨。 隨得肯堂兒。父老皆新涕。褊裨只舊儀。君看曹武惠。不殺是遺䂓。</text>
<title>次韻</title>,<text>涷雨破朝霞。濕雲流復斜。秋聲古原樹。寒色小池花。稍喜林蟬靜。生憎簷雀嘩。憐余乘興甚。不負戴逵家。</text>
<title>邀月堂次韻 堂在靈巖鳩林。卽外曾祖林別坐公所建。</title>,<text>的的山頭月。殷勤擧酒邀。煩他半輪影。照我十分瓢。病起元無睡。狂來且自謠。如何今不樂。雙鬢已蕭蕭。其二赫業歌鍾地。盤筵此日邀。川聞唐客舶。鳩林。是新羅國師道詵所生地。俗傳詵兒時。唐舶潛載以去。 井說國師瓢。詵所居。有國師井。 堂構今無墜。風流尙入謠。祗林知近遠。彷像揭梁蕭。</text>
<title>發鳩村。宿茅山。有懷諸兄弟。</title>,<text>未發唯思去。纔行便愴離。何方溪少住。正値月初虧。孤枕荷池雨。長亭柳岸颸。生憎難會面。不似易臨歧。</text>
<title>唐城夜酌。示主守天章。</title>,<text>對酒夜如何。高齋秋氣多。哀鴻聞叫渚。寒雀見翻柯。歲月摧雙鬢。悲歡入短歌。猶憐燈下影。不似舊經過。其二星斗侵寒夜。風霜近杪秋。盤筵腥下邑。杯酒緩新愁。欲汲千尋綆。元高百尺樓。吳興傳柳惲。能似此時不。</text>
<title>投南平之翌日。承高善行 用厚 來訪。賦此留別。</title>,<text>別離在今日。會合能幾時。以我萬端恨。飮君無限巵。蹉跎此歲月。歷落長路歧。努力尙明德。歲寒爲後期。</text>
<title>月夜同弟妹。會話亡弟婦家。</title>,<text>月色不可掃。此懷誰得知。凄凄隔素幔。歷歷想丰姿。泉下猶難瞑。人間轉覺悲。無端雙涕淚。拭却又還垂。</text>
<title>謝李汲之 滌 兄惠酒米</title>,<text>醉起披華牘。殷勤念食貧。無煩顔氏帖。自指魯生囷。已溢妻孥喜。先催麴米春。兄酬弟勸樂。要待月如輪。</text>
<title>登摩天㙜</title>,<text>東國邊山勝。摩天第一㙜。杯中瀉𣾘沆。脚底拱崔嵬。眼濶愁全失。身輕興自催。毫芒雲際峀。無乃是天台。</text>
<title>月明廢寺</title>,<text>小龕龍象泣。古井蘚花連。破帚依塵壁。殘樵散石田。寰中唯一氣。蘿外是諸天。白業高僧事。遙思卓錫年。</text>
<title>實相寺 俗傳光廟始創此寺</title>,<text>僧說伽藍舊。光陵創此寮。秘慳曾幾歲。突兀倐崇朝。感夢來金佛。傳神入素綃。當時手植檜。蒼翠切雲霄。</text>
<title>落淵</title>,<text>落瀑曾游地。尋源十里餘。巖開垂練匹。峽束闘雷車。濺沫疑飛雨。遊鱗出巨魚。仍思朴淵勝。伯仲竟何如。</text>
<title>余以一墨贈山人雪瑩。瑩報以椒實戱贈。</title>,<text>我贈一墨子。爾酬椒數升。眞宜我性辣。其奈爾心澄。去住懷俱惡。風塵骨已稜。平生耽米汁。也不負傳燈。</text>
<title>別實相寺</title>,<text>凈土莊嚴地。隨緣四日留。金盆懸落月。紅樹入高秋。何事猶塵累。無端又別愁。春風花發後。理屐更來遊。</text>
<title>夜坐</title>,<text>蕭蕭對短檠。寂寂聽嚴更。書以曾看掩。詩因獨坐成。灰心拚自冷。霜髮覺催生。欲抱兒孫語。猶嫌喚祖聲。</text>
<title>寄子容</title>,<text>俱是閒居客。猶然隔一城。相逢愁暫破。乍別恨仍生。詩有郵筒遞。書無斗粟營。丁寧約會地。休負艾爲羹。</text>
<title>同子容，持國。時。持國以羅州牧。坐事。特命仍任。 聯轡南歸。滯雨天安。次子容韻。</title>,<text>刺史諸侯貴。聯鑣倍有光。興深忘體倦。髮短覺心長。野草新經雨。林花暗送香。勞生強半地。羞殺鬂全蒼。</text>
<title>陋舍劚夷庭面。壘石築㙜。</title>,<text>簷外起紅霞。簷前散白沙。新栽陶令菊。舊熟邵侯瓜。伏枕平㙜靜。關門永日斜。科頭自成趣。不復岸烏紗。</text>
<title>江上口呼。別家弟仲文 漪 歸覲。時七月旣望也。</title>,<text>此役何時了。遠行何太頻。江頭一樽酒。湖外獨歸人。歲月催衰鬢。風塵任病身。蘓仙泛舟日。空復淚沾巾。</text>
<title>謝金主守士卓 元立 載酒來訪</title>,<text>彭澤田中秫。河陽縣裡花。鳴琴坐鈴閣。載酒到山家。北望關河阻。南來歲月賖。主人能醉客。不覺在天涯。</text>
<title>和畸翁南征錄 幷序</title>,<text>畸翁之返自湖西。出其行卷凡四十七首。自往至還。爲日不多。而所得若是之富。濃麗典則。絶無浮詞。令人艶賞。不覺膝之屈也。顧余尤有所感焉。余之經由湖西。今十五年所。而屈指往返。無慮數十遭。第以沈愁繚繞。無能得一語。今讀翁詩。歷歷如在目中。不能無嘅於心。玆用李容齋和南嶽錄遺式。信筆倚韻。四日而成其往來先後之序。有不暇論荒澁卑陋。誠不足存。只記行旅之苦。留示子孫云爾。用葛院韻少年聞葛院。今日認荒基。雞歲誅奸地。蛇生奉使時。壬人安老。以嘉靖丁酉。伏法於玆院。安老曾赴燕。卜其命。末有逢蛇於葛。語平生不能解。及其賜死。金吾郞任公楗。卽丁巳生。是其驗云。 壑鳴流惡水。鴟宿飽霜枝。先祖留遺憤。襟懷寄此詩。曾王父司諫府君。當安老起廢再用。獨與典翰趙宗敬。抗言其必凶于國。不可起廢狀。爲兇黨所擠。遯于嶺南。齎志以沒。用公山感舊韻草莽孤臣遠。奔馳及漢廷。囏危資保鄣。恢復仗威靈。逆首竿頭見。民謠野外聆。何人沙峴畔。解撰勒江銘。用龍仁東軒韻孔道三南客。王畿二舍程。秋聲官樹老。暝色野烟輕。缺月醒歸夢。悲泉愴別情。生憎淸渭水。流去背神京。用宿良才驛院韻酷禍先朝事。巫咸不問冤。人心元久欝。天道豈長昏。筆作誅姦鉞。恩加葬骨原。懸知九泉下。應爲泣忠魂。壬人鄭彦愨。挾載屋壁上變。遂成丙午之禍。畸翁伯父正郞公亦謫死北塞。宣廟卽阼。悉褒冤死者。並削諸兇等官爵。</text>
<title>輓趙善山 纘韓 丈</title>,<text>昭代推才俊。名門白璧聯。雄辭賅衆體。高論入眞詮。衮衮諸公貴。沈沈二竪纏。平生經國業。留與貳身傳。</text>
<title>送趙大亨 昌遠 赴礪山</title>,<text>南紀壺山郡。吾曾慣客遊。村家竹林裡。公舘石橋頭。陸走通湖嶺。賓來迭獻酬。人間酒重處。不數蜀嘉州。郡有酒名壺山春。爲一國最。</text>
<title>扶餘懷古</title>,<text>百濟千年國。遺墟春草中。江光淸勝浿。山色峭於崧。半月城臨水。高蘭寺倚風。三杯歌一曲。倚和屬漁翁。</text>
<title>寄題白江 李公敬輿號 江閣</title>,<text>劚得千尋壁。開來一畒宮。江山元有待。襟抱許誰同。欲上疑無逕。纔登便出空。坐看飛鳥背。雲氣宿窓中。</text>
<title>輓吳肅羽 䎘</title>,<text>義苑無眞氣。天文失使星。奉慈唯一井。愛子有諸經。事與汾雲白。名留竹簡靑。百年昆弟意。梁月是儀形。其二屬耳使車發。摻裾來此堂。如何寢門哭。纔是數旬強。聲淚偏余出。衷襟俾汝忘。平生一琴在。誰謂絶絃忙。</text>
<title>墨梅</title>,<text>大庾嶺頭栽。楊州閣外開。如何玉鱗片。忽着黑烟煤。自有風標別。休將顔色猜。驪黃不須問。誰是廣平才。</text>
<title>雨中孫女餉酒</title>,<text>世亂已如許。浮生難自由。聊將一杯酒。欲解萬端愁。蕉葉雨偏急。榴花風未收。忽懷諸弟妹。老淚遽雙流。</text>
<title>永安洪都尉 柱元 見要荷亭席上次子容韻</title>,<text>主邸邀佳客。茅亭枕石塘。欲題風磴句。先倒沁園觴。簟憶琅玕冷。花憐菡萏香。逢塲興復發。不管白鬚長。</text>
<title>擁衾夜坐錄奉畸翁</title>,<text>永夜何當曙。孤燈復已微。凉從林色至。暑與雨聲歸。別恨臨危劇。雄心向老非。那堪正愁絶。更聽斷鴻飛。</text>
<title>輓姜同知 紞</title>,<text>小少通家子。多蒙國士知。衾懷同覆日。樽憶共斟時。載酒何嗟及。乘箕已莫追。他年先友記。取次爲鐫碑。</text>
<title>羅夢賚 萬甲 以纍然衰服。入就牢獄。往視歸來。夜不能寐。口號。</title>,<text>喪亂死多門。親朋半不存。如何一縷命。又抱百年冤。世縱饒讒舌。天應照覆盆。誰能畀豺虎。孤憤忍堪論。</text>
<title>次東岳 李公安訥號 韻。書隱上人軸。</title>,<text>浮世同泡。餘生且陸沈。憑師休刮眼。與我試安心。膏火人寰隘。烟霞梵宇深。預愁三笑日。短髮不勝簪。</text>
<title>送金雲瑞 霱 赴海州</title>,<text>不省逢君飮。醒來酒有痕。囏虞各努力。衰病倍消魂。旅鴈聞天末。莎雞咽草根。還嗟瓠繫客。誰與對芳樽。</text>
<title>四月晦。宿天章宅。僮奴曉報。所驂逸去。戱吟。</title>,<text>塞翁從失馬。莊叟聽呼牛。倚伏豈曾定。悲歡非自由。老偏諳物理。少已厭人謀。多少塵間事。惟須失笑休。</text>
<title>戊寅八月。始受使瀋之命。至九月十七日。辭朝。翌日君奭追別彌勒川邊。醉書。</title>,<text>別思不可寫。離觴空復呑。休翻出塞曲。直是感君恩。一片丹心在。千莖白鬢渾。秋光已晼晩。忍向玉關論。</text>
<title>昔在甲午乙未年間。外王父牛川閔公。出守瑞興。不佞亦以小孫從行。今到此地。徧問當時吏卒。無一存者。慨然口號。</title>,<text>夕到龍泉舘。篝燈坐小軒。寒溪斜抱邑。高樹暗藏村。黍地蒿萊長。公庭鳥雀喧。無人問往事。回首嘿銷魂。</text>
<title>贈大同徐督郵秀夫 挺然</title>,<text>傾盖雖今日。神交已廿年。德惟愚不及。家實遜由緜。使徐穉徐偃王事。 窓外風霜重。燈前笑語姸。無端憂國淚。相視各潸然。</text>
<title>發順安</title>,<text>舊未經行地。川原縱目初。野平天更濶。山短日先舒。草草無長策。茫茫信小車。從來出入塞。處處盡黃蘆。</text>
<title>控江亭古址 在大定江岸。</title>,<text>大江無日夜。浮世有來今。亭廢雀偏噪。泓幽龍自吟。空持屬國節。誰慰仲宣襟。惆悵邊聲起。黃蘆處處深。</text>
<title>初到瀋陽。苦懇願詣東宮舘下而不可得。翌日朴賓客魯直 𥶇。始與許司禦 檍，李金化 徽祚，崔生 後亮，李生 悅，李敏應，張譯禮忠來見。口號贈魯直。</title>,<text>浮世有今日。殊方逢故人。天寒古塞外。風急暮江濱。衰鬢驚相似。悲懷莫漫論。知君書牘好。應不愧春申。</text>
<title>早發良策舘</title>,<text>謝罷龍川酒。催看車輦 鐵山舘名 松。歸心爭日月。客路半秋冬。水㬉天光凈。風微樹影重。東飛雙鳥翼。安得與相從。</text>
<title>到平壤。同觀察閔士尙 聖徵。登浮碧樓。</title>,<text>高樓已搥碎。楹桷倐穹崇。乙密孤城角。綾羅二水中。烟霞世外老。原野檻前通。恠殺淸人骨。泠然滿袖風。</text>
<title>有懷鄭文學 雷卿</title>,<text>鄭公瑚璉器。郗詵壯元郞。亂世驚身遠。殊方覺夜長。羲經驗休復。鄒律報生陽。江水東流去。無緣寄淚行。附次韵 溫城鄭雷卿傷心庾開府。奉使漢中郞。聚散關河外。音書道路長。秪今龍在野。何日鴈隨陽。游子天涯意。歸雲過大行。</text>
<title>復命時作</title>,<text>弘化門前路。翩翩下馬輕。山河本神麗。日月轉光晶。始覺身猶在。追思夢亦驚。寸心翻倒極。持以報神明。</text>
<title>輓鄭文學</title>,<text>效死生非悅。移忠孝豈賅。天猶淚作雨。靈必氣成雷。故國牛車返。高堂鶴髮哀。郵筒詩一首。留取與遺孩。</text>
<title>盤松餞席。口占。贈林載叔 墰 赴瀋。</title>,<text>使節六月發。遼河水正深。風塵一千里。灌莾萬重林。本畏南山雨。也慙東海心。年前出關志。不欲爲君吟。</text>
<title>受命祀永寧殿入太廟。是日爲七夕。樓下荷花滿池。缺月甚明。承李韓平 慶全 丈盛敎。僭爾塞白。</title>,<text>何處梧桐落。玆池菡萏秋。凉風散踈箔。片月掛高樓。乞巧從兒女。祈靈在攘脩。孤臣閟宮淚。拭却又雙流。</text>
<title>輓昌原正</title>,<text>朱邸王孫貴。靑年酒德多。葭莩元足重。花柳幾相過。縱有聯珠在。其如逝水何。人生太草草。薤露不堪歌。</text>
<title>次遲川 崔公鳴吉號，白軒 李公景奭號 韻。題覺海軸。</title>,<text>抱病席塵凝。敲門喜遇僧。憑銷愁萬疊。盡討岳千層。曉旭林光薄。新秋霽色澄。曹溪一派在。莫負作雲仍。</text>
<title>贈鎭川金使君 會宗</title>,<text>五十初相遇。霜毛各滿簪。交期不在面。尊酒許論心。山雪猶留白。堤楊已放金。幽明無憾地。唯賴二天臨。</text>
<title>妙澄軸。次李汝固 植 韻。</title>,<text>名嶽稱皆骨。高僧起少菴。錫開雙虎闘。經爲老龍談。身餌靑松葉。珠藏白石龕。猶堪言下悟。不用鼻先參。</text>
<title>天圭軸次遅川韻</title>,<text>憶宿招提境。時當花木深。鍾聲度郭早。殿影落江陰。刺促空塵夢。衰慵亦道心。如能容入社。更向虎溪尋。其二舊限黃扉峻。今孤綠野深。空嗟王子棹。未辦向山陰。眠食憑高足。安危見苦心。把詩吟過日。絶勝夢中尋。</text>
<title>永春再從兄 垓。素不作詩。謫裡以一律見寄。次韻却寄。</title>,<text>楓林與關塞。猶許夢來尋。邊鴈離行淚。原鴒急難心。精神元不隔。酬勸蹔同斟。只是風塵滿。休開向北襟。</text>
<title>辛巳春帖</title>,<text>五十今朝是。驚看已曙天。回頭電過目。撫己雪盈顚。蘧瑗知非日。曹公始滿年。孫兒亦五歲。祈與我齊肩。</text>
<title>次澤堂 李公植號 韻。寄題金水使 鎭 草堂。堂蓄寶劒，古琴。</title>,<text>蒼精元舊業。綠綺又幽居。舞罷雷收怒。彈來月照除。防身貧不賣。在水聽非虗。二友平生足。何須畏簡書。</text>
<title>送東淮 樂全晩號賜浴延豐</title>,<text>賜浴偏殊渥。浮家卽勝遊。雲山湧隱几。星月碎臨流。山屐宜多讓。江行好細酬。年年空健羡。悵望倍添愁。</text>
<title>子時以去年秋寄一律。余爲屬和。而苦無魚鴈。今適朞矣。始以短篇相候。並錄奉前詩。一以志簡之愧。一以申離索之感云爾。</title>,<text>詩成無鴈寄。又是一年秋。不恠山河隔。還嗟歲月流。心期齊物論。淚盡畔牢愁。憐我偏衰相。君能似舊不。</text>
<title>輓大容</title>,<text>垂白傷衰日。那期舍我先。親朋同矍圃。頹景迫虞淵。後死嗟何趣。全歸自覺賢。唯憐泮宮面。卌載夢森然。</text>
<title>哭黃翼就 一皓</title>,<text>地已迷魑魅。天胡任虎狼。都無一理在。那贖百夫防。世界何時曙。人倫觸處傷。平生湖海氣。死去也難忘。其二衆詑陽陽色。吾憐淺淺知。男兒一大事。肯以死生移。泉下萊衣冷。人間董筆誰。冬春多雨雪。應是涕翻垂。</text>
<title>雨中獨卧。卽事。</title>,<text>老病唯高枕。兒孫滿眼嬌。凉風不似夏。苦雨又崇朝。啜茗從枯淡。燒香忍寂寥。不須重攬鏡。雙鬢已全凋。</text>
<title>謝蔡伯昌 裕後 惠扇紙</title>,<text>剡曲初裁雪。湘臯暗動颸。豈伊雙物重。端爲美人貽。枳棘安巢鳥。風塵曳尾龜。山河不遮夢。三夜鎭相隨。</text>
<title>輓李長水彬彬 彬</title>,<text>名利身如浼。神明孝可通。天人本相剌。淫善忽全空。葬堩從來路。新輀異昔騘。心肝已顚倒。哀些揔難工。其二伐木歌殘後。余昔贈君一句。平生伐木歌殘後。更唱樽前月未彎。 逢君本未期。西疇聯枕夜。南郭卜歡時。詛岳亦無賴。弄人元小兒。平生撫孤意。不盡吐飡悲。</text>
<title>送具景輝 鳳瑞 按關西</title>,<text>獨賢頻遠役。多難便忘生。所嘅風塵滿。何論鬢髮明幾非發口說。事到苦心成。社稷須君輩。將身莫自輕。</text>
<title>次仲文韻</title>,<text>岑岑長抱痛。咄咄但書空。筋力都非故。顚毛已作翁。長貧從婦老。細話喚孫同。默念民生事。憑君賦大東。</text>
<title>輓魯直</title>,<text>交豈功名合。心唯臭味同。兩忘苛禮外。相信衆咻中。浮世餘汾叟。重泉卧瓠翁。莊生今喪質。轉覺嗣宗窮。其二蘇節幾回禿。楚臣三載囚。艱危拚一死。涕淚忍雙流。不學袁絲脫。空思趙卒謀。河梁扇頭句。一憶一塡喉。</text>
<title>送李士深 厚源 留后江都</title>,<text>一聽江都字。令人膽已驚。如何送別淚。忽濕丈夫纓。歲月山河暮。乾坤戰伐聲。安危公等在。江海老餘生。</text>
<title>送月沙 李公廷龜號 起廢朝京師</title>,<text>宇宙輸長嘯。耆英獨我公。行藏隨素履。榮辱信蒼穹。軒冕浮雲外。江湖二載中。人惟求舊德。邦屬有新恫。再入推平仲。端居失敬通。班銜仍第一。恩渥更深崇。大義寧辭難。嚴程已許躬。擎琛離魏闕。飛旆指遼東。祖帳傾時彦。驪歌輟國工。陳蹤猶歷歷。迅駕自怱怱。四渡憐橋在。曾題見壁籠。金㙜重踐約。金㙜之上。跂予望之。是熊使與公書。 靑眼又傳筒。閶闔凌晨敞。鵷鸞委佩同。扇開斜傍扆。烟裊細垂風。敷奏甎移日。周旋帝鑑衷。虞疑歸洞釋。誠允契昭融。宗社千年慶。山河百世功。登門從丱角。落魄任萍蓬。無計干言餞。徒傷道路窮。燕關多紫氣。回首向西空。</text>
<title>輓柳川 韓公浚謙號</title>,<text>宇宙斯文喪。山河正氣廻。蕭條悲世代。寂寞向塵埃。憶積于公德。先栽晉國槐。靑氊元舊業。白璧自三枚。鴈塔同聯步。鴻詞獨占魁。科名仍大闡。翰苑幾遅徊。論道辭經幄。彈琴掩印苔。株連浮世隘。榮養一秋纔。湖海容高卧。風塵動八垓。人思輸寸効。國實要全才。歷試江淮靜。登庸省署催。都兪契魚水。猷畫奮風雷。夷險天王地。尋常衮職陪。非關殊內外。直是等塩梅。四路頻年役。元戎萬乘推。一韓輿誦播。八座寵章來。已迫蘇耽痛。還纏子夏哀。誰追虞帝駕。欲出漢池灰。霰雹中宵夢。簪紳一禍胎。荒凉禦魑魅。牢落別田萊。加額傾羣望。登壇費再回。歡聲騰鰈域。壯氣慴龍堆。日月高衢正。乾坤壽域開。士心須輔弼。國舅限司台。冠服唯憑賜。林園不起㙜。持盈恒挹遜。接物轉深恢。純嘏應難老。遐齡可到鮐。何言大星墜。忽見泰山頹。柔櫓廞儀月。靈筵象設杯。撫憐兒姪過。情誼父師該。猥托幈幪燾。慚孤帶經裁。更懷深墨面。淚滿報恩顋。</text>
<title>輓張玉城 晩</title>,<text>德以明良遇。人膺夢寐求。忠誠推魏國。帷幄契留侯。往者灾猶降。西關祲未收。先王遺簡拔。當宁仗才猷。曠世聞郊餞。殫心擬死休。如何吠堯犬。敢試射天謀。螭虎方將噉。豺狼漫自投。初揮白羽扇。不爲紫貂裘。整頓收京邑。糢糊築髑髏。能廻故廟貌。一豁聖君愁。禮樂中興日。勳庸五等秋。安危郭中令。指畫杜荊州。盡瘁惟丹悃。沉痾已白頭。星芒隕漢壘。舂相輟秦謳。宸極纏深痛。廞儀備九幽。凄凉餘部曲。寂寞舊朋游。少也蒙憐甚。怡然致敬優。艶稱萊子戱。長憶小連憂。種種膓如結。茫茫淚暗流。人間口碑在。留與播靑丘。</text>
<title>宣祖大王遷葬輓詞</title>,<text>太極開文運。橫庾叶吉辭。堯顔挺天表。舜德出生知。禮樂皆三代。都兪匪一夔。萬民躋壽域。多士得賢師。往者宗祊痛。昭湔寵典遅。至諴無不感。邪說豈容欺。芝籙聯翩降。綸音次第馳。神人同抃賀。賡載播歌詩。干紀兇鋒急。爲讐大國窺。嚴詞斥逆節。專价奏彤墀。雖遘迷途厄。彌堅拱北私。義聲騰薄海。皇眷軫東陲。飛輓艫銜舳。雄兵虎與羆。井猿寧假息。穴螘竟殲夷。整頓金甌後。調和玉燭時。穹崇儼楹桷。誡誓爛鍾彜。石皷銘周烈。田成復禹規。憂勤厭塵世。頤養失黃歧。鼎水攀呼淚。唐音遏密悲。誰令忝肯構。坐見墜遺基。治命猶相戾。因山詎得宜。高衢日月繼。赫業典謨垂。追遠虞坤道。殫誠篤孝思。龍髯啓舊葬。衆設備新儀。陵寢盤空谷。黔黎泣九疑。風雲隨鐵馬。松栢護靈帷。少小趨螭陛。尋常近鳳姿。徒深臨穴媿。莫副粉身期。卽事還如昨。哀魂黯欲癡。那堪虗殿閉。寒草正離離。</text>
<title>輓沙溪 金公長生號 先生</title>,<text>道喪今千載。先生獨大淳。淵源更精粹。資禀本眞純。學接宗儒統。家傳緖業貧。危機仍碩果。亂世寔完人。迹屈神逾王。年高德自新。硏窮須析縷。開覺必傾囷。遅暮遭明主。都兪仗老臣。賢關下帷席。儲禁講書茵。進退存深意。從違信大匀。誰知麟獲日。遽是鳳飛辰。築室聞諸子。聯珠見貳身。文章餘布帛。膏澤負經綸。無福嗟民庶。其頹痛薦紳。濂溪滿庭草。不復一般春。</text>
<title>哭張相持國</title>,<text>大斗辭垣日。巖廊折棟時。陶匀眞爽德。造化足呼兒。慘淡山河暮。荒凉世代卑。人寰遽脩夜。俗議更多歧。雲雨看偏慣。開先測可知。門闌中土貴。喪亂外邦移。間出饒髦譽。丕承盛紱緌。騷壇舍人句。桂籍壯元詞。聽履聲初輟。遺經意寔彌。降來煩孔釋。指去認無之。虔奉三遷訓。甘餐數米炊。中宵景純筆。永晝仲舒帷。體驗危微境。分開克罔逵。冥觀洞洙泗。下學泝濂洢。先執逢皆賞。良朋遠亦追。九苞威鳳彩。一角瑞麟姿。科早猶嫌屈。官淸競訝遲。文成高紙價。論定作師資。東序鍾鏞在。西廂瑚璉宜。起居稱擧職。衮鉞服無私。籍籍聲逾甚。謙謙志益持。羅穿期鑿竅。游泳恣沿涯。八萬瞿曇旨。五千柱史辭。俱收歸領略。細訂別醇疵。子壽愁鷹隼。蒙莊慕鷾鴯。重名多忌妬。烈火忽紛披。歸去陶園好。中央羿彀危。羊求縱江渭。伯季迭塤箎。夙歲窮探地。千秋不朽基。乘閒將繼述。閉戶獨吾伊。矩矱從前正。功夫視昔冞。安排恒兀兀。注措實孜孜。軌躅先秦語。模楷正始詩。書無殷浩咄。歌匪伯鸞噫。凜凜戈回鳥。陳陳庾勝坻。千層𡺚崒嶺。萬頃渺瀰陂。搜括渾挑抉。縱橫互險夷。遐而究穹壤。細或析毫釐。馬勃牛溲藥。蛇文鳥篆碑。談猶發汲藏。動輒踐蕭規。否運潛廻泰。淸朝倐再煕。龍雲本不隔。魚水鎭相隨。草敎班謨誥。銘勳列鼎彜。都兪輸益稷。數計儼蓍龜。緩步花甎上。覃恩鰈域陲。大庭吟退食。奇畫罄深惟。啓事山濤富。昌言帝舜咨。銓衡畀諸子。文柄屬之誰。雜進姸兼傑。尤工綍與絲。士爭瞻表準。公固讓臯比。詎謂醫三折。翻敎阮一麾。文翁蜀郡化。黃覇穎川治。借冦民望切。徵蕭聖詔馳。相如善疾病。玄晏奈淸羸。爐鼎居然具。軒歧取次窺。身甞久樞筦。室僅免茅茨。示儉非平仲。灰心等子綦。俄驚楚氛惡。那得蜀雞支。骨肉馳驅異。君親比較癡。雷奔騰敵騎。月暈老王師。寂寞襄城駕。蕭條大將旗。望雲迷島嶼。執靮強癃疲。烏哺膓無寸。鵑啼血逬縻。悠悠任頰舌。斷斷信襟期。國活家還破。形單跡則羇。呼齊殷不害。愼倣魯宣尼。爰立情雖奪。牢辭禮靡。九原纔戚易。二竪又支離。神必思扶相。天胡不憗遺。百身誠莫贖。後死果奚爲。復魄怔仍顫。帷堂信却疑。何方詛東嶽。直欲罵三尸。蜍志厭厭死。琨諶赫赫垂。顔回竟短折。盜跖乃期頤。淫善疇能詰。滄桑奄若玆。百年嗟已矣。萬事重悽其。孑孑男依影。遙遙女作楣。羲之孫太弱。穆伯婦全衰。甥姪俱懸磬。田園乏立錐。王喬棺已下。李賀記應摛。亡鑒紆宸悼。崇終備恤儀。唐元慟楊綰。晉豈薄之推。鉅量傳涵覆。周才閟設施。斯文且墜地。汙習自趨漓。海劫空纏恨。山頹叵耐悲。芝焚歎蘭蕙。虎逝號狐狸。佩上金魚黯。堦前黃菊萎。虛留書縹帙。忍撫几烏皮。盧相蒼頭老。王通故宅欹。所忠安託藁。韓愈謾磨肌。治命牛眠穴。虛堂象設巵。丹㫌動寒月。素幄起凄颸。憶昨同閭里。尋常共戱嬉。阿兄均氣誼。令弟未參差。剝棗西隣狎。過墻濁酒釃。惟諳步咫尺。莫論馬騧驪。謬許叨三損。深推擬一夔。蓬生麻似矢。葭倚玉如脂。心會傾肝腑。神融失體肢。行休寧捨此。憂樂卽於斯。野獵胹鳴麌。郊游炙伏雌。臨川魚入饌。出郭稻翻匙。連榻眠湖畔。憑舷泛漢湄。春原花錦繡。夏寺簟琉璃。躍馬堪拋鞚。挑燈爲闘棋。走街凌醉尉。欺友越高籬。文事沾沾喜。狂心耿耿奇。撞鍾試莛莞。弄斧向般倕。脚掎嬴秦鹿。拳攘石勒池。占聯角豪健。分韻洒淋灕。揚扢都忘倦。于喁肯道飢。浮生孰長算。短咎易頹曦。所痛今亡質。長懷舊撚髭。人人寶康瓠。頓頓食蒸梨。嘿嘿從喑口。茫茫但皺眉。彼哉方呂鉅。此物轉標枝。新感離羣鴈。曾慚衛足葵。倩誰容點竄。無復定姸媸。彷像憐憑夢。低徊恧服緦。平生廣陵散。付與涕漣洏。</text>
<title>輓棃川 李公弘胄號 相國</title>,<text>德業忠良並。官班將相通。少年公輔望。大耋贊襄功。苦蘗元餘事。懸鍼早擅工。容無失造次。操豈異亨窮。碩果羲經上。完人宋史中。不遺宸慟切。安仰國言同。只有枚臯遠。公只有庶子。爲質瀋中。 堪傷子舍空。怡然敬杜老。幸爾許王戎。先執今誰在。孤生轉自恫。城東萬行淚。長憶坐春風。</text>
<title>奉使瀋陽。辭朝出西郭外。留別君奭諸益。</title>,<text>許載安榴返。何如繫瓠年。人非晉魏絳。官似漢張騫。家世寧容諱。文章或任傳。手緣持節重。心到飮氷堅。舊色瞻關月。新聲聽隴泉。酬恩惟此日。誰贈繞朝鞭。</text>
<title>過甜水站。忽遇崔相自瀋回。班荊小談。遂與同入城中宿。念不佞與遲川。同日辭朝。而遲川單車疾馳。今已竣事言旋。不佞以所受命之日尙遠。今始到此。毋論去來異悰。離合係心。卽殊域旅店。秉燭夜談。宜有天數。口呼蕪語。仰博台粲。</title>,<text>甜水今相遇。春明昔共辭。羡公歸去早。憐我到來遲。契許如蘭久。身甘繫瓠宜。諸緣都妄幻。此會豈前期。欹枕遼河急。開窓漢月。須開東閣待。恐負故人巵。</text>
<title>寄子時</title>,<text>懷君四載淚。雙袖已龍鍾。忽漫春強半。其如路幾重。歸心怨芳草。望眼怯尖峯。衰相應俱老。羇魂未易逢。榮枯塞翁馬。好惡葉公龍。家監隨歸鴈。因之寄一封。</text>
<title>次梁太守 克選 古阜詠懷韻</title>,<text>綠水雖燕野。靑丘卽楚躔。𪀋綠在燕分野。而靑丘星。在楚分野。 如何古沙郡。獨據巨靈巓。鶴列麗譙四。金城雉堞千。繁華一都會。淸絶大羅天。閭閈還凋瘵。兵喪莾接連。終憑老郞唱。重濬壽安泉。庭種淇園竹。池移玉井蓮。芭蕉散踈雨。薝葍惹輕烟。得食禽來語。隨陰鹿卧眠。平看林月近。低濕嶺雲先。海指杯中瀉。笙聆島上仙。寺鍾催曉日。村皷賽新年。敎出文翁上。治居召父前。民愁熟瓜急。人訝積薪偏。宿昔經花縣。遨遊杖馬鞭。長卿非貴客。孫宰許芳緣。流景今衰矣。陳踪更窅然。傷心說不盡。回首恨空塡。幸遆元稹驛。難酬柳惲篇。分留物色處。知屬阿誰邊。</text>
<title>旣以一律贐李甥。夜卧餘懷不已。口占再寄。</title>,<text>送汝向何處。殊方古瀋陽。生來豈夢到。此去忽身當。秦粟慳天雨。吳兒信木膓。望雲難陟岵。看月只沾裳。蘆酒猶能醉。猪羹亦強甞。江魚苦多骨。野菜本無香。掩戶塵疑霧。耕田土似霜。宵眠鵝叫聒。晨起鐸聲長。觸事雙眉攢。逢人片語妨。秋風好回旆。珍重戒垂堂。</text>
<title>聞德雨在灣。酷遭欝攸之灾。寄贈。</title>,<text>造物雖相阸。風塵足自容。如何回祿禍。不復貸輕褣。剝復循環是。悲驩信命逢。樓前衣帶水。關外桔槹峰。故國三千里。新花一萬重。忘憂草依舊。且莫苦無悰。</text>
<title>次韻。魯直水明亭夜飮。</title>,<text>出郭無塵事。臨江有小樓。坐凌林杪穩。路入石間幽。誰趣王生棹。來從謝傅游。高人本耽飮。勝地逈銷愁。拋飰堪馴雀。忘機已狎鷗。雲歸經雨嶼。烟起待潮舟。篴弄三更月。棋殘一路楸。生前且行樂。身外卽泡漚。山水元揩眼。氛埃好掉頭。輸君摹寫後。物色幾分留。</text>
<title>輓具綾城 宏</title>,<text>漢室雲㙜將。如公復幾人。元非籍肺附。直是置心親。一德時回泰。三韓俗爲淳。陶鎔屬邦政。威惠浹鉤陳。第室唯憑賜。衣冠不異貧。馬廖投䟽切。鄧隲薦賢頻。遽報天妖象。云亡國虎臣。朝空泣鷺序。辰哭痛楓宸。累世蒙高誼。孤恩媿此身。旂常與竹帛。留取照千春。</text>
<title>宿坡山。贈洽上人。</title>,<text>月輪猶在遠公園。想見楞嚴手自繙。淸梵一聲松雪落。篆烟千縷雨花繁。珠林寶地雲爲蓋。竹榻蕭齋石作門。肯許淵明容入道。莫辭時過虎溪論。</text>
<title>瀟湘夜別。分韻得期字。</title>,<text>瀟湘秋夜正堪悲。况指前江是別時。一曲琵琶司馬怨。數聲鴻鴈倚樓詩。浮生聚散雲無跡。異域風霜病有期。惆悵同來不同去。夢和殘月送天涯。</text>
<title>禁直曉吟</title>,<text>星斗闌干曙色微。白雲如水滿簾飛。初聞仙史鳴珂至。時見厨人汲井歸。月色逈臨關外盡。漏聲遙在苑前稀。無端陡覺靑綾冷。一夜嚴霜已著衣。</text>
<title>庚戌三月親祭。余以捴管守宮。有懷江鄕。寄子謙祠部。</title>,<text>月色天光兩渺茫。禁城簪笏夢江鄕。蕭蕭蓬鬢年年換。脉脉羇愁寸寸長。身世已同經社鷰。行藏唯似觸藩羊。若爲退食明朝路。便是輕裝卧草堂。</text>
<title>江亭二景。爲主人鄭紫元 斗源 賦。</title>,<text>暮水生烟江上村。數行槐柳綠初繁。主翁自有詩千首。客子時携酒一樽。短棹輕颿歸海曲。斷雲微雨過山門。行人各道前程遠。落日沙汀爭渡喧。</text>
<title>愁</title>,<text>忽忽浮生等海漚。願言擺脫亦無由。一年虛度春兼夏。五鬼新添病與憂。雨逬池荷香寂寂。風捎階竹響瀏瀏。芳華捴作傷心物。何事蛩音更織愁。</text>
<title>寄子謙</title>,<text>飄颻關外老萊衣。一別經秋葉盡飛。千里見書如見面。百年同志未同歸。孤城落日吹笳急。古塞寒天過鴈稀。辜負終南鄰社會。愁看明月正流輝。</text>
<title>送從兄伯游 濠 陪仲父赴羅州</title>,<text>秋風皁蓋錦官城。家督隨歸彩服明。路入山門雲擁馬。天低江外雨飜㫌。忍看鴻鴈分飛影。不耐茱萸獨揷情。可向潘南同拜墓。潘南。爲羅州屬縣。余先墓所托。 自憐匏繫送餘生。</text>
<title>有感</title>,<text>憂病相煎太瘦生。更無文字博聲名。畏從歧路逢新貴。羞向江湖負舊盟。寒月滿庭人寂寂。凍雲歸壑漏丁丁。坡山別業今蕪沒。三歲嬌兒字務耕。</text>
<title>廣陵道中。示曺百源 行立 兄。</title>,<text>吾生於世漸凋踈。空度年華二十餘。慣記陰晴詩作曆。飽看飜覆眼爲書。侯門似海深難入。山曲成村靜可居。從此漁樵歸路混。逢人唯問廣陵虛。</text>
<title>廣陵庄舍 時將奉親。卜居於此。</title>,<text>野水無橋堤上頭。高松踈柳待歸休。銀鱗幾箇有時躍。彩鴨一雙相對浮。雲作長屛山簇簇。田如平掌稻油油。誰言溪裡花饒笑。自信吾非吏隱儔。</text>
<title>題屋壁</title>,<text>城南新構屋三間。閭井蕭條晝掩關。雪後踈踪知客少。醉來長嘯覺身閑。愚溪硬語眞堪賞。吏部雄詞不可刪。余方攻昌黎詩。 別有端居新活計。捲簾晴日卧看山。附次韻 樂全南郭之西西郭間。飡霞居士守三關。新排院落樽罍靜。舊業圖書日月閑。人似連城誰定價。詩如大雅孰容刪。踈慵似我同葭倚。樊口樵漁效次山。</text>
<title>悼女史</title>,<text>憶昔吾叨駙馬榮。承明殿下爾先迎。悲歡剩灑雙行淚。飄泊常陳一寸情。身後秪餘盈篋謗。生前虛博善詩名。傷心南邸朱門掩。誰送牛車出鳳城。</text>
<title>輓貞善翁主</title>,<text>厭翟威儀迹已陳。此生緣斷九星巾。秦樓夢罷人何在。沁水園空草自春。買地秪餘金埒馬。題詩那得繡袍麟。傷心無限蘭叢露。直到天荒夜夜新。</text>
<title>肩輿上松岳山</title>,<text>天侈吾行作壯遊。乾坤軒豁入雙眸。雲封古廟丹書秘。風攪長林綠浪浮。七點樞星垂北戶。一泓銀漢向西流。登臨陡覺三韓小。破碎羣山不可求。</text>
<title>新第八詠</title>,<text>春東君整旆入山門。土脉膏黏暗洩溫。無力柳腰金拂地。多情梅臉雪盈園。光陰駘蕩乾坤醉。臺殿參差蛺蝶繁。秪是芳辰容易過。楚招難返玉兒魂。夏南訛大火未西流。畏景橫空鑠九州。羣鳥呑聲唯吐舌。諸山失色欲焦頭。氷消魏井如湯沸。酒重袁杯沃暍優。自是高明堪遠眺。神仙况復好居樓。秋西顥歌成戒薄寒。高樓靑簟捲琅玕。池塘尙暖餘衰藕。鶗鳺先鳴瘁弱蘭。草上淸霜來玉宇。桂邊凉露襲金盤。兒童驚報銀河見。試向天心仔細看。冬煖爐高會自前人。爲跨層梯岸㲲巾。簾設却寒樓亦穩。案排蒸裡俗猶因。雲收寥廓琉璃凈。雪媚峯巒劒戟新。獸炭欲灰烟不起。一杯宮醞答良辰。風鹿身神鳥是飛廉。欲活人間暍死黔。岐府竹林聞玉鐸。崔家花塢散紅縑。緗簾不待高褰入。紈扇堪羞小爽添。笑指長街沽酒處。家家搖颭出靑帘。月金波耿耿玉繩低。簾影參差樹影齊。老蚌迎來珠有淚。孀娥奔處桂堪棲。銀沙錦水光難辨。霜觀氷除色不迷。驚起林鴉三匝繞。向南飛去一時啼。雨天宇冥冥曉霧濃。龍公初試輔時功。纔飛細細絲千縷。漸竪森森竹萬叢。亂溜侵堦隋璧碎。濕烟低屋蜀紗籠。崇朝勝景輸長望。無限前山元氣中。晴江口雙虹遠飮初。林禽晒翅下前除。雲霞乍斂山爭出。滴瀝猶殘柳未舒。蛛出舊絲緣桷欂。牀收餘潤凈琴書。東方已轉輝輝日。嗟爾庭潢漫小瀦。</text>
<title>汾津歸路感懷</title>,<text>此身曾是鶴乘軒。飄轉如今草斷根。經歲不逢開口笑。論交唯得反唇言。千山夜送思親夢。一水春銷去國魂。同學少年成項領。滿街呵辟入金門。</text>
<title>過幸州山城。賦得春洲落鴈。</title>,<text>晴沙春㬉荻芽抽。賓鴈千行落晩洲。寥闊長天雲水路。荒凉空澤稻粱謀。蒿工榜石遙疑弋。漁舍張燈漫叫儔。此去風塵羅網密。莫將孤影妄相投。</text>
<title>雨後。卽事。</title>,<text>隔岸春鳩三兩聲。東郊物色未全晴。輕烟著樹村光暗。飛瀑懸空嶽色明。路上年華詩卷在。望中湖海道心生。平蕪如織沙如雪。攬轡垂鞭信馬行。</text>
<title>哭石田先生</title>,<text>先生風烈好誰倫。高卧江湖四十春。憂世本非方外士。掩關長對卷中人。家無儋石猶沽酒。身戴平凉不用巾。平凉子。東俗賤者之冠。石田先生喜着。甞有詩曰。白髮平凉子。生涯爛醉中。 玄晏他年如作傳。滿將文字記沈淪。</text>
<title>楊州池館 幷叙</title>,<text>乙卯五月。有事于禾積淵。爲禱雨也。余以享官受命。抵楊州池館。卸鞍小憇。時炎威方酷。重以大旱。束帶驅暑。殊不自聊。及至此境。欄檻淸邃。池沼明凈。芙渠萬樹。喬木千章。好鳥嚶鳴。淸風颯來。令人神魂自爽。怳然有羽腋之思。仍憶往年友人尹仲。又道過玆舘。吟示一律。實佳作也。意欲追和推敲之頃。倦薾彌甚。支頤半餉。夢得一聯曰。空橋只有千年柱。貧邑曾無半月糧。吁亦異哉。遂爲足成。以遺同志者。柳堤松壑剩生凉。五月官齋㥘裌裳。排戶山光宜鳥性。倚欄人影襯荷香。空橋只有千年柱。貧邑曾無半月糧。誰道江郞還彩錦。夢中今日就新章。</text>
<title>醉別鄭達源 沄</title>,<text>手摻君裾寫我詩。我詩非是爲傷離。通家情義今三世。旅舘團欒此一時。簾外輕風斜燕子。樽前細酌送羔兒。依然眉宇丹靑逼。遠揖淸芬有所思。</text>
<title>仲又宅小集醉書</title>,<text>蟬噪垂楊最上頭。主家池舘倍淸幽。波漂荷粉靑房老。雨長苔衣碧甃秋。談屑爽人瓊細細。酒香薰座螘浮浮。方知蕭史秦樓樂。不减蓬丘駕鳳遊。</text>
<title>偶閱詩稿感題</title>,<text>十年分付負囊奚。萬事誰將此味齊。妙處不知身鼓舞。窘時如有鬼提撕。心隨憂樂雖千緖。興到推敲自一蹊。人世男兒凡幾箇。爾魔何獨使吾迷。</text>
<title>同君奭君美扈駕。次君奭韻。</title>,<text>壯歲沈愁已不堪。鬢蓬秋與葉鬖鬖。驚人錦繡詩篇百。對月賓朋鼎足三。畢卓持螯唯濁酒。深源揮麈自淸談。前期棲遁平生計。舊業蕭條在郭南。</text>
<title>次韻。寄題朴卓爾 弘中 野亭。</title>,<text>抽身噂𠴲衆咻中。歸與於潛作野翁。詩興賸生東嶺月。睡鄕全受北窓風。一溪流水自在碧。兩岸秋林相暎紅。寄語東山謝安石。未應携妓便途窮。</text>
<title>丁巳重九。奉家大人。登僧舍後感述。</title>,<text>歷試人寰百險艱。十年狂走路歧間。風烟蕭寺仍殊域。樽酒重陽只暫閒。舊業已驚虵著足。新功無賴藥留顔。唯餘滿目凄凉事。倚遍松關却忘還。其二援葛捫蘿步步艱。翛然登眺莾蒼間。乾坤秋色傷心麗。江海漁舟盡意閒。落帽故常須踵武。泛萍身世已凋顔。百年愁緖如相撥。不羨仙家鍊大還。</text>
<title>上東岡先生 東岡白沙晩號</title>,<text>袖却擎天兩手歸。一江風月釣漁磯。名垂宇宙丹靑會。興入烟霞薜荔衣。裴相愛山眞活計。莊生杜德自玄機。從知四序功成去。不用區區戰勝肥。</text>
<title>將歸牙鄕。道逢一力來傳。家大人避癘移寓鄰舍。極叙其荒凉之狀。詩以紀之。</title>,<text>新僑何在郡齋西。短短籬前窄窄蹊。山雪逼人寒一倍。庭松當戶翠交齊。都無村火容相乞。秪有林禽與對棲。最是此中如坐井。擧頭安得見天倪。</text>
<title>子謙入洛。同持國，君奭。往會有作。</title>,<text>鼎坐談鋒各自豪。秦城誰料復吾曹。唯憐依舊家無恙。更許從今老共遨。點檢囊中詩幾首。思量身外酒盈槽。王孫纔得除門籍。須信歸田不是逃。</text>
<title>雨夜獨酌。有懷。持國，君奭兩益。寄贈。</title>,<text>淫雨長安活活泥。相思不見有餘悽。平生白戰今華髮。舊草玄經幾赫蹄。舒嘯樽前憐獨酌。放言燈下羨同棲。請君陶謝詩壇手。破盡憂端太華齊。其二危途隨處蜀靑泥。膓斷遊人面倍悽。菜色秪應甘馬齒。綺筵無復憶駞蹄。差池文筆三生債。憔悴江潭幾載棲。惆悵夢魂如宿昔。螭頭聽報外班齊。其三春事空庭落燕泥。不堪羇思轉悽悽。誰憐抱病縮龜頸。忽憶朝天散馬蹄。楚澤敢辭千里謫。上林難借一枝棲。與君榮辱常同喫。算到人間首尾齊。其四不是辭榮等棄泥。孤臣去國十分悽。龍門一點留魚額。皁櫪多年縶驥蹄。寂寞春闈猶異域。飄颻遊子又新棲。淸明小雨添愁緖。也共閒庭芳草齊。其五共君辛苦在塵泥。直道難容未足悽。歧路半生消客髀。雪氷千里脫驂蹄。身如風燭長垂淚。迹似驚禽暗失棲。自是吾儕甘在困。不曾操瑟試求齊。其六文學何人掌紫泥。老君蓬蓽亦堪悽。百年蔬糲長餬口。萬里風雲未逬蹄。詩社朋儕非昔日。江鄕魚蠏協新棲。東風昨夜春消息。杏臉桃顔取次齊。其七田田荷葉出淤泥。時景關心滿眼悽。一縷茶烟看蠏眼。幾番詩筒負郵蹄。行藏落落皆由命。離合悠悠各失棲。造物小兒偏惱我。乾愁漫恨萬端齊。其八萬事塵間鴻踏泥。回頭往跡自悽悽。蘿菴卧榻宵加足。柳市馳驂晝並蹄。弱歲嬉游同至樂。暯途離索異羇棲。古人不得相從恨。吾輩居然此日齊。其九寒食松楸滿路泥。佳辰何事轉悽悽。奔遑自分長枵腹。窮阨元非暫蹶蹄。先壠異時難再掃。他鄕何地可卑棲。簷前春澗流無限。較得愁人涕淚齊。其十身如飄葉欲粘泥。氣上羸顔任帶悽。自是畫虵仍着足。不曾得兎又忘蹄。乾坤有限吾安託。動靜隨時子且棲。千載高風誰可仰。願將心跡魯連齊。附次韻 谿谷羸驂欲出怯深泥。詠罷君詩暗覺悽。妙境自應超色相。天機元不滯筌蹄。身如病驥長垂耳。迹似驚烏未定棲。人世絶難尋樂土。暫煩從事到靑齊。其二淸水芙蓉不染泥。得君心事爲君悽。人經多難偏凋鬢。馬涉長途幾脫蹄。空憶昔年饒樂緖。不知何處各羇棲。秦樓楚澤行將隔。只是高情寵辱齊。其三雨後閑庭沒屐泥。悄然無那客懷悽。搶楡却笑培風翮。伏櫪猶存歷塊蹄。四海親朋行落落。十年身世轉棲棲。看來萬變同泡幻。一切紛紜一切齊。其四一顆磨尼百尺泥。筭來人事只堪悽。神龜本自愁留骨。野馬何曾願鑿蹄。要路共營三窟地。殘生聊占一枝棲。憐君懶散渾相似。不獨詩名與我齊。其五不踏長安十日泥。端居萬念轉悽悽。安排詎敢辭蟲臂。閱世唯須足褭蹄。勉保淸眞修白業。莫敎遲暮負冥棲。偶然酬唱仍成什。詩價從今重火齊。其六掠簷新燕落芹泥。佳節翻令意緖悽。塵榻有時拋簡策。席門終日斷輪蹄。閑雲本自無行迹。倦鳥猶堪返舊棲。昨夜東風微雨過。小庭春草漸看齊。其七我獨何爲在滓泥。十年憔悴轉堪悽。虛名正是添蛇足。壯志翻成縶驥蹄。厭逐權門褦襶子。欲參禪衲水雲棲。閑齋卧聽風林響。萬竅調刀過耳齊。其八朝入靑冥暮濁泥。見君流落使人悽。王簫翻作凄凉曲。金埒空留欵段蹄。秦地忽分鶼蟨伴。楚雲行共鷓鴣棲。平生多少樽前客。誰似虞卿送魏齊。其九寧甘爛死委沙泥。恥向兒曹色慘悽。南畒穩騎黃犢背。東家不借蹇驢蹄。百年癡黠都無籍。滿地江山捴可棲。天上浮雲饒變態。白衣蒼狗未甞齊。其十長吟獨漉水中泥。昏墊關心倍愴悽。逐客幾時重會面。征驂從此各分蹄。風波莫負平生志。歲暮相尋寂寞棲。盈缺請看天上月。古來人事不曾齊。</text>
<title>途中感懷寄仲文</title>,<text>晩霞韜日送凄風。一盞澆寒臉未紅。滿腹愁端從忽忽。擧頭天色正夢夢。經來百變腰圍减。行盡千山脚力窮。更悔男兒四方志。殘年無意試桑蓬。</text>
<title>送李丈 溟 赴舒川</title>,<text>自是元龍百尺樓。一麾南去更風流。塵深京國時危日。人遠江淮外重憂。萬事糺紛天亦老。十年寥落海堪浮。曾瞻直氣干霄漢。可卜仁聲奠上游。其二峩嵳山下小池頭。幾把牢愁付玉舟。自是窮途元易德。却憐同病卽相求。襜帷百里弦歌邑。樓閣剛風海嶽秋。他日倘陪文擧飮。爲公詩賦賁南州。</text>
<title>哭白沙 李公恒福號 先生靈筵。示鄭可行 忠信。</title>,<text>靈鳳丹山去不歸。今來非是故摳衣。傷心嶺上題詩石。灑涕洲邊把釣磯。久識生三如一義。自慚拘俗報恩微。塲邊築室唯君在。鄭服心喪。同諸孤持服。 把手相看已夕暉。</text>
<title>哀金將軍 應河</title>,<text>重圍四面趣降聲。鼓死旗顚接短兵。舊業穿楊聊報主。獨身當賊已忘生。沙塲一斗英雄血。汗竹千秋義烈名。只恨當年輕委任。畫中龎德恨難平。</text>
<title>感懷寄君奭</title>,<text>秋來無日不昏陰。縮坐空齋賦苦霖。潛蜧卽看游近浦。飛禽亦解上高岑。長沙未制孤臣淚。漆室常懸嫠婦心。誰上流民圖一幅。舊時村落只叢林。其二晩計蕭條汾水陰。壠田還不畏秋霖。已拚拂袖歸南浦。豈有移文自北岑。千卷圖書元舊業。百年樽酒亦初心。非關避世同梅福。自愛幽棲野外林。</text>
<title>訪友人</title>,<text>出門天地盡風塵。喜爾閑居獨葆眞。此去過從唯問字。向來生事亦垂綸。南山不負簾前色。濁酒長廻座上春。恠殺宗英城市裡。少微星彩應斯人。</text>
<title>得許若虛 實 書却寄</title>,<text>海天何處掩柴荊。一別音容兩杳冥。義重十年唯共月。書來千里幾廻星。王孫草色愁邊綠。李白楓林夢裡靑。最是經行江外路。季方墳下涕雙零。</text>
<title>鄭僉使可行。爲東岡大父持制。服闋。歷拜家大人。有作相贈。余亦攀次。以充別語。</title>,<text>南門分手窅風烟。經歲重逢各泫然。綠野卽今收象設。黃扉何地拜眞仙。塲邊慟哭辭歸日。湖外團欒惜別年。極目兵塵猶未熄。獨將長劒送江天。</text>
<title>九月八日</title>,<text>茫茫孤客已無悰。况復秋愁泥殺儂。南菊四逢重九日。東城 薪山。有古城。號薪城。 須上最高峯。論交亦有人同調。排悶那辭酒盪胸。滿擬樽前開口笑。莫言塵世此難逢。</text>
<title>臘月十七日。同諸弟。奉二尊人守申。</title>,<text>臘月庚申惜夜徂。天涯骨肉亦相娛。杯從度曲時停手。博到廻盧且放呼。燈燭爛光欺壁月。盤筵兼味壓江鱸。仍思一妹雙甥在。惆悵京鄕不可俱。</text>
<title>與晦而及張正國 綸，持國三益。會語城西。余以明發湖行。不克連牀之穩。賦此却寄。索和。</title>,<text>世誼平生伯仲聯。更從家難共危顚。懸弓誰解臨尊日。下石偏欺落穽年。何意向人開口笑。不妨關戶挾書眠。請看羿彀無停地。同病相依絶可憐。其二冲然襟抱自醇醇。較到窮途轉覺眞。周傅寧嫌期吃久。阿奴還合火攻頻。仲氏有重名故云。 常耽酒重憐涓滴。每聽樽空放怒嗔。擧目長安百萬戶。舍君何地有心親。附次韻 谿谷玉樹蒹葭愧接聯。八仙名號記張顚。身同平子歸田日。齒過潘郞寓直年。病入新春差得健。閑逢永晝只耽眠。春風湖海騎驢客。都尉豪華也可憐。其二莫逆交情似飮醇。可憐心事各天眞。樽前分袂曾嫌促。別後傳筒不厭頻。寂寞玄經翻自誤。猖狂白眼任它嗔。佳期好趁花開日。詩草棊枰共爾親。</text>
<title>天啓皇帝嗣阼之月。黃河告淸。我使臣之在燕者。馳置以報。而天下人士之喜。可知也。張君持國與淸陰 金公尙憲號 丈。相率爲二律詩。以紀其事。屬余和之。時余倥偬不暇把筆。及落湖外。始櫽括成章。第效顰續貂。爲多可愧也。</title>,<text>可是人生壽幾何。千年禎應此時多。那知見底秦淸渭。却讓鈞盤禹濁河。窮盡崑山泥不浣。迎來濟水色相和。明廷儘有詞臣頌。絶勝當年漢帝歌。其二大舜丁寧命禹時。靈河先自表昌期。寧因周璧光纔出。不是羲圖瑞更奇。日月淸輝相洞澈。魚龍幽窟漫驚疑。世宗四十餘年業。看到今皇定過之。</text>
<title>故人許惟善 𡧰 自珍島配所。鄭可行。自滿浦任所貽書。並以三月三日來到。志喜。</title>,<text>故人尺素西南至。覺我離羣已隔年。湘浦久從詹尹卜。塞垣新著祖生鞭。榮枯各是天涯別。消息難期日後傳。遙想今朝踏靑節。島雲邊雪上誰筵。</text>
<title>聞遼陷</title>,<text>高皇親爲掃腥膻。鶴野提封盡海堧。豈意百年文物地。變成千里犬羊天。羯胡事主終無賴。竪子登壇只可憐。初。邊人誤傳。老將賀世賢本胡將。引夷內應。御史袁應泰。寡謀失事。故及之。後聞皆節死。 縱有書生饒膽氣。謾憑長劒望幽燕。</text>
<title>九世祖潘南先生。以華夷之辨。極言請却北元之使。爲權倖羅織。與一時忠賢。俱就三木。獨先祖受禍最酷。殞身都亭。至今後裔。有遺憤焉。今屬中華不幸。全遼陷失。士氣衰薾。已有屈膝之議。噫。使我先祖。生乎斯世。其必不與齷齪者伈伈左袵而已。瀰魯人也。不敢忘先祖言。志于斯篇。</title>,<text>先祖曾高抗䟽名。當時同禍盡豪英。那知九葉遺孫子。又値狂胡猾夏兵。魯仲堪投東海死。澹菴寧處小朝生。藩邦再造伊誰力。不待華夷義已明。</text>
<title>仲文聞家大人當賜環。喜寄一律。余遇其便於隋州路上。拆讀之。未暇和也。承君奭爲之步韻。余亦續貂。</title>,<text>倦遊元是馬相如。五載歸來萬死餘。孔鯉趨庭堪學禮。馮驩遷舍豈無魚。田園擬著潛夫論。蠻俗都拋越絶書。亦識優閑眞樂地。天恩新許好踟躇。</text>
<title>九日雨</title>,<text>重陽一雨太無端。似與幽人妬卜歡。漠漠仍兼黃葉下。蕭蕭全送白鷗寒。欲將樽酒隨緣飮。其奈茱萸帶淚看。任是明朝還作社。十分風物恐無殘。</text>
<title>次仲涉喜柳川起廢登壇之作</title>,<text>元戎囊底智猶殘。姓字依俙是故韓。雷雨起來湘浦蟄。節幢登去漢家壇。當陽本不能穿札。新息何煩試據鞍。貝錦十年催織地。已敎讒骨十分寒。</text>
<title>從申丈 鑑 飮。歸來墮馬。明日書來。有山頹之喩。聊以戱吟。</title>,<text>田間泥飮故昏然。痡僕羸驂路又綿。太白已無扶上馬。知章那得似乘船。酒醒平野三更月。家隔孤村一抹烟。强把玉山誰道許。此身唯似醉張顚。</text>
<title>寄子謙</title>,<text>誰言人事喜違乖。雙鳥城西影忽偕。對笑不辭杯入手。同遊唯許岳當懷。棋於危境方看妙。詩較工時却似俳。最是靜中眞樂地。吾儕俱保屋如蝸。</text>
<title>靜便堂題</title>,<text>經營十載始成之。恰受騷人對賦詩。岳色近濃簾捲後。鳥聲偏碎夢廻時。淵明自愛吾廬靜。方朔堪誇大隱宜。更有過從二三子。酒尊棋局是生涯。</text>
<title>疊前韻。寄若虛。</title>,<text>千里瓊雷隔紫荊。海雲何事又冥冥。遙知鬢髮今秋雪。叵耐賓朋各曉星。無復杜陵呼五白。幾時阮籍對雙靑。龍公終古眞饞物。忍遣驪珠半道零。許和余前詩而中路浮沈故云。</text>
<title>寄子方</title>,<text>君家何在石橋前。同隊交遊兩少年。山日欲斜催白戰。國庠纔闢課靑編。南山詩。戰儀曹課誦。皆少時實跡。 無端廿載昇沈後。萬事重論道路邊。任是新知眞莫樂。漢皇求劒亦堪憐。其二少日王盧自後前。居然離合已中年。鵾鵬壯志摧寥廓。蟲蠧餘生託簡編。慣見反唇新貴下。相逢暖眼故人邊。期君汗漫遊方外。腐鼠功名只可憐。</text>
<title>送尹樂天 順之 御史赴嶺南</title>,<text>坐遍春風國子生。一朝飛傳出承明。棠陰疇昔趨庭地。騘馬于今衣繡行。萬艦嗷嘈橫海將。千羣駊騀伏波營。由來國體看藩服。爲報王人莫自輕。</text>
<title>醉贈李生彬彬</title>,<text>君視吾家伯仲間。非君何地與開顔。天廻北斗春猶淺。人入南邦鬢自斑。愁逐交情濃似海。杯和義氣凸於山。平生伐木歌殘後。更唱樽前月欲彎。</text>
<title>風詠亭。次韻。</title>,<text>行行盡日且投休。况有高亭緩客愁。隔幔天河垂樹杪。倚闌人影在蘋洲。焚魚學士雲仍盡。化鶴仙翁翰墨留。却憶年年端正月。無如此地賞中秋。其二遺馥餘徽黯未休。幾回登眺寫閑愁。聞馳浙左元稹驛。見號吳興柳惲洲。囊佩紫羅誰復博。書從新息更堪留。人間無限山頹痛。捴是悲懷不爲秋。亭壁。有仲父留題二作。</text>
<title>秋懷</title>,<text>先朝咫尺許周旋。天語丁寧邦命年。法酒每容窮蠟燭。彩毫常遣洒花牋。玉衣乍擧乾坤老。金檢長封日月懸。無奈帝鄕看不見。敎人矯首白雲邊。其二今上曾乘軨獵馳。親將尺劒翊龍姿。今上卽位時。余以別雲劒入侍。 高衢日月重無恙。千載風雲此一時。令下八方耆舊泣。奏通中國鬼神知。湘江不盡南流去。那得朝宗渭水湄。其三彩服迢迢擁傳來。棠陰正覆浿江隈。虗傳麟馬朝天石。不見仙人乙密臺。夜靜萬家燈上下。宴收高閣月徘徊。無端一炬燒殘後。不獨昆明出劫灰。其四千年遼薊殿皇居。一日腥塵血雨餘。城遠防胡虗漢月。山孤駐蹕渺唐車。秪今藩服迷氛祲。終古梯航限簡書。多少黃金臺下士。請纓誰爲靖穹廬。其五金陵亦是天王地。日日潮聲撼縣城。身著百罹徂歲月。眼寒千嶂闘崢嶸。郭家 上舍。致堯兄弟。 亭下殘荷芰。李氏 指彬彬。 村前老稻秔。昨夜耽羅舡泊岸。一篙容易泝軍營。其六高齋伏枕散冲融。百里寒光積水中。海岸轉深蠻瘴霧。山城 扶安鎭山。 不斷楚雄風。人琴委絶纔埋玉。蔘蘗凄凉舊切䓗。孤露半生無限意。不因搖落始悲忡。其七木落天高哀鴈徂。起看寒月浸平湖。虞翻自信蠅爲客。李白誰憐淚是珠。衣馬五陵須各健。菊松三逕已全蕪。平生谷口 指鄭子容舊家昌平。今在朝。 今霄漢。孤負南州一玉壺。其八章華臺下昔經過。十里長街響玉珂。一箭盡傾韎韋士。新詞半入敎坊歌。莊生夢化隨蝴蝶。屈子騷成向薜蘿。縱有幽蘭香不歇。楚江寒夜奈霜何。</text>
<title>送彬彬歸慶</title>,<text>城闕蒼蒼露欲霜。送君寒色滿歸裝。恩從北極雙題榜。喜向高堂一奉觴。此去豈徒誇筆陣。由來端可掞天章。江都自有賢良策。借問何時對漢皇。</text>
<title>唐城夜酌。示主人天章。</title>,<text>月黑堂深燭影長。相逢意氣爲君狂。孤城近海秋登蠏。寒露侵衣夜聽螿。萬里虞翻重會面。十年司馬幾回膓。籬邊縱少陶潛菊。不負當時酒一觴。附次韻 白洲使君新詩短且長。客子故態醒仍狂。乍見官池掠海燕。已聞野草鳴寒螿。滿眼白醪不無分。登盤紫蠏還有膓。重陽此去幾多日。縱對黃花誰對觴。</text>
<title>次韻君奭喜余承恩醉歸之什</title>,<text>觚稜曙色敞金鋪。中使催宣雨露殊。未死已驚恩造大。欲言還與淚行俱。皋比內帛擎偏重。法醞宮厨醉且扶。報答生成唯粉骨。筭來渾覺此身無。</text>
<title>送沈德用 命世 歸嶺南</title>,<text>長安秋日摻離裾。萬里寒風木落初。匹馬朝辭雙闕鳳。一竿歸釣五湖魚。芙蓉斷絶衣裳冷。鴻鴈差池音信踈。兩地山河無限意。幾時天末有迴車。</text>
<title>醉起篝燈有作</title>,<text>醉裡陶陶醒却愁。一杯更與細君謀。天河倒掛前林外。曉色平分小閣頭。宇宙百年都幻夢。江湖何地是眞遊。無端陣陣西風急。不耐湘潭松桂秋。</text>
<title>送子深赴鎭安</title>,<text>詩酒狂歌漳水傍。一麾今夕出明光。宣城天借靑山色。彭澤民供紫秫香。晝永訟庭禽語閙。春深村巷犬氂長。廣平詞賦君家事。分付梅花待錦囊。</text>
<title>承持國冢宰過子容學士宅。要余鼎坐談也。翌日子容爲詩以紀。持國遞示索和。率爾倚韻以報。</title>,<text>尙書期會正新晴。信馬垂鞭出鳳城。一坐盤筵成勝集。百年肝膽見交情。東風解泮江流穩。夜雨催花樹色榮。從此可能頻會面。小軒須許岸巾迎。附次韻 畸庵虗簷小雨放梅晴。滿目春華繞禁城。棋酒偶成前夕會。笑談俱見十年情。交親不數新知樂。身老何論倘寄榮。乘興正逢佳景物。角巾微服好相迎。</text>
<title>送士尙泛海朝京師</title>,<text>汶上傳家德行科。炯如氷玉暎淸波。張君桑樹無枝曲。召伯棠陰勿拜歌。天漢乘槎牛斗接。周庭聞樂雅風多。端居孤負千言餞。惆悵瓠瓜奈繫何。其二東海泱泱自大風。代興千載孟諸公。戈舡閩浙無遺鏃。鐵馬幽燕有掛弓。積謗已騰書篋滿。大星初隕將壇空。君看止止堂前客。誰復操觚紀上功。</text>
<title>六月十五日。主守韓振甫 興一。邀飮城門南樓。有作。</title>,<text>千尺麗譙縱目時。遠開山嶽納陂池。晴薰菡萏香浮席。凉動菰蒲風滿帷。總爲百年逢地主。不知今日在天涯。無端月色侵蘿薜。回首終南有所思。</text>
<title>過長城有感</title>,<text>令有高賓萬口喧。倦遊無乃馬文園。琴心挑得臨邛女。燭跋催傾北海樽。眼底莫論泥蠖屈。世間何限井蛙尊。從他呂鉅兼驕穉。吾道由來老一村。</text>
<title>泉源驛</title>,<text>數竿紅日散平原。林巷無人鳥雀喧。千頃平分前澗水。小亭遙對故城門。隨風新竹初飛籜。傍路殘槐半露根。自是倦遊仍善病。敎誰高卧瀼西村。</text>
<title>披香亭</title>,<text>亭上看花花可憐。香風吹霧濕瓊筵。朱華掩出妓裙外。翠盖平分堤樹前。千載碧筒彎作鼻。當時玉井賦如舡。若爲涷雨跳珠處。十二闌干倚晩天。</text>
<title>輓象村 申公欽號 先生</title>,<text>歌殘門外賜來遲。鳳返丹山已莫追。隻手曾扶周日月。六年重整漢威儀。蕭條宇宙輸長嘯。慘惔風雲入永思。維嶽千秋收間氣。不堪披讀降神詩。其二金鍾東序儼高懸。玉鉉明廷望實全。衰世豈能留一老。此生猶得見眞仙。文章大業元經國。社稷宗臣已補天。可是瞻依無處所。只憑淸夜望箕躔。其三儒林冠冕國蓍龜。戊歲重來哭我師。自是平生同德友。更齊年壽大還期。山梁頹壞吾安仰。第宅參差事轉悲。前後陶甄須二老。請看今日再淸時。</text>
<title>送振甫還朝</title>,<text>歲暮僑居澹黯生。更堪離恨莾難平。極知霄漢風雲會。不耐江淮去住情。一榻誰能容孺子。窮愁空自泥虞卿。明朝春色渾無賴。膓斷橋頭隴水聲。</text>
<title>上元夜。獨坐感懷。</title>,<text>海縣天晴月一輪。卽看前嶽玉嶙峋。虗傳終古觀燈節。且試如今占歲辰。萬里客心驚節序。百年吾道傍風塵。村歌處處催良夜。擧目山河愁殺人。</text>
<title>仲文蒙恩釋褐。超授典籍西歸。賦此以贐之。</title>,<text>射策東堂第二名。天書新許領諸生。鵷班已自同千石。烏哺還堪乞一城。喜氣春光均爛熳。化工君寵各生成。臨歧等是橋頭路。不似前年愴別情。</text>
<title>伏次家大人新居韻</title>,<text>扶風古縣縣城隅。一畒平臨十頃湖。自是陂魚堪號渼。不須仙子強稱壺。尋常月露生衣袖。咫尺星河襯几梧。誰作他年輿地志。欲將天意問玄夫。</text>
<title>送宋水使 英望 鎭湖西</title>,<text>當時沽酒洛陽城。踏遍長街夜雪明。一夢陳踪俱向老。百年高誼重含情。主恩淮海新持節。國難西南未息兵。解道劉錡臨絶語。大功元自出書生。其二嗷嘈千艦水犀軍。別有高亭切海雲。悅禮敦詩今郤縠。輕裘緩帶舊羊君。天垂紅日筵前落。江割靑山郭外分。不管葛彊能射獵。須憑韜略靖妖氛。</text>
<title>次子容韻。謝累賜過存。仍訂就叩之約。</title>,<text>空庭鎭日十分閒。賴有中書醉始還。可忍回頭淸渭水。不緣難買沃州山。林禽自狎啼移席。俗客時來笑掩關。倘借陳蕃煩下榻。爲君相就破愁顔。</text>
<title>送鄭行臺 之羽 朝京師</title>,<text>老大重逢憶少年。相看齒髮已非前。官曹主計猶稱屈。河漢乘槎太獨賢。禮樂周家新氣象。車書禹貢舊山川。男兒爲眼遊須遠。瓠繫餘生只可憐。</text>
<title>遊邊山。從蘓來寺下。宿元曉菴。</title>,<text>投足懸崖步步艱。下方無路可躋攀。憑欄坐壓千尋壁。極目平看萬里山。虗白夜浮迷海氣。亂紅霜重老秋顔。沾喉沁得巖間溜。甘露仙漿味一般。</text>
<title>神仙臺</title>,<text>蒼然遙望古長沙。茂長舊號 竹島桐亭隱浪花。一道潮通朝海水。數村烟暝散漁家。誰將片石成諸塔。最愛高林襯晩霞。道是神仙騎鶴去。靑山無路日西斜。</text>
<title>實相寺與雪瑩上人話別。瑩頗識字。能道山中舊事。言邊山有八十九刹三千僧云。</title>,<text>上方臺殿入雲端。六月天風佛骨寒。黛色幾時留古檜。珮聲終日聽前灘。三千不見沙門在。九十虗傳凈宇寬。猶是昔年禪寂地。法雲依舊護空壇。僧印悟入寂茶毗。舍利今藏此寺。</text>
<title>聞再從弟大觀 炡 出補帶方</title>,<text>使節纔回大海舟。主恩新借廣寒樓。到來烏鵲橋邊月。卧對頭流山上秋。五斗不妨彭澤令。少年何負潁陰侯。離鴻斷鴈湘江畔。歲暮酸嘶無限愁。</text>
<title>路投宋用我 興周 連榻夜談</title>,<text>掣鈴長揖古諸侯。小酌官齋秉燭遊。善病馬卿非貴客。故人孫宰最風流。三更霽月侵衣冷。一面高岑落木秋。紫蟹團臍金鯽鱠。敎人忘却望鄕愁。</text>
<title>始不佞挾書受業家庭外。惟遊白沙，玄軒 象村一號 兩先生之門而已。兩先生壽各六十三以終。毋論其文章德業。相伯仲也。卽年壽亦同者。吁亦異矣。兩先生全集。後先登之梓。不佞伏而讀之。涕涔淫不能已也。抆淚爲詩。略抒安仰之懷云爾。</title>,<text>謫仙那許久風塵。六十三年各返眞。當日摳衣餘小子。向時遺墨照千春。鳳凰乍遠膠難合。龍虎雖亡道未淪。舊宅巷南相望地。自今唯對卷中人。</text>
<title>喜大觀至</title>,<text>縣吏新從碧骨 金堤舊號 廻。爲傳南府使君來。斯須軒騎長堤路。驚動村閻大澤隈。春色任生朱夏節。風光不負紫霞杯。天涯此夜連床意。分付隣鷄且莫催。</text>
<title>送善行朝京師</title>,<text>忠孝三人卞氏門。季郞還自早騰騫。元䂓不淺南樓興。文擧頻傾北海樽。敢以獨賢辭國難。惟將一節答君恩。歸朝正落春風後。無限烟花擁使軒。其二曾到江南水竹居。一陂門外散芙蕖。身閑不著潛夫論。機靜唯看種樹書。何事老供浮海役。秋風辜負愛吾廬。平波如縠魚龍狎。好賦新詩爲起余。</text>
<title>九日感懷</title>,<text>扶風九日望鄕臺。木落寒聲淅瀝回。浮世半生全潦倒。百憂雙鬢獨徘徊。縱携子美窮千磵。誰與淵明送一杯。莫道黃花無意緖。明朝應待使君來。</text>
<title>次君奭韻</title>,<text>由來活計具文房。茶竈蕭然對筆床。長路關心那自適。舊遊回首轉堪傷。寒林過雨全無葉。殘菊凌霜尙有香。萬種窮愁元結習。不須離得涸陰鄕。</text>
<title>殿中御史禊帖</title>,<text>御史臺前趁曉霜。殿中呵辟倍輝光。威稜終古淸朝著。任遇于今異夕郞。羣彦共輸肝膽照。幾人留得姓名香。試看一幅傳神處。和氣薰然覺滿堂。</text>
<title>三月十三日夜</title>,<text>梅花落盡杏花殘。景物撩人不自寬。春月勝如秋月色。暮年那似少年看。絶無朋友來相過。只有妻孥與共歡。悄悄一杯還易醉。望中星斗正闌干。</text>
<title>舊患歷節之風。倐復示兆。漫爾信筆。</title>,<text>滿城花柳獨關門。情景蕭條嘿不言。舊病侵尋春暮日。歸心迢遞海邊村。迎醫無復萬金藥。對酒空孤一玉樽。信命工夫今更負。可堪肢軆遍鍼痕。</text>
<title>赴畸翁宅飮醉。朝起書此邀之。</title>,<text>西郭彤雲開夕暉。共君沽酒典朝衣。池中菡萏花無恙。井上梧桐葉已飛。須惜年光垂晼晩。莫辭身世醉芳菲。今朝又起相思意。白飯靑芻計不違。</text>
<title>寄題許春容 㮨 近水亭</title>,<text>江源初出五臺山。流到園陵曲作灣。誰向此中甘蠖屈。絶憐員外謝鵷班。水明殘夜茅亭白。苔長深秋釣石斑。任是洋洋飢亦樂。衡門無乃太淸閑。</text>
<title>送澤堂赴杆城</title>,<text>皆骨山前盡勝區。永郞湖畔卽淸都。天心許借騷壇伯。慈養須煩竹使符。王母蟠桃獻遐壽。麻姑麟脯出行厨。棠花謝後楓如血。無限秋光滿去途。其二作者當今可略言。澤翁谿叟並稱尊。主盟誰擅葵丘會。經國難誣魏帝論。休道文人無實用。極知儒術有專門。從敎蜀郡同齊魯。絃誦洋洋處處村。</text>
<title>秋露如珠</title>,<text>鮫人淚被桂宮收。價比梁王照乘優。團作枚枚鍾水德。垂來夜夜趁金秋。漢家仙掌資靈藥。唐殿階花沃渴喉。肯數滿池荷葉上。成虧唯與雨師謀。</text>
<title>和畸翁南征錄</title>,<text>與李敦詩 時白 宿水原。用水原客舍韻。爽氣初生細柳營。更逢雲日媚新晴。極知交誼無窮達。叵耐歡悰異送迎。槁葉受風終夜下。方池得月十分淸。樽前分付歌兒道。莫唱驪駒唱太平。柯亭午飰用大興南樓韻林亭午飰亦隨緣。欲坐蒲團避日遷。秋色一年凋隴樹。寒聲盡日在山泉。平生不負鸕鷀杓。豪擧休論玳瑁筵。惆悵去家千里客。故園書札若爲傳。</text>
<title>送人按湖南</title>,<text>小閣孤燈酒復淸。送君何計共傳觥。關河迢遞人將遠。年紀蹉跎鬢各明。伏枕已甘門寂寞。感懷偏惜歲崢嶸。扶風完府無多地。只是雲泥不勝情。</text>
<title>夢得一聯曰。六銖衣薄淸明節。五石瓢空濩落身。玆何祥也。爲足成之。</title>,<text>四十居然白髮人。生涯堪笑亦堪顰。六銖衣薄淸明節。五石瓢空濩落身。客去衡門仍返鎖。酒醒虗閣已蕭晨。章臺便面還多事。自愛吾廬隔軟塵。</text>
<title>送載叔赴同福</title>,<text>南州五馬去翩翩。好與春光較後先。自有江山稱赤壁。况兼樓觀挾飛仙。同福。有赤壁江山勝絶。有亭曰挾仙。 羹煎雨後騈頭笋。鱠刴盤心縮項鯿。只是吾兄遊岱久。乘龍行色倍悽然。載叔。爲余亡族兄之壻。今且經由聘家。</text>
<title>送林實之 㙐 赴淳昌</title>,<text>扶將鶴髮錦江湄。捧檄歡悰我獨知。自是宜城其實郡。淳昌。降號爲縣 况兼小陸與同時。秋先沙戶供鱸鱠。春靜山村長犬氂。恫悵竹亭烟雨裡。敎誰相對一枰棋。</text>
<title>送鄭濟源 沇 赴綾城</title>,<text>極識靑雲阮仲容。一麾猶得領雷封。名園脩竹踰千箇。古縣繁花欲萬重。自是陽鱎難可近。不妨徐孺與相從。離筵飮罷無歸處。舊社凄凉只嗣宗。</text>
<title>伯游兄守扶餘。余於歸覲之路。歷入則故人李直夫 敬輿，鄭任之 弘任。俱在此邑。趙叔淸 邦直，柳上舍 東秀。自林川亦來會。仍成三日之遊。別來悵然。口占却寄。</title>,<text>不謂扶餘多故人。相逢俱是宿心親。山河無恙烟霞老。城郭周遭草樹春。樽酒留連三日醉。風塵珍重百年身。分攜步步堪回首。江鳥江花捴愴神。</text>
<title>送叔淸赴淸州</title>,<text>丈人高誼見交情。幾載龍門得御榮。極識袁安乞懷縣。非關嚴助厭承明。樽前彩舞秋如水。樓外靑山月滿城。淮海相逢舊令尹。指直夫 也堪淸凈繼賢聲。</text>
<title>殿中御史禊帖</title>,<text>冠裳纔整曙鍾催。相率追趨御史㙜。日向諸司監事罷。時從大禮押班回。偸閒適會流金節。乘興堪浮太白杯。報爾傳神良史道。不妨兼寫玉山頹。</text>
<title>金別坐深源 海壽。罷官歸鄕書贈。</title>,<text>一官憔悴世途非。南郭今朝匹馬歸。無恙故山薇蕨味。却尋初服芰荷衣。眼前且自進杯酒。物外誰能爭釣磯。若死留君那可得。百年榮辱捴忘機。</text>
<title>李生來致子容書。口占却寄。</title>,<text>珍重金堤太守書。遠從鈴閣到茅廬。千金未足論高價。一字眞堪慰索居。暮境親朋星散後。滿腔離恨葉凋初。遨頭縱有盈樽酒。誰與傳杯鱠鯽魚。</text>
<title>丁丑四月十四日。曉夢扈從謁聖廟。拜沾法醞。題詩以志。覺而雖不能記其詩。君臣一堂。森然在目。不勝感舊之懷。和淚有作。奉畸翁求和。</title>,<text>芙蓉苑裡尙邊愁。不分鸎花滿帝州。魂夢豈知時事變。簪纓同享太官羞。五陵終古浮佳氣。三戶于今盡拙優。爲報羣公各努力。聖恩何以答山丘。</text>
<title>諸友飮散。獨汝固留卧。余病酒斷飮。守至夜分。獨坐口占。</title>,<text>獨坐虗堂夜未央。一庭微月吊寒螿。難同子美開涓滴。枉遣相如典鷫鸘。眼底滄桑元自慣。鬢邊霜雪太何忙。二三親舊還無恙。須信相逢老更狂。</text>
<title>舡頭。次子容留別韻。</title>,<text>新秋雲日媚晴天。樹影江光相映鮮。世亂倍添離別恨。情深故駐送歸舡。眞同孟老堪銷骨。任是莊生未解懸。極識前期非爛熳。蹔時分手亦悽然。</text>
<title>別仲文赴杆城</title>,<text>消息眞傳亦解憂。連床誰料復神州。長沙旋袖何妨拙。王粲開襟揔是愁。異域星霜淹弟妹。百年松栢愴山丘。秋風不少籬邊菊。欲把離觴淚已流。其二嶺東風物久神飛。送汝飜驚舊意非。擧目千村隨鳥竄。傷心幾處泣牛衣。身於夢境猶垂淚。酒與愁城暫解圍。莫道瓠瓜偏自繫。擬將雙屐趁春歸。</text>
<title>送趙子長 啓遠 赴安岳</title>,<text>秋盡西郊落木風。臨歧相對兩衰翁。身從老大偏傷別。時到艱危不諱窮。蒿目創殘灰燼後。苦心期會簿書中。平生知舊晨星散。忍聽酸嘶失侶鴻。</text>
<title>余年僅充丁。卽爲別雲劒。今已三十年餘。自廢爲僇人。不復作此役者。又十五年所。丁丑之冬孟廿日。上親臨放榜。余以雲劒入侍。感述却寄同役永安都尉。</title>,<text>血泣追諐今幾年。那知再近五雲邊。爐烟入袖身猶馥。天語銘心涕自懸。刀佩紫皮還似舊。人添白髮已非前。所嗟筋力今垂盡。無奈趨蹌沛又顚。</text>
<title>謝洪白川 柱一 再書饋贐</title>,<text>珍重前江雙鯉魚。秋來再得故人書。多情遠餉靑州蠏。饞口堪拋孟信葅。賦就停雲聊寄意。車閒下澤已逃虗。平生謝眺驚人語。取次傳筒莫遣踈。</text>
<title>簡問子時</title>,<text>何來數首逐臣詩。照眼瓊琚喜且悲。蘭珮沅湘迷遠望。楓林關塞渺交期。藥臺忽入囚山賦。鐵瓮還低栫棘籬。傷虎廿年餘涕淚。不禁今日爲君垂。</text>
<title>送黃子由 㦿 赴延安</title>,<text>荷花十里古延州。知府行春正黑頭。北海樽供文擧客。宣城山近謝公樓。京師蒙福還今日。比邑稱神未十秋。惆悵餘生長瓠繫。無緣一共美人遊。</text>
<title>戊寅元月十日夜夢行祀初罷。曙色熹微。余呼一句曰。晨鴉飛散氣稜稜。其下一句不能記。 適金伯厚 堉 在傍曰。吾當續。聯呼曰。自是歸來何所業。仍曰。此謂經變之後。亦無大段著緊施措也。余卽屬對曰。只緣宿昔轉多懲。語卒而覺。爲足成之。</title>,<text>晨鴉飛散氣稜稜。東眺扶桑日欲昇。自是歸來何所業。只緣宿昔轉多懲。天時陽九偏摧骨。世事朝三獨撫膺。敗局尙堪高一著。羣公努力莫徒矜。</text>
<title>寄湖南元觀察子建 斗杓</title>,<text>完山幕府碧油開。晉國何論保障哉。潁上冦君還一歲。劒南嚴武已三迴。子建。再授廵使。一爲完尹。 淸秋燕寢烟光裊。良夜胡床月色來。揔是主恩深似海。不須頻上望鄕臺。</text>
<title>次淮翁韻却寄</title>,<text>暮境駸駸帶减圍。親朋落落更誰依。鞭從士雅驚先著。詩就蘇翁恨未歸。壠上人龍還遇遯。世間雲狗幾成衣。何緣一去歌輪奐。惆悵浮生計漸違。其二山勢周遭兩水潯。十年枌社已成林。侵扉汀雨添詩興。滿壑松風生道心。漁艇乍飛衝急潦。釣綸頻捲就繁陰。羊求蓬徑前期在。世事如今且陸沈。</text>
<title>子建。次韻以酬再疊却寄。</title>,<text>關塞風塵黯未開。五陵猶喜氣佳哉。故人建節熊轓遠。一札先秋鴈使廻。作頌堪敎浯石刻。傳筒無恙浙東來。平生交誼幽明在。轉信君心是鏡臺。</text>
<title>次韻金秘書 鑑 仍充別語</title>,<text>載酒何人與問奇。案頭玄草是襟期。從心晩就芸香日。尋賦催歸枌社時。南國霜遲荷未褪。東籬秋近菊先知。只憐淸渭應懸念。回首那堪兩鬢絲。</text>
<title>寄子建驪江謫所</title>,<text>欲贈文無淚已垂。春明門外卽天涯。生平孟母三遷訓。珍重王孫暮出兒。可是離魂迷渭水。休敎逐客怨江蘺。不妨飽喫驪州飯。細和牧翁千首詩。</text>
<title>發坡州寄遲川相 奉使瀋陽時</title>,<text>石田霜落始微收。原野蒼茫一望愁。王事豈曾私七尺。男兒要不媿千秋。溪隨岸勢回偏急。雲與嵐光濕未流。三十歲前同社友。忽驚今又共行輈。附次韻 遲川霜落前峯積靄收。一條寒玉瀉新愁。黃花赤葉屛間畫。翠壁丹崖鏡裏秋。汲井暫須蘇渴。肺臨盃忽復憶詩。流夕陽催路怱怱。發無限靑山送客輈。</text>
<title>平山曉起示柳行臺 淰</title>,<text>東方報出啓明星。半壁殘燈耿耿靑。孤夢不知身已遠。幽懷無賴酒初醒。乾坤坱莽嗟難問。歲月飛騰苦未停。擧目村閭蕭瑟甚。籬前一犬忍堪聽。</text>
<title>黃州城下感述 表叔柳節度。始築此城。親操版鍤。編於卒伍。竟以勞瘁卒于軍。今移節度鎭於正方城。此爲廢城。</title>,<text>道是韓公舊築城。廿年人事儘堪驚。從看萬里輸豳幣。誰絶當時拔漢㫌。驃騎營長風雨急。蛟龍匣冷雪霜明。傷心嘔血酸辛意。唯有遺氓淚濕纓。</text>
<title>過浿江感舊</title>,<text>憶我離玆十六纔。如今卌七白鬚來。漢池乍掘灰新出。遼郭猶存鶴始回。欲問飛雲無舊舫。飛雲仙舫。是蘭堣朱太史顔津舡者。 遙瞻乙密有高臺。江山處處堪垂淚。應被傍人拍手咍。</text>
<title>先叔父吉州公。以萬曆乙卯朝天。卒于安州公舘。今過其下。雪涕有作。</title>,<text>呼臯旅館廿年強。欲問當時淚萬行。赴壑有蛇流景促。歸家無鶴劫灰忙。儀形半夜驚殘夢。恩誼平生結寸膓。新息戒書今已矣。不堪重佩紫羅囊。</text>
<title>統軍亭</title>,<text>統軍亭子國西關。夷夏封疆指顧間。隔岸鶻山圍鶴野。分流鴨水控龍灣。兵前草木乾坤老。眼底河湟堞壘閑。亦識遼城非昔日。不堪重待令威還。</text>
<title>聚勝亭。有感。先大夫壬辰執靮之日。與白沙大父。同處聚勝亭垂二載。</title>,<text>梯飈孤影爲登臨。緬想當時涕滿襟。空有中書撫石感。却殊丞相閉堂心。眼邊夷夏江三派。脚底村閻樹十尋。欲向莒城徵舊蹟。後人應復吊知今。</text>
<title>夕投十里堡。偶閱唐詩。用李君虞飮馬泉韻。</title>,<text>城外長川生晩烟。城邊兒女汲寒泉。遼山背指無多地。瀋野平看只有天。舊夢忽徵行役裡。新愁稍失喚醒前。路人莫問輶車使。白首餘生五十年。</text>
<title>贈閔弼善 應協 金司書 宗一</title>,<text>兩君標擧對雙淸。梁楚由來得此聲。漢室曾傳七葉貴。孔門元擅四科名。南冠萬里相逢地。西塞經年太瘦生。看取一陽來復處。極知天道亦虗盈。</text>
<title>瀋館寄贈魯直</title>,<text>病醉緣君復一中。豈知殊域笑談同。輶車塞外逢長至。志士人間易老翁。萬事已拚心似木。百年贏得鬢成蓬。豫愁來日河梁別。不禁千行淚灑風。其二浮世休論羿彀中。南冠情思古今同。張騫此去窮殊域。韓孺由來共禿翁。隴水凄凉流束楚。塞天寥泬暗飛蓬。平生不解登樓賦。何事開襟向北風。</text>
<title>十月初三日。離瀋中。翌日。投遼東。望舊遼東。有感。</title>,<text>新遼東對舊遼東。粉堞頹垣苦不同。誰料滄桑遽如許。極知天地亦無功。文皇山上風烟老。太子河邊雪月籠。欲向傍人通廋語。誰敎能解有芎藭。</text>
<title>宿狼子山曉發</title>,<text>戴星行色五旬中。弊盡羊裘鶴野風。黃汙人衣眸欲眯。白連邊草望難窮。一身元似土間螘。萬里倐成泥上鴻。試問嵯峨靑石嶺。古來能閱幾英雄。</text>
<title>雨雪後滿月極明。大風不休。曉發嘉平舘。有作。</title>,<text>雨後頑雲欝未收。曉來寒月霽光流。高籬雪似封函谷。曠野風疑觸不周。氷路何如泥路滑。歸人全勝去人愁。五更燈火催明發。欲上行軺更攬裘。</text>
<title>魯直。步余見懷之什。因急郵報謝。再疊却寄。</title>,<text>塞風千陣射眸酸。回首秦關夢亦寒。鄭重襟懷書遠到。龍鍾衫袖淚猶殘。病辭從事難投轄。老較中書欲免冠。春色故園深似海。幾時携手與同看。其二一脚偏枯膝又酸。閉門虗巷忍孤寒。夢君頻夜情元苦。投我新詩氣未殘。中澤忍歌鴻鴈什。通班多戴鵕䴊冠。書生話舊傷懷抱。眼暗塵淸未易看。</text>
<title>送汝擴按海西</title>,<text>齊年萬事未參差。以我摧頹子可知。極識才猷堪黼黻。不瑕筋力已衰疲。川原蕭瑟村墟逈。皮幣頻繁使价馳。借問廵宣蒿目地。欲將何策報丹墀。</text>
<title>聞柳學士 淰 將赴灣上。計甫三歲中。三作此役。不任嘅然。詩以寄意 進退格。</title>,<text>老子陳踪夢亦酸。况君三度赴龍灣。烘炎却較祁寒苦。從事何如御史難。重幣卽今嗟鄭國。崇墉終古失秦關。時危相送偏惆悵。也遣書生不離鞍。</text>
<title>送士深按湖西</title>,<text>中興方伯黑頭公。白玉麟符出紫宮。暘谷昔曾扶瑞日。莒城今復仗精忠。香凝燕寢凉如水。江抱譙樓曲作弓。孟博澄淸猶下策。要看三錫在師中。</text>
<title>送從弟季淵 渟 通判完山</title>,<text>少年標致阿連詩。不謂騰鶱太較遅。此去且憑毛義檄。向來俱許馬良眉。萬家古井花如海。十里長堤草勝絲。坐想彩衣群從會。只勞魂夢鎭相隨。</text>
<title>送權使君 伉 赴淸河</title>,<text>江村寂寞少微星。滄海桑田夢已醒。孟氏孤鸞仍禍酷。郭生五馬更零丁。潮聲夜落伍員廟。山色晴連謝眺亭。欲向離筵歌一曲。滿腔哀怨不堪聽。</text>
<title>送景輝按嶺南</title>,<text>兵戈五載始連床。又賦南藩送別章。相對兩翁俱舐犢。時喪女孫。景輝亦屬有喪明痛。 向來萬事已亡羊。威鏖海祲收殘暑。仁浹民巖扇晩凉。亦識有身爲大患。可容田畒樂耕桑。</text>
<title>寄義州沈使君 之溟</title>,<text>東國西門古保州。美人爲政敞譙樓。封疆擘畫華夷界。物色分留今古愁。堞壘可徵齊在莒。瘡痍何翅魯攻鄒。江花江水無終極。只是人情涕自流。</text>
<title>送閔寅甫 應協 赴三陟</title>,<text>夢裡遼天風射眸。當年共弊黑貂裘。交情歲晩偏相倚。別意時危逈自愁。丹竈堪成葛洪藥。靑山不負謝公樓。長川五十行春地。能記殊方並馬不。</text>
<title>漫成</title>,<text>秋風欲謝决明花。獨卧高齋感物華。白板已無今雨客。靑門思種故侯瓜。餘生任似維摩詰。起死難逢古押衙。自是鍾情難忘處。不妨見笑大方家。</text>
<title>重陽獨坐感懷</title>,<text>二等荒堦菊有香。老來誰與作重陽。風威欲捲茅茨屋。霜色先濃薜荔墻。撫己忽如猶少壯。懷人無奈半凋亡。坐聽呼唱門前路。底事奔趨日日忙。</text>
<title>醉題李生 師聖 溪廬</title>,<text>喜汝茅廬澗水潯。坐來眞覺愜吾心。田經潦旱有豊歉。石飽風霜無古今。自是偏憐靜散地。那能不動短長吟。憑君記取東西瀼。一斗村醪好共斟。</text>
<title>得子容書却寄</title>,<text>別後襟懷慘未舒。寂寥誰問病相如。停雲自入淵明詠。落月偏窺子美廬。都把是非輸夢幻。只憐身世等籧篨。傷心蘭室寒於水。膓斷畸翁一紙書。</text>
<title>因河姪歸。寄柳守而 汝恪。</title>,<text>明洲 守而自號 眠食近何如。去傍靑山好結廬。舊業囊中景純術。新耽肘後越人書。籠來能語先生鴨。焚却隨身學士魚。惆悵北門詩共詠。老夫猶自獨虗徐。</text>
<title>送許使君 檍 赴遂安</title>,<text>河梁別淚在衣巾。豈意相逢故國春。內外一官均雨露。西南何地不風塵。蜂衙暖日家家閙。樝子嚴霜顆顆珍。只有周詩歌澤鴈。那堪蒿目向餘民。</text>
<title>重陽後夜坐。感懷口呼。</title>,<text>半世關門雪滿簪。誰憐四十九光陰。眼前凡楚存亡事。夢裡彭殤壽夭心。自是邵平輕萬戶。如何范蠡致千金。平生蘧瑗知非意。未到新年已不禁。</text>
<title>九月十九日。爲季弟 澬 初度日。與哭別海中。今已四歲。世亂未夷。未易合倂。雪涕以書。時仲氏已挈庶母庶弟及其家小。用今月七日。歸峽中矣。</title>,<text>三人各瘦果誰強。最是憐渠少廿霜。此日正逢初度日。他鄕能似舊居鄕。余衰去死應無幾。仲病携家且自藏。曾恠杜陵多苦語。那知老我便身當。</text>
<title>卧龍菴</title>,<text>矢心興復攘奸兇。萬古南陽一卧龍。正直猶憐廟前樹。淸高幸拜畫中容。題顔二字當時號。尙友平生曠世悰。回首神州豺虎亂。出師遺表更愁儂。</text>
<title>秋且盡而子時以詩來。次韻却寄。</title>,<text>秋聲無杵共同隣。古詩。有隣杵共秋聲語。 只有霜楓樹樹新。逝水知應歸大壑。夕陽看漸下重闉。唯從岱嶽懷亡友。指持國。 况耐湘江隔故人。草罷少陵存沒句。擧頭何地更心親。</text>
<title>次郭宗予 希泰 韻</title>,<text>不向長沮強問津。暮途田野著閑身。吹噓無賴河東賦。得失從他塞上人。莫倚郊詩寒亦好。要憑鄒律歲將新。東風獨酌秦城酒。幾日能敎弟勸頻。</text>
<title>辛巳立春日卽事。戱爲誹諧體。</title>,<text>五歲孫扶五十翁。相將諧謔試春風。呼來馴鴿來階上。叱去飢烏過屋東。心似死灰長不起。醉隨晴雪易成融。追思少小先朝事。首飮屠蘓紫禁中。</text>
<title>驅儺日。獨坐懷舊。雪涕以書。</title>,<text>金吾除夜進儺辰。憶在先朝侍紫宸。銀燭兩行頻見跋。朱衣十隊亂吹唇。酒從中貴唯三爵。賜酒。例止三盞。 盤下天厨盡八珍。勝事秪今如一夢。不堪垂淚向傍人。</text>
<title>輓尹含章 元之</title>,<text>三十餘年弟蓄君。那知遽此死生分。兵餘每惜仍炎徼。病後偏驚已白紛。象設虗堂非舊寢。牛眠新壠卽孤墳。撫孤杜子無窮意。淚洒黃驪日暮雲。</text>
<title>送子長赴瀋陽</title>,<text>西河館裡昔經過。膓斷南冠奈爾何。紅日似從平野沒。黃塵偏向大荒多。江氷八月常先結。蘆酒千鍾亦未酡。出郭送君無限意。強禁雙淚一長歌。</text>
<title>送柳學士 淰 謫興海</title>,<text>爲君曾賦送行詩。尙念衝炎擁傳馳。何意陳情成禍謫。却從甞藥別嚴慈。三春草接朱垠地。五夜魂來黑塞時。道是兵塵不到地。暫敎年少下書帷。</text>
<title>送李子範 時楷 赴襄陽</title>,<text>大堤兒女習池傍。翻寄新腔替遠將。太守自是香案吏。名區何讓白雲鄕。霞烘萬道羲車輾。風攪三庚佛骨凉。來往魚軒應有煒。襄陽之弟。曾守韓山。 嶺東湖右揔龍光。</text>
<title>送宋使君 國準 赴端川</title>,<text>賦就東征逐子歸。斑衣紫綬兩光輝。去時紅藕花初發。到日黃楡葉盡飛。和我能無投玉案。憐君猶未度金微。關門虗巷偏愁絶。今雨來人轉覺稀。</text>
<title>送趙司書 全素 還瀋陽</title>,<text>日送南冠楚奏行。况君纔返又西征。林當古塞先秋落。水傍愁人徹夜鳴。滿袖龍鍾餘舊淚。臨歧驪曲謾新聲。從來消息堪遵養。珍重商顔羽翼成。</text>
<title>謝季明索詩</title>,<text>當年湧出漢挐山。今日輸君節制閒。任是提封鯨浪外。何妨談笑橘林間。魂來無恙靑楓樹。人遠空瞻紫氣關。惆悵餘生俱半百。錦城雖樂不如還。</text>
<title>柳子受 文錫 錄亂後所作爲一卷遠贈。敢拈其中見懷之什。次韻却寄。</title>,<text>回首游踪似隔塵。亂餘無賴宰官身。晨星海內誰同調。碩果天涯只若人。鵝罽新縫猶自煖。狙公長策未全貧。羡君不識推擠事。一味淳和是道眞。</text>
<title>送李貳師尙輔 景奭 赴瀋陽</title>,<text>商顔羽翼戒行輈。孤館居然似楚囚。翻曲那堪賦黃鵠。出關非爲御靑牛。平生言行惟忠敬。浮世榮枯是贅疣。欲向上林看鴈足。棣華寒色不勝秋。指德雨弟。</text>
<title>送子建使瀋陽</title>,<text>中天二十四譙樓。百里無花雪報秋。舊色凄凉關上月。新聲嗚咽隴頭流。時危七尺輕相試。歲暮高堂逈自愁。只有當歸堪折寄。不須含笑贈吳鉤。</text>
<title>送申督郵汝萬 翊全 赴居山</title>,<text>浮世榮枯本一般。誰將內外重輕看。山河等是天王地。逐客非關學士官。雞喚夢魂宵苦永。馬驅氷路髀先殘。從他善惡皆方便。要使邊氓識鐵肝。</text>
<title>讀亡友谿谷稿感述</title>,<text>故人遺草一家言。半是朋尊昔共論。已讓退之呑篆語。那期傅說上星魂。百年高誼書紳在。滿座春風入夢溫。仍憶畸翁三載病。更無酬唱到柴門。</text>
<title>次仲文感懷韻</title>,<text>澒洞憂端撥未除。強憑烏几涕沾裾。那從容鬢驚遲暮。不是陰陽厭慘舒。幾日能同雲外鴈。當時枉笑鼎中魚。平生極識身爲累。却羡人名號子虗。附原韻 中峯一滯京華逼歲除。自憐腥祲汙衣裾。身同病鶴飢猶唳。跡似歸雲靜不舒。世態固知甘燕雀。天心何事護鯨魚。書生長慮憑誰達。獨抱羲經問太虗。</text>
<title>古人以元月旣望。爲耗磨辰。試筆欲抒感懷。柳子受書適至。因爲足成却寄。</title>,<text>紛紛前夜踏橋人。默想當時媿老身。舊疾捴緣婪尾酒。今年又到耗磨辰。寒添薪價厨烟少。㬉轉山容旭日新。惆悵山中餘石友。欲酬高唱倍傷神。</text>
<title>次韻成都事 就學 壓海亭</title>,<text>海右由來此古亭。天開面勢界沙汀。憑欄怳聽鮫宮杼。拓戶平看蜃閣欞。鷗是底心浮片白。山從何郡送遙靑。靈臺別有虗明地。上下淸光共月星。</text>
<title>送李甥以質子赴瀋</title>,<text>謝連纔返送何甥。默念吾家骨亦驚。尙下三聲關外淚。那堪萬里瀋中行。滔滔江水元無極。草草人生謾有情。任是百年蝸兩角。天機何地不虗盈。</text>
<title>寄隣友</title>,<text>羡君樽酒寄深悰。破盡愁城百二重。當戶山光來燕寢。滿庭花影散吟筇。名浮身外都如幻。道大人間且自容。潦倒憐余偏苦海。枯顔皺臉更難丰。</text>
<title>送奇端川 晩獻 謫振威</title>,<text>問君關塞折腰餘。何事風塵又謫居。極識無辭白慈母。空敎臨夕倚門閭。新秋苦雨蛙生竈。長路將歸犬入裾。自是通家今二世。不堪摻袂倍愁余。</text>
<title>送洪行臺 柱一 赴海運</title>,<text>闌風伏雨亂蛙聲。別意悽迷黯自驚。使者不妨滄水去。行臺猶帶絳冠榮。乾坤餉我詩千首。歲月看他奕一枰。牙述扶寧曾久客。憑君問訊舊書生。</text>
<title>次韻淮翁白雲樓</title>,<text>黃金榜子白雲樓。樓枕東淮江水頭。持贈不妨貞白隱。長隨無恙謫仙游。樽前客滿誰題鳳。身外忘機可狎鷗。鍾鼎山林兼享地。應憐苦海獨沈浮。</text>
<title>送呂賓客子久 爾徵 赴瀋</title>,<text>瀋雪先秋三丈深。送君西去若爲心。黃公自是商山老。莊舃休煩越客吟。遼鶴不歸雙翮皓。秦烏猶作滿頭黔。賓師強半元吾輩。無賴甘棠在塞陰。</text>
<title>送李師魯 德洙 按關東</title>,<text>暮途偏覺丈人眞。和氣薰然勝飮醇。主爵秤心方屬望。分憂蒿目又行春。䟽榮三代綸音賁。報政周年惠化新。仍憶先君手植桂。秪今應作老龍鱗。</text>
<title>癸未元曉。將赴闕。口呼志感。</title>,<text>五十今朝又二年。先朝行樂夢依然。不從力政鄕無養。禮。五十不從力政。又曰。五十養于鄕。 可是成書子莫傳。羲之。五十成書。 天借新春動幽谷。人如夕日薄虞淵。餘生所祝烟塵息。長得兒孫在眼前。</text>
<title>次仲文元日韻</title>,<text>後飮屠蘓敵曉寒。老人偏覺帶圍寬。情悰惝怳悲憂集。筋力衰頹步武難。莫向頭邊羞白髮。還從手種長蒼官。須知華祝非眞境。惟願家邦鎭共安。</text>
<title>送趙使君 灌 赴黃澗</title>,<text>山磵湖西兩小城。煩君符竹後先行。盤無團蟹淸秋味。林有寃鵑白晝聲。睡起高樓催茗啜。印封虗匣任苔生。隨緣豊儉何須問。令長由來亦已榮。</text>
<title>輓姜相復而 碩期</title>,<text>承華昔賀咏關雎。萬事蒼黃百六初。漫說七年生角馬。那堪千里報哀書。宮官忍奉新芬苾。驛使還非舊起居。最是周文又聖德。懸知寶曆到千餘。其二廊廟儒林始得公。佇看澆俗返淳風。極知斷斷優天下。誰料諄諄似夢中。里近高陽餘慶在。世推楊綰易名同。傷心二世通家誼。亦爲吾私淚洒空。</text>
<title>國舅趙大亨周甲初度</title>,<text>親開沙麓慶千年。布素居然不改前。粉署那淹褚季野。雲臺却遜馬文淵。懸弧霽景秋疑洗。周甲韶華鬢未宣。試把蟠桃種餘核。他時留待子如拳。其二平生世講許隨肩。結髮交期到白顚。天祚宜家壽偕老。人推難弟璧雙聯。春光滿座飛波外。喜氣排寒戱彩邊。從此約過三十載。爲公堪和抑詩篇。</text>
<title>偶閱唐庚文錄。有次韻留別詩。有曰。白頭重踏軟紅塵。獨立鴛行覺異倫。往事已空誰叙舊。好詩乍見且賞新。細思寂寂門羅雀。猶勝纍纍塚卧麟。力請宮祠知意否。漸謀歸老錦江濱。味其詩意。宛與今日情悰相符。盖遲暮蹉跎之感。惟以歸休爲第一義。不覺慨然。輒次其韻。</title>,<text>卌載朝衣久染塵。相逢臭味各殊倫。滄桑眼底朱門換。雲雨人間白首新。韓子甘爲一虫蠧。徐家幸有兩麒麟。秋風坐想鱸魚鱠。爲是枌楡在海濱。</text>
<title>送寅甫赴光州</title>,<text>東還屬耳又南征。徵札除書較孰輕。榮宦由來稱刺史。直廬非爲厭承明。枳林霜早金丸重。竹葉風微綠酒淸。任是河陽花滿縣。恐敎潘岳更傷情。</text>
<title>送振甫按關東</title>,<text>湘潭子舍淚痕邊。長憶周旋奉二天。自是曠懷無縛束。况蒙高誼許留連。席前菡萏樓同倚。馬首棠花輿共聯。惆悵餘生俱白髮。不堪重上別離筵。</text>
<title>有感卽事</title>,<text>關門百感自多端。卧聽秋風淅淅寒。往事凄凉那忍說。後生硉兀未敢干。從他門外車如水。嗟我人間舟下灘。惆悵山中舊相識。轉思携手話艱難。</text>
<title>送朴觀察 遾 按湖西</title>,<text>身媿當年馬北平。看君項領已全成。咽喉水陸梯航路。襟帶山河戰伐名。小國偪居同鄭代。中興方伯卽荀生。傷心峴首人千古。猶有銅鞮是舊聲。</text>
<title>感述</title>,<text>非關閒靖愛吾廬。只是畸孤任索居。數步扶筇粗自了。百年伏枕更無餘。癡逾王湛猶看易。窮似虞卿不著書。時聽傍人談世事。轉愁羇迹未逃虗。</text>
<title>送李子木 梣 赴金溝</title>,<text>存沒驚呼久熱膓。更堪生別又霑裳。浮生莫說榮枯異。暮境偏嗟聚散忙。川劃墟前沙白白。村圍衙外樹蒼蒼。回頭廿載經行地。長憶盤筵擘蟹黃。</text>
<title>送樂天使日本</title>,<text>道是留侯似婦人。何緣殊域壯遊頻。出關纔草張騫志。泛漢將窮析木津。海色催昇中夜日。花光較早上林春。方知水底鼇無數。戴得仙洲次若鱗。其二圃老淸風二百年。分留物色到君邊。龍宮新長珊瑚樹。越殿初開玳瑁筵。裝謝百金垂槖返。詩成千首任人傳。追思昔送萊山日。却恠當時亦泫然。</text>
<title>送趙日章 絅 贊介日本</title>,<text>泥塗甲子限仙曹。每向雲霄想望勞。趙國由來重狐腋。武城當日惜牛刀。槎通銀漢星躔動。詩播扶桑紙價高。聽說白華吟正苦。不妨歸槖獻蟠桃。</text>
<title>送百源兄赴益山</title>,<text>愚弟賢兄一紀差。相看鬚髮兩堪嗟。來炊洛下經年桂。去種河陽滿縣花。得意一麾猶闊別。傷心萬事更無涯。春風夸澤新蒲長。應爲裁鞭掛郡衙。其二箕王故國慣經行。鯽鱠松醪倍有情。一樹山茶猩血色。萬竿園竹鳥啼聲。南通碧骨堤邊路。北鎭金河嶽上城。遙想石灘春蟹上。不堪饞口已津生。</text>
<title>輓李省吾 惕然 大人</title>,<text>風樹搖搖不蹔停。緬懷深墨淚先零。微官休恨二千石。偕老能開八十齡。虗輟靑驄辭漢闕。驚聞白鶴下陶庭。傷心聖善猶堪養。莫以欒欒損舊形。</text>
<title>送南澤之 銑 按湖南</title>,<text>曾客朱垠過十春。當時猶幸未風塵。瘡痍天地還今日。棨戟西南獨一身。苑裡邊愁新涕淚。沛中王業舊人民。知君兩手同鼇骨。好拄層空報北宸。</text>
<title>輓君奭玉娘</title>,<text>繩絶銀甁石折簪。人間天上信沈沈。虗垂寶幄同心結。無賴高堂買笑金。燕子樓空從晝閉。羔兒酒在爲誰斟。夜風時拂琴徽動。髣髴床頭聽舊音。</text>
<title>送金友古 尙 按湖西</title>,<text>關東報政廿秋垂。又向湖西四牡馳。薪積漢廷猶拙宦。棠陰周陜更新詩。一年原隰巡宣地。千里江山指顧時。最是林猿啼正苦。憑君爲我問鍾離。妹夫洪進士處深。一家。流離忠州。故及之。</text>
<title>送洪勉叔 茂績 使瀋陽</title>,<text>纔辭御史大夫班。天外安榴許載還。培塿不妨靑石嶺。韶華較早玉門關。相逢重譯憑佗舌。任把千鍾未醉顔。共說輔行聲籍甚。只嗟離索數旬間。</text>
<title>別從弟德雨 潢 謫金海</title>,<text>十連纔喜奉魚軒。世事蒼黃忍更論。北漠五年幽窖淚。南荒一日覆盆寃。懸知雷水終成解。不管氷霜始戒坤。只是無人堪易播。也敎魑魅亦銷魂。其二苦意深情欲語難。滿衣雙淚坐相看。縱然夢賦池塘草。其奈魂驚菽水盤。秋後儻聯鴻鴈影。沙頭空惜鶺鴒寒。預愁來日河橋畔。強道寬懷不自寬。</text>
<title>天中日。登山亭。感述德雨以昨日發去 絶筆。</title>,<text>園林暑薄晩風淸。時物關心淚暗傾。久旱尙敎紅葉澁。早暄先放紫薇明。人間草草天中節。雲外茫茫鴈去聲。骨肉摶沙元自解。不妨參佛證無生。</text>
<title>寄題季淵茅亭</title>,<text>國師巖下白茅廬。十口風塵避地居。千里剩添淸渭戀。三冬唯把壽親書。先春已供辛盤菜。近海頻收丙穴魚。竹塢崇朝啼翡翠。秫醪良夜落蟾蜍。且聽座講眞如道。不用門多長者車。只是池塘春草夢。覺來沾濕謝公裾。</text>
<title>送金丈 尙宓 赴羅州</title>,<text>先友碑陰試欲鐫。靈光一殿獨巋然。江邊更是推難弟。床下元來自少年。喪亂相逢纔北巷。風塵此別又南天。虹橋十里川如練。雉堞千尋岳似蓮。沙戶鰡魚供雋味。竹林翡翠近前筵。騰凌不廢戈矛用。威惠兼操將相權。終古何人虛肺石。秪今斯俗等懷甎。要須仰答分憂意。莫恨曾無負郭田。殘夢任從梁見月。沈愁其奈矢離絃。老成云遠乾坤暮。膓斷干言飮餞篇。</text>
<title>送天章按關東</title>,<text>淸晝啼猿夢亦驚。更堪莊叟皷盆聲。殘齡蛩駏雖同調。浮世鵬蜩奈異營。酒盡沙頭催出節。霜先峽裏著歸㫌。五千道德傳家法。八百藩維攬轡行。幾處籠紗留馬寺。向來衣繡許鷗盟。貊墟融結山川奠。暘谷朝昏日月生。神禹斧飛巖徑闢。帝軒舟在海波平。東床好繼眞遊躅。北隴空餘靡至情。衮衮天機俱信命。紛紛人事足霑纓。休言仙骨元癯瘦。唯把加餐贐客程。</text>
<title>輓李求禮 泰吉</title>,<text>火宿鍾精月出山。山陰深谷有柴關。龎公遺子安偏好。諸葛脩身靜可攀。求禮所居谷名安靜洞。故云。 濂洛案頭書數卷。簞瓢巷口屋三間。逢時偶試中牟政。未老先尋舊賦閒。侵砌瀑聲無晝夜。滿林花色散朱殷。寧敎猿鶴煩相怨。每意砂金得大還。七袠猶憐呂翁枕。一兒已躐諫臣班。塋從合劒芻難奠。世到思蓴路亦艱。亹亹襟懷留簡牘。溫溫儀範隔容顔。尊行凋盡門闌冷。遙向南雲涕自潸。</text>
<title>聞少年多約春遊者。有感。</title>,<text>御溝殘雪欲無蹤。霧柳烟梅認岸容。處處新醪皆美味。家家春服已輕褣。一年花月雖同賞。萬事悲歡苦異悰。游騎莫誇紅叱撥。老人偏似翠龍鍾。枯筇不向門前擲。舊友唯於夢裏逢。只是孫兒常置膝。備將寒儉托吾宗。</text>
<title>送子建按嶺南</title>,<text>湖南三度嶺南初。嚴武賢勞亦未如。鯨鱷于今偃溟渤。龍蛇終古習詩書。愼旃且陟周人屺。叱馭寧廻漢使車。朱徼新聲憇棠後。靑冥舊業勒鍾餘。雪生春色梅先臘。霞建孤標嶽接虗。惆悵庾公淸賞地。那能共食武昌魚。</text>
<title>甲申春帖</title>,<text>倐忽吾生五十三。飄蕭鬚髮白毿毿。先王末歲叨承寵。今上初年忝副驂。自信四休得黃句。誰將七不責嵇堪。都無尊長供趨走。只有兒孫共笑談。但使汝曹身各徤。已拚老物死猶甘。條風幸吹緱笙近。禹啓乾坤雨露涵。</text>
<title>輓徐子順 景霌</title>,<text>髧髫兄事早周旋。驚殺餘生已白顚。衛鶴承恩聯步武。楚猿延禍共憂煎。尋常小集含杯日。取次深情倒廩年。五福箕疇元苟爾。萬金良藥本徒然。牛眠吉兆傳新卜。象設虗堂肆舊筵。百歲交期還草草。不知泉路倘隨肩。</text>
<title>紫元借琴戱賦</title>,<text>我有伯牙琴。十年蛛網深。含情欲有贈。誰是舊知音。</text>
<title>江行</title>,<text>江暗烟無際。天高日易陰。皇州不可見。徒切子牟心。其二洲翁曾化鶴。茅屋尙江漘。晴漲前年約。石洲於辛亥冬。介敦詩邀余。余時怕寒不果行。答詩有云。傳語石翁春日後。共乘晴漲漢江湄。未幾而壬子禍作。 臨門淚滿巾。其三湖海斯人老。高陽舊伴踈。平頭沽酒去。知是石田居。其四天地頻呼吸。龍公恣吐呑。危巖高十丈。猶帶上潮痕。</text>
<title>以慈殿玉候愆和。受命禱松嶽感舊。</title>,<text>憶上扶蘇頂。今來十八霜。余以甲寅。禱雨於此山。 還如典屬國。皓髮始歸鄕。</text>
<title>閏月初四日曉夢陪昇平 金公瑬，延平 李公貴 泛舟。所謂漢江。而及艤厓下。亦似仙遊峯。余見厓上覆盆子結實。一叢爛熟。倚舷手摘。分奉兩公。且以自啗。延平謂朱夏赫曦。余最嗜此果。昇平曰。朱夏有此固也。今十月而有之。無乃靈藥耶。余卽爲詩。以進曰。</title>,<text>兩公同壽國。吾亦壽吾身。他日華陽洞。均成不死人。</text>
<title>發京口</title>,<text>早發漢陽郭。掛席向忠州。終南山一片。盡日入回頭。</text>
<title>蒙綾原大君光臨陋止。索詩甚至。走筆。</title>,<text>萬死餘生在。相看血淚翻。唯將兩手指。彈作感君恩。曲名</text>
<title>過平壤法首橋。感作。奉使瀋陽時。</title>,<text>法首橋頭水。嗚嗚咽復呑。十年寒棣萼。淚濕舊啼痕。指再從兄燁。</text>
<title>望白塔</title>,<text>亭亭白石塔。無語立斜暉。爲報遼東鶴。于今城郭非。</text>
<title>中江望統軍亭</title>,<text>好在鴨綠水。新添白髮還。統軍亭入望。如見故人顔。</text>
<title>偶吟</title>,<text>凄凄階上花。戚戚庭前樹。唯有寒月光。殷勤來入戶。其二落葉易爲積。寒宵不肯明。愁心似春草。一一雨中生。</text>
<title>次李學士 時楳 韻寄意德雨</title>,<text>懷袖非秦女。團圓憶故人。何方風一陣。吹向窖中臣。</text>
<title>原州羅使君 緯素 纔遭喪明之慟。書來。賦此以寄。</title>,<text>鍾情在我曹。解道王生話。膓似車輪周。貌同秋葉敗。其二歡悰隨日去。衰相逐年來。欲把新春酒。無人共此杯。</text>
<title>次天章韻。書李甥扇頭。</title>,<text>要憑書仔細。那得夢分明。只把當歸草。臨歧獨贈行。</text>
<title>次天章韻却寄</title>,<text>才本多爲患。官非老始休。人間饒羿彀。須信一虗舟。</text>
<title>李白捉月圖。爲表叔柳節度 珩 題。</title>,<text>明月在天光在水。以手攬之身翻然。騎鯨飛入太淸去。銀海茫茫生夕烟。</text>
<title>遊長湍。石壁放舡。次君奭韻。</title>,<text>斜鋪練帶染新藍。十里遙山一任涵。惆悵丹厓花事晩。獨留楓葉待霜酣。</text>
<title>輓再從姪 明鎬</title>,<text>粉書那忍向丹㫌。冷落才華秀士名。臨絶琅然數句話。路人猶爲涕縱橫。</text>
<title>送君奭全家舟行赴春川</title>,<text>南舡北舡一時發。齊與行人唱竹枝。約向嘉陵江口望。千般愁思集雙眉。</text>
<title>寄天章</title>,<text>露梁江水若空淸。冠嶽山光似錦明。何處漁舡不堪上。可能同向月中行。</text>
<title>別子容</title>,<text>敎君何地與開襟。湖海風塵亦自深。稍喜靑陵臺畔女。相逢不動白頭吟。其二五子飄飄獨索居。停雲無限近吾廬。何緣逢著前江鯉。剖得都官去後書。</text>
<title>余自結網。室人治絲。舍弟見之而笑曰。無乃窮相者耶。余旣擧仲說詩。天應於我賦窮相者以答之。又賦此解嘲。</title>,<text>病夫數罟自能結。室婦繅車相對鳴。不管人間窮相事。江湖風味足吾生。</text>
<title>承索壁上柳川公和詩。僭爾倚韻。錄奉主守振甫。</title>,<text>百尺樓中氣自豪。先朝良史散波濤。人間蕪絶山頹後。留與聲名北斗高。</text>
<title>楓潭十景。爲李丈 耉俊 賦。</title>,<text>雪峯霽月蓮花一朶出雲間。贏得淸宵白滿山。恠殺便成銀色界。嚮來新下玉妃班。陽嶽歸雲初將膚寸曳輕羅。漸向陶家嶺上多。好是隨君堪卧地。謫仙休賦早歸歌。鑑湖淸瀑劈峽晴雷練㨾飛。散空珠玉落還非。無端滙作靑銅面。疑是新從百鍊歸。鶴巖孤棲避却當年衛懿公。碧厓歸叫半天風。蘂珠經盡香烟歇。背負仙翁上紫宮。集奇雨荷十丈居然玉井姿。不妨銀竹萬行垂。纔斜復整還多態。何似西施醉起時。睡軒風柳誰學希夷第一方。任他神鳥弄鵞黃。仙家不管傷離恨。無恙千絲裊裊長。碓橋觀稼是處黃雲一望收。靑龍宛在水中流。杜家千載連機制。也費陽元盡日留。閒世尋花劉阮休誇杖屨齊。洞天誰復解東西。紅霞遠近春如海。不是漁郞亦自迷。丫溪楓影一貫源頭本兩端。合成楊子鏡光寒。傍人錯道渾如血。看取秋林上下丹。天秘鍾聲淵明當日攢眉心。猶向東林幾往尋。別有杜陵深省處。法雲花雨影沈沈。</text>
<title>邊山古靑林寺下。翠壁削立千仞。舊有海鳥一雙。色靑大於鸛雀。來養雛於此。歲以爲凡。山中謂之鶴巢。因被鷙鳥所驚。不至已十許年矣。</title>,<text>海鶴飛回不復棲。至今巖色有餘悽。蒼苔滿院僧牢落。唯見山禽自在啼。</text>
<title>金上舍曾見鶴巢巖上。有人支筇。服色似緇稍黃。頭似戴巾而不甚辨。呼寺僧同看。已而倐失其所。世或傳此以爲見仙。</title>,<text>淸溪如帶席前廻。雲錦屛風幾疊開。試向鶴巖高處望。卽今還有異人來。</text>
<title>贈同遊朴措大</title>,<text>共踏蓬萊頂上廻。一山紅葉錦成堆。還家定被家人問。那得烟霞滿袖來。</text>
<title>輓德用妾</title>,<text>掌珠纔隕鏡鸞飛。任是剛膓亦濕衣。欲奏哀絃孤鳳曲。興原江上雪霏霏。</text>
<title>五月七日。將發扶風。阻雨不果。獨坐卽事。</title>,<text>一道長堤草綠裙。半山微雨濕流雲。無端歇却西歸馬。坐數湖心白鷺群。</text>
<title>辛未四月。歸覲。賦得望鄕三喜。</title>,<text>蒼蒼一點是邊山。百里長程認髻鬟。喚作故人眞面目。此身知已近鄕關。其二海上孤城城上岑。岑頭朽樹尙餘陰。金堤南畔初相望。家在扶風大澤潯。其三凌陰終古出南門。只與家園作一村。指點堤邊最高頂。喜心翻倒却傷魂。</text>
<title>澤之之赴安岳。余旣爲文以贐。而澤之猶然以無詩爲憾。謂余若不足於君所者。戱寄。</title>,<text>無著元非不足君。強徵詩句亦慇懃。憑題元亮停雲句。試問衡陽鴈幾群。其二逐臣猶得古楊山。南望宸居紫翠間。一種漢庭千石吏。嚴生那與次公班。</text>
<title>和畸翁南征錄</title>,<text>傷沙溪先生。用哭靈筵韻見說丘樊講學時。土床茅屋竹爲籬。傷心梁壞山頹後。傳道何人出絳帷。午飰山店。用過先醉亭韻。滿林寒葉戰西風。籬落蕭然小崦中。聞道縣官徵斂急。四隣杼軸一般空。追悼潛窩 李公命俊號 丈。用懷亡友昌期韻。孤忠只許寸心明。折檻牽裾氣自橫。無賴漢廷餘百鷙。西州門外重含情。懷德雨。用逢德雨韻。逢秋衰鬢亂於蓬。閉戶西風積雨中。更是惠連千里去。斷鴻雲外劇忩忩。其二憑君莫上濟王城。尙有寒潮咽恨聲。風雨落花巖畔路。古堤殘柳不勝情。</text>
<title>大觀有詠盆梅六絶。而谿谷大學士倚韻以賦。大觀又屬和於余。輒敢攀次。續貂之譏。所不能辭。</title>,<text>雪花瓊樹較分明。不待西湖已有聲。任是廣平難賦處。一枝橫去一枝傾。其二乍暎朝暾一倍明。貯之深室靜無聲。貞心不數含章面。錯道新裝國可傾。其三天姿窈窕玉肌明。不受游蜂閙數聲。惆悵靈均多闕漏。爲兄今日我懷傾。其四唐物須憑范譜明。苔鬚數寸著風聲。枝頭莫說鳩飛集。忍以醪酸便不傾。其五冷艶排冬特地明。松風亭下擅詩聲。若爲喚得蘇仙起。三峽詞源取次傾。其六亭亭素手夕陽明。吹落休翻笛裡聲。安得羅浮沽酒肆。一樽同與美人傾。</text>
<title>送畸翁出補金堤</title>,<text>弘文學士大司成。乞得銅章見素情。端爲同胞餘老姊。燎鬚煎粥是深誠。其二長沙太守奉魚軒。翁姊子林得悅。方守茂長。 似舅耽傾北海樽。遙想逢迎歡洽地。十行銀燭到朝暾。其三城西十載酒兼棋。百遍過從意未衰。君去更無知己在。舊時京兆但相隨。其四不少交游滿洛城。非君何地寫深情。南雲如盖亭亭地。任是剛膓淚亦傾。其五從來人事喜乖違。君向南時我已歸。倘得一麾先數載。玉觴何日不敎飛。其六谿翁再赴錦官城。每憶同君並馬行。光景依然吾瓠繫。若爲飛去趁歸㫌。其七平湖十頃只塗泥。曩日誰言夢澤齊。爲報使君須復古。不妨喚作鄭公堤。其八縶駒池亭報早秋。水花晩色足淹留。楣頭剩有群賢句。好把瓊琚次第酬。其九三面環流儘大江。鎭山孤聳俯軒窓。雷封處處皆堤水。指點飛來鷺幾雙。其十南有東津北石灘。中間沃野入平看。西風乍起黃雲滿。耕鑿民生自一般。其十一興福寺前千尺松。寒泉湧吐玉琤琮。回頭六載班荊地。應有當時舊印踪。其十二雞鳴犬吠四相連。閭井閒閒百里邊。只恐秋聲無處著。却裁桑拓鎖寒烟。其十三誰傳范蠡養魚方。金鯽池中一尺強。夜半鈴齋催奏鱠。饔人擎進玉盤忙。其十四磨天㙜與海天㙜。玉色芙蓉向海開。暇日正須乘興去。鶴巖重遇異人來。其十五得重淮陽且召君。吾儕休自賦停雲。終南淸渭俱堪戀。莫論塵寰事糺紛。</text>
<title>子容請急且南歸。夜吟却寄。</title>,<text>終夜芭蕉雨滴聲。可憐燈火伴人明。明朝別後掩門坐。縱有芳樽誰與傾。</text>
<title>戱李佐郞 彬 卜妾。以老杜門庭畏客頻五字。分作絶句。</title>,<text>帷犀穩鎭錦衾溫。不許賓朋刺入門。最是瞻烏丈人屋。也將鸞鳳一般論。其二五色氍毹翡翠輧。侍兒猶解誦黃庭。無端一點春消息。催會牽牛織女星。其三堪笑古人嫠恤緯。莫論眞誥憂生畏。百年穩結赤繩緣。同死芳盟君識未。其四紫陌前頭蘓小宅。何人解竊支機石。鄭莊從此罷邀迎。無賴長安舊賓客。其五憨態嬌聲㨾㨾新。今生預結後生因。赤憎宮漏無情物。偏向良宵滴得頻。</text>
<title>淮翁將退居枌楡。冐雨見過。書此以充別語。</title>,<text>屯亨一命是曾題。余甞贈淮翁曰。屯亨一賦命。軀幹乃二體。 末路悠悠莫更提。道是沃州山可買。與君終占瀼東西。</text>
<title>尹學士 鳴殷 亂後。奉親流轉光州。與吾家季氏同寓一舍。今焉解官。歸路過辭。極言君親去住忠孝皆歉之恨。且出扇頭。願書一詩以報舍季。醉裏走筆。</title>,<text>去住君親吾子恨。別離兄弟此身悲。春風桃李江南社。那得同歸把一巵。</text>
<title>送子建配驪州</title>,<text>逐臣今日發秦城。欲唱驪駒意未平。試向淸心樓上望。水雲隨處愜幽情。</text>
<title>西京感述 幷叙○奉使瀋陽時</title>,<text>記先大夫按節西京。以萬曆乙巳九月。初到營。丁未九月。任滿而遆。首尾三載。不佞歸省者凡三遭。計其留西京之日。則殆過三百日。西京之古蹟勝賞。盖無不歷探而備諳焉。不佞瓠繫之身。乃有赴瀋之役。用戊寅九月廿六日入西京。僂指其間。三十二易寒暑矣。詢當時人皆在鬼錄。其幸而存者。如田儀曹 闢。長不佞六歲。而相對皤然兩翁矣。毋論舊之所謂勝賞者。後生率不能擧其凡。而其古蹟亦且湮沒無徵矣。不勝嘅然。率爾口占。爲絶句三十首。書而遺田儀曹。庶寓存羊之意。一時宦遊諸君子。如吳亞使 䎙，曺少尹 挺立，徐督郵 挺然。賜以一言之和。則區區惡詩。亦繄有賴而得爲西京亂餘故事也。不佞於是。大有望焉。若其先大夫按節之時。而大母八旬在堂。先仲父牧黃州。再從兄爲少尹。先叔父以桂陽知府。後先稱壽。而群從子弟。騈列膝下者。玆雖西京所罕覯。而以其爲一家之私。不敢載焉。檀下神人始此都。至今遺廟古城隅。不知當日阿斯達。亦有攀髯墮者無。東史言。檀君入阿斯達山爲仙。或言卽今九月山也。其二太師杖軼筆猶存。舊事鴻濛未足言。只是靑山三尺墓。東人須與孔林論。舊有箕子杖。軼於壬辰兵火。只有箕子筆。且箕子墓。在七星門外。其三周家井制出鄒賢。猶是其詳不得傳。試向含毬門外望。平郊十里卽商田。此府井田。疊二田字。中間爲公田。韓參議百謙公親自量度。盖如是。則孟子所謂井田。卽周制。而此實商田云。其四井絡元非赤土宜。淸泉何得涌中逵。轆轤汲取瓊漿飮。千載令人說太師。箕子井。在井田中。其五外城傳道太師城。弦誦洋洋比屋聲。看取年年發科甲。桂林強半是遺氓。外城。是箕子所都。至今士子。皆居於此。科甲不絶。今則益盛。其六高句麗起漢鴻嘉。宮殿遺墟草樹遮。惆悵乙支文德死。國亡非爲後庭花。高句麗舊闕基。在城中。乙支文德。是高句麗相也。大破隋百萬兵。其七妙淸作逆降天誅。何事儒紳亦被誣。看取金家他日禍。豈徒流矢及無辜。高麗逆僧妙淸。與柳旵等。陰謀作亂。上䟽請移都西京。其䟽乃西京人左正言鄭知常所草也。未幾妙淸等據城叛。金富軾以大將討之。富軾素嗛知常詩名軋己。至是行師到興義驛。引知常斬之。後富軾之子敦時，敦中皆以學士。遭武人之禍。富軾血胤俱絶。人以爲殺知常之報云。先是敦中甞從幸。所佩矢忽自躍出。墮於輦傍。窮問矢主。死者極多。而敦中不能自首。及武人禍作。敦中佯醉墮馬。逃匿于民家。被獲歎曰。流矢之變。禍及無辜。今日之及宜矣。其八初樹江邊京觀碑。觀風殿上縱歡時。無端鬼語加鍼砭。堪作騷壇一字師。金富軾旣破妙淸。大宴於觀風殿上。賦詩曰。楊柳千絲綠。桃花萬點紅。忽空中聞鄭知常語曰。汝能筭得楊柳之千絲。桃花之萬點乎。何不曰楊柳絲絲綠。桃花點點紅耶。其九文筆高峯剗盡平。千秋留得妬賢聲。長堤南浦才情語。直到天荒不昧名。西京隔江有峯。名文筆峯。自古傳西京以此峯。故文士繼起。金富軾旣殺鄭知常。又剗平此峯以厭之。致人才衰歇云。長堤南浦。是知常詩才情艶語。當爲東人千古嚆矢。其十仰城橋梓絳條親。更有中兵石拱辰。文武周家爲憲日。東民俱是再生人。皇明都督同知李如松號仰城。卽太傅寧遠伯成梁之伯子。仰城亦以討平寧夏功封寧夏伯。其父子功業。可埒漢之絳條二侯。兵部尙書石星。字拱辰號東明。壬辰倭難。獨主用兵之議。遂以仰城爲大將。大破平壤之賊。獲成再造之功。我國皆爲寫眞立祠城中。其十一南嶠西關兩斧山。兇鋒來去此中間。只憑赫怒妖氛凈。莫信雕題恣舞姦。嶺南有釜山鎭。西京有斧山院。壬辰倭賊之據西京。皇朝游擊將軍沈惟敬。躬入倭陣。約以百日內。天兵當出决戰。其間宜斂兵以待。仍立木牌於斧山院前。不許妄踰一步。倭亦聽命惟恭。及李仰城出兵破賊。賊乃倡謂伊國有讖書言。自釜山止斧山。故遵行不敢違越云。盖諱其頓兵不進之失也。其十二皇華兩絶日邊來。玉署靑騘國士才。表裏江山增賁餙。可堪仙馭挽難回。朱學士之蕃。梁給諫有年。幷以丙午來。頒誕生皇太孫詔。兩使風流標致。令人歆艶。榜署題詠淋灕亭壁。其十三朝天片石出江潯。麟窟苔封草樹深。惆悵天孫何處去。野棠花發古祠陰。府有東明王廟。史稱東明王朱蒙。爲天帝之孫。騎麟馬。從麒麟窟入。達朝天石云。其十四浮碧樓前永明寺。大同門畔練光亭。誰敎橫著綾羅島。草綠裙腰十里靑。練光亭。是先大夫所重建。浮碧樓材瓦。亦先大夫所鳩。未及搆建而遆。其十五快哉亭下萬家烟。風月樓前十丈蓮。道是敎坊纔咫尺。夜深歌管惱人眠。快哉亭。在大同舘後。今尙巋然。風月樓。雖燬於壬辰。前有大池。荷芰特盛。今池涸荷死。鞠爲茂草。而敎坊亦廢。無復舊觀矣。其十六穹巖非漸起沙汀。隔岸群峯無數靑。久向詠歸樓上坐。江山髣髴濟川亭。詠歸樓。在南浦。面勢宛如漢都濟川亭。特恨微弱耳。其十七停驂遙望鳳凰㙜。㙜下潮聲隱似雷。二水三山無限好。何人更是謫仙才。鳳凰㙜。在詠歸樓。西十里許。正枕海門。其十八李生何恨不移封。巖溜餘痕但草茸。我亦酒仙游下界。倘容今復瀉醇醲。酒巖。在綾羅島外。其十九池家亭子下游西。巖縫天成曲曲蹊。任是三更山月黑。梨花如雪向人低。中貴人池彦忠亭舍在下游西。勝絶當爲西京第一。而又有古梨三樹。花燭夜色。其二十藩官十隊列前庭。烏帽猩袍黑角鞓。別有紅裝香滿袖。一時齊禮鎭西廳。鎭西閣。爲巡察正衙。西京俗謂上衙大廳者是也。今廢爲少尹衙云。土官堦止正五品。故唯帶黑鞓。每朔望與諸妓。同行參禮。其二十一炙牛炰鯽爛縱橫。秩秩初筵衆樂轟。賓跪請休容易事。只緣難極主人情。西京故事。專務宴樂賓客。毋論尊卑。卽以私幹至是者。必張宴娛樂。肴品多是牛鯽。其二十二新羅聖代處容來。五色聯翩舞袖回。千載華筵看故事。十分奇狀不須猜。史言新羅時。有五異人。自開雲浦海中出來。自稱五方處容。各服方色。蹁躚獻舞。西京之宴。例作假面處容之戱。新羅聖代。是處容歌辭。其二十三舞鶴成雙各啄荷。荷中兒女起婆娑。仙禽玉質僛僛地。兩隊工師拍板歌。西京宴酣。先以紙板作荷花未開者兩朶㨾。置諸筵前。又以兩人蒙縞衣玄裳。皆用大羽毛作鶴㨾入舞。各啄荷朶。荷朶中預藏妙好女兒荷朶纔拆。而女兒各起立歌舞。與鶴對舞。俗謂之蓮花隊。其二十四當筵齊唱挽舟辭。四座相看淚欲垂。傳道朝京曾泛海。每將此曲奏臨歧。西京宴垂闋。預具小彩舟。如小斛許。以彩絲繫之。妓分左右挽舟。齊唱辭。其語意雖不可解。而聲絶凄楚。盖勝國朝京例泛海。此爲祖筵之曲云。其二十五笙歌鏡裏彩舟橫。千炬須臾不夜城。幽窟魚龍渾慣識。肯愁光燭十尋泓。西京舡遊。夜還輒燃炬。城頭隨堞。皆擧光燭。江水如晝。梁給諫有年詩。所謂更憐萬炬城頭暮。疑是銀河列宿光者是也。其二十六十尋彩架五衢前。色色輕羅繰索懸。分付半仙天上去。鬢邊嬌嚲翠花鈿。西京端午。立彩架通衢中。以羅綺爲索。課諸妓作鞦韆戱。其二十七疑是繁星出晩晴。兒童驚報夜還明。高竿百尺眞多事。挂得華燈照一城。西京家家先貯百尺高竿。每遇四月八日。每竿或挂二燈或三四。閭井如晝。三夜始罷。其二十八汲水女兒頭戴盆。相將何用入關門。不煩雙手攀苔堞。穩上層層十丈垣。西京汲女。必頂汲盆。踰城來往。而其趫捷可賞。其二十九闊受兩身高可憑。當壚兒女亦同乘。氷江十里如飛去。贏得人間雪馬稱。浿水氷合。盛作雪馬之遊。其制兩人對坐。當壚之女。亦同登。不徒爲利涉用也。其三十山僧蓴菜日來供。官妓荷醪手自封。亭午盤心雙玉椀。一嘗偏沃暍人胷。西京盛暑。例以蜜蓴蓮葉酒。作午供。以沃暑暍。</text>
<title>宿制勝亭。贈任督郵 器之。</title>,<text>路未半時秋已盡。水東流處車西軫。浮生擾擾百年間。膓斷江城寒葉隕。</text>
<title>急郵傳九月廿六日家書</title>,<text>欲開先畏有何言。已見還疑信後事。始識平生彦國心。不如焚却安吾意。</text>
<title>寄張譯禮忠</title>,<text>看君無語舌徒捫。張只善華語。 何事西河老季孫。莫向樽前歌入塞。河梁留別倍銷魂。</text>
<title>李士以 行健 宅見尙輔踏靑日貽詩。次韻。</title>,<text>生涯忽忽醉兼醒。立倚枯筇坐倚欞。獨恠洪匀均大造。吾何偏白柳何靑。附原韻 白軒桃李還如笑獨醒。故敎紅白映踈欞。偏憐南嶽高松樹。不爲春來始作靑。</text>
<title>次翼就感懷韻。仍充別語。</title>,<text>隔年㫌節返金微。黃纔以灣尹遆還 底事棲棲又賦歸。自是高堂堪喜懼。不關空戀釣魚磯。其二行路難歌又式微。候門稚子賀初歸。紅塵任是令人眯。不到扶蘇江上磯。</text>
<title>耕雪堂八詠</title>,<text>首陽採薇千古淸風自一般。採薇歌罷亦堪餐。從知微物因人重。絶勝先生苜蓿盤。君山吹笛螺鬟一片古君山。鐵笛誰吹杳靄間。驚起老龍泓底睡。不妨喚作洞賓還。沙浦落鴈西風胡鴈正隨陽。愛向沙汀落萬行。只是帛書無處覔。指德雨 枉敎虗占水雲鄕。石潭觀魚二頃深潭石壁隈。洋洋圉圉鏡中開。蒙莊任是知魚樂。吾質何人惠子才。長信孤帆風高腹飽任驚波。十里長洲瞥眼過。錦纜不須牽百尺。一時齊唱竹枝歌。小蘇寒鍾寺在瀛山第一峯。寒聲日日五更鍾。幽人深省無端發。準擬餘年托北宗。蓮洞夜雨白蓮社裏白蓮池。滴滴騷騷夜雨時。竹簟石床眠不得。猶堪吟就百年詩。松林秋月玉鏡初昇翠蓋舒。冷光寒影巧扶踈。三人相對還成四。持比靑蓮也有餘。</text>
<title>書淮翁畫帖</title>,<text>屋下澄江屋上山。靑帘輕颺樹陰間。柴扉晝掩聲定。道是漁翁買酒還。其二漫天雨意正催歸。獵獵風枝勢欲飛。驢背兩翁堪卧處。敎兒先去掃漁磯。</text>
<title>兩忘窩八詠</title>,<text>月峯晴嵐夜失芭蕉葉上聲。曉來何處認新晴。兒童驚報山無脚。知是輕嵐練㨾橫。冰菴暮鍾梁蕭揭得小祗園。白業高僧絶俗喧。猶許一聲時出谷。不禁深省月黃昏。滄溪漁唱漁樵問答太多端。魚已盈籃且捲竿。步步回頭歌一曲。暮雲留處滿林寒。丫郊牧笛日晏平郊各詑肥。橫吹蘆笛跨牛歸。莊生第二篇中語。極識人間比竹非。飛巖落照年過半百已崦嵫。每望西山夕景馳。莫向飛巖賦落照。老人心事一般悲。九峯楓葉葉葉輕霜血色同。滿林酣與曉暾紅。最憐秋氣無多日。誰整殘裝戰北風。鳥峴歸雲宿鳥初還暝色微。床頭先覺潤琴徽。靑蓮解道雲堪卧。自是先生已早歸。烏嶺霽雪滕六飄飄勢漸深。淸晨開戶擁紬衾。瑤堦瓊砌尋常事。恠殺前山玉萬簪。</text>
<title>題具僉樞 仁基 畫幅</title>,<text>十里荷香冉冉浮。幾家樓閣占淸幽。何方著我湖山裏。坐聽菱歌起小舟。</text>
<title>送姜使君 瑜 赴康津</title>,<text>靑楓院外不逢人。火峴深林隱日輪。約到石梯荒院下。依然閭井避秦民。其二西疇草屋古金餘。物在人亡淚滿裾。交道元從死生見。二天深意問何如。</text>
<title>孫兒持李澄所畫臾余題詩</title>,<text>竹樹葱籠繞草堂。澄江一面界高岡。先生負手兒童後。默數遙汀鴈幾行。</text>
<title>四月十日。還家卽事。</title>,<text>林下殘花處處堆。輕陰徐轉影徘徊。憑窓盡日無人到。只有禽聲遠近來。</text>
<title>戱爲納音捷法歌</title>,<text>金貂夸毗子。火盡在須臾。木魅鍾皷饗。土偶錦繡軀。水風和談麈。寒月已亭午。其二火維空海戍。水國饒霖灾。土地蹙靡騁。金革韜未開。木支媿無因。嘅言生不辰。其三水曹詩莫申。土皷聲且停。火棗與交梨。木公秘雲扃。水旱丁微身。商歌寄同寅。</text>
<title>送洪汝時 靌 赴瀋憑問德雨</title>,<text>烏頭未白戴南冠。誰向西河舘裏看。今日憑君煩一問。病中空有寸心丹。其二病中空有寸心丹。减盡腰圍帶自寬。蘆酒千鍾人不醉。百憂無限集眉端。其三百憂無限集眉端。輦上誰人念一寒。遙想相逢何所道。只憑雙臉涕汍瀾。其四只憑雙臉涕汍瀾。脉脉深情欲語難。莫向黃沙磧裏望。朔風千陣射眸酸。其五朔風千陣射眸酸。白草原頭咽急灘。惆悵獨賢人似玉。臨分無語但加餐。其六臨分無語但加餐。休道羊膓百八盤。自是神明扶豈弟。幾時京國卸征鞍。其七幾時京國卸征鞍。屈指新秋露欲溥。堪恨世無廝養卒。烏頭未白戴南冠。</text>
<title>寄李士致 行遠</title>,<text>遼野漫漫掌㨾平。黃塵陣陣眯人睛。君看八月恒飛雪。任遣貂裘虱欲生。其二任遣貂裘虱欲生。南冠唯自仗丹誠。流年已迫知非日。白髮逢秋問幾莖。其三白髮逢秋問幾莖。西河關裏若爲情。過門每見君兒劇。老淚無端默濕纓。其四老淚無端默濕纓。朋交落落曉星幷。永興太守生猶死。縱有芳醪誰與傾。其五縱有芳醪誰與傾。新知眼底太縱橫。漢宣解覔微時劒。道是無情也有情。其六道是無情也有情。停雲何事近前楹。相思只付連環句。好作邯鄲養卒行。其七好作邯鄲養卒行。擧頭天日十分明。驚心去歲曾行地。遼野漫漫掌㨾平。</text>
<title>春日。懷漢城弟妹。集杜句。</title>,<text>湖南爲客動經春。處處淸江帶白蘋。弟妹蕭踈各何在。正思戎馬涕沾巾。</text>
<title>集字右軍帖。題蘭亭圖。</title>,<text>蘭亭修稧地。曲水引流觴。日帶崇林靜。風隨茂竹長。形骸同俛仰。今古一彭殤。宇宙斯文在。情懷自感傷。其二視聽隨所遇。生死亦嘗知。已矣蘭亭地。懷哉修稧時。風流古事盡。述作今人悲。山水無情極。猶然峻激爲。其三少長旣列坐。山林亦自幽。引觴湍曲曲。暎日竹脩脩。萬事悲陳跡。淸風仰昔遊。後人興感地。今日爲誰流。</text>
<title>池上聯句</title>,<text>旭日開新霽。荷珠散鳳池。又。 遠山猶宿靄。高柳自微颸。淵。 鍾動天街晩。棋殘晝刻遅。奭。 封章投紫極。環佩響彤。又。 跪奉仙香近。歸休省院卑。淵。 宮鸎啼睍睆。城樹影參差。奭。 聖德天同大。殊稱衆合辭。又。 撝謙超漢代。治理軼虞時。淵。 軒鶴空叨眷。恩波未有涯。奭。 鋪張螢爝劣。摹畫百千遺。又。 瑞氣瞻霄漢。閎休侑頌詞。淵。 和風煦壽域。盛會際昌期。奭。 飫沃治平運。優遊寵渥私。又。 聯翩寬禮法。傾倒瀉肝脾。淵。 花月頻中聖。烟霞剩吐奇。奭。 雷陳俱密契。元白捴能詩。又。 食硯均成癖。傳筒不待馳。淵。 雕鎪歸造化。風義幾提撕。奭。 江雨閑漁艇。塵衫任鬢絲。又。 逢君難永訣。回首獨躕踟。淵。</text>
<title>櫻桃</title>,<text>鮫淚千行血。奭。 驪珠萬斛明。火維全禀氣。又。 炎帝早鍾英。暎葉疑花露。淵。 開籠瀉水晶。輕霞均色澤。奭。 香霧噀光精。漢苑曾傳種。又。 唐朝復賜榮。氷盤排老暑。淵。 瓊椀洗餘酲。散入詩脾冷。奭。 寒霑睡暍淸。嘗新杜老恨。又。 烹酪舍人評。高詠推先輩。淵。 菲才媿後生。傷心對時物。奭。 衰謝重含情。又。</text>
<title>發金浦。同子謙。渡江聯句。</title>,<text>巴陵縣前路。淵。 喚渡泝寒潮。落日湖光動。謙。 歸雲嶽色搖。淵。 負樵人數箇。謙。 繞屋樹千條。冷落西風扇。淵。 紅塵恐不饒。謙。</text>
<title>鄭德餘 百昌 醉裏過訪。手拈講字韻。要余聯句。篇未就。隗俄而歸。遂爲足成。</title>,<text>玆義雖寥廓。伊余夙所講。淵。 生涯酒一䃫。事業書千傋。餘。 張軍嚴韅靷。交鋒雜打捧。淵。 荊玉或開璞。隋珠時剖蚌。餘。 生前須痛飮。老去思歸耩。愛矣淵明廬。彼哉廣漢缿。嵐氣覺低濕。霞標資遠控。芬榮非我事。白髮已被項。淵。</text>
<title>金得之 大德 與汝固，子容，君奭諸人過訪。飮醉聯句。</title>,<text>烟雨終南色。容。 杯樽駙馬家。得。 時危聊此會。淵。 飮罷只相嗟。固。 白首還吾輩。奭。 淸歡共物華。容。 前期須更卜。淵。 四座靜無譁。固。○時有醉呶者。故云。</text>
