<title>鎭川道中 甲子春。將赴禮聞如京。</title>,<text>雪下北山暝。煙生孤店迥。長安千里餘。歸鳥天邊影。</text>
<title>陽智道中 甲子</title>,<text>密雲含雨氣。殘日暈虹光。寒暑多遷易。生黎怨彼蒼。</text>
<title>寓感</title>,<text>杏花開時天氣晴。小樓春夢不勝情。今年更見雙飛燕。蛛網空簷庭草生。小閤深沈晝景遲。微風吹過寢帷垂。偶然搔首階前立。雙蝶時穿芍藥枝。自詠漢宮題扇怨。暗驚涼氣入簾幃。雨聲長在梧桐上。落盡梧桐聲更稀。澗梅開向深冬裏。孤芳耿耿嘆時違。年年辜負春風信。歲晩貞心無與歸。</text>
<title>病中 乙丑</title>,<text>風軒幽鳥噪。孤巷疏麻老。獨愛終南山。開窓朝暮好。</text>
<title>四時詞</title>,<text>日照千山紅錦爛。煙愁芳草靑春晩。簾前蝶散落花寒。堤上鶯飛新柳短。曉起濃粧畫翠眉。自薰蘭葉護臙脂。綠窓無夢夜如海。腸斷東風聽子規。芍藥花開緋露重。夜來煙濕淸香動。遊蜂戀戀過雕墻。乳燕交交飛畫棟。輕箑微飆拂翠幃。粉珠凝雪沁羅衣。西湖連伴納涼去。折得滿船紅藕歸。木落千山江杳杳。秋天一雁秦雲曉。空階月皎蛬音長。蔓草露漙螢影小。耿耿蘭燈焰半斜。紅樓西面落星河。邊衣翦罷涼無睡。一夜雨聲鳴敗荷。北風舞雪散穹昊。萬瓦凝氷天地皓。梅吐輕香玉蕊疏。松含寒凍鶴巢倒。沈▣錦幙暖圍春。珠貝玲瓏甲帳新。粧罷酡顏微暈上。麝煤董惹綉鞋塵。</text>
<title>秋</title>,<text>疏簾面面納微涼。淸夜迢迢聽暗螿。星淡銀河澄霽景。月明珠露燦螢光。一階片葉墜宮樹。千里炎雲捲楚鄕。紅稻正香歸未得。客窓孤枕夢滄浪。</text>
<title>忽忽</title>,<text>忽忽日云暮。凄凄時已秋。村墟舂杵急。原野役車休。山暝歸雲斂。林深倦鳥投。端居觀物化。悟念此生浮。</text>
<title>西窓</title>,<text>西山嵐態滿窓佳。日夕陰晴變小齋。浮世夢魂今悟了。悠悠天地付高懷。</text>
<title>次希實兄韻 丙寅</title>,<text>洪鍾霜未下。誰得動壑鳴。蒼蒼腰間劍。飛電往往成。齷齪滿朝人。譬如日及榮。小人無遠慮。目前但營營。丈夫窮困日。抱膝學躬耕。終當拂衣去。投筆作長征。</text>
<title>春盡有懷</title>,<text>杜鵑緘恨哭未休。那識年光去不留。遠信幾回憑北雁。芳辰兼復付東流。蔫紅委地傷心見。濃綠連天極目愁。春盡碧山千萬里。暮煙微雨掩西樓。</text>
<title>鴛鴦詞</title>,<text>艶艶紅毛弄綵塵。鴛鴦逸態照芳春。爲緣驚起情魂斷。恨殺當年打鴨人。</text>
<title>次彥聖兄韻 時彥聖赴燕</title>,<text>家園懷漢北。鞍馬滯遼東。煙草愁前綠。風花客裏紅。乾坤身眇眇。時序更匆匆。休道非吾土。人生逆旅中。</text>
<title>次彥聖韻</title>,<text>十日京城雨。羈人滯市衢。山容橫淡黛。泉響漱明珠。天鼓殘猶隱。林鴉濕未呼。超塵何可得。蒸暑苦侵吾。</text>
<title>挽李相季仝。代人作。</title>,<text>將星光彩映文星。天遣昌辰嶽降靈。塞外長城雄北漠。朝中砥柱峙東溟。壯魂縱與乾坤化。高節應傳鼓鼎銘。脩短人生終古事。劍懸殘帳舊堂扃。翮摧霜鶻墮秋天。一夢功名五十年。戀德驛騮嘶月下。失恩鸚鵡泣風前。南樓興散空淸夜。綠野香飛鎖暮煙。惆悵帳頭懸寶劍。笛聲高怨柳營邊。</text>
<title>丙寅秋</title>,<text>凄凄微露被皐蘭。一枕先驚節序闌。滿壁蟲音悲永夜。孤村砧響怨天寒。病來俗事忘懷易。睡去淸詩琢字難。獨臥月明空屋裏。草螢無數散簾端。</text>
<title>病中</title>,<text>松臞霜下後。鶴竦露淸餘。顏貌雖凋悴。肝腸更洞虛。</text>
<title>雜詩</title>,<text>天末淸輝片月明。明明偏照兩人情。若敎月墮階前地。應見人間恨始平。</text>
<title>擬古</title>,<text>妾▒晩蠶癡。芳春已後期。食葉未滿意。中含千緖絲。</text>
<title>自君之出矣</title>,<text>自君之出矣。懶上玉簾鉤。思君如蕉葉。芳心夜夜抽。</text>
<title>贈性印</title>,<text>印公遺世紛。靈性戒香熏。孤鶴元無繫。冥鴻本不群。鉢擎松榻月。筇扣石門雲。役役名場客。腥心可暫聞。</text>
<title>夜至懷川道中觸景</title>,<text>霜滿寒汀月上天。路穿長薄轉溪邊。山圍平野開靑幛。鷄犬千家隔水煙。</text>
<title>江興</title>,<text>遠峯天外翠眉浮。煙樹重重暗浦頭。一雨滄江歸棹晩。雁橫寒渚蓼花秋。</text>
<title>來三山道中作</title>,<text>微雪輕輕落醉顏。風吹飛騎到三山。家園遙望依然見。門倚斜陽彩翠間。</text>
<title>丙寅臘。沈抱採薪。端憂萬緖。與文筆久疏。高趣消堙。眞精日耗。悵然賦以自愆云。十一韻</title>,<text>嬰患抱積疹。百感中縈纏。明燈南壁下。沈冥耿不眠。二曜馳不息。亹亹將盡年。高風蕩天地。凝陰閑山川。尙戢南溟翰。雲臺名未懸。靑篇曠探討。時序忽流遷。安知非洪鍾。霜下自吰然。早年棲霞志。登籍華洞仙。鍊形養性靈。淸澄漱飛泉。一爲塵籠累。紛華汩沖玄。湮滯誰之過。良無金石堅。</text>
<title>三山歌 十九韻</title>,<text>三山別仙區。山川麗新圖。千巖雪芙蓉。遠勢橫天隅。石室藏寶檢。仙靈所宅都。綵霞映松柏。遊鸞巢碧梧。層層飛觀起。采之金與珠。輝輝倚朝日。峭與浮雲孤。登高眺遐曠。宇宙可藏壺。千山平在下。白水渺縈紆。離俗超氛垢。福地可全軀。寄聲繁華侶。何如棲隱徒。朝餐白石髓。夕采赤壇腴。芝朮曄澗口。香風送蘼蕪。飛行千歲翁。長眉映皓鬚。長嘯坐碧山。貌似霜松臞。人世風中絮。勞勞空爾愚。巢許堯朝隱。明時豈無乎。但願流恩德。無爲邁唐虞。於樂邑居豐。隣曲少喧呼。窮閻不見吏。相忘歲歲娛。</text>
<title>挽歌 九首</title>,<text>浮生一虛夢。擧世皆未覺。靡靡空中絮。東西風所泊。有此卽有彼。天心非厚薄。譬如歸山雲。徐疾紛相錯。薄暮無蹤迹。鳥沒天寥廓。鳥沒天寥廓。共盡將焉托。乃知昧者悲。至人脫羈縛。深松與茂柏。地下歸應樂。棄捐勿復道。天地會銷鑠。又挽歌如愁愁不定。如夢更堪疑。若使哀聲徹。重泉魂亦悲。落地行行淚。難收千點珠。縱然多萬斛。滴到九泉無。夜月頻來往。王孫去不歸。空山一相送。無復見容輝。</text>
<title>絶句 丁卯</title>,<text>柳色靑如染。煙光遠更新。年年遊子意。腸斷故園春。</text>
<title>題蒲扇</title>,<text>遠生煙雨洲。來散鬱蒸愁。枕上微涼起。猶含水國秋。</text>
<title>龍仁 丁卯作</title>,<text>冠蓋若雲浮。由來不暫休。風煙連上國。道里控南州。喬木空庭老。歸雲暮嶺愁。去鄕身已遠。吟望對窮秋。</text>
<title>有感題壁</title>,<text>節去涼炎換。金風枕止驚。頻年京國夢。獨夜半秋聲。</text>
<title>初到書堂獨坐有作 丁卯後作</title>,<text>迢遞軼浮埃。朱門掩碧苔。堂虛增寂寞。客到久徘徊。古案塵誰掃。閑窓風自開。登瀛今藹藹。慙愧忝非才。</text>
<title>次題破琴韻</title>,<text>古聲今斷絶。還似伯牙絃。玉手曾經弄。依稀幽澗泉。</text>
<title>睡後</title>,<text>靑山影裏空堂冷。茶罷微煙屋外橫。欹枕一窓終日掩。天寒蕭颯萬松聲。</text>
<title>近體</title>,<text>漢宮題柱摠雄才。不數當年郭隗臺。暇日閑尋幽澗石。淸時聊飮水晶杯。堂有成宗內賜水晶杯 白雲影度靑山盡。寒雨聲從古樹來。▣臥虛堂驚歲晩。曜靈西去暗相催。</text>
<title>立春帖字</title>,<text>臘盡千山麗日長。嫩黃添柳小梅芳。洞庭春色家家好。願上南山壽一觴。日布韶華嫩。春將瑞靄靑。梅花先得暖。風動有微馨。</text>
<title>蘭亭禊飮詩 課試○戊辰九</title>,<text>山陰佳麗地。脩禊會蘭亭。芳春屬上巳。天氣更新晴。蕭洒風煙外。平生林壑情。詩酒華筵盛。歡娛勝事幷。興隨流水遠。觴泛石湍淸。光風轉蘭蕙。和暢品彙呈。俛仰宇宙內。高懷曠以平。高風與寶字。山水竝留名。誰道成陳迹。千秋仰餘聲。</text>
<title>李陵送蘇子卿還漢。三十韻。廷試</title>,<text>玉關窮漠接歸程。携手河梁送子行。異域十年同去國。故鄕千里獨還京。天涯杳杳各南北。塞外悠悠隔死生。憶昔建元方耀武。秪今胡虜每連兵。龍庭刀斗常驚急。瀚海妖氛政晦冥。天子尙含白登憤。將軍未勒狼居銘。九重詔下旌旗出。萬騎符分劍戟明。繚繞龍韜開玉帳。轟騰鼉鼓疊金鉦。威聲赫赫加荒服。杜氣堂堂在虜庭。陣結曉雲浮古堞。戍移寒火出連營。年來誓報國家恥。此日終期沙漠淸。獨將五千出絶域。長驅萬里到邊城。裹創苦戰天爲動。飮血登山地欲傾。人奮空拳爭赴敵。士甘枯骨不偸生。運窮竟辱忠兼義。事去空慙身與名。魂往故京悲玉塞。身羈戎幕憶朝廷。孤形天地容顏悴。擧眼腥膻面目獰。悄悄胡笳盈遠聽。蕭蕭戎馬動邊聲。知君共此羈留苦。比我應多憾慨情。海岸驅羊秋草白。隴邊餐雪節旄零。胡沙淅瀝驚三夜。漢月凄涼照五更。苦節到窮猶憤。一身濱死更伶仃。窮邊歲去音書絶。上國秋來白雁橫。漢使北來傳好語。胡人南向盡遙驚。還歸全節堪垂耀。賞典褒忠益顯榮。來日容華猶婉婉。去時鬚鬢已星星。生來縱遣沙場老。身後應留閣上形。已矣此身爲異類。傷哉萬代愧群英。浮雲日暮易歸岫。覆水何時更反甁。海渴山摧恨不盡。含情掩抑愧蘇卿。</text>
<title>次金先生而康韻</title>,<text>浮世悠悠政自憐。如今情思更依然。紅塵欲撲看山笏。明月應閑釣瀨船。百歲功名餘破甑。十年京洛只寒氈。聖朝淸望歸吾子。達宦端應歲九遷。</text>
<title>次孝仲七夕韻</title>,<text>露冷疏楡玉葉飄。香銷碧落靜迢迢。三秋杳杳來星駕。一水盈盈繞鵲橋。窓含海月初殘夜。夢斷天鷄忽送朝。無限淸宵機上度。綿綿愁縷上氷綃。</text>
<title>憑闌</title>,<text>迢遞念家鄕。憑闌思更長。微煙凝遠野。皎月滿虛堂。笛互砧聲動。風迎露氣涼。苦吟將半夜。詩鬢變秋霜。</text>
<title>而康題桐葉見和。亦題桐葉和寄。</title>,<text>家本水雲鄕。歲時歸思長。靑衫淹上國。鶴髮在高堂。徂夏薰餘暑。時秋氣變涼。題桐隨去水。猶勝着寒霜。</text>
<title>八還詩軸寄題</title>,<text>一錫凌空下碧峯。飄飄雙袖彩霞濃。吾今身寄虛空裏。閑看無心雲逐風。</text>
<title>沙門玉曦。訪余于壯巖茅舍。道余將遊五臺入皆骨。徧訪名山。永別世人。風神超洒。有飄然之色。余身在塵韁。心遊物表。倀然嘆其高志。臨風書贈云。</title>,<text>袖裏長風入。筇邊片月斜。雲山千萬里。何處是吾家。入一作滿</text>
<title>贈玉曦</title>,<text>玉曦僧超氛埃。俗離淸水朝洗足。暮躡紅塵訪我來。身入紅塵心不垢。炯如蓮華出水開。飄如孤鶴不可住。去訪名山登五臺。上院寺中面壁悟。蟬蛻浮生忘形骸。橫天呑海彌八垓。無生無滅豈難哉。君今數盡恒河沙。看度千千劫劫灰。</text>
<title>戊辰十一月朔。陛辭到書堂。次友人韻。</title>,<text>於穆聖王膺丕休。玄機流盪玉陶甄。炳煥斯文日月懸。包羅草澤搜遺賢。爰闢書堂選英材。煌煌奎璧儼群仙。中遭荒墜今復新。中興德意掩高宣。佇見迭出鍧古今。浸淫屈宋相摩肩。城中蘭若禁苑北。時以淨業院爲書堂 壺裏風日何泠然。丹洞縹緲軼浮埃。高閣掩映含雲煙。昔時西湖讀書處。成宗內賜有寶扁。塵埋雨洗幸見餘。移揭此地還增姸。伊余樗散蒙主恩。竊吹玉堂同周旋。金闕瑤階拜辭罷。玉鞭龍騎去翩翩。晨霞瑞藹連丹禁。佳氣紅雲暗九天。十旬休暇探典墳。覽古百感中縈牽。沈浸道義含其英。萬事關心已忘筌。溪山引興飛麗藻。雲舒霞捲橫彩牋。丹心只是懸宵漢。白首敢忘恩寵專。水晶杯涵沆瀣澄。歌詠旣醉發新篇。時値窮冬惜短景。日月逝矣催流年。蘊藏經濟法純乾。及時少壯須勉旃。掩關淸靜獨思玄。車馬隔絶地自偏。歲暮凝陰閉山川。于今到此月兩弦。遊神六合窅無邊。一作獨立乾坤意無邊</text>
<title>次友人韻</title>,<text>歲暮群山瘦。松聲萬壑喧。五更凭靜几。一雨掩重軒。朝野逢休運。君王採格言。腐儒心未已。獨立信乾坤。</text>
<title>題術家書後</title>,<text>陰盛乾坤閉。春廻卉木榮。窮通吾道在。何必問君平。</text>
<title>次養沖書堂韻</title>,<text>峨峨結構敞朱堂。諸子登瀛藹寵光。正是朝廷崇至道。更聞王政振頹綱。曲闌高閣時凝望。淡景微雲近夕陽。竊恨無才經少壯。生年二十二年強。西極雲山盡向東。王都盤鬱正當中。高堂下望千家錯。朱檻平臨九陌通。塵隔晩嵐浮翠洞。天晴孤鳥沒遙空。卽今雨露偏添渥。願廣王風萬里同。附養沖詩梵宮今作讀書堂。吾道昭昭益有光。千聖相傳唯一字。百王扶敎只三綱。寒宵漏永添膏火。短日山深恨夕陽。文不在華唯貴實。吾曹須着法天強。天高地僻錦城東。院在煙霞無事中。霜露冷涵銀漢逼。風雲濃細帝居通。朱闌十二人如畫。詩界三千眼若空。海上仙山人不到。問君要見此相同。</text>
<title>和孫先生尙長休官韻</title>,<text>故國回腸幾萬周。南鄕閑却水雲秋。堪將羈宦悲歸燕。那意經綸問喘牛。萬里雲山身獨往。十缶塵陌夢初休。聖朝自 一本作目作 抗冥鴻志。誰得樊籠更縶留。</text>
<title>次友人韻</title>,<text>君不聞海有怪鳥名爲鵬。初化時擊水橫大洋。又不聞此鳥旣化騰九萬運於南溟。刷毛則漫天蔽地飛雪霜。固知天壤間。乃有此巨麗。而我曹於今天脫韁。所以窮經謀道。志回頹世。反撲追鴻荒。遭文明兮萬物覩。恢弘大道。超百王之規模。遂令臣等刮摩志業。三朔休暇來書堂。如彼建大廈。須儲棟樑材。如臣者眞小材。雖不足振發爲國用。然當黽勉不已。少壯不努力。老大其如主恩何哉。</text>
<title>次友人韻</title>,<text>封拜皁囊近紫闈。堂堂孤標雪霜飛。君恩自是收忠直。鄕國那因任許歸。</text>
<title>近體</title>,<text>迢迢翠巘接層城。寂寂空堂斷客行。窓對閑雲朝暮影。枕聽幽澗古今聲。市上埃塵長汩沒。山中風月自澄淸。焚香一榻探玄奧。數卷遺編萬古情。</text>
<title>寥落</title>,<text>寥落虛堂暮。歸禽獨自還。層雲拂高棟。晴雪映寒山。蘚老經冬厚。門閑盡日關。蓬瀛應不遠。別在市朝間。附養沖詩歲律已云暮。王孫何日還。知心一片月。礙目幾重山。路遠書難到。人稀門自關。茫然一回首。松影落窓間。</text>
<title>山中</title>,<text>山中惜徂景。宵寐復晨興。塵絶堂恒靜。境淸神自澄。三冬窓外雪。一夜枕邊燈。今古無窮意。盈襟歎慨增。附養沖詩病肺唯高枕。中宵亦復興。忘機心鏡瑩。守靜性源澄。藥鼎初殘火。書幃竟夜燈。曉簷氷筯落。窓外覺寒增。</text>
<title>天南</title>,<text>迢遞天南望。山長道阻脩。白雲千里外。片月五更頭。魂夢頻來往。形身獨滯留。年年漢水北。長憶倚門愁。</text>
<title>次友人韻</title>,<text>自汲松根井。開窓煮雪茶。山中無月色。夜裏見梅花。天地身如寄。風霜鬢欲華。苦吟更漏盡。高樹數驚鴉。數入聲</text>
<title>次友人韻</title>,<text>爲學定取捨。先須辨魚熊。爲山高九仞。一簣莫虧功。懷抱琬琰蘊櫝藏。自然德業世所崇。比如荊璞纔出石。光如明月映昊穹。聖人含光不凝滯。末俗衒耀爭剽攻。借問孔門傳一貫。曾子告之唯恕忠。時來霖雨蘇群槁。君看養珠池底龍。</text>
<title>絶句</title>,<text>幽澗寒松竟夜鳴。夢中時作煮茶聲。覺來一壁燈光盡。窓外人空月自明。</text>
<title>宣醞口占韻</title>,<text>馥馥醲香百寶茵。天門分出滿壺春。明時飛步靑雲上。何羨唐朝十八人。中使臨門拜舞忙。瓊漿倒盡水晶觴。縱慙江海添涓滴。期許巖廊作棟樑。</text>
<title>次茂沃然字韻</title>,<text>獨立閑愁倍黯然。思親長望白雲天。心懸片月歸何日。家在三山別隔年。微煙籠樹曉蒼然。河沒層城月在天。佇立空堂人不見。客愁依舊過今年。都城蔥鬱望依然。紫闕岧嶢倚九天。合闢湖山雄上國。千秋長奉太平年。憶昨吾邦禍慘然。生靈憔悴怨蒼天。重看聖代眞如夢。話舊長悲甲子年。蕩蕩王風更穆然。輝輝瑞曰政申天。千村萬落迷煙火。臘鼓逢逢送舊年。翠微高處勢超然。縹緲飛甍出半天。藹藹瀛洲諸學士。英聲一代更靑年。空堂人絶正寥然。風雪深山臘月天。一案塵編人不寐。漏長燈盡夜如年。氷泉漱玉政泠然。松壑聲來靜夜天。塵土半生都洗盡。枕中淸聽憶前年。浮世窮通盡偶然。知心只倚有玄天。悠悠終古人無數。有箇流聲在後年。吾道於人豈偶然。鳶魚飛躍自淵天。日新須想湯盤語。莫遣優游浪送年。附茂沃詩望斷孤雲倍黯然。吟邊瘦骨立霜天。聖恩尙許三冬暇。惆悵歸寧隔一年。</text>
<title>迎祥帖字 大殿</title>,<text>坱圠洪鈞一氣廻。乾坤煕皥屬無懷。日光浮動雙龍闕。春色晴薰萬壽杯。天近玉宸佳氣繞。風經珠戶御香來。滿庭綵勝千官拜。肅穆欣瞻寶座開。三元開大始。一氣屆新陽。北極星辰繞。中天日月光。乾坤同化育。朝野際休昌。願上君王壽。南山與共長。金闕蔥蘢淑景斜。鋠幡晴日映宮花。天風十里吹香盡。春滿都城百萬家。殘臘窮陰盡。新年麗景佳。三聲壽酒罷。春色上瑤階。</text>
<title>春帖字</title>,<text>輕寒催臘盡。春殿儼沈沈。大地韶陽遍。中天瑞日臨。乾坤陶鑄力。雨露發生心。麗景新春節。歡娛正在今。</text>
<title>桐江懷古 月課</title>,<text>故人天上擬唐堯。高隱山中孰可招。本避浮名甘草澤。豈知玄象動雲霄。乾坤孤節巖廊小。江海高風歲月遙。最是雲臺形未掛。箕山千載可同調。</text>
<title>袁安臥雪圖</title>,<text>野鶴癭姿秋水心。袁生風標本蕭森。天寒白屋窮陰閉。身臥空階積雪深。破甑氷凝無火爨。柴門路合斷人尋。若非摩詰誰堪貌。留與騷翁入苦吟。</text>
<title>次友人以志士惜日短。愁人知夜長爲韻。賦十首韻。此下己巳書堂作。與沈義之唱和。</title>,<text>一氣薄太虛。混冥至道寄。二儀初未形。中已萬生備。三畫發祕幽。人文創妙智。眞源本自然。濫觴馳末議。立言開群蒙。良非神聖志。雄都控漢北。聖祖光厥始。層城開四門。通衢直如矢。金闕誇陵丘。前朝復後市。應知定鼎年。十年過姬氏。濟濟巖廊上。藹藹皆賢士。窮冬天氣凝。寒雪飄如席。亹亹歲云盡。幽居窮玄賾。悠悠萬代心。不語空脈脈。古人不復見。逝我將焉適。俛仰乾坤內。鬱抑中自惜。陽去陰還薄。終古信一律。鬼瞰高明室。娥眉衆女嫉。悲哉黨錮賢。甘心斧與鑕。仁人修在己。得喪終難必。守之堅金石。頭邊懸皦日。寥寥 一作寥闃 楊子門。侯生時獨款。冥然虛室內。淸靜埃塵散。窅默超八表。覃思太玄纂。身窮名更高。大矣英達。一覽美新文。大道最其短。大樂陳魯門。海鳥終不留。曠乎至人心。浮雲無所求。愚兒甘汩沒。何恨死善泅。履禍若平地。銜羽愧周周。黃埃生灧澦。方始寬吾愁。京城繁華地。車馬飄香塵。飛觀出浮雲。朱樓敞華茵。南隣連北里。璀錯山海珍。藹藹金與張。氷壺映風神。寂寞君平肆。賣卜纔數人。悄悄掩空室。耿耿心不夷。凄凄朝葉露。嫋嫋幽澗芝。苒苒華歲晏。掇芳贈所思。所思雲路長。歡會定何時。氷玉含澄瀅。中情徒自知。泛覽聘古今。探經得淸暇。惟茲冬春交。流光暗徂謝。藻翰盡賢侶。覃覃居廣廈。幽牕對嵐嶺。淸泉流石罅。憑軒瞰遠郭。暝色連寒夜。馳志極九有。憑高眺遐荒。悠悠復悠悠。宇宙曠茫茫。昔人誰復存。遺篇時可詳。終古流芳者。豈不賢與良。至道獨悠久。乾坤共斯長。</text>
<title>古石窟有坐禪僧</title>,<text>巖谷千年地。上人淸坐閑。澄心觀水月。絶迹在雲山。客自何方到。門從前歲關。由來辭溷世。不見俗君顏。君一本作人</text>
<title>贈別希剛。三十韻。李長坤赴平安虞候。歲己巳。</title>,<text>藹藹風雲會。堂堂一代英。休期當世泰。間氣應河淸。川嶽鍾奇秀。星辰降炳靈。材堪兼將相。聲早冠朝廷。瑞鳳翔千仞。騰鯤竭九溟。縉紳方望屬。介胄摠心傾。石補天應正。斧脩月更明。蘭臺逼宵漢。塵土隔蓬瀛。前席咨治道。開筵問聖經。九遷紆賞秩。三顧接恩榮。未攄呑胡志。當懷報國誠。安邊資壯略。分閫振天聲。筆掃三千牘。胸藏百萬兵。在朝撑砥柱。臨塞屹長城。韓范名曾動。豺狼膽自驚。氣摧山岳重。威鎭海波平。鼓角連天響。金笳匝地鳴。邊城開玉帳。朔野耀飛旌。襁褓蕃兒至。壺漿狄女迎。羈縻通譯貢。懷輯愼徂征。塞靜閑刀斗。氛銷散牧耕。萊公雄廟算。定遠本書生。日麗鴨江晩。天高雪嶺晴。威風今被遠。樂育且綏甿。此別悲重阻。何時更合幷。離心頻北望。去路向西行。杳杳驅征馬。悠悠出漢京。高歌輸壯志。寶劍托交情。萬里孤雲遠。三秋塞雁橫。將心寄明月。流影到邊庭。</text>
<title>無題</title>,<text>多思隣園一片花。偶因飛過落東家。無端一夜風和雨。擺入靑泥奈損何。</text>
<title>偶得</title>,<text>風來窓自閉。雲過庭時黑。幽人獨吟餘。新句偶然得。一本。作幽人獨吟餘。偶然新句得。</text>
<title>次韻友人</title>,<text>濯足坐盤石。淸谿 一作披衣 蔭夏松。晴雲升硉矹。寒溜漱玲瓏。市隔離煩歊。谷虛招遠風。唯看人境外。空翠自濛濛。密雨連空至。森森映碧松。苔階看點滴。虛閣聽玲瓏。潤物垂玄澤。薰和逐惠風。都城一望裏。煙靄遠濛濛。</text>
<title>贈雪晴 與茂沃遊檜巖寺</title>,<text>名山天寶勝。避世有高僧。趣逸孤雲遠。神淸秋水凝。冬春唯短褐。巖壑只枯藤。一念渠能寂。從知萬業澄。</text>
<title>又贈一僧</title>,<text>天地雙靑眼。雲山一衲衣。年年松上鶴。閑共我忘機。</text>
<title>天文契軸</title>,<text>金蘭▒太易。伐木詠周詩。十載司天榻。三春習氏池。趣應雲月見。心許竹松知。題軸他時意。休忘皓首期。</text>
<title>題人壁畫</title>,<text>詩賦元糟粕。江山亦狗蒭。胸中領得趣。壁上不須摸。</text>
<title>端午帖字</title>,<text>微氛淸夏洗長空。湛露無聲散海東。暖曰氣熏菖酒碧。佳辰祥表綵絲紅。天將長養涵生類。王布仁恩暢域中。歌罷南薰高殿土。乾坤都入五絃風。聖后垂衣日。良辰樂事新。沐芳追古禮。鬪草競時人。寶鑑同明照。薰風配至人。悠然葛天後。還見政治淳。</text>
<title>悼李修撰 希曾</title>,<text>妙歲才名長吉輩。玉樓催召不知還。從來鸞鳳人間少。終古英雄造物慳。功業不敎傳鼓鼎。精魂秪是返河山。堪憐皓首雙親意。長夜悠悠政閉關。</text>
<title>題豐德村舍</title>,<text>水卿豐德郡。蕭寺古興天。地盡村燈近。天垂海氣連。</text>
<title>自豐德舟行夜景</title>,<text>榜歌相答水雲間。是處孤燈在遠灣。月色平江空萬里。輕舟行過已千山。</text>
<title>鎭川</title>,<text>望望投孤縣。遲遲行路心。客來虛館暮。吏散半庭陰。柳絮輕穿隙。鶯聲嫩出林。親顏纔隔日。歸思轉難任。</text>
<title>江頭留別京中親舊 時乞養。有敎除守令。此下皆庚午作。</title>,<text>三春悲祖席。六載別神京。他夕相逢處。應知此日情。</text>
<title>雲峯</title>,<text>物外高高千萬峯。高高猶着世人蹤。山靈更作離塵想。噓出眞形在半空。雲本無心偶作形。斜陽天外聳亭亭。愚公忽借封姨妬。去向山頭環翠屛。</text>
<title>淸風寒碧樓</title>,<text>盤辟山川壯。乾坤茲境幽。風生萬古穴。郡有風穴得名 江撼五更樓。虛枕宜淸夏。詩魂爽九秋。何因脫身累。高臥寄滄洲。</text>
<title>與友話舊口號</title>,<text>三人促膝語黃昏。脈脈相看各斷魂。明日天涯揮手去。浮生南北任乾坤。</text>
<title>答張秀才 應斗</title>,<text>歲暮困長程。端爲利祿嬰。雪昏風作氣。霜曉角傳聲。之子千人秀。才名一道傾。亨衢未得聘。猶自向人鳴。</text>
<title>德山韻</title>,<text>洪州南去接耶山。列邑人煙一望看。望眼遠窮天外盡。亂峯千點在雲端。</text>
<title>細雨寄德優</title>,<text>浩浩暗空彌。乾坤混沌時。簷端聞不覺。池面看先知。細結蛛絲重。微盈草葉滋。誰憐玄豹質。七日在山飢。</text>
<title>秋興十首。病中作。示夢與明府。兼柬安亭。</title>,<text>閉門淹數月。節物自堪驚。霜肅山川變。風高天地淸。苦遭身疾繞。暫離世紛嬰。容與東皐上。聊將遣此生。暮景曛曛入。墟煙曖曖冥。秋淸山肅肅。壑靜籟泠泠。幽步逍遙惬。滯思曠望醒。抱痾將改序。因得寄林坰。林脫俗離薄。蕭條物象呈。露湛空宇迥。河接遠山橫。漸覺重陽近。徂茲一歲傾。黃花休爛熳。深負泛君情。俗離山名晶熒林野曠。遐眺屬秋晴。嘯引風醒骨。吟招景攬情。微茫雲雁沒。窈窕降河傾。敢自感頹歲。那堪廢擧觥。不是潘生感。非關宋玉情。三秋時欲晏。一歲病長嬰。道德新功劣。鑴鑱舊習成。竊愁霜霰降。蘭惠委榛荊。田村富幽趣。不博萬鍾榮。魚美溪移筯。果新山滿籝。菊英薰碧醴。松菌薦香羹。病間慈顏喜。愉愉弟與兄。茲邦山水窟。俗離鎭崢嶸。厚地壓疑裂。高天撑不傾。期尋壺裏境。逃得世間名。寄謝延明府。延九齡時主倅 無爲宦務縈。開荒林堰曲。異境祕神靈。上挹九峯秀。旁窺雙澗淸。榮名思脫累。泉石倘尋盟。何日蓮堂就。焚香遠世情。悠悠元化運。時節屢遷更。寒晷短西陸。微雲澄上淸。霜涵一天冷。風振萬山驚。泯默思今古。秪增沖抱盈。文藏何迢遞。塵區俯瞰平。迥連元氣積。高割半空晴。政値秋方素。應添景倍明。憑君試登眺。直北望神京。俗離主峯。名文藏臺。藏。去聲。和元沖秋興十首 延夢與疊嶺遙周遭。坤倪政可驚。寺邊鐵鑊古。橋下石潭淸。只訪仙蹤在。寧容世網嬰。茲遊發興熟。幽絶冠平生。右俗離洞矗矗層巖頂。寒雲襯杳冥。遠天山點點。深壑水冷冷。萬里塵襟蕩。三生醉夢醒。劃然發嘯下。孤坐憩林坰。右登文藏臺雲物澹淸曉。秋容自露呈。凄疏叢菊放。淡抹細嵐橫。霜果登蘿樀。山醪對月傾。居僧擎潔饌。照燭勸深情。右宿達磨寺百艸嗟衰歇。溪楓錦繡榮。野夫相遇地。山栗盡收籝。踏破雙芒履。飢餘足菜羹。深深篁竹處。披坐憶梅兄。山中何所有。嶺上白雲晴。住釋多癯骨。遊人少宦情。風霜雁塔側。林莽鳥巢傾。偃蹇長橋上。頹然一醉觥。右還到俗離寺登登半嶺去。蠟屐踏崢嶸。客宿鍾聲裏。星隨斗柄傾。題詩因削樹。得石又書名。咄咄明朝後。依舊俗緣縈。右大庵寺殘秋催客鬢。佳節欲遷更。景物黃花嫩。胡禪碧眼淸。茱莄把手滿。鈴鐸忤風驚。共醉袈裟舞。山月照盈盈。右九日俗離橋上劇飮貪山雖我癖。尤不害廉平。危構尋巓上。入門四壁空。迥臨雲背遠。俯視霽暉明。濟勝吾曾具。凌空孰與京。右登兜率臺君今開綠野。我獨愧山靈。簪組方時累。詩篇亦感淸。高陽邀酒伴。栗里作詩盟。倘老田園去。懸知遂此情。四載費錢俸。徒勞撫字情。詩壇君作帥。酒壚我爲嬰。刻鵠將安用。學書亦不成。明朝歸大隱。澗底束柴荊。右述懷次韻元沖秋興十首 辛德優斗覺遷時序。西風病葉驚。霜橫陂水素。天入草亭淸。詩遣幽懷就。愁仍世事嬰。長甁賖薄酒。寂寞慰殘生。短髮西風急。羈懷寄杳冥。靑天看遠遠。流水聽泠泠。歲月彈長鋏。江湖亦獨醒。徘徊松下逕。倚杖望郊坰。徙倚孤梧島。山圍紫翠呈。霜嚴林木瘦。水落渚岸橫。野客行猶夐。雲天望欲傾。池塘小魚子。氷下若爲情。意外蒙詩眷。開顏說與情。當吾老壯境。是汝錦䙀嬰。少弱呑吳楚。乾坤任老成。何時貧士里。杯酒共班荊。貧土里。安亭所居之里。西風鳴摵摵。黃葉散天晴。句得嬰離恨。留仍仗友情。星河垂地盡。霜月揷雲傾。宇宙堪蕭瑟。長憑酒一觥。抛擲人間世。其如鍾鼎榮。溪魚光勝玉。村果大如籝。歲月唯書史。晨昏只飯羹。居閑貧自適。羞對孔方兄。聞說林皐勝。西風飛爽靈。江光吹地白。山氣倒空淸。好句時須和。幽期爲托盟。參差唯 唯一雖 老壯。款曲箇中情。功名折足几。世事曾飽更。月露琴絃慢。松風硯水淸。壺觴時自慰。時序屢先驚。爲謝金都事。新詩一紙盈。吾生如寄耳。齒髮已崢嶸。草樹風霜困。江湖日夜傾。文章慙小技。弓劍老虛名。怪底煩推挽。眞成古意縈。迢遞蒼松塢。高低井逕平。風尖搖病葉。簾動颺新晴。白日涵池迥。孤亭倒影明。憑君靑玉案。回首漢西京。</text>
<title>懷川途中 庚午</title>,<text>山頭窈窕夕陽盡。幽逕人行亹舋長。獨樹荒原呼犢響。依稀閭井隔煙光。</text>
<title>公州途中</title>,<text>晴後山光慘欲乾。窮陰漠漠日輝殘。鷄岑剩得層空雪。雲表亭亭白玉寒。人煙悄悄絶征行。冬月霜天氣色淸。江上客程吟望處。層峯帶雪入雲晴。</text>
<title>辛未正月三十日</title>,<text>今年正月今朝盡。路上年光不覺催。新綠乍添原上遍。暗黃纔着柳邊來。風兼小雨餘寒薄。日弄輕陰宿霧開。莫把浮名絆身老。且逢佳節便銜杯。</text>
<title>虎石</title>,<text>長雄百獸事終虛。嵌竇徒能窟野狐。謾借奇形驚道路。將軍射矢不饒渠。寄元沖 夢與病隨官紱苦纏身。未迥華堂接後塵。佳節易從愁患過。明朝又負踏靑春。一道簪纓簇暖莎。芳堤嬌柳礙纖歌。東君亦愛使華節。香雨和風催百花。</text>
<title>酬夢與</title>,<text>南北飄飄任一身。孤雲聚散迹如塵。人生莫遣愁中老。霜鬢明年更不春。酒盡雙甁臥白沙。驪駒一曲斷腸歌。一春佳賞當誰共。原濕東風處處花。勞生宇內百年身。迷夢沈昏濁世塵。白骨留名遺萬古。紅顏何似醉三春。五馬躊躇蹋軟沙。羅敷陌上唱纖歌。金甁送酒雙雙至。明月多情忽上花。斷雲無定遠隨人。染盡靑袍岐路塵。山館獨眠聞杜宇。不如歸去故山春。溪水玲瓏柳拂沙。杏桃深處出村歌。平原極眺迷歸目。腸斷殘春異地花。</text>
<title>南山詩 序云。美辛氏伯仲也。此詩本和德優山海之篇。而篇首有南山二字。取小雅如南山之壽之義。變稱南山。○時辛氏世瑚，世璉爲母老。兄弟俱乞郡。出守溫陽，沔川。於其壽席。安亭辛德優賦山海之篇以美之。故云。</title>,<text>南山崔崔極穹蒼。海之深矣渺漭泱。混沌剖殼與久長。我奉我親樂無疆。升彼北堂稱慶觴。千秋萬歲長壽康。山有石兮而礧磈。海之水兮其泓而黣。有鳥精衛筋力殆。山不夷兮海不塞。山海蓋小天罔極。我親之恩難報得。鳲鳩鳲鳩有二雛。雄飛遠逝雌育孤。長成啄食琅玕珠。形爲鸑鷟心是烏。夙昔霜露愴添濡。飛棲枳棘爲反哺。溫陽之山屹峨峨。辛伯出宰暐榮華。其山有雉有麕些。兟兟麌麌發五𧲧。載割載烹間薑芽。于以奉親心匪他。有海汪汪沔之陽。辛仲聯翩紆印章。鱣鮪鰋鯉鱮與魴。鱻肥畢致獻母賞。朝發夕至望予跂。晜弟迭侍奉甘旨。迺開嘉宴秩華筵。芳酒登兮轟管絃。愉愉顏色婉且姸。兄携弟扶舞躚躚。綵服嬉戲慈母邊。不覺落日頹樽前。于時隣邦侑歡洽。冠蓋翕習爭來及。盛事觀聞聳郡邑。咨嗟羨慕兼下泣。髦士藹藹播篇什。豈弟君子福彌集。母曰嗟來爾弟晜。忠孝仁義亘心存。兒呻不寧母廢飧。兒若虧行終慘魂。弟晜稽首拜母恩。敬佩訓音永不諼。此篇以下。庚午以後作。</text>
<title>安亭韻</title>,<text>逃名放丘壑。寄迹混鄕里。室弊貧非病。舟虛觸不忌。優游以遊世。賢哉辛夫子。池涵淸水得月儲。池亭松竹趣有餘。三冬積雪天地皓。雙鬢蕭蕭一詩老。與物相忘誰謂難。亭邊魚鳥共公安。留別元沖 蘇彥謙人生離合孰非天。此地相逢亦偶然。明日天涯還悵望。祗應魂夢謾相牽。留別元沖 蘇元友相逢雙眼舊時靑。多少情懷語不停。樓上一歡嫌未足。故應携酒向安亭。</text>
<title>贈別二蘇</title>,<text>相逢情未洽。相別却生悲。目斷南歸路。樓空倚柱時。[德優詩]春盡江南路眇茫。夕陽芳草馬嘶狂。樓臺處處桐花紫。管領南山萬壽觴。右德優</text>
<title>靑龍寺。次德優韻。</title>,<text>野寺幽幽隱深木。飛泉初夏淸澗谷。涼陰綠樹午夢長。終日鶯聲破幽獨。</text>
<title>和人</title>,<text>乾坤納納寓形身。浮世悠悠一夢人。利路聲場元有忌。淸泉白石本無塵。秋添楓岸看如醉。露洗莎汀坐當茵。卽就黃花成爛熳。休將白首重悲辛。</text>
<title>喜雨亭。次天使韻。</title>,<text>東韓千古壯雄名。臨眺湖山積雨晴。天入滄江千里遠。地窮溟海一望平。光明瑞日乾坤大。蕭散淸秋物象呈。絳節星槎銀漢上。亭皐吟罷葉微零。</text>
<title>讀書堂席上。分韻。得賞字十韻。</title>,<text>高軒臨萬井。遠色橫莽蒼。積雨淸煩暑。山川增曠朗。斯文藹冠蓋。詩酒長筵敞。氷壺相照映。趣契一俯仰。麗藻倬雲漢。炫晃窮萬象。古聲調白雪。朱絃幽澗響。悠悠今古懷。茲夕憑滌盪。賤子本鹵莽。汲引蒙誘奬。一載阻親舊。塵勞空鞅掌。淸言接餘論。幸茲諧心賞。</text>
<title>天末</title>,<text>天末涼風起。懷君已隔秋。片心長似昨。髣髴枕邊頭。</text>
<title>期不至</title>,<text>日暮鳥歸君不來。孤吟書榻獨徘徊。秋風葉落空庭裏。寂寂閑門誰爲開。徘徊簷外秋天月。空照閑人倚柱時。無限淸宵誰與共。凝愁付與一吟詩。</text>
<title>湓亭望月。應製。效白樂天。壬申。</title>,<text>湓江江口中秋節。好月當空水館涼。宇宙涵虛分物象。山河澄澈數毫芒。光明此夕同千里。身世今年滯一方。西北鄕關何處是。煙波一望思微茫。客裏情懷懸渭北。天邊形影在潯陽。一年好月逢今夕。萬里淸光隔故鄕。霜耀沙銀鋪渚遠。煙拖江練際天長。憑誰與會臨風思。獨自湓亭寄一望。中秋望月湓江口。積靄遊氛捲昊蒼。圓魄正當今夜滿。羈情偏到此時長。山河不礙元同照。風景無端自異鄕。回首可憐人事改。依然猶似去年光。</text>
<title>次夢禎子美韻</title>,<text>半世淹歸夢。千山隔故鄕。客情驚節序。日氣變淸涼。野岸楓添紫。平田稻正香。白雲長入望。何事九衢忙。[原韻]醉後連三枕。心魂各睡鄕。自多賢客過。不憚弊軒涼。切玉魚兒細。成珠稻米香。家人勤煎髻。歸意莫匆忙。夢禎[原韻]井邊有桐樹。撩我苦思鄕。薄暮秋聲至。中宵古意涼。紅榴氷顆綻。白芡露珠香。歸矣江東興。浮名未要忙。子美</text>
<title>暝</title>,<text>萬井煙橫色。前山犬送聲。暝軒凝望久。涼月上高城。閑中詠懷。錄奉元沖。鄭雲卿近厭承明直。流光已仲春。暖風禽語碎。晴日沼氷鱗。傍架尋詩課。隈墻擷菜筠。一春無謝夢。輸與子淸新。終南春着色。晴翠落軒窓。磵曲偏留雪。溪寒未放淙。老來從興減。愁破似心降。擬蠟平生屐。崖氷滑石矼。城西金校理。吏隱晦當時。萬事唯耽酒。三生只愛詩。逢人極談笑。遇興了淸奇。屬抱維摩病。閑消李遠棊。日者靑錢選。諸賢雅望尊。如何威鳳翥。乃爾病鴟蹲。餔啜終非願。澄淸豈可渾。低徊慙不分。誰與此心論。有懷黃雙井。浮游在底方。平生一肝膽。投老各參商。霞洞人何所。壺郊草自芳。想應拚傑句。幾日發奚囊。</text>
<title>酬雲卿韻</title>,<text>掩戶不知序。禽聲覺變春。霤晴氷落筯。杯皺酒生鱗。履響人堆蓽。風敲雪擺筠。幽懷如野草。春至逐朝新。睡軟婢呼飯。晴暉赫烘窓。披衣尋窈窕。倚杖弄潺淙。輕暖曖初動。凜寒威已降。潤苔滋碧磵。淺雪溜空矼。之子靑年秀。英聲振一時。淸談飛玉麈。綵筆盡淸詩。脫落襟懷曠。崚嶒骨貌奇。思之不得見。誰與話琴棊。浮生病作崇。吾道拙能尊。鬼至欺人攪。庬來對客蹲。陰雲一天暮。泥濘九衢渾。非子相知者。深懷誰更論。我輩猶籠檻。獻之今四方。摘蓮奇比華。隱橘樂兼商。巨瀑盪胸壯。靈霞薰句芳。如許乾坤大。將來括一囊。</text>
<title>病中</title>,<text>閉戶人誰問。微風時動帷。相憐唯小婦。傍坐拄愁頤。</text>
<title>送申洪之赴海州牧使 有序</title>,<text>離別當春半。含情立路岐。何方無景物。異地少親知。時論輕盤錯。州人得乳慈。雄藩西海重。歸亦展吾施。</text>
<title>御屛褒姒 應製</title>,<text>有扁斯石履斯卑。誰遣龍漦位壼儀。烽報見驚開艶笑。帛聲聞裂展妖眉。弁鸒永激親親怨。離黍增傷靡靡思。赫赫宗周文武業。檿弧箕服實亡之。</text>
<title>端午帖字</title>,<text>朱明轉南陸。令節屆端陽。細葛初承寵。仙蒲已薦香。薰風來舜殿。灝氣泛堯觴。願獻千絲縷。祈君萬壽長。風微夏殿小涼生。▣拂薰絃晝景淸。百鍊徒勞楊子鏡。聖心何似玉壺明。</text>
<title>贈鄭雲卿行。五十韻。</title>,<text>淸濁分形七竅鑿。一氣鼓鑄成橐龠。迭來牙往相戰薄。儵忽翕闢無垠堮。陽明爲晝晦爲夜。在人英剛與愚弱。世運亦有大晝夜。亨嘉屯否參交錯。天地閉兮賢人隱。萬物咸覩聖人作。唐虞廊廟登龍夔。殷秦有老潛渭洛。我東文物越隆古。光昭曄暐垂鴻略。世宗成宗盛於斯。藹藹麟鳳羅臺閣。佔畢季雲振大聲。黃許相業何恢廓。舂容大雅接武起。紛絃不數甫與白。中遭壞亂天降厄。人理絶滅乾維坼。三光淪精氛霧隔。元氣灰散歸蕭索。重回日月揭天衢。后土昭蘇開炳爍。昭代降精分光嶽。要與一世爲木鐸。林林蔚蔚各奮楊。笙鏞大化文禮樂。掃除澆漓返淳元。天不喪文道有托。鄭生堂堂生應時。魁梧九尺心落落。雙瞳炯炯光射星。瘦骨竦如警露鶴。夐然獨立塵冥外。矯矯不受羈紲縳。夙歲肆力文學藪。包括萬象搜冥漠。移山業成三冬足。聘騖古今窮灝咢。希聲窅妙閟大撲。至味雋永得肥臄。江山精氣竭撿覓。天地英華困咀嚼。千言萬言筆如飛。紙上龍虎爭挐㩴。雲雷激盪愁罔象。百怪翕欻吁可愕。隋珠出水吐長焰。霜劍發硏開新鍔。十九射策如摘髭。玉堂人指禰生鶚。含香禁掖接榮渥。侍講從容進良藥。九衢如砥驕馬嘶。風采映路多婥妁。叨接芳塵仰李膺。顧余慙非明哲郭。河伯謾以水誇海。日月詎將明讓爝。氷壺見底了無隔。相視拍手心莫逆。談鋒差差聳左右。美哉有文而善謔。揮霍今古示周行。將汝金篦刮我瞙。一生江海結習存。君歸政値秋葉籜。況聞家公有美政。綵衣榮覲眞至樂。晜弟怡愉戲膝邊。升堂拜舞稱壽爵。地控畿甸接海澨。雲水淼茫天一碧。蓴鱸不減江東饒。高興自覺乾坤迮。揮鞭出郭身欲輕。飄然似脫籠中雀。開襟曠望野意多。紅稻萬頃秋未獲。眼中物象呈變態。收拾都將筆下摸。嗟余戀母苦未歸。塵土鬱鬱如屈蠖。東南迢遞天一角。魂夢往來尋丘壑。白雲日暮心悠悠。送君之歸懷抱惡。古人贈言貴友生。爲君不辭倒囊橐。勉君不負天所與。日新勤將功力着。升高有階在不已。四德有端皆可擴。長鳴萬古流不朽。與佐聖世歸澡瀹。但令此心一而精。仰天俯地自無怍。</text>
<title>贈金秀才南行</title>,<text>苒苒林中柏。榛莽蒙翳之。凜凜風與霜。憔悴其根枝。風霜豈不厲。堅貞終不移。弱齡結君知。浩蕩循當時。九土魑魅鄕。氛瞢塞坤維。世道一以穨。悠悠臨路岐。我如空中雲。孤蹤靡所依。君若寒氷玉。瑟彼無磷緇。粃糠易登颺。至寶藏光輝。不見數三載。彪虨變毛衣。亭亭出林柏。昂昴凌霜姿。窅眇超汚濁。漱芳咀華滋。棲心道藝林。充積至於斯。秋風動漢水。遊子生歸思。拂鞍辭京國。遲遲越岡坻。庭闈望子至。昆弟顏怡怡。浪迹山澤間。曠哉心淸夷。扣門告我別。道我贈言辭。我亦無所贈。精一但不疑。誠明仁智勇。君子有餘師。伊余懵學術。汩汩縶塵羈。上孤明主恩。下念慈母私。天南▒長望。不得與子歸。飄飄斷蓬遠。翩翩征雁飛。芳時易婉晩。忽忽心緖違。</text>
<title>答人</title>,<text>煙柳靑靑杏欲開。芳時相憶阻深杯。浮生最苦應多病。我未得尋君不來。處世何拘迫。乾坤自蕩寬。多閑應是病。長臥却成安。盤飣憐貧婦。門車絶顯官。寂寥消遣過。塵網任纏冠。</text>
<title>賈生 癸酉</title>,<text>痛哭當時事。悠悠孰我聞。長沙去不恨。惜負聖明君。</text>
<title>續三綱正命分蝨贊 正命。姓安。係孝子。自比至仲虛別。皆甲戌作。</title>,<text>散髮傳承爲蝨滋。耐堪痒痛切吾肌。親身莫作分形看。卉木元來有幹枝。不忍微蟲癢母膚。罄輸心力況私軀。天彝貫古元無間。室有飛蚊不敢驅。</text>
<title>貞夫人南氏挽</title>,<text>餘烈名門盛。徽音婦德宜。傳家元有則。中饋本無儀。草露晞難久。浮雲逝莫追。杯棬空口澤。孝子有餘悲。</text>
<title>簡彥叟澐之</title>,<text>浮生少會合。多病寡懽怡。節物 一作物色 催芳歲。欣榮感得時。微風 一作輕陰 澹虛碧。暄日靜園籬。寂寂空窓下。端居有所思。</text>
<title>成大司憲 世純 挽章</title>,<text>來世恒難待。公乎而至斯。鈞天須此傑。下國復憑誰。驥騁途方遠。雲霄澤未施。羊曇多苦淚。西路不勝垂。</text>
<title>江南</title>,<text>江南殘夢晝厭厭。愁逐年芳日日添。雙燕來時春欲暮。杏花微雨下重簾。</text>
<title>千家</title>,<text>千家花柳禁城西。微雨芳郊草色齊。春思如煙無處着。一作摸不得 春光如夢惱人迷。</text>
<title>多少</title>,<text>多少園林競物輝。春城一雨晩霏微。莫敎催得花開盡。明日還愁一片飛。</text>
<title>簡懶隱 彥叟</title>,<text>知君閉戶懶招邀。閑看窓前長藥苗。莫怪孤峯 自號 來往數。應緣長日食難消。彥叟於囱前。蒔數種藥苗。</text>
<title>奉和宗聖見寄</title>,<text>抱病淸朝容懶拙。免敎騎馬聽晨鍾。芳隣得托西籬隔。佳節猶乖一席同。草積閑庭滋嫩碧。花辭空樹委蔫紅。尋公且盡餘春興。情思還濃細雨中。</text>
<title>嘆雨</title>,<text>皺綠愁紅慘不嚬。煙霾深巷斷來人。芳辰九十都能幾。雨裏輸將強半春。</text>
<title>嘆春</title>,<text>蜂蝶何知來去頻。佳時難久怨花神。東風過後芳華歇。飄盡園林萬片春。</text>
<title>深院</title>,<text>樹陰深院綠苔新。零落殘紅半委塵。客夢閉門閑永晝。鳥聲啼送一年春。</text>
<title>空堂 甲戌孟夏。在書堂作。</title>,<text>空堂幽悄悄。獨與神明居。山暝籟沈後。塵消夜靜初。無風松自韻。得月水增虛。湛泊蠲思念。煩襟覺掃除。一作此境心能會。氷壺本瑩如。</text>
<title>霽月</title>,<text>風露晶熒洗太淸。寒光如水鬪新晴。乾坤涵得氷壺澈。氛靄都無▒點生。</text>
<title>贈仲虛別</title>,<text>遠別徘徊處。黃昏暗漢都。嶇嶔竹嶺路。何日更來踰。</text>
<title>有懷</title>,<text>歲窮鄕路遠。川廣不可越。獨夜掩重扉。山郭孤砧發。泠泠氷下泉。皛皛雪上月。霜風振四荒。山巖露寒骨。寥落杳天涯。遙思坐超忽。</text>
<title>同彥叟和金秀才見寄</title>,<text>鳥聲簷外弄初春。野色天光日日新。相對一窓微雪裏。閑拈詩句待高人。半生江海志冥鴻。淹盡時光兩鬢蓬。欲寫心中今古事。待看高 一本作孤 標映層空。</text>
<title>懷川途中</title>,<text>微微頹景半西山。征客駸駸尙未還。爲問幽巖寒玉水。不因氷合廢潺湲。</text>
<title>種蓮。留別雲卿。</title>,<text>淸池新種藕。淨院始分襟。懷土小人性。通中君子心。莫論觀政術。且作愛蓮吟。細雨何須傘。開牕每獨臨。</text>
<title>七日。登後嶺觀燈。次雲卿韻。</title>,<text>靑山今夜月。白首昔年人。節序有來往。風光無故新。多違應物理。一笑亦天眞。童僕能扶醉。杯行莫問巡。</text>
<title>送江原都事吳彥淸</title>,<text>漢北殘炎退。關東秋葉丹。遠從蓮幕事。暫阻綵衣懽。皆骨千峯秀。滄溟一水寬。壯遊襟抱曠。休問去程難。</text>
<title>戲寄尹彥叟 癸酉秋後作</title>,<text>靑天飛白日。欻向濛汜沒。百年將一日。瞥過等淹忽。相逢卽開顏。莫待塵侵骨。會離復如雲。風吹便消歇。千年尙隔晨。六合共一窟。同世托芳隣。焉用成秦越。夫子優游者。蟬蛻塵紛汩。英標映層霄。聳如鷄中鶻。我落東華塵。揮鞭向金闕。長唳登軒鶴。心終寄雲月。華纓一爲累。淸霜生綠髮。何時報明主。長揖塵冠脫。歲暮游子心。白雲飛天末。崢嶸氷雪積。瑟䫻寒風發。不有故人期。誰釋心中愲。感此片言諾。徑往叩其闥。聊以永一夜。淸我襟懷豁。猛虎不掛置。鯨鯢寧怯獺。怪殢世間歡。塊然臥傲兀。酣夢醉鄕天。應抛煩喚聒。徊徨如有失。淡蕩愁怳愡。含情獨沈吟。晤言誰答曰。惆悵空歸去。君胡輕解闊。</text>
<title>延祥帖字 大殿</title>,<text>新春殘臘換星杓。閶闔疏鍾度碧霄。星拱紫宸齊就列。日臨黃道儼當朝。凝陰倂盡三呼酒。惠氣潛通九奏韶。借問聖神誰得竝。謠衢何必獨唐堯。麗景添宮線。輕風弄薄寒。春回梅上早。臘向雪邊殘。已傳陽和氣。應同品類歡。韶光將聖澤。借向物華看。野外韶光靄欲浮。雪消寒氣未全收。年年元日椒花頌。迎得新春協聖休。寒隨餘雪盡。歲向此朝分。鳷鵲春光早。遙瞻日下雲。</text>
<title>端午帖字</title>,<text>長夏槐陰隱合宮。蘭臺淸切度微風。香濃仙酒浮菖葉。祥表金絲獻女工。赫日高臨群沴伏。朱陽薰與 一本作與 五絃通。誰將百鍊江心鏡。長奉君王揭至公。長養南訛氣。絪縕六合遙。桑柔繭館用。梅熟大羹調。金鏡宜虛照。薰絃自協韶。微陰戒潛眇。炎宇日方昭。天中佳節樂元元。長日深宮艶玉樽。不識玄機流日夜。雷風新解蘀龍孫。雨浥香塵靜。風輕綺陌賖。遊人鬪百草。不覺日西斜。</text>
<title>鄭新之妻氏挽</title>,<text>女圖陳自鑑。閨則戒常隆。翦髮曾留侃。齊眉舊配鴻。百年餘契闊。一夢墜虛空。何處歸精爽。天津與月宮。</text>
<title>又戲作疊語詩</title>,<text>峯前古法住。寺北古文藏。大法住無住。祕文藏未藏。高人年幾幾。世業忘復忘。</text>
<title>和茂沃雪夜韻</title>,<text>壺徹涵氷色。一作風漲連松響 窓虛混月華。若爲添皓鶴。庭際對婆娑。</text>
<title>次義之冬至韻</title>,<text>玄機無外亦無停。誰識虧盈造化形。萬物未生凝涸處。一陽萌動暗回靑。玄一本作天</text>
<title>次述懷韻</title>,<text>早愧登朝乏茂良。永懷靡盬歎何嘗。兩鄕明月三年夢。千里孤雲一寸腸。赴海馳波那可極。迫山頹日政堪傷。懸知朝暮門閭望。看盡哺烏意渺茫。意一本作思是</text>
<title>次書堂韻</title>,<text>丹洞依俙見鶴驂。冷風時過送仙談。山中縹緲塵埃隔。壺裏澄明雪月涵。石榻寥寥燈點一。城樓隱隱鼓聲三。坐來怪得窓先曉。起望千峯白玉簪。</text>
<title>次晨起韻</title>,<text>壑靜山空靈籟沈。酒醒孤榻一堂深。長安城裏年年月。偏照思鄕夜夜心。</text>
<title>偶感。首尾吟。</title>,<text>天南地北人。相望如參辰。聚首一燈下。脈脈還密密。坐中試傾聽。宇宙眞理一。參三位育功。只從方寸出。眞寂又感通。無間而妙沕。博文與約禮。鑽仰眞瞻忽。顏生見卓爾。克己躬四勿。求仁而歸仁。由己而由人。</text>
<title>次義之雪夜漫興韻</title>,<text>骨如臞鶴聳虛堂。微雪照夜天蒼茫。問渠當年杜大瘦。何苦氷炭戰詩腸。</text>
<title>次義之庚申夜韻</title>,<text>坐到寒山落曉星。殘燈奄奄曙光生。人間自有瀛洲趣。何用當年羨老彭。</text>
<title>次暮春韻</title>,<text>紅白千林漫洞天。武陵蓬島會群仙。風流縹緲煙霞 一本作塵 外。一任春光去驀然。</text>
<title>謾成</title>,<text>宦海無風千尺浪。由來傾側少安舟。有人若問浮沈理。注目雲天但棹頭。</text>
<title>籠中鴨</title>,<text>主人恩愛終非淺。野性由來不自除。霜月數聲雲外侶。籠中不覺意飄如。侶一作雁</text>
<title>贈慈惠</title>,<text>心澄觀水月。頭白臥雲蘿。與世無心久。從他俗客過。</text>
<title>寄石上人</title>,<text>一錫飄然本無住。碧山千里卽爲家。胸中瑩瑩摩尼在。千劫從知也不磨。</text>
<title>鄭判書 光世 挽</title>,<text>奕世簪纓舊。追承更有公。箕疇知命壽。周禮六卿崇。一代英靈盡。千年塵夢空。傳家能幹蠱。流慶自難窮。</text>
<title>和淸州樓題</title>,<text>西原佳麗好風光。壁上人人姓字芳。城壓湖山臨下界。州雄邦域控中央。秋高曠野呑天遠。日暮遙岑引鳥長。郭邑雲煙年代舊。古槐疏柳立千章。一本。控作鎭。上舊作古。岑作峯。是。</text>
<title>錦江樓</title>,<text>西風木落錦江秋。煙霧蘋洲一望愁。日暮酒醒人去遠。不堪離思滿江樓。霧。一本作浦。非是。</text>
<title>戲酬人韻</title>,<text>恩情宿昔在朱陽。只坐秋風一夕涼。想得題封凝恨處。錦牋珠淚點行行。鐵石剛腸秪自持。素心終不信蛾眉。英雄善惡要非一。憐汝愚兒浪信期。附[原韻]錯意箕巾永奉持。相將脂粉學蛾眉。妾心不似郞君變。悔殺從前誤信期。郞君薄薄逐秋陽。欲訴西風又作涼。兩眼不知郞意在。雙雙玉筯墮千行。</text>
<title>自石城向林川。小憩村家亭皐。</title>,<text>東南天盡渺浮雲。江入全羅地界分。萬里登臨秋欲暮。亭皐風葉政紛紛。</text>
<title>次林川樓題韻</title>,<text>天涯爲客獨登樓。滿目風煙是異區。東北雲高華嶽遠。西南天豁大江流。一村急杵催深夜。數點歸鴻帶晩秋。倚柱凝愁思不斷。信非吾土不敢留。一本敢作堪</text>
<title>詠淸風</title>,<text>山峽淸江亂。風煙泰世餘。懸崖僧寺約。疏樹野人居。夜鏡湛寒碧。流絃凝遠虛。塵纓如可濯。相逐武陵漁。秋盡山居靜。閑雲淡郡樓。平沙帶樹色。空峽響江流。興托滄洲遠。情留叢桂幽。浮雲今出洞。魚鳥自悠悠。</text>
<title>題沙門行芬軸</title>,<text>萬事無心是與非。白雲長繞碧蘿衣。始知世上悠悠者。爭及山人坐息機。</text>
<title>長者墟 與成之遊俗離山。癸酉秋。</title>,<text>古址空山下。相傳長者居。亭臺已無處。砌礎尙能餘。當日千年業。如今一廢墟。臨岐歎浮世。山水助欷歔。</text>
<title>獨至馬峴下巖磵有待</title>,<text>古徑逢人少。深山暮景催。已謂君先到。如何我獨來。微泉響幽磵。落葉下蒼苔。延佇空巖側。憑誰詩興裁。附[和韻]逢人問行色。白馬驅不催。好賞君先得。淸遊我趁來。縈雲迷舊徑。沒石長新苔。暝色生虛壑。幽懷難自裁。成之</text>
<title>奉和成之登王岑之唱</title>,<text>巖骨露霜岑。淸朝霽後臨。千山分遠近。一頂劃晴陰。西極烏棲峙。南溟鶴洞深。人寰都在眼。誰識北望心。自註。烏棲。西海上山名。都在眼。一作但一氣。附[原韻]不辭登眺遠。西北是王州。數息寬筋力。徐行到上頭。三天臨几席。萬里屬眉眸。極目孤臣念。江湖未散憂。成之</text>
<title>出山</title>,<text>亦料住難久。徊徨不自裁。奇巖回望失。流水逐人哀。洞谷雲仍鎖。行蹤葉便埋。茲遊已如夢。疑入武陵廻。</text>
<title>路上。承成之留別之作。分手明日。枉書相邀。知成之尙在。喜甚卽馳赴。又依韻贈別。</title>,<text>出山瘦轉甚。冬夜不知長。朝日起來晩。行人尙在忙。得書先喜氣。惜別豫愁腸。明發天涯路。歸應踏曉霜。</text>
<title>岐路 甲戌</title>,<text>岐路紛紛者。應緣食與衣。不知朝復暮。白盡鬢邊絲。</text>
<title>擬古 此下。癸酉秋作。</title>,<text>燃來然火爍朱顏。灰得心腸錦繡殘。月裏孤眠聞自易。川中雙信見偏難。秋蘭葉死香終在。春杜身存血未乾。誰使傳情報阿母。瑤池千歲許重還。傳情。一本作情傳。非是。昨夜微雲鬱未晴。好風吹解豈無情。天心若也無通塞。人意何緣異晦暝。烏鵲橋通銀漢隔。鳳凰聲逐玉簫鳴。從前不悔相思鬢。霜映氷壺相對淸。</text>
<title>路上吟得。奉呈兩使相。崔淑生，趙舜。</title>,<text>刮地酸風過。懸空冷雨連。漫漫夜未息。長路絶人煙。老馬前仍却。羸僮沛又顚。知音儻見會。不惜路難篇。</text>
<title>晩行卽事 時癸酉一月旬初</title>,<text>風高秋盡後。日暮客歸時。山隔犬愈響。谷虛泉暗悲。登岡看月落。行野見星垂。煙火望中近。邅廻路自 一本如 遲。</text>
<title>山路</title>,<text>迢迢山路出林遲。唯見蕭蕭葉脫枝。日暮鉤輈鳴澗谷。行人心慄虎過時。</text>
<title>秋</title>,<text>衆鳥爭高江上秋。碧天雲盡政悠悠。金風蕭瑟驚搖落。宋玉如何禁得愁。</text>
<title>次李德翁</title>,<text>山色高秋後。孤軒對萬松。西風政搖落。此日與君同。</text>
<title>德翁知余難別之色。健僕駿馬。犯夜馱致之。爲愧厚情。作小絶。癸酉</title>,<text>馱來犯深夜。多事意還長。君爲難離別。明朝益自傷。</text>
<title>夕與親朋數輩。對月開樽。及夜星散還家。月正當窓。照徹臥內。夢寐間猶彷象淸景。不覺神遊水晶宮闕也。曉睡忽破。唯見荒荒曖曖。向之淸澄者。已不可復得。耳邊瀏瀏有聲。簷溜如注而已。沈思遐想。寥落愁絶。悵然有吟。</title>,<text>歸來人散月如盆。窓外嬋娟繞夢魂。覺後沈沈月無處。五更簷雨掩重門。辛未作</text>
<title>送蘇元友之任慶尙幕府</title>,<text>君宜淸禁侍。暫屈喜還加。幕府存知己。遐方卽一家。白雲隣驛路。五馬控星槎。嶺表窮探採。山川斂物華。時元友嚴君。爲縣隣道。故有白雲五馬之語。</text>
<title>新月</title>,<text>隱映纖鉤杳遠空。淸光乍吐尙䑃朧。靑冥萬古姮娥恨。況復沈愁暗魄中。</text>
<title>贈別公權之任高敞</title>,<text>江上秋風起。相携惜別離。臨分何以贈。氷玉片心知。</text>
<title>舟中。贈李伯益之任善山</title>,<text>沙汀遠遠起行塵。江上孤舟引望頻。南國風煙踰嶺異。歸時應念別時人。</text>
<title>題高相荊山畫屛。十三首。甲戌作</title>,<text>種蘭在靈田。日夜栽培之。雨露蒙添濡。夭夭生華滋。汩沒衆草中。常恐蕭艾欺。蕭艾除不去。孤根常易危。楊朱泣路岐。墨子悲染絲。氷炭本異器。薰蕕終異歸。剔鋤蕪穢盡。始見芳芬姿。剔穢養芳叢。見汝猗猗時。採之結佩纕。將以遺所思。充君馨香室。薰子襟與衣。竊恐鶗鴂鳴。嚴霜爲摧萎。芳馨諒不改。委絶將焉悲。右蘭厥繁者花。爾類君子。惟其類也。而愛乎爾。其眞可愛者。有不在乎爾。而必愛乎爾。豈故不于眞而于其似。以爲詭也。患世多不能克其爲人。有愧于爾。其不愧于爾。克其爲人者。世又不知愛之。共草木枯死。此吾所以重愛爾而不已也。右蓮根葉遠泥土。托生淸泠水。身上表其德。洗然無所累。右藻宇宙樊籠裏。冥冥得自由。江南復海北。來往度春秋。右雁獸之有孝。本乎良知。苟無偏塞。舜何異斯。一段天理。流行不泯。全斯稟受。曷不僶諸。右虎蜼天地絪縕。生育庶類。蠕蠕蠢蠢。不養奚遂。仁者體之。民飢若己。爲君爲相。念之在是。右粉米事物之變。紛綸對起。匪斷曷行。匪辨曷理。威以一衆。戾以克己。服茲德義。永無斁止。右黼黻懸無私。照不遺。行不息。盪昏黑。暗也雲蔽。蝕也人覩。合其明者。惟我東魯。一本無黑字○右日月體止而靜。艮之敎也。安重不遷。仁之樂也。拳石之多。高不已也。一簣功虧。止吾止也。右山獨立三冬裏。孤標照膽淸。殷家一夢在。得爾佇調羹。右梅一節經冬苦。貞心本自空。憑將來綵鳳。生死與枯桐。右竹落落千林表。蒼蒼抱雪霜。從來戒直木。不惜柱明堂。右松丘園數畝荒。霜後發幽芳。歲晩憐相對。忘憂爲泛觴。右菊</text>
<title>題畫屛</title>,<text>物外高人境。冥冥不可親。巖崖千嶂古。煙水一江新。長夏消淸酌。微風入岸巾。看君林下趣。纓冕等浮塵。</text>
<title>賈生嘆 癸酉</title>,<text>賈子須時漢傳伊。聖文宣室重英奇。如何問得天人理。虛道從前意過之。自註。帝口久不見賈生。自謂過之。今不及也。</text>
<title>金同知女子挽 癸酉</title>,<text>奄忽浮生事。傷心復問誰。塵埃餘鏡匣。襁褓有孤兒。夜月東方殞。朝英未夕萎。無窮宇宙內。乘化竟安之。</text>
<title>虛堂 甲戌</title>,<text>虛堂風露入。涼夕骨醒然。望杳天俱靜。心閑雲與旋。松陰屑疏月。崖籟送幽泉。不見千家市。蒼蒼橫淡煙。天俱靜。一作空中逸。</text>
<title>夜坐有感 戊辰</title>,<text>夙嬰風木無窮感。有母孀居鬢欲霜。榮宦此時陪玉禁。綵衣何日壽萱堂。白雲千里家鄕遠。明月三更夢寐長。一縣幸酬烏鳥願。百年恩寵荷君王。</text>
<title>有所思</title>,<text>盈盈微月在雲端。素彩寒光若可餐。千里心期如不限。川梁相望路非難。一本望作越</text>
<title>述懷</title>,<text>雁叫蛩悲寒夜幽。迢迢星漢凭欄愁。不緣不作思君夢。自是秋眠不入眸。</text>
<title>代成同知挽成相希顏</title>,<text>中興經濟資英傑。河嶽鍾靈自有須。手掣巨鼇撑斗極。身擎赫日上雲衢。名垂竹帛昭星月。勳在麒麟照畫圖。一老如今天不憖。舜廊從此缺都兪。</text>
<title>卽事 癸酉春</title>,<text>千山花錦映鮮暉。芳草晴煙遠更微。三月漢陽春欲暮。家人添釀待吾歸。</text>
<title>春帖字</title>,<text>沕穆唐虞際。君王遠嗣徽。春當九衢好。日麗萬方暉。淑氣催芳歲。榮光上衮衣。銀幡同慶賜。爛熳退朝歸。</text>
<title>端午帖字</title>,<text>綠槐淸夏午陰多。長日深宮紫燕過。玉鑑新從江上進。綵繒時繞帳前斜。薰風一夕消陰沴。宇宙千年協太和。令節天中傳往昔。太平朝野樂如何。中天舒化日。東海扇仁風。聖主方憂旱。盤龍起鏡中。淸夏宮槐日影長。綠窓涼簟度荷香。年添楚縷千千積。瑞協堯蓂五五昌。鑄得龍銅徒爾巧。瑩來心鑑只要光。薰絃撫罷南風至。灝氣泠泠泛曉觴。槐陰淸夏殿。深院小榴開。仙艾垂金瑣。香蒲沁玉杯。化隨群物長。恩與暢風來。佳節年年樂。家家鬪草回。淸和時運屬亨嘉。樂事家家競歲華。誰識薰風來底處。如從琴上得幽遐。讒從盈滿入。陰自亢陽生。不戒恢台際。堅氷指日成。天機靜裏運陰陽。晝夜須知更短長。但省履霜存一念。永言家國保休昌。</text>
<title>無題</title>,<text>流水無心賓前落。池魚有意避客回。濠梁昔日儵然躍。風澤今何未周回。</text>
<title>延祥帖字 大殿</title>,<text>三朝麗景線添長。薄薄輕寒弄日光。聖運神功參造化。天回新律協嘉祥。山河引帶扶宸極。簪佩分行拱御香。三動歡聲齊舞蹈。南山長奉萬年觴。一本。作歡聲三動。三元調玉曆。萬歲拱宸宮。天應唯誠至。王心佇歲豐。群生咸仰德。大化不言功。沕穆元無間。冥冥自感通。臘盡千山淑景廻。春心梅柳日相催。仁恩散逐陽和遍。廊廟今知燮理才。天應讓潛化。春亦借深仁。六沴消來盡。桃符謾自神。</text>
<title>登岳陽樓望君山 此下。壬申月課。</title>,<text>元氣沖融接素秋。俯臨南極有雄樓。水涵天影平無際。山出湖心遠欲流。縹緲金蓮擎落日。靑冥玉鏡點歸舟。望中杳杳滄波上。天地元來亦自浮。</text>
<title>送賀知章歸鑑湖</title>,<text>明主恩波闊。將身得自由。本緣辭寵祿。却爲慕仙遊。江海冥飛鵠。滄浪不繫舟。浮塵身外累。孤棹鏡湖秋。</text>
<title>苦熱行</title>,<text>林鍾應律日纏柳。大火昏中未建斗。祝融其補炎帝后。羲和勃怒挾日走。赫臨下國究凶魗。奮其炎威烈如紂。炎官熱屬相左右。振迅跳 一本作跣 踔或先後。朱冠緋服髹股肘。帷傘彤雲飛電牖。火龍蚺䗊掀鬣首。赬眼爗爗起騰糾。赤烏吐舌焰燒口。毒趐簸煽如弄帚。洪爐大地窯九有。川瀆爲塵灰山阜。融爍金木 一本作汞 石瓊玖。山有杞梓隰有杻。楩枏松柏桑楡柳。焦死寧能待摧朽。原野蕭條荒莽莽。嘉穀不遺矧莨莠。羽毛不復求孔牡。噎噫喙喘伏窮藪。滄波何處淸其瀏。沸湯似將釜爨槱。鮫人身上焚芰藕。鱗介宕浪窮號吼。煎熬生類甚擊掊。耗盡那論殤與壽。蒼穹欲爇愁色黝。雲屯復散徒成狗。一本作雲沒散徒成狗狗 蓐收畏炎失申酉。顓頊畏炎失子丑。辰星太白弛維紐。喪其躔次不能守。玄武入殼如械杻。有北層氷不敢厚。神人踧蹜相躪蹂。月以亢陽妄驕狃。一本。作玄武入殼如械杻。神人踧踖相躪蹂。有如層氷不敢厚。日以亢陽妄驕狃。 燒却其烏尙誰咎。還來掩爍太陰偶。姮娥無顏兔離臼。嘗聞苦熱堯時有。十日烘地龜拆畝。惟時帝憂命羿射。只留一射落其九。九落一存不戒九。至今熾毒亦孔醜。炎帝不聰耳垂黈。帝豈其然遭罔訹。行胸恣臆敢蔽負。彼哉祝融難免䛮。我居卑湫阨囚羑。勃鬱敲暑蒸屋蔀。塕 一本作螉 然窮巷面生垢。隆隆縕結醉如酒。仰天叫訴心可剖。牋以危辭奠淸卣。下庭傴僂頭屢叩。天閽冥冥號不受。芒碭大包本父母。函 一本作涵 載無私永悠久。陶冶芸芸德生成。如何反自勞燖炙。屈伸往復道之經。終古運周機不停。日以陽德月陰靈。二曜分氣司晦明。西沈東滿迭化昇。寒暑依辰互推更。玄冬斂藏春發榮。夏而暢茂秋摧零。歲功不忒有常行。潛化沕穆物咸亨。不及則乏過斯嬴。偏盛獨虧俱匪貞。如人氣脈壅成癭。一失其度物乃攖。冥冥感通不可名。監佑下土唯一誠。聖人合德體含弘。調和元氣如調羹。恩綏威畏合民情。薰養太和喣群生。飛沈上下得其寧。無有一物鳴不平。世或執熱困煎烹。疏以涼風如拆酲。或墜寒谷迫氷凌。噓以暖氣衣縑繒。潤其枯槁蘇芽萌。開其陰曀廓明晴。一木。作晴明。 人和天和相協應。邪沴豈敢來荐仍。雪霜雨露順時令。和風蕩蕩周四溟。迺今我聖德丕承。長宜茂將天福膺。愆陽熱極是何徽。將人有闕天示懲。周王蔭暍勃其興。王今殆渴憂黎䒱。身居高殿廈連甍。思及赤身負鋤氓。省修咎缺在欽兢。天乎不諒信難憑。陳辭旣卒無余聽。渴喉欲裂號無聲。熾勢更烈流光晶。似益憑怒威暴憎。一本作增 高天悠邈我難陞。唯見萬里長空靑。念此盆底生命儜。區區受苦莫遁形。吾聞崑嶺十二城。閬風玄圃通玉京。琳宮珠殿瑩且澄。八窓洞闢何瓏玲。納以不周風泠泠。迢遞上軼浮雲冥。輕霞 一本作▒ 掩靄相連縈。長松落落蔭蒼藤。碧澗瑤草生靑熒。吸嗽飛泉瀅骨淸。瓊漿雲液涼露凝。玉壺皎潔含淸氷。一本。玉壺皎潔含淸氷。瓊漿雲▒涼露凝。 世間酷暑何足評。下視憞溷塵土坑。願得持將獻王庭。一以▒泠洗八紘。</text>
<title>讀離騷經</title>,<text>黍離周澤渴。王風委蔓▒。哀音散和厚。聽音知世道。戰國益瞀亂。離騷傷楚老。壹鬱懷不展。沈憂寄辭藻。爲君尙不悟。焉得身國保。讒諂道君路。險隘車軸倒。龍虎恣啖食。橫身入其口。忍看衆芳萎。九土生榛莽。中情信皎潔。終非泥滓汚。逝將歷玄圃。曖曖時向暮。重華不可遇。彭咸心所希。湛湛長江水。千秋尙遺悲。招魂復招魂。哀哉終不歸。</text>
<title>老子出關圖 癸酉月課</title>,<text>重關凌晨開。石路高縈廻。紫氣凝光景。縹緲東南來。翩翩有何客。去去騎靑牛。輕煙覆其上。翠霧承其裘。惝怳欻明晦。窅眇聞笙竽。生年不知幾。顏色何敷腴。紺瞳映皓鬢。骨如松鶴臞。關尹識眞人。出拜爲踟躕。昔潛柱下隱。今向寥天遊。人命如蚍蜉。一往不可留。一氣化自然。而我操其樞。衆妙門玄牝。萬有毋虛无。爲尹寓微言。至道不在書。逝將返希夷。永超昏濁區。崑崙在何許。欲往不可從。千秋去寥廓。白雲無遺蹤。</text>
<title>過武關有感</title>,<text>秦虎虓闞噬六國。呑食不盡終不止。南楚地大敵雄強。秦人日夜磨牙齒。當時有物盡爲累。周鼎幾被傍染指。紛紛攘攫不知厭。往往失足坑穽裏。使車雜沓馳山東。說客舌上生雷風。秦交齊絶楚王喜。誰信甘言是芳餌。商於見欺竟不入。辨口恃才還易至。可憐受誘如嬰兒。危哉入關如虎口。兩君好會歡未畢。不悟劍刃生腋肘。風波一失蛟龍勢。被驅還隨鷄狗伍。關門一閉無歸路。南輪便作西轅去。昔爲君王坐楚宮。今作孤囚老秦中。羈魂千載無處托。故國空令遺老泣。蒼梧山高湘水深。竹枝凄斷悲風急。楚亡緣貪秦六里。秦帝終亡楚三戶。忠臣義士肝膽苦。蹈海沈江不忍覩。</text>
<title>南郭子隱几圖</title>,<text>落地爲人身。偶然寄旅舍。紛然各自喜。伎倆誰吹簸。馳戰日不息。亦以形衆寡。汝戚非汝非。汝喜非汝可。汝心不自有。況乃形骸假。天機入混冥。枯木眞是我。神融天壤俱。安識彼此者。超遙有物先。窅漠无窮野。渠今不是渠。蛇跗幻圖寫。</text>
<title>藺相如完璧歸趙</title>,<text>王風日以降。瞻烏于誰屋。秦售十二城。趙誇如此玉。當時藺相如。風雲氣絶倫。忽承趙王命。捉璧西入秦。強秦啗術詐。畢竟城不入。公子怒見欺。杖劍睨柱立。完歸自伐功。位在廉頗右。計謀日云拙。幾被澠池虜。壯士豈若此。公子非眞勇。暴虎又馮河。事有輕且重。兩國爭噬嚙。璧乃秦兵餌。天地相澒洞。血成滄海水。強弱自有分。竟輸秦王府。邯鄲暴白骨。鬼哭千萬古。</text>
<title>足猿亭聯句 猿亭。崔壽城自號。孤峯在九屛山麓。嘗欲卜居其下。故因以自號。</title>,<text>孤峯峯上有猿亭。亭得孤峯眼割明。崔 相對兩人何許 一本作似 者。忘言忘笑又忘情。金</text>
<title>淸州樓上聯句 正德戊寅秋。與柳監司雲，朴都事世熹作。</title>,<text>坐嘯庾公樓上月。相逢李白酒中仙。百年開口無多日。從龍 一夕淸歡有此筵。沖 客況盡從杯裏遣。神交元自意中傳。悠悠世事終何極。龍 冉冉征途幾變遷。古郭雲煙橫莽蒼。沖 高秋歌管擁嬋娟。山河寥落驚衰鬢。龍 宇宙呻吟聳短肩。北極星辰遙縹緲。沖 南州旌節漫留連。酒闌燭盡客將發。朴世熹 別後唯應記舊聯。沖</text>
<title>贈別士輝之金海府任</title>,<text>大器高時望。胡爲海一涯。晨昏如可奉。枳棘不言卑。蠻邑牛刀試。萱堂綵服嬉。無論官大小。所貴素心施。千里送君別。六期顏面違。關山雖苦遠。書札莫令稀。欲去情難斷。臨岐手更揮。屛山歲暮葉。故向馬前飛。登山復臨水。楚客自生悲。要作憶時面。因題去日詩。人煙雜魑魅。海國接蠻夷。好去天涯客。江山歲暮期。</text>
<title>紈扇</title>,<text>一荷君恩近象床。袖香飄盡爲君涼。自憐紈扇窓邊弄。終恐秋風篋裏藏。</text>
<title>送安順之之求禮任</title>,<text>孝理逢明代。經帷掇從臣。立心如任重。隨處可行仁。壽酒沾惸寡。弦歌被峒民。北堂歡慶氣。薰作百家春。羨爾飄然去。還應愉戚均。庭闈遙輦陛。鄕邑間心親。片月臨炎徼。江流接海漘。天南書問絶。相憶草生春。川梁杳何極。捐佩暮江潯。冉冉芳春賞。依依行邁心。片雲飛海甸。明月遶仙岑。援桂時延佇。因風寄遠音。秀氣頭流標。孤城篁竹林。亂峯當靜榻。飛翠滴幽禽。綵鳳邈難値。秋霜坐見侵。凝情不卽去。迢遞靑雲岑。</text>
<title>安亭集</title>,<text>飢寒見慣度。世味我知魚。屋漏菌生棟。墻堆草補墟。短籬苽蔓引。荒畝菜根疏。破硯生涯逸。詩篇只有餘。</text>
<title>師聖步月見過。明日書呈。</title>,<text>意協金閨彥。相期過我遊。長甁徐邈聖。一筯拾遺羞。小酌誰逃醉。高談已先優。殷勤昨夜月。淸絶照君愁。</text>
<title>無題</title>,<text>雲散高臺雨不歸。楚王神女兩沾衣。相離方信相逢悞。悔却從前一夢非。拂衣忍別劍腸肝。強復寬懷一餉間。馬上依然尋舊夢。却悲身已失前山。</text>
<title>十四日朝。吾儕四友。聯轡歷問安子之疾。夕到士毅家。路中風冷甚。是夕。席竹林下痛飮。竹林凡三席。亦三移就之。夜月雪風。森爽砭骨。迭醉復醒。最後墻內小丘有兩竿。尤蕭散孤絶。士毅云。竹下乃古墳。古人云。奈此泉下人。今日烏可不飮云云。余醉甚不省。遂撤席同就小茅舍宿。明朝席上。記昨宵古墳之言。余偶吟一絶。書小紙掛于竹梢。酹酒墳上云。乙亥冬</title>,<text>對酒還對月。霜風吹鬢新。蕭疏兩竿竹。下有千世人。</text>
<title>題徹詩卷 上觀音住僧瑩徹。丙子年正月。</title>,<text>余棲離嶽之兜率菴。有徹公袖詩卷來求余一言。余贈號以水鏡。而幷書小絶以冠其端。旣以勉僧。且因以證吾道云爾。詩曰。掛鏡幽巖裏。一塵時映息。君問笑何事。江空秋月白。</text>
<title>夜雪</title>,<text>窓中人宴坐。窓外雪鳴竹。松風助騷屑。聲薄撼孤燭。排戶力寒出。亂峯崚嶒玉。花眩暮江波。稜皺凍崖骨。玲瓏六虛鏡。靈府相映徹。微月破駁陰。半庭時照沒。漠然希夷先。忘言而得一。</text>
<title>感寓</title>,<text>寒鏡行蒼空。影落淸江底。明珠潛幽波。映徹長雲際。沈江欲采之。掛彼高天外。登天復將求。忽宛水中在。不得鏡與珠。徘徊血泣涕。旣來入我懷。千載光不改。浮雲久黕靉。持此暝安投。獨立空谷裏。耿潔抱離憂。離憂無與白。但惜姮娥愁。寂寞鏡還空。一去杳千秋。</text>
<title>僕與士毅偕轡入山。俗離山 路傍原野。有松數株。半爲樵人斫去。士毅曰。是松也斤斧不遽。得成其大則棟樑之用可供。惜哉。用不當其材。余曰。使其生於窮谷懸崖絶跡之處。飽雪凌霜而老。何不可。今不幸生近地賤。乃爲僮豎馬牛之所狎翫。士毅曰。噫。野松旣盡。將及矣。余略其意。口詠野松一絶云。</title>,<text>時來可作明堂棟。事否先歸爨下柴。不托窮崖老霜雪。慙羞樗櫟共成灰。</text>
<title>贈送溫師之皆骨</title>,<text>天球溫質謝雕琢。枯柏崖松占骨毛。靑眼數宵還是舊。會心千里不辭勞。分乖歸袂春行半。語罷開窓雪漲濤。孤夢臥飛皆骨月。長空鶴去碧雲高。</text>
<title>次韻謾贈玄曦</title>,<text>金裝詩軸迹蓬茨。問誰會心山石知。他日巖前一枯木。瘦稜雙茸鬪差差。附[原韻]迷筇雲洞曲蹊茨。衆岫孤峯混不知。他日要登千仞岸。分明離嶽亂參差。士毅詩</text>
<title>次祖遇玄默軒詩軸韻</title>,<text>道出六合表。聖人存不論。磅礴運衆形。玄天幽不言。潛珠媚深澤。往河恃長源。澆世𩰾夸毗。倀倀瞽失門。追羊困多岐。群機逬駭奔。若是玄卽默。尙足得名軒。旣強云玄默。非玄適迺喧。</text>
<title>蛙詩十首 正月二十一日在懷德作。當在感寓上。</title>,<text>鶂鶂吐科斗。晨昏守窞窪。費勤文字意。何用聒淫哇。運未龍頭蟄。時丁汝口呀。蛇蠅呑視力。淖莽逐成家。謾輸肪截玉。仍掩眶呑月。未足吹鼓當。唯堪灰洒滅。意飽蒙草間。攝息淸霜節。恢恢無漏網。含生而不滅。騎汝逐腰褭。一去雲天杳。毒虺向後呀。我獨憂悄悄。妄意子陽尊。觀天李耳小。沒跳君至樂。海若焉能曉。江魚不池活。壤草難巖植。從來溝瀆性。詎向淸波憶。湘江淸源水。問君何日遊。我自草間活。任君淸湘流。斷尾疑溟化。依舊一勺汚。知渠矮腹內。鳴豈爲官乎。螗怒奮當車。爾含嗔何有。與蛇同鄕國。蛇去銜爾後。</text>
<title>落花嘆 五首</title>,<text>落花知何似。如甁覆不收。恩辭雨露被。情斷蔕枝繆。返照明新葉。殘芳逐暮流。斜陽將逝水。極目摠悠悠。時占春生色。推遷暫肯休。枝危風易撼。紅歇目難留。遊躅荒 一作苔 蹊漫。新腔怨笛幽。佳人未見賞。一作今不掇 飄去杳東流。氣聲相感托。結義自綢繆。雨散雲情斷。花辭樹意羞。玉階無處所。泥水任飄浮。却羨枝間葉。淸霜猶待秋。開日春憐許。抛來更不收。逶遲疑戀樹。廻復似愁 一作惜投 流。露淚凝添恨。煙羅薄幛羞。天心如再復。落蕊返枝留。无可芳魂奈。招來恐只羞。餘香枝繞蝶。殘片網粘蝥。春色無言盡。斜陽淡倚愁。容華如許也。造物肯長留。</text>
<title>逍遙寺 俗離山大菴寺 前檜亭登窟巖。其上尖峻。不可久坐。下窟憩。尙之題名。余戲摘名內字成二小絶云。</title>,<text>天光雲更淨。龍德夏空瞻。綱國富世俊。應順許棲巖。宥順光天德。應瞻國命邕。正許巖棲子。龍雲霮太空。</text>
<title>自孤峯往遊化仁渡。釣魚拿舟而下。絶壁奇峯。邐迤臨江而屛列。江淸沙白。月色微明。迥然如熨氷紈。以士毅明日當去。欲坐沙汀飮酒作別。遂與卓爾輩。馬行數里。馬上傳數杯。從者吹觱篥。士毅請余吟。余口占云。</title>,<text>長沙煙月遠。逐客夜江頭。裂巖觱篥調。吹斷送歸愁。</text>
<title>次義宗詩軸韻 自住。卷首棄軒李伯益，浩齊許汝珍。</title>,<text>夜中榛路墨。迷行失高下。擧頭仰視天。微月雲陰破。瞽眼如暫開。如蟲赴燈火。人皆曰予知。納穽不知怕。滔滔甫田稂。釋耒望農夏。閉戶蓬蒿裏。誰可與晤者。悄悄夔魖隣。只有僧來過。要自異螟蛉。式穀誰能化。</text>
<title>題覺海卷</title>,<text>迷海航難越。超津岸易躋。擧頭元有日。一作䧖陽擧頭得 虛走鄧林西。</text>
<title>山中樂一首題則公卷</title>,<text>團團蒼松蓋。鑿鑿白石齒。石齒不我齒。松蓋非我靡。泠泠巖觜泉。去溷潢汚滓。登高望寰區。陸海橫鯨兕。芸芸啖食類。一作棼綸橫目民 朶頤爭餂舐。空山聊卒歲。光明虛室裏。麏猳我賓友。雲霞我簠簋。山之中可樂。獨立空延企。一作遐企 已焉嗟嗟句。萬古一丘蟻。</text>
<title>贈岑師</title>,<text>放逐疏人事。山僧最見親。三冬萬壑雪。一室獨棲人。隔世元肝膽。同床尙越秦。無論君道異。氷玉淡天眞。</text>
<title>村犬 村犬之篇多矣。獨此詳知。故錄此。</title>,<text>何物爭如村犬苦。元心期不負恩多。吠殘五鼓霜風曉。長守柴扉衛主家。冷落殘村夜有聲。五更風露 一作雪 刮毛淸。夢尋仙鼎飛閶闔。又被搉租易打驚。</text>
<title>留別數君子追余江上。敍別題扇。三絶。</title>,<text>江亭送我友。日暮入城去。更有同心人。聯群宿江渚。數子勤相就。應知寥落愁。空亭人散後。日暮大江頭。月曉鷄聲斷。沙長去路脩。離人情不盡。淚落漢江秋。</text>
<title>醻昌世馬上見寄之作 此下。甲戌後淳昌作。</title>,<text>豈不懷君畏簡書。三秋情思故棼如。新春好趁巖間約。幽興相將最起余。</text>
<title>偕昌世，啓彥遊龍泉寺之明日。尋巖澗入小洞窺龍湫作。</title>,<text>崖廻峯標秀。徑轉洞藏天。靈草冬猶碧。靑苔古更鮮。巖呀蟄龍竇。雷蹙掛虹泉。欲着窮源去。源窮畏却旋。</text>
<title>醻訥齋晨起偶得阿字。就成一律見寄韻。</title>,<text>忽忽天涯春已過。殊方早暖物侯訛。無窮邊草隨愁長。多事楊花學鬢皤。吏 一作官 務不堪塵案薄。野情空寄牧童蓑。淸泉白石孤峯下。長憶年前步澗阿。花盡春兼盡。春歸客未歸。歸心若新柳。日日漸依依。</text>
<title>奉醻昌邦見寄兼示昌世，文右。</title>,<text>炎徼蒸氣旦暮連。荒城作吏已經年。哦詩甘分崔丞慢。懸榻難逢孺子賢。夢裏幽巖無等月。眼中春水赤城船。心期苦阻緣何事。塵世羈懷自眇綿。羲軒何代緬余生。金羽休將較重輕。石底蘭生曾易長。霜前鍾臥未須鳴。且探氣脈方能試。莫着雲林計早成。芳草托君如不服。風霜共結歲寒盟。</text>
<title>書懷奉寄訥齋。兼奉昌邦。</title>,<text>謬作邊城宰。荒材媿懶疏。乖方難偶世。名網誤纏余。遠繳飛慙鵠。登緡口坐魚。深知違夙志。未敢賦歸歟。本爲偏親養。飜令歸思紆。小兒元喜舛。雙鬢誤成疏。枳樹棲慙鳳。微波望足魚。餘生倘迷復。山澤寄樵漁。誰使阻良會。非吾輩簡書。山靈應苦待。積雨洗巖居。芳躅看聯壁。幽尋肯和予。且須寬作約。二八滿蟾蜍。</text>
<title>晩行 季秋日。自玉川道潭陽。甲戌。</title>,<text>輕薄微陰逗夕陽。秋容澹澹碧天長。西風▒雨蕭蕭過。倂作溪橋一陣涼。</text>
<title>早行 十一月十一日。自谷城來玉川。</title>,<text>歲暮天涯曉角悲。山行草露冷侵肌。馬穿詰曲妨 一本作防 時蹶。人探 一本作討。一本作採。 幽奇忘却罷。深洞日高嵐不霽。陰崖苔古溜常滋。迢迢出峽林墟曠。一望長煙生野思。霽一作散</text>
<title>和昌世至日書二律見寄之韻</title>,<text>憶曾冬至侍天香。玉帛藩方拱漢陽。願君千年萬年壽。可憐湖外戀情長。天涯漂轉任江潭。時事休將刺口談。流水不廻期又失。倚欄殘日半山銜。佇望淸標。佳期又違。覽景寓懷。情見于詞。又有水流不可回。期逝易乖張。日仄難再中之感云。噫。豈堪爲俗子輩道也。沖庵稿。</text>
<title>秋涼 癸酉秋月課</title>,<text>雲物虛明碧落晴。金天一氣應西庚。爽侵霜月迎晨動。寒帶秋聲入夜生。高閣疏櫺添乍薄。幽人孤枕剩先驚。伴眠老鶴難成夢。瘦骨從來不禁淸。</text>
<title>顯德王后挽章</title>,<text>陵谷人間事易非。幾番華柱泣令威。攀追顯廟臣民恨。風雨昭陵草樹悲。一體寢宮重煥赫。九原 一本泉 松柏得歸依。空山杯土年年事。熊虎依然鎭翠微。年年事恐誤</text>
<title>別弟易 一本。別上有題扇二字。淳昌作。</title>,<text>汝去寧吾母。吾留阻我親。去留分汝我。吾汝本同身。</text>
<title>和昌世立春見寄 立春已過。只賦春事。同在一韻之內。和意不拘韻。</title>,<text>野色知春至。煕陽弄雪殘。芊芊新意動。稍稍舊痕漫。物侯紛如此。羈愁杳莫刊。北堂遙梓樹。南郡夢邯鄲。悄悄寒猶勁。綿綿夜尙曼。天涯山萬疊。飛鳥度應難。簿書忘節換。禽鳥覺春還。柳遽競陽動。麥驕凌雪班。天邊仍遠客。新歲阻慈顏。霄漢無飛翼。蒸氛怯病㿏。山前理荒穢。堂上舞孄斒。歸矣從吾樂。官榮何足關。</text>
<title>復用韻述懷。增至五十八韻。奉寄昌世文右希和敎。</title>,<text>謫宦天南徼。荒山極海灣。人煙莽墟落。城邑間夷蠻。挾水開閭井。經村洞闠闤。地形深下界。險勢距雄關。自注。指赤城山。 鴨淥紆長帶。赤城津。卽鴨淥上流。 頭流露數鬟。衣冠遠王國。魑魅半人寰。旦暮風侯 埃 燠。秋冬宿草斑。雪芽薑最嫩。霜果杮偏殷。漠漠煙蒸瘴。榛榛虺隱菅。森條竹林立。靑棘橘籬圜。蝸黽行床上。蜈蚣竄壁間。殊方悲旅泊。土俗厭生頑。嚚訟非讎冤。喧呶恣誣訕。民如鼯鼠狀。吏類沐猴顏。大詐還欺直。群強或暴孱。山林交蜴蜮。里巷競豺豻。誰秉栽成棅。淳風窅不還。本原未有立。婾末詎能刪。鞭撻心如𩰾。程書髮欲鬝。巖廊國是惑。州縣展施艱。驚犬聲多鬧。癯羊首有朌。直虞後期限。安敢念煢矜。製憂傷美錦。醫未療恫瘝。強飮醋三斗。難酬俸百鍰。圮傾須起廢。木石費鳩僝。局局鄕千戶。綿綿事萬般。顧慙薄劣品。忝負虎魚頒。蒙陋資開牖。嚶鳴擬托鸞。珠潛識姸媚。豹蔚覰彪虨。卽用仁驅俗。能將道伏姦。抉幽鏖鬼窟。摛藻發天慳。瀟洒遺塵標。娉婷絶代嫺。天工非刻琢。異彩謝斕斒。翔鷃知鵬大。涓流到海湲。默中存妙契。靜裏討幽憪。戀主身同遠。傷時涕共潺。夢飛閶闔闕。心逐鷺鵷班。伏覩下綸綍。因思接燕閒。聖心豈文具。使我胡悲潸。政失曾無慮。妖興恐致患。邈忽舟中敵。恬愉甲弛擐。生民日窮蹙。朝意任安閑。愴翼驚弦鳥。揚鬐敝笱鰥。火炎將棟宇。燕雀且翩翾。驢犢恒喂豆。驊騮未厭藖。淆漓時已極。太古儻回環。悵望殷周際。嗚呼難重化。饞饕甘沒溺。靑紫衒斑斕。納諂卑顏赩。騰讒巧口㘖。笑中鋩甚利。逢處眼多眅。時晏凋芳草。年徂隔舊山。北鴻今又去。南月幾回彎。煙嫩着柳帶。雪殘粘杏辮。辭寒泉決決。知暖鳥𠴨𠴨。逸想招靑鶴。歸思放白鷴。淡泊隨天賦。高明怵鬼瞯。似曾追孟舍。希舜誦成覵。已矣聊安▒。蒿萊老伏跧。</text>
<title>靑山途中</title>,<text>半世風塵愧病身。棲棲終日歎迷津。迢迢歲暮靑山路。飛雪漫天不見人。</text>
<title>次昌世韻 乙亥秋。將上復廢妃疏。于剛泉山作。下二篇同。</title>,<text>千峯秋氣入。崖骨始呈眞。晩翠嵐煙古。初丹薜荔新。涼兼緖 一本作渚 風緊。聲軋萬林頻。虛牝悲前感。幽居叩靜因。孤標斷埃壒。靈境祕威神。逝節凋蘭病。明朝个士貧。流芳時欲罷。迷海孰知津。延佇山中客。援枝 一本作桂 難遺人。附[原韻]撩慄風西振。剛泉討蘊眞。靑崖秋骨瘦。赤葉露華新。目曠登樓迥。襟涼向水頻。塵埃終不近。騷屑自相因。蘭茁宜紉佩。薇枯可愴神。稻邊鴻雁富。天外鳳凰貧。江遠難捐玦。岐多困問津。鬢殘隨暮草。悲恨入詩人。昌世</text>
<title>和訥齋韻贈淸師</title>,<text>日落群峯暝。森沈漸入宵。秋橫空靄靄。涼引籟蕭蕭。淨界塵緣斷。高僧瘦貌憍。更深遙月上。幽思更迢迢。附[原韻]窈窕維摩室。蒲團坐一宵。星河淸淡淡。林壑動蕭蕭。殘磬縈雲迥。寒蛩泛月憍。明朝出山去。松桂正迢迢。昌世</text>
<title>次西峯白雲韻</title>,<text>秋朝雲起白。西嶺秀孤標。霽色知難掬。殘炎不敢驕。虛徐靑壁展。掩冉綠蘿搖。何許崑山頂。飛精天外飃。展一作度附[原韻]迢迢來爽氣。雨外擢秋標。玉葉全峯亂。金風一帶驕。詩情忽駘蕩。逸興自扶搖。安得出寥廓。東西隨住飃。住一本任○昌世</text>
<title>感懷一首。寄澐之，瑞老。此下丙子作</title>,<text>迢迢山上雲。瑩瑩巖底水。自註。雲水。皆逝物也。抑山上之雲。逸想迢然。然出岫豈无還山之期。巖底之水。澄瑩自保。然流去終有出山之用。 百年與人事。遷逝當何已。思與君會合。昨暫詎能恃。遊尋未云遍。星散不可止。君辭雲山去。余隱薜蘿裏。豈無幽棲適。心賞莫與同。昔辭秋尙素。今離冬向窮。昔如雨時雲。今作離土蓬。歲晏高風振。山澤日崢嶸。良時難再得。君乎念友生。</text>
<title>晩眺。奉貽同榻希和敎。</title>,<text>雲物殘炎薄。初晴暗淡間。洞迷深隱霧。天近半銜山。迢遞巖居想。羈悲塵土顏。悵然高閣望。暝色起林巒。</text>
<title>遊九屛山嵌巖。贈惠師。此下。丙子春。</title>,<text>沈冥守環堵。年病迭凌剿。引領望九屛。秀色亘蒼縹。羈禽志霄漢。振翮思輕矯。整策尋山路。暫脫氛昏擾。榛墟問野夫。迢迢殊未了。緣岡始入谷。縈紆度危抄。碅磳饒亂石。樹木枝相繚。上庵 寺名 得高曠。白雲 寺名 窮窈窕。夜宿襲嵐煙。晝往援蘿蔦。憑崖聘晴 一本作淸 眺。宇宙俯觀眇。遠想入靑冥。遙精飛八表。茲山實奇峻。群岫比竝少。雪骨千萬仞。半空霜外標。最後一石室。反聽歸靜窅。嵌巖谽穹窿。陰竇洞䆗窱。苔扃終夕掩。閑房數席小。累日寄偃息。塵情遺莽藐。微泉滴永夜。松韻連淸曉。漻漻巖風勁。蒼蒼山月皦。歲暮枯蓬振。新雪林巒皛。川梁信難越。江波亦渺渺。幽蘭抱香死。志士含憂悄。紉佩欲有寄。中情徒皎皎。將從方外友。巖趣相牽繞。憐爾神骨淸。鶴貌雙瞳瞭。䴢鹿迹漸親。支許風堪紹。山中聊淹留。攀援托松篠。桑下豈無戀。躊躇感山鳥。揮手出洞去。悵然雲霞 一作霄 杳。</text>
<title>卽景。入俗離途中作。</title>,<text>夕陽沒西峯。奇彩在東嶺。參差高與低。巧分靑紫影。風生洞雲瞑。露沐巖樹淨。百態各呈媚。遠近互掩映。世人眼俱肉。眞畫誰能省。我亦無妙思。多慙寫奇勝。</text>
<title>贈義僧信玄 歲戊辰。大盜據俗離。二道經時未捕。此僧能以計捕渠魁。故名之以義。</title>,<text>信玄學浮屠。不殺爲服膺。除害以安人。通變眞上乘。憐爾蔬荀姿。骨氣如秋鷹。三軍有髥婦。怯賊誰先登。慙汝飢瘦力。縛之如擒蠅。散盡百金賞。拂衣雲山層。抗跡托冥鴻。擧世誰能矰。援筆再三歎。足令衰懦興。</text>
<title>臂巖</title>,<text>垂釣澄潭夕。秋雲澹悠哉。夷猶客將去。落月半松崖。</text>
<title>贈雲衲 名景雲。字大虛。常遊山。每以炊爨以從之。</title>,<text>溶溶大虛雲。棲彼山頭樹。與汝六合內。適來相托聚。蛩蛩尙憐駏。周周尙銜羽。和聲有相應。豈非同感故。愛爾沒畦畛。醇風全古素。餴饎挹泂酌。采烹幡幡瓠。周旋不辭劬。跋涉千里阻。客遊海山遠。眷眷情相顧。窮山守苦談。井爨供蔬茹。淡水味不渝。絺絡服無斁。吾今勖此言。終始存貞固。</text>
<title>和澐之</title>,<text>悤悤年芳欲流暮。孤峯蘭蕙曉霜饒。憑君共結山中桂。留佇三淸入曲橋。</text>
<title>途中</title>,<text>十年蹤跡寄征蓬。匹馬今歸意自濃。紅樹秋深映山路。碧空雲遠淡天容。落溪暮水愁遙海。射壁微陽怕下峯。翠峽迢迢行不盡。荒墟悄悄斷人逢。</text>
<title>次寄李重卿 此下。甲戌作。</title>,<text>日夜離情碎更分。南飛羈鳥戀遊群。玉音忽逐新春到。回雁峯頭望北雲。</text>
<title>奉和昌世使君用工部韻贈啓彥。兼以見寄之作。</title>,<text>頭流南斗外。溟海瘴雲邊。異域身漂寓。羈懷日杳然。淸都天極遠。下國地形偏。夢飛離下逝。情寄華陽懸。憶往承前對。多慙忝末筵。邇英聯步武。群駿共飛騫。鳴陽足岐鳥。濟水憶商船。但得心惟一。何難曆過千。王京猶鎬洛。漢水卽澧瀍。天網元無漏。金湯本不堅。三言足退舍。一念可通天。道在非心外。眶遙只眼前。皇輿須任重。大廈孰扶顚。梅鼎思調傅。金臺陋築燕。微誠切獻曝。虛羨歎臨川。屠龍徒齟齬。食祿愧周旋。舊業餘荒草。孤峯 卜居孤峯仍以自號 老翠煙。西山日晻曖。遊子淚潺湲。分顚榮累印。烹調試小鮮。薄才無異政。厚俸有餘錢。玉石資攻錯。絲蘿政附綿。眼靑仍故意。壤比舊隨肩。良會天應借。相逢夜不眠。糾紛飜訢牒。瓊玉走蠻牋。此蓋君餘事。時胡棄大賢。稻梁鳧唼喋。榛棘鳳飄翩。四方憂促刺。一邑飽生全。鵩集長沙恨。麟傷魯史憐。室淸塵埃斷。卷對聖賢虔。溢目紛時態。棲神妙物先。跖徒衣摠暖。曾里屨偏穿。蓬艾恒欺穀。淤泥豈汚蓮。微言徵往哲。孤憤索遺篇。群猜喉可轉。爾柳 指啓彥 意堪傳。聳世休操瑟。希音閟絶絃。故溪魚似玉。西嶺蕨如拳。匡時屬才傑。吾老臥林泉。霜髮已三載。浮生且幾年。鹿群甘與往。世友分長捐。容與文章囿。耘鋤經訓田。盈虛觀物化。榮落問蒼玄。已矣無知者。安之有命焉。暉斜難再旭。月望易成弦。婉晩時行暮。蹉咤歲忽遷。冬盡時候暖。氛陰螮蝀聯。天心豈茫昧。吾道自迍邅。澤物非無志。騰雲未有便。太息如何道。安危任大甄。附[原韻]晩充趨走具。寥落海南邊。俗事紛回互。相看獨惘然。君侯固超卓。交契得深偏。夙昔文詞著。平生忠孝懸。首登龍虎榜。擢侍緝煕筵。冀壤神驄挺。秋旻俊鶻騫。恩頒蘇轍燭。醉趁翰林船。抽筆繭三萬。貯胸兵五千。量弘隘九土。談浩決淸瀍。隨世寧波蕩。持心比▒堅。吾嘗潛動魄。名豈內欺天。覺穢珠呈側。懷慙秕在前。靑春渠映面。白髮我渾巓。霜雪依松柏。嬋娟擺趙燕。爲儒嫌子夏。希聖向伊川。製錦工裁割。頑童入折旋。狵群夢夜月。村舍沸炊煙。鍊句詩新就。嘷簷水弄湲。萊衣期愈遠。萱丱老彌鮮。苽近行催道。囊空靡見錢。暮冬摧歲律。寒峭徹純緜。身健明庭步。吟辜處士肩。訐謀須輔翼。丘壑導安眠。賈誼苦流涕。陸宣勤奏牋。眞翁恤下地。有意賦才賢。昧識伐檀者。惟矜高位翩。良源實自鎖。皇降未云全。途蹙或亡勢。尾搖長乞憐。哲王幸震赫。茲輩合屠虔。感激離▣黨。詩書暮古先。河奔柱乃確。山溜石終穿。表樸無鹽婦。中通茂叔蓮。寸丹輸皎日。孤憤列陳篇。兇馘猶增聳。虛譽莫浪傳。沖菴結益友。東閣折幽絃。鸊鵜堪膏忍。愚庸好縮拳。虞周披腹笥。治忽瀉言泉。叫訟還招課。劬勞共度年。樽盂聊復愛。愁閔解姑捐。目閉饞饕窟。鉏成苟簡田。朋情幾雲雨。絲素迭黃玄。甚矣丁衰也。嗟乎亦已焉。浮江理舟楫。拂壁掛弨弦。骸骨甘埋沒。陵原任變遷。睿聰恭撫極。豪傑競班聯。冠紱寧輕擲。疏慵且久邅。元非貪進取。用計伺時便。兩箇英雄特。乾坤作力甄。昌世附[原韻]汩沒簿書裏。飄零瘴海邊。折腰非有爲。捧檄豈徒然。雙鬢形神化。孤城宇宙偏。敢望遺愛在。空費寸心懸。雨露深皇眷。登遷近法筵。下帷吾不分。銜詔鳳孤騫。倚風凌逸翮。隨水上龍船。北闕雲重五。南關路一千。吹竽愧東郭。流潦混淸瀍。短律行催暮。窮愁老益堅。心肝違夙計。得失付諸天。潭府千峯立。沖菴白雪前。金蘭尋獨契。神妙到毫顚。索隱開關鍵。淸塵掃薊燕。長沙留賈子。句漏借稚川。韶濩供呫唾。風雲在轉旋。琴堂披玉匣。丹竈視羊鞭。惬意潛飛動。探幽伴塵僊。暮山橫積素。朝日斷凝煙。境對雲俱靜。心隨水共湲。二邦嫌佩犢。百里費烹鮮。已見閑群犬。終期選一錢。聖明勤薦擢。泥塗拔沈綿。王國稱多士。四方求息肩。都兪無自怠。宵旰未遑眠。經幄采嘉話。香囊封密牋。不知周召地。俱置傅伊賢。鸞鳳還棲棘。鴟鴞或任翩。澆漓日成鑿。醇樸竟誰全。時習堪流洟。民風尤可憐。側肩腹有劍。蜜口貌徒虔。蹩躠相延合。攀援競後先。飢寒民幾轉。推剝骨應穿。疑惑杯中弩。鼠思箭起蓮。無氷稽魯史。電震驗周篇。炎鬱冬猶塞。天心祕莫傳。雄鳴錯軒律。半死罷虞絃。備異徒爲具。解紛轉控拳。何能劃陰曀。深澤漏重泉。節序少愆伏。倉箱歌歲年。民不呼庚癸。時無病瘠捐。蒼茫賈生泣。逼側聖王田。孤憤懲前烈。端憂問上玄。強懷行已矣。弱力任休焉。故國臘初罷。殘燈月上絃。安排聊宛轉。隨化與推遷。城府迂長策。詞華乞一聯。彌綸君獨運。薄劣我空邅。慷慨時將晩。蹉跎計靡便。丹心期歲暮。終不恨陶甄。啓彥</text>
<title>次義之韻</title>,<text>雷光衝斗吼魚腸。迹忝金鑾近御香。脚底風雲壺裏醉。市朝元自有仙鄕。溟海鵬程九萬。蓬萊仙路三千。空山衾枕天地。日日昏昏醉眠。導河天乃呈瑞。絶筆聖悲獲麟。借問長沮桀溺。當年謾笑迷津。</text>
<title>次珍富驛亭韻 此下。遊金剛作。○丙子。</title>,<text>萬里關河客倚亭。海風山雪振寒庭。故園杳杳千山外。目盡遠天無限靑。茫茫過客一長亭。六合誰言在戶庭。惆悵橫天無羽翰。路難歌罷遠山靑。白雲天末遠亭亭。倚柱微吟葉下庭。客鬢不如階下草。秋根霜點豈重靑。亂山深處數間亭。冷落人煙草滿庭。數吏出門迎客入。破麻無絮面生靑。</text>
<title>自月精寺道珍富驛。苦寒作。</title>,<text>橫溪過寒谷。珍富尙陰凌。酒弱春人力。風尖氷骨稜。蟄龍葺鱗臥。一作魚龍深自蟄 聚雀竦毛憑。一作鳥雀冷相憑 綻盡征衣縫。兒寒戀母增。一作歸心追日增</text>
<title>贈守安靜谷 二首</title>,<text>碧水楓林晩。玉山霜骨秋。詩僧同逸趣。絶境副淸遊。野鶴凝冥想。澄波橫遠眸。看君瀟洒標。眞合着巖幽。二十愛禪寂。襟期泊素秋。方探塵外趣。省事名山遊。層氷映秀骨。海月回靑眸。一別難相遇。逃空應更幽。</text>
<title>楡岾寺步庭月</title>,<text>一天星月冷淸秋。千瓦霜華藹欲浮。踏盡溪聲孤榻際。詩情偏是引鄕愁。榻一作塔</text>
<title>長安寺</title>,<text>荒圮前朝寺。溪山自昔時。亂峯天避刺。高壁鳥愁墜。杉沐輕嵐媚。巖衝怒瀑危。宕冥吟外意。機盡已忘詩。</text>
<title>長安寺前溪漲</title>,<text>喧瀑空山裏。群流幷 一作竝 會時。崩洪疑摶齧。騰湧旋追隨。巨冶融銀逬。天吳蹙雪娭。漲威因雨壯。殺勢見陽卑。神鬼陰機弄。雷霆白日馳。盪搖高嶽軸。雄裂厚坤維。眩眼珠成碧。聞言聵似癡。激尤緣石抗。射甚爲沙靡。挾漢從天落。舂霜委壑彌。峯回聊自免。槎泛竟安之。朝海歸情急。離山潔性移。至柔能決猛。善下亦裮披。重坎羲經象。報丁陸渾詩。浮沈閱時代。朝夕驗盈虧。何怕浪生喜。魚龍恐不支。無梁安可越。天末寄遐思。</text>
<title>曉起倚闌。示二三同志索和。</title>,<text>蕭騷驚瘦骨。寂歷一牕中。曉添秋力緊。濤蹙海聲雄。浮雲西日遠。南斗萬山重。客思靑冥外。高風吹斷蓬。</text>
<title>萬瀑洞。贈道能師。</title>,<text>白石淸泉畔。幽人徙倚長。山僧相遇處。袖裏松子香。問我來何所。滄溟絶頂望。秋風起天末。歸去片帆揚。</text>
<title>下萬瀑洞宿表訓。贈圓空 二首。</title>,<text>萬玉亂峯裏。飛流白虹影。從來泉石趣。好與幽人竝。虛壑引秋聲。丹崖明落景。相携出谷口。暝色連林嶺。雲雨新頭白。山僧卽眼靑。虛靈▣明鏡。宇宙共浮萍。道嚮水投石。心期氷映甁。山巖淸夜語。思入秋天冥。</text>
<title>贈釋道心</title>,<text>落日毗盧 峯名 頂。東溟杳遠天。碧巖敲火宿。連袂下蒼煙。</text>
<title>贈釋煕</title>,<text>絶頂瞰滄溟。巖幽攀桂樹。夐立空山表。同趣嘗艱阻。</text>
<title>到朝珍驛。通川倅送酒。醻謝簡後。</title>,<text>何處難忘酒。郵亭涼冷秋。海天雲霧暗。皆骨楓林愁。夜氣侵衰鬢。凄風入弊裘。此時無一盞。何以遣羈憂。</text>
<title>題叢石亭 本六首。而及己卯撤去其板。故因逸其二。</title>,<text>絶嶠丹崖滄海陬。孤標夐邈卽蓬丘。硬根直揷幽波險。削面疑經巧斧修。鼇柱天高殘四片。羊碑峴占杳千秋。鶴飛人去已寥廓。目斷碧雲空自愁。千古高皐叢石勝。登臨寥落九秋懷。斗魁鏟彩墮滄海。月宮借斧削丹崖。巨溟欲泛危巒去。頑骨長衝激浪排。蓬島笙簫空淡佇。夕陽搔首寄天涯。八月十五叢石夜。碧空星漢淡悠悠。飛騰桂影昇天滿。搖漾銀光溢海浮。六合孤生身一粒。四仙遺躅鶴千秋。白雲迢遞萬山外。獨立高丘杳遠愁。雲滅秋晴淡碧層。淸晨起望大陽昇。光涵海宇初呑吐。彩射天衢忽湧騰。幽窟老龍驚火焰。深林陰鬼失依憑。人寰 一作間 昏黑從今廓。欲向崦嵫爲繫繩。涵。一本作銜。</text>
<title>贈朴江湖</title>,<text>相逢棲隱客。此地卽方瀛。江海片舟月。飄浮一客星。趣添皆骨遠。眼入鏡湖靑。分手又千里。馬前寒葉零。</text>
<title>贈杖</title>,<text>萬玉層崖裏。九秋霜雪枝。持此 一本作來 贈君子。歲晩是心期。</text>
<title>贈震卿</title>,<text>四仙遺躅在。勝地復吾儕。相逐千鄕外。同尋六字題。崖新秋葉紫。湖遠暮山低。明發重回首。分飛大海西。</text>
<title>白鳥</title>,<text>白鳥淸江畔。蒼崖十里餘。人煙閑古郡。空翠暗山居。撫歲悲芳草。臨流愛戲魚。山中援桂侶。延佇久招予。</text>
<title>贈敬訥 敬一作竟</title>,<text>客遊迢遙千里外。旅窓蕭寺愁霖晦。空山寥落少逢人。天涯一夜容鬢改。翩翩釋子來何所。問訊一面眞情在。亹亹爲道山中勝。聽之一一諧夙賞。警咳尙起逃空人。何況淸言開鬱坱。告去那無懷嫪戀。雲山萬疊飄然往。迦葉庵中倦遊夕。附書遠寄香松子。以君萬壑飡霞人。贈以雪崖風霜髓。朅來楡岾已秋晩。依然碧眼欣相 一本作傾古 竢。相熟如今無町畦。心期寒月照玻瓈。北山蒺藜南山柏。出入雖殊趣則齊。浮雲聚散本無期。東西蹤跡飛鴻泥。別後詎無良會緣。重來只恐桃花迷。待余拂衣塵埃臼。携手翶翔躡雲梯。</text>
<title>丙子秋。余與數友遊皆骨。師踐去春之約。翩然來會。與偕探討。余旣欽其情素。間請字及言。字以惺眞而贈小絶。卽溫師</title>,<text>惺面方寸鏡。眞照大千界。離塵一虛室。白玉千峯外。</text>
<title>留別溫公</title>,<text>巖壑尋幽共。三秋蕭瑟兮。分携又千里。魂斷海天西。</text>
<title>明發。余與數友將東適叢石。太和南歸漢京。贈一詩道別意。</title>,<text>同聲胡越自相求。幽谷生蒭義分繆。羈夢關河同萬里。遠遊江海共三秋。片雲南道飄風急。叢石東邊明月愁。京洛友朋如借問。一筇猶未遍靑丘。</text>
<title>金幱窟</title>,<text>一片金幱地盡涯。輕船回泛小如鞋。太初浪齧藏龍竇。萬束稜粧削鐵崖。鼇極西傾疑可接。歸墟東泄孰窮倪。海天終古空深大。詞客元來浪嘔唲。巨溟之東地一涯。石裂萬丈開蒼崖。鬼工爬剔稜隅峭。怪物幽囚窟穴𠇗。積皺浪波侵沙土。盡老紋苔蝕霧霾。一聲鐵笛遊人去。吹入太陰長風𩘗。</text>
<title>贈協童 童卽通川守宋侯之子也。協時有才名。</title>,<text>簪組名家子。聞聲便識英。骨淸寒玉立。曈翦暮波橫。鵰鶻元殊種。飛騰必有名。宣尼猶有畏。非是速行程。</text>
<title>感興 丙子冬以後</title>,<text>落日臨荒野。寒鴉下晩村。空林煙火冷。白屋掩荊門。</text>
<title>留別澐之</title>,<text>辭山別親友。歲晩客情違。殘照餘丹壁。歸雲淡欲稀。雪下空山暮。氷泉送幽響。徘徊客將去。微月東峯上。</text>
<title>冬至。贈大而。</title>,<text>離杯孤燭夜。歲暮獨還山。白日靑春發。休將長閉關。</text>
<title>題猿亭畫 丁丑以後作</title>,<text>淸曉巖峯立。白雲橫翠微。江橋人不行。江樹遠依依。橫一本作沈</text>
<title>辭滄丘 丘名塔山。在淸州境。江渚古盤石。石有天作鍊凹。可盛斗酒。時儲酒于此。故因名汚酒。</title>,<text>人散碧江流。汚樽沙際留。歸時頻顧首。煙霧暗滄丘。</text>
<title>入鍾沈洞 在俗離山</title>,<text>客行幽峽裏。迢迢殊未竟。時有騎牛人。相逢松下逕。</text>
<title>七遊巖 在鍾沈洞</title>,<text>七遊巖邊懷舊遊。淸溪赤葉昔年秋。山崖殘墨風磨盡。一本作在 杳杳前蹤已莫永。前有題名故云</text>
<title>贈送金成之節度嶺南</title>,<text>窮陰斯歲盡。送子立長衢。釰佩辭天闕。旌旗 一本作旆 照海隅。東溟息鯨浪。南服壯雄圖。大國昭恩信。能令遠俗孚。</text>
<title>寄送慶尙監司文士輝</title>,<text>南維國之府。分憂方嶽制。往哉欽汝諧。美錦惟所製。大邦富民物。總總公身係。繡衣輝玉節。仰瞻君子戾。聖君軫宵旰。凋瘵王風懘。顒顒四方心。幾望流愷悌。陽和鼓萬類。生意暢窮裔。此時屯膏澤。怏愁還閼閉。擧斯加諸彼。孚感豚魚逮。士惟不弘毅。致遠將恐泥。偸愞與察慧。在政同歸替。存心苟不舍。古人重月計。奠生以作興。運手試經濟。敷宣藹德音。仰答風雲契。遙遙西方人。念彼甘棠憩。良時難再得。亹亹傷鷤䳏。周章發感歎。綴辭代摻袂。</text>
<title>贈眞機上人還山 皆骨山僧</title>,<text>昔歲丙子。余遊楓嶽。遇機於海陬蕭寺。一宵靑眼依然。明發便星散。杳隔南北。間居懷舊遊。未嘗不及之。今年冬。忽來訪余于城西莊。傳惺眞子書札若所寄松子，石耳，白芨膠。相對益想玉岑懷眞公。令人神爽飛越。飛一作飛 如將出寥廓而▒▒氣也。其還也求詩篇。灑翰贈之。幷告惺眞子云。歲戊寅。天涯相遇便飄萍。江海悠悠隔歲情。來訪玉京應有意。不隨猿鶴怨塵纓。孤鶴雲空杳莫追。巖居何處玉岑危。寒山落葉迷行逕。煙雨蕭蕭獨往時。</text>
<title>寄養眞子</title>,<text>仙山何迢迢。雄雄半空出。秀氣壓東溟。孤標映晴日。萬萬抽亂蔘。層層矗素雪。沆瀣洗瓊岑。太古露眞質。丹霞隱瑤宮。靈洞祕星月。萬壑懸淸濕。玉津流滭沸。昔聞離世人。千載美容髮。炯然時髣髴。一作彷彿 擧手煙霞沒。霞一本作中 下視塵壤中。英華隨手歇。悟彼養眞子。滅景靑雲窟。希古振芳躅。冥寂超生滅。古苔封白塔。癯鶴影相匹。相一作窅 王孫遊不歸。結桂傳幽鬱。蹉跎芳歲晩。山崖曠蕭瑟。舊蹤自蕪沒。遙思坐超忽。何時報明主。從爾鍊金骨。本自巖谷人。吾生寄終畢。</text>
<title>贈止軒師</title>,<text>一衲水雲身。孤鳥橫秋旻。名山東海上。來往若比隣。是身本如寄。蹤迹一浮塵。鶴住偶成巢。萍流詎着根。閉戶忽淹冬。巖花知幾春。淸心寒澗水。獨坐探源眞。靑山萬古色。嵐煙朝暮新。適來窮源客。尋花覓避秦。相逢問鄕邑。同是湖西人。天涯各漂寓。良晤心期親。他年江海期。卽此是前因。携手蘿徑別。蒼苔迷舊輪。</text>
<title>送金國弼之任黃海監司</title>,<text>嶽牧西民急。銀臺出重臣。君王方肝食。須體好生仁。歲暮海天涯。臨岐悵有違。嚴程有王命。不得少逶遲。白日時亹亹。靑驪逝駸駸。西圻王事急。相送意何深。</text>
<title>挽金沃卿漑卿慈氏</title>,<text>搖吹愴風樹。滅景悲傾暉。室有殘工篋。身餘添線衣。虛罍恥甁罄。短草失春輝。冥漠永終畢。從茲恩愛違。</text>
<title>叔達令公示淨盎齋贈伯起什。驚和。</title>,<text>靑眼玉堂舊。數宵心賞諧。持杯思伯起。解橐見盎齋。使節關河遠。音塵歲月乖。秪今又辭去。窈窕入幽崖。</text>
<title>寄送金國卿副謝恩使赴燕</title>,<text>褘翟輝中壼。榮光降九霄。謝恩銜命遠。觀樂古風遼。雲物神州異。江流巨海朝。中華盛文雅。應識鳳麟標。嶺外皇華使。燕京復遠朝。憂侵凋鬢換。精入晩顏饒。利器傾神匠。天漿酌斗杓。新除方佇喜。飛旆遄還軺。</text>
<title>哭李賢仲</title>,<text>呵璧誰將問。仁淫異愛嫌。長途方聘驥。一作絶聘 短景促沈崦。一作易西潛 平素終全始。同聲鷢嘆鶼。殲良天可怨。不獨子車鍼。</text>
<title>立春帖字 大殿命韻</title>,<text>解凍東郊麗日團。涓涓泉脈出氷難。陽光默共乾心運。生意融捋德詔寬。玉燭貞明千載會。春臺煕皥一聲歡。憑誰留得韶華住。長奉君王未旨闌。殘臘凝陰盡。韶陽日日添。未知來底處。玄化沕然潛。</text>
<title>題屛四絶</title>,<text>滄溟千仞峯。朝日映蒼霞。仙人遊不至。白鹿對瑤華。看花怜共蔕。翫鳥愛雙伴。年去年復來。彩色恐彫換。異葉本同枝。分飛還作妬。分飛尙遺聲。葉落新代故。引步瑤樹林。弄影滄州月。遼城歸去後。長唳遙天末。</text>
<title>又四絶</title>,<text>枝上雙翠鳥。花間雙彩鴨。交交懷好音。百年眞會合。瑤華時不留。麗服人所指。悠悠復何待。鍊藥靑雲裏。相對意何深。相望心先至。精感如自通。萬里 一作六合 非睽異。彩羽芳華裏。何人道不宜。願得靑春盛。長榮珍錦輝。</text>
<title>送大柔碧香春。寄懷六絶。自註。造釀松醪。名之以碧香春。時大柔抱痾。意之所到。有不拘聲律。重在達意。</title>,<text>汲取碧巖泉。釀得蒼松液。淸香盎胸襟。至味餘澹泊。氷涵杯水晶。春鬱醪香碧。持杯忽有思。片月杯中白。閑房慣孤寂。豈無懷友生。唯應小窓影。相伴瘦鶴形。默默度昏晨。幽情寄澗濱。相思何所贈。香碧一壺春。容與松林下。沈吟獨自歸。西巖迎暝色。幽咽谷泉微。壺寄我心去。杯看君面臨。香春且蠲疾。爲飮故人心。</text>
<title>贈景繁行 時與令兄景仁諧乃新婚于槐山也。甲戌。</title>,<text>旭日雝鳴旦。新春艶治時。行欣連璧美。歸好鼓琴宜。爲政看齊案。占祥叶夢羆。還期桃李發。喜氣滿庭闈。</text>
<title>夜別景繁</title>,<text>京洛春方好。淸宵況別君。親應憐有室。朋自惜離群。古寺孤燈夜。空山萬壑雲。槐灘連漢水。儻寄尺書聞。歸婦鄕槐山。登寺讀書。景繁新娶。</text>
<title>惜別一絶送 時坐有吹笛者</title>,<text>玉笛淸商歲暮思。碧空雲斷朔風吹。孤燈火盡三更夜。明發天涯是別時。</text>
<title>贈市隱 朴繼姜</title>,<text>看渠詩思入湖山。剛厭紅塵十丈頑。大隱從來非曲逕。市中壺日亦仙班。懶倚紗窓春日遲。紅顏空老落花時。世間萬事皆如此。敲角狂歌誰得知。</text>
<title>和彥叟以詩勸余移栽枸杞孤峯泉石上</title>,<text>葛巾木屐兼藜杖。摘葉掬泉茶酒當。巖壑幽情世寡知。他年君到孤峯上。孤峯在九屛山下。嘗欲卜居者。膏腴非所尙。澹泊天所養。移根近泉石。會見靑靑長。甲戌</text>
<title>招彥叟 甲戌</title>,<text>孤情緬邈復低徊。鷄鶩群中易見猜。爲問碧空雲月侶。如今幽獨始堪來。洞房淸靜掩閑朝。窓日爐煙冉冉消。披得塵編無與共。坐聞巢鵲拆枯條。</text>
<title>病中。書寄三絶彥叟。甲戌正月</title>,<text>朝來書枉意何如。忌冷加飡愼起居。慙愧故人頻問訊。深情不向病中疏。自註。彥叟枉書有規。媚嫵春空微雪多。迎暄禽鳥弄庭柯。韶華日夜催芳節。空自悠悠伏枕過。簷外寒松送雪潮。窓屛深掩怯春朝。愁添長日難消過。誰閟幽人問 一作共 寂寥。</text>
<title>舟中。留別朴玄中。一本作而晦</title>,<text>渺渺平沙舟去遙。回看華岫標晴朝。留君京國簪裾伴。歸去山中攀桂條。</text>
<title>春夜。贈奉君朝瑞往松都因返故林。戊寅</title>,<text>華月未揚光。層城夜蒼蒼。臨觴忽怊悵。幽意故徊徨。故國雲煙斷。舊園林木長。歸歟在明發。江海杳難望。下故。一本作古。</text>
<title>和朴而晦</title>,<text>落日臨淸漢。秋風起上都。長煙歸意遠。逐客一鞭孤。有命元多故。亡羊豈一途。平生丈夫志。此別更須吁。秋風吹漢水。落葉飛京都。鵰鶻乘時便。鴛鴦失侶孤。霜淸悲蕙草。時罷迫脩途。延佇芳洲上。思君重寄吁。</text>
<title>送李次野，韓恕卿二君子赴京。以宗係改正事。赴京奏請。</title>,<text>一函書奏達宸旈。白日回光照海陬。聖代豈容垂典謬。神明要與至誠謀。十年學道收功大。萬里孤臣許國休。嘐唳長空雲雁遠。客情先落玉河頭。遠一作去。要一作應。長一作秋。落一作到。</text>
<title>太常夜直</title>,<text>太常官署冷。衙散掩閑庭。竹枕人孤倚。桐階雨亂鳴。吟遲窓送暝。夜久燭搖明。暫喜煩蒸灑。虛庭夢寐淸。庭。一本作堂。是。</text>
<title>直玉堂奇子敬。作詩起余。和以二絶。</title>,<text>天末孤雲遠。高堂心緖微。秋風朝夕起。歸去拂塵衣。流芳忽鳴鵙。禁直思歸客。迢迢三峯高。秋雲起將夕。</text>
<title>愁霖</title>,<text>深夏積長霾。陰沈鎖九垓。先昏牕自黑。徑潤案添埃。二曜全疑失。洪荒未肯開。飜思崑嶺上。高處劃昭回。朝暮雨滲滲。一作涔涔 淹時自不禁。望霓還望日。愁旱復愁霖。積潦迷平陸。長煙晦遠林。何當大陽出。六合廓昏陰。</text>
<title>和李擇之 甲戌夏。在讀書堂作。時以淨業院爲讀書堂。</title>,<text>會合無時日。暌乖有歲年。申眉應麗藻。淸骨對幽泉。古院苔侵逕。閑窓月伴眠。君能相問訊。記取角弓篇。[原韻]咫尺還千里。斯須抵十年。塵容催白髮。幽興尙淸泉。待我中痾減。從君對榻眠。西峯好雲氣。柱笏幾新篇。擇之</text>
<title>挽吉安正</title>,<text>勝日芳郊獵馬嘶。王孫風態孰能齊。眼前玉樹怜渠秀。身後銘旌任許題。漆炬頻迎幽櫟道。靑苔蕪絶貴遊蹊。人間何處堪怊悵。萬古同歸一掬泥。</text>
<title>席上。贈別潘公父赴燕 甲戌</title>,<text>異國君千里。南荒我六期。分携蕭索日。思與葉俱飛。</text>
<title>次昌世蓮菴口號韻 以下淳昌作</title>,<text>縹緲虹霓空際連。僧居孤絶據標巓。露邊蘿薜疏靑壁。月下微雲澹曉天。塵土半生悲昨夢。淸寥一味是眞禪。祗應客去空山裏。明月依然石榻前。</text>
<title>奉和昌世詠雪二律</title>,<text>迢迢星漢夜將殘。一雪蒼茫覺歲寒。霜月色添山郡曙。朔風吹盡海天漫。經深竹閣人聲絶。巢重松梢鶴夢慳。翠被生稜香燼歇。獨眠孤枕未成安。瘴地荒煙薄日殘。今朝悄悄試初寒。前聞挑李疑紛盛。刺眼瓊花喜渺漫。賦雪豈關騷客懶。方冬多爲老龍慳。野甿豈識天時事。蔀屋悲咨睡不安。前月。桃李盛開。今月始見雪。篇內及之。</text>
<title>和訥齋再遊剛泉。二首。</title>,<text>塵坑餘溽暑。巖嶂最先秋。逕險聞鍾喜。泉鳴入谷幽。凄風林薄振。涼露蕙蘭愁。迢遞山扃夜。前蹤未易求。昨夢重遊處。金風䬃已秋。逕微苔鎖僻。崖古籟生幽。丹洞仙居想。靑楓楚客愁。瑤華如可拾。窈窕與相求。</text>
<title>禱雨有感。次景仁韻。</title>,<text>天鑑由來格一誠。紛紛錚鼓厭神靈。瓮中蜥蜴緣何事。聽到人間冤苦聲。</text>
<title>奉和昌邦仍贈行。兼示昌世案右。甲戌仲冬</title>,<text>靚室淸朝坐不言。沖襟今古積來偏。瘴氛欺日荒南國。霖雨窮冬晦北天。愁向簿書程課考。敢將詩禮易敲鞭。明時未得賦歸去。酒肉羅前愧往賢。一作瘴氛欺日連荒域。霖雨窮冬晦海天。有眼傷時無口言。孤英其奈雪霜偏。美人婉娩將乖夕。華歲蹉跎欲晏天。擊狡蒼鷹愁閉籠。騰空紫燕待施鞭。卽今倚用須才傑。莫遣躊躇老大賢。</text>
<title>感懷</title>,<text>身世悠悠負壯圖。襄頹誰識志唐虞。家徒四壁空侵雨。馬聳三山自齕枯。心與白雲天共遠。身隨明月影同孤。愁來借酒賡懷處。把卷兒童列坐隅。</text>
<title>奉和昌世</title>,<text>古俗春盤識五辛。明朝物色一番新。八方玉帛朝正日。千里邊荒謫宦臣。去盡光陰無奮歲。白添頭鬢有慈親。不眠愁思天涯夜。一點殘燈悄絶隣。</text>
<title>立春</title>,<text>三陽初動日。天地始回仁。酒盞風光泛。園林物色新。柳腰羞帶雪。梅眼暗窺春。只有襄頹客。龍鍾一樣身。</text>
<title>山中曉興</title>,<text>哀壑秋聲薄太霄。靑楓蘿薜露新凋。斷雲殘月當峯隱。古寺晨鍾度壁搖。遠客登臨川路永。凭闌愁思故園遙。聳稜瘦骨苦吟處。悄悄朝寒怯弊貂。策策金風振九霄。長雲吹盡泬寥寥。百歲飄浮千里客。五更涼冷九秋朝。峭壁曉稜高肅肅。聲林月籟動蕭蕭。不惜深山添玉露。年芳忽忽易爲凋。</text>
<title>贈性宗</title>,<text>衮衮玄機萬有形。不知無乏亦無贏。牛山斤斧非無孼。雪嶺枯株自不生。赤水遺珠迷罔象。氷壺貯玉本空淸。參渠昧昧昏魔窟。須出通衢見大明。</text>
<title>途上有奇巖。巖上有花。幽香可愛。詩以記之。</title>,<text>利路名途各馳走。阿誰寓目賞幽芳。朝朝暮暮空巖上。浥露臨風獨自香。</text>
<title>戲詠艶調</title>,<text>誰家紅杏最高枝。縹緲綠墻低處窺。流泉斜日芳魂斷。脈脈愁春春不知。</text>
<title>偶成</title>,<text>磊落窮閭士。靑雲杬志高。醉來豪氣散。窮後釣神鼇。窮。一作衰。一作老。</text>
<title>感懷</title>,<text>客散酒初醒。茅軒坐幽獨。華月流素光。層城藹遐矚。雲湛瑤空露。葉疏虛簷木。簫簫黃竹林。寒風碎叢王。侯蟲罷秋吟。蔓草歇芳綠。觀靜跡已冥。感時思還續。遺聲儻可因。寄之雙黃鵠。</text>
<title>題李承旨簡後 沆也簡不書字而俱銜丁署。且曰。記下云云故題。</title>,<text>曾同書榻與鸞署。流落南荒一病軀。天上華銜承旨李。臨題還憶故人無。</text>
<title>谷城途中</title>,<text>春山新水錦生鱗。尋逐花源覓避秦。雲間微逕縈巖際。歌響時來不見人。</text>
<title>谷城</title>,<text>苒苒殘陽漸隱垣。落陰分暝作黃昏。荒簷宿鳥窺人入。孤巷眠厖見吏喧。漠漠郊墟沈斷靄。寥寥庭宇掩重門。天涯獨坐孤燈夕。悄悄幽懷誰與言。</text>
<title>重過谷城</title>,<text>小縣邊南極。王京不可望。山分湖嶺界。江入蜑蠻鄕。春色▣新柳。荒煙暗古篁。本無猿一叫。應有客沾裳。</text>
<title>朴昌世出宰潭陽。承重卿寄詩。復書懷報之。</title>,<text>銀臺一紙落雲端。秋雨山城喜獨看。隔手向來疏問信。開緘今幸倍團欒。汪波不獨懷千頃。廣廈俱懽擬萬間。北斗星辰天縹緲。南荒日月淚潺湲。有時顚倒奔書帖。無路從容接鷺鵷。多病危生催首皓。百年未死只心丹。蓬萊迢遞違深殿。萱草凄涼奉暮顏。珍重故人須努力。君王明聖堲讒奸。</text>
<title>往任實縣迎使命。忌日不得告。此篇多誤字</title>,<text>忌日奔徵牒。何因拜祖先。百里榮願踰。豈敢少遷延。日入行亹亹。昏黑防陷顚。尋谿抱岡轉。石路多廻邅。深林啼怪鵂。暗水復潺湲。人生命有當。順逆由心懸。不見單衣子。執炬導我前。吏胥擁我後。偪側何騈闐。亦有牽馬走。路上送老年。顧我何功德。厚享宜隕淵。榮榮朽壤木。根蠹實不繁。磈磊石上松。苦節還能全。曲肱樂亦在。庶將希昔賢。</text>
<title>贈送公碩赴燕 此下己卯作</title>,<text>晨駕促嚴程。銜命朝天庭。歲晩黃葉零。念子逐飄萍。百年會有役。壯夫志四溟。局促爲少停。王命詎遑寧。陸行豺虎橫。涉水蛟螭腥。荒荒頹景晩。漫漫陰雲冥。路難難重陳。客遠愁伶俜。狂塵蓋四野。松柏凌霄靑。蘭生海東岸。風起遠聞馨。天惟本無阿。信直扶陰靈。往日雁隨陽。回時鹿食萍。門前柳條綠。家人傾淥醽。迢迢故交心。天未托遙翎。人去臥雙甁。瞻望立郊坰。</text>
<title>佳月</title>,<text>佳月重雲掩。迢迢暝色愁。淸光不可待。深夜倚江樓。</text>
<title>送崔生猿老往臨灜</title>,<text>歲暮倦遊客。關河山萬重。孤雲隨去馬。落葉沒行蹤。嶺外餘荒業。一作畝 沙邊一釣翁。相思明月滿。夢盡海天東。古國臨荒徼。仙居近玉京。東溟鷗外遠。西嶺雪邊橫。此別又千里。奮遊空復情。雲天獨鶴去。一作鶴飛碧雲散 何處問蓬瀛。</text>
<title>題塔山龍巖</title>,<text>千尺巖崖傍碧流。如今佳會飮芳醇。若將此樂爲圖畫。作我千年長醉人。</text>
<title>霖雨。心緖苦阨鬱。戲綴僻韻。奉寄訥齋，文右。用希瓊投。乙亥夏。淳昌作。</title>,<text>䨪夏天瘡漏補媧。長煙帶 一作驅 瘴晦宦街。蝸蝝濈濈書新篆。蒿艾驕驕掩舊。虛閣苔滋琴共硯。吏床塵嬲帖兼牌。飜思崑嶺靑冥外。孤嘯攄虹萬仞崖。羈宦荒陬伴黽鼃。故林長想手空叉。垣籬防寇橙爲棘。齋閤扃扉竹當柴。永日單居襟抱積。可人相望笑吟乖。丁寧報與幽期處。無等高峯快捲䨪。</text>
<title>謝人惠墨</title>,<text>萬古懸崖瘦松骨。凝餘玄液雪霜精。欲知蒼璧堅貞性。石硯磨時鏗有聲。案上無塵硯水淸。爐煙映日紙窓明。君能持贈玄霜液。吟寫江蘺無限情。</text>
<title>寄甘醪</title>,<text>臘酎淸醇寄滿壺。北堂持獻當醍酥。君今莫把交情比。一味眞堪寄道腴。一本醇作醺</text>
<title>書紙牕</title>,<text>紙牕開闔風南北。樹影縱橫日暮朝。萬事去來都委命。至人心迹任逍遙。</text>
<title>卽事</title>,<text>鳩鳴春洞幽。雨霽溪流碧。時有老僧來。玄談坐白石。</text>
<title>有寄 正月書簡後示諸子。此下珍島作。</title>,<text>孤客逢新歲。芳華逐日新。故林無限意。書付北歸人。</text>
<title>遣懷 庚辰三月上旬</title>,<text>海國恒陰翳。荒村盡日風。知春花自發。入夜月臨空。鄕思千山外。殘生絶島中。蒼天應有定。何用哭途窮。又 十九日少年師古訓。意拙謾多癡。道在名何用。官成 一作榮 殆亦隨。世事應前定。行身未早知。餘生倘有悔。來日庶能追。</text>
<title>渡碧波口號 海渡亭名。拿來時泥醉號。</title>,<text>宇宙從來遠。孤生本自浮。扁丹從此去。回首政悠悠。從一作由</text>
<title>驛亭別</title>,<text>驛亭分袂日。溟海遠征時。此別情思在。應將金石期。絶國孤生別。溟波未有期。贈君皎明月。天末寄相思。</text>
<title>贈別 此上四絶。不在錄中。</title>,<text>回首送君處。蒼茫海日昏。家山應見過。花落掩柴門。</text>
<title>赴耽羅謫所。行次仙嚴驛。驛柱有昌世詩。謾次韻。</title>,<text>靡靡吾行邁。嚴裝待䁱鷄。川原迷道路。泥潦亂塍畦。南客終懷北。東流豈解西。飄飄定何往。恐是入靑齊。耽海接齊楚故云。末二句。一作孤舟從此去。愁與漢山齊。</text>
<title>一撮 八月二十一日到濟州後</title>,<text>一撮耽羅島。浮空若冠鼇。擧頭猶日月。入眼盡溟濤。秋色荒墟莽。蠻煙悄海皐。顧慙知止戒。幸托遠遊騷。</text>
<title>贈弟別 閏八月九日</title>,<text>天畔羈懷切。分携葉脫初。汝歸應拜母。兄住尙思吾。骨肉空幽夢。親知各塞隅。海山瞻皎 一作亮 月。風雨愼征途。</text>
<title>夢</title>,<text>溟浪千重隔。蓬山一夢傳。思君不可見。知我者其天。</text>
<title>晩望</title>,<text>秋陰起將暝。迢遞倚荊扉。虛莽夔魖悄。冥煙島嶼微。眼穿孤鳥盡。思逐片雲依。一葦豈云遠。人遐自未歸。</text>
<title>絶國</title>,<text>絶國無相問。孤身棘室圍。夢如關塞近。僮作弟兄依。憂病工侵鬢。風霜未授衣。思心若明月。天末寄遙輝。</text>
<title>獨立</title>,<text>漢羅山北月。溟海古今愁。人共浮雲遠。潮通弱水流。寒煙迷橘圃。白露掩蘭丘。歇盡年芳暮。王孫何淹留。</text>
<title>重陽日有作</title>,<text>海國風煙浩不收。離人腸斷故山秋。淸樽黃菊重陽節。何處高丘憶遠遊。</text>
<title>去國</title>,<text>去國投蠻徼。殘骸半死生。羈窮分不憫。骨肉正關情。天地容何大。一作德 溟濤濟後平。如同何陋志。魑魅足 一作可 群行。</text>
<title>積水</title>,<text>積水浮天極。溟茫漾太虛。地孤疑世外。人遠得秦餘。舟楫通吳楚。魚龍半邑墟。乘桴潛聖歎。終不陋蠻居。</text>
<title>寓興</title>,<text>迢迢雲影小窓陰。虛室無人伴獨斟。唯有隔林禽鳥樂。提壺終日弄春音。</text>
<title>微風和雨</title>,<text>微風和雨政廉纖。煙景芳華入望添。誰送天涯春色遍。滿城花絮撲靑帘。</text>
<title>春暮</title>,<text>愁思縈遊絮。隨風過海門。心情懸素月。流景照鄕園。永日扃幽戶。淸宵倚短垣。不堪頻北望。春暮且傾樽。</text>
<title>多字</title>,<text>十里煙村細雨過。平郊芳草綠如羅。邊城春盡無人惜。唯有詩翁情緖多。</text>
<title>寥落</title>,<text>寥落幽軒散奕基。柴門無客掩多時。階庭鳥雀遲春晝。杮葉陰中理網絲。</text>
<title>寄三池</title>,<text>耽羅花已盡。塞上亂驚沙。江海平生夢。因聲寄楚些。一作書到楓林晩。長吟楚客些。</text>
<title>贈別安子</title>,<text>炎州天欲盡。擧目絶朋儔。飛越千重浪。來看萬里囚。將歸正春暮。失路更離愁。相望南溟岸。遙心逐去舟。</text>
<title>和李德翁</title>,<text>地偏炎徼春歸早。天盡南溟雁到遲。荏苒星霜隨客夢。蕭條心事見君詩。西北浮雲遠。溟波望不窮。無私唯白日。有命信蒼穹。浮一作愁</text>
<title>和李德優</title>,<text>炎洲沒鯨浪。瘴雲蒸曉昏。餘生伴魑魅。遠客任乾坤。</text>
<title>晨起</title>,<text>二年流落侶魚蝦。一作蟲蛇 雙鬢蕭蕭半已華。魂夢不知滄 一作山 海遠。春來無夜不還家。</text>
<title>夢先 四月二十三日</title>,<text>乖時悲學道。身辱愧移忠。宿草荒丘壟。時羞闕奠供。憂喜精先感。幽明氣本通。劇情翻易覺。餘淚悒幽忡。一作餘泣咽幽衷</text>
<title>悼文士豪 士豪名世傑。耽羅之傑也。年三十四沒。吾之寄哀。情見乎詩。</title>,<text>酒醒時想君。森然入我目。何知百年 一作歲晩 意。遽作炊黍熟。殘棊散不收。何人來整局。豈無壺樽會。要非心所屬。絶國禦魑魅。逢人多趢趗。淳質剗崖畦。披展襟懷足。君今爲異物。何地開心曲。耽羅有斯人。嗚呼云不淑。母老兒女稚。萬事付隍鹿。浮生實可嗟。來日未能▒。縱有泉下期。冥茫恐難覿。寢寐尙云可。空軒耐幽獨。丁丁復丁丁。古人吟伐木。有知與無知。寄此一聲哭。</text>
<title>懶 效劉白張姚體</title>,<text>謫居人事絶。却與懶相宜。書亂多無次。畦荒半不治。睡眠侵午足。枕席趁涼移。人散酒醒後。月明閑夜時。</text>
<title>謝李子蕃送秋露。走書。</title>,<text>故人知我意。斗酒慰窮愁。窮愁問何如。禦魅爲孤囚。絶國隔天海。親知緬悠悠。一醉當萱草。囊罄缾罍羞。披書展緘封。忽若神所謀。意重雙壁贈。未嘗憂先瘳。酌以紅甲螺。淸如露凝秋。流霞慙薄味。肯數平原郵。快傾便開襟。天地同浮漚。與君雖雨地。醉鄕通神遊。壺中可藏眞。何用尋蓬丘。感愧故人恩。窮途不我魗。瓊琚諒難投。唯將木瓜酬。</text>
<title>暑</title>,<text>瘴海炎雲旦夕蒸。林叢蓊鬱足蚊蠅。心飛八萬峯巖洞。一作楓嶽千峯裏 雪玉淸含九夏氷。</text>
<title>謝仲野公惠鍤杖</title>,<text>提携端合在荊柴。危便須扶醉便埋。日暮支頤時獨立。故山秋思起天涯。</text>
<title>山雨</title>,<text>蕭蕭山雨下茅庵。秋老荒城晩色酣。故國山川魂自往。不知身在海天南。</text>
<title>雨</title>,<text>落木荒城雨。空堂獨坐時。遙懷在千里。誰與寄雲涯。末二句。一作心中多少事。一一上秋眉。不用此句。卽首句一作落木窮秋雨。</text>
<title>苦熱。奉簡仲野公求竹簟。此篇本在鉞杖之上</title>,<text>海國殊風候。炎蒸困病夫。經冬瘴不歇。未夏毒先痡。雲傘飛驚炎。日車軒急烏。愁煙恒沸鬱。濁霧苦蒙糊。跼跼高天暮。烘烘大地爐。迷方不知往。無處暫能逋。野鳥籠還密。漂萍跡本孤。棘墻深作窖。蝸殼縮成廬。憞溷酲難解。昏煩氣不蘇。弊衣渾盡醭。殘帙半生魚。饕蚤侵宵永。飢蚊甚曰晡。衰懶癡如夢。支離倒復扶。無氷眞恨魯。喘月更愁吳。碧實浮瓊椀。寒泉沁玉壺。靑冥思月殿。浩蕩想鵬圖。長翮難生腋。塵坑政混吾。臥氈憎垢膩。枕石怯頭顱。禦魅容山藪。韜瑕示瑾瑜。煩公垂惠顧。着意救焦枯。此君蒼玉束。巧匠利刁刳。織可當氈罽。裁仍放轆轤。琅玕光色瑩。江海纈紋鋪。淸露凝疑滴。流塵近乍除。黃奴涼一味。韓簟汗漫膚。價豈明珠量。功踰汗簡書。休言紅琥珀。未羨錦氍毹。孫耳淸於洗。莊魂栩又蘧。夫人堪燕婉。詩輩哂籧篨。戀到綈袍賜。恩同涸轍濡。時來應效長。篋裏莫情疏。禮請無餘物。投詞媿拙蕪。</text>
<title>聞方生淡牛島歌以寄興</title>,<text>瀛洲東頭鼇抃傾。千年閟影涵重溟。群仙上訴攝五精。屭贔一夜轟雷霆。雲開霧廓忽湧出。瑞山新畫飛王庭。溟濤崩洶噬山腹。谽谺 一作谽閜 洞天深雲扃。稜層鏤壁錦纈殷。扶桑日照光晶熒。繁珠凝露濺輕濕。壺中瑤碧躔 一作森 列星。瓊宮淵底不可見。有時隱隱窺窓櫺。軒轅奏樂馮夷舞。玉簫䆗窱來靑冥。宛虹飮海垂長尾。麤鵬戲鶴飄翅翎。曉珠明定塵區黑。燭龍爛燁雙眼靑。驂虯踏鯶多娉婷。天吳九首行竛竮。幽沈水府囚百靈。邪鱗頑甲毒風腥。太陰之窟玄機停。仇池禹穴傳神蹟。惜許絶境訛圖經。蘭橈挐入㩳神形。鐵笛吹裂老怪聽。水咽 一作沸一作湧 雲暝悄愁人。歸來怳兮夢未醒。嗟我只道隔門限。安得列叟乘風泠。</text>
<title>題僧軸 僧名月侃。自京山渡海索詩云</title>,<text>杖錫秋風渡海洋。黃柑白酒沃枯腸。孤生殘命誰相問。此別還添兩鬢霜。文章當世定無前。挾貴還羞不下賢。蠱九才名知可鎭。會須謝也井觀天。軸上有申命仁詩▒此絶▒僧寄之可鎭崔壽▒▒也</text>
<title>題路傍松。三首。</title>,<text>枝條摧落葉鬖髿。斤斧餘身 一本作形 欲臥沙。望斷 一本作絶 棟樑人世用。一本作嗟已矣 査牙堪作海仙槎。海風吹去 一本作過 悲聲遠。山月高來瘦影疏。賴有直根泉下到。雪霜標格未全除。欲 一本作爲 庇炎程 一本作天 暍 一本作渴 死民。遠辭巖壑屈長身。斤 一本作村 斧日尋商火煮。知公 一本作功 如政亦無人。</text>
<title>次淸風亭韻</title>,<text>天池弱水隔神丘。渺渺雲煙望未收。上國帆檣風萬里。海山笙鶴月千秋。荒村卉服驚夷面。漁戶盤琛貢玉頭。正是南溟鯨浪息。遠游弧矢志初酬。一髮耽羅望漸開。長風送我日邊來。南中風味如相問。橘柚淸香入酒杯。</text>
<title>寄送金國卿赴全羅監司之行</title>,<text>皇皇原隰華。四牡何騑騑。絳衣峨大冠。周道逶斐斐。同雲靄四合。君子行何歸。大地望膏澤。待哺群調飢。一本作饑 出入自有時。疇能測玄機。盤錯利器別。愷悌流南圻。棠陰映堂槐。改子敝緇衣。漢廣不可游。白駒場苗肥。報君靑玉案。懷袖盈珠璣。征夫懷靡及。空堂感伊威。事業且未艾。加餐式庶幾。祖餞集冠蓋。塊坐魚中鐖。行塵不可望。心緖悵有違。湖海經年別。雲天鴻雁飛。</text>
<title>偶題</title>,<text>東風斜日楚天寒。一路南關馬足難。埋骨白雲長已矣。空餘流水向人間。</text>
<title>途中 此下不知盡出公手。字亦多誤。</title>,<text>萬里騎牛客。秋山何處棲。長天孤鳥遠。日暮傍漢西。</text>
<title>江南</title>,<text>江南長路接全州。千里楓林楚客愁。物侯渡江元自異。黃橙綠竹耐深秋。</text>
<title>相逢</title>,<text>相逢一宵間。依依夢中事。匆匆不成歡。凄凄增別思。言長夜苦短。意長天亦短。願爲雙飛鳥。超擧遊靑漢。此別那復期。鷄鳴魂俱斷。</text>
<title>七夕後一夕</title>,<text>天上佳期促。人間悲奈何。高秋好風月。吾欲泛銀河。蟬聲得秋多。風煙悲奈何。西亭送別處。他日不堪過。</text>
<title>送別</title>,<text>欲別不言別。天邊無盡愁。一作天涯意悠悠 西亭揮手去。相送碧山秋。</text>
<title>無題</title>,<text>奉使中原月再盈。已應持節下天庭。江南不是曾遊地。魂夢長尋萬里程。</text>
<title>發淸州有感</title>,<text>古城臨長橋。川水流縈紆。衆趨利所輳。路當南北衢。征人將逝水。衮衮朝復晡。靜觀▣▣▣。華表鶴空吁。逝者會當窮。靜者能獨餘。有生俱物役。心滑況其軀。涉歲在湖西。跡窮西海隅。淸文報德間。我行知幾乎。請聞路傍童。昔藏今可呼。馬倦蹄鐵盡。望嶺愁踟蹰。長纓誰足慕。風塵損肌膚。來日鶗鴂鳴。歸時雁北徂。蟾兔入圓缺。草榮枯復蘇。生死寓大塊。今古皆蘧廬。馳騖塵中老。賢愚同此途。歸來從藥翁。乾坤逃一壺。</text>
<title>送人</title>,<text>送子豈無路。緘情空復情。秋風一掬淚。非爲別君傾。</text>
<title>贈文秀才</title>,<text>燈下吾伊讀古書。骨淸年少氣淳如。迺翁陰 一作隱 德人爭慕。徑作高門待子居。</text>
<title>春帖子</title>,<text>春隨靑帝暗回東。嫩日輕陰逗暖風。欲識化工萌動意。禁園桃杏已含紅。北陸凝陰盡。中天瑞日昭。梅花春早動。風過送香飄。</text>
<title>秋夜。釣魚聞笛。</title>,<text>風擺枯梧動夜砧。秋聲先繞▣床琴。月明長笛來何處。人在魚磯蘆葦深。</text>
<title>無題 二首</title>,<text>野雁見人時。去起意先改。君從何處看。得此無人態。無乃枯木形。人禽兩自在。北風振枯葦。微雪落璀璀。慘淡雲水昏。晶熒沙礫醉。弋人悵何慕。一擧渺江海。洞庭微雨後。涼氣入綸巾。水底歸雲亂。蘆叢返照新。遙汀橫薄暮。獨鳥度長津。兵甲無歸日。江湖送老身。悠悠只倚杖。悄悄自傷神。天意蒼茫裏。村醪亦醉人。</text>
<title>登高丘賦。贈朴君昌世。將赴順天任</title>,<text>登高丘而遠望兮。逝君舍此其安適。江滔滔其流逖兮。山欱沓 一本杳 其回塞。命乎行止不吾謀兮。時不可驟而得。遷流合散之不可常兮。疇玄造之問極。嗟人生之鮮歡兮。何會難而離易。何草兮不黃。何離兮不悴。曩秋霜之載儼兮。今煕陽之旁洎。旁。一本作方。 悠悠九垓之泱漭兮。仰千古而遐企。感鶴鵬之潔寥兮。悲淑人之希比。飮淡水而識其味兮。識。一本作食。 固群暌之一値。掬淸溜於蘭房兮。延素水於瓊觶。棹桂舟以方濟兮。望津碕而力致。飡瑤林之玉英兮。漱飛霞之眞粹。竊慕前脩之遺軌兮。惟盡心於所事。忘羈孤之迍賤兮。罄㗲㗲而不豫。惟彼兩儀之昭揭兮。行亘天而靡墜。罔曰吹火而爍鑑兮。殞一日而徧瞽。拈螢火而裨大陽兮。甘殄蔑兮于鍖斧。瀝鬱屈余肝膽兮。㗲九關之虓虎。車急扳而奔壘兮。奮一股以當之。附洪爐於一羽兮。燎不假乎蔥芒。四野莽莽以蓊㪍兮。回風蕩 一本薄 乎孤芳。坐吾以太冥之屛室兮。幽濛晻𣋞鴻以 一本作之 僪皇。陰機抨隆砉以鼓逷 一本作遏 兮。鬼怪罔象呀以𧻺。赤舌赫熇以騰焰兮。螣蛇玄武糾以皴𥀶。列明神其照知兮。羾寥廓而不章。迅其永吹兮。凝霰騷騷其雰䨦。凜慄悽人髓骨兮。愁慘默而銷傷。覃皇恩之肆眚兮。回氷谷之晞暘。各投逬而淪委兮。侶夔魖於南裔。服趨走於傳郵兮。焉微躬之足勩。邇萱闈之慈歡兮。援故山之叢桂。望浮雲之溶㵝兮。懷美人兮天之際。釋罪累其渙霈兮。反耕桑兮泄泄。顧余服之瑰介兮。邈昭麗而鮮儷。獨澹泊以容與兮。老苒苒以逮之。矯遠觀而踽踽兮。盍宣遊而騰邁。出寰區之囹圄兮。脫時俗之機械。仄夷壤之陋阨兮。遙翾擧而振長殃。凌倒景兮貫列缺。御丹鷟兮篤玄蜧。捎扶桑兮拂若華。硼河鼓兮拓妖慧。憑玉山之峭岑兮。吐晴霓之繚戾。悟蛢蠓之不壽兮。軼凌雨兮 一本凌雲▒ 滂濊。結靑松而倚楓林兮。窺龍矼之涌磕。瞰滄海之絶垠兮。澂靑冥之沆瀣。撫六合以超忽兮。魂宕越而靡屆。招蓬萊之靑鶴兮。吾將涉世而淫曳。及英華之未謝兮。泯眞精於玄大。舊鄕掩藹其增悲兮。覰吾閭而尙在。凝耺覿於儵忽兮。窅幽潛以返內。帝詔咸以招徠兮。足四遐而奔駛。浮遊乎漢之皐洛之汭兮。要至人兮形姣麗。英 一本作美 妙質之懿靚兮。御百乘而共載。發淸彈之徽音兮。申厥好而雜佩。惟芳澤之昭渥兮。時亦猶其未艾。曜靈忽以曖曃兮。期一逝而難再。悼娥眉之入妬兮。羞苟合之終携。舟蘯氷之力殆兮。媒失審兮情暌。希無閔以潔齊兮。守三 一本作之 釁於蘭𦆈。縱曰湛湛其寡諧兮。矢致命而匪虧。竊 一本切 不敢忘初之厚義兮。聊周章而委遲。豈進退之身謀兮。蹈義命焉不疑。夫惟古聖之所懋兮。寒久速之有時。誠制行之蕩蕩兮。允中正之是宜。祗畏夫皇上之耿命兮。志黃虞於畎畝。君親忠孝之一揆兮。匪外鑠而中揉。事巨細之相循兮。用可驗夫運手。相河水之淸漣兮。亦川路之孔夷。玩流芳以延佇兮。結佩纕兮誰遺。念夫人之云遠兮。焉彷徉而紓 一本抒 情。諒天心之謂何兮。羌戚歡之微冥。伊納溝而恥己兮。回素陋而服膺。一窮通之貫金兮。信道質之死生。日但乾乾夕惕以對越兮。庶無忝乎大明。重曰靑春承序兮。白日貞明。絪縕生動兮。萬族和嚶。亹亹忽過兮。朱火遒盈。感時物兮芚芸。當此時兮獨南行。絢采衣兮佩銅虎。悵春波兮生極浦。願接手兮同此歸。路阻絶兮煢余魂。杳孤雲之迢遞兮。寄遙情於八垠。阻絶。一本作阻綿。</text>
<title>臨絶辭</title>,<text>投絶國兮作孤魂。遺慈母兮隔天倫。遭斯世兮殞余身。乘雲氣兮歷帝閽。從屈原兮高逍遙。長夜冥兮何時朝。炯丹衷兮埋草萊。堂堂壯志兮中道摧。嗚呼千秋萬歲兮應我哀。</text>
<title>浴沂辭 得於傳聞。恐非公述。</title>,<text>春風兮吹簸。鼓萬物兮氤氲。澹光景兮蕩漾。方向榮兮欣欣。顧雩兮芳菲。水揚漪兮生紋。褰予裳兮籍蘭。浴予身兮淸沂。靜天機兮萬象。步徐徐兮春輝。悠悠兮我思。雲景落兮波之中。西風輕擧兮詠歸。慕羲軒兮遺風。高山兮仰止。白石兮巖巖。逍遙乎浩浩之中。魂靄靄兮城之南。</text>
<title>賡南薰歌 癸酉夏月課▣</title>,<text>南風之來兮。薰八垓兮。絪縕穆穆兮。遂物性兮。俯仰天地兮。聊可以游泳兮。南風之融兮。暢幽遐兮。呴噓鼓舞兮。揚靈和兮。吾帝之鼓琴兮。同興萬類其寧嘉兮。</text>
<title>迎新使歌謠 淳昌作</title>,<text>伏惟監司相國閣下。芝蘭之秀。琬淡之英。丹穴羽毛之奇。渥洼汗血之種。朝啄琪樹之實。夕抹天山之禾。浴以華池之泉。漱以瓊奬之液。虎生三日。氣已呑乎全牛。鵬摶九天。路無閼於南溟。少日僧摩天上之麟。壯也雷爇龍門之鯉。劍埋獄而氣衝紫府。珠剖蚌而彩射龍宮。胸蟠五車之射。大策如摘髭之易。手把十年之刃。運風斤試斲鼻之難。杏園卅三名。渭水明秦甸。瀛洲十八選。靑雲滿後塵。任鴻漸於天衢。欻聯翩而飛步。掖垣淸切。手批逆鱗之忠。鼇禁深邃。口含鷄舌之榮。入則金馬玉堂。出則繡衣杖鉞。揚光烈之翕赫。蔚會合之亨嘉。撓不濁澄不淸。難窺萬頃之量。招不來麾不去。可托六尺之孤。一鶚霜秋。豈混馴籠之族。百鍊精。不作繞指之柔。搢紳席上之珍。瑚璉淸廟之器。今乃九重寵命。欽往汝諧南國。巡臨徯來我活。憩召棠而跋涉。攬范轡而澄淸。撫百濟之遺風。覽山川之紆直。詠駸駸之四牡。懷靡及而傷悲。宿草生輝。新林動色。錦袍朝日曜。皇華原隰長。消沮饕餮之肝。送掃狼鼠之迹。民或執熱。濯以淸泠之流。谷有沍陰。吹以和煦之律。民情物意。可察眉而卽知。推仁廣澤。在擧心而先施。賦雖難減。盍先除賦外之征。民未易蘇。宜去民間之蠹。縱無捕蛇之歎。寧少泣珠之悲。此日方面分憂。朝廷政化霑海徼。他時前席敷奏。閭巷風謠達冕旈。某等山澤陋儒。朴魯庸品。徒勤窓前之讀。長守瓮裏之天。龍門李膺。縱未接其餘塵。關西伯起。竊想聞其風采。先聲已到。喜氣自增。望卿月之臨軒。黃映眉宇。瞻使星之入蜀。光燭窮鄕。敢竭卑忱。恭疏短引。詩曰。芒芒南土。粤溫王之理。溫王緬矣。粤我公之莅。推殘復朴。維我公是俟。懷哉懷哉。碩人君子。碩人君子。粤維溫王。溫王緬矣。于後其荒。胥顚覆亡。兇究用張。姦風是長。緬惟溫王。王憂南土。命汝其行。登我王道。南土是荒。越人有憝。職是無恒。念彼煢矜。架矣強梁。架疑哿字之誤公拜稽首。南土是膺。發麾若日。絀罷登能。愷宣德風。及海堧只。我馬旣良。周道如繩。煌煌者鉞。命服維芾。旟旐旆旆。四牡撥撥。容容與與。揭揭發發。允是宜也。王之匹也。嶻嶻頭留。南國所瞻。其上維檉。其下維杉。君子有儀。示民不厭。彼君子兮。命無忝兮。南土六章章八句</text>
<title>諸家吟詠 二十九首</title>,<text>滄丘志感 白麓辛應時舊讀沖庵詩。嘗愛題滄丘。歷拜江上墓。思繼當時遊。丹厓立千仞。壯節難比侔。秋水淸徹底。其心同潔修。有此不遇時。天乎命也不。人散碧江流。汚樽沙際留。此句朗吟歸。夕陰生晩洲。滄丘志感[二] 松潭宋枏壽荒山片土埋孤忠。遠客斜陽意萬重。人似風燈惟有宅。事如春夢却無蹤。䨟樽尙照千年月。絶壁空摧萬丈松。凜凜英靈猶未死。依依芝蓋過前峯。靑山矗矗水深深。往蹟凄涼何處尋。古塔寒雲朝復暮。䨟樽明月古猶今。可憐濁世醫民手。忍見當年絶命吟。宇宙空留孤墳在。長敎志士淚盈襟。萬古沖庵宅。斜陽思渺茫。柳風鶯舌滑。花雨燕泥忙。訪古人來晩。傷時客意長。寬愁惟有酒。莫惜醉淋浪。往事嗟何及。湖邊土一丘。松摧巖獨古。人去水空流。境僻蒼煙積。波寒白鷺愁。䨟樽今尙在。撫迹更淹留。滄丘志感[三] 龍洲趙絅荊江江上有仙莊。一弔先生淚數行。瑞世文章跨屈馬。揚廷事業挽虞唐。蒼蠅點玉嗟天意。瀛海浮舟卽楚湘。至今萬丈挐山碧。老人星反讓光芒。滄丘志感[四] 陶庵李縡浩浩大江流。公歸神獨留。䨟樽不可飮。惆悵倚高丘。沖庵不可見。此地使心凄。冥冥雲木合。時有子規啼。滄丘志感[五] 櫟泉宋明欽落日登臨江水長。暮年佳節倍堪傷。風飄短髮蕭蕭白。酒泛寒花細細黃。感慨前脩堯舜志。凄涼遺迹鹿麋場。龍山落帽渾閒事。此日逢迎愼莫忘。判書井志感詩 竝序○都正任觀周夫判書井者。故沖庵金先生謫廬鑿飮之井也。島人之存敬。過客之寓慕久矣。不佞罪謫于是島。蒙恩北還之日。先拜橘林院。仍尋判書井則井爲大水所陊剝。荒甃亂石頹積其上。其傍只有一尺碑將仆。於是延佇緬想。不覺傷心。歸謀於州牧。疏其泉而甃之。豎其碑而壇之。使後之人知其爲判書之井。則庶可以起甘棠之愛矣。始役之夜。夢得先生衣冠於井中。無乃先生之靈有所相感於冥冥而然歟。尤可異也。聊以一絶寫曠感之懷于井之巖云爾。判書井在院之東。古跡傷心亂甃中。勿翦甘棠爲愛德。疏泉今日挹遺風。三印臺志感 玉峯朴祐何年二老此尋眞。煙月依然玉洞春。我亦重來不辭遠。落花流水恐迷人。三印臺志感[二] 苔軒高敬命訥齋當日拉沖庵。瀝血封章事不凡。忠憤誓心應自許。文宗屈指更誰參。飄零市卒吳門淚。憔悴纍臣禹穴探。遺躅宛然人已遠。一燈寒夜坐僧龕。二老聯風袂。剛泉討蘊眞。題詩泣山鬼。上疏動楓宸。久結煙霞夢。難抽簿領身。同君訪遺躅。一酹百年人。三印臺志感[三] 龜峯宋翼弼氣肅千峯靜。天虛萬象懸。那知興國寺。更滯問津人。鳳去悲今世。言危悼昔賢。淳風何寂寞。塵外羨秦民。象賢祠志感 藥圃李海壽肅肅祠堂古郭陰。門墻窈窕竹叢深。平生仰止今來謁。千載高風臾起欽。崇賢祠志感 農巖金昌協沖庵負遽學。高朗厲志操。致君動引古。立身亦已早。奇禍甚墜淵。何由信蒼昊。沈沈神武門。冥冥漢挐島。碧波亭。追和先生韻。圭庵宋麟壽孤忠輕性命。短棹任沈浮。日落芳洲遠。招魂意轉悠。碧波亭。追和先生韻。[二] 蘇齋盧守愼二公天上在。孤客海中浮。幸緩今朝死。前途尙自悠。淳昌館。追和先生韻。柳川韓浚謙枳棘同樓一世賢。藍輿來往指前川。平生義氣看封事。萬古傷心己卯年。新軒寥落少參尋。庭除惟留岳色侵。怊悵紫薇花上月。至今猶想玉人襟。淳昌館。追和先生韻。[二] 愚伏鄭經世百里隣封兩大賢。至今詩句賁山川。我來正取連珠路。忍對湖人說往年。連珠綾州別號往事傷心不可尋。鬢邊霜雪坐來侵。吾衰豈有周公夢。中夜悠然獨整襟。寒碧樓。追和先生韻。退漁金鎭商沖庵詩高揭。溪山萬古幽。淸風灑絶峽。健筆壓層樓。大澤蛟龍氣。流年蟋蟀秋。浮生有感慨。獨立俯寒洲。海左生夫子。山中有此樓。道將一身否。詩與大名流。世路何時好。林泉在處幽。千古志士恨。江水共悠悠。讀沖庵集。感憤有作。近齋朴胤源嗟余小子冶川孫。己卯諸賢仰益尊。誰是當時錦山守。却令沖老死含冤。附先生母夫人許氏挽詞 慕齋金安國玄機騭善有恒論。嚮福時差理或昏。耇壽九旬雖必得。驚憂百變可堪言。房王共貴知精鑑。李杜齊名慟酷冤。蘭玉尙餘留膝下。哀思猶得慰泉原。敬次金慕齋，宋圭庵，林石川諸先生挽金沖庵壽母韻 重峯趙憲福善由來是定論。如何此理有時昏。生賢同抱黃兒志。死國明垂張母言。禍自北門投左腹。慟深南海剩幽冤。挽歌公議昭昭在。洞詠猶今慰九原。右次慕齋圭庵爲惜沖庵死。壽母哀詞歎悲傷。畢竟圭庵又不免。千秋剩起後人傷。右次圭庵萬古聖賢事。昭昭如日星。云何彼淮恕。仄目事朱程。昔謂神交厚。終被利害爭。三遷遵孟學。百世求邦寧。早年身許國。尋常言傳經。只爲生民計。非要一己榮。心事齊李杜。膚愬浮宰衡。隱隱殿上虎。飄飄海中萍。萱闈哭永訣。末路悲險獰。誰傳朋友挽。痛說母子情。那知歎此類。又復欺天明。鄭門殺宋李。千年愧汗靑。右次石川附宋夫人旌閭記 性潭宋煥箕嗚呼。此卽沖庵金先生夫人宋氏旌閭也。昔在中廟乙亥。金先生上疏請復愼妃坤位。越五年己卯。士禍大作。先生受禍甚慘。宋夫人以姑老在堂。不忍自裁而奉養盡其誠。及姑沒。乃絶粒八日而就盡。臨沒之言有曰。家翁之一疏。實出於扶倫綱爲宗社之血誠。而遘禍至此。此豈非窮天極地之痛。愼中殿幽冤未伸之前。家翁神主雖過百代。勿埋而待之。後孫之遵遺敎以待者。遽至數百歲之久焉。英宗己未。始復溫陵。致祭先生。且因一大臣陳達。不許埋主。實是不世之盛典也。正宗庚戌。因儒疏特許不祧。而批旨極其諄複。略曰。文簡之室人辦命也。其言切悲。其節絶高。今年適營溫陵立碑之役。諸儒之疏登徹於此時。亦可謂若有待然。仍遣承旨賜祭家廟。更詢夫人旌閭有無。卽令下該曹擧行。相臣之一權奸。諉以事係久遠而不肯奉承。輿情之慨菀極矣。今上三年癸亥。校理臣申龜朝疏陳其始終事實。而請施以棹楔之典。上乃詢大臣而依左相徐龍輔獻議。特賜旌典。猗歟盛矣。嗚呼。朝家之於先生。凡所崇褒殆無餘蘊。而惟夫人之卓節懿行。久未闡發。徒有傳誦而致恨者深。自己未後。曠世恩數。轉益隆重。以迄于今。而乃有衷厥宅里矣。徽蹟顯晦。固自有時。而遺言所期。終得有驗者。不亦異乎。今茲旌閭之建。距幽宅密邇。倘有洋洋之靈降臨而感泣焉。夫人卽我雙淸堂玄孫女。而柳氏之墓。亦於此相去數里而近。又安知無貞魂相隨於冥漠中也。人之過此閭。而凡有秉彝者。皆必式焉。而余於夫人之考進士公爲旁裔。區區興感。顧豈比尋常哉。先生之主鬯孫前寢郞聖泰甫。托余爲是記云。附義士金聲遠傳 尤庵宋時烈金聲遠字景久。慶州人。故己卯名賢淨之三世孫。淨世所稱沖庵先生者也。先生在己卯。年最少。文章德行。冠冕一時。時年三十五。爲刑曹判書。爲南衮，沈貞等所搆殺。濟州，懷德，淸州，報恩。皆立祠祀之。而皆有恩額。聲遠少有篤行。重峯趙先生憲奇愛之。授之以學曰。汝非但有至誠。汝是大賢之後裔。汝益勉之。聲遠誠心服事。及壬辰倭亂。趙先生起義旅討賊。聲遠投袂從之。其父母年老在堂。家屬爲是止之。聲遠不聽曰。生三事一而所在致死。人之道也。況君父蒙塵。何可顧私。趙先生始欲西赴行在。適聞倭賊方據淸州。將與湖南屯賊。蹂躪兩湖。然後竝力西犯。遂先擊淸州賊。仍赴錦山。其八月十八日。戰于郡之西境。合戰終日。賊兵三北幾潰。而我兵已矢盡無援。聲遠遂與趙先生殉節焉。始聲遠之辭家也。家人泣請曰。脫有不幸。請識諸衣帶以爲驗。聲遠奮曰。平生師友間素所講復者。只是忠與義而已。丈夫殉國。只當棄尸沙場。豈可區區收瘞之事乎。聲遠死時年二十八。聲遠竟不得尸。同瘞於義塚中。前有大碑。尹文敬公根壽所撰也。特著聲遠姓名。故終不泯滅焉。其所帶奴名夢亥。兵敗時積尸沒其身。故得不死。能言當日事。蓋曰。主赴軍前。趙爺常置其傍。事無大小必咨焉。及至事急。帳下士有欲挽趙爺請逃者。趙爺告吾主曰。吾輩今日。有死而已。無愧義字可矣。而已。賊果闌入帳下。主以身扞蔽趙爺而彎弓射殺六賊。賊不敢進。復將發矢則弦斷弓折。猶手弓不旋踵。賊遂爛斫。然後始及趙爺云。昔朱夫子嘗以爲太史公記荊軻。徵於藥醫。記張良。徵於畫工。若夢亥者。豈不益可信也。夫父子君臣。天性人倫之大者也。然欲盡二者之道。必待承師而就學。故中庸以尊賢知人。經緯始終於五倫之間。其理不可易也。是故。欒共子生三事一之說。朱夫子著之於小學之書。然自古迄今。無有求盡二者之道矣。故承師之道。以無用而遂至於廢闕。其理勢亦自然而然矣。若聲遠者。其於事師之道。旣無所憾則其於君父。可知也已。嗚呼休哉。</text>
