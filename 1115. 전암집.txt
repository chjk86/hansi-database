<title>重到沂上賦梅 二首○幷叙</title>,<text>往歲余在故園。種稺梅於草堂前。及賣宅於別人。而基址與植物則付之栳弟。今年春暮。復到沂上。梅已古査。余愀然感舊賦懷。						手種寒梅歲月多。中間都付等閒花。今來爲訪春消息。無數孫枝茁古査。						吾祖曾栽斷俗梅。至今淸馥滿枝來。此花又是吾家物。結子留香待主回。</text>
<title>酬安子建</title>,<text>安期僊子子前身。謫下人間閱幾塵。相逢說著參同契。願作平生久視人。</text>
<title>省先考墓</title>,<text>不肖無竆痛。明靈倘有知。偏多霜露感。還覺蓼莪悲。</text>
<title>留權而準書堂</title>,<text>爲愛僊庄好。行尋石逕斜。和風敷柿葉。細雨潤桐花。冠帶來羣彥。文章有大家。六年今始見。規範一層加。</text>
<title>次淸暉韻</title>,<text>古峀暝雲宿。深林夕鳥投。夜凉騷客爽。春晩老農幽。樂亦閒中得。榮何分外求。登盤多海味。忘却異鄕留。</text>
<title>次陶靖節停雲詩 四首</title>,<text>溶溶濛濛。有雲有雨。萬象昏霏。暮江伊阻。靜言獨坐。援琴浪撫。所思伊人。悵然虛佇。						有雲有雨。溶溶濛濛。萬象昏霏。流澌滿江。我有美酒。醉臥晴窻。懷我情人。疇與相從。						瞻彼園樹。欣欣向榮。有鳥嚶嚶。喚友其情。歲不我與。倏焉斯征。安得好詩。樂我友生。						徘徊太息。怡顔庭柯。止我所止。日暖風和。豈曰無人。懷君實多。君如不來。奈於我何。</text>
<title>次泰巖祠韻 耕隱田公俎豆之所。在宜寧。</title>,<text>信筆儼如昨。圃翁夢太奇。忍忘先后托。留與典書知。苦節綱常揭。高名宇宙垂。三贒遺廟在。千載是吾師。</text>
<title>新安齋八詠</title>,<text>一鑑淸泉						刳竹通流水。涓涓一鑑明。當暑堪瓢飮。令人頓覺淸。						兩岸紅桃						疑是僊源路。桃花夾岸開。莫流山外去。怕有漁郞來。						仙巖霽雲						神仙何處去。巖上霽雲多。雲歸巖獨立。如聞紫芝歌。													牛山落暉。						返照前林入。牛山暮景斜。難住西歸日。雖歎奈老何。						鳳臺明月						昔人乘鳳去。有月幾時來。鳳笙如有聽。帶月上高臺。						龍潭流水						水哉奚取爾。蜿蜿作深潭。千年應變化。五彩水中含。						菊山夕烽						一抹黃花岳。夕烽數點看。須臾傳木覔。邊海報平安。						竹村朝煙						頫視人間世。烟生何處村。朝來籠翠竹。吾與畫工論。</text>
<title>貞婦 幷序</title>,<text>昆陽地有女適人。顔色甚美。一日其夫忽流言曰汝何私於人也。其女不勝憤。誓于心曰不死難雪此醜言。投巖下數百尺以死。去時有犬隨後。女踏黃土。脫履留石上。至今數十年。土色猶不滅。又有犬足痕。有善士哀其貞節。拈韻欲記遺蹟。余聞而嘉其女節。又嘉士人之志。次韻以記之。						郞子無端說醜言。女心如玉孰伸冤。身死分明遺恨在。泥痕犬跡石頭存。																			統營有一女子。其夫乘舟爲業。遇凮波覆舟死。女子聞之曰獨生焉用。問隣家舟子以郞沒處。遂往痛哭投水死。善泅者入水濟之。女抱其夫死。顔色如生。						孤舟載壻任風波。死者無期妾奈何。爲問郞君沉水處。呼天一哭共投河。												鎭海卓谷有安家女子。自夫死之日。不甚悲痛。言笑如常曰未亡人。豈欲苟活。但腹中有一塊肉。若生男則亡夫有嗣。以此姑竢之。其母曰改嫁何妨乎。女不答。過十朔而生女。愀然不樂曰使亡夫無嗣。余生何益。一粒不近口七日而餓死。與其夫同窆。至今傳之云廣墳。						夫歿天然若不悲。從容言笑衆無疑。腹中塊肉終生女。視死如歸七日飢。						婦死寧甘一穴同。廣墳三尺寄山中。歸視空房何所有。產餘羹飯盡儲籠。</text>
<title>讀書有感</title>,<text>道義從來本在吾。求無不得盍功夫。朝聞夕死何須恨。冊在丌頭盡聖謨。</text>
<title>次胡文定首夏言懷韻</title>,<text>小庭人不見。梧葉轉淸陰。白鳥雲間沒。靑山雨後深。竆通元有命。榮辱且無心。絲竹何須用。松琴自好音。</text>
<title>鎭南樓八咏</title>,<text>廣巖寒潮						海水連天廣。巖巖屹砥柱。中流猶不欹。潮入復呑吐。						機岳靑松						天機山上在。松籟四時通。勁節天難奪。須看凍雪封。						鶖峯明月						爲是樓生色。明月掛鶖峯。蒼翠須臾改。通宵皎皎容。													鷰尾歸帆						鷰鷰將雛日。于飛入海隈。至今猶有尾。帆腹飽風來。						牛山暮雨						牽牛辭織女。千載落爲山。年年離別淚。滴滴雨人間。						羊島歸雲						蘇郞持漢節。看羊海島濆。歸來消息斷。遺跡有歸雲。						屛川流水						靈屛通一鑑。君子倚欄聽。悠悠歎逝者。吾道在凔溟。						平沙落鴈						倦上南樓望。平臨十里沙。蕭蕭來鴈陣。明月白蘆花。</text>
<title>贈金明府 麟淳○己巳</title>,<text>無名太守自然治。竹裏館深人不知。永日開簾通鷰子。有時臨水戱魚兒。詩因感物神還爽。病是憂君道自肥。八首吟成秋興反。金公時有反秋興詩故云。 一年康濟救民飢。</text>
<title>閱朱夫子導引詩。拈小註中一粒粟中藏世界之語。謝金明府惠粮米。</title>,<text>我有休粮術。味經四十年。仁端生糓種。浩氣藹心田。渾忘粒中世。優遊橘裏仙。民皆無是餒。慘目忍堪傳。</text>
<title>擬贈金明夫</title>,<text>古家遺範攝威儀。况復文華出等夷。千里逢迎俱是客。一樽酬唱摠能詩。契已忘年無老少。語雖終日不支離。今世知音誠未易。琴軒許我共追隨。</text>
<title>次明府謁桐溪鄭先生墓韻</title>,<text>老柏曾應孝子栽。到今埋沒雜莓苔。純誠炳日瞻常肅。浩㥘凄霜感極哀。地不忍荒留塚在。天應有復送侯來。招攜欲共重陽薦。採採黃花傍帽臺。</text>
<title>賀明夫洗七甲兒</title>,<text>渼江秋水一源淸。灌漑根深茁漸亨。七世重回賢祖甲。今年初度歲星庚。始知龍鳳超羣出。况復麒麟應瑞生。來復丁寧齊易數。尊堂不偶錫嘉名。</text>
<title>次朱夫子梅花兩絶韻呈明夫</title>,<text>窻外寒梅向暖開。世間公道得春來。一夜東風花盡着。令人覔句且含盃。						曾與山翁氣恰通。月明無語倚寒空。堪憐玉骨淸如許。幾泣寒冰幾泣風。</text>
<title>東閣罷賑宴。拈韻贈金使君。</title>,<text>端陽佳節使君歡。賑政初成一境安。竟夕管絃供喜悅。幾家談笑免飢寒。秧田向揷休云苦。麥嶺方登不識難。自是昌鄕生理足。知公先試壽民丹。</text>
<title>次金明府重修龍泉精舍韻</title>,<text>興廢由來付自然。百年重緝使君贒。從今有地春秋讀。亘古留名日月懸。精魄如存皆地水。芬芳未沫又寒泉。縟儀歲歲黃花薦。俾我鄕邦盛事傳。</text>
<title>贈鄭蒼坡公勉 魯</title>,<text>蒼坡自是好風流。可惜文章雪滿頭。有時山趣傾螺酌。是月園供進石榴。屋補茅蘿纔過夏。田無禾黍不知秋。自家詩賦生涯足。許我知音共唱酬。</text>
<title>龍泉精舍旣成。以重陽設紙牌薦菊。仍飮落。鄕省章甫畢至。儘盛事也。明府有詩求和。乃忘拙續貂。</title>,<text>勝事昌鄕愧未遑。駿奔今日刱新堂。柏應帶淚枯還翠。菊爲供香淡復黃。社禮從前存俎豆。侯誠如復見羹墻。欲知風韻彌千載。山自高高水自長。</text>
<title>悼孫婦愼氏</title>,<text>欲述哀章忍細論。曾欣女士在閨門。誰道夫人無善事。翁稱孫婦有嘉言。觀於祭祀精誠篤。參以常行義理存。五載治家多矜式。淵冰夙夜視瞻尊。</text>
<title>理氣吟 四首</title>,<text>理寓氣中不暫離。氣流行處理乘之。理若元初離氣在。終無萬物化生時。從理之乘氣而言。						理不孤行合二儀。其先其後孰能知。箇裏如非存主宰。徐方御極十分危。從理爲氣主而言。						理氣源頭有後先。理先氣後自然天。雖有後先人孰識。原於萬物未生前。從理氣源頭而言。						無先無後自流行。禀氣而形理亦亨。試向氣中觀妙理。陰陽五行乃生成。從理氣流行而言。</text>
<title>雲間月 二首</title>,<text>明月雲間在。如何月不明。須臾雲捲盡。月色十分淸。						莫言雲月合。月月又雲雲。理氣元如許。合中自有分。</text>
<title>自警</title>,<text>風霜閱歷歲將闌。要把功夫漸着寬。心有快時還不快。忿思難處亦無難。一毫莫向危疑作。萬事當尋義理看。暗室欺神神目電。從今私欲勿相干。</text>
<title>贈金明夫</title>,<text>鴿使傳消息。柴扉薄暮開。幸因華翰至。喜甚故人來。脩竹千竿下。新蓂一葉回。山中看曆日。還覺老年催。</text>
<title>奉贐金使君仁瑞歸渼上 二首</title>,<text>勸留						都護門前大道斜。征車將發邑人遮。如何二月治行李。願復三年報熟瓜。休道鬱林裝白石。也憐句漏俸丹砂。今冬褒考猶居最。不必徑歸渼上家。						惜別						使君來去重輕山。千里雙鳧杳莫攀。寇借一年方有願。陶存三逕也知還。依依渼月輕搖棹。寂寂伽雲獨掩關。早晩期君恢舊學。臨歧那忍淚衰顔。</text>
<title>龍泉精舍懷金使君</title>,<text>藍輿幾度涉幽磎。古栢森森白露凄。異世神交金太守。千秋義魄鄭桐溪。勤除茂草堂重構。虔薦黃花士共攜。欲識公歸留舊蹟。須看華墨上頭題。</text>
<title>自警</title>,<text>人情天理貴無私。盍省吾躳事事宜。莫道暗中人不見。奈何幽處鬼先知。步由捷徑終爲窘。心似明燈孰敢疑。日用常行皆是道。一毫非義此身危。</text>
<title>別金明夫 二首</title>,<text>三世源源講道筵。渼江心月得君傳。對越如存贒聖契。起居兼得父兄贒。好伴靑春還幾日。願成丹藥養餘年。卽今忠孝求應急。密邇紅雲漢北天。						感君曾訪故人廬。相對摩挲古簡書。先師鏤筆齊山岳。尊府扁詩屛蠧魚。牖我寸心期到遠。念玆三字勉如初。要共來來修世好。光輝萬丈溢門閭。</text>
<title>挽李上舍 度○二首</title>,<text>平生輪誦是鄒書。金石聲聞上舍廬。泉底歸應贒聖在。問疑能共萬章歟。						九耋人間宿債酬。飄然丹旐向林邱。知應長吉承天召。大手修文白玉樓。</text>
<title>夜思</title>,<text>殘更獨坐故無言。老去閒閒最厭煩。山靜便看未發界。水淸方驗本然源。曲肱或數愆尤作。擁被沉思義理存。自喜幽人宵有得。曉來將此詔諸孫。</text>
<title>詠朱子說心者理所會之義。呈李中洲。直輔</title>,<text>吾聞晦翁說。心者理所會。虛靈方寸間。萬理明不眛。默看太極篇。聖凡本同然。惟其本然心。純善未發前。聖全動靜德。其動必主靜。全體皆純粹。中心燦然昺。衆具動靜理。其失常在動。動者氣之發。物欲交相鬨。氣質蔽於心。心失本體美。聖凡所不同。氣也非心耳。若不失於動。聖凡心相似。靜存復動察。去聖不遠矣。所禀雖不齊。本源淸自如。氣不用事時。濁底何處儲。濁自沉在下。本淸乃呈露。少焉動接物。淸源反穢汙。騰倒到今日。各自異美惡。苟若變氣質。濁流化淸泚。近世識心者。言氣不言理。靜也無持養。動也無軆驗。徒占氣分界。胡不心收斂。只令單言氣。心身有何益。以氣徒歸心。豈曰心理繹。心性每相隨。盡心知其性。心性本然同。莫非天所命。舍心性難統。舍性心難見。天理在其中。誰能見眞面。所以朱夫子。言性必言心。單言氣何補。心上天理尋。心若任之氣。衆何期聖人。以此因廢學。奈何喪道眞。</text>
<title>次李由則▣▣邦慶韻</title>,<text>前星瑞彩夜垂垂。僊李春回萬歲枝。今日團圓皆聖賜。臣民同樂太平時。</text>
<title>挽愼季性</title>,<text>從師乃識本然初。歸宿林廬講緖餘。盤旋久管煙霞界。往復頻硏性理書。齋額如將顔氏學。廚供誰復董生漁。龜淵文會成陳跡。說與遺朋淚滿裾。</text>
<title>隨興</title>,<text>典翁生理付溪山。謾興題詩強解顔。富貴如雲何足羡。幅巾終日閉松關。</text>
<title>近峽</title>,<text>近峽幽居好。天機物自怡。空樑馴鷰子。深樹囀鸎兒。迨雨蓑衣出。迎風簟席移。田家隨分樂。榮辱頓無知。</text>
<title>偶成</title>,<text>人心隨水轉。世事與雲翻。貧窶皆天命。安閒亦聖恩。</text>
<title>幽居遣興 三首</title>,<text>納納乾坤寄草廬。此翁經濟未全踈。雨餘打麥兼薪糓。醉後支筇替馬車。濡毫偶灑成蝌蚪。開帙常看屛蠧魚。萬事人間皆有命。掩門聊可復修初。						課孫習字強相歡。隨意逍遙分自安。無病勝僊寧服藥。務農當祿不求官。山中霽色收朝霧。野外寒聲送夜灘。眼底物華詩料足。暮年淸興不全殘。													隨處安貧頓忘衰。自家康濟任棲遲。春衣去絮當麤綌。朝爨無樵毁短籬。不求兼味多新菜。何患無朋有古詩。典翁從此無餘慕。習靜時時坐似尸。</text>
<title>挽金仁瑞</title>,<text>瑞麟膺聖世。贒祖錫嘉名。學業承先美。文章襲典刑。經綸試百里。仁愛浹羣氓。細雨枯初潤。陽春凍復榮。蜀歌廉叔度。南號召翁卿。鍾子牙琴聽。儋臺偃室迎。暮年同躄坐。佳節遣騎行。半歲糧分廩。有時肉滿籯。聯輿觀寺瀑。鏤板揭菴楹。展也留連樂。藹如故舊情。白遺萊粉葛。紅喫蜀桃櫻。礱鍊千行作。唱酬四韻呈。欣然頻顧笑。許以兩心傾。往往傳師說。偲偲討古經。瘦梅香稍歇。倦鳥夢頻征。秫飮陶潛酒。蓴思張翰羹。借年民有願。隳淚石留銘。曾上桐翁墓。頗鄰峽隷耕。百秋芬未沫。一日棟新成。滄牌爰稽式。菊醪寔薦誠。次第忠贒繼。分明公議幷。儒宗方屬望。洞主遽辭名。句漏丹還葛。遼陽鶴返丁。咏歸亭已就。落帽臺同嶸。逕竹猶留韻。籬花不絶馨。未諧船鐵願。忽報稼冰驚。身衰違執紼。涕隕謾沾纓。奈寂渼江宅。應藏石室塋。梓房存孺慕。桐社見輿情。遙夜雲樓月。依俙尙典型。</text>
<title>哀杜員外二十韻</title>,<text>杜子名家裔。文星萬古煌。自期同稷契。可使致虞唐。待制集贒殿。躬逢明聖皇。際胡凌紫極。擧室出蒼茫。上謁鳳翔縣。幸參員外郞。陳淘敗可宥。房琯罪何當。手䟽訟無辜。天威誠所惶。蒙恩旋賜宥。揮涕卽還鄕。陷賊乃全節。愛君終不忘。錦江留幾載。楚峽過三霜。湖海浮萍跡。乾坤寄草堂。精微皆入律。揮灑摠成章。如聖羣儒集。猶綱萬目張。名能重邕翰。賦可敵枚楊。賈誼憂時痛。袁安戀國傷。波濤滯古驛。羊酒感耒陽。瘞夭同潘岳。喪明似卜商。公曾鞏縣窆。軆豈水濱藏。世或傳相誤。吾今細得詳。行年五十九。詩史亦隨亡。</text>
<title>挽愼士隆二十四韻</title>,<text>明公眞畏友。少我二三年。欣然相視志。樂矣共隨肩。自結葭莩誼。冞深水月緣。翩躚遊鶴洞。棲息在龜淵。樽有淸明酒。盤登糓雨鮮。吟詩能比興。觀易善竆硏。義理存師訓。典型繼祖賢。經綸悲白髮。詩禮視靑氈。薇軟金猿雨。茶香玉洞煙。優柔竆且樂。荏苒病堪憐。瘞夭悲潘岳。爲文景馬遷。整齊黃卷帙。瀟灑白茅椽。高是超塵士。閒如入定禪。公明非不學。米芾豈眞癲。潤屋兼修德。希贒不願僊。托孫叨誨久。勖壻課經專。敏鈍雖由我。竆通自在天。奈何君不俟。恐或事難圓。早晩騰三級。庶幾慰九泉。閨花還寂寂。墓草遽芊芊。我老支離甚。公歸信息傳。鼎丹嗟未就。樑月悵空懸。忍作玄堂訣。難禁血淚漣。黃山非復昔。我馬爲誰旋。</text>
<title>新稻謠</title>,<text>晩稻靑靑早稻黃。田家八月摘爲粮。差過一望皆成實。未及登場恐下霜。</text>
<title>擬呈李中洲</title>,<text>驪江徵士好淵源。出處從中見大原。經綸遇遯林泉靜。齒德兼師丈席尊。學如不誨人何述。文亦無傳道孰言。自古聖贒科有設。束脩來者摠開門。</text>
<title>敬次先祖私淑齋。奉敎註車雲巖雪冤錄韻。</title>,<text>堂堂大義出凡曹。誰料妖氛吹菊皋。雲巖所居麻原。有種菊地故云。賴有上天恩雨沛。莫敎原樹子規號。</text>
<title>題墨癡申景晦 宅明 東遊錄後</title>,<text>木城東畔故人樓。疑有詞僊對共酬。灝氣遙呑東海月。雄才逼寫北征秋。倘許攜琴鍾子聽。那由移畫少文遊。但願餘年身更健。蓬山全面錦囊收。</text>
<title>題申景晦妙香山詩軸後</title>,<text>妙香消息杳難期。只有痴翁說太奇。煙雲恍宿神人窟。歲月應深老樹枝。山名幷著唐堯世。地運重回聖祖時。耳飫名區身未到。年年徒賦送君詩。</text>
<title>尋眞菴。與申景晦，李仁吉共賦。</title>,<text>古寺尋前跡。黃花已過秋。天公留月色。吾輩任風流。夜久寒鍾定。山空老木愁。金侯名在板。怊悵倚高樓。</text>
<title>挽鄭蒼坡 二首○壬申</title>,<text>烈氣千秋萃一家。玉旒聲徹亟稱嘉。得之先訓倫綱正。秉厥天彜志節誇。松根自直抽堅幹。梅蘂能香賴古査。同日哀榮優寵錫。南鄕吾黨頓生華。													頃公晬日寄來詩。要我相賡話別離。辦節還鄕驚耳目。強將前韻替哀辭。</text>
<title>挽鄭嘉山 蓍○二首</title>,<text>傳家忠孝不隳聲。文穆贒孫見解明。父子無間雙節倂。君親莫大一身輕。若持猶豫誠還僞。卽判熊魚義克精。氣壯山河扶國脉。海東洋溢鄭公名。						五斗恩堪一死報。賊奴猶識義男兒。夢中相迕驚難定。忍問嘉山罵羯時。壬申正月七日。公父子忽見夢中。其日聞訃。二月旣望。嘉山公又見夢中。聞其日返櫬云。此甚異事。</text>
<title>戒禪師</title>,<text>聖贒爲學本修身。道在彝倫豈遠人。萬事不求忠孝外。如來何事棄君親。</text>
<title>萬壽塘</title>,<text>見巖南畔淨林塘。謾說諸天一鑑光。波心貯氣涵千佛。石面留書閱幾霜。客來雲霧籠山濕。仙去松杉倒地長。寄言半畝猶邦土。盍把嘉名祝聖王。</text>
<title>贈澄上人</title>,<text>墨泉佳子弟。學佛得精微。巖寺傳燈會。知菴踏雪歸。重逢心眷戀。相別夢依俙。復有伽倻約。明春欵石扉。</text>
<title>贈別景晦仁吉</title>,<text>晦翁當日會寒泉。吾輩玆遊古岳巓。一世文章茶浦士。百年詩酒木城僊。花雨留連仍送日。煙霞邂逅共忘年。不知何日重逢話。秋雨南山小洞天。</text>
<title>見伽倻可設關防。賦懷以識。</title>,<text>山回百里勢崢嶸。箇裏堪藏萬甲兵。最是關防資緩急。三方固守一方耕。</text>
<title>四月二十八日。聞西師以火攻報捷。喜題一絶。</title>,<text>西城火戰計神明。玉宇前宵月捷呈。自是昇平無外警。八方蹈舞盡歡聲。</text>
<title>挽李一之 二首</title>,<text>一散伽倻萬事非。高軒寥寂儼靈幃。何處得來眞面目。前川明月夢依俙。						泉上追隨已昔春。櫟翁心學也傳眞。爲有吾師同義理。相逢視似一家人。</text>
<title>輓李景粹 基普</title>,<text>詩禮家庭克趾仁。桑蓬初軔卽尋眞。曾立櫟翁門下雪。重遊渼老座中春。文章可惜沉淪社。才德亶宜啓沃隣。獨善竆年堪自樂。只將生死付吾身。</text>
<title>挽金使君君翼</title>,<text>公是高門了債人。顯揚三世摠彬彬。詩呈尊府焚麻日。書賀贒兒折桂辰。渼上優聞全體道。湖中薄試一州民。嗟哉未展經綸步。旅櫬歸來洛水濱。</text>
<title>輓中洲李徵士</title>,<text>迢遞行窩百里餘。有時相寄問安書。靳於文字誰徵後。謝却儒生自守初。今世獨傳眞義理。古家無負好菑畬。渼門同學皆淪喪。悵望驪江淚滿裾。</text>
<title>贈別金刺使 會淵 還朝</title>,<text>三年治化入人多。瓜熟今秋奈爾何。惟有甘棠公憇處。南民應戒勿侵柯。</text>
<title>可笑吟 三首</title>,<text>生前且樂意中親。樽酒相期度了春。試聽哀猿啼夜月。一盃誰進九原人。						少也攜書渼上遊。先生誨我放心收。從玆乃識修身法。萬事何須枉處求。						竆達從來各一時。竆如斯也達如斯。世上榮枯皆有命。平生都付自家知。</text>
<title>文岡齋。贈別申景晦。</title>,<text>吾齡辛酉與君同。倦跡追隨古寺中。今夜來觀文岳月。何時歸詠舞壇風。渾忘短髮如霜白。不妨衰顔借酒紅。臨離但願年年會。此世無多似墨翁。</text>
<title>贈趙統相士明 𡹘</title>,<text>南來元帥我同庚。建節重臨喜且驚。平日一心憂國策。晩齡三道統軍營。運籌不讓前忠武。開印難忘舊大明。聖代百年邊警息。龜船無事繫中汀。</text>
<title>風聲</title>,<text>有風還有樹。無樹亦無風。靜聽多起處。萬籟一聲中。</text>
<title>得失</title>,<text>得處先思義。失時亦莫咨。得失皆關數。達人已自知。</text>
<title>日記陰晴。喩人心存亡。</title>,<text>課日持躳驗兩儀。幾番風雨幾歡悲。來日陰晴難豫料。此心操舍易先知。宜以存亡觀出入。且將明暗驗公私。人事天時同一理。差之頃刻謬千歧。</text>
<title>老眼歎</title>,<text>邇來偏覺老。懷緖定難寬。人有慇懃問。吾多泛忽看。趁時思未得。久後意相歡。余豈無心者。緣衰視物難。</text>
<title>徒善</title>,<text>近看治百里。凡事昧權衡。徒善難爲政。假仁實盜名。在官殆謾國。縱吏數侵氓。時有絲綸降。柰何秘不行。</text>
<title>修突</title>,<text>突性受溫是本然。良工豈欲有偏全。中間煤塞多寒苦。開竇通煙卽似前。</text>
<title>贈趙統相</title>,<text>聞子莅昌府。相尋不遠途。方照連城璧。復還合浦珠。登筵文酒穩。入境士民蘇。况又朋情重。臨分贐有無。合浦昌原故號。</text>
<title>自京回路。到聞喜妹家有吟。</title>,<text>南君茅屋古城邊。山抱溪回可隱 村名 仙。千里弟兄留別後。十年兒稺未生前。重對客中皆老矣。如逢路上却疑然。近來契活差勝昔。白飯三時欵且憐。</text>
<title>贈雲沙金參判 光默</title>,<text>三年遺愛嶺之南。傳世淸風未敢忘。今日胡淹陳寔郡。昔年應憇召公棠。聖世名臣淮水渡。殊方歌妓楚聲長。可使無贒廓廟下。願將公議上封章。</text>
<title>贈金尙書 尙集</title>,<text>達城三月採蘭蘅。何事明時有此行。相國偶然踈簿牒。聖君非是薄恩情。昔年樓閣方灰燼。浮世功名又悴榮。進退元來皆是命。莫敎歌管不平鳴。</text>
<title>寄樵伴。謝前書因睡戱錯付白𥳑。</title>,<text>深樹黃鸝竟日聽。望中蒼蔚二松亭。書欲盡情還曳白。錯寄白𥳑故云 詩要開眼復揩靑。當夏每言離別苦。送春誰與酒杯停。細唱驪駒西出路。佳期早晩採菱汀。</text>
<title>挽徐達判 退修○二首</title>,<text>長者治聲諸郡最。大家遺範衆人傳。達城自是枌楡地。忍使春凮哭杜鵑。						向來調病借民家。盡日香爐煑白花。不使先生生羽化。休言句漏有丹砂。</text>
<title>與李侯 㙉 攜酒賦詩于周氏有懷亭</title>,<text>筍輿迢遞度松丘。上舍名亭路轉幽。傾葵向日誠心照。斜瀑爲虹傲氣浮。勝界欣迎皁盖色。高樓容破白頭愁。竟夜團圓頻倒酌。使君詩思此悠悠。</text>
<title>送菊老權君恩宥之行</title>,<text>差經數月是重陽。曲水之濱擬泛觴。千里孤叢涵雨露。百年勁節傲風霜。今秋幸免龍山笑。故峽贏看老圃香。尙友淵明同臭味。悠然無愧餐餘芳。</text>
<title>曉發達川。與柳從文見。共賦卽事。</title>,<text>靜寂依山屋。分明隔水花。雨後穿峽去。蒼翠曉來多。</text>
<title>石院道中。柳從文見口呼一絶贈余。余因和之。</title>,<text>自幸吾生聖世逢。今年觀國愧無功。公道春來多富貴。山花無數向人紅。</text>
<title>庭菊見嘲</title>,<text>魏公老圃秋容淡。靖節東籬晩蘂黃。從古達人偏愛菊。主翁何事醉重陽。</text>
<title>解嘲</title>,<text>我頭不是公然白。庭菊何爲獨也黃。擬向風霜全晩節。笑他桃李媚三陽。</text>
<title>輓薛君 奎一 大人</title>,<text>儒侯爲遠祖。家學舊維新。爐上應消雪。梅間想得春。居冶爐梅谷故云。</text>
<title>出門</title>,<text>出門非我土。終日室中人。翫易乾坤在。看書舜禹親。况迎壇杏月。仍訪閤梅春。何必求諸外。經綸備一身。</text>
<title>砧聲</title>,<text>歲暮寒村夜。搗衣近數更。隨風頻到耳。向月各成聲。停想皺還展。調應細復輕。敲椎詩亦在。推是益高明。</text>
<title>穩起居</title>,<text>老去安閒穩起居。靜中消息儘何如。兒稍識丁由勸學。翁曾魁甲賴看書。春將徙屋芳隣近。晝欲關門好友踈。從此攜鋤雲共臥。不知村有冶翁墟。</text>
<title>幸昇平</title>,<text>物情人事自推移。非是斯翁本不知。鬂髮益疎悲暮歲。兒孫漸長幸明時。好友寄書疴祛體。聖君頒慶喜浮眉。從今偶有騰揚志。喜看豪鷹獵雉歸。</text>
<title>栗里朝煙</title>,<text>孤松姱晩節。殘菊襲餘芬。忽見朝煙起。還疑出峀雲。</text>
<title>梅亭明月</title>,<text>皎皎中天月。娟娟倒地梅。可使無詩酒。梅花得月來。</text>
<title>登金烏山</title>,<text>疊石千尋上。危城七里餘。不但奇觀在。可令義旅居。</text>
<title>藥師殿</title>,<text>物外名區有盛衰。巖齋寂寞草離離。藥師亦拙藏身計。壁漏塵沉摠不知。</text>
<title>冶隱洞瀑㳍</title>,<text>烏山飛瀑噴長空。映日翻成百丈虹。請看砥柱巖巖氣。導却歸流與洛通。</text>
<title>採薇亭</title>,<text>金烏生色首陽顔。認是夷齊伯仲間。一軆求仁全晩節。至今瞻仰採薇山。</text>
<title>題畫</title>,<text>白玉仙童騎白鹿。霓衣輕戛上雲霄。問渠那得延年術。願借蟠桃獻聖朝。</text>
<title>葛蓑衣。贈朴勛汝遠行。</title>,<text>商山細葛織蓑衣。不患前程凍雨霏。臨別慇懃聊解贈。何時共上舊漁磯。</text>
<title>卽事</title>,<text>老去閒無事。深宵寢不成。窻昏餘雨氣。山靜任泉聲。萬物渾歸息。一心自得淸。撥爐猶有火。默坐到殘更。</text>
<title>無絃琴</title>,<text>主翁傳素譜。山水亦淸琴。有樂人皆耳。無聲我獨心。不彈猶叶律。默契自知音。日與天機靜。羲皇夢裏尋。</text>
<title>淸水出芙蓉</title>,<text>靜觀初發處。中立是芙蓉。能率天然性。相看莞爾容。香凝風淡淡。淸挹水溶溶。君子同心德。濂翁夢裏逢。</text>
<title>岸容待臘將舒柳</title>,<text>岸柳嘉平近。絲絲色漸舒。眼開煙歇處。眉展雪消餘。信息隨陽至。精神待歲除。且將梅與競。何日得春噓。</text>
<title>橘老</title>,<text>悠悠故事世相傳。壽域乾坤橘裏圓。塵界辛酸逃幾日。道家甲子老千年。花開玉樹胎仙侶。星列金枰載後天。醉過楊州仍不見。爛柯消息已茫然。</text>
<title>與地主李公 采 謁金烏書院。見陶庵，蟾村，櫟泉三贒姓名在尋院錄中。感賦一律呈李公。</title>,<text>往事悠悠閱幾春。三贒遺跡洛江濱。明年是日方回甲。太守玆遊幸及辰。識面纔爲樓上客。聯名仍作錄中人。前期又在金烏院。文字相隨不厭頻。</text>
<title>吳山處士有餽葡萄約。一日書來曰盡爲偸兒所取。故戲贈一絶。</title>,<text>千年往事問瑤池。說甚荒唐我不知。葡萄處士同王母。自道蟠桃有竊兒。</text>
<title>鼎煥忝選應製榜。上命道臣賞賜白面紙一卷。感吟一律。</title>,<text>脩塗抱策赴天門。應製騰名亦數存。太守稱觴通日字。聖君頒賞賜雲孫。搗來習字天恩重。剪得糊窻夜氣溫。傍人莫道功名薄。落魄空還有幾員。</text>
<title>農溪趙丈贈檟杖。此意良勤。詩以謝之。</title>,<text>向過農隱宅。許我有詩名。百里憐徒步。一筇贐遠行。住因看岳色。倚或聽溪聲。爲結忘年契。相將托此生。</text>
<title>山齋守歲有吟</title>,<text>老去功名薄。攜書入此山。夜燈通戶白。春雪下庭斑。守歲同三世。買家寄數間。那堪添一齒。稍慰有餘閒。</text>
<title>謹和宋仁宗皇帝後苑。賞花釣魚御製詩。</title>,<text>輦路朝從禁苑開。百官遙帶五雲采。輕陰晝轉娟娟樹。和氣春融艶艶杯。苔綠御溝煙淡蕩。花明僊仗日徘徊。近臣幸識天顔喜。賡載歌成抵夜陪。</text>
<title>宮中行樂詞。效李白體。五首</title>,<text>那知愁脉脉。常見笑微微。日煖嬌歌箑。風輕艶舞衣。芳心隨輦去。新意鬪花歸。捲箔深宮裏。不禁鷰子飛。						閶闔春風起。佳人七寶香。折花猜蛺蝶。裁帛繡䲶鴦。恩重陪僊仗。寵專貯上房。丹心猶耿耿。隨藿向朝陽。						佳期天上在。行樂禁中多。婕妤新春選。君王昨夜過。粧臺傳妙舞。樂府協淸歌。不敢蛾眉妒。宮中摠舊娥。						玉顔天下白。朝自九重歸。珠帳葡萄結。羅裳翡翠飛。畫眉催寶鏡。晞浴進尙衣。內宴專歌舞。黃昏秉燭輝。						天子新恩重。調眉上翠樓。柳舒鵷鷺署。花暎鳳凰洲。御路鳴瓊珮。宮庭蹴錦毬。百年如此日。無事任淸遊。</text>
<title>次杜工部江亭韻</title>,<text>買家深巷裏。生際太平時。麥雨通宵濕。松雲出洞遲。與民欣得所。觀物寂無私。攜杖緣溪步。悠然獨賦詩。</text>
<title>龜雲精舍。拈農巖集韻贈元可。</title>,<text>晴沙漠漠倦鷗飛。宿雨纔晴野草晞。春酒催成文字會。故人牽我薜蘿衣。</text>
<title>僊遊洞</title>,<text>曦陽峯出靑且秀。有洞幽幽三十里。長松落落老龍鱗。其下往往淸風起。玉寫臺前鋪白石。仙槎巖下飛淸泚。春花秋葉錦繡堆。孰主張是花田李。蜂巖山水擅佳麗。有田數畒宜耒耜。陶菴亭子已頹圮。至今不見依歸士。仙掌巖僧何處去。白雲無跡山空峙。山庄惟有十餘家。八月九月多紅柿。天寒歲暮割蜜房。居人賴是爲生理。耕山可以種黍粟。採山可以衣葛藟。下洞十里多水田。勤力其中卒歲矣。安得隱淪同志人。買屋來斯餐石髓。塵間苦樂都相忘。分外功名何足企。雲林經濟豈云無。敎子詩書可出仕。明君方在九重裏。遇與不遇皆天耳。我有胷中壽民丹。願爲明時治世醫。億萬生靈在漏船。濟世弘猷無人知。</text>
<title>挽魚戚 有奫</title>,<text>石岡書室共誰吟。萬事荒凉異古今。前年復忝昏因好。數月相憐疾病侵。溪山有酒空留約。花柳回春獨悵心。一朶庭蘭淸馥在。舊家風韻滿騷林。</text>
<title>蟬聲</title>,<text>鳴國經綸滿腹淸。高飛未作禁中聲。歸來更化超塵翼。依舊靑山綠樹情。</text>
<title>贈別金而玄</title>,<text>細唱驪駒倏變調。故人相別奈今朝。數間斗屋經三伏。十里扁舟坐一宵。別界論詩雲起處。中元留約月明霄。南歸政遇西凔隱。爲道林園此寂寥。</text>
<title>步贈西滄故人</title>,<text>江上芳隣近。源源幸見知。開簾通鷰子。憑檻頫魚兒。遠峀圍如帳。閒雲繞在籬。幽深吾自愛。疑畫一茅茨。</text>
<title>梅鶴亭主人李仲涉。泛舟下飛山津。先吟一律。余在座次之。</title>,<text>梅鶴仙翁侑勝遊。西風共上木蘭舟。古道曾從黃卷討。晩盟重與白鷗謀。寒江縹緲煙生夕。古木蒼凉露下秋。心中自有無絃曲。簫管何須坐兩頭。</text>
<title>過松都有感</title>,<text>高麗王氣水潾潾。善竹橋頭淚滿巾。回首崧陽書院在。歲寒松立尙精神。</text>
<title>寒盡山中。藹然有春意。</title>,<text>北風吹雪急。天地積竆陰。漸看寒欲逝。生理藹春心。</text>
<title>登黃嶽寺 二首</title>,<text>芳樹盈庭轉翠陰。幾人空谷遠相尋。竪來牌拂空花墜。着了袈裟錦葉深。壁上聊看懷素筆。月中遙想浪僊吟。莫言異道無相合。方外心交自古今。						少時經過幾光陰。四月攜朋又復尋。倩人送馬留連久。上寺同僧入定深。傍樹常參幽鳥語。近溪時和老龍吟。人情到底炎凉改。只有山容不變今。</text>
<title>李生敏吉來自孔子洞。賦贈一絶。</title>,<text>山自峨峨水自洄。世人爭道此中回。若使能通仁智妙。許君親見仲尼來。</text>
<title>登萬歲樓次三淵韻</title>,<text>樓臺多小嶽雲中。祇樹深深納晩風。十四菴鍾鳴次第。不期相與佛心通。</text>
<title>金上舍君益築室於求道谷。拈韻三求字以詠懷。謹步題壁。</title>,<text>道不求人人自求。求而得道復何求。堪嗟名利塲中客。徒費心神分外求。</text>
<title>烏山書院</title>,<text>御賜田中綠竹春。注書曾不愧爲臣。一生隱遯能全節。萬古綱常乃得仁。俎豆於鄕觀感久。衣冠之士德儀新。學文忠義元同道。配食羣贒一體人。</text>
<title>坪城詩會。次朱夫子石馬斜川韻。</title>,<text>暮年從末契。况子好詩朋。自道忘機客。淡如入定僧。江山留後約。樓閣擬先登。智圓焉受缺。言激戒成稜。靜識天機轉。閒看夜氣澄。林踈凮淅瀝。山立雪崚嶒。談道觀於海。質疑渙若冰。悠悠尋古道。眷眷服余膺。語細秋毫析。更深燭淚凝。安閒超俗界。榮達怕風燈。駿馬千金價。孫陽一顧增。歸歟眞訣在。棐几不厭凭。</text>
<title>又次朱夫子贈守元章師韻</title>,<text>吾爲白首爾靑年。公道人間付自然。三世交情超薄俗。一燈詩會有奇緣。杯酒不辭前輩醉。文章無足後人傳。安得稍工經濟手。生靈百萬穩登船。</text>
<title>仁山郡齋。拈韻共賦。留贈族姪爰德 彙珏。</title>,<text>君爲地主慈仁縣。我自天王智異山。恭穆公孫餘韻在。更將詩酒穩承顔。</text>
<title>李大仲乘月來過。沽酒泛花。</title>,<text>莫言經九日。今夕又佳辰。明月開新釀。黃花見故人。</text>
<title>悼成无知翁 天柱</title>,<text>忍性存疹疾。是爲君子儒。文宗莊馬柳。學慕孔程朱。俗眼無知者。儂心托友于。觀雲今寂寞。誰與話唐虞。</text>
<title>芳草亭。次板上韻。</title>,<text>野草經燒霽色新。年年樓上送征人。王孫一去無消息。杜宇聲中又暮春。</text>
<title>又步前韻。贈李杜谷 宜朝。</title>,<text>歲月相憐白髮新。寒泉故事復何人。最愛名亭芳草色。分明三十六宮春。</text>
<title>靈鷲寺見暎山紅</title>,<text>前宵靈鷲雨。憔悴好花枝。飄紅猶不盡。山暎夕陽時。</text>
<title>次醉睡亭韻</title>,<text>烏紗脫却臥雲煙。醉睡扁亭寓暮年。誰識閑中偏夢覺。好將胷次濯淸漣。</text>
<title>挽李上舍明叟 敏哲○二首</title>,<text>前冬梅發澹寧窩。花下題詩醉興多。忽到今春君不見秖。留淸馥一枝斜。						拭得琉璃眼更靑。倩看文字喚惺惺。持贈分明深義在。對時疑是故人形。</text>
<title>贈關倭斗成</title>,<text>漢海三千濶。秦山百二巍。樓船消息斷。採藥幾時回。</text>
<title>梵魚寺</title>,<text>千里南遊六十翁。蓬壺古寺久聞風。懸燈一夜同僧宿。萬壑雲煙入夢中。</text>
<title>日哦亭。與李丞仲執。分韻得思字。</title>,<text>丞來何所事。方寸有嚴師。欲得松間樂。先須儼若思。</text>
<title>又贈仲執</title>,<text>丹衷懷北闕。朱墨佩南符。捐廩調荒歲。郵民忘大無。</text>
<title>百梅園。次尤翁板上韻。</title>,<text>鳳巖千仞等山羊。壁名在黃澗冷泉。 尤老詩中倍感傷。一自庚申祇拜後。百梅消息更傳香。</text>
<title>六月十八日。張使君伯永邀余登太平樓。擧酒張樂。歌咏聖澤。</title>,<text>五雲迢遞隔蓬萊。兩世重輝誕日回。八方同慶笙歌奏。萬壽無彊日月嵬。聖主恩深蠻海濶。使君心赤蜀葵開。但願平生多此日。年年長醉太平盃。</text>
<title>巴陵贈權君美 瑨</title>,<text>六月黃鸝深樹鳴。故人消息錦官城。三十年前初識面。一千里外更論情。黃昏秉燭移時話。白首攜樽盡意傾。生先數月成何事。逆旅悲傷鼓角聲。同庚而少我數月故云。</text>
<title>贈別鐵城宰韓興儒</title>,<text>上黨多喬木。繁陰閱幾秋。寒香看菊圃。宿願識荊州。打酒欣靑眼。論詩愧白頭。鐵城今夜月。相對郡東樓。</text>
<title>題李侯元圭畫像</title>,<text>鮫綃一幅七分開。古寺中興鐵馬回。嘉慶元年贒太守。後身疑是普禪來。</text>
<title>矗石樓。次申周伯板上韻。</title>,<text>檻外長江咽不流。至今人說晉陽洲。休把繭絲充下戶。忍敎歌管貯高樓。遺祠草宿沉城恨。古石苔生落月愁。義烈百年觀感在。臨風匪是等閒遊。</text>
<title>檜山館。留別趙使君士明。</title>,<text>千里文昌縣。源源信息傳。同庚先數月。與子會三年。秋想孤雲鶴。風懷古木蟬。奈何離別苦。詩意亦悽然。</text>
<title>寄贈檀山使君吳豐之</title>,<text>七月庭梧白露凉。文山迢遞夢魂長。蒼翠亭中蓮子粥。至今遙想有餘香。</text>
<title>登涵碧樓。感辛酉故事。</title>,<text>辛酉年間刱是樓。再回辛酉輒重修。辛酉於吾誠不偶。吾齡辛酉又登遊。</text>
<title>悼沈郞文遠乳女</title>,<text>小女遺塊肉。人間若有痕。離襁旋化去。無跡沈閨門。</text>
<title>謝裵君 芝秀 解劒相贈</title>,<text>晩歲心期一片傳。匣中光出照秋蓮。神物也應他日會。夜看牛斗射龍泉。</text>
<title>海印寺。次張伯永韻。二首</title>,<text>新羅學士擅風流。吹得參差楚竹秋。月下依然聞舊曲。數峯靑處卽仙遊。						採採靈芝度幾春。深山應有隱淪人。從知不仕元無義。况復春臺有聖神。</text>
<title>靈泉雜詠 四首</title>,<text>西渚						沙鷗拳一足。眠帶夕陽色。中有忘機人。閒情頓不極。						道淵						吾道滄洲後。淵源溯正深。月明觀太極。千載聖贒心。						農圃						課農日西夕。荷鍤歸茅屋。休道穡多艱。秋成滋味足。						蓮汀						蓮香淸更遠。百反心無斁。濂老已千秋。此意從難識。</text>
<title>川上新柳</title>,<text>輕條煙織護沙堤。添得新絲翠欲迷。千載光風留氣象。此間如復遇濂溪。</text>
<title>華城西將臺。賡御製詩。</title>,<text>八達回佳氣。登臨頓忘勞。連天雕堞壯。特地畫樓高。波撼龍舟活。風斜御柳豪。僊仗優遊日。山河擁衮袍。</text>
<title>海印寺。題崔文昌侯畫像。</title>,<text>紅流喧疊石。歸隱問何年。史秘孤雲卒。僧言學士僊。肅淸留影像。蕭灑出塵煙。長𨓏非忘世。烏紗尙在顚。</text>
<title>題喚仙臺 臺在紅流洞中。有刻余堂號與姓名五字于臺上。訪之乃山僧所刻也。故末句及之。</title>,<text>三度紅流洞裏來。爲誰悄悵久徘徊。遙想孤雲笙鶴到。題名留待喚仙臺。</text>
<title>贈金校理 會淵○時以京試官。路出宜春。</title>,<text>銀臺學士幸南爲。虛負宜春一會期。多士爭稱公道選。賀君無愧拜天墀。</text>
<title>挽白兄 魯彥○二首</title>,<text>春堂雅望士林師。泉上淵源世共知。詩禮承家無忝德。孝廬今又讀書兒。													我愛吟詩公愛琴。春窩明月共論襟。琴破人歸誰與和。只將詩句誄君吟。</text>
<title>挽卞公 國徵</title>,<text>春堂孫子業遺書。累葉菟裘有好居。東道主人今寂寞。秋來鷄黍孰留余。</text>
<title>漢高祖</title>,<text>東征衣縞告諸侯。四海從風共討讎。若使懷王天假壽。堯傳舜受奠金甌。</text>
<title>項王</title>,<text>世將同仇義所當。委身初載事懷王。東歸不有彬江變。宜把分羹數漢皇。</text>
<title>四皓</title>,<text>漢家興喪在儲宮。商鳳翻成羽翼功。高廟冲孫冤未訟。公應夢作白頭翁。</text>
<title>張子房</title>,<text>殲秦滅楚報君讐。了債人間萬事休。從僊只爲身家計。肯復趨朝漢糓求。</text>
<title>淮陰侯</title>,<text>全齊請假自招尤。從此釁成夢澤遊。休把將兵夸益善。漢王仍有不平憂。</text>
<title>蕭相國</title>,<text>置田竆僻不治垣。綽綽家謨裕子孫。鳥盡弓藏何世界。酇侯先見在隣藩。</text>
<title>陳孺子</title>,<text>相府潭潭日飮醇。漢家無慮有謀臣。陸賈不言交尉策。終身難免呂邊人。</text>
<title>漢昭烈</title>,<text>漢家治法鐵中金。帝用干戈義理深。王道經營天下事。南陽三顧遇知音。</text>
<title>諸葛武侯</title>,<text>劉璋稱帝漢宗非。扶得皇孫正統歸。一生正大紆籌策。未復中原志事違。</text>
<title>緩帶軒。次板上韻贈趙兵相士明。</title>,<text>白首元戎夜讀兵。深更鼓角報中營。高樓百尺江聲動。邊海千年戰氣淸。花外尋常佳妓曲。燈前珍重好朋情。况是名區兼勝餞。玆遊奇絶冠生平。</text>
<title>次金觀復齋湖上韻</title>,<text>幽居城裏在。重到叩衡門。孤燭依山屋。寒砧近臘村。湖光萍共合。盆馥菊猶存。可使今宵永。願君莫倒罇。</text>
<title>許由塚</title>,<text>獨善將何益。而無濟世仁。九年天下水。三尺地中塵。聲聞神堯讓。神交太史親。箕山傳有塚。一語信千春。</text>
<title>黃石廟</title>,<text>隳履圯橋舊。雲根正色新。十年留信息。一片尙精神。世上皆疑鬼。山中若有人。至今傳寶訣。天授帝王眞。</text>
<title>漂母墓</title>,<text>高義層雲薄。淮人誦到今。偶然懷一飯。非是爲千金。遺墓香煙起。長陵落日沉。王孫留影事。芳樹自成陰。</text>
<title>樵夫塚</title>,<text>孤塚空山寄。英雄淚不收。惜哉生楚漢。可以列公侯。目見棧途絶。指揮線路由。兵僊知己許。一死更無求。</text>
<title>懷王廟</title>,<text>天地綱常晦。龍舟水底埋。緣王先遣沛。使羽却疑懷。日黑龍吟浦。霜凄猿哭崖。漢高恩義薄。寒草上空階。</text>
<title>梁山館贈李明宰 進</title>,<text>竆通一理任蒼天。自笑虛名十載前。事不經營眞樂矣。心無愧怍是當然。尋常取醉佳辰酒。慷慨論詩達者筵。晩歲偏多知己感。要將懷抱付新篇。</text>
<title>贈宗人左兵相 五成</title>,<text>聖世昇平化日舒。南藩無事摠戎閒。豼貅喧寂煙沉竈。鼓角聲收月滿關。邂逅一塲花樹會。慇懃千里起居安。原明况又論詩好。盃酒常時帶笑看。原明指兵相子。</text>
<title>贈別刺使李公 秉模</title>,<text>暇日招生講且磨。烏紗倚几聽絃歌。二年南國棠陰靜。五月西疇麥雨和。談笑從容隨事做。文章眞樂育英多。遙知刺使還朝日。士失依歸奈此何。</text>
<title>麻前浦。次贈洪上舍光之。</title>,<text>偶爾相逢江上村。終宵文字與君論。休翁脚下傳家學。宋子書中見道源。天地忍看麻浦碣。男兒痛飮廣陵樽。臨歧笑問前期在。泮水東邊舊館存。</text>
<title>贈无極窩梁知府</title>,<text>蒙叟園中誰化蝶。武陵桃下吏爲仙。小子偏多知己感。好將文字更團圓。</text>
<title>挽周聖從</title>,<text>君昔吾家聞道先。慕曾菴下共周旋。敎兒優擅斯文伯。擇壻能知博士贒。地下明靈留舊誼。人間公道在新阡。時有山訟故云。 年年京洛長爲客。今日香茶酹几筵。</text>
<title>次成士執 大中 南山祠韻</title>,<text>襴衫終老不求知。多士爭推後學師。十載存心林下屋。一鄕瞻德社中祠。遺芬尙有溪山勝。古禮方徵俎豆儀。可惜經綸全體學。祇令純孝聞明時。</text>
<title>族兄聖趾來訪。喜而共賦。</title>,<text>沂溪一握有前期。信息分明曉夢知。近峽樓臺雲淡淡。連江島嶼草離離。園樹經春花落盡。樽醪過夏客來遲。吾宗文會還非偶。到處新詩故入思。</text>
<title>與聖趾聯行馬上口呼</title>,<text>滿野黃雲四月秋。采眞來賦夕陽洲。新蔬淡薄知山味。舊路依微信馬頭。白首聯翩當羽客。綠陰濃艶勝翬樓。爲看驪背靑山色。放轡時時故不收。</text>
<title>梁知府胤子進士。以疾歿于序室。余不見其人。而因知府有舊。作此以寓哀。</title>,<text>故家聲價動鄕隣。妙歲襴衫慰老親。父子之間知己士。文章於世有名人。慈烏熱淚榴花節。神馬寒嘶虀露晨。最是明靈泉下痛。春堂無復起居詢。</text>
<title>孺直以館任討逆上章。投配海西。尋蒙恩放。喜而題詩。</title>,<text>有是存翁子。淸論太學爲。琅玕嚴袞筆。沐浴奏天墀。名重投荒日。恩深降赦時。寸丹猶未化。惟有上天知。</text>
<title>酬族兄聖趾</title>,<text>磊落四方志。竆寒一丈夫。文章偏白髮。疾病任淸癯。擧世稱迂濶。自家有智謨。達城風雨夜。爲我問沂雩。</text>
<title>次叢桂堂山居韻</title>,<text>藥園朝靄捲。茶竈晩煙晴。處士多僊分。深山盡鳥情。披書隨意會。扶杖與身輕。林下優淸福。幽居樂此生。</text>
<title>往在丙戌春。與湖嶺士友。行鄕飮禮於黃澗之寒泉書院。追思舊遊。便成陳跡。因賦一律。以志故事。</title>,<text>寒泉飮禮夢悠悠。一別溪山十二秋。松桂何人吹玉笛。萍蓬往事問沙鷗。使君一去音書斷。古廟三間影像留。小子至今瞻仰在。欲招仙鶴更無由。</text>
<title>涵碧樓 在陜川</title>,<text>江陽形勝我曾聞。晩暮登臨借酒醺。鐵索縈廻巴谷筆。天章濯出晉山文。孤杠人渡前江月。斜逕僧歸古寺雲。先躅摩挲偏有感。不知山外夕陽曛。</text>
<title>南漢城</title>,<text>丙子年間北難遭。將軍何事戢雄鞱。講和丞相經綸窄。抗節忠臣義理高。豈乏山河爲國寶。謾敎金帛致君勞。男兒忍見單于石。嗚咽麻江尙怒濤。</text>
<title>甲辰自上降奎章閣講義于嶺伯臣李秉模。令本道儒士校正以上。時鼎煥忝校檢之役。道臣以是狀聞于朝。至有賞賜之敎。謹志慶爲詩。</title>,<text>寵命文臣互質疑。林泉猶得被淸諮。末學猥登方伯薦。虛名誤徹聖君知。一家和氣涵鴻澤。四友恩光降鳳墀。白首粗成稽古力。絲毫愧未報明時。</text>
<title>丁未春。上臨御奎章閣。命文臣儒臣應製。題曰吹面不寒楊柳風。鼎煥被巍選。宣賞筆墨。又使本道賜白米。感激題詩。</title>,<text>幸生今日太平遭。楊柳風來士氣豪。白米新頒優飽德。玄煤寵賜足濡毫。宣諸閭里光初動。遺爾兒孫化且陶。也識文章多有賴。白頭歸讀更焚膏。</text>
<title>謝檜山李使君 元謙 送鷄酒</title>,<text>官使荊門叩。山中日已西。一壺浮綠蟻。二首軟烏鷄。印迹驚痴子。書香動瘦妻。開封名姓識。厚意在提撕。</text>
<title>讀易纔罷。開戶翫物。水聲山色。皆有理像。</title>,<text>隨意看山色。支頤聽水聲。靜中皆妙理。誰復讚元亨。</text>
<title>呈琴窩</title>,<text>公與先人遇洛中。前言珍重我何聾。從今幸有周旋日。世誼婣情一樣同。</text>
<title>贈別柳丞 雲羽</title>,<text>憶曾觀國甲辰秋。我獨迢迢渡灞洲。八十風期遲駁馬。五千經術問靑牛。偶然與子欣靑眼。眞箇同庚愧白頭。自有晩年知己感。黃花九月上雲樓。</text>
<title>喜見安君靜瞻 仁一 書</title>,<text>我愛安期子。心期逈出常。艱難惟稼穡。富足自文章。有志生南國。和顔事北堂。書來如復見。明月滿山房。</text>
<title>三鑑吟</title>,<text>我有照面鑑。對面不過如楪子。齒落頭童一衰翁。行年五十爲寒士。我有照眼鑒。老年花非霧中看。有時點檢床上書。大小字畫無疑難。我有照心鑑。半畒方塘活水來。天理流行人慾凈。主翁無事坐靈臺。使我雖有照面鑑。復何有益鬚眉皓。相對莫歎非舊容。老是人間一公道。使我雖無照眼鑒。傍人倩書千行字。仔細看來畫分明。不愁明窻辨經義。使我若無照心鑑。是非邪正不能知。方寸中間明德在。天君無累是嚴師。寄語世間多男子。照面不如粹面人。粹面功夫在讀書。不見可知德潤身。照眼何似着眼看。觀其眸子人焉瘦。視思明時吾道在。莫向非禮暫回頭。照心無若正其心。主一該萬盡在玆。寂寂倘無紛起念。復見胷中未發時。</text>
<title>萬物極處有生道</title>,<text>老妻嘲我只耽文。滿室兒孥摠敝裙。苗欲枯時須有雨。龍將起處自生雲。更殘白屋晨光曙。寒盡靑山淑氣氳。天道循環無不復。向來經濟任耕耘。</text>
<title>次具興叔韻挽興叔</title>,<text>公曾戾洛哭兄還。甲午年今十四間。尊府老人餘白髮。名家子弟復靑山。離別一旬碁局變。親迎當日酒盃閒。賤媳奈何誠孝薄。上堂無以更承顔。</text>
<title>謹次淸陰金先生中臺詩巾字韻</title>,<text>晩却烏紗載幅巾。中臺歸臥鹿爲羣。大明天地孤臣痛。北望蒼梧鎖暮雲。</text>
<title>題盧友 錫鵬 枕溪亭</title>,<text>檜原東畔起高樓。把釣歸來頫上流。脩鱗膾細盤登味。幽瀑聲凉客破愁。急峽喧排磯上夏。老槐噓納枕中秋。世人不識淸溪意。謾逐名塲盡白頭。</text>
<title>次鄭仲薰韻</title>,<text>水活新蓮淨。山深老木幽。與君今日醉。又是菊花秋。</text>
<title>戊申重九送客</title>,<text>鬂有催霜髮。庭開冒雨花。送君滄海去。今夜宿誰家。</text>
<title>挽李公 尙靖</title>,<text>南渡宜春縣。風聲振我曹。淸文登北闕。名祖有東皋。老益經綸蘊。竆猶志尙高。詩亡公又逝。誰與和離騷。</text>
<title>秋懷 二首</title>,<text>夜來寒葉不勝秋。隨意登高便是樓。白酒尋常行處醉。黃花時節幾人遊。雄豪氣鬱翻成曲。經濟心違自有愁。如何謾作槐黃客。閱盡風霜已白頭。						消却光陰復屬秋。向來料理盡空樓。頫世有時堪大笑。出門何處可優遊。達人不病還稱病。富者無愁更有愁。上友前修眞樂在。古經三百積床頭。</text>
<title>南山夜拈韻。贈張敬夫。</title>,<text>悠悠一別隔湖山。白雪樓高子獨攀。果爾括眸三日後。居然分手五年間。夜深水月知心照。歲去風霜染髮斑。刺史好文兼愛士。願君努力及時還。</text>
<title>題純上人詩軸</title>,<text>香爐煙景近南山。暇日攜朋絶壑攀。十月芬芳黃菊下。一旬寥寂白雲間。海藿味兼新菜淡。石苔文雜古牋班。隱迹菴深僊分在。五年三度去仍還。</text>
<title>送金大直 正根 歸花山</title>,<text>太白峨峨洛水洋。海東鄒魯是名鄕。石室先生西磵院。蒼筠處士素山庄。從古玆州多節義。至今諸子尙文章。逢君說著崇禎事。淸遠樓高意更長。</text>
<title>贈養素堂主人</title>,<text>小庭寒竹枕邊聽。萬事南柯一夢醒。孟氏芳隣餘浩氣。楊雄古宅抱遺經。五雲迢遞蓬萊殿。十載棲遲洛水汀。歲暮偏多知己感。何時文酒拭眸靑。</text>
<title>贈李養吾 用浩</title>,<text>偶憐山水共誰盟。一夢飄然過鶴城。不獨東溟爲物巨。復看南士以詩鳴。秋深老菊猶餘馥。霜落寒鍾自有聲。晩歲經綸人未識。磻溪雲月十分淸。</text>
<title>贈尹聖郊 東野</title>,<text>南山寥落夜燈踈。古案遺經任卷舒。擧世爭趨功利說。早時能讀節要書。偶把狂歌悲半世。強拚文會屬三餘。聖贒心照秋江月。義理明時意自如。</text>
<title>贈別刺史金公 光默</title>,<text>二載旬宣七十州。南民齊唱太平謳。暇日逍遙山水樂。晩年經濟廟堂憂。雲峀春深飛倦鳥。煙洲風淡泛輕舟。歸去賦成千里別。上東門外倘從遊。</text>
<title>自修</title>,<text>出門無可適。尙友古之人。點瑟春方暮。湯盤日益新。沉潛尋聖學。珍重檢吾身。靜默爲眞樂。窻明不動塵。</text>
<title>次賈浪僊古樹韻</title>,<text>老樹莓苔蝕。不知幾劫春。根盤能護岸。蔭覆尙休人。苦閱嚴霜剝。耐看煖氣新。年年溪上路。磅礴立精神。</text>
<title>謾草</title>,<text>日晏茅簷睡起遲。向來隨分樂於斯。冬衣去絮謀春着。朝飯除盂爲午飢。軒冕達官常去國。膏粱子弟數招醫。何如閒臥東岡下。與世將辭唱紫芝。</text>
<title>草堂春興</title>,<text>深築茅廬沂水隈。自家心易更觀梅。靜裏天機佳句在。雨餘山色好花開。庭草漸長幽鳥下。樽醪豫熟近朋來。萬物生生皆造化。悠然扶杖上高臺。</text>
<title>知母來 漢陸續</title>,<text>知母來心自哀。誰能爲我傳消息。我能知母調羹食。吏莫怒言暫吐。我母截肉以正取。我母斷蔥以寸度。今朝饋羹我自知。非我之母其誰爲。母子知心方寸中。不願人之參差蔥。敎我義方常在目。不願人之不正肉。圓扉咫尺隔千里。對食如見吾母氏。但有阿母饌。不見阿母面。吁嗟乎奈何淚不濺。知母來心欲摧。陸生孝誰與比。有是母有是子。使者怒之還有感。上書頌冤兮歸鄕里。母子同歸終有養。採山釣水兮具甘旨。嗚呼人皆有母子不如此。不徒不知饋食時。反與其身都不知。獨有知母草。草中之陸續。</text>
<title>出塞曲 劉疇避亂塢壁。賈胡數百欲害之。疇無懼色。援笳而吹。爲出塞入塞之曲。以動遊客之思。羣胡垂泣而歸。由是樂府有出塞曲。</title>,<text>北風來歌落梅。子別母妻別夫。一聲苦一聲哀。塞日寒塞雲黑。不知何處兮單于臺。北風起吹塞壘。鐵馬嘶不行。朔南多戰士。去年入軍籍。今年渡漠水。一出雲中兮不復返。不如漠水悠悠走千里。北風寒塞路難笳聲咽。鴈飛聲悲酸。征南壯士慘不樂。不聞家中消息安。北凮多未還家。戰士一出兮無回期。白骨邊沙如亂麻。出塞不如還入塞。關山明月凄凄兮動悲笳。北風吹聲正悲。何人聞此不淚垂。胡兒收兵兮歸邊陲。因作此曲傳樂府。一笳能敵千萬師。</text>
<title>寄贈徐進士稺五 有惇 聞喜宴席</title>,<text>梓鄕三月篴聲來。具慶堂前上壽盃。新製襴衫兼綵袂。達城花下舞筵開。</text>
<title>梁知府養老讌歌</title>,<text>武陵太守鬂髮皓。爲政三年善養老。歲在己酉春三月。天和日朗民煕皥。太極池邊隨杖屨。細和淵明歸去賦。中宵起看南極星。翌日裁書老人付。侯有庖廚百斤肉。侯有瓦樽十斗酤。老人無肉食不飽。老人無酒懷何寓。七叙堂前老人集。五十以上至八十。酒三數行絃歌發。和氣融融生白髮。中有八十一歲翁。醉舞娑娑輕衣襪。二八佳人相對舞。太守笑鼓手中笏。上下忘形同一筵。今日東軒無官員。只有無極一老叟。鬚眉皓白如神仙。有歌渢渢採蓮曲。有舟泛泛蓮葉船。侯無野老誰與樂。或笑或呼相隨肩。君不見永叔亭中多衆賓。昔年共醉滁州民。醉翁之樂問何事。不如吾侯同老人。又不見香山會睢陽遊。至今人皆圖畫留。人間耆英古來稀。不如此會從吾侯。歸去來兮。我侯千年應化鶴。跫然步虛兮。來觀太極池上樓。</text>
<title>種芹</title>,<text>雨後開新圃。揮鋤種水芹。泥爲巢鷰拾。根與野人分。下箸莖猶軟。沉菹味更芬。丹心常耿耿。每食憶吾君。</text>
<title>日涉園歌</title>,<text>洛陽名園處處多。中有異卉與奇花。花開花落不見人。一時繁華何足誇。我有東皋日涉園。雲影春光護山家。主翁扶杖日徘徊。不願他人高樓臺。有詩只與山鳥和。有酒又與山人盃。山鳥山人吾友于。日復日日兮登崔嵬。我服旣成我心閒。頫瞰一帶淸沂灣。嗚呼曾氏之樂吾自有。不知淵明能是否。</text>
<title>贈成大圭 奎</title>,<text>癡老 大圭曾祖號白癡 曾遊黃鶴山。講筵三日幸承顔。居然已作前塵事。偶爾相從後進間。百選文通迎刃竹。四書疑釋走盤環。送君珍重長安去。早晩春風得意還。</text>
<title>贈曲江成使君 大中</title>,<text>跫音忽識步空虛。邂逅城南再別餘。喜雨前年方伯讌。暮秋今日曲江書。花能泛酒香猶淡。文亦通心契不疎。語及師門還發喟。此身如在渼之廬。</text>
<title>正宗大王擬挽。次晦庵先生阜陵挽十八韻。</title>,<text>盛朝明道敎。御座耀文昌。列聖傳心法。萬川照月光。禹勤猶惜寸。文恤益无彊。孝思僾先寢。恩言藹遠鄕。作人風似翕。育物雨如滂。歌鹿呦呦集。覲龍濟濟行。普天仁覆下。上帝赫臨旁。遽切神人痛。還同考妣喪。鬼猶恩及骨。民昔視如傷。冲嗣哀深墨。大僚泣進香。文明承震鬯。恭默括坤囊。謨密金條襲。儀崇玉冊揚。於戲愈不忘。逝矣一何忙。吉愜隆園近。恫纏漢水長。微臣悲北闕。殘日哭東廂。在野徒忠愛。憂邦且恐惶。妖氛旋掃盡。沐討已商量。未效埍埃報。含哀擬上章。</text>
<title>諭死生</title>,<text>身死不足慽。心死良可悲。悲哉世之人。不死能幾時。莫言有軀殼。無心便是屍。將此無心屍。營營欲何爲。回頭錯應人。此心千里之。招招久不返。與物爭毫釐。靈臺主人無。萬事堪涕洟。死有回生術。何不儼若思。孜孜收放心。心存身不危。心身俱不亡。永與千歲期。喆人已先覺。須臾心不離。然後悟大道。无極與相隨。精一得上壽。堯舜是我師。</text>
<title>擬和蘇中郞贈李陵韻</title>,<text>離別極怊悵。富貴亦須臾。置君匈奴去。使我空躕躇。男兒一失身。無面鴈門踰。牛羊遍前山。惟恐傷廉隅。君言竟孤負。臨別爲誰須。相思一言贈。善保千金軀。</text>
<title>韓信不如周亞夫</title>,<text>誰道韓將軍。多多善用兵。漢王入趙壁。不過單騎行。自稱漢使者。如入無人地。果若多多善。何不兵力試。可笑成安君。不能拔漢幟。此時直馳入。其首麾下致。平明猶未起。莫言信有智。回看細柳營。天子不得入。傳言開壁門。猶是長鎗揖。亞夫眞將才。帝亦不能襲。多多益善者。然後爲上將。若論人臣禮。韓恭周不讓。</text>
<title>歎漢丞相諸葛亮。早不迎立北地王湛。</title>,<text>伊尹放太甲。霍光送昌邑。至公爲社稷。非是私意執。淫奢可廢置。悔過當迎立。如何漢孔明。旣在伊霍地。劉禪甚闇弱。胡不移天位。我聞北地王。英達兼仁智。况是昭烈孫。告廟宜一試。入丞漢宗統。豈曰悖大義。其言足興邦。背城一戰宜。若使早禪位。漢業庶不衰。曹丕不得臣。鄧艾不敢窺。先帝托顧命。自取非敢爲。旣有伊霍志。易位無嫌疑。終始不圖此。只題陰平碑。天運可奈何。英雄淚如絲。</text>
<title>董生行 八首</title>,<text>隱居行義						靑山流水曲。蕭灑有幽居。竟日不敢怠。古道尋緖餘。行成應不愧。天護孝子廬。						吏來徵租						山中不見人。門外府吏來。穫稻猶未盡。秋科日日催。有稅莫愆期。官倉已先開。						朝耕夜讀						平明飯烏犍。竭力隴上耕。歸家對棐几。篝燈夜氣淸。書田有菽粟。不求浮世名。													山樵水漁						家貧親已老。身勞不厭樵。有時擧網歸。溪上夕陽遙。爇爐炙錦鱗。今夕又明朝。						入廚甘旨						爲親躬執饌。潔濯在山廚。晨夕供菽水。豈曰兼味無。恐違烹飪節。頻復下庭趨。						上堂起居						不敢跬步忘。歸輒上高堂。和顔問氣候。溫凊慮失常。愛日猶未足。指山祝壽康。						天翁下瑞													主人孝且慈。無愧造化翁。歸視家何有。佳氣滿山中。至誠天所感。休徵與物同。						狗乳鷄哺						有狗產其兒。其兒未飽乳。庭中鷄啄蟲。哺之或覆羽。飛走非同類。相護感其主。</text>
<title>題姜虜傳後</title>,<text>背帝忘親戰陣中。匈膓潛與犬羊通。眞是皇明天下賊。降書先送建州戎。</text>
<title>題金將軍傳後</title>,<text>將軍無愧大明臣。柳下張弓已忘身。公如不爲皇朝死。東國翻成左袵人。</text>
<title>題江都錄後 二首</title>,<text>鷰尾亭前江水洄。敵舟乘釁忽飛來。可笑愚庸都檢察。不虞傾國但傾盃。						立殣成仁見義明。何曾私意一毫萌。仙源賴有南樓火。不墜綱常萬世名。</text>
<title>題南漢錄後 二首</title>,<text>遲川紹述宋秦檜。手把和書赴虜營。堂堂禮義朝鮮國。忍使君王下此城。						三學士名日月輝。一言能斥講和非。賴使綱常終不墜。中原無主死如歸。</text>
<title>萬物各一其性</title>,<text>天之生人物。其理無差別。禀氣各不同。偏全殊人物。性中有四德。惟人全不失。人心最至靈。四端從此發。物則氣偏駁。其心昏且窒。不能全其性。只有一端通。虎狼與蜂蟻。仁義從性中。然其全體明。有所不能充。此是局於氣。豈曰無本性。此性隳氣中。各一其性命。若使無本性。氣質從何證。前聖說分明。豈如無星秤。不言某某物。有性無性分。山水亦有性。鄒聖曾云云。物無無性者。枯槁性亦存。於此得通透。怳然逢其源。</text>
<title>孟子道性善</title>,<text>性是太極體。其中具萬理。仁義與禮智。是謂四德矣。盖於孔子時。人皆此理備。孰不知性善。不須辭說費。及其鄒聖世。異端如蠭起。以性謂不善。孟辯不得已。特思明性理。發此四端說。四端未發時。雖若無分別。性中有條理。隨感藹然生。仁義禮智理。譬如星在秤。感於入井時。仁端是惻隱。感於過廟際。禮端是恭謹。外邊之所感。發此衆理蘊。推此衆理具。性善從可知。所以鄒夫子。垂訓拒詖辭。</text>
<title>辨堯讓天下於許由 二首</title>,<text>隱士終無濟世憂。聖人何必與之謀。德如虞舜傳天下。不信陶唐讓許由。						堯曾擧舜薦蒼穹。告戒叮嚀允執中。箕山有隱非吾道。不及三盃揖讓風。</text>
<title>題唐人詠韓信廟詩後</title>,<text>韓家三族盡歸夷。漢祖何心喜且悲。認是淮陰遺澤在。楚人猶祭一間祠。</text>
<title>六言</title>,<text>山中數頃豆畝。柳下三間茅屋。莫言門無好人。聊樂案有華軸。</text>
<title>挽趙統相士明</title>,<text>能武能文際聖明。八方無警坐談兵。十年建節丹心在。千里紆籌白髮成。出入九重爲柱石。指麾三道作干城。海天昨夜驚星隕。遺愛應多隳淚氓。</text>
<title>赤壁。謹次文谷韻。贈丁子章 文煥</title>,<text>翠壁丹楓七月秋。淸江無處不黃州。道人夢遇玄裳鶴。子是翩翩過我舟。</text>
<title>喚仙亭。次河西金先生韻。</title>,<text>登欄恰似泛樓船。况好風流座有贒。試問瀛壺何處是。翻疑玉局此身前。月明湖曲龍吟動。雲淡山眉鶴夢牽。繞壁頻吟留舊刻。許儂親見紫微仙。</text>
<title>次芝峯韻</title>,<text>千古昇平府。風光是別天。湖疑明鏡裏。山似畫屛前。皎皎通宵月。迢迢隔世煙。靈芝消息邇。一笑問羣僊。</text>
<title>題鷰子樓 在金海</title>,<text>鷰子樓前鷰子飛。故橋殘堞曬玄衣。江心水煖將雛去。簾外花深掠蝶歸。僊吏風流春寂寂。麗人消息夢依依。驚看萬事翻霜髮。徙倚欄干正落暉。</text>
<title>題金器之幽居八景</title>,<text>漆													點似杜公果。癩如豫讓身。投膠情更合。交道勉吾人。						桑						札札三盆手。靑靑五畒桑。春來成彩線。願繡聖人裳。						柳						絮白紛如雪。絲靑織似煙。輕風吹滿袖。吾欲過前川。						梅						或言輕鬪雪。或愛靜觀占。何似商巖裏。大羹復和鹽。						栗						勿說殷人社。但覓淵明里。歸視主翁家。懷應返哺子。						菊													案有崇禎史。揮毫露滴英。閒中書甲子。君豈僞淵明。						竹						雨宜聲瀑㳍。風合韻蕭瑟。相看問主人。嘯罷林間出。						松						歲寒凌雪色。甲坼見龍鱗。可令支大廈。巨匠奈無人。</text>
<title>與張伯永會京第。拈韻共賦。</title>,<text>伽倻分手久。無處復逍遙。居甲慚槐市。知申賀聖朝。時伯永爲承旨。 支離吟雪案。迢遞躡雲橋。車笠交非偶。良勤日夕招。</text>
<title>追挽金上舍樂恒 來遠○二首</title>,<text>亭畔池塘絶俗烟。植蓮還見又開蓮。人間亦有爲仁富。天上應招識字仙。糓種留應仁意藹。經箱遺且義方傳。千年倘返遼陽鶴。雲月生平不盡緣。						不願人間好爵縻。但求偕老老僉知。若過一年回甲子。重牢華宴有前期。</text>
<title>次林遠卿 碩馨 龍巖亭韻 二首</title>,<text>山人無事夜開門。報客分明月下猿。萬籟寥寥深壑裏。數聲相和暮江喧。聽猿門						老石三層十二欄。中天飛鶴夜啼寒。莫是前身和靖否。爲傳消息響林端。喚鶴欄</text>
<title>謝愼達卿 復明 贈書案</title>,<text>達卿山水客。別後復相追。惠我東坡案。吟君董子詩。達卿有次董生行韵故云。 隱如顔面對。憑得夢魂隨。此意良多感。摩挲故不離。</text>
<title>贈別安靜瞻</title>,<text>匹馬來深峽。交情到老知。君多看字癖。吾有借書癡。明日攜樽別。今宵就枕遲。呼燈仍拈韻。離思上踈眉。</text>
<title>挽文繪瞻 絢成</title>,<text>家世詩書業。文章黼黻才。九原難復作。倘得夢中來。</text>
<title>秋夜月色如晝。起步中庭。萬籟俱寂。</title>,<text>夜天寥廓淡星河。自起徘徊呵睡魔。堪笑世人渾醉夢。不知窻外月明多。</text>
<title>大行大妣金氏擬挽</title>,<text>英廟贒妃秉塞淵。寂無聲臭體乎天。儘敎元子承千聖。不愧先王見九泉。渙發絲綸昭枉直。復垂簾箔合經權。微臣可奈罔涯痛。未得丹砂萬壽延。</text>
<title>挽尹使君純之 羲厚○二首</title>,<text>東閣前秋共賦詩。至今淸馥篋中遺。最是難忘先好在。公歸要與後生知。						公來剞劂石門書。四載辛艱月廩餘。淸白相傳無忝德。故家詩禮是菑畬。</text>
<title>挽李杜谷</title>,<text>受訣坪門道益尊。一官非是薄君恩。三千經曲稱停說。四七端情剔發言。芳草春風噓滿座。鏡湖寒月照來軒。蘭書一夕偏惆悵。明德圖猶未究論。</text>
<title>居昌宋使君 欽書 奉文正公老先生祠版莅任之日。遠近章甫迎侯中路。甚盛事也。謹構一律呈東閣。</title>,<text>尤翁冢嗣出分憂。祠版陪臨耀一州。左海百年明義理。後生今日講春秋。攝齊儼若申聽誨。對越依然已束脩。二子傳心遺訣在。悠悠吾道付滄洲。</text>
<title>淸夜吟</title>,<text>北戶迎風爽。西山送月明。迎送皆吾友。悠然不世情。</text>
<title>金使君 履綏 自公州移任淸道。因其邑號以勉之。</title>,<text>至公求道不違天。寡欲淸心便是仙。若使揚淸兼激濁。沛然吾道箇中傳。</text>
<title>先師影幀。奉安于稽山祠。感賦一律。呈同門諸友。</title>,<text>鼓篋曾年共會文。駿奔今日復爲羣。堂顔初罷稽山霧。綃面遙凝渼水雲。俎豆周旋徵古禮。衣冠齊肅襲遺芬。巾箱舊述存心法。留與堯夫異日聞。</text>
<title>東都懷古</title>,<text>鳳去千年不復還。古臺無主鳥𠴨𠴨。昔日玉簫傳樂府。幾時金尺出人間。往事悲凉鍾鐻響。前王彷彿畫圖顔。離宮別館尋何處。睥睨孤城半月閒。</text>
<title>讀書看詩聊寓自得</title>,<text>草堂深處寂無人。吾道悠悠自得眞。慣讀朱書高眼目。朗吟唐律會精神。文章句活波瀾動。義理源深脉絡新。難與俗儒言此妙。獨攜方冊日相親。</text>
<title>文獻公鵂巖孔先生。追享于鳳陽書院。時不佞爲初獻官。又拙筆書院額。從士論也。</title>,<text>鳳德光輝久不衰。素王名裔士爭推。猗歟洙泗千年緖。允矣歧安百世師。一體尊崇無異議。三贒俎豆幸同時。忍言己卯年間事。長使諸生感淚垂。</text>
<title>漁父洞</title>,<text>軒前十里洛江洲。竟日無心伴白鷗。春來怕有漁郞到。莫使桃花逐水流。</text>
<title>艮橋吟病</title>,<text>暮春歸意促。啼鳥送間關。隔岸看高柳。開門愛遠山。疊衾身數臥。垂索手常攀。久病情懷惡。何時故峽還。</text>
<title>次三從叔懼窩迎婦韻 二首</title>,<text>自昔賢家種福多。新人閨範靜而嘉。書來幸荷賡詩敎。三復瓊章感不遐。						華堂佳客共宜咸。爭賀高門富且男。令月良辰嘉禮席。太平今日聖恩覃。</text>
<title>柏巖</title>,<text>奇巖盤似坐。老柏立如行。風霜猶不變。賴是得年長。</text>
<title>謹次渼上延謚韻</title>,<text>摳衣儼若侍函筵。忍把哀榮記昔年。懿號稱停邦典在。縟儀齊肅士風傳。眞詮自有淵源正。餘慶方膺子姓贒。今日周旋皆聖賜。嵩籌拜祝五雲天。</text>
<title>金君幼文在工曹直中。以渼上延謚。簡速甚勤。余適吟病。替兒赴會。次前韻以識。</title>,<text>秋水軒開禮縟筵。儒林榮慶萃斯年。驪江血箚雲端徹。驪江李山林直輔請謚 工部情書嶺外傳。唐突焉能稱以老。周旋願與共諸贒。抱疴未遂脩途力。替遣家兒臘雪天。</text>
<title>次樂水亭韻</title>,<text>因亭舊號結新椽。勝日登臨覺爽然。前川月照傳心夜。古壑雲深講道年。芝蘭滿砌仍遺蔭。猿鶴爲隣也宿緣。驗得胷中流不滯。主翁眞樂不須仙。</text>
<title>次愼煕遠中窩八詠</title>,<text>金猿喬岳						猿啼客散暮江堤。凌亂天津樹影低。胡孫一去前身在。三品山光萬仞隮。													黃鶴淸潭						勝臺西畔有僊區。淸唳時聞月下洲。潭上何人乘鶴去。悠悠千載白雲浮。						勝臺盤陀						雲根宛在水之央。玉削芙蓉鋪似床。至今猶有陶翁蹟。二字嘉名面面煌。						渭川釣魚						八十西來釣渭磯。古人非爲一身肥。生靈盡在竆鱗涸。剩借前江萬斛歸。						滌巖白鷺													仰視蒼穹捲宿雲。箇中塵慮滌無垠。何事白鷗驚起浪。楊花飛去共紛紛。						鷹峯明月						擎出冰輪最上峯。明光先自廣寒宮。傍人莫道黃昏近。夜色常淸浩氣中。						門前細柳						淵明門外織煙收。僵起千年復有㽕。枝間漏泄春光在。惟見黃鸝隔葉流。						澗畔蒼松						寒崖凜凜大冬松。然後方知不變容。君子愛之移咫尺。靜看孤節雪霜封。</text>
<title>次櫟泉先生松臺韻</title>,<text>月城形勝與心通。如坐春風一月中。盥讀遺篇淸更好。黃庭何必學仙翁。</text>
<title>又次月城韻</title>,<text>百歲先生宅。三春小子尋。月中山色遠。松下鳥聲深。石壁留雲影。玉壺貯水心。悲歌因北望。天地尙竆陰。</text>
<title>次渼湖先生月城詩五章</title>,<text>明社旣屋。乾閉坤幽。王奈無春。虜未防秋。右第一章						天不祚宋。地皆歸夷。一隅鰈域。小如龜玆。右第二章													忍痛含冤。麟經是究。乃以隻手。擎宇支宙。右第三章						月岳峨峨。樂此名區。竹牖向陽。疇與優遊。右第四章						宋茅將誅。陶逕就荒。于以肯構。於戲不忘。右第五章</text>
<title>次張公擧 錫師 韻</title>,<text>古洞煙霞裏。寒齋佔畢時。逢晩挑燈久。言高就寢遲。題詩山似笑。挽客雨先知。猿鶴同隣約。叮嚀問後期。</text>
<title>搜勝臺次三淵先生韻</title>,<text>勝地因人美。公歸歲月長。奇緣無俗累。淸韻發前光。猿鶴依松崦。雲煙護石床。名區頻送別。今古謾紛忙。</text>
<title>次退溪先生韻</title>,<text>匪直境爲勝。重因退老佳。水明宜月到。山好肯塵埋。欲會名臺義。偏增送客懷。至今猿鶴㤪。巨筆未丹崖。</text>
<title>次栗谷先生首尾君恩四絶</title>,<text>君恩珍重臥邱園。四度移家老野村。大醉新醪忘歲月。此身安處亦君恩。						君恩耕鑿入山樊。城市囂塵不到門。茅屋三間爰得所。滿庭明月頌君恩。						君恩生長太平村。醉看微霞逼酒溫。自是田翁耕最樂。年年秋熟飽君恩。						君恩世世讀書門。敎子課孫尋緖論。莫道山中無爵祿。一家衣食摠君恩。</text>
<title>遣興</title>,<text>枉向城塵涉險危。還山聊與白雲隨。誅茅織席鋪寒突。種柿成林補弊籬。世路無媒貧處子。里鄕何爵老僉知。悠悠𨓏事俱忘域。偶得天機獨詠詩。</text>
<title>讀三國誌。歎伍孚丁管。</title>,<text>伍丁烈烈漢純臣。不幸遭逢百六辰。短刀象簡扶綱紀。只愛吾君不愛身。</text>
<title>挽金舜擧</title>,<text>烏川流水聚金精。光價崢嶸夙善鳴。大手翻驚禰子賦。麤懷謾慨董生行。谷中噦噦來韶曲。居九成谷。 筆下蕭蕭動楚聲。以詞賦鳴世。 故宅荒凉文藻斷。欲題些語淚沾纓。</text>
<title>申景晦擬上元翫月。來訪艮橋旅舍。以余往不知洞。而留詩徑歸。余次其韻以謝。</title>,<text>墨癡申處士。信息阻西林。往事同雲散。前期與月尋。藜筇勞地步。桂影謾天心。好會難圓滿。寥寥鶴在陰。</text>
<title>魯湖述懷</title>,<text>行年六十七回春。恥作尋常白面人。四字銘成違桂榜。萬言疏上隔楓宸。天民不必藏莘野。大老何須臥渭濱。自笑鷦棲無遠略。那由報國且忘身。</text>
<title>挽安靜瞻 二首</title>,<text>一善相逢朴子庸。始探安信復椎胷。月明空谷疑跫到。草綠何山遽鬣封。可惜文章名下鳳。誰知靈異物中龍。丁寧漑食昭天理。庭襲芳蘭一氣穠。						君昔金門對策時。洛中名士摠稱奇。廣川道術贒方擧。淸灞文章淚復垂。得失由天何足恨。幽明隔地不勝悲。東華一夜奎精晦。眼底高人復有誰。</text>
<title>讀旅軒集 二首</title>,<text>易學功夫自得知。緯經分合理竆推。存得程朱眞正脉。向來從享斷無疑。						老氏玄玄佛氏虛。幾人沉痼著成書。先生自有淵源正。理氣縱橫指掌如。</text>
<title>論醉竹松江同時被構有感</title>,<text>松竹亭亭古直臣。如何驅入黨中人。天理元無陽剝盡。旋敎霜雪霈恩春。</text>
<title>讀石潭日記</title>,<text>全體論之適用才。經綸大手和鹽梅。倘使先生天假壽。東方復見仲尼來。</text>
<title>賡肅宗大王追復端廟志喜韻</title>,<text>縟儀天命赫。重整袞衣裳。自有心傳舜。應無口實湯。璿源方得正。陵草復生光。聖主恢英斷。千年寶籙長。</text>
<title>寄贈宗人校理伯源 浚欽</title>,<text>君昔偏乘萬里槎。皇華遺響動黃河。夷齊廟下徘徊久。燕薊城頭慷慨多。詩到中原知己遇。我生遐土不辰何。至今未雪皇明恥。夢遻荊門和劒歌。伯源以詩鳴於中國。</text>
<title>挽全處士 就大○三首</title>,<text>金陵鄕飮禮筵開。三代威儀復挽回。是日周旋觀感在。多君親見渼湖來。													源泉處士善言詩。巨軸洋洋寄遠思。別後淸儀留在篋。有時披翫照心期。						此生無復共論詩。混混泉流和淚滋。荒凉舊宅空留馥。說與庭蘭只自知。</text>
<title>詠河圖洛書</title>,<text>驪龜應世出。奇偶數何如。三同而二異。至理在圖書。一六及三八。皆在北與東。且看五在中。三之位數同。在南二與七。書則在於西。在西四與九。書則在南兮。位數所以異。誰能識端倪。然其中不易。相易西南方。金乘火之位。火入金之鄕。自有相克義。亦有相生理。圖則左旋生。書則右旋克。徒克倘無生。生理幾乎熄。默看河洛理。其中皆太極。奇偶俱二十。兩儀從此測。一六與二七。水火之相得。三八與四九。金木豈不然。四象皆在此。八卦亦竆硏。析其四方合。乾坤離坎爲。補其四隅空。兌震巽艮宜。書之稱四象。亦在偶與奇。一二含九八。三四含七六。縱橫十五數。互交有條目。七八與六九。豈不周而復。八卦從何見。方隅有正側。乾坤坎離正。兌震巽艮仄。八卦與九章。若論八九數。互相爲表裏。便是先後天。復翫圖書點。中五太極存。四方中一點。五行互爲根。圖則生數主。書乃奇數論。各以中一點。互爲五行源。四行本於土。皆以中五言。太極無不在。便同貞復元。經雖無是語。書庸矢不諼。</text>
<title>閒居卽事</title>,<text>晩卜幽居屋數楹。世間名利不須營。遊蜂入戶知春煖。明月當軒覺夜晴。眞機豈待安排著。勝事皆從坦易成。老去悠悠隨意樂。登山臨水任吾生。</text>
<title>贈花林宋使君 欽詩</title>,<text>二郡山川棣萼樓。源源湛樂四年秋。專城幷致萱闈養。不換人間萬戶侯。</text>
<title>次尹正言景道 濟弘 依斗軒雜咏 三首</title>,<text>南岸脩竹						莫道富人家有積。莫言達者門無寂。何似猗猗君子園。四時不改千竿竹。						當簷槐陰						淸陰蕭灑覆幽齋。案上婆娑景復佳。知應惜寸功夫在。賴有君家手植槐。						淸晝觀書						檜山南畔有幽居。閉戶沉潛意自如。永日爐薰何所翫。床頭多積古人書。</text>
<title>挽金道岸 彦成</title>,<text>生曾宮蝎偶相同。况又通家道義隆。早晩分華成隱趣。尋常過瀼攄幽衷。姜衾共處應和氣。范廩頻傾儘好風。昨夜蘭書驚夢寐。蕭蕭淚雨灑遙空。</text>
<title>歎支子世遠忘先忌</title>,<text>朱子傳家禮。爲宗置祭田。有財宜裕後。當諱不忘先。衆孫情豈薄。各處意難專。世遠如行路。吁嗟勢奈然。</text>
<title>加勉</title>,<text>水是盈科進。山非簣成。積勤方有得。反己悔平生。</text>
<title>出門難</title>,<text>對人須莫吐心肝。背面翻成口實端。幾向前歧愁覆轍。到今方覺出門難。</text>
<title>挽李白石士宗 弘儒</title>,<text>渼江門下薦心香。秋水軒明月滿堂。一擧成均司馬士。九登陞解壯元郞。餘事文章何足累。實心誠孝迥超常。捲釣歸來充旨物。滿江漁父讓魚梁。</text>
<title>挽李仲修 敏修</title>,<text>艶君初軔謝公車。幾度逢迎講緖餘。從氏亭同心遠號。先生集有質疑書。三冬共學稽山館。暇日相尋道岳居。別後淸儀何處睹。至今塵篋滿瓊琚。</text>
<title>贈朴命汝</title>,<text>八耋人間不老僊。策藜容易度山巓。古道相尋非偶爾。癯顔重對卽欣然。恨無盃酒酬佳節。賴有詩篇贐別筵。加吾七歲猶康健。更願逢迎後十年。</text>
<title>安貧</title>,<text>至貧還有樂。大道本無言。君子安身術。觀書義理存。</text>
<title>物雖蔽於氣。有一點明處。</title>,<text>人物初非理不同。氣之攸蔽性難通。莫言物性終難復。一點明時理在中。</text>
<title>閱世</title>,<text>莫言行世險。吾道貴無欺。求利財難得。循私害易隨。昭昭天必聽。寂寂鬼先知。萬事當歸順。人間捷徑危。</text>
<title>偶題</title>,<text>世人強半費經營。這事勞勞度一生。竆通有命修身俟。好惡由躬信道行。潛居始覺山心靜。恬養方看夜氣淸。眞功不是無中得。爲有靈臺本體明。</text>
<title>靜裏</title>,<text>萬籟無聲際。一心未發時。靜裏天機在。不言我自知。</text>
<title>卽目歎</title>,<text>憶昔東隣全盛時。大家營作子孫貽。從今便作他人有。不識明年復屬誰。</text>
<title>暗中</title>,<text>暗中謀事鬼應知。順理能安悖理危。捷逕從來多窘步。莫將非義謬毫釐。</text>
<title>得失</title>,<text>得莫爲歡失莫嗟。得時還少失時多。由吾得得由吾失。究竟人生可奈何。</text>
<title>押語助字 三首</title>,<text>四隣寥寂夜何其。有月靑天欲問之。明春倘値看花節。須向前川更詠而。						逢迎良友昔相於。相於在易林。 爲學工夫可勉諸。克己宜如強敵遇。試看韓信殺龍且。						天下羞稱大丈夫。頻看寶劒咄嗟乎。追憶皇明餘恨在。那由殲得北單于。</text>
<title>君恩</title>,<text>朝飧夕粥亦君恩。遙把嵩籌祝至尊。七十四年煕皥過。一身渾在舜乾坤。</text>
<title>詠園栗</title>,<text>園中有栗樹。愼婦手曾栽。秋來猶結子。死者獨無孩。</text>
<title>接柿歎</title>,<text>我接南陽柿。徒勞數載勤。開花無結實。還似主人文。</text>
<title>喜族姪 在勉 捷明經第</title>,<text>南下孤蹤爾我同。舊時名閥赫吾東。讀書堂選舍人祖。議政門開肅憲公。數世零星巢不定。今年二月籍新通。從玆倚仗渠先進。淸望爭推玉署中。</text>
<title>靜中</title>,<text>天機人事兩相宜。一理悠悠儘在玆。臥聽濤聲深夜活。坐看雲氣夕陽奇。靜後方知流動處。閒中還戒索寥時。莫使吾心隨物幻。半分從慾十分危。</text>
<title>客至</title>,<text>殊方來舊客。新味錯登床。露採園蔬碧。秋蒸野稻黃。擘菁銀吐色。揚飯雪生香。莫道荒年苦。田廬興更長。</text>
<title>挽趙元普</title>,<text>甥館曾年惠好同。幾多談笑攄胷中。攜酒西山淸夜月。振衣沂水暮春風。家傳漁老綱常肅。學述華陽義理崇。六十年歡翻一夢。九原他日倘相逢。</text>
<title>蓮竹祠懷七贒</title>,<text>宣廟贒臣道義明。交遊曾得李文成。風聲百世人爭慕。况又玆鄕昔降生。右李靑蓮						故山雙竹淚風塵。出處雖分秉義均。忍說沁江飛怯燼。南來獨守大明春。右李竹齋													江都死節李忠臣。萬古綱常孰與倫。桐翁精舍偏相近。伊昔成名一體仁。右李竹窻						投紱歸來臥北亭。一詩悽切至今馨。忍看王孫芳草綠。分明哀㤪子規聽。右李孤隱						文山西畔有龍溪。潛德人誰易象齊。老大非無雷雨志。妖氛戲劇帝天迷。右李龍溪						早時受業在桐門。獲覩三綱義理原。暮年恬退猶憂國。一疏優沾聖主恩。右鄭八松						八松高弟早闡名。旋把牛刀試五城。斗祿供親能盡職。晩年安分不求榮。右金松川</text>
<title>次李孤隱 智活 望月亭詩</title>,<text>凭欄北望暮雲深。誰識孤臣夜夜心。愁絶子規樓上月。王孫冤恨也難禁。</text>
<title>次江陽士林建院享僻隱柳公韻</title>,<text>滿月臺曾柳色新。南枝猶帶古王春。東魯自多完節士。西山何獨采薇人。今日妥靈應有待。當時報國已忘身。百年公議終難滅。扶得吾邦萬世倫。</text>
<title>聞爰德以罪。卽其地投配。</title>,<text>累轉雄州亦匪祥。誰知雨露遽秋霜。勇退從前僊更近。恨君曾未賦還鄕。</text>
<title>聞伯永被謫古今島</title>,<text>子瞻曾作海南行。擧世無人問死生。海島迢迢書不見。如今同病摠關情。</text>
<title>悼金明夫</title>,<text>文敬曾孫世屬望。古家詩禮庶重光。茫茫此理驚難測。落月依俙滿屋樑。</text>
<title>次放翁幽居韻</title>,<text>近年生契太艱難。尋是幽人屋數間。溪近有時來白鷺。春深無處不靑山。柳絲細細和煙織。花蘂娟娟著雨斑。杜門終日忘機坐。肯與凡夫共往還。</text>
<title>偶成</title>,<text>向來心界靜。翫物自從容。林深投宿鳥。花盡散遊蜂。流水瀦爲澤。閒雲聚起峯。病餘身幸健。佇立運藜筇。</text>
<title>挽申景晦</title>,<text>幸得同時托契深。木城花柳好相尋。如今忍作攀輀訣。曾是難忘倂轡吟。古梅花下傳新律。流水聲中奏古琴。巖寺團圓還似夢。九幽那得更論心。</text>
<title>贈金咸陽 芝淳</title>,<text>先公同學又同庚。三世淵源渼水淸。雲影徘徊樓上在。梅香浮動月中生。把壺拈韻心期合。對燭看書義理明。怊悵中間人事改。秋風灑淚渭陽城。</text>
<title>記夢</title>,<text>夢遇神翁只問壽。答言七十九年人。屈指餘齡纔四歲。願身康健過殘春。</text>
<title>喜李友子章來訪</title>,<text>子章名下士。少我四年人。胤子方從仕。故家豈久貧。至今難浪跡。恩例易榮親。白首多情問。臨分涕滿巾。</text>
<title>水調歌頭。賦山水幽居。</title>,<text>山下採芝草。江上伴沙鷗。吾將逝高臥。萬事頓忘憂。靜聽煙雨牧笛。時和夕陽樵歌。此樂誰與儔。攜友參同契。聊與喜相酬。揮羽扇跨蹇驢侑勝遊。人生不滿百。罇酒好風流。諷詠古人詩律。棲息多小樓臺。幽興君知不。貧賤終無累。富貴更何求。</text>
<title>萬東廟迎送神樂歌詞 次朱夫子虞帝廟韵</title>,<text>蜀魄啼兮山更幽。閱滄桑兮水東流。腥八荒兮胡塵。帝不可兮淹留。東之藩兮再造。於不忘兮至今遺愛。死社稷兮得正。其道大兮無外。華陽兮薦俎。八佾兮互舞。永無絶兮皇錫祐。靈剡剡兮乃陟降。桂旆煌兮靈雨。右迎神						西之原兮巴之滸。歌雍徹兮庭萬舞。皇神穆兮左右。倏遠擧兮何許。瑤宮兮玉宇。乘雲兮繽紛。伸大義於天下。有一二兮臣隣。臣隣兮如何。際遇隆兮籌策嘉。祭祀同兮告成。如有失兮中阿。右送神</text>
<title>石廩峯 次朱夫子韵</title>,<text>化翁猶識食爲天。表出峯名石廩傳。安得移來千萬斛。家家長享屢豐年。</text>
<title>次巍巖寒山記行詩</title>,<text>爲學貴竆理。先審理氣旨。一原皆同理。異體不同性。理隳氣之中。未發主於靜。渾然有性善。已發情可觀。隨情分善惡。此是人鬼關。天命是本性。與氣不相離。此性豈不貴。亦不雜於氣。單指兼指間。本然與氣質。敬存未發前。動察無所忽。天理發爲舜。人慾發爲跖。試看氣用事。善難純然得。一本散萬殊。不齊氣之禀。萬物各正命。與人差有欠。氣殊明與昏。理有多寡存。惟人得其全。所以明本然。理絶不同處。物性無全備。命之理則同。生之性則異。近世是非大。誰能一言破。皆將晦翁說。甲者評乙者。世道日已薄。人也非天也。中庸首章性。人物一太極。理同性亦同。原頭都是一。二五氣雖異。理從天命求。氣同告子章。性異人犬牛。尤翁有定論。三性氣質名。浩然配道義。可見天地情。無是便卽餒。善養不如此。苟使善養氣。我亦爲孟子。至大且至剛。集義極精微。失養無浩氣。此義復何疑。人人有是氣。何待知至爲。有爲亦若此。非道與義何。塞乎天地間。悠悠浩氣多。冲漠无眹說。此理宜著緊。若言形而上。當然是无眹。復論形而下。體用事物間。冲漠道之體。道上觀體段。達道道之用。用中又細分。靜時有能覺。坤豈無陽云。果若善竆格。動靜皆冲漠。粲然與无眹。夫豈有間然。若使分而看。名義自相懸。義理豈杜撰。勿滯先入見。</text>
<title>講席示諸生十二條</title>,<text>中庸天命之人物同						本原之上理無偏。人物受其五性全。一端明處從何出。蜂蟻君臣亦本然。						孟子犬牛人性人物不同						氣猶相近犬牛人。物豈能全五性眞。齊不齊間天理異。粹然全德在生民。						未發						性善之中全軆具。無形無臭亦難名。不是儱侗都寂滅。粲然條理各分明。						已發													乃若其情性可知。動皆中節不踰規。誰識子思言外旨。河南程氏訓纔思。						心						操則能存捨則亡。致知居敬是神方。苟不先明明德體。有時隨物晦前光。						性						理具心中粲粲然。誰知純善已生前。鄒聖因情推本體。五常全德出於天。						情						氣之發處理之乘。君子知幾已戰兢。要識端情兼善惡。非渠運用更誰仍。						意						直出爲情意計較。以誠防意自欺無。從實商量然後善。工夫不愧意誠吾。						志						心之所向是爲志。志不堅牢事事危。君子無如先立志。仲尼三十是吾師。						淸明氣						血氣精英便是心。爲淸爲粹理難諶。誰知善養充天地。鄒聖先從道義尋。													雜糅氣						二氣盈盈駁雜多。賦於人物奈如何。用處昏明分貴賤。隨情參錯失中和。						變化氣						動存靜察是功夫。變濁爲淸摠在吾。已發之前須用敬。粗麤氣質自然無。</text>
<title>作十三辨示諸生</title>,<text>本然氣質辨						吾聞本然性。大本出於天。厥理無不善。而無偏與全。惟理不獨立。與氣相後先。由其二五運。萬物乃化生。成形雖不同。非理無以成。理氣不相離。流行天地盈。本然與氣質。單指或兼指。一原異軆間。性同氣則異。惟其變化功。在人不在物。馬絡牛穿鼻。是在人導率。物得偏而塞。那見理彷彿。然其一端明。亦是理之發。那由不能通。局於氣使然。人得正且通。愚者可變贒。所貴變氣質。不然物何殊。犬牛人三性。氣質攸禀夫。尤翁有手書。後人多橫議。五性粹然者。物豈得全哉。此是朱子說。盖推異體來。異體理不同。告子執不回。萬物一太極。太極豈有二。萬川有明月。大小無不至。江海與盃勺。豈云月不照。但其不照者。陰翳氣所召。除却陰翳氣。何處無月耀。五行各一性。一行兼五行。言金土理在。言水木理亨。循環無不然。此理豈輸贏。雖曰理如此。因氣得成名。形質之所拘。爲金難爲土。豈以形所拘。不曰理之寓。						性有善惡辨						天命性卽理。純善而已矣。四端未發時。仁義禮智耳。隨感而乃見。有何不善者。氣發理乘之。善惡由是也。氣淸理亦善。氣雜理亦揜。所以氣質性。大抵隨其感。隨感乃用事。爲善且爲惡。此其氣之罪。本善自焯焯。待到氣變化。濁者變爲淸。駁者變爲粹。乃復其性明。比如日月光。燦然在中天。雲氣雖揜遮。日月何損焉。明光自明光。雲氣自雲氣。須臾雲起滅。明光有也未。雲氣如捲撤。日月明自如。氣質如變化。性善本有餘。如何或人說。只言善惡性。不言氣變化。何以凡化聖。試看形而下。氣質非天命。楊子善惡混。可與或論評。						身心一定而不復消息辨						修身而正心。聖凡豈不同。果若一定之。誰能希聖賢。一定云云說。其然豈其然。至若形質者。長短不可變。氣質異形質。變化然後善。聖贒之氣質。禀得皆淸粹。凡愚之氣質。禀得與聖異。昏弱濁與駁。非如形質比。凡愚化聖贒。只在矯楺功。姸醜形質拘。不易雖在躬。若使兼言心。豈可一定論。心非一定者。理在存不存。愼獨德潤身。身體豈不胖。存心儼若思。萬理一以貫。						氣質形質辨						淸濁與粹駁。氣質之性也。姸醜與長短。形質之局者。氣質可變化。形質不可變。濁者變爲淸。隨變而乃見。形質雖難變。盎背粹於面。學力不可誣。君子以戰戰。就其氣質變。不可不分言。暗濁者淸明。愁慽者和溫。此則屬於氣。推此餘可論。行步疾者徐。言論輕者重。此則屬於質。初學所當講。氣勝者知優。質勝者行篤。子貢之穎悟。氣之所以屬。曾子之反己。質之所以勝。知行各分屬。省察復兢兢。						心與氣質辨						氣質雖具心。心與氣質異。虗靈自不昧。昭昭方寸寄。主宰卽此理。神妙而不測。統厥性與情。渾然包明德。未發是心體。一點豈雜氣。氣質指心論。嗚呼亦何謂。淸濁與粹駁。是謂之氣質。氣質蔽乎心。有時本心失。待到凡化聖。非心孰主一。試看變化時。莫非心之力。氣者爲卒徒。心君乃建極。往往隨氣質。雖或陷於慝。此則氣質罪。君子其己克。													人物性不同辨						健順五常理。人物禀賦同。氣以成其形。理亦賦其中。理是天命性。一原之本然。本然同人物。氣有偏與全。人得正且通。物得偏且塞。通塞豈本然。氣質蔽明德。氣質之所蔽。通塞人物異。人人各不同。物物亦相貳。人有變化功。能復五常粹。物無變化功。只通一條明。一條之所明。可知具五行。雖不盡推去。何嘗異厥初。物之所不全。氣也豈理歟。						聖凡心不同辨						惟人厥初生。得氣正且通。其性爲最貴。虛靈方寸中。洞徹萬理備。所以異獸禽。君子之所學。豈非存此心。及到存此心。聖凡乃相似。聖人禀純粹。直養無害矣。凡人豈無此。牿喪晦天理。下愚不能無。道心良有以。倘使充道心。微者尤著耳。極致精一功。聖賢亦可期。顔仁諸子仁。天豈限量爲。從心不踰矩。孔顔同一軆。若使假聖年。庶幾竆到底。生知與學知。成功則一也。精一受授際。堯何舜何者。有爲皆若是。天理自渾然。千載聖人心。秋月滿前川。						一原異體辨						一原是天命。異體是氣質。此是朱子說。後學守勿失。本然與氣質。不可合爲一。中庸卄二章。章句爲信筆。人與物之性。是亦我之性。據此爲明證。本然是天命。萬物一原性。定論發前聖。人理不異己。物理不異人。吾義蜂蟻義。吾仁虎狼仁。萬物之一原。出於天命眞。如何或人說。異於晦翁言。偏全作本然。氣質爲一原。氣質豈一原。異體豈本然。一原異軆上。胡不深竆硏。人物未生前。彼謂一原矣。人物已形後。彼謂本然耳。一原卽本然。何必分而二。氣質若本然。偏中性命備。莫言性偏全。偏全氣所致。人物一性同。性豈分二論。異體理不同。何事本然云。或論云一原上有本然氣質之性。異體上有本然氣質之性。						未發已發本然氣質辨						未發觀其理。與氣不相雜。雖遇氣之中。理不與氣合。但有本然理。不偏不倚時。倘與氣相雜。善惡兼於斯。及其已發時。氣發理乘之。未發不雜氣。至發乃用事。爲善且爲惡。罔非形氣自。理豈一毫惡。氣發有不善。此豈理之罪。隨感乃發見。發若皆中節。體立用由行。大本與達道。無處不通明。						理氣單指兼指辨						萬物一原初。理純善而已。理善氣不雜。渾然天理耳。惟人得最靈。五常咸具備。萬理燦然明。不爲氣所使。此時不偏倚。謂之未發中。及其氣用事。人人氣不同。非謂一原上。氣質元相隨。未發氣不雜。已發氣不離。氣質淸濁殊。善惡相混爾。於是始殊稱。單指或兼指。單指理可推。兼指氣可知。理氣無先後。是故分言之。理氣於人緊。非是於物遺。						本然偏全辨						理無偏全殊。氣有偏全異。理者是何物。仁義與禮智。氣者是何物。淸濁與粹駁。五常不言氣。氣發理乘之。若曰有偏全。性善從何爲。理豈有偏全。善是純天理。天命本然性。與氣何相似。克己復其初。性非氣所局。從善以去惡。天理無人慾。氣質能變化。非是元不易。本然若偏全。與禽獸奚擇。鄒聖豈欺我。性善其言格。						一原之分殊辨						理無性外理。性無理外性。性者理之謂。二之非天命。理性皆一原。一原豈有二。性道敎三者。何嘗一原異。假使分而二。性非理中自。理一則性一。試看不易義。庸者定理謂。一原看定字。一定是自然。分殊非所論。一原隨處變。非是程朱言。氣上始萬殊。人物於是分。人人與物物。禀氣不同云。性同氣不同。各有當行路。因其所當行。其敎亦分數。禮樂刑政屬。品節爲法度。一原自一原。分殊自分殊。一原之分殊。於古有據乎。以天爲一原。天外命豈有。以命爲分殊。性豈不同否。許多分殊說。分看一原故。一原中分殊。吾爲世道懼。其言甚醜差。自誤而人誤。						分殊之分殊辨						氣之所不齊。人物各分殊。五常人物同。物何不與俱。人得正且通。物豈無異乎。人人氣不同。物物氣不同。非謂性不同。墮在氣質中。氣質有萬變。通塞分殊存。分殊之分殊。只以通塞論。通處分殊有。塞處分殊有。人則變化矣。物豈變化否。氣禀有分殊。天命分殊無。分殊雖千萬。天理同物吾。皆從一原始。人與物性似。莫言性分殊。氣上始分矣。性若分人物。殊處千萬爾。天理豈若是。本原一而已。</text>
