<title>巖上卽事</title>,<text>北望城千堞。西瞻山萬疊。一帶烟波中。漁歌聲斷續。</text>
<title>詠喜贈朴凌虛 敏</title>,<text>見子婦性順。見孫婦心良。良順吾所喜。杯杯興味長。</text>
<title>鑷鬢吟 幷序</title>,<text>戊午夏五之念。翁卧浮査亭。令兒輩用鑷拔兩鬢白毛。兒輩曰。若欲拔白。鬢毛殆盡矣。翁椎枕驚起曰。翁之老一至此乎。翁甞用杜工部竊比稷契之語。竊比於已。而稷契做未得。晩年自稱少仙。而眞仙亦未成。今鑷鬢而招兒輩之笑。良可笑也。然有命焉。其如命何。聖人云。七十從心所欲不踰矩。余庸人也。安敢以聖人自期。雖未能不踰矩。自放於佳山美水。從所欲而遊之。則亦庶幾乎從心矣。						比契徒虛語。求仙亦未詳。君民計已左。休鑷鬢邊霜。</text>
<title>謝李汝義來訪</title>,<text>乘月故人來。秋風黄葉裏。重期何處宜。甘巖山上寺。</text>
<title>觀節序</title>,<text>壠壟麥波千頃。吳蠶入再眠。倚窓觀節序。田野頌豊年。</text>
<title>和鄭希善一甲會新舊吟</title>,<text>雲山無改變。世事多紛更。惟有臺前水。泠泠非世情。</text>
<title>槽溪新亭</title>,<text>靑山亭上下。流水屋西東。客到淸和節。階前芍藥紅。</text>
<title>贈別李希仁 宗榮○二首</title>,<text>君渡松江水。我倚龜村樹。江村從此分。佇立空回首。						取友已半百。斯人豈易得。空懷兒女情。悵望宜春北。</text>
<title>雞黍會。吟贈諸君。</title>,<text>楓葉心同赤。黄花志共香。百年雞黍樂。松栢雪中剛。</text>
<title>金陵途中。贈別鄭輝遠 蘊 韻。號桐溪</title>,<text>共渡千尋漢。同排九重雲。金陵此分手。離思奈紛紛。													壬寅春。先生與鄭蘊，李堉諸賢。䟽崔守愚，郭義士寃。歸路至金陵驛前。分手相贈。桐溪詩曰。洛城千里共排雲。今日臨歧不忍分。芳草夕陽歸路永。君思我處我思君。</text>
<title>次李山立 屹 韻 號蘆坡</title>,<text>橋邊驅馬日。溪上眼靑時。山齋天又雪。添卻一淸詩。</text>
<title>過灌圃遺墟</title>,<text>芙蓉峯下水。流過混沌庵。灌圃翁何去。遺墟鎖翠嵐。</text>
<title>次孫七休 舜孝 韻 幷序</title>,<text>圃隱鄭先生。殷民中伯夷。宋臣中天祥。其精忠直節。撑柱乾坤。凜凜千秋。常有生氣。孫按察之褒美。權貳相之崇奬。豈不宜哉。吾鄕有鄭秀才頠。一日。袖一紙來示余。余披而閱之。乃先生追贈職號及孫，權兩賢褒慕詩也。余於是。見而三復焉三歎焉。頠乃先生八代孫也。亂離之餘。不先此紙。而使後人歎賞之。豈非幸歟。噫。孫，權兩賢。亦當世節義士也。其精神氣槩。呈露於二絶句。煒煌於一紙中。當與忠義伯。合爲一傳。豈不偉歟。余次兩賢詩韻。追錄於兩詩之後。續狗之誚。其可免乎。然好善之性。慕賢之心。不以賢愚而豊嗇。敢不吟出吾性情。咏言吾微志也哉。丁巳春初。誌。						孤竹聳蒼空。肯爲霜雪侵。顛風雖折半。活葉表貞心。						附原韻 七休						老竹中自空。不憚風雨侵。風伯莫高怒。恐傷此君心。</text>
<title>贈趙鳳岡 㻩</title>,<text>休休査上老。落落鳳岡仙。共入雲山裏。同遊石室邊。看棊連席坐。論抱對牀眠。又有槽溪叟。仍成膠漆堅。</text>
<title>龍潭渡口。和鄭輝遠韻。</title>,<text>昨日萍逢樂。今朝遠別愁。行鞭挽不得。追袂到前流。楓老紅粧峽。蘆飛雪蒲洲。臨分一杯酒。那得慰區區。						附原韻 桐溪						千里如期至。三年不見愁。悲歡驚舊面。離合問江流。秋晩霜風岸。鷗寒蘆荻洲。懸知歸去後。一夢在淸區。</text>
<title>次䥬寄兩弟韻。目寄鐄，錞。</title>,<text>自汝離吾抱。誰敎汝學詩。倚閭今久矣。陟屺我知之。花發淸流洞。魚躍綠漲池。去年遊賞地。春暮更爲期。</text>
<title>贈別李咸陽 大期</title>,<text>此日足可惜。與君分手時。韶華能幾許。鬢髮各成絲。得酒惟須飮。逢歡且莫違。尋眞方丈約。宜速不宜遅。</text>
<title>贈別南兵使 以興 移節關西</title>,<text>數闋驪駒曲。秋天肅氣生。㫌旗明日月。號令迅風霆。直指關西路。期淸漠北腥。歸來報聖主。麟閣煥功名。</text>
<title>次李長而，文汝幹 弘運 酬唱韻。</title>,<text>平生堪自笑。辛苦事炊沙。晩得休休法。時吟浩浩歌。澄心防慾浪。愼語戒風波。敬服無求訓。浮名於我何。</text>
<title>挽李咸陽 戊辰</title>,<text>王樹臨風逈。瓊枝耀日明。峩洋鍾伯契。膠漆孟韓情。西塞悲身謫。東邊頌政淸。風燈七十八。題誄淚沾纓。</text>
<title>挽李茅村 瀞○癸丑</title>,<text>慟哭斯文喪。吾儕有幾人。德成才不展。學就善無隣。一䟽緣明主。三鄕活瘵民。山齋寥静處。誰復誨諄諄。</text>
<title>挽吳府尹 澐。號白巖</title>,<text>天上雙星耀。人間五福專。採蓮仍妙歲。折桂又青年。金玉三朝老。絃歌百里賢。庭邊羅寶樹。膝下簇貂蟬。避世江東地。乘箕洛北天。路遥違執紼。題挽涕潸然。</text>
<title>挽鄭進士 承尹</title>,<text>早歲名蓮籍。稀年卽夜臺。淸貧原憲介。俊逸鮑昭才。得趣棊千局。忘憂酒一杯。東臯幽絶處。逕草爲誰媒。</text>
<title>和王摩詰白髮歎</title>,<text>昨見黑雲黑。今看白雲白。悠悠百歲間。倐忽一過客。徘徊倍惆悵。回頭日已夕。黄葉落何時。碧草生蒲陌。</text>
<title>病起吟</title>,<text>病卧春未歸。病起春已去。簷間見鷰舞。林末聞鶯語。萬物知時來。四時相代序。悠悠發長歎。人生能幾許。</text>
<title>我有一歌。五章章十句。</title>,<text>我有一張琴。羲農在時作。曾經聖人手。體制方且直。龍唇吐雲氣。鳳尾含瑞色。五絃備五音。六徽應六律。皷商春叢雪。奏宮冬芽茁。一彈南薰殿。仁風吹六合。再皷西周都。彩禽鳴岐嶽。三撫匡圍中。匡人解戈戟。漂流百代下。絃斷無人續。鍾期去已遠。黄塵生寶匣。						我有一塊玉。精英天地獨。日暖藍田烟。截肪備溫栗。山蘊輝潤山。澤藏媚生澤。所以君子人。佩不離頃刻。天子分五瑞。五等次以爵。聖人齊七政。璿璣以窺測。夏商貴瑚璉。宗廟盛黍稷。瑟瓉注黄流。無言自奏假。至寶空蘊櫝。衆目混魚目。嗟嗟和氏子。抱璞三見刖。						我有一長劍。磨之十年一。烈烈青萍鋒。凜凜蓮花鍔。抽鞱試拂拭。明霜耀秋日。蛟龍水可斷。犀象陸可剸。獻諸君王前。兇醜從可馘。自矜有所恃。無往不自得。一進金門前。虎豹守九闕。再進辟雍外。環橋徒雜沓。終歸十上勞。兩鬢千莖雪。世無張雷眼。龍光橫斗極。						我有一良驥。以德不以力。或云渥洼來。或云瀠河躍。兩耳批秋竹。雙蹄削寒玉。醴泉水渴飮。玉山禾飢食。欲騁千里途。欲買連城直。世人昧天才。滔滔視之劣。所好就價微。駑駘之䠎齪。房星空熒熒。龍媒老槽櫪。秋風吹永夜。仰秣鳴跼踖。孫陽在何處。垂首監車服。						我有一間屋。茅簷長寂寂。人喜千萬間。我喜僅容膝。人喜積金帛。我喜貯甔石。牀上萬卷書。堯舜孔孟說。窓邊五畒園。寒梅與綠竹。時耕江上田。禾麻雜菽麥。時釣滄江魚。銀鯽黃鯉鱖。室中敎子孫。昕夕忘飢渴。望以無疾病。勉以少過失。如斯送餘年。途窮知免哭。</text>
<title>次長孫瀚永韻</title>,<text>久棲碧江上。誅茅初卜吉。潛光圭竇中。出門無所適。偸閒事幽討。牙山之古剎。㟮屼見深殿。金碧耀山曲。沙彌皆識面。欣迎舊情篤。况與二三子。從前意氣合。風楹豁談笑。歡悰生索寞。隨山倚鳩杖。尋雲躡鳧舃。遠害看鹿遊。染黑知藏漆。雜家已逾時。誕節旄丘葛。吟詩弄白筆。論文坐管榻。三老靜裏趣。何殊橘中樂。水態淨淵淵。山容高屼屼。透得仁智體。內守無不足。事旣有終始。物豈無本末。味佳多雋永。鐵餘奚鑄錯。世人恒殊調。趣舍異格局。臨害不知避。㗖利口流液。求福昧積善。欀灾媚事佛。閒忙趣不同。仙凡路逈隔。吾徒淡水交。其何露圭角。心存眞實意。面動敷腴色。行色如靑天。令人見白日。或以戒兒孫。又與情友約。耄言愧聖謨。畫蛇難藏拙。</text>
<title>感舊遊一章。憶亡友河子常 恒。</title>,<text>吾友河子常。昔年構精舍。靑山在其後。流水在其下。幽蹤寄此間。心事淡而雅。圖書一室靜。軒䆫絶蕭灑。我是托知已。我洋指下瀉。約爲南北居。閒擬香山社。那知鬼不仁。奪我知音也。踽踽人世間。偸生已苟且。今到舊遊地。遺臺但破瓦。座有孔懷人。鴒情非外假。又有胤冑賢。早歲捷司馬。各抱感愴意。忍傾春風斝。悠悠我之懷。耿耿終難捨。言志非爲詩。恨無知己者。</text>
<title>和百泉寺一甲會韻</title>,<text>丙午春二月旬。百泉寺一甲會。願終始守此心。金石如無內外。</text>
<title>學勿失時 辛未</title>,<text>爲學孜孜當及時。時移歲去悔何追。四十無聞無足畏。莫臨衰境只懷悲。</text>
<title>過勿憚改 辛未</title>,<text>人言我過我當思。有則改之無自怡。子路喜聞能勇改。端宜百世作人師。</text>
<title>閒中悼懷</title>,<text>閒中常悼少時懷。忠孝君親兩勿乖。風樹悲啼身且老。悵然空自撫殘骸。</text>
<title>批子䥬陳情和詩叙</title>,<text>知過誠難悔又難。倘能知悔改之端。從今定脚如曾勇。闊步期趨誠意關。</text>
<title>過亡兄舊居</title>,<text>寥落遺墟草樹荒。枯梨依舊靠頹墻。臨風落日無窮恨。問與江流誰短長。</text>
<title>寓居嘉坊。月夜詠懷。</title>,<text>傷時一念轉悠悠。揮淚徒懷漆室憂。不知毛將謀何事。鴨綠留兵已十秋。時有毛文龍者。擁兵來駐我國境上。已經十秋。不知其意之所在。疑而賦之。</text>
<title>遊靑谷寺四章</title>,<text>誰馭泠然列子風。斜陽來訪古禪宫。琪樹丹崖仙興足。一尊相對世緣空。右蕭寺尋朋						少年磨劍此山中。暎雪啖蔬枉費功。萬事如今成一夢。羞將白髮對秋風。右禪窓感舊						故人家在碧江東。生少年同志亦同。惆悵如今泉路隔。暮鴉啼散白楊風。右江東悼友						世間平地起風波。喜喜悲悲哭又歌。爭似老僧閒意足。白雲生處卧煎茶。右山僧管閒</text>
<title>敬次灌圃魚先生雙溪寺八詠樓韻 幷序</title>,<text>丁巳冬。余在浮査第。河上舍子平 憕 過之。袖出一素紙同裹一詩帖以示之曰。此乃吾外曾祖魚灌圃手迹。子其移書之以與我。我欲刻之板。懸於雙溪寺邀鶴樓。使後人知八詠樓之所由作也。余於是。披而閱之。乃魚先生雙溪寺八詠樓所題記及詩。和之者有金克成，黃㻶，閔壽千，黃汝獻，朴世煦諸賢之作。亦皆先生之手自書者也。噫。先生。余所景慕。而與余有連派之分。又先生少肄業於吾曾王父校理公。故手撰校理公碑銘。余每以未及摳衣爲恨。今者何幸得見先生咳唾之珠璣。心畫之鐵索。當日精神之所凝聚。筆跡之逼眞竗。玆可想矣。爲子孫者。桑梓尙恭。况此神會處乎。宜子平之愛而寶之。欲傳於來世者也。余亦尤有所感焉。昔余弱冠。讀書雙溪寺。身登八詠樓。仰見楣間。有先生記及詩洎諸賢作。愛而詠之。謄而藏之。及其年久而旋失之。常以不續舊遊爲嘆。丙辰秋。丁巳春。再入雙溪。樓爲兵燹所焚。月戶風軒。銀鉤鐵索。幷爲灰燼。余於是有感舊之懷。勸寺僧謀所以重建則寺僧無有應之者。於是。益嘉仲暹創立之壯志。益敬先生物外之風致也。今子所求。適出於余所慨嘆欽慕之餘。嗟余年過八九。筆路荒拙。安能副君望。然不忍孤索而負初志也。故首書先生之記。次書先生之詩。靑蘿，橡亭，及庵，柳村諸賢之作。次次書之。余又步其韻叙其事。嗚呼。自正德丁丑。至萬曆戊午。首尾百有二年。其間天道之變換。人事之遷易。不知幾更興廢。獨先生遺筆。不見失於兵火中。使後人復見先生之眞筆。所謂善藏者藏於天者也。如使山僧之好善如仲暹者出焉。則安知子平之爲此擧。亦如灌圃之勸仲暹也哉。先生諱得江。字子游。咸從人。晩居鐵城之混沌村。自號混沌，詠潭，泉石居士，灌溪，抱甕丈人。其平生出處。退溪先生所撰詩集跋詳之。萬曆戊午正月旣望。浮査主人，伴鷗閒翁。昌山後學進士成汝信。謹識。						千疊雲山五派溪。碧桃深洞紫霞迷。行隨錦浪偶然到。地與武陵同品題。溪出自雪峯，鶴洞，寺前，七佛洞，紅流洞等處而合流。故云五溪。○右洞合五溪						何年星隕矗荒原。四字雙刊萬古存。天爲儒仙留勝迹。至今雲物護嵓門。距寺數里許。兩石雙峙。西刻曰雙溪。東刻曰石門。○右門刻四字						儒家筆跡釋家詞。鐫入貞珉閱幾時。仙李乾坤羅日月。千年舊物獨斯碑。故眞鑑禪師碑。唐僖宗光啓年間。崔文昌所撰書。○右龜戴古碑						少時爲客任逍遙。慣見橫溪卧斷條。五十年來重到此。陵遷無處覔仙橋。自八詠樓向邀鶴樓。其間有一小溪。老木模卧其上。今到不見。故嘆之。○右澗橫老木						雞峯高竝鶴峯蒼。月出雲來灝氣長。日夕悠然無限趣。憑欄幾許入瓊章。白雞。山名。與靑鶴洞毗盧峯。相對而峙。○右白雞當戶													曾聞洞裏可耕田。避世幽栖問幾年。欲扣巖扉塵夢罷。牽牛無乃種桃仙。余甞夢入靑鶴洞。逢牽牛一丈夫。問答未了。忽驚寤。故云塵夢罷。○右靑鶴尋仙						天王峯下發初源。奔放西南過石門。流入碧江成一帶。兩三茅店是漁村。右橫洞蟾江						甘辛世味飽曾諳。自放林泉分所甘。看盡頭流山盡處。橫分一水界湖南。右對岸湖南</text>
<title>觀物</title>,<text>竹色春秋堅節義。川流日夜洗塵婪。若能觀物知三反。俯仰乾坤豈有慚。</text>
<title>江湖晩興</title>,<text>萬事如今入掉頭。江湖身世伴沙鷗。桃花錦浪多肥鱖。須上漁舟泝碧流。</text>
<title>九月將盡</title>,<text>過盡江南九月天。滿山紅錦照晴川。江山不老詩人老。危鬢添霜又一年。</text>
<title>到靑谷。逢金察訪 永纘，李忠義 城，柳秀才 仁培 諸君。琴酒會話。</title>,<text>鞭驢來入水雲間。楓葉粧成錦繡山。又遇諸君琴酒會。浮生猶得蹔時閒。</text>
<title>夢與巴山李 明恕 兄弟話</title>,<text>夢與巴山李氏子。從容談笑吐深腔。覺來身卧靑氊上。夜未三更月半窓。</text>
<title>觀姜秀才讀中庸</title>,<text>人文宣朗出於天。大道昭然萬古傳。聖祖賢孫相授受。一篇看了歎高堅。</text>
<title>贈吳仲賢</title>,<text>暮年千里遠遊人。剪燭山堂夜話新。得失由來知有數。霜蹄蹔蹶莫嗟辛。</text>
<title>夢與朴子澄話 名漉。朴嘯皐之子。與余少時同榻之交。</title>,<text>夢見榮川朴子澄。儀容宛對舊情稱。山川千里音書斷。一榻論文又豈能。</text>
<title>人日未題詩 己巳</title>,<text>今年人日未題詩。只爲無人寄我詞。獨坐閉門風氣冷。惟將黃卷敎兒孫。</text>
<title>里仁爲美</title>,<text>犬吠雞鳴達四鄰。村南村北自相親。風淳俗朴斯爲美。莫使今人愧古人。</text>
<title>觀毛文龍檄書 毛文龍檄我國之書曰。一人之下萬人之上。皇上許其便宜。廣天之下。無足畏者。擁蔽奸臣。流毒四海。吾將牧馬義州。掃除奸兇。肅淸朝廷。王請勿疑云云。</title>,<text>毛公形迹夙余疑。常恨其中未測窺。今見檄辭兇狼極。不知時事竟何爲。</text>
<title>謝安君明仲折贈一枝梅 名彰漢。號暘谷。</title>,<text>謝君聊贈一枝春。香襲浮査處士巾。馨德由來吾所取。歲寒心事許相親。</text>
<title>東都遺跡 二十七首</title>,<text>百結先生太古心。隨身惟是一張琴。東鄰西舍舂舂響。傳上鯤鉉鐵撥音。右碓樂○百結先生。家貧而善琴。歲將暮。鄰里舂粟。其妻慍有語。先生乃鼓琴作杵聲以慰之。世傳碓樂。						唐羅天地入昬庸。黃葉靑松叫九重。色擧歸來雲壑裏。遺莊只見舊仙蹤。右上書莊○羅末。崔致遠知王氏受命。上書羅王。有雞林黃葉。鵠嶺靑松之語。王惡之。致遠卽挈家入伽倻。人以其所居。名上書莊。						尸諫曾爲聖所許。金公今又俾余欽。路傍斧屋聲毋去。終使君王激悔心。右墓諫○新羅眞平王好田獵。金后稷諫不悛。后稷將死。遺命其子。葬於王遊田路側。王後出獵。有聲若曰王毋去者。王聞而悲之。不復田獵。人謂之墓諫。						東海鯨波渺接天。良人一去幾時旋峯頭。悵望無窮淚。化血千秋石更堅。右鵄述嶺○訥祗王弟味斯欣。爲質于倭。久不還。朴堤上以王命入日本。竊遣欣還國。倭王怒而燒殺之。其妻上鵄述嶺望日本。日夜痛哭而死。佔畢齋有詩。						色畋人心國自傾。花王一語爲君評。羅代文風公始倡。至今文廟配羣英。右花王諷○薛聰諷神文王曰。臣聞花王之發艶也。有一佳人。名曰薔薇。請薦枕。又有一丈夫。名曰白頭翁。進曰。雖有絲麻。不棄管蒯。王亦有意乎。凡人君。親近老成而興。昵比夭艶而亡。花王謝之云云。王愀然曰。子之諷。切矣。請書以爲戒。						漢家忠烈紀將軍。爲主捐生樹大勳。千載貞心誰更繼。羅王船上有溫君。右溫君解○武烈王入唐還。至海上。遇高句麗邏兵。從者溫君解高冠大衣。坐於船上。邏兵以爲武烈。殺之。武烈得免。王贈君解大阿飡。						志士仁人不愛生。臨危肯變素心貞。孤城風雨聲援絶。叩首呼天灑血誠。右訥催○百濟攻三城。訥催殊死固守。及城陷。訥催死。王聞之。悲慟追贈之。						三代遺風及我東。淳厖民俗古人同。當時井晝宛然在。安得復行吾國中。右井田○新羅時用井田法。今遺基尙存。						聖德淵宏格彼蒼。垂頒玉帶作奇祥。可惜孱孫終未守。空將至寶獻他王。右玉帶○眞平王元年。神人降于庭曰。上帝命我。傳賜玉帶。王受之。及敬順王降高麗。獻于太祖。						誰琢藍田溫潤姿。裁成七孔笛形奇。羅家舊物今猶在。吹起千年故國悲。右玉笛○長尺有九寸。其聲淸亮。俗云東海龍所獻。歷代傳寶之。						小山浮海自何來。上有琅玕一笛材。吹了萬波皆自息。太平風氣此中胎。右萬波息笛○神文王時。東海中有小山浮來。隨波往來。上有一竿竹。王取以爲笛。吹之則兵退病愈。旱雨雨晴。風定波平。號萬波息笛。						奇形詭服處容翁。歌舞王前氣像䧺。市上婆娑凌亂影。至今如見月明中。右月明巷○憲康王遊鶴城開雲浦。忽有一人。奇形詭服。詣王前歌舞。自號處容。每月夜。歌舞於市。其歌舞處。後人亦云月明巷。李齋賢，李詹有詩。													羅王崇信沙門法。日引緇從八九重。若也池翁書不獻。當時難免剝牀凶。右書出池○新羅王十年正月十五日。有老翁自池中出。奉書於王。王開見。書中云。射琴匣。王入宮見琴匣射之。乃內殿焚修僧與宮主爲奸者也。遂殺之。因名其池曰書出池。						多婆那國幾千里。船櫝浮來泊浦邊。誰識異人終脫解。成家立國信多緣。右阿珍浦○多婆那國王含達婆娶女國王女。有娠七年。生大卵。王以爲不祥。棄之。其女以帛褁置櫝中。載船浮海。至辰韓阿珍。有老嫗開見之。小兒在焉。取養之。是爲昔脫解。儒理王遂傳位。						鍊石爲臺高幾尺。通中上下察天文。孱孫不守千年業。臺獨嵬然照夕曛。右瞻星臺○善德女王時。鍊石築臺。高十九尺。通其中。人由中而上下。以候天文故云。													三風從古禍之萌。未見荒亡國不傾。不知門外來擒虎。終見宮庭亂敵兵。右鮑石亭○鍊石作鮑魚形。故名焉。甄萱攻新羅。逼至郊畿。時景哀王與妃嬪宗戚遊鮑石亭。忽聞兵至。與夫人走入城南籬宮。萱大掠。入宮索王。逼令自盡。立金傅爲王。						金鰲山頂松亭在。聞音高仙抱瑟遊。彈盡新調玄鶴舞。如今往事水東流。右琴松亭○景德王時有王寶高者。入智異山學琴五十年。自製新調彈之。有玄鶴來舞。遂名玄鶴琴。又云玄琴。琴松亭。寶高遊樂之處。						天降仁賢必有緣。沒柯歌唱豈徒然。博學訓人經義解。至今東土盛名傳。右瑤石宮○太宗王時。有神師元曉者唱云。誰借沒柯斧。我斫支天柱。王聞之曰。此師欲得貴婦生賢子。時瑤石宮。有宗室寡婦。王勅宮吏。邀元曉入宮留宿。寡婦因有娠。生子卽薛聰。													望見楊峯日月形。往尋瓠宅卜王城。炭埋異術由神略。千歲羅基此日成。右月城○脫解登吐含山。望見楊山日月形。下尋之。乃瓠公宅也。潛埋礪炭于其側。謂瓠公曰。此本吾祖家屋。而曾業冶匠時。有礪炭之埋。因掘以示驗。瓠公乃與脫解居之。婆娑王時。築城如半月。故云月城。						金城西畔始林間。聞有雞聲盍往觀。金櫝開來誕聖主。雞林爲號是其端。右始林○脫解王夜聞金城西始林間有雞鳴聲。遣瓠公視之。有金櫝掛樹。白雞鳴於下。王開櫝視之。有小男兒在。乃收養之。名曰閼智。以其出於金櫝。故姓金氏。改始林爲雞林。						井現神龍誕女兒。老嫗收養作王妃。天生賢德成閨範。二聖同心致至治。右閼英井○新羅始祖五年。龍見是井。左脇生女兒。老媼異而收養之。以井名名之。及長有德容。始祖納以爲妃。 有賢行能內輔。時人謂之二聖。													新羅始祖赫居世。剖卵生成岐嶷姿。東國千年王業創。至今人道誕生奇。右蘿井○漢地節元年。高墟村長蘇代公。望見楊山蘿井傍林間。有白馬跪拜。因忽不見。而有大卵。剖之。嬰兒出焉。收養之。年及十三。岐嶷夙成。六部人立爲君。稱赫居世。時人謂大卵如瓠。以朴爲姓。						一髮孤城受敵兵。禦無良策勢將傾。忽有神人來助戰。始知陰騭自冥冥。右味鄒王陵○儒理王時。伊西國來攻金城。禦之不能抗。忽有異兵來助。皆珥竹葉。攻賊破之。軍退後不知所歸。但見竹葉積於味鄒陵前。乃知先王陰隲。因號竹現陵。一云竹長陵。						遺命難違葬海邊。波間時見露蜿蜒。故將追慕無窮意。爲築高臺出半天。右利見臺○倭國數侵新羅。文武王患之。誓死爲龍禦寇。遺命葬于東海水中。神文王從之。葬後王追慕。築臺望之。有六龍見于水中。因名利見臺。						舞劍年方十五六。爲王深八報王讐。忠雖有裕孝非足。令母喪明吾汝羞。右黃昌舞○有黃昌者。年十五六。善舞劍。謁於王曰。臣請爲王刺百濟王。以報王之仇。王許之。遂往舞於百濟通衢。觀者如堵。王召入宮中舞之。昌刺王於座。遂爲左右所害。其母聞之。號哭而喪明。						躬儉淳風古所難。宮廷分績夜將闌。名曰嘉俳爲節日。至今遺俗在民間。右嘉俳○儒理王。分六部爲二。使二女各率部內女子。自秋七月旣望。每日。早集大部之庭續麻。乙夜而罷。至八月望。考其績之多小。負者置酒食以謝。因歌舞百戲。謂之嘉俳。						君憐吾父代防秋。妾喜君行許好逑。破鏡分持堅示信。他年成約共衾稠。右分鏡○薛氏。良家女也。其父老當防秋。薛恨不得代爺。有嘉實者願代父曰。君欲代我之行。願以女妻之。實請期。薛曰。旣以心許。待歸未晩也。乃分鏡爲信。遂行。至六年未還。父欲强婚於他人。薛固拒不從。及實還。衣破形枯。不能識。乃合鏡號泣。約日成禮。</text>
<title>西都遺跡 十二首</title>,<text>鴻荒朴略無君長。天遣神人作我王。遙想唐堯戊辰歲。晩生衰季意茫茫。右檀君廟○擅君降于太伯山檀木下。立於唐堯戊辰歲。是爲前朝鮮。						微子去之比干死。佯狂雖異道同仁。千載猶知崇禮樂。八條遺敎被東人。右箕子祠○武王十三年。封箕子于東。是爲後朝鮮。祠在城內。						浮碧樓前江水流。澄澄鏡面白鷗浮。欲將竹葉爲舟楫。泛向名區任意遊。右大同江○一名浿江						千載箕都百尺樓。朱欄丹檻壓淸流。太平文物今何處。惟見波心點百鷗。右浮碧樓○在永明寺東						蕭灑琳宮隔世塵。觚稜高壓碧江濱。暮烟籠處鍾聲起。添助名樓一景新。右永明寺○在麒麟窟之上						東明王養麒麟馬。騎上朝天跡尙存。異說荒唐誰復辨。至今人道是天孫。右麒麟窟○在浮碧樓下。東明王養麒麟馬。乘之朝天云。						窟南奇石號朝天。麟馬騎來謝玉鞭。仙跡依然石不轉。江山無語鎖雲烟。右朝天石○在麒麟窟南。升天馬跡。至今在石上。						唐宗親率六師來。一髮孤城閉不開。終使玄花落白羽。堂堂萬乘亦云哀。右安市城○在烏石山下。險固無比。						殷周遺法尙依然。區畫分明古堞邊。終使東人蒙至澤。太師恩德迄千年。右井田○在外城內。箕子區畫。遺跡宛然。						天孫逃難到江頭。欲濟無梁孰艤舟。魚鼈成橋終利涉。始知神聖異凡流。右淹淲水○扶餘王金蛙子朱蒙。有勇力善射。諸王子欲殺之。朱蒙逃至淹淲水。欲渡無梁。追者將至。蒙祝曰。我是天帝子。河伯外甥。於是。魚鼈成橋。渡至卒本川。立國而號高句麗。亦號卒本扶餘。						太伯山熊化女兒。天神仍嫁誕神姿。國人推戴爲君長。東土爲邦始此時。右太伯山○一名妙香山。有一熊常祝于神。願作人身。神遺靈藥。使食之。熊遂化爲女。生子。是爲檀君。						水邊兒女柳花名。慕漱相逢卻有情。日照有娠生大卵。卵中誰識誕奇英。右瀀渤水○金蛙得女子於瀀渤水。問之。女子曰。我是河伯之女。名柳花。有一男子自稱解慕漱者。誘我於鴨綠邊室中。私之不返。父母責我無媒從人。遂謫於此。金蛙異之。幽閉室中。爲日所照。有娠生一大卵。置之暖處。有男子破殼而出。是爲朱蒙。</text>
<title>過石灘有感 恭愍時。李正言存吾上䟽。極言辛旽誤國之罪。王怒。貶長沙監務。後居公州之石灘。憂憤成疾而歿。歿三月。旽誅。</title>,<text>爲臣何計禍相仍。面叱君邊誤國僧。一斥長沙天日隔。石灘嗚咽怒濤增。</text>
<title>威化島 高麗辛禑。謀攻遼陽。使我太祖。將兵屯威化島。亡卒相繼。禑督令進兵。太祖乃喩諸將。欲除君側之惡。諸將皆喜而從命。於是。回軍渡鴨綠江。時久雨水不漲。及旋師渡岸。大水驟至。全島墊沒。人皆神之。○島。在鴨江西二十五里。</title>,<text>天生神聖豈無因。億萬人心共戴仁。决義旋師寧社稷。根盤仙李幾千春。</text>
<title>茸長寺 僧雪岑。俗名金時習。五歲能屬文。魯陵後。佯狂爲僧。入金鰲山中。構此寺居之。</title>,<text>年才五歲擅文章。晩節佯狂豈是狂。逃禪誰識逃禪意。只爲舊君終不忘。</text>
<title>到黌堂吟</title>,<text>聯鏖來八孔氏庭。殿宇巍然彩艧明。千載斯文猶未喪。吾儕盍亦勉而行。</text>
<title>騎牛渡水 自朴凌虛書樓還山。到伊川。水漲不能渡。得野牛。相替而渡。</title>,<text>黃柳扁舟旣同渡。枕流漁艇又同乘。歸來更騎伊川犢。三老宜稱物外朋。</text>
<title>次權冲齋 撥 韻 有序見上。次孫七休韻。</title>,<text>天降文忠道已東。扶綱植節在吾公。兩賢褒慕今如許。一紙淸風萬葉中。						附原韻 冲齋						淸風峻節冠吾東。扶植綱常賴此公。歎賞慇懃孫按察。精誠相照一紙中。</text>
<title>赴遊山約 二首</title>,<text>莫學中途求也畫。須從絶頂退之升。飄然共駕王喬鶴。飛上頭流上上層。						今朝已辨雙芒鞋。作意登山殊未已。獨立峯頭下見之。萬里滄溟可杯視。</text>
<title>上山</title>,<text>自下登高有妙理。心忙行速上之難。從容勉强行無已。然後方知世界寬。</text>
<title>頭流歸路。遇鄭察訪 允穆。吟贈一絶。</title>,<text>出山人遇入山人。疑是飛吟昌洞賓。萬壑雲烟吾已拾。頭流風景想應貧。						附次韻 鄭察訪						來傳佳句忽驚人。君主騷壇我作賓。物色分留知已小。頭流歸去錦囊貧。</text>
<title>九曲詩 幷序</title>,<text>中國有武夷山。高三百仞。周百餘里。峯巒之大者三十有六。兩岸絶壁。人跡罕到。淸溪九曲。流出其間。溪上有武夷精舍。晦菴朱先生藏修處。先生作九曲詩。傳于世。今此琴川九曲之佳絶。亦何異於武夷之仙區。但因其地占其名。摸寫風流如晦菴者無之。勝地埋沒。迄無傳之者。今据此地。考驗其實。則頭流卽方丈。方丈乃三神山之一也。秦皇，漢武願見而未得者則山之靈異。奚啻武夷。萬壑千巖。玉溪爭流。流過矗石樓前。則矗石乃嶺南第一溪山也。菁川芳草。豈减於漢陽鸚鵡。琴川之水源。發於頭流。滙而爲菁川。下而爲南江。走而爲琴川。則琴川之九曲。實由於頭流之萬壑。其與武夷千疊之流而爲九曲。有何讓焉。今余旣名其地。爲九曲水。又詠其旨。爲九曲詩。係寫於洞約之後。惟我一洞諸貟。共遵約條。共成美俗。共遊勝地。共賞勝事。熙熙然皞皞然。自然流入於洪荒朴略之世界。不知何者爲是。何者爲非。何者爲榮。何者爲辱。朝如是莫如是。春如是秋如是。今年如是。明年如是。不知年數之將至。可以終吾生而倘佯矣。天壤之間。復有逾於此樂者乎。諸君子以爲何如。浮査野老。書以示諸同志者。						一曲曰鳳鶴臺 在栢洞南。西臨大野。南望長林。二水拖靑而來。三山攢碧而聳。千尋翠壁。左遶右廻。百株蒼松。前挺後陰。兼鳳凰臺，黃鶴樓之景。故名之曰鳳鶴臺。						一曲流廻鳳鶴臺。澄澄漾漾鏡新開。三山二水今猶古。愧乏詩仙泣鬼才。						二曲曰黃柳淵 在鳳鶴之北。深有舟。淺有步。						二曲溶溶黃柳灘。明沙白石走瓊湍。漁翁不管興亡事。唯伴沙鷗把一竿。													三曲曰馭風亭 在數鴈亭之西。千仞危巖。府臨鮫窟。百尺長松。挺立巖上。古有亭。今無矣。爲一方名區。遊人携酒往來者不絶焉。魚灌圃冥鴻亭上梁文。所謂馭風亭昡難不窺者也。						馭風仙子去無蹤。三曲巖邊百尺松。淼淼烟波誰管領。舊磯無主碧苔封。						四曲曰卧雲瀨 在北坪西。長潭一帶。橫截十里許。瀨上有平蕪甚廣。洞人春秋修禊之地。						耕雲西畔卧雲汀。四曲長潭淡更渟。九九三三修禊地。風流何似晉蘭亭。						五曲曰赤壁灣 在水淸渞之南。或曰吳谷在其東。古之赤壁在吳地。亦從吳字。而有是名。未知是否。其東。紫崖環遶。故名之曰赤壁。上下有淵。兩淵之魚。往來之路。春水生。漁人網集。故有漁卽携網逐新流之句。						月白風淸壬戌秋。蘓仙乘興泛蘭舟。五曲如今誰作主。漁卽携網逐新流。						六曲曰松江津 在松岡下。故以松名。一名龍堂。昔者。吾友河子常。結齋棲息於其上。今亡矣。夫古松江甫里子所隱。故有江湖散人之語。津有舟。						我是江湖一散人。行裝隨處任天眞。六曲澄澄烟浪闊。筆牀長與白鷗親。						七曲曰伴鷗洲 在浮査東。丁酉夏。翁避亂金陵。庚子春。始還鄕土。避暑於此。仍以伴鷗名之。詳在伴鷗亭記。													伴鷗亭下伴鷗洲。曾是閒翁占斷丘。忘機忘世兼忘我。七曲知爲我菟裘。						八曲曰臨江亭 在挹碧堂之東。由亭下直走鉢峯前者。自古名之曰烟雨溪。由今觀之。蒼山骨立。碧水奔流。奇形異態。絶妙於朦朧烟雨中。正似畫圖濃墨之狀。故以是名之歟。						步出江亭泛小舟。倚舷南望水連天。欲知八曲添奇狀。烟雨空濛滿一川。						九曲曰瓊心潭 牙山之北。有大遯洞。洞口。有瓊新潭。潭之左右。有絶壁雙峙者。左曰鶴棲巖。右曰瓊新巖。巖下長川之深且澄者。謂之瓊新潭。到此則山益靑。水益綠。山光水色。相蘸而無他色。綠楊白沙。相映而無他物。人烟逈隔。仙趣頗多。翁喜之。每於春秋。携冠童乘小艇。或漁焉。或樵焉。短棹輕橈。往來無節。鶴棲巖之上。欲營數間精舍而未能焉。													翠壁千尋擁碧泓。山增而綠水增淸。行尋九曲更佳絶。問與武夷誰弟兄。</text>
<title>養直堂 八詠</title>,<text>兩三茅屋竹林邊。暮暮朝朝起翠烟。若使連連無斷絶。可知昭代太平天。右竹林炊煙						江水磨銅鏡樣淸。夜來漁火燦星明。不知何處寒山寺。未聽䟽鍾夜半聲。右江天漁火						五峯連亘遶東邊。翠益森羅上上巓。欲識後凋無變節。要看霜雪歲寒天。右嶺秀蒼松						晴嵐橫帶碧山腰。添助詩人逸興飄。安得龍眠揮彩筆。移將此景八鮫綃。右山帶晴嵐						秋來潭水絶塵淆。月色波光上下交。一理淸明誰會得。請從邵子問其要。右澄潭皓月						翠壁周遭廣野東。霜風時起耀丹楓。憑軒一夕成眞趣。欲詠還嫌語未工。右翠壁丹楓						漁人網集三仙島。枕石披簑卧月明。夜深水寒魚不食。空敎閒唱兩三聲。右南島漁歌						春草茸茸翠色交。呼朋呼犢向東郊。橫吹短笛聲三兩。誰辨宮商與六么。右東郊牧笛</text>
<title>謝南兵使 以興 饋碧魚</title>,<text>半生江海一窮民。八九光陰夢裏春。對案幾多彈鋏歎。臨淵長作羨魚人。柴門忽見朱衣使。蓬戶仍傳碧海鱗。多謝將軍憐老悴。却慚無路答鴻仁。</text>
<title>雙溪寺八詠樓感舊吟 丙辰</title>,<text>明月雙磎新梵宇。淸風八詠舊仙樓。興亡百轉雲南下。世代千回水北流。晝靜楓林雙蠟屐。夜闌松榻一茶甌。誰知十載廬山客。重到岳陽雪滿頭。</text>
<title>江上。遇鄭察訪 允穆。○戊午幷記</title>,<text>鄭允穆。故相國琢之子。戊年夏。翁携凌虗遊百泉寺。來路。憇虎灘江亭。適遇鄭召村。鄭欲吟詩以贈我。我亦心草欲贈。鄭索紙筆於亭主。亭主不事紙筆者。求之不得。兩不寫出而散。鄭相國敎授晉黌時。翁學尙書而讀之。時年十五。屈指計之則已五十八歲。到今思之。寧不悵然。一篇都以其時事言之。						老我年今七十三。弱年曾拜相公函。伏生口授心猶記。劉向心傳口尙諳。烟樹微茫江左右。雲山迢遞嶺東南。逢君更感儀形在。欲說當時語未堪。</text>
<title>東都懷古</title>,<text>鷄林黃葉起西風。玉笛聲中逝水東。五十代傳宮礎在。一千年過殿基空。亭名鮑石秋蕪錄。臺號瞻星夕照紅。陳跡依然悲麥秀。撫琴閒坐送飛鴻。</text>
<title>西都懷古</title>,<text>肇自檀君逮太師。封侯立國始堯時。星分箕尾䧺東土。地接高句界北陲。人貴揔兵唐鎭設。右渠違詔漢軍夷。悠悠興廢東流水。芳草離離舊殿基。</text>
<title>與百忍齋李子擧 鯤變 韻</title>,<text>朝發東城汝順家。霜花着地白如沙。疲僮戰慄膚將裂。瘦馬凌兢步欲蹉。自笑浮生携短策。堪憐沉晦抱長嗟。回瞻海北山千疊。遙憶美人天一涯。</text>
<title>和河子敬 性 鳥嶺途中韻</title>,<text>虎豹耽耽守九閽。丁寧天語寂無聞。誰懷血䟽辭南國。獨抱深憂出北門。嶺路間關秦樹隔。洛波溶漾楚江分。前途莫歎多荊棘。擬上蘭皐與子耘。</text>
<title>和挹碧堂韻</title>,<text>衆峯飛舞自崆峒。相對軒䆫翠似葱。一水拖靑圍舍北。萬竿抽碧繞墻東。眼通鷗鷺蒼茫外。思入雲烟杳靄中。欲賀華堂今肯構。誰知五世一衰翁。</text>
<title>凝石寺。與趙瑩然 㻩 兄弟相和。庚申</title>,<text>爲人性癖尋佳境。酷愛溪聲分外淸。入洞喜聞人語響。傍林欣聽鳥嚶聲。夜憐嶺月憑虛閣。朝愛巖雲倚盡楹。聯轡聯襟仍共枕。遨遊物表儘多情。</text>
<title>與鳳岡訪凌虛書樓。仍次其韻。</title>,<text>高樓新起敝軒楹。野老來登眼轉明。北望菁川芳草嫩。西瞻方丈暮雲橫。鞱光山野非求利。散跡江湖豈爲名。大叫梟盧忘世事。閒中此樂有誰爭。</text>
<title>次鳳岡會睦鄰亭韻 三首○亭在琴山黃柳灘之上</title>,<text>歷覽頭流與集賢。毫端時見起風烟。欲驂喬鶴超塵世。擬駕簫鸞學地仙。望裏危巖波裏倒。眼中眞境夢中懸。多君更友能詩弟。康樂應誇有惠連。						送春佳會碧山頭。賓主東西辨勝遊。大野四圍靑似染。長江中割綠如油。仍知物性乾坤惠。轉覺人生宇宙浮。簪盍良辰眞一幸。須將歡伯破千愁。						我住浮査君鳳岡。亭雲煙樹杳蒼蒼。交連父子唐韓李。義結婚婣晉謝王。共轡賢山遊梵宇。聯襟玉洞訪周庠。奇巖知在滄江上。欲馭泠然倒玉觴。</text>
<title>贈崔汝凝 </title>,<text>君是中原第一人。漂流嶺表已三春。胸藏萬卷師賢聖。筆走千篇泣鬼神。內守裕如寧外慕。簞瓢自樂不憂貧。江東老叟相思久。安得移家接孟隣。</text>
<title>上法界寺</title>,<text>超然身世出人寰。隨處仙區景物閒。松碧巖邊烈士氣。楓丹壁裏醉人顔。杯看衆海蒼茫外。塊視諸山杳靄間。嗅取仙童來駕鶴。明朝上謁紫皇還。</text>
<title>挽郭忘憂堂 三首○丁巳</title>,<text>玉京曾作玉皇臣。謫在人間七十春。書劍行裝甘沒齒。刀圭計活任全身。匡時直䟽掀天地。制敵奇謀動鬼神。莫道重泉終閉魄。長虹應已化星辰。						恥隨流俗共沉淪。獨守衡茅樂養眞。千駟未回伊尹志。萬鍾寧奪子輿貧。傷時淚灑巾沾血。憂國誠深鬢失春。莫道茹松追異術。留侯豈是學仙人。						俱是姜家外派孫。枝雖殊萬幹同根。菩堤寺裏書千卷。嘉禮村中酒一樽。往事悠悠誰解說。秋雲漠漠向天昏。蓍龜一失林鴉滿。何處人間聽直論。</text>
<title>挽吳府尹</title>,<text>曾卜芳隣襲玉芝。通家來往許心知。夜闌池閣詩千首。春老溪堂酒一巵。滿地干戈長作別。連天雲樹幾相思。屋粱殘月驚孤夢。回首榮陽淚自垂。</text>
<title>挽李梧月堂 惟諴○壬子</title>,<text>琪花苑裏玉麒麟。來作金閨第一人。江左臨民民頌德。湖南佐幕幕興仁。忠勤志篤由誠懇。友愛心純出性眞。餘慶綿綿流不歇。一庭蘭玉揔振振。</text>
<title>挽河滄洲 憕○癸亥</title>,<text>駒隙駸駸石火忙。來從何處去何方。晉鄕三姓河爲大。筍氏八龍爽最良。伯道無兒天漠漠。巨卿有淚地茫茫。盟成偕老還同穴。瞻望雙㫌自斷腸。</text>
<title>挽姜士孝</title>,<text>孝子名家舊翰林。賢孫今又繼徽音。雍容美質溫如玉。謹厚風儀煥若金。身有善行人共愛。心無慙德衆皆欽。去年秋暮華堂話。今日誰知寄挽吟。</text>
<title>思歸吟</title>,<text>我來正當春暮月。紅白花稀烟雨中。我留仍過四月天。綠樹陰裏生淸風。光陰冉冉不待人。鷰舞鶯歌空斷腸。多端愁緖寄短篇。思歸未歸歌更長。</text>
<title>山中吟</title>,<text>三仙出碧洞。暫向人間遊。歸來蘭若靜。桂樹山之幽。卧白雲弄紫霞。與子同淹留。</text>
<title>返舊居行 乙酉</title>,<text>我家何在江之南。一去飄然遊四方。齊郊燕市或悲歌。秦山楚水空彷徨。迍邅歷落極備嘗。然後始得還家鄕。鄕園依舊物色全。竹閟淸陰梅吐香。堂室庭階各有序。門巷淸幽眞趣長。回思疇昔容遊處。猖披蹤跡如癡狂。從玆雖得奠居樂。却怕蘭畦荊棘荒。幽貞不遷願不貳。勿放鷄犬爲人攘。</text>
<title>記所見一章。章五十句。庚子</title>,<text>今春創立浮査亭。上覆以草下未餙。今秋準擬歌落成。借力伐材東吳谷。東吳之山高薄天。老脚登登或顚蹶。隨匠攀蘿上上頭。瑤草如茵倚石角。丁丁斧響亂巖巒。落落長松幾千尺。龍顚虎倒頃刻間。白刃閃閃山鬼泣。霜皮溜雨削如苽。長短方圓任繩墨。旣歎良材有遇時。又喜良工能食力。無何白衣翩翩來。云是姜家雙白璧。披雲尋到我所在。獨坐聞跫寧不悅。草樹蓊密路且阻。問爾何爲來欻忽。曰吾兄弟相謂曰。丈人孤眠在山脊。盍往見之於其間。半日偸閒慰岑寂。所以持竿緩緩行。垂釣溪頭引金䱶。投焉曳焉一罩盈。不似昌黎溫水得。大者膾之細者烹。炊以香粳間黃栗。單僮丱婢負且戴。盤中飣餖稍羅列。嗟嗟此意良以勤。看來感歎情何極。食之何憚腹果然。飽飫轉覺輕侯伯。俄然兩生忽辭去。役罷陰崖生暝色。驅羸暮投柯亭村。村是柯亭無蔡笛。籬落蕭條鷄犬稀。黃昏憇息一茅屋。主翁姓名崔鐵文。夫婦同居皆白髮。年老貧窮無子孫。明知不遠顚溝壑。明松饗我一笥果。赬虬卵與靑皮菽。自言生長此村中。目見太平時日月。風淳俗美耕鑿安。塵淸四海狼烟熄。那知將老遭亂離。蕩盡家財竄巖穴。如今縱得返鄕土。十死餘生難更活。况復年年徭賦煩。吏胥日日催科急。催科雖急筋力衰。翁姑營家有何物。賓來陋幕待無計。但願身安宿溫突。怡然就寢夢寐甘。喚起聲中䆫已白。平明騎馬出林外。南陌東阡晩稻熟。松峴逾來過松岡。擡看胡爲令我慼。平生知己河故人。構齋蒔梅此棲息。翛然襟韻逈出塵。皎如玉樹風前立。何幸吾生托末契。自期陳雷膠裏漆。勸我誅茅斵南崖。將使欄楹壓蛟窟。巖棲相對互來往。有似溫生洛南北。佳期未遂事已訛。落日山陽空躑躅。遺墟寥落墻砌頹。一區風烟屬樵牧。靜言思之傷我心。惟有長江流不歇。流不歇兮渡須臾。瞻望査亭載馳疾。柴扉剝落卧不關。知是迂儒生理拙。兒孫拾栗見我至。爭來挽衣誰嗔喝。室中雖無酒一樽。案上便有書千帙。開卷高聲讀一遍。如病得蘇心快豁。千年謨訓載昭昭。萬古興亡看歷歷。此行不可無一語。聊命尖奴記顚末。</text>
<title>記所見長篇</title>,<text>萬曆庚申三月暮。浮査野老騎驢出。先登方丈訪隱淪。又八賢山叩石室。行過桐林詠思舊。桐林古有崔君宅。崔君乃是吾故人。舜欽其名字汝一。貧居縱乏朝夕資。養親常看甘旨足。聯襟蕭寺對黃卷。懸髮明燈恒兀兀。今來往事杳如鴻。倀倀孤形等遼鶴。三君云是晉鄕一。凛凜高義秋天薄。尋眞同御欵段行。澗水交流鳴㶁㶁。山花落盡山鳥啼。只有千層紅躑躅。揮鞭朗吟野興狂。忽見禪宮高嶢屼。胡僧六七乂手迎。巾白衣緇無舊識。東溪石面舊蹟存。觀瀾臺字蒼笞刻。勝跡還爲水伯怒。狂瀾觸劈溪心矗。徘徊石盤弄潺湲。繼以綠酒三杯酌。僧言山寺無別味。肴以園蔬與山蕨。俄然碧樹暝色生。促返松䆫倚松榻。夜深靜卧百念灰。向晦方知入宴息。籧籧夢覺曉鍾動。樓頭缺月窺䆫隙。精神灑灑塵慮斷。入定閒僧共寥寂。杲杲日出未欠起。身靜心閒誰我若。嗟嗟此行非偶然。回首人間塵幾尺。他年如得續玆遊。寄語三君須記憶。</text>
<title>遊仙辭。贈趙鳳岡。</title>,<text>龍不必在深淵。斗水可以潛其鱗。虎不必在深山。叢薄猶能隱其身。仙人不必在三山。塵間尙可頤精神。君居鳳岡我浮査。咫尺相望爲芳隣。神遊物外任蕭灑。汗漫作伴喬松親。今來牙刹又同遊。靑牛行色伊溪濱。松䆫晝永午睡足。枕上剩作羲皇民。丁丁一局鬪雌雄。却忘世事浮雲新。床頭又有謫仙詩。麗句吟來能養眞。君乎君乎聽我歌。何必躡方壺友子眞。然後方可謂之神仙人。</text>
<title>逢君話君歌一闋。贈送李提督 三省 赴重試之行。</title>,<text>逢君矗石樓。十年前亂離中舊面目。話君四敎堂。河汾上文中子。湖學裏胡安定奮事業。菁莪化洽靑衿徒。文行忠信中彀率。堂階立馬繫浮査。浮査主人。待以三杯薄酒一盂鷄黍心內恧。如今又向漢北行。期上龍門三級上又一級。關河千里愼行李。行路難行澁如棘。今余送子。贐之以先聖六字符。言忠信行薦敬也無他說。知君平日慥慥行。黃卷遺言已佩服。終能排紫闥入靑雲。九萬雲程趍步闊。狂歌一曲。代送渭城一杯酒。大丈夫淚何須灑離別。好歸去好歸來。秋風江上一樽酒。携手共行樂。</text>
<title>遊頭流山詩 幷序○癸亥</title>,<text>世稱病之難醫者謂之癖。故人之嗜之過於中者。亦謂之癖。是以。杜氏有左傳癖。鄧公有好馬癖。余謂余之遊覽。其殆謂之癖乎。余之齒今至七十有八歲則可謂老矣。人老則不能升高也歷險也者。脚力衰矣。氣力疲矣。而猶不自揣也。猶不自止也。强與年少輩作隊隨行。或扶之。或負之。登覽億萬丈高峯然後已。其爲癖爲如何哉。余之癖如是也。故少時。遊京師登白雲臺 三角山中角。路絶難升處。 中年。遊中原登鷄足山。在忠洲。寺有牛庵。 臨老。過東海沿邊六邑 寧海，盈德，淸河，興海，延日，長鬐。 遊觀焉。如東都。登鳳凰臺。訪鮑石亭。月城，鷄林之跡。亦皆搜剔而尋向焉。至以近者言之。則入紅流洞者再。入靑鶴洞者五。入神興洞者三。入白雲洞者一。今又登覽頭流山上上峯。則此老遊覽之癖。抵死難醫。堪可笑也。於是作遊山詩一章。凡八十六句。詩曰。效歐陽公廬山高體。用韓昌黎南山詩語法。						頭流之山。高不知幾千萬仞兮。截然屹立乎南極。東有辰韓之舊都。西有百濟之故國。北望五雲中。中有蓬萊之宮闕。分宅占丁戊。後白岳前木覔。美人兮美人兮。不知爲朝雲爲暮雨。使我思之心惻惻。下壓乎后土。上薄乎穹蒼。獨秀乎雲表者。乃是天王峯之突屼。擁乾竇撑西日。崔嵬而對立者。亦有般若峯之崒嵂。湖南之瑞石月出。江右之伽倻闍崛。低頭而屈伏。無異乎臣妾。金鰲在昆山。卧龍蟠泗南。錦山峙花田防禦界晉咸者。等加泰山之於丘垤。或靡然東注。或偃然北首者。安陰之德裕。聞慶之主屹。或似龜圻兆。或若卦分繇而纍纍然巘巘然參參然煥煥然。不可得以名焉者。衆山之環拱于玆山。而分列乎東西南北。吾儕結約洗心亭。同行數子憁是豪。而特秋風忽起凌雲思。手持靑藜足芒屩。堂堂趙瑩然。身長九尺兮儀容仡仡。斷斷金汝輝。琅琅乎𤨿𤨿乎山立而玉色。曹家兩少年。抱奇才多淸趣。鳳之雛蘭之茁。鎤也隨杖屨。云是家豚犬末。隣僧又有彦海名。招爲前導飛杖錫。聯裾作隊泝淸流。璆璧鏗然走白石。公田村外日將西。薩川堂前月已白。鞭驢急投黃店中。覆以橡皮扉以竹山。家室少衆難容。分占便宜宿溫突。夜半翁忽痛河魚。瀉痢如流如廁數。朝來擡看氣薾然。似有命物兒猜我尋山窟。翁年縱衰志不衰。嚥以白粥安我輪囷之腹。朝哺蔬糲氣如常。肎以微恙行還輟。因與諸君向前路。伽葉麻田地名曰。捨馬携杖始登登。雲林蔽天兮苔石錯落。有人呼號久乃至。陳君汝明追而及。黃眉靑眼許同遊。風懷亦可謂不俗。攀緣石磴寸寸進。脚顫息急生偪塞。同行有一奴。仙僕其名多膂力。挽我背負之。不憚險易能超越。有人束火來照之。黃昏走入法界刹。將身已置冣高處。快若乘風向寥廓。頤神安寢塵念灰。俯視人間等蠓蠛。淸晨夢罷待朝起。手闢東䆫看日出。東方漸入紅錦中。火輪輾上滄溟角。六合淸朗玉燭明。物像森羅千萬億。江流爲帶束諸山。何地是秦楚。何地是吳越。玆地絶翔走。但見蒼松碧檜雜丹楓間翠柏。東蹲世尊峯。石角如人立。西峙文昌臺。孤雲遺舊跡。人言石刻有仙筆。路險境絶無由覿。堂中有何物。西南壁下坐石佛。便有無窮求福人。脫冠攢手拜僕僕。遠近男女老少贏糧齎帛。綿綿焉延延焉。前來者下。後來者上。盈庭塡路無時絶。甚矣惑世誣民之說。能使愚氓競陷溺。天王峯上又有聖母祠。俗傳高麗太祖母。死而爲神此焉託。或云釋迦之所誕摩倻夫人。來坐神山自西域。荒唐衆說何足信。但見塑像塗粉施丹衣錦帛。何人倡此無稽語。擧世波奔恣淫瀆。嗟哉汚俗難滌去。噫乎舊染難變革。昔有浮屠天演者排門突入。撞碎神軀投絶壁。吾儒只守敬而遠之之訓。不爲謟不爲䙝。閒笻隨處任遨遊。遍踏名區無局束。東望牙山靑未了。知是吾家在其麓。浮査伴鷗寄幽棲。一瓢生涯萬卷榻。生逢聖世爲棄物。在澗之薖矢不告。今來閒放物表遊。世事紛紛一隍鹿。蒼茫烟海浩渺外。誰令染齒爲窟穴。連年信使縱相通。時時來肆蠭蠆毒。龍蛇亂離那忍道。三京失守兮廟社幾顚覆。搜山賊鋒遍玆山。殺人如麻兮腥血汚草木。何幸如今聖化覃被乎四裔。海不揚波兮民物安耕鑿。吾儕得遊山水間。一一無非由聖澤。身高天不遠。頭上星辰手可摘。步闊意何長。萬里山河輸一矚。玆山得名有三稱。頭流智異方丈載古籍。頭流山逈暮雲低。李仁老詩尋靑鶴。智異山高萬丈靑。圃隱先生贈雲枘。方仗山在帶方南。杜草堂詩中說。玆山神異自古傳。知是千秋名不滅。况乎東海中三神山。方丈居其一。儲祥産異無絶時。山上多生不死藥。秦皇漢武求之而不得者。此日輸吾雙蠟屐。左挹洪厓右浮丘。儘是神仙中骨格。餐霞步步拾瑤草。回瞰人間塵霧合。仙遊旣了返飈輪。飄飄乎身世。灑灑乎精神。浩浩然如有得。吾不知夫子之登泰山登東山。程子之藍輿三日。晦翁之雪中南嶽。亦如今日之豁心目。又不知張騫之乘槎。劉安之雞犬。王喬之控鶴。孰如吾儕今日之恣遊樂。古今人同不同未可知。只與造物者爲徒而逍遙乎山川之阿。放曠乎人間之世。無所拘而無所縶。勝事不可忘。歸來記遺躅。年是昭陽大淵獻。月乃楓丹菊花節。書於敬義西翼室。日則靑龍旁死魄。</text>
<title>舠樵辭</title>,<text>江湖有一翁。學焉而不適於時。十年操瑟兮。兩鬢華髮風蕭蕭。耕也而不逢於年。甁無儲粟兮。一瓢顔巷日空高。休休焉無營無思。對黃卷而囂囂。妻慍有語曰。炊無薪。鼎裏之黃粱未熟。突無煙。夜窓之玉樓遍粟。甚矣子之迂也。學孔席之不煖。效墨突之不黔者耶。一寒至此。子何以爲心。子如薪之。請爲子漑彼釜鬵。翁曰諾。於是。倩扁舟挹碧主人。縱一葦煙雨長洲。水光瀲灎。碧玉一片含淸秋。山色葱籠。錦繡千層▦碧流。扣舷而歌之。追蘇仙赤壁之遊。菀爾而笑兮。詠漁父滄浪之謳。漁父詞第一章曰。雪鬢漁翁住浦間。自言居水勝居山。其第九章曰。一自持竿上釣船。世間名利盡悠悠。翁於是。繼其詞。作舠樵之詩。詩曰。瞻彼牙麓。榛楛濟濟。薪之樵之。泛泛其逝。印烘于煁。君子樂愷。君子樂愷。永矢不改。又從而爲濯纓之歌。歌曰。濯纓兮江之潭。採薪兮江之南。坐白石兮藉靑蒻。聽松風兮邀素月。淡忘歸兮日將夕。</text>
<title>和鐄兒病中述懷賦</title>,<text>歲重光之作噩。月攝提之人日。守書巢而嗒然。淡遊神於冲漠。有一孫曰澥永。自南城而來告曰。余今日病矣。寫一賦於仲叔。百四十之成句。入九轉其曲折。命其題曰述懷。詮得病之顚末。余聞言而燐之。求厥藁而技讀。首鄕住之鋪叙。次降生之時月。效靈均之騷法。原名字之攸得。追子美之詠懷。述亂離之辛困。慨魚魯之未辨。悶詩禮之違訓。年燁燁而寢長。業荒嬉而未專。學何爲乎謬戾。病何爲乎纏綿。欵一名之未立。已百計之舛錯。携妻孥而遷徙。西復東兮顚越。十行書之敷陳。千萬懷之排拶。父子情之天出。覽未了而心惻。唯其疾之是憂。夫子諄諄有說。我亦依於前聖。知汝免夫他憂。求良醫於楚南。治汝疾而期瘳。胡不底於康寧。每㱀眉而酸呻。余亦平生多感。叢百憂於一身。今爲汝而歷言。續李翺之幽懷。懷耿耿其曷已。語刺刺其難裁。受一氣於南天。會三元於北極。膺海中之地四。應天上之天一。自孩提而岐嶷。荷嚴慈之顧復。敎無乖於義方。不納邪而式穀。俾遜志而時敏。投明師而問質。㗖苦蔘於槽溪。枕霜石於加村。魚千里而學道。豹一變而成文。齡十三之未撫。松塢史之誦畢。當黃馬之剝月。侍春庭於廬側。依翁體於膝下。覩泣血之慘色。猶恐子之無知。披古文而導迪。燃松明而執筭。達五更而勸督。年未滿於志于。已經傳之學而。齒才及於弱冠。製論賦與策疑。溢浮名於儕輩。馳虛譽於鄕曲。刺史爲之嘉賞。文士爲之嘆服。然稗多而實少。懼工夫之未熟。厭塵臼之喧聒。溘靜棲於仙窟。伴定僧而不眠。于方丈之古刹。穿管榻而孜孜。磨李杵而矹矹。冬夜長兮漫漫。五皷鳴兮明發。曾奚暇於假寐。自不遑於盥櫛。二載秋兮繼往。三冬史兮涉獵。雖立楊之未期。庶面牆之可免。聯羣英而戰藝。參計偕之鄕選。縱可愧於小事。庶親心之載悅。建投足於南宮。觀國光而飮墨。齎落魄之行裝。返故園之秋風。徒定省之久曠。拜北堂而冬烘。又再進而再屈。命耶數耶誰問。縱處困而思亨。孰不知而無悶。嗟荏苒之光陰。愍西日之易昗。泣皐樹而欒欒。攀王柏而慼慼。草土中之六載。春秋迫於而立。瞻一身而孑孑。顧萬事而悠悠。蝢無意於世事。隨漁釣而嬉遊。外形骸而放浪。入狂荒之黨流。然中心之有悔。時反顧而追尤。四五十而無聞。乃昔人之所羞。疾沒世而不稱。亦夫子之攸戒。實迷塗其未遠。盍余遂吾初計。披黃卷而無怠。對靑燈而不輟。勤忍飢而切磋。苦咬菜而磨琢。或泛覽乎史書。或流觀於子集。或聖經之嘉謨。或賢傳之格說。期鑿井以及泉。誓爲山於九仞。文欲追乎游夏。行欲齊乎曾閔。期厚積而薄發。願勿忙於發軔。世皆餙乎葩藻。我獨爲之務實。世皆趍於捷徑。我獨遵夫大路。孰方圓之相周。宜與之以枘鑿。卄餘度之發解。一省試之未捷。朋友譏以玉笛。親故咨其命薄。嗟國運之不幸。値龍蛇之變作。暗腥烟於宇縣。慘生民之糜爛。擲家産而流離。棄鄕土而四散。携妻子而鳥竄。托金陵之西陲。恒載飢而載渴。幾酸辛之飽更。汝十歲之童子。尙善步而能行。觸豹虎之縱橫。免險途之顚蹶。賴天兵之威靈。驅豕蛇而抉滌。天之淸兮地之寧。廟社爲之光復。爰挈家而轉徙。返故鄕之煙月。瞻桑梓而無恙。拜松楸而依舊。傍千竿之脩竹。起數椽之拙搆。爲養子而經營。揭知恩以爲號。汝兄弟之五人。迭環坐乎左右。講典謨之遺訓。談聖賢之法語。晝開卷而相親。夜對牀而共處。不知老之將至。自忘憂而忘食。齒已逾於耳順。尙擧業之未釋。排衆人之咥笑。堅一心而益篤。値黃鷄之秋風。折紅蓮之雙萼。隨二百之羣英。應金榜於丹墀。欝佳氣之葱籠。裊香烟之絲絲。明日月於龍樓。動旗影於鳳池。名父子之高唱。意君臣之交孚。恩祥風其共翺。德和氣之同遊。忘凍梨之衰顔。喜中興之新數。捧白牌而南還。蔟鄕鄰之童叟。縱五兒之欣迎。奈兩激乎悲喜。一小名之雖得。感懷多而歡少。遇桃李之春風。喜鑮兒之克紹。一家中之二載。兩司馬之遄出。謂門庭之慶事。人爭致乎賀札。孝孰大於悅親。樂渢渢於一室。詎萬鐘之及此。擬百歲而無缺。何此歡之不可恃。忽中道而夭折。路失回而垂泣。夏喪明而慟哭。魂一去兮莫招。魄一逝而難復。吳之山兮柳之谷。警馬鬛之新封。自失兒而獨居。懷悒悒兮忡忡。或如狂而如癡。瞻昊天其夢夢。我斷腸之楚猿。汝失行之湘鴈。羌獨處此幽室。閉門窓而長恨。孰揆余之中情。魂迋迋其若亡。筭吾年而屈指。今七旬其有六。庶無思而無慮。付餘齡於閒寂。汝何爲乎抱𧏮。又使我而心疚。然余聞諸古語。人徵病則克壽。苟善調而愼攝。恒戰兢而戒懼。遠三斧於孤樹。洗六塵於靈臺。劑無慾之神丹。作不老之良材。終天年而黃耉。享無疆之遐福。匪我言之無稽。乃治疾之妙藥。汝三復而深思。須服膺而勿失。</text>
<title>次別知賦。贈別金東籬 允安。辛亥</title>,<text>夙余駕蒼龍兮。路左轉於不周。窮八荒兮歷九州。知音者焉是求。遇之子於一揖。信氣味之姱脩。入蘭室以襲薰。醉和春以驅愁。益者損者奚擇。道也義也俱收。聆洋洋兮水之涯。聽峩峩兮山之陬。投木瓜兮報瓊琚。蛇畫足之吾羞。語窮達兮論得喪。龍縶鱗之子憂。泛松江兮暢幽情。句黃白之交抽。陟牙刹兮縱遠眸。滌煩襟於旋流。何當歸之滿把。遡北天而迴輈。路漫漫兮雲浩浩。嶺樹參天兮枝相樛。酌別酒兮詠別章。魂迋迋兮若浮。漢之北兮江之南。摻子祛兮難自由。折寒梅兮贈子歸。倚脩竹兮聊淹留。</text>
<title>挽詞[澗松趙任道]</title>,<text>翰墨當年第一人。才高道屈卧江濱。閒中事業三千卷。靜裏光陰九十春。竹戶荊扉窮亦樂。筆精騷律老彌新。溫醇厚德難重覿。回首佳城涕滿巾。</text>
<title>挽詞[釣隱韓夢參]</title>,<text>牙山煙鎖暮江天。回首浮査思愴然。此老平生期亦大。中年落拓事堪憐。仲長園裏踈篁秀。謝氏庭前寶樹聯。南極一星今已晦。滄洲何處訪儒仙。</text>
<title>挽詞[監察河璿]</title>,<text>嗟吾鄕運衰。自壬辰來甚。木稼又今年。奈何長夜寢。</text>
<title>挽詞[彊齋成好正]</title>,<text>嘉坊冠盖里。隱德有耆英。劍澤三篙漲。金山百丈晶。芝蘭粧澗谷。風月足窓楹。九十齡非短。吾私哭伏生。</text>
<title>挽詞[成好詢]</title>,<text>南州忽失棟樑姿。沈痛眞非爲我私。先輩皆言羅隱恨。後人爭誦衛公詩。德從鄕黨方能試。思入琴書計亦奇。回首劍湖風色暮。江花野鳥捴知悲。</text>
<title>挽詞[佐郞韓夢逸]</title>,<text>聲譽初期耀紫微。命途何料與心違。劉生下第人皆惜。伏子高年世所稀。樂地每存名與敎。淸遊頻作詠而歸。前秋承誨嗟難再。執紼今朝淚滿衣。</text>
<title>挽詞[縣監河性]</title>,<text>漁釣江湖樂自專。百年知己白鷗賢。降年有永知仁得。垂裕無窮驗德延。南極星昬呈異孼。浮査仙去鎖雲煙。自今風詠滄洲上。杖屨從誰更後先。</text>
<title>挽詞[進士鄭達謙]</title>,<text>二星揚彩玉京邊。驚代文章九十年。多識前言仍畜德。獨扶斯道亦希賢。魏瓢濩落終難用。魯泮聲名只達天。木稼呈災何所仰。新阡不覺涕漣漣。</text>
<title>挽詞[金卓立]</title>,<text>厚重和緩性本然。非時麟角奈關天。牧之感泣阿房賦。長統常吟樂志篇。山舘卷中同弟子。江樓心上察魚鳶。災呈木稼鄕亡善。更爲何人慕蟻羶。</text>
<title>挽詞[李崶]</title>,<text>三德人間公自全。始知仁者有天年。林亭自得江湖樂。凈几遊心賢聖傳。萬祝堂前頷未盡。三鱣門下誨無愆。文章藉世爭瞻慕。遠邇徒傷大老仙。</text>
