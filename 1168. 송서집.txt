<title>道淵居齋時唱酬韻 兒時作</title>,<text>朋來尋院日。揖讓春風樓。整坐對方策。澄心開蘊幽。鄕名鄒魯俗。學溯聖賢流。珍重爲詩戒。亹亹勉自修。</text>
<title>自歎 壬辰</title>,<text>身閒方是靜。地僻自無喧。結屋山猶淺。臨書意已遷。老知行世拙。窮難立心堅。坐看浮雲起。此中生萬緣。</text>
<title>立春拈。東坡韻。</title>,<text>歲歲無心春自逈。旋敎白髮若相催。無端志士中宵感。空歎百年鼎鼎來。						暖意還從雪裏廻。自然機氣不容催。方知無處無端緖。此理要須體驗來。</text>
<title>小屋新就。詩久未成。病中漫賦。癸巳</title>,<text>近家亭起小巖頭。晩暮光華此盡收。月下樓臺平列岫。風前歌瑟上懸流。身因養痾心全拙。意懶趍營地轉幽。分外雲霞聊自悅。那堪持此贈君侯。</text>
<title>季父石谷先生八十五歲。詠菊長短合三絶。洗馬校理從曁安谷族兄八十翁皆次之。稀世盛事。謹步以志喜。</title>,<text>何事違紅紫。深秋滿意花。欲言還不辨。笑向淵明家。						抵死幽香香不歇。新詩看復闘淸新。疎灑茅簷塵意絶。悠然心事會相親。						白雲深處饒霜傑。中有主人八十餘。流年空抱靈芝感。孤撥丹爐檢素書。</text>
<title>病不出門久矣。兒報牕外雪深三尺。喜而賦之。</title>,<text>塵土門前病脚慵。書窓家計足三冬。天公一夜還多事。底意人間白玉封。						又						一年花事抵冬圓。翻喜枯陰得氣先。比屋皆封羲上世。一塵不滓鏡中天。平治夷險還無跡。渾化畦畛却有權。在處消融仍雨澤。東皇從復暖風宣。</text>
<title>雪月交朗。壽靜翁書適至。喜而賦之。</title>,<text>歲寒心事轉凌兢。會意山窓雪月增。持照水晶珍重字。翻添光氣抵壺氷。</text>
<title>靜夜山牕。雪月如晝。更賦一絶。</title>,<text>萬里皎如玉燭澄。窮陰還復瑞光騰。何似新詩通造化。定王臺上火輪昇。</text>
<title>敬次季父八十六歲除夕韻</title>,<text>短髮深更守若愚。道心遙自溯軒虞。高歌白雪成孤唱。暖氣新春噓冷厨。占歲靈龜呈小畜。兒輩及從君皆占得小畜。 在陰鳴鶴感中孚。使子姪皆和之故云。 殘編知有忘憂物。一任簞瓢也有無。</text>
<title>由橋新居韻</title>,<text>磵霧連雲護一廬。萬松深處數椽疎。疏渠會看田收秫。近市非要飰有魚。隨意客筇來復去。無心書葉卷仍舒。還憐白首生涯拙。半畒荒園敎婦鋤。</text>
<title>農歌</title>,<text>五月槐川雨初歇。南村北村荷鋤出。野禾靑靑長竟畒。水泥濶濶深沒膝。三三五五相作隊。雨後一聲發長歌。長歌何所思。古來聖賢豪傑歷歷眼前過。不願當世文章伯。不願朱門富貴客。蠅營狗苟世所嗤。雕肝琢腎竟何益。孔孟遑遑無所成。不如沮溺耕而耦。土階熏風俱寂寞。至今傳者擊壤叟。世間是非憂樂都兩忘。耕吾田鑿吾井。日出作日入休。荊扉績火光煜霅。黍隴午饁香蒸浮。往歲大熟前歲熟。一斗直七八葉。新麯釀出黃麥酒。痛飮一椀紅上靨。露腹鼾鼻松風灑。欠伸一歌太平曲。何似名利刺促塲。沒頭埋身不自足。</text>
<title>雨後登高</title>,<text>五月暄風雨後爽。稻葉翻飜麥作浪。解令幽人滌煩鬱。徙倚松臺逈眺望。牛齕靑草仍藉臥。燕蹴黃波更下上。處處烟歇柴門掩。午饁隴頭持相餉。回首日下何處是。朱門亦有此樂享。</text>
<title>讀杜詩。至人生半百不稱意有感。</title>,<text>有酒不飮何。飮酒且高歌。酒不必新豐米雲安麯。歌不必公子行採蓮曲。敎人莫愛東山月。浮雲爲我不暫歇。敎人莫耕南山田。禾熟官吏催科錢。歲拾橡栗風淅淅。借騎蹇驢泥滑滑。艶艶玉頰啼別離。灼灼紅花易摧萎。穉子敲針魚不上。老妻鋤園草更長。</text>
<title>余以正月南遊。二月望。到密之嶺南樓。成友聖發退默奉晨昏來留纔月餘。而又有達之吏李馨發號爲芒鞋子者。携琴而來。頗聰明識文字。其言多慷慨可聽。相與乘月飮酒。戱次板上韻。戊辰恩行時。</title>,<text>特地高樓揷半天。春光擾蕩一樽前。橫浮萬里茫茫外。平壓三湖浩浩邊。月到澄潭空似鏡。雲歸暝樹淡成烟。歌娥滿酌紅醪進。不妨風流倒錦筵。						遙想南樓二月天。我行已再十年前。野仍江濶明沙外。簷與山齊落日邊。漁火欲穿鶯嶺夜。疎鍾橫出鳳巖煙。憑君遠寄寂寥語。多謝風流少一筵。						客船春水坐如天。萬象爭來供眼前。大野平臨山欲盡。高樓橫出地無邊。簷鉤珠箔迎明月。茶煖香爐裊細烟。紅袖無風呈百態。那妨携醉倒樽筵。</text>
<title>留別聖發</title>,<text>七月槐川興不盡。春風又上嶺南樓。欲知吾輩好心事。一片江湖淡淡流。</text>
<title>贈李馨發</title>,<text>知君江海客。白首動高歌。千里南樓月。相逢意若何。</text>
<title>登高望海印寺</title>,<text>紅是溪流碧是巒。至今爭道別人間。孤雲去後雲猶在。籠鎖伽倻處處山。</text>
<title>望武陵橋</title>,<text>雲間指點武陵巒。遊筇憶曾一往還。太古深山仍闢路。居人不復避塵寰。歲戊午一過。故第二句及之。</text>
<title>歸路訪成友克兼。謾題一絶以贈。</title>,<text>洛社風流一夢疎。南州來訪故人居。君今更向西城去。思樂橋前步日餘。</text>
<title>到龍淵寺。贈聖潭上人。</title>,<text>二月東風信馬行。危樓來坐梵鍾聲。會心幸有高僧在。竟夜閒談耳欲淸。</text>
<title>南遊</title>,<text>日日春風信馬蹄。逢人不復問東西。偶從梅閣花同賞。時臥雲樓露欲低。敵手逢碁輸更着。寬心惟酒醉仍携。朝來却占宵中夢。平否親堂苦不齊。</text>
<title>道中卽事</title>,<text>遊子日何去。東風二月天。曉鍾蕭寺雨。孤帆合江烟。下馬先看廐。出門却問錢。</text>
<title>自嘲</title>,<text>行行日日重行行。何事南遊又北征。誠驗主人眉舒蹙。喜看僮僕色和平。馬驕春陌花無意。鷹搏雲霄雉有情。堪笑功名皆若許。一心還愧此營營。</text>
<title>十月旣望。同李愼可 秉遠，鄭叔顒 象觀 兩友。登江都燕尾亭觀月。</title>,<text>落日西風燕尾斜。海山名勝一亭奢。重重遠勢濃如畫。滚滚地形裂若丫。背面樓臺皆粉堞。沿流村落半漁歌。天敎是夜兼二客。月色黃泥較更多。</text>
<title>參星壇</title>,<text>羊膓百折力躋攀。極處方知不屬山。大界三千都水國。中天尺五有星壇。鵬圖滄海長風翼。人坐蓬萊白日翰。始信胸襟隨地濶。向來埋沒太無端。</text>
<title>以寬堂。次留相 洪義浩 韻。</title>,<text>芬芳末席襲馨蘭。永夜笙歌盡意歡。粉堞千年山表裏。蒼烟萬里海闌干。風來古渡潮聲咽。月入歸船客夢寒。慟哭北門眦欲裂。那堪此日恣遊觀。先祖忠烈公。殉節於北門外。故感而及之。</text>
<title>剪燈寺敬次牧隱先生韻</title>,<text>海山孤峙海天淸。人去三郞有古城。茶罷僧爐詩有令。樽傾官廨客關情。多年石室雲常護。當面鑑湖月欲生。前去星壇催馬政。曉鍾驚起夢中聲。</text>
<title>昇天浦泛月</title>,<text>湖海風流分外奢。舊緣端宿廣寒槎。遠濃烟峀浮光活。橫放風潮去意賖。多病馬卿癡倚棹。吟詩綺季強斟茶。逢人欲說還多事。塵世應無此樂加。時余病眩。叔顒吟詩不成。數呼冷茶。綺季叔顒號也。</text>
<title>大興山城</title>,<text>天敎重圻護仙岡。十里煙霞繞粉墻。跏趺老釋頭頭並。尖出䯻鬟面面粧。巉巖歷盡神方疲。忽漫相逢意欲狂。歸臥上方淸入夢。一聲寒鐸曉雲蒼。</text>
<title>朴淵瀑㳍</title>,<text>盡日泛槎亭。無言聽瀑聲。從知世上物。有實方稱名。						一聲霹靂傾銀漢。萬朶芙蓉揷玉簪。笑道金剛十二勝。至今謾說海中沉。</text>
<title>訪李友聖房 儒商 於天安縣子午谷。將別和贈。</title>,<text>白雲山下宿。朝朝發新醅。此間君獨在。知怕俗人來。						主人迎客笑。山家酒初醅。床前留小酌。爲待故人來。</text>
<title>行到洛陽南樓下。別二友。馬上口占。</title>,<text>滾滚麈中事。百年少勝流。偶從文酒友。遂得海山遊。此事眞吾願。明朝奈爾愁。南樓空悵望。嶺上暮雲留。</text>
<title>挽三從姪聖師 必文</title>,<text>促促復促促。人生百年那復續。嗟爾五十光陰瞥。一息欲說平生還沾臆。六歲能屬文。出語驚一羣。十三學爲賦。十五游塲屋。太守刺史紛嘖舌。汗流鉅工走且伏。湖樓春日煖簾高。紅妓憑欄翻一曲。風影變化爭逐捕。騰上虛空跨駬騄。一出驚鄕邑。再出驚城國。鄕國大小無不可。學語小兒知姓名。李廣不封緣數奇。同學少年多肥輕。一聲九𦤎天邈邈。幽谷寒蘭空自香。嗟吾十駕曾何及。同庚猶是丈人行。均飯跨竹相肩比。弄墨操觚與唯諾。愧令糠粃能居先。誰道如君今落魄。十日功名堪足誇。衰叔淸氣養已多。文嫌陳陋繩平削。書貴瘦勁玉嵯峨。學詩不數黃蘇輩。開元只有兩三家。風雅古調南山什。使人無端氣不平。茫茫此世難諶理。瓊樓謾說舍人名。嗚呼我歌歌欲咽。寂寞空山處士㫌。</text>
<title>挽柳仲虎 炳文</title>,<text>龍山深復深。無言獨抱道。彼哉夸毗子。徒然口吻燥。問爾何所事。東巖有遺藁。傍有賢季方。日夕與相討。俯拾羣言緖。上之窮羲皡。汪汪誰淸濁。末派空文藻。斯文久寂寞。吾黨有一老。嗟哉今不見。使我心曲懊。忽漫經過地。孤墳已秋草。公之圽。橒有象三之制。不敢一言以送之。今行。適過公墓下。感而追題。</text>
<title>挽柳士用</title>,<text>白日陰陰雨雪霏。故山啼送不如歸。那意年前嬴博路。新魂更逐舊魂飛。						長者風儀那復見。故人情懷不堪栽。可憐妻子迎門慟。報道喪車自遠來。</text>
<title>次族孫舜如 岱重 新居韻</title>,<text>歲寒心事兩無違。石白松蒼晩掩扉。水暖魚游芳草渚。山深秋老碧蘿衣。垂竿盡日風猶惡。煖酒爲春雪更飛。却怪西湖爭渡意。眉端還復見依依。主人方與村秀才課十日。故引天津競渡以諷之。</text>
<title>挽三山柳公 正源○遷葬時</title>,<text>山南星斗久收彩。藉甚聲光在後曹。河洛千年靈窟秘。風雲三晝法筵高。靜嘿操心非色相。舂容華國盡粃糟。憐我晩生違丈席。摳衣恨不聽絲毛。						緬憶元陵歲在卯。五雲日下繞丹墀。吾鄕爭道文明最。中國皆知矜式爲。化推家政駒含草。恩頌山氓叟貢芝。百年薦馬那能識。薄贄替將數句詩。</text>
<title>安先達允直甫。帶恩歷訪。誦其聞喜詩。要余次之。累辭不獲。</title>,<text>汗血當年足未離。已知長道踏權奇。靜中觀玩方爲樂。分外升沉自有時。喫着還非一生事。暖寒曾不別人知。崢嶸世道干吾甚。莫把眞心與物移。</text>
<title>挽李公 漢籌</title>,<text>滄厓一曲勢崢嶸。公去公來也重輕。公中年。搬移捿屑于東西。駄病歸。考終于此。 文藻江山巋古宅。忠賢家世藹餘聲。行如流水財能散。窮到簞瓢悔不萌。長德鄕隣那復見。杜陵春日暮煙橫。						經綸少日未曾疎。哭鯉由來萬念虛。傳家孝友人爭道。赫世簪纓我不居。孤山雪壓咬無菜。春水潭深釣有魚。種德百年應有慶。芝蘭况復滿庭除。</text>
<title>挽權公 載德</title>,<text>叔季難人物。古家有老成。冲襟恢町域。浮議鎭崢嶸。逆境安如命。芬華淡不營。靑山埋厚德。白首悵餘生。						三溪春日鳥嚶嚶。話到深更月正明。重到如今人不見。蹇驢斜日逗巖亭。</text>
<title>挽權公 洛度</title>,<text>寒天落落散疎星。人道靑巖有魯靈。心上渭涇生造次。眉端湖海見崢嶸。蓬桑少日男兒志。詩酒殘年達者情。秋雨可憐文藻宅。芝荷寂寂暗浮馨。</text>
<title>高世村</title>,<text>汲井誰家女。出自高世村。背面春風立。不共俗人言。</text>
<title>江臨臺</title>,<text>春水平如掌。山光靜不流。呼船船不至。間坐白鷗洲。</text>
<title>乘月步梧里嶺</title>,<text>路過峯要曲。人行樹影中。夜深村不記。繅火出林叢。</text>
<title>到梧里。主人出迎。</title>,<text>人語喧初聞。村容近漸開。忽驚茆屋裏。傳道客方來。</text>
<title>與趙晦伯 近復 夜話</title>,<text>踏來山月白。相坐夜燈靑。意到還無語。盃行且莫停。高歌春有雪。疎髮曉看星。憐爾凌霄翤。那當萬里溟。</text>
<title>石磵</title>,<text>十里琴玉響。觸石生曲折。不有尋山行。那知此奇絶。</text>
<title>入洞</title>,<text>谷谷經行處。烟霞步襪生。村深眠午犬。松末見懸鼪。石覆經冬雪。溪喧盡日笙。自然機事絶。啼鳥兩三聲。</text>
<title>奉佛庵東臺</title>,<text>高臺橫出小庵東。於此遊人興不窮。背日鳥過疎雨外。倚雲人在夕陽中。全身渾與烟霞濕。浮世還應草木同。春到上房人不見。佛心猶有佛燈紅。</text>
<title>一字峯。次趙奎應 星復 韻。二首</title>,<text>高頂擺開一字顔。石磴容我寸躋攀。蒼浮納納天仍海。晴亂重重地盡山。樹老千年承曉旭。巖圍三面可重關。此身已覺離塵世。一任浮雲自往還。						道眼千秋秖孔顔。高風今日若爲攀。四海登臨頭有日。三盃痛飮脚無山。行看水流如有意。坐聽禽語自相關。所嗟不及寒梅信。只憑南天書一還。</text>
<title>月麓書社。又次梅閈。</title>,<text>詞壘百年並劉曹。爲君壓倒強揮毫。思因久廢嫌艱澁。意到相深絶粉膏。三夜盃盤人盡醉。四筵蒲博我爭高。拓窓還有松間月。不盡山光落晩濤。</text>
<title>觀日出</title>,<text>東海何蒼蒼。蒼蒼出日邊。日出輪如盤。年年儀中天。</text>
<title>白雲洞。敬次朱子白鹿講會韻。</title>,<text>院故愼齋周爺建也。我退陶夫子實修潤之。凡試設裁定。一依白鹿䂓。選諸生四時齋居。中廢不講。間光津成丈 彦根謀鄕之人士以復之。病力窘無以供四時之廩。每以冬月居之。隨其課課之。盖存羊義也。橒從諸君子後。忝主是席。顧猥陋無以擧似。拈出朱子同安滄洲學諭玉山講義。讀訖講中庸。凡十三日而罷。有講錄。及歸。與諸君敬次白鹿韻以寓感。						光風臺下水千年。看取源頭混混泉。陶老遺芬今此地。晦翁餘日有殘編。渙然不是居然得。妙處還從樂處傳。老去方知尤悔積。風埃少日學騰騫。						跋盡書燈夜抵年。虛窓通曉受鳴泉。山中芝老空題壁。霧裏花生細檢編。遙想寒烟依舊鎖。漫敎霽月至今傳。宮墻日暮吾安仰。惟有高山永不騫。</text>
<title>敬次退陶先生板上韻</title>,<text>文敎何年此地興。要將階級說層層。洋洋道理淵魚是。井井規模白鹿曾。畫裏溪山俱醞藉。塵中日月自奔騰。分明雨解春消息。萬壑全無一夜氷。						歲暮人間百感興。枉敎塵事日生層。緣他志業全無賴。悔此身心着未曾。古意泠泠流水在。浮光晶晶白雲騰。箇中還有眞消息。却把餘生寄薄氷。</text>
<title>雨中次李學源 家淳 昔年講會韻</title>,<text>百年歌頌有遺音。趁曉淸齋到夕陰。溪深路阻蒼葭想。雪暖春回古木心。坐間樽酒看衰髮。天末孤雲起遠林。怊悵霞翁留後約。萬山花發武夷深。</text>
<title>光風臺。次徐顯之 升烈 韻。</title>,<text>九曲溪流滾滚來。絃歌聲裏有孤臺。惆悵前塵渾謾思。白雲山色繞深盃。</text>
<title>翠寒臺。又次顯之韻。</title>,<text>歲寒吾爾白紛紛。携上孤臺日暮雲。珍重溪巖留寶墨。至今不敢上苔紋。</text>
<title>磻溪。更疊光風韻。</title>,<text>暇日遊筇自去來。沿溪曲曲可亭臺。光風不盡千年想。流水聲中且一杯。</text>
<title>磻溪。留別諸生。</title>,<text>短筇穿雪水東西。不用孤舟是剡溪。珍重明年留勝事。知應春鳥待人啼。</text>
<title>詠歸樓歸路聞蘆笛。率爾口占。</title>,<text>白雪非暮春。何事詠而歸。一聲蘆笛裏。餘興更殘暉。</text>
<title>白雲歸路。約徐幼祥 榦發 會沙川。途中逢黃國材 秀漢 宿石橋。書寄一絶於幼祥。兼柬徐若先 成烈。</title>,<text>步出山門多白雪。一鞭遙指剡溪宿。道中忽逢轂城子。驅驢還向石橋北。</text>
<title>幼祥投寄一絶。戱次。二首</title>,<text>明月旅牕意若何。東溪回首暮雲多。夢裏忽驚流水曲。還慚下俚不成歌。						一別一逢奈爾何。逢時還少別時多。多事人間逢別字。不堪終古有驪歌。</text>
<title>更疊呈國材要和</title>,<text>白雪紛紛奈爾何。百年還復一人多。相逢不覺形骸異。流水高山且一歌。</text>
<title>若先寄贈一律。追次。</title>,<text>尊酒一逢江海生。白雲三夜斗牛傾。風來睡鶴翩翩意。日暖香梅冉冉情。有志如君嗟短髮。無才於我愧虛名。山牕歸臥多明月。淸意遙將一夢行。</text>
<title>追次若先長男再佑冠禮韻</title>,<text>人於萬物幸爲人。天意如今更屬春。軆仁方是爲人道。莫把吾心去作賓。</text>
<title>白雲會中。趙上舍時成。袖其從先祖沙月公自輓韻。要諸人步之。讀之令人有百年風泉之感。忘拙謹次以寓志。</title>,<text>東海人歸歲月翻。無端光氣瀉龍泉。西風不撼壇前樹。閱盡春秋二百年。公丙丁後。謝仕家居。築壇祝天。覬皇運之再造。壇下種松故云。</text>
<title>敬次廣瀨李丈 野淳 輞川律</title>,<text>吾道如今孰嗣興。白雲空復繞層層。重來此地春風暮。經照古人霽月曾。孱生晩寓羹墻慕。名理終歸口舌騰。如賜一言開蘊奧。羣疑不啻渙春氷。右講會						雲物無端感慨興。欲窮千里更高層。花車不至春風晩。藍輿經過是日曾。大地渾爲吾境界。全身忽欲此飛騰。天心自是無畛域。一氣煽流更炭氷。右遊山						斯文尙待百年興。仰止高山更幾層。雲物秖今絃誦魯。風流終古詠歸曾。吾儕未必皆齊得。末路其如衆楚騰。珍重一言尙多愧。聽之還如夏虫氷。右代鄕員</text>
<title>九曲二絶</title>,<text>泠泠玉溪水。觸石皆韻折。百年過化地。瑤絃響不絶。						山不厭高深。水不厭曲折。不有躋攀勞。那知此奇絶。</text>
<title>更疊廣瀨韻</title>,<text>閉戶深山獨臥興。西江何事浪千層。風烟廣瀨前塵感。天地孤亭有號曾。餘日殘編忘寢食。早年名利謝騫騰。懸知夜夜三峯月。秋水精神炯如氷。						秋意牢騷不自興。南山遙望紫霞層。窮廬枯落今如許。大韛陶鎔恨未曾。多謝古銘深囑在。恭承先墨瑞輝騰。更憐瞽矇冥行久。惠我光明炯若氷。公甞手書四齋銘以贈。兼寄先生遺墨二帖。投以眼鏡一部。</text>
<title>國望峰</title>,<text>國望峯連帝座香。飄然居我斗牛傍。飛騰忽若方生翼。寬敞還如穩在房。不盡天光迷的的。浮來海氣入蒼蒼。神淸乍倚西巖宿。滿地烟霞一夢長。小睡石廩下。有夢可異。</text>
<title>石崙菴。敬次先生紫極宮韻以志感。</title>,<text>上山多白雲。下山多苦竹。俛仰無今古。天地指一掬。懷人人不見。悠悠我懷獨。遠遊嗟何及。竟日迷歸宿。往者不可追。來者猶可卜。逝彼東流水。滔滔去不復。游騎常遠出。風車任飜覆。不如且歸家。吾家路應熟。賦也。</text>
<title>再疊</title>,<text>深山多晩花。幽逕有脩竹。天地儂底事。短髮不盈掬。往哲曾有訓。吾道在謹獨。萬里雖云遠。今日明日宿。宿宿自可到。前程不須卜。蘧瑗早知非。顔氏不遠復。莫歎九仞高。且將一簣覆。會看田中秫。日至自成熟。興而賦又比也。</text>
<title>三疊</title>,<text>借問玄都子。何年種此竹。千歲一結實。采之不盈掬。鳳凰飢不食。所好惟此獨。且令渠爲媒。遙指天津宿。織女不可見。爲向君平卜。道遠日已暮。悵然回車復。忽見陽臺上。朝暮雲雨覆。所思非我存。空閨一夢熟。比也。</text>
<title>四疊</title>,<text>天地吾何晩。且看石上竹。托根非其地。生長不滿掬。惟有歲寒節。亭亭雪中獨。笑殺繁華子。逐花林間宿。灼灼那能久。來日未可卜。片片風雪夜。一落知不復。人情自冷暖。天意見栽覆。爲問一夢裏。黃粱熟未熟。比而賦也。</text>
<title>五疊</title>,<text>幽人愛山水。深山多松竹。下有寒溪水。曲曲淸可掬。適意猶放浪。守寂還成獨。徒然萬慮多。竟夜不成宿。此生何能糓。朝朝握粟卜。明日非今日。昨日不復復。所以方寸地。擾擾自翻覆。癖處還爲病。莫敎心路熟。賦也。</text>
<title>六疊</title>,<text>聖訓昭如日。千載炳簡竹。眇然方寸心。握之纔一掬。庸愚皆同得。賢哲豈所獨。嗟哉聖狂分。只將一念卜。朝向歧路走。暮至別處宿。歸來冦滿屋。孤城誰能復。玩冦終自斃。直須巢穴覆。此意極了了。爲之終不熟。賦也。</text>
<title>七疊呈柳耳仲 鼎文 要更和</title>,<text>朝飮木蓮露。夕尋幽逕竹。有美壽靜翁。嘐嘐志可掬。世皆慕芬華。而獨愛幽獨。悠悠千載遠。行藏與誰卜。此行非浪走。山水緣已宿。不關塵中事。日日自來復。兒道前夜雨。桑海倐翻覆。聽之還如裒。怡然讀經熟。賦也。</text>
<title>國望峯。拈韻更賦。</title>,<text>百年如昨日。感此偶然行。廻合溪生曲。躋攀路始平。日月自出沒。天地任縱橫。不盡南山色。悠然望裏生。與退溪先生遊山時。月日相符。故首句及之。</text>
<title>石崙寺。次壽靜韻。</title>,<text>欲賦天台擬石崙。風流今日愧非孫。滿地烟波鷗鷺伏。匀天韶樂鳳凰聞。南望雲濤閒。殘山低麓。若鷗鷺相伏。北有鳳頭巖。 僧炊菰米嫌無鼎。院供殘醪細擧樽。曉報前山多雨意。故留行客不開雲。</text>
<title>敬次先生紫盖峯韻一首</title>,<text>晩花時節勝秋楓。殘馥尙留舊日紅。紫蓋翩翩鸞馭遠。仙童護向五雲中。先生詩。有願從鶴駕飛謁玉皇之語。</text>
<title>敬次國望峰韻一首</title>,<text>披拂烟霞特地尊。五雲深處更天門。天門不見空回首。河漢遙呈一練痕。</text>
<title>敬次喜方瀑韻 二首</title>,<text>浴罷晴川曬縞衣。千秋華鶴不曾飛。蒼厓壁立無今古。想像當年信筆揮。						無限風烟日已斜。欲歸還復弄淸波。重來紅葉嗟無分。慚愧眞緣薄如紗。</text>
<title>喜方寺。同數君子閱貞窩黃公 龍漢 稿。拈集中韻以志感。</title>,<text>淋漓元氣百年初。灑落襟懷戰兢餘。河山落日心猶壯。星斗秋天髮欲疎。小子無端生感慨。古人不見此琴書。今行適自高山至。更看銀河萬丈如。</text>
<title>更拈集中韻賦瀑㳍</title>,<text>仙夢三宵繞一𦤎。上方雲物此逍遨。心隨飛沫還無競。詩到廬山不敢高。天地容他藏邃壑。溪山饒我老蓬蒿。令渠述作還多事。千載何須憶謝陶。</text>
<title>行到巖瀑贈澄師</title>,<text>客子乘興至。巖逕倚雲開。滿山楓葉路。留與列仙來。</text>
<title>族孫聖登 泰重 要我往斗南。時主人適與安子三效古人人名體。篇各未完。歸賦三十餘韻以呈。辛卯</title>,<text>老矣山林放。空谷永歎息。縱無王覇略。可以金石勒。妄自許遠大。何曾數文墨。德業卜商周。道術謝玄默。聖師曠千載。心法正不忒。不爲業何進。朱暉日來逼。鬢毛遂如許。韶顔回不得。早向秀士列。愧曾點龍額。不願要離離。不務光影匿。且畢萬緣業。駕言游方域。四方干我何。不如力牧穡。惟有田豐願。陳陳餘粟食。此計然不諧。孰宰予命極。藜藿甘寧飴。淸高固我職。泉石奮壯圖。衰謝尙餘癖。累石崇爲砌。圭竇固如植。地高柴門逈。江通小磵直。白起雨瀑勢。黃盖雲隴色。有月來何晏。徐徐凝素魄。夜松聽山濤。泠泠弦高激。種竹兒孫盛。烟柳渾如織。梅英布雪魄。桃顔含春液。田田橫塘荷。有若濂翁宅。從此謝萬事。安期生滿百。回顧榮辱塲。還虞翻覆亟。云胡廣交遊。離索靖還寂。林樊須誰子。有懷素相憶。斗南容爾拙。柳下惠我卽。我愛伯季心。耿耿純悃幅。風度尙不歇。相隨何所適。隨會皆眞卛。未逢萌吝嗇。酌酒陳陶樽。寸管寧攄臆。我曹眞可笑。緣何遜古碩。退可修孔範。進可爲王式。陸陸玩歲月。荏冉有何益。服田文弁髦。學杜詩鵠刻。爲謝安子三。徐徐勉自力。歲華元不待。老馬良可惜。</text>
<title>苦霖</title>,<text>三月方憂旱。翻愁五日霖。天心無適莫。人意自俄今。炙麥柴全濕。鋤禾草更淫。夜夜簷聲惱。曉看雲淺深。</text>
<title>少晴 二首</title>,<text>爲文今白首。呼酒且空罌。宿露欹盈樹。餘雲散入楹。兒誇隴禾長。僮築石堤傾。自有閒經濟。悠悠送半生。						幽篁新出莖。細草不知名。病好看書靜。詩多着枕成。山深恒雨意。夜寂自溪聲。知有會心客。匹驢趁晩晴。</text>
<title>喜晴</title>,<text>平原渾積水。天地忽新晴。衣曬經旬濯。麥收半櫱萌。風過禾飜錦。潦淸石奏笙。俄頃皆造化。眉睫喜愁生。</text>
<title>雨後觀磵瀑</title>,<text>偶携藜杖出。行尋小磵坐。濯足仍臥石。白鷺飛向我。</text>
<title>挽黃國材</title>,<text>出門誰與語。斯子又重泉。合下門庭好。閒來志業專。偲偲能友道。淡淡自眞天。怊悵西林恨。留塵杜老編。</text>
<title>柳下令留觀瀑之約。書來告病。悵然賦之。</title>,<text>懷人人不至。飛泉空淅瀝。盈盈一水內。颯颯風雨夕。長卿元多病。白也詩無敵。何當一樽酒。慰此長寂寞。						浮生嗟短髮。天地兩衰翁。物色塵埃外。襟期風雨中。病能乖勝踐。詩自慰空同。坐相飛泉勢。奔流也自雄。</text>
<title>吾友弘農子喜從主人乎遊。不肯顧我寂寞之濱。世情還亦可笑。戱呈柳下翁。</title>,<text>故人有墨子。爲我已放踵。餘從貴客遊。文房爭獻寵。固知兼愛好。可愧趍時勇。此友還如此。世情苦翻▼(雨/之)。可但離索憂。不奈文思湧。此際如肯顧。奚啻雙手奉。玄白何曾擇。大小渾若珙。斯文與有慶。渠豈磨頂恐。吾友一聞之。囅然腹一捧。</text>
<title>贈三從侄稚可 必魯 赴北幕</title>,<text>淸朝學士佐油戎。文武才兼第一流。報曉鷄人辭玉陛。屯雲卒坐譙樓。山過萬二知皆骨。路濶三千直白頭。老管烟霞翁計拙。憑君閑作臥中遊。</text>
<title>贈固城倅穉可</title>,<text>君王憂北闕。太守下南溟。朱紱還非樂。黎民苦未寧。梅殘魯窩宅。花落隱仙亭。坐看山雲出。濛濛雨欲零。</text>
<title>次李愼可晩塢亭會話韻</title>,<text>輕輕白雨繞山飛。小渚波深漾夕輝。光躅百年來晩塢。古家三世有傳衣。繡塍平布秋光合。錦壁橫看雲影歸。天地與君皆短髮。歲寒心事願無違。</text>
<title>挽柳公晦 徽文</title>,<text>行年伯玉化。好古老彭賢。學會博餘約。操能窮處堅。斯文嗟一脉。吾友又重泉。未了人間債。閉門方草玄。</text>
<title>挽金裕憲 稚文</title>,<text>出門誰與話情由。老醜人爭笑且尤。天地如今皆短髮。文章於爾敢齊頭。不知水碧空靑貴。等看銀臺玉署流。憑寄西風和淚語。剩花殘葉不勝秋。</text>
<title>老婦吟</title>,<text>北鄰有老婦。南隣有少娘。老婦嫁未歸。守燭臥空房。日夕復日夕。懷君未敢忘。尙有貞白志。向人不欲詳。少娘不解羞。春語怨琅琅。雙蛾苦不展。額媒减蘭香。緘恨不成聲。凄雨過海棠。自言蘭蕙質。絶世獨芬芳。小桃正夭夭。折之揷我纕。不徒華我佩。恐無公子裳。夜夜勤織作。朝朝成七襄。迨此芳未歇。爲我百兩將。其奈衆女姤。我媒亦不良。菀彼連理樹。枝枝自相當。下枝巢翡翠。上枝棲鳳凰。何此孤飛鸞。哀鳴獨彷徨。而我貌醜拙。不若子之揚。猶此慇懃意。不自比尋常。十三學刀尺。金刀利如霜。剪破澄江色。繡出雙鴛鴦。十六解歌舞。歌舞擅一塲。能令四座客。神魂競悠颺。盤傾眞珠滑。春暖百鳥翔。粲然期一顧。擅屑鋪玉床。不願纏頭子。惟願共糟糠。浮光不相待。年貌日凋喪。經歲又經歲。秋幃不禁凉。東家送新婦。西家還新郞。只怨才容薄。無奈日月忙。却怕傍人知。愁緖結柔膓。時時擲金錢。暗暗祝彼蒼。要將氷泮期。淹速判陰陽。卽不棄賤陋。一夕佳期張。襯侍金蓮燭。爲君結明璫。還應勝少時。老情轉益狂。只愧顔色衰。不堪承恩光。漢宮三千黛。艶艶皆西嬙。却來空閨宿。空閨歲月長。尙恐瓊樓寒。素手抱錦緗。把向秋砧擣。遙夜聽寒螿。爲繡君恩字。段段篋笥藏。老我尙如此。而子年未央。願汝理舊機。願汝理新妝。蘭膏洗垢膩。蓬首日梳瓤。蘋蘩如可採。宜女承筥筐。葑菲如可薦。宜女作羹湯。仙李春方濃。嬋娟滿中堂。他日昭陽裏。與汝共頡頏。舜如才高氣淸。昂昂有雲霄意。連發大小解。不一中。頗鬱鬱不得志。作閨怨以自歎。時年二十五。余閔其進銳而退速也。作此以慰之。亦自譽以自嘲云。</text>
<title>次舜如立春韻</title>,<text>短簷凍雪撲飛花。寒意偏生白屋多。從此東風噓暖律。侯門何羡煖爐家。</text>
<title>次鳳城尹使君 東壽 韻</title>,<text>久病乖候謁。柴門已滿春。幸因居住近。拜獲手書頻。白髮緣憂世。靑山默守眞。誰敎塵事逼。官冗是閒身。</text>
<title>竢德瀑。次遜愚堂洪公 錫 韻。</title>,<text>風雨當年自在身。心胸落落列星辰。光氣祗今如可矚。飛流噴出玉龍鱗。</text>
<title>芍藥一枝。東折爲文殊。文殊之麓。又東走爲二枝。左五老蓮花。右澄月兩巖。栢川洞在五老澄巖間。梨花洞在月巖蓮花間。蓮之北有穿川。皆絶境也。蘓湖子李友際可 秉運 一日過余宿。要一觀。盖余於此山爲主人。而遊歷又嘗四度矣。遂欣然與之往。及歸。賦近古一篇。因賦短長。合六律七絶一以求和。</title>,<text>磊落蘓湖子。秋風意萬疊。讀書破萬卷。浪跡山水業。一日來過由橋宿。主人與爾心期愜。相看意氣增寥廓。不曾談笑資頷頰。白首高歌歌白雪。夜半星斗光曄曄。一手笑指芍藥山。明朝爲君理筇屧。我驅黃犢君騎驢。白雲悠悠共黃葉。日暮山家處處宿。黃鷄濁醪欣相接。民俗醇厖尙千古。四隱山高何岌嶪。古仙一去無消息。古屳村。 水流黃庭雲四敜。黃庭坪。 晩山松栢何矗矗。矗矗直上天根躡。可憐委在空壑裏。廈宜棟樑舟宜楫。崎嶇石逕高復仄。一任牛馬行不䯀。層嶺日斜雲木荒。忽驚奇巖來雙睫。遙望玉笏雙嵯峨。近看月娥擎牙筴。栢川之水流曲曲。曲曲烟霞生襪蹀。夸父削盡白玉堆。環以宮垣雉萬堞。有山頭頭渾玉䯻。有水舂舂珠沫跕。五老望如天上坐。那當羽翰揷兩脅。嗟我重來非故我。恨不人間飛仙挾。但願采采金剛草。拜祝吾君萬萬莢。盡日驅車車不疾。滿眼梨花拂鞍䩞。衆香不動風花撲。色色分明彩線緁。笑殺何處繁華陌。朝朝暮暮閙蜂蝶。多事化工從心欲。百八頭陀頂光燁。堪愧風塵形役久。幾年虛勞白髮鑷。安得住我瓊瑤窟。拾取雲霞滿衣衱。不然爲我繫羲輪。盡意遊歷不辭苶。最中穿川爲傑者。僕夫催我暮津涉。滔滔長江鳴汩㶁。奔流勢如風雷捷。東走千里嫌一曲。撞到急處生怒輒。遂令六丁動神斧。兼敎巨靈揮長鍱。河伯風威一何壯。指揮神龍若臣妾。居然穿出一竇呀。鐵厓石筩容易摺。虹梁一朝窮崇起。然後風霆特地怗。上懸飛瀑星河倒。下成滙澤風氣歙。天下藉甚龍門大。奇絶還須爭萬劫。令人可望不可覩。觀者𢥠然神氣懾。客子拄杖立。不敢動一䠟。而我凡幾度。一番還喫一番怯。嗚呼至此觀盡矣。九成韶樂律已協。所嗟愧乏顧陸才。不得移來屛間千萬帖。</text>
<title>登晩嶺望月巖。欣然叫奇。</title>,<text>廣漢宮娥雙拱手。燒香擎出玉芙蓉。飛煙散入蓬萊去。現化人間點點峯。</text>
<title>新城</title>,<text>驅牛牛不進。斜日到新城。萬疊方愁絶。雙眸忽喜明。平原繞黍粟。幽谷産芝苓。最好三巖秀。橫成品字形。</text>
<title>栢川洞</title>,<text>入峽如門鎖。緣溪路轉寬。山開白玉堞。秋老黃金灘。滿袖烟霞重。深林日月寒。有仙知不遠。惆悵暮雲端。</text>
<title>梨花洞</title>,<text>山盡香城水盡瑰。白頭還愧上浮埃。明珠噴出龍孫戱。綵線縫成帝女猜。多事天生饒恠石。有心人過坐高臺。行行歷盡烟霞窟。牛背渾忘落照來。</text>
<title>石浦</title>,<text>山來工字水之廻。峽裏居然野色開。古宅空傳一歌曲。江左翁甞居之。有石浦歌。 平田合置萬家臺。明沙皓皓連襟合。佳氣蒼蒼滿眼猜。氣結千年終不秘。地靈留待主人來。</text>
<title>自石浦至穿川</title>,<text>遲遲十里路。盡日一筇閒。石色渾如雪。秋聲盡在山。雲歸半壑外。人去十洲間。愧乏餐霞術。百年負大還。</text>
<title>穿川</title>,<text>滚滾長江水。奔流勢欲飜。直來無鐵壁。穿去奄虹門。天地吾遊壯。魚龍爾宅尊。幾人經過處。於此惱詩魂。</text>
<title>穿川吟</title>,<text>藉甚龍門萬口雷。斧痕猶待禹功開。形容到此無言妙。傳與心神水自廻。</text>
<title>冬至</title>,<text>重泉消息一聲雷。百蟄還從此夜開。秋占田家三臘雪。春傳香閤五更梅。知今七日爭來復。到此羣陰不敢猜。天意分明無改易。先從圃藥試栽培。</text>
<title>拈韻賦雪</title>,<text>眼花爭撲雪花猜。大地盈盈一色埋。粧點樓臺飜有態。挾持風雨却成霾。也知虛境終歸幻。休道窮陰久不排。會看明朝升瑞旭。無勞童僕掃庭階。</text>
<title>伏聞春宮疹候平復。喜次聖登韻。</title>,<text>溢海祥光繞玉除。天心來復一陽初。堂深建極歡䨓動。閤靜宜春煖日舒。藥院旋收三夜直。宮筵竚講十圖書。窮廬尙切延頸祝。遙倚斗南學曳裾。</text>
<title>晦翁壽母韻。次呈聖登壽母生朝。</title>,<text>百福人家摠爾歸。滿堂和氣繞重幃。棣花濃作千年酒。緋玉繡成五彩衣。賢母也能具德美。大兒不是愛輕肥。多君志業同征邁。無忝爾生是所希。						春心要見雪中歸。細引和風不動幃。而我偏深莪蓼感。羡君雙舞老萊衣。羞將短什當歌誦。爲賀長年享煖肥。餘慶方來全未艾。人間可但七旬希。</text>
<title>挽李掌憲 奎鎭</title>,<text>自在布衣應宸製。奎章仙佩後先鳴。鵬圖久擬三千路。龍額曾題第一名。哭送人間埋宋玉。抱來天上賀徐卿。嗟余晩進頭猶白。涕說當年語不明。</text>
<title>除夕</title>,<text>百年還此日。天地軼浮埃。綠樹多依舊。靑牛去不廻。萬緣隨起滅。千載獨徘徊。白髮成何事。無端歲一杯。						曉鷄聲中一年失。天地還爲此夜催。兒曹不知今歲去。只道明朝新歲來。</text>
<title>元夕</title>,<text>壯志居然一禿翁。不須龜筮問窮通。蒼蒼歲色鷄聲曉。淡淡雲光角占豐。白首空懷千載上。靑春已過百忙中。家人強進屠蘇酌。潑面濃潮盡意紅。</text>
<title>立春</title>,<text>今年春似去年春。去年人作今年人。不恨年年人盡老。但恨年年業未新。</text>
<title>人日和杜</title>,<text>何日非人日。年年獨此時。春到鷄先識。風暄雪不遲。乾坤酒後大。鬢髮鏡中悲。容易窮陽線。邇來添幾絲。</text>
<title>元五。次斜川韻呈聖登，舜如。</title>,<text>少年如昨日。風埃不曾休。所嗟百年客。天地寄暫遊。莫言浮世狹。出門皆勝流。飄飄雲間鶴。泛泛水中鷗。更有倦飛翮。翩然返古邱。陶令不可見。微爾誰與儔。爲趁斜川會。一杯千古酬。自我還乖閼。圓缺君知不。明日知今日。無勞抱離憂。請君停白雪。求和和能求。</text>
<title>先亭卽事</title>,<text>百年桑梓地。分水自成居。巖古仍軒外。山晴卽雨餘。興來時喚酒。睡罷更看書。却愛林風晩。披襟倚碧虛。</text>
<title>拈韻賦蟬</title>,<text>塵中初化羽。木末更離羣。剩吸淸晨露。閒吟半霽雲。自能隨處響。偏愛靜中聞。會到霜秋晩。不禁更憶君。</text>
<title>七月六日雨。拈韻賦之。</title>,<text>巢鳩穴蟻占天機。晩雨渾山失翠微。能使高堂蒸暑歇。飜敎行客計程違。妻無宿舂憂荒麥。僮出前畦覓舊衣。病懶至今聊自適。滿庭隨意綠苔肥。</text>
<title>喜晴</title>,<text>晩雷隱隱尙餘聲。雨後風光媚小亭。白落浪花翻出石。圓留荷葉散如星。羣飛鷺翮斜陽刷。高處蟬鳴盡日聽。狼籍弱雲風掃盡。會看新月度虛庭。</text>
<title>拈釰南韻賦白鷺。二首</title>,<text>巢居偏愛傍柴扉。日對翩翩舞羽衣。玉立沙汀明月睡。雪橫晴岫夕陽歸。隔林時看風飄翮。捿樹翻驚兩打圍。最喜秋天雲凈夜。深松閒坐影依依。						半空淸唳度山扉。愛爾前身卽縞衣。羞與野鷄爭稻啄。時兼秋鴈掠蘆歸。迎風戱舞霓裳曲。帶月高翔獵火圍。政爾三淸仙侶在。人間何事苦相依。</text>
<title>七月旣望夜。以擊空明溯流光。分韻賦各軆。得擊字。</title>,<text>露華洗天天似水。天意今宵秋浪籍。俄然玉輪轉雲脚。影射明河光漂澼。幽人對此不能眠。今夕何夕蘓子夕。北社南鄰爭相速。醉放高歌歌轉激。坐中吹簫者誰子。瀏湸一聲響空碧。弄指隱約孤舟泣。倚歌撓曳蘭槳擊。中調忽惹千秋感。寒風瑟瑟古江荻。此恨分明有誰知。古人卽今不可覿。恨不身生千載上。恨不身有凌霄翮。千歲上與子瞻友。凌霄翮絶吳江逖。聲聲半夜凄更高。響落秋天語歷歷。遂令四座增歎息。剛恨風流太孤寂。聊知夢想徙勞爾。今人不必古人跡。有魚何必魚細鱗。有江何必江赤壁。年年不盡今宵月。濁酒短歌堪自適。所愧不如坡老筆。輸與騷壇萬古敵。</text>
<title>次李伯黃 漢中 韻 二首</title>,<text>百年今猶古。一笑子亦吾。不有李伯黃。明月此夜孤。						刺促麈中事。百年一夜稀。有酒君且飮。聖賢不須悲。</text>
<title>權德叟 基度。吾文學友也。其才高。其志潔。性拙直。與世少容多忤。而與余最相得也。少日業十日藝。爲流輩最。余固歎其超然不可馳逐。而中年忽謝之。晩結屋于華庄山下。杜門靜坐。日繞圍灌圃間。輒曳杖阡陌。嘯傲以自適。韻味蕭然可愛。其甲日。子若姪設小酌以壽之。非其志也。余憐其老白首無成。且閔其貧無以爲禮。是日適大雨雪。遂戱題三絶以賀之。</title>,<text>前身爾是玉京臣。六十人間白屋貧。天公會事今宵發。噓送君家滿座春。						仙娥擣盡瓊瑤屑。一日翻成白玉堆。煎出丹爐文武火。團團靈液和君杯。						容易春光一夕廻。瓊花爛熳爲誰栽。爭看子弟頭頭揷。獻舞庭前繞百回。</text>
<title>趙友奎應。有事洛陽。閱數月始返。病中偶得一絶。兼呈古意一首。</title>,<text>雲去天容定。雪暖春意多。故人京國返。消息近如何。						鬱鬱千尺松。冉冉一樹梅。至人抱大道。遺世白雲隈。歲寒吾誰與。風雪打不開。曠然起豪想。天地一徘徊。彭聃不可見。周孔安在哉。呼兒煮白石。天寒不成醅。時義自乖闕。幽懷若爲裁。出門看太白。日月空昭回。</text>
<title>有感</title>,<text>老我元非學打乖。靑眸懶向俗人揩。蓬桑歲暮閒商略。杞菊春來別布排。意到何時非謾興。身閒無日不淸齋。儒冠分外還多事。故遣聲名與世挨。						禿頭窮巷萬緣乖。坐對明牕眼欲揩。書到睡魔仍俯仰。病爲詩料故安排。權能賞罰兒孫課。貧自淸寒百佛齋。方寸由來機事絶。世間多少任猜挨。</text>
<title>追和龜溪講會韻。寄示漢孫山房。</title>,<text>儒風振古泗龜傍。衿佩莘莘集四方。會事分明前夜雪。天花亂落繞書床。						自知爲說落偏傍。老大還慚學失方。爭奈身心措不得。何關古紙日堆床。						名理洋洋說午傍。頂門何似下單方。歸來自有吾師在。一點孤燈却照床。</text>
<title>挽岑村三從叔 泳</title>,<text>少年才氣動京城。十字街兒摠識名。容易蓬蒿仍白髮。等閒天地誰靑萍。淸時事業詩書老。暇日經綸花卉明。儒雅風流那復見。萬緣題送上庠㫌。						奕世簪纓爲寓客。全家文獻有岑村。並鄕始有吾門戶。蘓氏相傳祖子孫。四壁秋來寒若水。明牕日到凈無昏。年年小子詩樽恨。不復人間笑語溫。</text>
<title>挽上舍三從姪 必祜</title>,<text>四十流光缺隙似。父子一日又何理。栽者之培壯者壽。天不可必亦難恃。卽今觸目皆酸苦。笄女弱孀可奈爾。有弟不分豆與黍。有兒但剝棗與李。庭栽花木羅羃羃。田有桑麻草薿薿。最是日日傷心處。先亭昨年西巖起。奈何使君獨賢勞。不能使君與終始。遇事不曾選勞逸。當言不欲避謗訾。祚薄門衰無奈渠。天欲窮吾倀誰倚。十載虀鹽同勤苦。半生塲屋無遠邇。一言元不相忤意。不是詡詡與肩比。塊伏秋夏長吟病。日夕無端心欲燬。心欲燬可奈何。丹旐翩翩繫素旎。</text>
<title>葛菴先生李公挽 遷葬時</title>,<text>百年無地仰光華。海濶天高敢管蠃。東國師承夫子道。南河爭說太中家。關山雪重衷逾赤。錦水春回髮已皤。那意九原今復作。夫夫解唱百身歌。						一堂慶會感君深。憂愛須看進退心。瑞世爭如覩星鳳。委身那復學雲禽。適來適去時輕重。爲罪爲忠帝鑑臨。秖恨二南陳戒箚。宮門如海竟孤忱。						五雲深處紫宮宸。白首彤庭陪舊臣。寵辱人間渾似夢。是非天下竟誰眞。道氣千年爲海嶽。天心一日易陽春。秖今不盡儒林慟。二百年於此日新。</text>
<title>挽趙丈 居信</title>,<text>日月高何極。光氣有明蝕。山中有靈芝。采采不可扐。棄之委道周。天寒霜氣惻。窮通自一理。天心那可測。世人拘拙目。空然發歎息。</text>
<title>挽郭進士 溟翰</title>,<text>歲晩窮山百感興。故人消息問無憑。况今厚夜難重曉。誰復深樽與共稱。四十浮名只司馬。萬千雲路擬摶鵬。天寒呵凍那題挽。秋雨苞山恨別曾。</text>
<title>挽安參奉 明述○代作</title>,<text>末路囂囂易是非。終年獨自掩柴扉。靑山四壁唯書几。白首一官舊布衣。晩得芳隣仍素好。伴隨老境不相違。金丹歲暮無消息。曉唱薤歌露欲稀。</text>
<title>挽金姊兄 廷喆</title>,<text>老碩嶠南屈指空。九原那復送夫公。乾坤濩落心猶壯。家世淸寒志不窮。身手堪嗟蔀屋裏。風流時見笑談中。人間多少商量事。題送挽歌付短僮。</text>
<title>挽金明則</title>,<text>敬軒金友明則之歿而葬也。余方有事道途。不得遂一哭。豈情乎哉。斯子也。貌溫而恭。行醇而實。心如片錦串珠。未嘗喜怒色。且有志於古人之學。凡形諸文字者。多可傳語。其遺笥可見也。遠近諸友。皆爲文以慟惜之。余相知最深。不可無一言。遂略綴如左。						人作哭人語。情多語亦多。哭君寧勿語。多少意如何。						少婦煩冤處。雙親隕絶時。素帷空寂寞。身後亦堪悲。						欲語溪堂事。空樑月亦疑。芹宮吾始返。不使九原知。													匏老家庭學。巖翁丈席人。敬軒遺什在。書笥未全貧。						可愛人如玉。溫溫亦好姿。顔齡今忽短。齎志竟何爲。						溪舍子條柳。枝枝繫我心。誰將萬斛淚。追灑墓前林。</text>
<title>送聖登自春坊出宰茂林</title>,<text>嗚珮蹌蹌下禁班。絃歌時出茂林間。書筵日暖香全濕。客舍花飛晝亦閒。百世家聲淸似水。千年海邑重於山。送君此去關心事。獨對殘編誰撿刪。						蹌蹌鴈日成班。竹葉松花掩暎間。海氣浮蒼晴更好。印文生綠睡仍閒。風微藥竈陰陽火。月滿公衙雲雨山。多謝使君無一事。愧余詩句苦增刪。</text>
<title>水調歌頭賦新亭自嘲</title>,<text>東海白雲子。蕭灑一亭孤。不知身外榮辱。心內有也無。休說名山韻水。雨後竹梧桐月。淸意一般乎。自有胸中樂。此所謂從吾。從吾子天地內一逋奴。悠悠人世何事。日日飽殘盂。漫浪江湖蹤跡。放倒身家繩墨。七尺秖空軀。仰首瞻星斗。此意更嗚呼。省事便閒寂。脫俗更淸癯。極知此事容易。爭奈世紛紆。日課耕雲釣月。經濟澆花裁竹。非不自懽娛。何似明牕曉。端坐主人呼。香烟歇啼鳥聒燕將雛。問君何事。來去無端與誰俱。出不辭來不覺。倐若上俄而下。那箇是眞吾。更向淸巖坐。盡日嗒如愚。</text>
<title>雨中謾成回文一絶。閱歷平生。還復自笑。</title>,<text>輕輕起浪白翻空。歇漲無心翁自翁。淸意滿山濃翠滴。橫斜日色雨兼風。風兼雨色日斜橫。滴翠濃山滿意淸。翁自翁心無漲歇。空翻白浪起輕輕。</text>
<title>更賦新亭一絶</title>,<text>孤簷宿雨和雲輕。碎玉鳴流石淺淸。梧葉滿棲濃箇箇。珠成滴露晩林晴。晴林晩露滴成珠。箇箇濃棲滿葉梧。淸淺石流鳴玉碎。輕雲和雨宿簷孤。</text>
<title>憑寄奎應老友</title>,<text>梅殘松老日悠悠。不記歲寒颯已秋。隔鄰幸有東園子。流水高山小洞幽。</text>
<title>龜湖舟中。解携李愼可，鄭叔顒。令人十步九回。馬上口占二絶。</title>,<text>老樹連雲立。高山入水流。龜湖十里路。萋草滿芳洲。						壁立蒼無語。潭深靜不流。知應湖上月。夜夜載虛舟。</text>
<title>聞谷口子病歸。其夜忽入夢。感成一律遠寄。兼什諸公。</title>,<text>落日韓山石。春風鄭子眞。百年江海濶。三夜酒盃親。急報驚心極。淸容入夢新。重逢欣有約。明月玉溪濱。</text>
<title>暇日。約湖上李際可，愼可會淸凉。漱石丈人同仲順，聖登。自太白至。葛川令公 金煕周 從北浦來。玩月文殊。飮酒樂甚。及歸。拈退陶山中韻各賦。</title>,<text>畫中山色望中迷。隨意孤峯盡日躋。秋氣三更爭倚斗。風流雙屐不容梯。丹烟細綴雲生壁。香爐峯。 白鶴重來月滿棲。鶴巢巖。 休把金剛勞較絜。有無夫子孰高低。</text>
<title>更疊。戱贈李忠立 秉夏。</title>,<text>槐花落盡路前迷。悵望名山不敢躋。撲面風埃嗟短髮。近人星斗此高梯。秋深老鴞爭如翼。月滿啼禽不定棲。道氣千年知更紫。山南空復暮雲低。</text>
<title>山之有是錄。盖古也。俛仰已百年而此會又適成。今人雖不及古人。亦足識其盛也。謹步其韻以附篇末。</title>,<text>洗濯三千髮。逍遙十二天。簪纓豈盡俗。禽鳥亦知仙。雲物還今日。風流已百年。滿山山月白。坐我最高巓。</text>
<title>是約也凡十人。李說書學源不赴。養眞令公自葛川歸。悵望霞溪而不可得。各寄一絶以寄懷。</title>,<text>天上星應聚。此會知更無。秋風還多事。吹送一鴈孤。右呈霞溪						溪上同此月。淸夢倘相無。滿堂高歌發。惆悵一樽孤。右呈養眞菴</text>
<title>漱石丈人寵過窮寓。要同上太白。辭以故。丈人詩以見嘲。謹步以謝逋慢。</title>,<text>斜日秋聲裏。蕭蕭聽客駒。笑談開次第。山水費招呼。自愧靑雲附。終令白雪孤。金剛留勝事。石面倘題吾。</text>
<title>石丈又謹次退陶韻二絶見寄。一山中卽事。一橋頭贈別。謹步以呈。兼上湖上諸友。</title>,<text>明月羣峯似老僧。諸天寥朗散花燈。也知虛境終成幻。日出居然石面層。						蘸水山光靜不流。征人到此更遲留。看雲聽鳥千重意。不直三宵汗漫遊。</text>
<title>石丈又以一律見寄。續此以呈。兼示湖上諸友求和。</title>,<text>秋意牢騷不自寬。此行非爲恣遊觀。坐間談笑忘形久。筆下風烟畵意難。名境重來渾白髮。短筇歸去自靑山。流年獨抱靈芝感。不信人間鼎有丹。</text>
<title>行到白龍潭。得一絶寄湖友。</title>,<text>歷盡淸凉內外山。短鞭吟到白龍灘。友人昨日經過路。獨鳥飛鳴兩岸間。</text>
<title>江臨臺。又寄古絶一首。</title>,<text>臺下之水南流去。南流直到映湖樓。樓頭有葉君看取。題送新詩故沉浮。</text>
<title>甲戌重陽日。與邊持平退能 始暹，金上舍 建銖 登北嶽望鄕臺。次退能韻。</title>,<text>措大風流適所宜。餠餻不妨敵樽巵。繞城風物烟同漲。滿苑霜楓錦欲欺。勝事無風仍落帽。覊懷得月偶題楣。諸君莫恨秋光老。猶有寒香數本滋。</text>
<title>從吾子滯留周南。意不樂。會天雨雪。面面皆瓊瑤。遂擧白澆之速。二三子取八條目繙閱之。時東旅縶太社。所戶鎖金吾。旅課性理大全。戶講紫陽書。貽書有自多意。且譏諷余。援筆和自在韻戱贈。</title>,<text>方乘癡坐說㮙嚴。強半糊塗強半譫。流動來時難轉眄。精微極處不容尖。天駒跌踢寧遭絡。嫫母端粧巧當簾。知此不妨收斂法。還渠朱硏畵蛇添。</text>
<title>吾友朴君德章。孤松之孫也。積百年。小成於崇禎四丙子。其聞喜席。又開於其大人晬甲之日。事若有會者。嶺洛士。韻以賀者凡幾軸。可無余和。步其韻以追賀。</title>,<text>蘭茁孤松宅。蓮開暮菊時。誰家無慶席。此日上榮巵。子以純誠感。天應會事奇。餘休方滚滾。留與百年知。</text>
<title>除夕日。更疊二律呈李學源。</title>,<text>舊厄還從日月除。天時人事一新初。江湖跡阻臚班唱。衣帶香餘講榻舒。萬樹皆春回東信。一邦流霈下天書。明年會待梨花發。携上京臺萬里裾。						殘宵離恨若爲除。老意悄然更別初。坐睡無端魂欲去。覺來依舊韻還舒。崢嶸歲色涪陵髮。寥落燈光太乙書。新屋政看春燕賀。好敎稚子笑牽裾。</text>
<title>佛影寺 唐永徽二年義緗所建</title>,<text>落日金剛路。秋風佛影客。僧言今佛宇。古之神龍宅。我祖緗和尙。法呪兼神釋。一呪冥風雨。再呪褫神魄。怒龍一奮迅。環山忽中圻。容易陵谷換。居然殿宇闢。一麓圍三匝。平地鋪一席。衆峯何戌削。層稜皆骨格。下有玉龍湫。三坎渾瀦澤。震盪䨓霆出。噴薄霰雪積。鋪排一何壯。磨礲盡白璧。坐來眩心目。令人灑胸膈。欲起還復坐。西山日已夕。短鞭催相發。遙指九龍碧。</text>
<title>蔚珍鄕校東峯觀日出</title>,<text>瑞靄翩翩碧海空。瓊盤扶出一輪紅。須臾化作光明燭。遍照人間蔀屋中。</text>
<title>觀海</title>,<text>天地皆浮宅。江山一沫泡。松堤平萬里。雲漢下長郊。無物能爲大。有誰不見包。方知心量濶。多愧我升筲。</text>
<title>次竹西樓板上韻 李樗軒石亨韻</title>,<text>眞珠太守最風流。湖海中間此一樓。畵裏雲烟俱醞藉。關東風物剩分留。千秋斷岸仍丹壁。萬里晴波有白鷗。收拾奚囊猶不盡。短鞭明日更瀛洲。</text>
<title>更疊贈三陟使君</title>,<text>蘸水山光翠欲流。秋風携上一高樓。蓬桑落日謾虛擲。雲物高臺好管留。四載江鄕翁隱吏。萬緣湖海我浮鷗。塵衿若許三分滌。肯羡人間鶴上洲。翁所居舘。扁以七分屳。故末句及之。</text>
<title>次主倅贈別韻</title>,<text>爲訪僊人舘。不辭行路艱。江湖渾白髮。樽酒且朱顔。文墨百年契。笙歌盡日閒。且君莫恨別。歸路載名山。</text>
<title>宿雙溪金叔升家</title>,<text>東㙜何迢迢。上有白鳳翔。羞與鷄爭。高棲萬仞岡。下飮雙溪水。溪水淸且冽。散地爲琅玕。曲曲儘幽絶。安得借一枝。偃息丹山穴。隨分與飮啄。飽此幽篁實。東臺，白鳳。山名。</text>
<title>贈金叔升 叔升以烏川人。昨年來寓竹村。</title>,<text>江國多粳秫。飢鴈下秋浦。上有丹穴鳳。不與鷄伍。</text>
<title>贈高明克</title>,<text>雙溪曲曲抱山流。緩踏風光步步休。中有一人歌白石。抱書閒臥萬山秋。</text>
<title>次李君冕朝活來亭韻</title>,<text>全家經濟寓松篁。湖海中間一小塘。雨澗輕輕添活水。風荷拍拍度幽香。暇日詩樽猶恣適。明時鬢髮已蒼凉。籠中病鶴方垂翮。猶向東風意思長。						知君湖海客。何事關之南。有子兼徐二。二卽皆妙年登庠。 無人知柳三。嶺雲迷遠樹。湖月滿空潭。滿壁皆名勝。羞將碝石參。</text>
<title>次冕朝贈別韻</title>,<text>十年淸夢繞仙邱。雙屐翩然八月秋。偶來活水亭中坐。聽說毗盧峯上遊。未到靈區身已化。行看長道却忘愁。西風好伴主人去。萬二雲烟次第收。						霜秋物色倍精神。勝似東風萬樹春。遙知九日登高處。粧點烟霞一色新。</text>
<title>登鏡浦臺。次退溪先生韻。二首</title>,<text>莫言塵中事。江湖余所愛。那將一鑑平。安此半畒內。仙人如可見。𤨿然聽玉珮。小子來苦晩。西林悵幾載。						竹島鳥巖點點篷。鏡中人在畫圖中。平圍翠渚還成障。斜抱晴川却似虹。軒几尋常賓出日。樓臺容易御冷風。襟懷到此渾光潔。不用安排惱化工。</text>
<title>次李君冕朝韻</title>,<text>平臨一帶鏡中秋。然後江湖第一樓。永郞一去無消息。幾度人間汗漫遊。</text>
<title>梨花亭</title>,<text>雪山東畔海雲迷。趁度高岡日已低。萬里風烟藏邃壑。百年雲樹護長堤。曉臺晴看金烏浴。石室危同老鶻棲。只爲金剛楓事晩。短鞭吟到澗亭西。</text>
<title>淸澗亭</title>,<text>滄溟萬里一亭孤。極目雲烟定有無。嫌却海天高濶意。尋常換借澗溪呼。</text>
<title>戱答霞溪翁。爲淸澗解嘲。</title>,<text>世人拘拙目。遂使此亭孤。若敎胸海濶。方知天下無。</text>
<title>自鏡浦至淸澗皆海曲。種種奇觀。心開目明。爲賦二絶。</title>,<text>湖海風光散不收。尋常行處盡瀛洲。也應蓬嶽藏靈異。分付衙門護別區。						雲物此來分外奢。畵中山海夕陽斜。磨石凌波非不美。古人題品未曾加。</text>
<title>次海山亭板上韻</title>,<text>城市由來自世寰。無端淸氣逼人寒。地近蓬萊雲怳惚。樓涵滄海月闌干。四海桑蓬嗟短髮。殘年天地愧儒冠。會須一擊三千水。萬二峯頭聽紫鸞。右車五山韻						泛泛孤亭等畵舲。長風萬里海冥冥。前塵積水浮泡沫。灝氣蒼空散日星。大地精神渾在石。晩山光影半棲汀。楊仙一去無消息。彷彿鸞簫近夜聽。右蔡樊巖韻</text>
<title>登龜峯望金剛喜甚</title>,<text>夢魂無日不淸遊。千里行程趁九秋。北望遙知雲外在。東來忽見眼前收。稜稜削立霜鰲骨。色色還奇老佛頭。方知萬事皆心力。向上何曾一脚休。</text>
<title>長箭途中。次霞翁海山亭韻。</title>,<text>化翁緣爾太生癯。色色分明脫盌模。新面秋風呈各態。吟鞭斜日倦長途。明皇亦發高麗願。蓬嶽方知天下無。安得思如南嶽筆。萬千風物一時輸。</text>
<title>望喚仙亭。阻水徑還。爲賦一絶。</title>,<text>喚仙仙不至。歸客雨中心。倚馬空回首。東溟濶復深。</text>
<title>到金剛窟玉流洞</title>,<text>閱來幾疊重。閒坐玉流窟。帖帖屛畫處。嬋娟美人出。</text>
<title>舞鳳瀑</title>,<text>海篁秋有實。飛鳳下山陰。倒壁千尋勢。傾湫萬里心。境因喧處寂。潭到靜中深。動息相因妙。還須箇裏尋。</text>
<title>九龍淵</title>,<text>昔聞萬瀑壯。今見九龍雄。玉釜成層坎。銀梯倚半空。飛來能作雨。斜處忽成虹。知有源頭近。其如脚力窮。						雲棧風濤閱幾廻。龍飛鳳舞儘奇哉。方知快活由辛苦。萬里還從寸寸來。						巉巖躡屐非能事。九板回車愧故人。到此方知臨履戒。千金况復不貲身。</text>
<title>神溪寺。次板上韻。</title>,<text>剩水畸巖尙叫奇。龍溪楓嶽况兼之。一帖將窮生一帖。畵猶難處合無詩。</text>
<title>百井峯</title>,<text>高樓何日集羣仙。百鼎環鋪綠玉筵。呼兒曉汲東溟水。煎出靈丹幾顆圓。						飮罷長空平踏去。瑤京還侍玉皇前。千年尙有丹爐在。留待人間白髮仙。</text>
<title>天日臺</title>,<text>千峯管轄一臺孤。踏處還從坐處輸。不辨銀璜何世界。方知山水大規模。斜陽政喜眞顔面。明月翻成一畫圖。滿袖仙風仍羽腋。前塵不記夢中吾。</text>
<title>歇惺樓</title>,<text>湖海歸來攬玉壺。爲山爲水儘難乎。春長別界琪花爛。帝坐明堂玉佩趍。萬劫滄桑能有爾。百年天地適來吾。楣端幸復陶翁句。南嶽千秋更不孤。</text>
<title>敬次退溪先生金剛韻</title>,<text>南嶽天下大。東方夫子出。惜哉楊子宅。讓與金生窟。可但靈仙羞。至今志士鬱。所以四十字。高山敬題畢。</text>
<title>玉燭臺</title>,<text>萬象爭輸此一臺。坐輪全面玉崔巍。天爲靈源偏造化。山於楓嶽別鋪排。半世尋常忙裏過。一身容易此中來。知應異日歸山後。魂夢無端夜夜廻。</text>
<title>月夜登神仙樓。悄然倚檻。嗒然喪吾。戲賦一絶。</title>,<text>我爲仙耶仙爲我。使我記我亦忘我。只恐明日出山後。塵中還復舊日我。</text>
<title>命僧印出蓬萊刻八字二本。與霞翁袖去。上鴈嶺。僧輩恠問肩輿比昨來時更覺一重。笑賦一絶。</title>,<text>千里歸裝分外奢。蓬壺天地袖中多。輿僧不識携山去。怪道來時重更加。</text>
<title>高城人金生者。爲通川倅。先路主人同行已五日。臨別爲贈一言。</title>,<text>偶逢山海客。三日金剛宿。如何堪作別。滿山楓葉熟。</text>
<title>次高城倅柳仲吉 喆祚 贈別韻</title>,<text>惆悵雲山已十年。看來鬂髮兩皤然。山高海濶相逢地。水宿雲眠未了緣。於此詩樽方可矣。從他是非不關焉。今宵擬上高樓月。礙却長空一抹烟。						數年淸餉此高樓。不換人間萬戶侯。三日風流供我足。明朝歸事爲君留。滿地江湖魚兩忘。一天雲樹鳥相求。日征月邁緣何事。始識人間不自由。</text>
<title>泛三日浦。登四仙亭。京城人金上舍尙禎適來會。與之同賦。宿夢泉菴。聯句</title>,<text>窈窕湖山勝。前塵訪四仙。學源。 客登亭上月。僧去鏡中天。景廈。 壺裏詩尙載。巖間景獨全。仲吉。嶽靈如我意。隔水奏松絃。尙禎。						殘年何事不淸遊。楓嶽歸來又四仙。廈。 湖景都輸十步地。秋光剩借一輪天。學。 滁亭太守風流足。滕閣佳賓樂事全。吉。 山水淸音元自在。啁啾何必爭歌絃。禎。</text>
<title>次夢泉板上韻</title>,<text>雲近蓬山月滿瀛。美人端坐畫中屛。忘機我是同鷗鷺。刷羽斜風下晩汀。						一鑑風光盡意晴。孤亭三夜夢魂淸。永郞飛去留丹字。海月千秋也自明。						千里相逢意若何。湖山風物此中多。天公亦解幽人趣。吹送輕霏一陣斜。						深杯秋日暖回春。雨後晴光分外新。政好此間眞意在。紛紛塵事不關人。</text>
<title>還到葆眞堂。晩翁權上舍爲贈一律。次之。</title>,<text>蓬萊秋色短筇廻。處士家前菊正開。泮水當年曾撰屨。陽關明日更無杯。高歌白首渾成雪。浮世靑萍已盡苔。秋嶺花飛空悵望。故山叵耐夢魂催。</text>
<title>謹次葛川亭板上韻</title>,<text>流水聲中數疊山。呀然洞府別人寰。當時漏閣渾如夢。此日巖臺自在閒。漾月波光浮壁活。倒沙人影荷網還。風流老僊爲相待。多謝松扉晝不關。</text>
<title>觀化時微吟</title>,<text>人生會有死。所嗟未聞道。道苟未之聞。七十亦稱夭。</text>
<title>輓詞[李秉遠]</title>,<text>山中有孤松。亭亭高百尺。縱未支大廈。貞心苟無忒。山中有孤桐。爨之生商角。縱未加朱絃。何負生朝嶧。山路多崎側。行子愼所擇。冉冉山日夕。莫投西巖宿。吾友松西子。今年大化栘。臨化寄短詩。永訣平生知。不知年不足。但恨聞道遲。聖人云夕可。君歸且莫噫。死者長自休。生者長自悲。此別無終極。何以慰相思。平生少年日。嘐嘐等魯狂。我有千金箒。子有百年鋼。河漢耿耿夜。明月照階房。共溯堯舜心。相窺孔賜墻。古人不可見。今人獨倀倀。</text>
<title>輓詞[李羲發]</title>,<text>名祖家聲有玉人。中涵壺月泂無塵。高才包括文章藪。博學沿尋性理津。符采氷淸消鄙吝。論談刀段袪流循。銅闈昔選端方士。時運參差髮已銀。						璧沼披琴四十年。逢塲自有點犀燃。參商天濶看雲夕。山水調高和雪筵。友道鮮能來直諒。朋箴每荷啓蒙顓。論交海內知多少。強輔如今失一賢。</text>
<title>輓詞[權載鈺]</title>,<text>忠烈家聲世襲剛。瓊林精采佩彌長。才高洛下年曾少。師老山東學大方。松栢風霜勍素節。桂蓮灰劫冷春坊。滄洲晩計虛亭在。慰有賢螟見肯堂。						秋風白馬尺阿歸。一痛公私萬事違。大澤雲空鰌自舞。廣陵絃絶鳥孤飛。傷心白玉終埋沒。窮道靑山亦是非。橋上年年來往路。那堪典範尙依依。</text>
<title>輓詞[朴時源]</title>,<text>太白山中侍御家。經床來撲萬松花。詞章燦爛鋪瓊藻。氣味淸高倚玉葭。峻選胄筵方擬罽。先休節惠未宣麻。螟庭種得皆稀寶。不必遺珠爲世嗟。						文章光焰倐成陳。造物無端却戱人。惟有世間三不朽。肯敎消爛劫灰塵。						濂亭霽月鳳樓樽。芳躅依依一夢痕。歲暮晨星無限痛。病眸垂淚獨銷魂。</text>
<title>輓詞[李漢膺]</title>,<text>夙抱瑚璉器。符彩煥且瑟。名譽壓倫曹。緖業來忠烈。應籟長其鳴。天門登白雪。金馬與玉堂。高步誰能遏。古謨優啓沃。利刃恢剖决。瓦釜爭雷鳴。黃鍾固廢律。盛門一草廬。閉關獨抱滕。軒軼初泛濫。駸馴歸軌轍。回頭有樂地。吾家傳旨訣。俛焉孶矻業。昂然放曠節。居然爲盟主。一邦賴不沒。文章自緖餘。忠信以爲質。幡然顧我笑。與汝當提挈。我有知遇感。不敢辭蹇劣。縞紵仍會心。相得容可說。將期靜散地。講貫多少帙。云胡不少待。玉樹臨風折。痛乎人間世。新亭自突兀。</text>
<title>輓詞[族孫泰重]</title>,<text>昔公騎龍異夢傳。公甞夢登天。有一人追呼同上。回視之。乃舜如云。 豈知今日竟相先。公圽五朔。舜如以八月四日圽。 一生成立皆由我。浮世升沉不問天。歲暮孤松容托契。甞同遊淸涼。有歲暮心期共。孤松倚絶巓之句。盖擬云。 晩風衰柳戒隨緣。甞與公詩曰。隨風好作緣。公甞戱之。 會須早晏同歸盡。却羡雲鄕與共翩。						少年交情到老深。猶嫌十里費追尋。公寓由橋距家十里。逢塲容易朝昏徹。行處尋常夕露侵。掉臂人間無窄徑。放談千古絶機心。轉頭此事翻成古。獨立斜陽淚滿衿。						不煩度曲一揮絃。流水高山意在前。馬范同心嫌樂律。豹安交濟在韋絃。疏通自至囷倉倒。規切無曾愛好牽。五十年來三益望。荒堦誰復碧苔穿。													今世知公莫我如。一村生長對門廬。澗松已有衝霄勢。天驥從來墮地初。少日氣劘賈董壘。晩年功積關閩書。堪憐柳下癡愚老。依舊平生一磨驢。						料理先亭 竢德巖飛瀑上。五老同遊處。 約共登。僝工十載謹銖升。成家此地同園綺。聚族於斯合魯滕。壺榼相從申稧事。藏修有所給書燈。措置畧成。擬以油糧資學。 新宮未落公先逝。暇日何心獨眺憑。						吾祖南來袒免窮。廟祧埋向故山中。都事府君祠板。以親盡。庚午奉埋。 三間舊屋追先志。別廟奉祧時。營立三間屋。以爲日後潛隱府君兄弟遞。迂時次第躋陪地。 一室精禋講厚風。密勿經營嫌聚訟。酸醎調劑務歸同。年年卄四回前臘。宗稧以臘月卄四日。 那復樽前賦角弓。						一馬蓬萊領略還。錦囊輸盡萬千山。雲輧已去歸仙府。綺語肎留在世間。湖海豪情殘月曉。山林爽氣小亭閑。吾宗自此風流小。惟有交橫老淚潸。						悠悠世事不須詳。合散風烟一夢塲。雷肆橫經違宿望。公前年擬弼善。未及除。圽後始除。卽屬纊前日。 豐城埋釰泣新藏。伯諧誰復典型在。宋玉堪悲故宅亡。永閉佳城此已矣。強收衰淚述哀章。</text>
