<title>鳳鳥賦 幷序</title>,<text>余嘗讀孔融薦禰衡書。曰淑質貞亮。英才卓躒。志懷霜雪。疾惡如讐。任座，史魚。殆無以過。觀此則千百代之下。可想衡之爲人也。觀其裸身擊鼓時。蓋視操特鬼蜮之雄耳。豈以其喜怒爲榮辱。而趨附諂諛。如荀文若華子魚之流也。然終以此觸賊操之怒。遭黃祖之毒手。可悲也已。其所著鸚鵡賦。專以自况。而淸切悽惋。哀怨傷感。一篇之中。三致意焉。余每讀其文。未嘗不三復流涕也。然衡平生所善。唯文擧，德祖。故嘗曰大兒孔文擧。小兒楊德祖。融與修皆死於操手。則衡豈能獨全。而乃不知潔身高擧。見幾而作。卒陷危機。遂喪其身者何哉。余旣愛其辭旨之妙。又傷其時命之不遭。爰效鸚鵡而反其意。作鳳鳥賦一篇。以寓懷云爾。惟九苞之靈鳥兮。長羽蟲於三百。體陰陽之太和兮。禀乾坤之亭毒。應離火之淳精兮。鍾仁聖之至德。旣翼禮而蹈信兮。復首仁而纓義。含淑靈之妙質兮。包純粹之正氣。性耿介而拔俗兮。心淸逈而自潔。爾乃嬉遊紫庭。棲峙丹穴。集必梧桐。食必琅玕。彩臆繡頸。紺嘴朱冠。噦噦翰音。鏘鏘和聲。煥五文之璀璨兮。懿九德之咸幷。雖同族於羽羣兮。固標名於四靈。識時止而跟趾兮。遌聖世而著形。隨治亂而顯晦兮。審取舍而行藏。豈貪餌而阽危兮。不賈害而喪生。政何厲而敢致兮。德必盛而後臻。去若凂於衰世兮。翩作瑞於昌辰。故其五帝建極。三王握符。靈龜獻書。神馬負圖。於是挈儔携族。棲集郊牧。銜赤符於堯室兮。巢彩羽於阿閣。瑞少昊而紀官兮。儀重華而叶樂。鳴姬德於岐下兮。舞琴歌於成庭。眷聖神而顧懷兮。作曠代之休禎。及其哲王不作。龜玉道亡。五霸迭興。六雞分爭。於是呼朋引類。色斯高翔。世幽昧而眩曜兮。曾何可以少留。離人寰之迫隘兮。指帝鄕而浮遊。匝日域而遐翥兮。去穢累而矯翼。遊塵外而瞥天兮。不獲世之溫蠖。朝浴羽於弱水兮。夕晞翮於崑嶽。咀瓊樹之瑤實兮。潄玉池之淸液。逴絶垠乎寒門兮。蹈崢嶸之積石。俯塵寰之喧卑兮。欸四海之不靖。龜無圖於洛河兮。而不可乎時聖。麟雖困於魯郊兮。獨皎潔而增厲。終剽輕而適性兮。超淑郵而遐逝。追荒忽而逾邁兮。邈仙翼之難附。非矰繳之足𢥠兮。豈罿罻之可懼。彼隨陽之歸鴈兮。謾銜蘆而避弋。伊能言之鸚鵡兮。徒入籠而受緤。徇口腹而喪身兮。階言語而媒孽。嗟爾鳥之昧幾兮。又何異乎燕雀。豈若與物無競。含光守約。衛軒非榮。魯觴不樂。含元和而內充兮。沐沆瀣而外澤。蘊神彩於丹丘兮。葆錦章於靈域。任自然而順理兮。不飾襮而蹈害。韜光乎千仞之岡兮。以俟夫至德之世哉。</text>
<title>箕子墓辭三章。次董天使。</title>,<text>日冥冥兮雲陰陰。山路邃兮林深。駐征驂兮崇阿。訪兎山之高岑。石獸危兮草樹侵。虔拜謁兮涕沾襟。曠百世兮興感。悲一丘兮古今。吁嗟遺澤兮。在人之心。其二肅肅兮靈宮。永鎭兮吾東。念素車兮東來。肇實由於狡童。設八條而化民兮。俗猶尙兮殷風。千秋兮萬世。永庇神功。吁嗟邦人兮。報祀宜崇。其三江水兮悠悠。禮玄堂兮羅羞。瞻荒隴兮不忍去。歌麥秀兮夷猶。墓木兮昂霄。雜松杉與梧楸。惟邦人兮勿剪。永庇蔭兮玆丘。吁嗟此外兮。吾又何求。</text>
<title>漁村</title>,<text>江上漁家掩竹扉。春來正愛紫鱗肥。披蓑晩向沙村去。薄暮汀洲雨滿衣。</text>
<title>寄金弟象卿 夢臣</title>,<text>犬吠孤村靜。柴門昨夜晴。相思杳雲樹。片月爲誰明。</text>
<title>奉次白軒李相國 景奭 寄示韻</title>,<text>柴門春日靜。溪水滿苔磯。物外饒閒適。人間有是非。雨餘山色潤。林晩鳥聲微。採藥歸來暮。松風動草衣。</text>
<title>題琵琶背</title>,<text>高堂香撥語星星。咽咽流泉指下鳴。劒外有鵑悲杜老。塞天無鴈泣蘇卿。十年遠客思鄕夢。千里羇臣戀主情。一曲泠泠山月落。子規啼送兩三聲。</text>
<title>春草亭</title>,<text>平湖春盡動鷗波。過客登臨落日斜。唯有淸江長似舊。渚禽來往管繁華。</text>
<title>鸚鵡詞</title>,<text>金籠閉鸚鵡。鸚鵡解人語。養來嘴初紅。逢春苦憶侶。紗窻日欲高。美人睡初寤。飛來鏡匣上。爲說宮中愁。秦宮一入後。隴樹千山秋。繡幕香風煖。猶憶隴西寒。且莫分明語。能言出轉難。</text>
<title>蝴蝶</title>,<text>雙雙舞花叢。飛來繡戶中。暮濕花房雨。朝隨柳幕風。翩翩去又來。每被春風牽。粉翅與花鬚。共戱靑樓前。時穿紗窻裏。輕塗美人衣。春色不長在。落花香霏霏。</text>
<title>雉將雛</title>,<text>麥隴靑靑禾苗秀。白雉咿喔將雛飛。朱冠繡頸軒勇氣。錦衣綺翼何離披。大雛纔能飛一尺。小雛又能相追逐。雉將雛且莫飛。野人織網靑山麓。</text>
<title>題畵</title>,<text>林深露氣多。月明溪水綠。幽人抱琴來。靜坐看山色。</text>
<title>老松口號。次金弟象卿韻。</title>,<text>鬱鬱蒼髯老。亭亭閱幾春。他年支大廈。猶可庇千人。</text>
<title>途中聞鴈</title>,<text>一陣南來鴈。嗷嗷自作行。哀鳴何處向。水國稻花香。</text>
<title>蝸牛</title>,<text>兩角崢嶸幾許長。縮頭圓殼有時藏。不見春田耕野麥。空將利吻穴枯桑。</text>
<title>蠅</title>,<text>呼朋引類響如雷。鼓翼搖頭互往來。白璧有時遭點汙。長沙新謫賈生才。</text>
<title>蜘蛛</title>,<text>密結纖絲巧自遮。騰空來往疾如梭。狂蜂戱蝶時相過。須戒墻頭誤觸羅。</text>
<title>蠧魚</title>,<text>焚籍當時意未舒。至今魂魄化蟲魚。千年猶恨留餘典。更入牙籤蠧簡書。</text>
<title>次寄鄭弟士昂 齊斗</title>,<text>朝暉半簷松。淑景媚淸曉。煖吹蕩輕花。晴光悅幽鳥。</text>
<title>暮春之初。會于城南第。其日設鄭弟士昂東牀之饌。還家翌日有得。寄呈主人。</title>,<text>昨日君家會。春來最勝遊。主人眞好事。賓客總名流。愛酒靑蓮子。能詩沈隱侯。夜深何用燭。新月碧山頭。</text>
<title>煬帝汴京行幸圖</title>,<text>汴水池臺草樹荒。丹靑遺迹只堪傷。君王猶自輕黃屋。不識天心屬晉陽。</text>
<title>杏花</title>,<text>一樹倚疎籬。當軒照碧池。梅花新謝後。桃李未開時。薄粉消香額。輕紅著玉肌。携壺須早賞。風雨易離披。</text>
<title>效續金針體</title>,<text>虗簷花煖日遲遲。芍藥初開滿竹籬。別院簾昏人寂寂。海棠新發落薔薇。淸風陣陣微凉動。燕子呢喃遶砌飛。綠樹陰陰深屋靜。雞兒唼啑傍階歸。</text>
<title>四月晦。觀大駕還自溫泉。</title>,<text>日浴咸池寶御回。溫泉還喜翠華來。迷津舸艦魚鱗集。匝地軍營鳥翼開。隊列飮烽包騎疾。厨分珍膳酒車催。抽毫欲進昇平頌。愧乏長卿獻賦才。</text>
<title>夜坐口號。示季弟季獻 瑜。</title>,<text>秋陰滿碧空。月出露華白。獨鶴兩三聲。西風吹枯竹。其二深院寂無人。空階凉露滴。歸鴻一陣過。萬里秋雲薄。</text>
<title>夜雪盈尺。對酒偶吟。</title>,<text>飛霙漠漠凍雲垂。低壓茅簷半欲欹。梁國林園花瀾漫。漢家宮闕玉參差。鴉疑月色時驚樹。鳥怯寒聲不定枝。何處梅花今政好。閒吟孤負灞橋詩。</text>
<title>重九獨坐</title>,<text>墻外茱萸已得霜。悽悽風物屬重陽。愁中轉覺登臺懶。病裏翻思落帽狂。佳節况兼鴻鴈候。一樽辜負菊花觴。風煙滿目還多感。漫記新詩入錦囊。</text>
<title>寄季弟</title>,<text>千里書如面。披緘只益愁。別來纔一月。離恨便三秋。雪盡梅花嶺。春生杜若洲。知君遣懷處。時倚驛南樓。</text>
<title>春日獨坐齋中對雨</title>,<text>微雨濛濛作燕泥。滿階芳草碧萋萋。林間一樹杏花發。竹外數聲春鳥啼。樂道聊甘顔氏巷。息機時灌漢陰畦。還憐近日詩情減。靜裏新篇懶自題。</text>
<title>寄宿稷山靈沼亭</title>,<text>春風漠漠柳絲斜。客裏歸心一夜多。深院酒醒人散後。卧看明月掛梨花。</text>
<title>錦江</title>,<text>畵船誰艤碧江濱。蕩漾蘭橈錦水春。官渡煙深風浪靜。白鷗爭拂鏡中人。</text>
<title>題西湖圖 幷序</title>,<text>春晝涔寂。花鳥滿園。欣欣然有天際眞人想矣。適案有西湖圖一幅。不知何人所作。密如牛毛。細若蠶絲。覽不移晷。目力已廢。閱未終卷。意馬先馳。不費長房之術。而湖山之勝槩。寺刹之壯觀。人物之繁華。固在阿堵中。比若西子之寫照。霓裳之按譜也。宗少文卧遊之興。豈淺淺哉。始知蝸牛之角。可以戰蠻觸。棘刺之端。可以刻木猴。信乎畵工之妙也。昔聞柳學士耆卿西湖詞。有三秋桂子十里荷花之語。金主亮見此詩。遂有立馬吳山之意。竊意醜虜亦有投鞭飮馬之志。而寫此爲圖。播於海外也。噫。余匏繫偏邦。地已左矣。雖欲以靑鞋布襪。徜徉於湖山之間。安可得也。且江南一片地。久爲戎馬之塲。未知今日能保昔日之繁華耶。今觀此圖。不能無感。遂賦絶句六首。名之曰西湖詞。專述遊衍之事。蓋有取於劉禹錫竹枝詞之意云爾。草長煙堤柳色新。朝朝聯隊踏靑人。香輪寶馬追遊處。湖上看花定幾廵。其二風送飛花逐馬飛。春寒微透薄羅衣。金鞭留當誰家酒。落日長堤駄醉歸。其三草色萋萋望欲迷。畵橋煙淺夕陽低。不知蘇小家何在。湖水東邊鳳嶺西。其四六橋花柳湧金門。處處爭遊陌上轅。最是孤山奇絶處。一枝梅影暎黃昏。其五錢王廟下晴波闊。武穆祠前莎草新。堤邊不辨探春馬。岸上多逢載酒人。其六月滿緗簾花滿樓。夜深閒却鈿箜篌。春宵一刻千金直。留得佳人字莫愁。</text>
<title>寧陵遷葬輓詞</title>,<text>微臣何敢歎生遲。曾幸堯衢望彩眉。人世光陰眞夢寐。喬山松栢已參差。徽光百代終難沫。盛德千秋永有辭。虞訓傳心殫繼述。越宮懸膽恤艱危。昭臺買骨來賢士。長樂承顔奉聖慈。大志未恢中道業。眞遊還與帝鄕期。終天宸慟知何極。追遠園陵禮罔虧。魯墓憂深防有隙。周原兆啓會呈奇。人功初豈容疎闊。天意從知感孝思。始叶龜謀占吉宅。昔傳驪讖應神基。灞原已喜新阡近。渦水今看舊域移。陟降明靈配聖祖。軒臺儉制法前規。幽宮不待三千啓。往事追傷十五朞。禮備情文寧有憾。愴深霜露想增悲。天行羽衛排神仗。月出衣冠儼舊儀。黼座依然憑几日。仙班宛似視朝時。自惟家世勳親忝。久荷生成覆育私。褥蟻未伸鍼虎悃。攀髯空哭帝弓遺。模天繪日將何補。極海窮山慟莫追。瞻望蒼梧龍馭遠。不堪揮涕寫哀詞。</text>
<title>大殿春帖</title>,<text>金壺水煖漏催時。闕角祥曦轉玉墀。春菜細挑秦地雪。臘梅先發漢宮枝。鵷行乍定齊班早。鳳奏初停喚仗遲。飮罷衢樽仍虎拜。擬將詞賦頌雍煕。</text>
<title>贈柳使君 失名 殷山之行</title>,<text>行春五馬趁春風。皁蓋翩翩引畵熊。王事由來無內外。別離何惜暫西東。詩題野館梅初發。書就河關鴈已通。想得公餘多暇日。時携長劒倚崆峒。</text>
<title>瑞石山立石</title>,<text>矗矗亭亭氣勢尊。高撑宇宙壓山門。鶴飛遼郭柱空立。羊化金華石尙存。媧斧斲成餘幾片。秦鞭驅出帶遺痕。他年定作擎天用。突兀千秋鎭厚坤。</text>
<title>仁宣王大妃輓詞</title>,<text>壼極垂陰敎。東朝仰母臨。仁聲從代邸。淑德配周任。眎素衣披練。親紅室就紝。瑤圖光內則。彤管闡徽音。肅穆宮闈正。怡愉聖孝欽。含飴鑑患密。損饍慮民深。方祝高岡壽。俄驚厚夜沉。臣民眞不祿。天意固難諶。率土哀何極。重宸慟莫禁。蒼梧追舜駕。素柰讖吳簪。盛德符前聖。徽名冠後今。玉欄花已發。金櫃事堪尋。松栢喬山影。莓苔殿陛陰。凶儀初引䟆。神仗更陳廞。忍說明年社。空沾此日襟。故奩脂澤在。哀感倍宸心。</text>
<title>贈華人姚承貴 居潭陽府</title>,<text>飽聞提督威名久。今日欣看宅相賢。爲客已從丁丑歲。相逢仍說壬辰年。西湖舊業應無在。南土新居亦有緣。一片神州戎馬地。不堪回首更潸然。華人乃姚崇三十三代孫。而麻提督貴外孫也。本居杭州西湖。丁丑年。從椵島出來者也。</text>
<title>詠梔子花</title>,<text>梔子花開獨自遲。羣芳謝後始盈枝。孤香無意爭春色。已被遊蜂聖得知。</text>
<title>春坊直廬偶吟</title>,<text>講罷承華下玉除。隔林鶯語午眠初。淸風凉榻無餘事。卧看平生未見書。</text>
<title>顯宗大王輓詞</title>,<text>九五龍飛夙德升。道傳精一卽靈承。乾剛高運天同大。離照重明日政昇。八域歸仁治赫赫。兩宮無間孝烝烝。延登俊乂推心腹。器使臣僚體股肱。誠篤奉先新漢廟。禮隆推孝祔唐陵。心勞子惠容還瘦。志切憂勤疾更增。灤水重朝纔已罷。長秋至痛遽相仍。滕廬喪制哀還過。姬寢天齡夢不徵。末命忍傳憑玉几。微痾終未啓金縢。臣民痛結虞廵遠。區宇悲纏杞國崩。盛德光前宜顯號。鴻休垂後闡徽稱。十年仁化追何及。千載眞遊杳莫憑。猥被龍光恩屢至。自惟蚊負力難勝。丘山未效涓埃報。天日那容繪畵能。褥蟻還慙黃鳥詠。攀髯空望白雲乘。心香一瓣千行淚。灑向蒼梧哭撫膺。</text>
<title>題殷栗小樓 海西幕官時</title>,<text>浮生隨處盡幷州。試院今來作旅遊。落日鄕園無限思。春風獨倚仲宣樓。</text>
<title>松都懷古</title>,<text>故國遺墟沒草萊。千年王業已成灰。槖駞橋下前朝水。流盡西江去不回。</text>
<title>登滿月臺感舊</title>,<text>故國凄凉霸氣銷。傷心那忍問前朝。荒墟幾灑遺民淚。往事空傳過客謠。草色不曾饒輦路。柳枝惟自學宮腰。衣冠文物歸何處。溝水猶通舊御橋。</text>
<title>走筆題忘憂里壁上</title>,<text>園林何必廣。只取娛心目。已自樂數畒。寧嫌空四壁。自從謝塵囂。已返吾初服。胸懷自坦蕩。何物累心曲。蕭然三徑荒。唯有數叢菊。日夕茅亭上。濁醪伴幽獨。一杯徑已醉。陶然復獨酌。不避元規塵。寧效阮生哭。愧抱先憂志。獨專林下樂。睇彼塵中人。奔走何僕僕。</text>
<title>口號題秀上人詩卷</title>,<text>悠悠淸夜耿寒燈。靜對禪牀話法楞。始識空門眞有味。十年奔走愧山僧。</text>
<title>訪玄圃李大諫 嵇 郊居</title>,<text>寂寞郊扉閉久牢。今朝來叩啓蓬蒿。朝廷得失須淸議。湖海心期有濁醪。世路其誰容直道。林泉端合著吾曹。浮雲時事何堪說。三徑春風卧自高。</text>
<title>湖上春興</title>,<text>夜雨新添水沒磯。桃花浪煖錦鱗肥。棲身湖海心還逸。回首風塵夢亦稀。苔徑每携烏竹杖。柳汀時拂綠蓑衣。浮雲世事吾無預。肯向人間說是非。其二斗峽東邊小澗涯。好將身世此棲遲。門關白日誰回駕。春到靑山更入詩。溪雨乍晴添曲沼。村醪新熟溢深巵。閒中已遂漁樵計。魚鳥從今託晩期。</text>
<title>春日湖居</title>,<text>平生自與詩成癖。多病春來不賦詩。萬事人間餘骯髒。一身湖海此棲遲。藥鑪經卷閒居趣。烏几藤牀野客宜。睡罷高齋無箇事。風微簾箔午陰移。其二竹杖麻鞋分所安。江湖活計一漁竿。吾生於世疎慵甚。末路何人意氣看。蓬藋已開山徑翳。芰荷新製道衣寬。是非榮辱渾忘了。且醉匏樽岸葛冠。其三小亭瀟灑傍雲汀。汀草汀花暎石扃。芋栗已栽生事足。魚鰕新薦客盤腥。春風吹浪湖光白。宿雨和煙野色靑。沙岸月沉人語閙。夜深漁火點疎星。其四前對平湖後碧峰。湖山隨處任枯筇。誰言相法無侯骨。自可新居擬素封。幽澗雨過花朶膩。小磯煙羃柳陰濃。剡溪何必要君賜。風月從今已屬儂。其五十里平湖淡似油。蒲帆次第去悠悠。初和細雨離前浦。更帶斜陽過遠洲。衆裏共誇乘浪快。箇中誰向急流休。風波世路眞堪比。宦海千秋幾覆舟。</text>
<title>百祥樓。次東里李公 殷相 韻。關西參試時</title>,<text>澄江一道繞朱樓。檻外風煙散不收。千里山河來望眼。百年天地入搔頭。遙遙官路迷前浦。隱隱漁歌起小舟。幸有淸樽牽逸興。更移蘭棹向芳洲。</text>
<title>初秋夜酌。次東里韻。</title>,<text>依然還似洛中遊。幸有淸樽慰旅愁。世路寧容吾輩住。時危轉覺此生浮。誰知王粲登樓日。政是蘇仙作賦秋。徙倚朱欄頻悵望。歸心付與水東流。</text>
<title>席上較談練光百祥之勝。東里有詩。遂次其韻。</title>,<text>練光形勝較玆樓。彼此名區孰最優。風月從來無定價。江山隨處辦淸遊。長天秋水輸吟筆。芳草晴川入醉眸。幸有新篇酬美景。牢籠物色品題留。</text>
<title>望京樓酒席。次東里韻。</title>,<text>徙倚高樓望紫淸。日邊何處是王京。天涯遊子思親淚。塞上羇臣戀主情。鳥掠平蕪山外沒。雲拖殘照雨中明。憑欄竟夕愁無語。默數西關長短程。</text>
<title>奉和東里韻</title>,<text>星河皎皎滿秋空。霜逼庭柯欲染紅。隱隱疎砧蟲響外。依依新月鴈聲中。愁人難作今宵夢。遊子先驚昨夜風。何幸他鄕成勝會。天敎吾輩一樽同。</text>
<title>曉坐有得。呈東里。</title>,<text>煙霧依微月在西。銀河欲落曉星低。村雞催曙聲相續。城角傳風響不齊。醉後新詩醒未記。夢中歸路覺還迷。梧桐莫更翻淸露。驚起林間宿鳥棲。</text>
<title>先王大祥日。與命官及諸試官行望哭禮於舘庭。塞上衣冠。涕泣相視。東里有詩。遂次其韻。</title>,<text>關河千里泣孤臣。此地那堪遇此辰。褥蟻微誠終莫遂。抱弓遺痛尙如新。追惟聖德終無極。報答來生儻有因。休怪相看垂血淚。當年同被渥恩均。</text>
<title>藥山東臺席上。呈東里求和。</title>,<text>藥山秋色鬱崔嵬。霜落關楡旅鴈回。千里歸心懸北極。一樽豪興倚東臺。天開沙塞邊雲暮。地敞幽燕朔氣來。此日登高堪作賦。座中誰是鄴中才。</text>
<title>浮碧樓。次東里韻。</title>,<text>倦客登臨湖上樓。三秋景物入吟眸。山形政似黃牛峽。水勢眞成白鷺洲。風月不隨人代變。煙波長送古今愁。孤臣戀闕難堪處。却付丹心向北流。</text>
<title>百勝堂夜飮。呈廵相。失名</title>,<text>羇懷搖落屬三秋。幸得襜帷暫此留。邂逅聊開河朔宴。風流不减武昌樓。淸樽已辦傳籌飮。良夜仍成秉燭遊。關塞逢迎難再得。深觴倒盡莫思休。</text>
<title>關王廟口占 嶺南繡衣時</title>,<text>迢遞長程入望遙。滿庭紅葉政蕭蕭。座中誰是埋輪者。風雨都亭𩣭馬驕。</text>
<title>望月城有感</title>,<text>雞林王氣已蕭條。羅氏千秋霸業銷。控海地形南去盡。揷天山勢北來遙。徒憑往牒尋人代。那復荒墟辨市朝。弔古斜陽無限意。一聲村笛過溪橋。</text>
<title>夜坐偶吟</title>,<text>蒹葭霜重瘴全稀。澤國秋風候鴈飛。浦口漁腥朝市散。海門雲影暮帆歸。人煙逈接村墟少。落照遙連島嶼微。借問新醪何處熟。呼僮還欲典征衣。其二殊方爲客久。天末路無窮。海戍人煙少。荒城瘴氣空。鄕音隨處異。生理逐村同。更覺貂裘弊。衣單正怯風。</text>
<title>夜坐口占</title>,<text>蕭然行色打包僧。旅思凄凉對月增。多少關心無限事。海濤聲裏坐挑燈。</text>
<title>寧波堂。次板上韻。</title>,<text>東南吳楚望中分。兵氣遙連瘴氣薰。閩越村氓俱習水。渭原屯卒總能耘。樓船畵角吹殘日。幕府紅旗掣海雲。銅柱威名誰復繼。令人却憶馬將軍。其二三山何處覓蓬萊。鯨鬣嵯峩幾丈嵬。滄海風濤看几席。靑油談笑辦樽罍。迷津舸艦掀波去。耀日旌旗拂水回。畵角一聲催解纜。中流簫鼓沸如雷。</text>
<title>嶺南樓酒席口號</title>,<text>朱欄縹緲蘸晴波。誰喚乘𩣭御史過。已把淸樽酬景物。且將豪興入吟哦。平林漠漠煙光薄。遠岫依依暮色多。更向長安聊一望。玉樓消息近如何。</text>
<title>暎湖樓口占</title>,<text>行盡江南數十州。繁華佳麗此爲優。山從巫峽千峰起。水劈黃池萬古流。欄檻影臨靑雀舫。絃歌響落白鷗洲。驪駒唱罷歸程遠。畵角催人急下樓。其二山光水色遶窻櫳。暇日來停御史𩣭。斷隴平林圍廣野。落霞孤暎長空。疎簾逈捲濛濛雨。曲檻遙含細細風。此日登臨無限意。新詩題罷語難工。</text>
<title>寒碧樓口占</title>,<text>碧天寥闊暮雲輕。暝渚沙禽入夜鳴。汀月照人添寂歷。水風吹面助凄淸。撲簾山翠螺鬟簇。遶檻江流畵戟明。千載空傳如練句。無因携得謝宣城。</text>
<title>凝香閣</title>,<text>一宿凝香閣。終宵萬念淸。疎簾看月影。虗檻枕江聲。有夢尋鄕路。無人慰客情。孤燈伴獨坐。時聽渚禽鳴。</text>
<title>效曹子建明月照高樓</title>,<text>落宿半遙城。浮雲藹層闕。美人隔湘浦。千里共明月。沉思結中膓。輾轉懷明發。年光不可駐。日見羣芳歇。</text>
<title>奉贈關東伯趙令公公擧 師錫</title>,<text>金剛淸勝世間傳。玉立羣峰萬二千。日出雲煙來大陸。月明笙鶴下秋天。誰知碧海今猶淺。久識仙山自有緣。十載風塵夢想地。羡君先著祖生鞭。</text>
<title>張判書 善澂 輓</title>,<text>周旋庭舘緖言承。夙歲龍門幸獲登。相府典刑人共仰。故家文獻世俱徵。溫溫壇宇春風氣。皎皎襟懷霽月澄。肺腑地親常慄慄。忠勤念篤自兢兢。業傳儒雅溫如玉。習刮綺紈凜似氷。力避機要如恐凂。長懷退讓若無能。艱危慮切言常直。邦國憂深病轉仍。曳履南宮推典禮。峩冠臺省想風稜。人間吾事今差了。天上箕星遽已乘。速奪固知天意在。全歸始覺聖恩弘。牀前片語誰相勉。泉下忠魂恨更增。倀倀窮途安所仰。輓歌凄斷愴難勝。</text>
<title>春日偶吟</title>,<text>久將身世寄江村。憔悴知誰問屈原。投杼豈無慈母惑。歸田偏荷聖君恩。閒看世事雲俱變。歷遍危機道自存。始覺軒裳眞外物。返吾初服老丘園。其二三徑蓬蒿日日侵。只將魚鳥作知音。行經畏道多違性。事到中年少快心。世路更誰容偃蹇。幽居惟自廢招尋。江湖滿地宜棲息。松桂蒼蒼已作林。</text>
<title>春日江上口占</title>,<text>閒愁如醉復如憨。一枕黃粱午夢酣。雨後江蘺隨意綠。坐看春色遍湘潭。其二雨後溪流漲小池。新蒲細柳綠參差。春來耽睡還成癖。燕語鶯啼總不知。</text>
<title>次林德涵 泳，吳貫之 道一 韻。</title>,<text>臨筵猶恨見何遲。曠代隆恩共一時。經術已看垂奬渥。文章幾誦歎才奇。薰風入座凉生閣。蓮燭承輝月上墀。從此詞垣添盛事。勉追華衮答鴻私。</text>
<title>送沈龍卿 壽亮 大興之行</title>,<text>銀魚謝却佩銅章。傲吏行裝輟玉堂。自是聖朝敦孝理。還從尺疏賁恩光。官無內外誰輕重。日較君親有短長。總爲庭闈甘旨養。汲生元不薄淮陽。</text>
<title>送任濟州德章 弘望 令公之行</title>,<text>北來東去又西征。踏盡三陲海上程。宇內將窮章亥步。今行更領伏波營。天開銅柱妖氛淨。風引仙槎紫氣呈。會遂男兒蓬矢志。暫時離別莫關情。</text>
<title>魯山墓志感</title>,<text>千古誰傳數句詞。泉臺應許六公隨。荒山衰草一抔土。斷隴斜陽三尺碑。遺恨誰憐精衛石。歸心謾託子規枝。英靈寂寞今何在。攬涕風前詠楚辭。</text>
<title>贈林德涵南歸</title>,<text>藥石終無效。雷霆幸霽威。分携還此夕。會合更何時。衮職將誰補。孤忠只自知。今朝惜別意。不但爲吾私。</text>
<title>仁敬王后輓詞</title>,<text>毓誕名門配紫宸。芳猷懿範邁塗莘。位臨坤極心常敬。化協乾元德至仁。周寢終愆禖燕慶。齊朝無復報雞晨。春來忍見柔桑綠。繭館凄凉閉素塵。</text>
<title>彗星行</title>,<text>有星煌煌如火赤。誰將禿箒天中橫。是何妖孽作氣勢。寒芒孛孛凌長庚。揚氛噓焰色慘惔。列宿韜輝誰敢爭。曉隨天河向西沒。夜逐明月從東生。十餘年間已再見。星官奔走羣工驚。吾聞明王御世時。手撫五辰齊璣衡。三階底平七曜光。卿雲景星爭來呈。我后之德繼堯舜。彼蒼政宜垂休禎。如何上帝不降監。乃使妖彗肆光晶。天心仁愛乃其常。莫是吾君要玉成。宋公善言退熒惑。齊臣忠諫來晏嬰。天人一理感應速。轉灾爲祥由至誠。我願吾王懋修德。佇見邦家回太平。小臣不勝漆室憂。仰觀俯察心惸惸。孤忠不避越俎嫌。敢續丹扆憑墨卿。</text>
<title>書簡尾。寄朴士元 泰輔。</title>,<text>春來思政苦。書到倍依然。供世知何好。勞生只自憐。無心肯從宦。作賦擬歸田。縱寄梅花信。悠悠那可傳。</text>
<title>途中有吟 書狀赴燕時</title>,<text>遙遙粉堞遶長洲。十里氷江暎畵樓。駐馬不堪回首望。安州今日卽幷州。</text>
<title>龍灣書懷</title>,<text>積雪龍灣館。孤城鴨水涯。朔風吹古磧。關月照悲笳。地勢臨江盡。山容近塞多。羇懷無處遣。况復聽離歌。</text>
<title>走次尹仲綱 世紀 寄示韻</title>,<text>閒居無計共淸幽。征旆悠悠閱幾州。天外鄕園長在眼。鬢邊霜雪欲渾頭。殊方行役從今始。故國杯觴自此休。明日鴨江西畔路。朔雲關月倍離愁。與仲綱曾有同棲之約。來詩有此語故云。</text>
<title>渡鴨綠江</title>,<text>驪駒唱罷引征車。萬里脩程入眼賖。一水還應分地界。五雲何處望京華。非因行役從今始。自覺羇懷到此加。欲向前村暫投宿。九連城外少人家。</text>
<title>松站途中</title>,<text>征驂役役路何長。四面胡山草樹荒。朔氣釀寒成小雪。塞雲籠日漏斜陽。殊方行役羣豺虎。故國山川隔鳳凰。去去已知京洛遠。天涯何處望家鄕。</text>
<title>八渡河口占</title>,<text>征軒終日轉山坡。坐擁輕裘引睡魔。愁緖惟憑詩上遣。光陰都向客中過。鄕園已隔千重嶺。行邁今經八渡河。莫怪臨觴多感慨。從來燕趙有悲歌。</text>
<title>通遠堡</title>,<text>峽裏人煙少。緣溪有幾家。山村皆號堡。塞水總名河。客路愁逢雪。鄕心怯聽笳。羇遊成底事。添得鬢邊華。</text>
<title>戱嘲坐車</title>,<text>燕路悠悠賴爾行。雙轅終日轉氷程。常思穩坐搖難定。縱欲疲眠攪易驚。每遇坦途多快活。時逢仄徑怯翻傾。全身如在秋千上。兩耳長聞霹靂聲。</text>
<title>遼東途中</title>,<text>指點千山落照中。天涯極目意無窮。長程杳杳遙連塞。大野荒荒逈接空。雲外亂岑橫漠北。城邊孤㙮認遼東。燕墟麗界誰因問。欲訪幼安處士蹤。</text>
<title>太子河</title>,<text>渺渺遼東野。悠悠太子河。平生感慨意。撫劒一悲歌。</text>
<title>羊膓河</title>,<text>征車役役爲誰忙。險阻艱難幾備嘗。長路厭看當馬首。河名何事又羊膓。頑雲接地邊風急。衰草連天塞日黃。自是驅馳元我事。敢言辛苦飽氷霜。</text>
<title>祖大壽故宅口占</title>,<text>高大門閭矜寵榮。靑春躍馬事橫行。祖孫四世猶傳業。兄弟三難總握兵。當日若能輕一死。後人寧不仰芳名。請看都尉偸生處。誰道山西舊擅聲。其二閭巷依然草樹平。斜陽弔古駐行旌。子孫零替今誰在。池閣荒凉半已傾。世事早知常代謝。當年應不費經營。但留石刻門前在。賭取騷人筆舌評。</text>
<title>山海關夜坐</title>,<text>終宵撫劒感懷多。誰遣腥膻久染華。四海盡成胡日月。一區難覓漢山河。村閭撲地連鐘鼎。樓閣干霄擁綺羅。欲向遺民論慷慨。市中何處有悲歌。</text>
<title>薊門煙樹。三五七言。次月沙韻。</title>,<text>天連樹。樹接天。渺渺煙中樹。依依樹梢煙。怳展徐煕水墨障。微茫風雨暗山川。</text>
<title>邦均店壁上。見季文蘭詩有感。</title>,<text>萬事傷心孰怨嗟。悠悠天意欲如何。慘看民物罹鋒鏑。忍使腥膻汙綺羅。女子能詩還有此。男兒全節尙無多。都將哀恨憑篇什。義士今誰古押衙。其二萬般哀怨一篇詩。壁上題來說向誰。司馬靑衫知幾濕。佳人紅袖去無歸。啼殘粧淚空餘血。寫出芳心謾寓悲。十八胡笳千古恨。傷心不獨蔡文姬。</text>
<title>燕舘遇立春口號</title>,<text>春色潛隨羯鼓催。陽和已共此宵回。佳人寶襪成行出。俠少金彈逐隊來。猶喜客盤傳細菜。爲消羇抱把深杯。天涯久阻鄕園信。欲向東風問驛梅。</text>
<title>紀夢 連夜夢與德涵或伴直或同宿。故感而口占。</title>,<text>海內知心友。吾惟一德涵。別離今已久。魂夢自相參。詞掖連衾直。書齋促膝談。神交無遠邇。不復限西南。</text>
<title>獨坐無聊。漫成絶句。</title>,<text>寂寂羇愁坐悄然。越吟空館日如年。從來六國黃金印。不換東周負郭田。</text>
<title>聞歸期有定。喜成一絶。</title>,<text>肯辭行役勞。喜向遼陽道。不有來時苦。安知歸日好。</text>
<title>重過通州</title>,<text>繁華從古說通州。除却燕京此最優。隱隱朱樓臨大道。遙遙粉堞繞長洲。河橋日煖聯遊騎。江岸春晴簇彩舟。久客經年歸意促。臨行無計暫淹留。</text>
<title>白㙮</title>,<text>突兀天中問幾層。高撑宇宙若無憑。亭亭獨立斜陽裏。似與征人說廢興。</text>
<title>渡江口占</title>,<text>落日汀洲艶綺羅。畵船簫鼓盪晴波。休言鴨水非吾土。今到龍灣似舊家。行役莫須談往事。歸來猶幸及春華。樽前試聽佳人唱。不比當時送客歌。其二三冬行役到三春。萬里東還一病身。試向統軍亭上倚。回看來路更愁人。</text>
<title>次麟蹄縣壁上韻 關東伯時</title>,<text>小縣山圍屋。寒溪坼峽流。傾崖容一馬。奔壑蕩孤舟。世路眞如許。人生合早休。誅茅暮年計。擬向此中謀。</text>
<title>萬瀑途中</title>,<text>滿山秋雨灑霏霏。半雜煙嵐細濕衣。靑嶂巧當遊客路。白雲閒護定僧扉。寒潭水黑龍猶伏。翠壁巢空鶴未歸。洞裏禪宮知不遠。數聲淸磬落依依。</text>
<title>三日浦。呈柳集仲 成運 求和。</title>,<text>玉輪初上漾金波。水色山光上下和。不識湖中看轉好。却疑明月此宵多。</text>
<title>偶吟簡寄丹丘督郵 失名</title>,<text>柳拂池塘燕子飛。一簾疎雨政霏微。關心簿領無時了。入夢鄕山幾日歸。黃鳥故能供寂寞。綠陰何必讓芳菲。官爲俗物從今識。自覺跫音到漸稀。</text>
<title>翠屛口占</title>,<text>驅馳終日苦奔忙。爲駐征驂問草堂。暫借槐陰成午睡。夢隨鷗鷺下滄浪。</text>
<title>竹西樓酒席。次座中韻。</title>,<text>名區佳麗擅東州。檻外長川接海流。暇日還宜開勝賞。殊方何幸作遨頭。聊携樽酒重陽節。徙倚湖山百尺樓。此會天涯難再得。明朝其奈去留愁。</text>
<title>送金仲和 昌協 北評事之行</title>,<text>天連沙磧際滄瀛。元帥臺臨節度營。此地送君今作客。幕僚從古總知名。雲邊雪色山當塞。風外濤聲海蹴城。叱馭唯應饒感慨。終軍今已請長纓。</text>
<title>尹監司 嘉績 輓</title>,<text>塤箎湛樂是家風。凋落還催十載中。馬氏白眉誰復在。竇門丹桂並先空。纔看上壽迎潘母。恨不貽詩戒蔡公。孑孑孤兒扶櫬去。棠陰路接沔陽東。</text>
<title>祗役恭陵。口占贈尹工議子由 以道 丈。</title>,<text>山齋聯榻幾宵同。祗役園陵共始終。誰送淸樽酬令節。相將短髮對秋風。官銜自愧春曹冷。詩律還慙水部工。問舍求田吾輩事。他年分占瀼西東。</text>
<title>貞明公主輓</title>,<text>天家尊屬壽還隆。錫類頻看聖渥洪。魯墓封移龍劒合。秦簫吹輟鳳樓空。身全福祿稀今古。禮備哀榮侈始終。緱嶺雲深笙鶴遠。穆陵松栢又秋風。</text>
<title>次韻申季晦 曅 銀臺雜詠</title>,<text>樺燭煌煌紫陌長。禁門魚鑰聽鋃鐺。還疑北闕常先曙。不記西廂落月光。其二衣裳顚倒趁班催。次第隨行共上臺。報道院中無一事。當門齊唱令公來。其三夙夜常依黼座光。卯申何敢厭奔忙。還慙猥首銀臺席。坐送花甎白日長。</text>
<title>朴判書 長遠 夫人輓</title>,<text>尙書忠孝世俱傳。配德爭稱閫範全。婦道不因黃髮懈。母儀端視白眉賢。潘輿河縣歸來日。雷劒延津會合年。最是棘人追遠痛。林烏聲絶泣遺篇。朴公應製。有淚落烏哺之句。曾蒙褒典。</text>
<title>春塘臺次韻</title>,<text>和風瑞日遶春臺。仙䟆遙從禁籞回。已遣班行穿柳過。還敎帳殿拂花開。盈庭鵠立看多士。彎月烏號總俊才。不是宸遊耽樂事。聖朝寧有諫書來。</text>
<title>送海西伯申季晦之行</title>,<text>鸞書新命輟綾衾。睿眷驚看聳禁林。鎭撫定先荒歲政。承宣應慰聖君心。城開孤竹金湯在。堂闢芙蓉畵戟森。最是恩榮堪詑處。松楸一路接棠陰。</text>
<title>次趙拙修 聖期 梅花詩韻</title>,<text>氷肌玉骨望還疑。皎皎瓊葩淡淡枝。雪裏幽芳寒並妬。燈前疎影暗相隨。香傳隴首人何處。月落羅浮夢獨知。擬欲廵簷同索笑。吟髭撚斷莫嫌遲。</text>
<title>光城府院君金公 萬基 輓</title>,<text>宗社艱危際。扶顚賴藎臣。家傳詩禮訓。才擅廟廊珍。學業傾前輩。文章動後塵。地親依日月。迹阻謝經綸。下士恒虗己。推忠獨致身。陳公匡漢日。申伯翊周辰。志切回時泰。心勞濟世屯。朝廷看復正。宗祏奠將淪。景命還初服。彙征起舊人。功名垂琬琰。勳業冠麒麟。又苑盟猶舊。戎壇望復新。階庭聯玉樹。門巷擁朱輪。恭儉風流篤。逡廵退讓頻。摧梁撓大廈。亡鑑軫重宸。邦運知無奈。天心問莫因。周旋參幕府。剪拂荷陶匀。忝作登龍士。慙非置幕賓。公私不盡痛。臨輓淚沾巾。</text>
<title>贈李東萊得甫 德成 之行</title>,<text>知臣從古莫如君。寵擢恩褒逈出羣。久識漢庭憚汲黯。會看南越識終軍。紅旗影盪鯨溟日。畵角吹殘馬島雲。但使蠻夷歸聖化。早將銅柱樹奇勳。</text>
<title>李判書 敏叙 輓</title>,<text>經術文章早致身。雍容風裁冠簪紳。騷壇樹幟聲華蔚。銓部懸衡藻鑑新。台閣方看推雅望。泉臺誰料閉淸塵。多慙薄劣承知眷。欲寫哀詞倍愴神。</text>
<title>鄭判府事 知和 輓</title>,<text>奕世三公貴。衣冠一代尊。功名期范富。門閥壓楊袁。山嶽雖無運。江河自有源。商舟元利涉。魯殿儼猶存。謝傅東山宅。溫公洛下園。蓍龜推宿德。星斗仰台垣。殄瘁由邦運。全歸厭世渾。虗船移夜壑。華屋落丘原。福祿誰能比。風流竟莫諼。傳家有令子。餘慶自高門。</text>
<title>李右相 䎘 輓</title>,<text>德度謙恭氣宇弘。淸朝聯璧共鶱騰。玄成世業詩書在。石氏家風孝謹稱。位極巖廊心轉小。念深邦國病還仍。一篇遺表堪垂涕。寫到哀詞更滿膺。</text>
<title>朗善君 偘 輓</title>,<text>天潢正派大王孫。貴序崇班禮數尊。萬里賢勞寧厭倦。累朝恩眷獨便蕃。縑緗幾處傳書法。松栢三年哭寢園。終始哀榮那有憾。佇看靑史繼綾原。以善書名世。三赴燕中。且甞爲寧陵守陵官故云。</text>
<title>張參議 善沖 輓</title>,<text>聖祖賓多士。公惟第一人。天姿元厚重。雅性更眞淳。自結君臣契。寧緣肺腑親。襟懷常自坦。眉宇不曾嚬。愛士恒虗己。推忠擬致身。林宗稱鑑識。同甫志經綸。論議傾前輩。巖廊總後塵。名高多見忌。德盛竟無鄰。慘憺遺弓日。凄凉賜飯辰。滄桑看幾閱。世故莽相因。否泰皆關命。行藏自任眞。傷時憂切切。論事語諄諄。末路誰知己。窮途獨愴神。哲人嗟遽萎。脩夜忽無晨。長德今難見。高風復孰倫。自叨元禮馭。猥廁孔公賓。每向牀前拜。常薰座上春。悠悠存沒恨。落落海山垠。舊誼慙匍匐。深情負穸窀。生蒭無路奠。臨輓淚沾巾。</text>
<title>六臣書院示諸生</title>,<text>舍生是義死猶忠。俎豆同依一畒宮。隴畔松楸唯落日。山前薇蕨自春風。乾坤俛仰成千古。元氣分明託數公。蔽芾庭前餘舊物。緬懷遺烈撫枯桐。庭有成先生手植梧桐故云。</text>
<title>次金鎭安 盛達 韻。寄題湖亭。洪州牧時</title>,<text>投紱歸來萬事休。羡君身世百無愁。漁灣蟹舍連村近。翠竹蒼松匝徑幽。地壓鰲頭湖似鏡。天空鴈背月如鉤。多慙傲吏成何事。欲褫銅章不自由。</text>
<title>追次勳府癸亥周甲宴韻。癸亥周甲。自上有功臣子孫賜宴之命。</title>,<text>追惟六十一回春。大業從知啓後人。萬古彝倫看復正。舊邦煕運更維新。文孫丕烈恢前武。延世殊恩屬此辰。何幸微臣叨盛際。感深家國涕還頻。</text>
<title>次趙長卿 亨期 寄示韻</title>,<text>茅屋三椽傍海原。從敎問字叩衡門。常懷天際眞人想。時訪田頭活水源。揚子玄亭無俗駕。淵明荒徑但苔痕。風塵愧我勞形役。安得同君醉一樽。</text>
<title>走次趙長卿秋懷韻</title>,<text>烈士傷暮年。懷思偏感秋。秋雨旣蕭蕭。秋風亦颼颼。行年且五十。每恐名不脩。慘慘獨懷憂。對鏡空搔頭。其二秋風動林柯。落葉滿空庭。蘭蕙已摧折。鶗鴂悲先鳴。離懷不可道。世事聞堪驚。耿耿坐不寐。誰識此時情。其三三王去已久。不復見淳風。只可守吾拙。寧復效彼工。泥塗笑曳尾。林泉思返躬。一笑萬事輕。天地同昏蒙。其四孤懷不自聊。寒齋坐寥落。風塵厭奔走。素志在丘壑。如何作吏隱。五馬非余樂。緬思栗里趣。千載猶如昨。其五憶昨過高居。地似東西瀼。步涉有舟車。逍遙任屨杖。人間已掉頭。山水寄淸賞。安得拋朱紱。從君江海上。其六顚毛日以疎。志氣日以頹。所以古之人。臨老常自哀。豈是計溫飽。亦非惜形骸。與君同衰暮。志業宜勉哉。</text>
<title>重修鄕校前小池口占</title>,<text>灧灧方塘數畒開。幾年堙廢沒蒿萊。聊隨沂上春風去。試看田頭活水來。擬把澄泓同泮制。要將明鏡照靈臺。須知此日勤疏鑿。觀國從今總俊才。</text>
<title>黃岡酒席口占 冬至正使赴燕時</title>,<text>齊安館裏餞皇華。太守風流此可誇。已占綺筵娛使節。且將錦瑟雜伶歌。金樽浮白籌頻換。蠟燭啼紅夜漸賖。明日浿江西畔路。幷州回首卽天涯。</text>
<title>口號次書狀朴君 權 韻</title>,<text>紗籠銀燭暎朱樓。錦瑟淸樽慰旅愁。征客厭聞關塞近。佳人且莫唱凉州。</text>
<title>次凝香堂板上韻</title>,<text>別酒無多酌。深杯倒幾甁。三韓欲盡地。萬古此高亭。塞黯江煙黑。城昏戍火靑。今宵良可惜。何忍獨爲醒。</text>
<title>次書狀路中記見韻</title>,<text>居同牛馬圈成牢。狀似豺狼語似嘷。對客恒談惟索賂。隨身長物但橫刀。村閭處處常防虎。土俗家家盡畜獒。逐日行厨厭腥臭。蘇膓安得薦溪毛。</text>
<title>次李副使 弘迪 連山關韻</title>,<text>昔日防胡設鎭處。豈知反作胡兒村。廢興勝敗不須道。城郭人民能幾存。三戶亡秦古有語。一成恢夏今誰論。何勞慷慨悲前事。且好同君傾酒樽。</text>
<title>靑石嶺口占</title>,<text>疊嶂高逾峻。懸崖行漸危。欲將心鐵石。先試路嶔崎。始識經艱險。方能出坦夷。聊憑一轉語。相與戒於斯。</text>
<title>遼東感吟示副使</title>,<text>撫劒悲吟出塞行。傷心疇昔問遺氓。堤邊版鍤誰新築。山下村閭卽舊城。河水至今傳太子。酒人何處弔荊卿。中宵慷慨還無寐。斗膽輪囷鬱不平。</text>
<title>途中次書狀韻</title>,<text>遼左雄都會。從來一巨關。華夷卽內外。海岱此中間。燕市悲歌地。唐皇駐䟆山。今行總領略。休道旅遊艱。</text>
<title>臨書次聖兒韻。仍寄兩兒。</title>,<text>珍重千金札。慇懃寄兩兒。爾須勤學業。吾自任驅馳。密密題封處。悠悠父子思。明春浿江上。携手以爲期。其二以我常思爾。深知爾我思。別來今幾日。書斷亦多時。朔雪埋關路。胡風撼客帷。怱怱逢驛使。憑寄數行辭。</text>
<title>夜卧有得</title>,<text>燕關萬里道。倦客幾時還。漠漠風沙裏。棲棲豺虎間。疎煙生遠樹。寒日下遙山。分明昨夜夢。簫鼓鴨江灣。</text>
<title>長城</title>,<text>羣山萬疊去還來。地利東隣渤澥開。百二雄關臨塞盡。千年王氣抱天回。縈紆垜堞隨岡勢。縹緲亭臺揷斗魁。可惜已成胡羯域。今朝弔古使人哀。其二無邊沙漠際乾坤。千古雄都勢最尊。山作金城來上黨。天成玉壘界中原。重關刁斗嚴宵警。萬隊豼貅擁列屯。自是華夷分內外。誰敎降將反開門。</text>
<title>永平府口占</title>,<text>沃野重關表裏開。北平形勝信雄哉。天連萬里盧龍塞。地接千秋駿馬臺。城郭山川從古在。人民風物至今哀。傷心莫問當時事。且把悲懷付酒杯。</text>
<title>淸節祠口占</title>,<text>廟前松栢擁荒岡。孤竹遺城卽舊鄕。年代已隨河水逝。名聲還與首山長。採薇歌闋乾坤老。叩馬言危日月光。莫道殷墟禾黍遍。請看周室亦淪亡。</text>
<title>燕館謾吟</title>,<text>每日征途說玉河。鄕情到此覺還加。行程默想猶疑夢。舍館初安却似家。杳杳歸心懸日下。迢迢故國隔天涯。羇懷悄悄難消遣。况復殊方送歲華。</text>
<title>元日感吟</title>,<text>客裏驚看歲已遷。殘燈孤館耿無眠。行當伯玉知非日。恰是曹公始滿年。男子頭顱從可識。旅遊情緖更堪憐。卽今趨走傷心地。何日東歸奉御筵。</text>
<title>謾書燕事 明朝詞人多賦元宮詞。故戱效其體。而雜用俚語。亦其體也。</title>,<text>警䟆聲中雜鼓鼙。紅頭簇簇報班齊。千羣駿馬爭馳突。五鳳門前散碧蹄。諸官皆自五鳳門前馳馬而出。其二貂狐雜襲自相隨。那辨官資與職司。自有滿州舊例在。班行不用漢朝儀。朝衣之外。皆襲貂狐。隨其服色。各成一隊。又淸人自稱滿州人。其三衆樂聲中羯鼓催。千官分列兩邊開。不知黃屋來何處。應是先從堂子廻。正陽門外。有鄧將軍廟。淸初以神效靈。故稱以堂子。正朝必先拜謁。其四中宵並命直龍樓。殿裏承呼盡夜留。爭向衆中誇寵幸。朝來披得黑狐裘。黑狐乃至貴之物。惟皇帝服之。妃嬪中最寵者得之。其五騎來駿馬響金鈴。玉勒紅纓耀廣庭。爭道珠冠高尺五。春風輕裊鶡雞翎。所著者謂之珠冠。冠高而珠多者官最高。且於冠上懸翠羽。馬項懸金鈴紅纓。其六曉日朣朧喚仗初。白旄黃繖雜旗旟。門前不必排龍駕。自有高高象背輿。儀仗則如常儀。而駕輿於象背。其七繡幕羅帷不用遮。髼鬆包髻揷名花。短簷氊帽欹雙鬢。駞鼓聲中傍屬車。其八寬著長衫左掩衣。玉𩣭抱鞚疾如飛。纖腰盡帶弓刀去。罷獵新從海子歸。海子卽藪澤畋獵之所。</text>
<title>無聊中口占。是日燈夕。</title>,<text>夾路香塵夜不開。正陽門外看燈來。歌鐘匝地人如海。處處靑樓聽落梅。其二銀燭輝煌夜色新。酒樓花市不勝春。香風吹動黃昏月。處處長街駄醉人。</text>
<title>燕都八景</title>,<text>鰲背神山像海瀛。春光淡蕩煖雲生。蓬壺隱暎三千界。臺殿依微十二城。低拂宮花承曉旭。輕籠苑樹弄新晴。黃塵淸水須臾事。爲問滄桑幾變更。右瓊島春雲沼面溶溶浩莫垠。葡萄初漲碧粼粼。橋橫烏鵲通銀漢。波蕩鯨魚動石鱗。晴綠乍添新雨色。落紅流送滿宮春。靈源距此知相近。擬泛仙槎一問津。右太液晴波雲邊螺黛簇芙蓉。疊嶂層巒問幾重。宿霧輕霏高復下。晴嵐橫抹淡還濃。遙撑斗極還成界。逈壓窮荒聳作峰。安得籃輿閒一訪。翠微深處住吟筇。右居庸疊翠雪後西山霽景澄。凍雲收盡玉崚嶒。晴光逈入千門曉。寒色遙連萬壑氷。瑤樹瓊林看轉纈。巖扉石磴杳難登。懸知詞客吟肩聳。驢背尋梅興不勝。右西山霽雪碧嶂丹崖噴玉泉。遙看瀑布瀉長川。晴虹倒掛千層轉。素練高飛百尺懸。濺沫沸林空翠濕。跳波激石碎珠圓。無人解道銀河語。佳句誰能繼謫仙。右玉泉垂虹微茫煙樹隔前村。野望蒼蒼接薊門。輕裊晩風吹黯黮。細和殘照度氛氳。翻疑極浦寒潮上。怳似平林過雨痕。却恐征人迷去向。依依暝色近黃昏。右薊門煙樹疎星錯落曉寒凄。澹月朦朧漸向低。橋影逈連川上下。人家遙隔水東西。雲間灝彩涵淸鏡。天際澄光暎素蜺。十里瓊瑤驅馬處。飄然寧羡廣寒梯。右盧溝曉月燕王曾此置黃金。人去臺空碧草深。寂寂千山惟返照。蕭蕭萬木易秋陰。鴈拖寒影投遙渚。鴉帶餘光過遠林。弔古幾經詞客過。登臨謾費短長吟。右金臺夕照</text>
<title>有以十宮圖來示求題謾成以贈</title>,<text>白紵衣薄露凄凄。芙蓉小殿屧廊西。館娃歌舞方歡樂。塞耳東門鐵馬嘶。右吳宮雲雨巫山十二峰。去來朝暮杳無蹤。細腰宮裏空相妬。誰識瑤姬夢寐逢。右楚宮閣道遙將渭水連。驪山臺殿鎖嬋姸。君王自愛長生藥。肯許童男共載船。右秦宮飛燕昭陽侍寢廻。晩粧催上避風臺。披香博士知何事。莫道溫柔是禍胎。右漢宮嬌笑盈盈復淺嚬。承恩長占鄴宮春。陳王自矜多才思。肯信人間有洛神。右魏宮永巷無人竹葉斜。晩風庭院引羊車。宮中盡日經行地。爲問君恩底處多。右晉宮貼地黃金襯襪羅。瑤階步步踏蓮花。不知洛水凌波女。若較身輕定孰多。右齊宮結綺臨春相對開。招呼狎客管絃催。後庭玉樹終宵宴。不識門前擒虎來。右陳宮錦帆龍舟志已驕。迷樓深處貯妖嬌。君王自是輕黃屋。汴水纔開又度遼。右隋宮羯鼓催花曲未終。梨園絲管醉春風。自從妃子新承寵。花萼樓荒大被空。右唐宮</text>
<title>通州</title>,<text>通州從古說繁華。除却燕京更孰加。靑雀黃龍迷舸艦。綠窻朱戶咽笙歌。關防控引三千里。閭井縈紆十萬家。處處鑪頭誇酒美。解龜安得駐行車。</text>
<title>雙望舖。題主人李汲壁。</title>,<text>一室圖書靜。誰敎遠客過。人堪稱市隱。境似入山家。樽貯新豐酒。茶烹顧渚芽。悠然風味好。忘却在天涯。</text>
<title>付書於先來軍官。臨書口占寄兩兒。</title>,<text>佳節怱怱客路遲。故園花柳想依依。慇懃一夜還家夢。先付三韓驛使歸。</text>
<title>角山寺口占</title>,<text>長城之頂角山寺。沙塞雲煙來眼中。縹緲高臨北斗北。微茫迥挹東溟東。鰲頭樓壓千年石。鵬背波摶萬里風。不信人間有此景。登臨今日意無窮。</text>
<title>臨別口占。贈胡秀才 世培○松江府人。</title>,<text>憐君羇旅久僑居。落魄殊方志未舒。客夜那能聞鶴唳。故鄕應復憶鱸魚。萍場關塞重傾蓋。樽酒河梁又別裾。莫把交情限疆土。天涯時寄數行書。</text>
<title>燕地士子。有以畵索題者。隨筆書贈。</title>,<text>丹崖碧嶂卽秦餘。知是當時避世居。試使漁郞重一訪。後人應讀未焚書。其二丹房茶竈傍溪雲。案上閒繙小篆文。知是夜來笙鶴過。壇邊長禮大茅君。其三浮嵐煖翠護仙家。新作茅齋傍水涯。三尺蒲團千日睡。也無塵夢落東華。其四剩水殘山好卜居。茅齋晴晝午眠初。獨留孤鶴看茶鼎。且就閒窻課道書。其五秋雲澹無色。秋葉落如雨。角巾者誰子。獨坐倚枯樹。其六客去秋林空。淙淙石瀨響。好鳥時一鳴。遙聞雲木上。其七喬木生晝陰。淸泉響寒溜。溪邊對語誰。知是山中友。其八高樹凍雲落。深林山日斜。應知昨夜雪。開遍寒梅花。</text>
<title>十三山途中</title>,<text>客路今將半。行行似轉賖。人煙臨塞少。雨雪出關多。旅思愁羗笛。衰容怯鏡華。催驅向前道。唯恐滯歸槎。</text>
<title>中安堡途中遇寒食。口占示副使書狀。</title>,<text>來時路是去時程。歸旆如何此滯行。萬里殊方長逆旅。一年佳節又淸明。天涯鄕國三春夢。塞上風沙獨客情。遙望家山頻矯首。不知何日過遼城。</text>
<title>途中聞鴈感吟 是日聞罷推之奇</title>,<text>趁節來如信。隨時去不留。稻粱無復戀。矰繳莫相謀。影逐關雲度。聲和塞月流。微禽猶若此。吾已悟行休。</text>
<title>戱賦燕歌行。示副使書狀。</title>,<text>酌君以沙塞千鍾之虜酒。侑君以胡兒一闋之笳聲。胡笳怨兮酒盈壺。我且爲君歌燕行。燕山迢遞雪滿路。朔風號怒吹行旌。誰料當時玉帛路。轉爲今日金繒程。天涯行役困跋涉。客裏歲月愁崢嶸。黃金臺古但荒墟。酒人何處尋荊卿。三冬燕館苦思歸。萬里歸來雙鬢明。丈夫生世必有用。志氣久已無龍城。局促徒馳使者車。慷慨欲請終軍纓。莫道書生無膽氣。古人白面猶談兵。愁來擊劒歌嗚嗚。一曲聊爲鳴不平。落落風塵少知己。世人誰識曲中情。男兒壯志久未試。鬱鬱從誰同細評。我姑酌彼眼前酒。軒冕何須浮世榮。不如歸卧江上廬。五湖煙水尋鷗盟。</text>
<title>送南襄陽 正重</title>,<text>楓嶽東邊碧海西。習家池路逗寒溪。神仙官府隣蓬島。峴首風煙接大堤。別夢幾牽靑瑣闥。淸詩應和白銅鞮。何當更逐雙鳧去。賓日軒中續舊題。</text>
<title>贈別關東伯兪寧叔 得一</title>,<text>左臬官非屈。東關路豈艱。只緣親愛重。便覺別離難。浮世安危裏。深情去住間。須尋池上閣。覓我舊題看。</text>
<title>贈書狀宋舍人玉汝 相琦 之燕</title>,<text>聖代掄辭令。詞臣自彩毫。未能容志養。政是坐名高。延頸方銜命。忘軀敢憚勞。應知歸奏日。拭目看恩褒。</text>
<title>李判書 秀彥 輓</title>,<text>稼牧雲仍世有人。妙年聲譽冠朝紳。當時進退關淸議。他日論思憶舊臣。廊廟弘猷虗佇席。松楸閒卧幾經春。晨星宿草交遊盡。哭望秋原謾濕巾。</text>
<title>坡山舘。値生朝有感。</title>,<text>孤露元多感。生朝愴覺偏。空憐弧矢志。忍誦蓼莪篇。旅次還今夕。遊程閱幾年。桐鄕吏民在。相對涕漣漣。</text>
<title>安州戱吟 遠接使時</title>,<text>此來無興惜良宵。旅館寒燈坐寂寥。錦瑟玉觴無意緖。獨持孤燭背屛蕉。</text>
<title>新安舘偶吟</title>,<text>蕭蕭木葉打窻寒。孤館寥寥夜向闌。樂事元從凶歲減。賞心無復少年歎。紅裙翠袖誰相引。赤葉黃花謾自看。燈下計程還不寐。客中顔鬢半摧殘。</text>
<title>途中次兪道叔 信一 寄示韻</title>,<text>古津江上路。風起水增波。田野悲荒廢。飢氓想撫摩。人煙關外少。鴻鴈澤中多。物色雖依舊。蕭條不忍過。</text>
<title>聽流堂口占</title>,<text>高閣當官道。朱欄暎碧灣。淸溪仍隴水。明月卽關山。錦葉粧林麗。秋花綴石斑。蕭然吟嘯興。聊復解愁顔。</text>
<title>申右相 翼相 輓</title>,<text>詩禮傳遺業。王家有藎臣。早年推宿德。儒席擅奇珍。螭陛初簪筆。龍池始躍鱗。銓衡留藻鑑。詞掖煥絲綸。論議傾前輩。名聲動後塵。滄桑閱世界。畎畒係君民。進退皆關念。行藏自任眞。天心方悔悟。散迹起沉淪。卿月班初峻。台垣望已新。都民皆手額。廊廟政垂紳。佇見回時泰。方期濟世屯。黃扉寧煖席。綠野擬懸輪。雞夢初驚謝。舂歌奄輟秦。流星愆象緯。亡鑑軫楓宸。身百嗟難贖。天高問莫因。不才叨李御。還愧忝周親。縱是賢愚別。猶欣臭味均。執鞭慙附驥。提耳荷傾囷。泉路終成訣。迷途獨愴神。公私不盡慟。灑涕向蒼旻。</text>
<title>玄石朴先生 世采 延謚日志感</title>,<text>嶽折梁摧五載中。追惟猶似坐春風。淵源自與先賢接。節惠仍敎後代同。名仰斗山看並峻。恩隨綸綍覺偏隆。回瞻遺像如親炙。未信緇帷赤舃空。</text>
<title>次諸學士春宮痘患平復後志喜韻</title>,<text>寓直連宵近太官。靑宮問寢趁朝寒。千方不待尋三世。貳極終看獲萬安。喜溢重宸方報慶。恩覃少海剩霑乾。微臣調護慙何力。願續暉輪奉聖歡。</text>
<title>建業白蓮菴</title>,<text>十載塵蹤今始歸。虎溪重到訪禪扉。紗籠舊跡依然在。萬事回頭一夢非。</text>
<title>贈李茂朱得甫之行</title>,<text>藥院朝朝獨辦忙。羡君行色赴名鄕。雙鳧遙指眞仙境。五馬還催傲吏裝。敢道山公能啓事。還聞長孺卧淮陽。疎慵那免揶揄笑。只慣年年賦贐章。</text>
<title>趙參判長卿輓</title>,<text>誰料幽明遽此分。辯如河決氣凌雲。談窮王霸龍川學。策貫天人董相文。身外榮名忘碌碌。世間毁譽任紛紛。高堂尙有門閭望。忍送丹旌漢水濆。</text>
<title>移寓楮島。寄尹仲綱。</title>,<text>春水初生沒岸沙。夜來風雨問如何。已從塵世拋軒冕。且向漁村理釣蓑。京洛故人靑眼少。江湖新伴白鷗多。欲將梅鶴成三益。誰訪孤山處士家。</text>
<title>次尹仲綱疊示韻</title>,<text>好占幽居傍渚沙。水雲生計付伊何。舟橫野渡誰爲楫。雨滿漁磯可拂蓑。閒趣如今方自足。宦情於此已無多。將身宛在苕溪上。風月江山共一家。</text>
<title>寄李參議季章 寅燁</title>,<text>數椽茅屋占江濱。擬向明時乞此身。沂水已尋曾點樂。西風時避庾公塵。憂隨進退皆關念。議到紛囂孰辨眞。一曲滄浪和者少。心期將與白鷗親。</text>
<title>尹參議子由丈。携酒來訪有詩。次其韻。</title>,<text>柴扉茅屋趁江斜。風景何如剡上家。幸對淸樽傾竹葉。喜看春浪漲桃花。閒來有興隨漁釣。老去無心管物華。誰識箇中眞趣味。扁舟時艤白鷗沙。</text>
<title>金判尹守甫 鎭龜。携酒來訪有詩。次韻謝之。</title>,<text>一棹勤來訪。江湖興政幽。遙從楮島岸。輕蕩水蘭舟。景物宜佳節。杯樽辦勝遊。莫愁風雨至。蓑笠可遲留。</text>
<title>沿江上下。見亭舍皆空。戱吟。</title>,<text>多少樓臺漢水濱。登臨隨處不辭頻。朱欄寂寂皆空鎖。盡日何曾見主人。</text>
<title>章陵奉審。歷路見田疇豐熟。喜吟。</title>,<text>百糓皆成熟。三農已告豐。蠲租徵漢史。勤穡驗豳風。政賴乾坤力。寧論燮理功。黃扉何所事。憂樂與民同。</text>
<title>逾鐵嶺口占 奉審純陵時</title>,<text>繚繞唯敎一徑通。連雲危棧似懸空。來途却訝從天上。人語如聞在地中。杳杳雲山連靺鞨。茫茫溟渤際瀛蓬。壯觀今日平生最。洗盡塵間芥滯胸。</text>
<title>過龍興江感吟</title>,<text>沛鄕餘俗見黎烝。白水遺墟過未曾。山勢至今如虎踞。江名從古號龍興。桑村邑里雄三府。枌社風煙護六陵。共說邦家綿慶遠。千秋王氣尙飛騰。</text>
<title>樂民樓。敬次外王考浩菴忠簡李公 諱基祚 韻。幷序</title>,<text>昔在辛卯歲。外王考以判度支。出按北關。蓋忤於時議。而時余年纔六歲矣。今祗役此來。獲覩遺篇尙在壁上。摩挲塵迹。倐忽流光。今已五十一年。而余顚毛亦種種矣。俯仰今昔。不勝悲嘆。敬次其韻。以寓感愴之懷。入眼紗籠暎座隈。回頭五十一年來。朱欄逈挹靑郊闊。粉堞平臨綠水廻。歲月空驚新物色。山川猶遶舊樓臺。兒孫宅相眞知忝。愴古何心更進杯。其二城上危樓敞泬㵳。雕欄百尺倚華譙。晴沙淺渚鱗鱗水。芳草長堤蜿蜿橋。檻外平看東海闊。樽前還惜北宸遙。岸邊多少垂楊樹。知爲離人繫畵橈。</text>
<title>感吟贈諸公 幷序</title>,<text>曾在戊辰。余以諫長。與三司請對。天威震疊。同入諸人。或遞或罷。或補外矣。不料今日同會嶺外。而洪禮判君澤 受瀗，兪北伯寧叔，沈安邊一哉。失名 皆是伊時入對之人。可謂奇矣。聊題一律。以示諸人。兼寓感歎之意云。白日雷霆下伏蒲。夜深宣室幾人俱。當時恩譴知誰最。末路升沉各自殊。關塞同遊如宿約。萍蓬此會豈前圖。榮枯離合渾閒事。且幸心期更不渝。</text>
<title>白鷺洲。次白洲韻。</title>,<text>淨掃松間一片石。閒隨白鷺眠溪雲。白鷺驚人忽飛去。雲自無心爲我羣。</text>
<title>仁顯王后輓詞</title>,<text>占夢徵雙曜。含生囿兩儀。東朝盡孝敬。南國播歌詩。漢練恒昭儉。周簪幾進規。宸章垂琬琰。三復涕交頤。其二貞厲宜無咎。謙虗亦必亨。天心終見復。坤道幸重寧。薄蝕增陰德。艱虞啓玉成。千秋光簡冊。盛烈信難名。其三丕顯揚徽號。深仁煥德稱。瑤華那足比。彤管儘堪徵。養育慈恒止。憂勞疾遽乘。眞遊知莫返。靈筭失岡陵。其四靈嶽占佳氣。玄宮閟寶衣。玉欄春尙遠。金粟露初晞。虗右洪規倣。因山顯號巍。省功遵末命。沒世仰芳徽。</text>
<title>贈書狀李太僕周卿 世奭 燕行</title>,<text>憭慄秋懷已自驚。况兼離思更相縈。聊將山水登臨興。遠送燕遼跋涉行。紫氣關高誰復問。黃金臺古但空名。須尋太白留題處。獨樂寺邊卽薊城。</text>
<title>重陽前一日。齋居對雨。次靖兒韻。</title>,<text>荷折寒塘菊散金。齋居寂寂閉門深。老來無復東籬興。卧對秋光滿上林。其二淅淅嚴霜落井桐。搔將短髮對秋風。賞心猶惜重陽近。手折寒花細雨中。</text>
<title>石湖三十詠</title>,<text>白石何磷磷。湖水淸且淺。緬言懷古人。聊以吾亭扁。右石湖亭鳴泉抉石來。泠泠滿淸聽。引之繞舍流。飛落山厨靜。右淸泠泉嶺上多白雲。無心時復出。幽人自怡悅。相對聊竟日。右白雲洞楓林覆溪水。石徑緣流斜。待看九秋後。霜葉爛於花。右楓溪元亮辭官後。栗里歸田園。依然三徑裏。政似柴桑村。右栗園衡陽千樹橘。渭川千畒竹。何如一壑花。錦繡紛如束。右躑躅岡窻前數株花。紛紛落香雪。時有子規啼。空山愁夜月。右飄香榭昨夜新雨足。琅玕看漸長。高歌紫芝曲。采采已盈筐。右藥圃屹然如砥柱。削立千尋碧。狂瀾幾時倒。日夜來相激。右高巖層巖繞高亭。矗立圍成屛。閒人獨自居。蒼翠滿虗欞。右蒼玉屛石梁架成室。闋者自生白。磵戶寂無人。山空桂花落。右石室隴麥翠成浪。風來餠餌香。樹陰引午睡。一枕眠黃粱。右麥岸山溪響晩溜。虗閣枕松聲。千載陶弘景。先獲此時情。右松濤軒小樓臨江流。憑欄俯空碧。手把離騷經。盡日閒自讀。右書樓素月漾金波。秋光蕩上下。孤吟不成眠。幽人方獨夜。右月波樓綠楊森作林。翠影蘸澄湖。笑殺陶淵明。門前種五株。右柳林疏鑿引山泉。淸流相暎帶。何當泛羽觴。更續蘭亭稧。右曲水秀出淤泥中。亭亭獨自保。歲暮無人采。遠懷濂溪老。右蓮池逍遙南磵中。仰觀飛泉落。泠然洗心肝。奚但塵纓濯。右南磵圉圉得意游。魚樂應如我。細將物理推。漆園何爲者。右觀魚亭春水一篙碧。連江雨新足。大釣本無鉤。持竿空日夕。右釣石層巖高百尺。欲御泠泠風。禦寇彼何人。飄然凌碧空。右御風臺野艇繫林樾。蘆花兩岸雪。吾將理歸棹。穩泛秋江月。右漁艇澗水泛桃花。疑入武陵路。尋源人不來。煙霞鎖千古。右桃花峽綠水秋月明。煙沙雨後淨。扁舟泊近岸。水禽飛不定。右沙嶼高亭臨漢水。漢水流沄沄。中有忘機客。鷗鷺以爲羣。右漢上亭轉峽歷危棧。緣溪開石門。微茫煙樹裏。遙辨山前村。右石門斗峽連月峽。長江成一帶。遙臨兩水交。南北此都會。右斗月亭携筐踏朝露。采薇山北谷。菜根足自飽。可使食無肉。右薇香徑長松覆深壑。千年卧老石。我本不知棊。遙懷蘇玉局。右棊巖</text>
<title>愼同樞 景尹 丈輓</title>,<text>天齡公自有。人爵世猶慳。偃屈經綸志。浮沉里社間。功名元弊屣。文字可藏山。牀下難重拜。題詞涕自潸。</text>
<title>李監司得甫輓</title>,<text>玉節都門握別時。誰知今夕返靈輀。石家庭訓垂靑簡。內史書名擅墨池。軒冕儻來常任分。是非紛處獨皺眉。城西他日重過地。鄰笛斜陽倍覺悲。</text>
<title>宋扞城 光涑 輓</title>,<text>天理從來儘渺茫。纔看皁蓋趁槐黃。固宜賓國居人右。豈謂如君死道傍。粉壁謾題名姓字。丹旌空返水雲鄕。鴒原舊誼終難忘。欲寫哀詞淚滿裳。</text>
<title>寓林塘。次靖兒韻。</title>,<text>悠悠心事向誰評。擧世無人識我情。時象任他浮議閙。此生難見泰階平。蕭蕭鬢髮緣憂國。落落行藏恐近名。唯有此君堪作伴。歲寒留待主人盟。</text>
<title>金右相 構 輓</title>,<text>大廈驚摧棟。明廷痛失賢。固知關氣數。猶復怨皇天。更孰調殷鼎。無人濟巨川。天時嗟已矣。吾道卜終焉。自託金蘭契。常期臭味全。龍頭看發軔。鵬路愧先鞭。榮辱心何爽。行藏迹更聯。滄桑閱世界。蠻觸笑拘牽。時事看蒼狗。交情到白顚。遭逢同彙拔。登進亦茹連。臺省還持憲。東西復長銓。不須憂毁譽。敢謂助騰鶱。一心承聖眷。重蹴到台躔。地望優鐘鼎。經綸討廈氊。鞠躬同進退。携手共周旋。志業方看展。凶憂遽告纏。神明還鹵莽。危疾奈沉綿。死孝邦人衋。中朝聖主憐。時危知孰任。運去更誰延。梁月猶疑面。峩洋已斷絃。迷途身踽踽。撫事涕漣漣。寂寞沙堤路。凄凉漢水船。庭蘭猶宿蔭。隴草卽新阡。不盡公私慟。哀詞淚徹泉。</text>
<title>走次尹三宰仲綱韻。贈洪生世泰海西之行。</title>,<text>志士悲秋意。騷人惜別情。遙憐江海上。愁坐聽濤聲。</text>
<title>東山堂。次靖兒韻。題壁上。</title>,<text>十年奔走紅塵裏。歸計參差負碧山。半日溪堂閒拄笏。羡他棲鳥暮知還。</text>
<title>次靖兒晩翠軒韻</title>,<text>虬枝千尺護幽欄。晩翠眞堪託歲寒。更愛風泉淸漱玉。結爲三友冷相看。</text>
<title>寄兪台寧叔</title>,<text>古石蒼松面水齋。藥鑪茶鼎略安排。譏讒自笑人呼馬。契活何關室似蝸。敢擬行裝追綠野。已將身世付靑鞋。西鄰幸有論襟地。藜杖相隨共此懷。</text>
<title>次靖兒韻</title>,<text>老夫今日歸休地。免使移文來北山。園占城東瓜已種。堂成洛下政初還。浮雲世事何須說。流水長松自在閒。不是此身關進退。尙懷憂樂耿心間。</text>
<title>偶吟</title>,<text>舒嘯東臯上。頹然一禿翁。荒廬依澗谷。新學課兒童。倦鳥歸雲並。幽泉野水通。手中蒲扇在。時復障西風。其二一出春明外。田園賦遂初。筇枝隨步屧。驢背當安車。鋤草開新徑。編茅葺舊廬。閒中無所事。閉戶理殘書。</text>
<title>次兪台寧叔寄示韻</title>,<text>寵辱年來自不驚。尋思無復悔尤生。朝中久已憎多口。林下猶嫌巧舌鶯。</text>
<title>東山堂。次昉孫韻。</title>,<text>來稅林中駕。悠然世外情。草深宜放犢。樹密恰藏鶯。畦隴高低路。巖泉上下鳴。風軒半日睡。心境覺俱淸。</text>
<title>佛巖寺。次兪台韻。</title>,<text>遠向東林欵石扉。新晴物色總堪奇。共携康樂尋幽屐。來賦香山結社詩。淨界同遊眞勝事。晩年閒致亦殊私。蹇驢政好吟肩聳。歸路何妨日暮時。</text>
<title>寓懷寄兪台求和。時有進宴上壽之擧。而罪廢不得入參。</title>,<text>田園屛伏元吾分。廊廟經綸豈我能。閱盡滄桑嗟世變。歸來畎畒願年登。襟懷豈是悲秋客。契活眞同結夏僧。聞道九重將上壽。微臣無計祝岡陵。</text>
<title>石湖重九日登高。用老杜韻。</title>,<text>牛渚寒波落木哀。江天漠漠鳥雙廻。山村返照鴉翻去。澤國新霜鴈帶來。謾把茱萸供令節。强扶藜杖上高臺。遙知禁直深嚴地。悵望飛雲獨擧杯。時靖兒方直翰苑</text>
<title>翌日泛舟溪上作</title>,<text>重陽昨日登高罷。今理輕橈上剡舟。已愛巖巒深窈窕。更憐溪瀨轉淸幽。還將剩水殘山興。復作浮家泛宅遊。景物撩人歸未得。却停煙棹暫遲留。</text>
<title>次兪台韻</title>,<text>蟲音喞喞近牀前。缺月窺人耿不眠。剡水輕舟纔返棹。廬山飛瀑又新篇。優游自有同歸地。行止唯當儘任天。暮境安閒眞幸爾。况逢詩酒興聯翩。</text>
<title>昉孫作楓嶽之行。臨別口號書贈。</title>,<text>送爾金剛領略歸。萬千峰色暎秋衣。還憐林下餘衰病。愁對寒山獨掩扉。</text>
<title>寓薇莪里亭舍口占</title>,<text>落葉蕭蕭雜雨聲。旅窻孤燭不勝淸。無端倂入中宵聽。惹起秋懷百感生。</text>
<title>亡友朴士元題詩在壁。見而有感。仍步其韻。</title>,<text>黃壤多年白璧沉。紫芝眉宇眼中森。九原惆悵知難作。對討無由證此心。</text>
