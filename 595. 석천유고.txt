<title>送謝恩正使李太史赴燕</title>,<text>新秋撒炎暉。澄商曉風遒。華門餞上使。首路望燕州。連騎映長術。疊皷引去輈。揮袂辭密親。嚴駕進征騶。修翼無卑枝。迅足展遠遊。延陵北觀華。龍門西上周。丈夫四方志。何必怨驪駒。其二太史瑚璉器。縞衣新載旃。總轡臨長路。雲日盪遠山。皇華延舊軌。緇衣賦繼賢。朅來速如飛。保愛金石堅。其三紀昔檀君臺。牽率酬瓊章。人事隔雲泥。風采日想望。溫溫君子德。特達見圭璋。綺聞馥秋蕙。麗藻艶春英。密邇金華省。承流渥龍光。秋來鳳毛長。寥廓又高翔。嗟彼楡枋跡。悵然守舊篁。</text>
<title>社村雜詠</title>,<text>澄江抱村迥。葺宇對圓沙。桑果罨區墅。結社連百家。時節展墳墓。眷愛亦無遐。川包來魚蟹。名酒不用賖。愉心豊暇豫。安排送生涯。褰裳挹秋露。散髮卧春槎。彌信獨往意。誰知人爵加。													右社村												盈盈一曲水。激月納淸光。波動翻移石。魚跳却映床。													右水明樓												溫密雖宜老。撥暑賴淸冷。斯於南序隅。誅茅結小亭。蕭灑六阿檻。通望無戶櫺。梨杏已成列。雜卉復翳屛。沙環階下白。川流沙外靑。葱蒨錦障山。絢采涵泓淳。花發藻曉睇。鳥哢睦春聆。興來時命觴。欣然醉復醒。敢諼考槃意。聊以陶性靈。													右在澗亭												層巒疊巽維。倒影沈碧漣。哀壑生幽律。中峰雲回旋。晴迴半嶺鶴。風噪萬樹蟬。低岡列錦嶂。隔水迤堂前。丹葩與霜葉。的歷耀通川。空翠襲晨嵐。輕素拖夕烟。涉江攀雲蹊。迢遞凌絶巓。撲地村相接。穿峽水紆纏。遠辨龍門樹。遙指斗尾船。慨然凌雲志。撫躬惜頹年。願言斲山朮。翹跡問九仙。																				右錦障山												水落通樵路。石梁對江扉。行者無揭砯。牛羊日夕歸。披衣下修渚。山水湛淸暉。流波激素礫。粲若連珠揮。叢鰷逆瀨上。雙鳧近人飛。俯仰協幽期。忘懷坐寒磯。虛室無疑猜。榮觀有是非。幼好在耿介。終老願無違。													右上椒渡</text>
<title>次韻丁令公雪中見寄</title>,<text>夜雪無聲擁籬本。極目皓渺璚樹苑。欣携卯君泛前溪。吹笛中流淸且遠。有懷伊人水中坻。興盡剡棹未遽返。風景牢落歲云暮。浩唱歸來撥書晩。去聖千載微言絶。斗陵下帷髩半雪。窮經著書書百編。淬鍊風霜彌完潔。歐陽尙書杜林字。採掇零金人莫媟。我亦有意傳詁訓。泛覽百家勤披挈。手蕪眼瞀心徒長。羡君朗識分毫芒。魯淹經殘委巷繁。與子閑訂舊典章。舊典於今無所用。後來留與子孫藏。靑松歲寒方見卓。肯隨羣艶媚年芳。													附 江村賞雪。懷申學士兄弟。走筆寄呈。洌翁 茶山一號						顧家畫譜三百本。范寬雪景鳴蓺苑。墨玅未必獨超越。雪景元來特淸遠。兒時江邨樂賞雪。走徧陵阿召不反。中間不見四十年。狼狽歸來屬衰晩。今朝起望叫奇絶。曠恩天賜三尺雪。棃雲擁樹愕葩髿。水墨界峰欣皎潔。隔水迢迢有所思。玉人嬋媛不可媟。漁莊一舸寒獨泛。書樓卍欄還相挈。晴窗展卷味更長。古文奇字分豪芒。虫股魚鰭㴑詁訓。籩糗豆臡考典章。此樂如今易軒冕。亞卿賢弟亦退藏。徑欲烏犍渡江去。借席一隅掞芬芳。</text>
<title>寑跡</title>,<text>寑跡人間世。委懷在林丘。翳然莫我知。臨河且飯牛。耕種已計口。餘粮釀美䤇。酙酌散襟顔。歲暮聊自優。寒牖映朝晣。隨意簡編抽。鉛黃皆手澤。護惜如璚球。倘靡竹素功。聖跡吾何求。俛仰敦所好。昕夕暢蓺游。每覽孤往節。希風挹淸流。理得物自細。意愜祿可休。遙感沮溺心。長揖夔龍儔。賞心苟有會。異代可同仇。</text>
<title>和南城留府韻</title>,<text>社江老圃皓鬚眉。才短好古不能奇。風雅遠拾昔人義。苦調時作寒蟬嘶。光晶水湛玻璃碧。獨把漁竿釣暮色。南城府主沈太史。淸詩沃勉慰我渴。羔羊减退是從公。子嗟自在丘麥中。野夫虗錯敢望賢。漫勞議擬羞發紅。喬木宅存庾信處。合歡猶惜企老住。風流想像一悵望。何日共公樽前語。													附 送申侍郞 石泉弟實齋絢 入京斗室 沈相國象奎						相逢不須驚鬚眉。山上一宿亦大奇。行色不似小司馬。羸驂無銜倦不嘶。爲問社樹十畒碧。下繚淸溪水晶色。仲子高卧次詩故。令我欲見思如渴。素絲舊許退自公。麻麥何屑留丘中。忍負君家蠲忿花。垂垂裊風剪絨紅。兒童尙說企齋處。企齋曾亦城裏住。煩君他日爲擧似。且因說詩商吾語。</text>
<title>霽</title>,<text>夕霽澄川嶽。蕭晨步碧苔。風行繁露歇。日照重霞開。溪女分魚入。山童洗藥回。東籬且排菊。拈曆視宜栽。</text>
<title>健陵遷奉挽章</title>,<text>鳳翥龍盤護此岡。顯園松柏近相望。諏辰擧緬追慈旨。先意張朝法聖王。宸慕彌深丹鳥阜。仙遊莫逮白雲鄕。秋山夜月玄宮閉。重抱弓髯淚萬行。						其二						新陵無改舊山川。地秘神慳基萬年。渦尾見和眞有待。鮒隅同壤禮宜然。行宮城闕連雲樹。原廟衣冠尙黼筵。韋布昔曾荷聖眷。夢魂猶自到匀天。</text>
<title>端門</title>,<text>端門四章。贈金大夫也。大夫赴燕。石泉子在廣陵東。不得送之以軀。賦詩言志。以慰永懷焉。						端門降節。金鼓戒徒。僑揮潤辭。贛華齊鑣。習習羣雅。逬羅薄驅。凝笳翼盖。流風送輈。龍驥超驤。陵厲北徂。振鱗左海。舒翼神區。原華漢儀。休麗韡紆。衣冠傾城。流塵沸衢。其一						華館設祖。玄幙雲霨。驪駒嘶路。風旆北指。中酒顧眄。移意萬里。關河重複。陵陂邐迤。迢哉邈絶。起屨玆始。裵褱魏闕。綢繆寮寀。歷歷家人。允佇孔企。征夫懷役。不遑寧止。揮手登車。超岡越坻。行塵興伏。山雲結披。其二						允矣侍郞。華潤如玉。游心大順。不峻繩尺。登高能賦。流連泉石。風徽油油。聲氣可樂。之子之遠。可耐分索。急景投梭。飛盖過隙。尙愛令德。迅返如翼。其三						溥彼燕城。渤碣都會。星分箕尾。地開幽薊。冥冥太陰。顓頊北界。依俙古蹟。擧目興嘅。涿鹿阪泉。厥壤何際。何處堯封。幽都何峙。孤竹安在。山戎焉寄。毉閭貕養。何鎭何漬。幷資博古。卓犖廣異。齊洽漢騫。匹休吳季。俾余坐該。無勞車駟。其四</text>
<title>和丁令公</title>,<text>積素千山雪。江淸翠帶圍。幽居欣意會。好客亦情依。宿夜綜前惑。留懽惜晩暉。不嫌重肯欵。梅閤動春機。						其二						與世恒殊好。於君嗟晩遭。無心孤揷竹。隨意密栽桃。病懶仍蕭寂。耕耘豈儁豪。擬倫惜非實。深愧魯人羔。						其三						極知超世思。勝氣軼羣家。龍繇舊探賾。漆書新决絮。披緘皆悃愊。摛藻信洪姱。更待山陰雪。同吟萬樹花。						其四						溪山甘屛跡。身外卽牀書。累盡神常駐。心恬體不腒。百年竟何得。萬象終歸虗。尙爲留名計。呻佔代釣魚。						其五						淸絶丁公宅。輞川今右丞。綺才卽天賦。經術是家承。峻義多驚俗。拘儒疑語氷。從君卜鄰好。爲我借阿陵。													附 旣歸數日。追述鄙懷。奉呈申學士兄弟。						江雪廓已霽。羣巒皎四圍。渚禽寒不起。野屋靜相依。閉塞傷時令。飛騰惜暮暉。枯荄捴埋沒。何處驗天機。						山人小經濟。園圃靜周遭。𤗉對孤生竹。籬遮五樹桃。屋烏徵愛好。置兔識賢豪。肅肅之施驗。不忘其敬。今鄕人稱學士治圃齊整故云。 淸士須同傳。千秋配子羔。						水閣貯書史。奇聞不出家。魯詩承鯉對。漢隷作龍挐。謂申氏家傳之學 篤信浮華落。淸修晩節姱。賞心多樂事。餘力養山花。						東闕奎瀛府。丁年憶校書。匪頒交虎豹。珍膳錯鱐腒。天寶遺伶散。鴻都舊館虗。如今煙水上。相對話樵漁。													談易禹祭酒。騎牛孟政丞。風流有前輩。頹俗鮮師承。深屋寒山雪。危橋澗道氷。蕭蕭文字話。衰氣歘憑陵。</text>
<title>白雲</title>,<text>白雲答徂年也。隙輝箭疾。憂悔幻妄。思與晤言。樽酒相揮。						溶溶白雲。在彼陵阿。俄變爲龍。忽爲奔波。搖蕩空滅。散入輕霞。浮世營爲。擧無眞實。夢失而悲。夢得而悅。無憂無樂。是名眞達。						溶溶白雲。度溪入庭。遇實則違。乘虗則盈。所以至人。冲用不竭。行無軌跡。居罔舍芺。爰靜爰淸。神明與括。旣精旣眞。乃無夭閼。						溶溶白雲。依山擁樹。願言與子。朝暮以遇。綜彼文疑。豁我心痼。有詩我和。無酒我酤。僾而不見。誰與解晤。道豈云阻。通川可溯。													附 徂年。惜衰暮也。尤悔積衷。遷改無日。惄然自悼。冀友相憐。洌翁						駸駸徂年。歘焉旣暮。氷雪凌凌。阻玆平路。總角有聞。白首无譽。夕而造愆。朝焉已悟。悟而不改。如塗塗附。念彼良士。怛焉往愬。													駸駸徂年。歘焉旣馳。嗈彼鳴鴻。集于澤陂。撫玆華髮。慨獨永思。夕惕攸悔。朝已蹈之。巍哉顔氏。悔斯无秪。豈無友朋。耿耿自悲。						駸駸徂年。如彼逝波。百卉潛蹙。山雪嵯峨。顧玆衰頹。如景旣俄。蓁薉弗淸。寤歎且歌。民之弗悔。尙亦有義。悔而弗改。云如之何。</text>
