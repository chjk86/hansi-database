<title>大老祠致侑後。敬步文正府君所次洪後雲韻。以述感懷。</title>,<text>寧王奮大義。以禮聘吾祖。幡然釋莘耒。匪風矢共賦。中途西日催。雲慘湘水浦。萬古王春色。蒼蒼繞陵樹。太勳嗟未集。天意竟何故。暮江聲嗚咽。老栢風號怒。孤臣一片衷。悲歌泣聖主。惟玆魚水契。肇自潛邸傅。獨立無所歸。何處跪陳訴。瞻望懷耿光。白首淚如雨。一部麟經義。獨抱源流溯。明正任褒誅。亂賊知所懼。一代會明良。德業冠東土。正廟再恩遇。偏被涵雨露。往値遺弓年。駐蹕江丄宇。月遊追孝思。濟濟趨鵷鷺。建祠竪豐碑。觀瞻聳行路。字字寶墨濃。句句天香吐。禮同忠武侯。名尊師尙父。今王善繼述。殊遇如朝暮。</text>
<title>甲辰夏。與金正言國瑞 圭瑞 及叔弟彥述 近洙。 留巖棲齋。謹次大全鳳棲寺分韻。</title>,<text>惟此巖棲齋。華陽曲之四。沙明俯澄潭。松老傍古寺。面面含精采。百代高仰止。泉石雲林勝。不可數一二。時來尋遺躅。感懷不自已。良朋留約束。阿弟促行李。行行景漸佳。山開洞天邃。魚鳥慣識面。若將相迎戲。正好煩襟滌。奚但伏暑避。入枕寒溪淙。傍簷白雲起。滿架遺書在。迭讀更相議。苦心一直字。服膺三聖旨。願言回迷塗。庶無忝先志。靜夜發深省。惕然長新意。慚愧卄載工。數墨徒鑽紙。肅恭拜典型。密邇天子祀。配禹息邪說。尊周明大義。創設會何年。此實曠世事。幸生夫子後。吾黨幾多士。罔念且昏狂。妄動易顚躓。扶陽絶柔牽。躐險馳堅騎。幸得依歸所。藏修以沒齒。</text>
<title>文正府君致祭後。叔弟步雅誦拜張魏公墓韻。志感見示。遂和之。甲寅</title>,<text>道心傳自舜。恒性著由湯。素王繼衰周。巍然闕里堂。百年荊榛路。冥行裂冠裳。麁拳一揮廓。仁義立人綱。說夢千載餘。昏黑迷顥蒼。全閩元氣會。折衷示周行。從師之劒浦。訪友到衡湘。一派江西學。胡叫久張皇。皇天眷大東。列聖撫八方。巖穴無虛老。肯事空徊徨。因材成大小。隨時任行藏。靜退先啓鍵。栗老奮西荒。沙翁有嫡傳。巴溪道源長。閑聖邪說距。內夏羯夷攘。性命探蘊奧。心法明典常。盛際隣不孤。彬彬鄒魯鄕。處困心愈亨。遇遯德彌彰。欝欝寧陵栢。長時入遙望。天王留寶墨。磨崖千仞岡。白首中途哭。感淚灑浪浪。不容更何病。從古多永傷。西狩折足麟。東征跋胡狼。此道無終否。昭回天日光。聖朝崇德業。報祀永無疆。</text>
<title>贈金景深 堯心</title>,<text>向便縱未候。我心寧忽忘。耿耿多少懷。都在隣幅詳。庶幾同照諒。歷歷細加商。星回拜先辱。慰感倍難量。滿紙情愛篤。認出中心藏。千里如面談。至今留塵箱。新月盈還缺。音信間杳茫。庭柯濃厚陰。野草媚新芳。好鳥啼喚友。助余懷思長。汀蘭岸有蕙。採採空徊徨。道遠曷云來。河廣不可方。詠罷停雲篇。翩然下高岡。熏風來遠壑。大麥交靑黃。天時漸向熱。起居增吉康。晨昏勤唱喏。獻壽上高堂。賢從與令季。湛樂連壎床。長哥痴漸黠。次胤學能將。向者阿堵患。神勞已復常。毒瘴豈爲祟。利斧應所戕。古人不遠復。是乃醫師良。晦翁猶戲劇。幸毋笑顚狂。春圍試多士。正値名價揚。得失姑勿論。公道倘恢張。顧我蟄窮廬。菽水偏侍傍。飮啄甘隨分。貧也亦何傷。最憐牽塵累。看書却多妨。旣失士友益。舊業日就荒。自爲人所棄。孤陋坐倀倀。所望惟兒輩。勤學免立墻。不知乃父心。放浪遊戲場。對案喧又笑。連袂走且僵。督責時鞭撻。傍人戒太剛。誰能易而敎。門戶俾克昌。諸弟皆魯下。叔兮意差強。及時能自礪。遇風庶高翔。徑被人擸掇。少年縶名繮。昆弟俱霑祿。踰分冞兢惶。况聞占對策。隱憂欲成痒。何以澤斯民。何以扶朝綱。阿兄量不才。潛伏學農桑。阿弟反復勝。倘能終濟匡。季君妄赴試。見棄如掃糠。近聞藍田丞。省覲歸故鄕。此友勤厚誼。藏戢銘肺膓。幸因傾盖日。這意須傳彰。何時對吾兄。慇懃豁蔀障。適聞隣裭發。胡草手自忙。慚愧辭不達。略成五言章。</text>
<title>星山別曲翻辭</title>,<text>世所傳誦星山別曲一篇及酒問答三疊，訓民歌十六章。松江先生鄭文淸公歌辭也。余少友環碧主人雲之甫。相與邂逅於淳北之山中。而請以文字翻之。非謂余嫺於辭工於律。特以余爲故家之後。而又爲公彌甥。故請之再三而至於送紙。則固知見笑於有眼者。而義不可辭。玆敢草呈。噫。淸陰先生嘗飜關東別曲。而今以諺本較觀。則遣辭之際。不無修潤矣。今姑依本詞飜出。而素不解歌調。故不免以辭害義。且本是俗諺。則傳已久而訛亦多。當俟日後之敲推云。癸巳冬。恩津宋達洙題。何來過客留星山。訪主息影與棲霞。嗟乎聽我言。人生世間好事多。胡爲江山愈樂只。寂寞個中去不還。更掃松根鋪竹床。少焉上坐試復看。天邊浮雲家瑞石。如飛入來何似主。滄溪白浪繞庭前。天孫雲錦誰裁布。山中無曆昧四時。樓下散影自隨序。且聽兮且看。事事皆仙界。梅窓朝睡聞香罷。仙翁亦不無所事。籬下向陽播瓜種。鉏之培之蔓自茂。靑門古人事。於今亦云有。急穿芒屩理竹杖。桃花逕連芳草洲。明鏡石屛影作伴。却向棲霞興悠悠。桃源阿那邊。武陵卽此地。南風倐吹披綠陰。知時黃鳥自何至。羲皇枕邊夢忽覺。空中層欄浮水上。旣着麻衣欹葛巾。靜觀游魚任俯仰。夜雨發蓮交紅白。居然滿山盡香氣。宛對濂翁問極圖。又如太乙排玉字。憑望鸕鷀傍紫薇。長松遮日坐石頭。人間之六月。這裏則三秋。淸江泛鳧遷明沙。白鷗爲友自倦眠。借問閑無心。與主孰淸緣。梧桐霜月上四更。千巖萬壑晝一般。誰哉移幻水晶宮。怳超銀河上廣寒。一雙老松樹釣臺。其下泛舟任所適。紅蓼白蘋洲已過。環碧龍湫船初泊。江村牧童夕陽外。不勝淸興吹短笛。潛龍若將舞水底。飛鶴如復凌半空。蘇仙赤壁遊。如何不卜八月中。纖雲四捲水波凈。中天月輪掛孤松。閒坐弄淸光。天然對謫仙。空山落木朔風起。忽遣陣雲雪紛然。好事天公玉爲花。萬樹千林都粧出。前溪氷合獨木橋。携筇老僧向何刹。山翁此富貴。且莫向人誇。瓊窟銀世界。恐有俗客來尋他。山中無友友黃卷。萬古人物歷數之。固多聖賢徒。又多豪傑姿。天始胚胎非無心。如何時運日剝落。固多所可訝。又多所可惜。箕山老翁耳何洗。瓢聲嫌聒道場高。人心如晝巧且新。世事如雲聚還消。向時釀酒今幾熟。把之勸之醉陶陶。心中多少憂。憑此消何妨。更把淸歌上琴絃。客兮主兮兩渾忘。長空歸鶴是眞仙。瑤臺月下倘覯止。有客謂主人。意者夫君是。</text>
<title>訓民歌翻辭</title>,<text>父兮曰我生。母兮曰我養。如非我父母。此身豈生長。如天此恩德。於何報髴髣。兄兮與弟兮。爾膚且摩挲。厥初伊誰生。㨾子亦同耶。哺此同乳長。反懷異心何。人君與百姓。天尊與地卑。凡我勞苦事。一一要盡知。而我彼美芹。云何獨食之。迨我親在堂。謂當善事之。於焉過了後。雖悔亦何追。生平不可復。只此而已哉。一身分二體。結爲夫婦義。生時偕老歡。死後同穴瘞。彼何妄人斯。而反相睚眦。女子所由路。男子且避行。男子所去地。女子且避程。若非渠夫婦。且莫交問名。爾子讀孝經。今至第幾篇。我子讀小學。明日庶終焉。何時了此書。立揚願爲贒。嗟嗟隣里人。勉焉爲善事。旣受人形生。所行反不義。何異馬與牛。冠巾而飮食。長者如提抱。雙手思擎之。長者如有出。持杖徐行隨。鄕飮禮罷後。聊亦且陪歸。人所以義交。無如友有信。曰我不是處。忠告傾寸心。此身非友生。亦難人道盡。噫彼之姪兮。艱食何所資。噫彼之叔兮。無衣且何爲。隨事更相告。願言顧助之。爾家云有喪。何以備禮儀。爾女當于歸。何時氷泮期。於我亦何有。有無欲相資。今日亦已明。及爾敬鉏去。我田如盡耘。爾田且相助。歸路採桑葉。聊爲養蠶具。雖無卒歲資。勿奪他人着。雖有空簞憂。勿求他人喫。如令一汚身。亦又難洗濯。毋爲樗浦戲。毋爲獄訟交。奈於家所敗。奈於人所怨。邦國有明刑。治此抵罪人。負戴彼何老。請我代勞之。我則年光少。道理悌長宜。衰老已可憐。又何負重爲。</text>
<title>酒問答翻辭</title>,<text>始君欲成事。交我托深盟。見我便欣然。我且隨君行。君如謂我非。曷不且休停。爾且聽我言。無爾難聊生。好事與惡事。以爾渾忘形。詎今欲媚人。反踈舊交情。一定百年壽。草草了生平。草草此浮世。底事謾經營。而我把勸盃。胡爲不盡傾。</text>
<title>贈金▣▣ 在大</title>,<text>有客有客扣柴門。掃榻欣迎叙寒暄。曾無雅分勞跋涉。多謝遠方深意存。晉陽府南龍江上。家住東溪近山村。聞說世居湖南地。文元大賢同靈根。平章華閥家承繼。文行遺緖世推尊。先公伯仲遊潭上。好將餘蔭垂後昆。蘭有馨德鳳有毛。不忘舊契風誼敦。信宿嘉華論情好。行過性洞尋淵源。逶迤短筇石村舍。谷風習習西日昏。薄供蔬糲永今夕。言笑欵欵貌溫溫。一見如舊生同歲。臨別慇懃求贈言。自慚厚眷無以報。只寫短句示不諼。</text>
<title>將登金烏山。扶桑驛近店口占。</title>,<text>扶桑胡在陸。疑是海成田。欲問先天事。金烏鎖翠烟。</text>
<title>次山淸族叔 欽人 戒示韻</title>,<text>生世窮通付化兒。十年塵累悔何追。僬僥難強千斤重。恐負諸公許辱知。</text>
<title>和朴子健 陽燮</title>,<text>養拙居閒淡忘飢。陽春一曲知音誰。西疇勸種還多暇。時向苔磯理釣絲。</text>
<title>華陽九曲。次武夷棹歌韻。</title>,<text>華陽之水凡九曲。而發源於東。流于西而北入于槐江。其始二水逶迤仙遊及松面之間。合流至巴串而稍平廣。地全石石盡白。中坼裂如串字形。名以巴串者。豈以是歟。左稍下。石峯陡起。峯上又有石橫跨。石上微戴土。生老松極蒼翠。此所謂鶴巢臺也。舊時靑鶴養雛成巢云。自臺下屈折而右一喚地。有巨石盤卧水邊。此則臥龍巖也。自此又數三屈折而下。右有凌雲臺。左有瞻星臺。凌雲則有石。上連山麓。下臨溪水。磅礡成臺。可坐數十人。林木從罅隙生。蒙翳成陰。披襟而立。頗覺爽然。瞻星則巨巖削立。上有疊石相累爲臺。覆之如屋簷。就其下。模刻穆陵御筆。又有石龕可庇風雨。磨崖而刻皇朝御筆。眞所謂天慳地秘而神剜鬼刻者也。瞻星之北。呀然而谷者。彩雲菴也。凌雲之下。窈然而深者。煥章寺也。幷令緇徒居焉。寺之前。有雲漢閣。以奉皇筆。閣之右。從石門而出巖上。有屋三間。是爲巖棲齋。齋下卽金沙潭。大抵一洞之水。從石間出。故多急湍而少順流。至此而平穩深廣。自然成潭。滿地金沙。明潤且潔。遂以名之。曾聞先祖往來時。非漁艇不可濟。今則隨其淺深而揭厲焉。亦可見陵谷之變遷也。潭之下數十武稍左。有泣弓巖。卽先祖哭孝廟諱辰處也。立小碑。刻所著諱辰韻。巖傍平地有精舍。卽先祖所嘗居處者也。舍之南稍上。建皇廟。廟下建書院。院之前。有昭陽洌泉兩齋。舍之北稍下。有雲影潭。金沙下流至泣弓巖。又遇石急流。到雲影而平濶成潭。傍有石壁。蒼藤茂樹。轇轕迤靡。自其下又數屈折。有蒼壁揷天特立。所謂擎天壁也。剛大不枉之氣。厚重不遷之像。殆近之矣。九曲始於擎天。終於巴串。曲名未知昉於何時。而其命名之義。則或以其形。或以其事。或以其景歟。其第次寒水權先生所定。而每曲所刻篆。丹巖閔文忠公筆也。泉石之勝。雲林之邃。曲曲奇絶。而其中巖棲與巴串。奇絶之尤者也。是以世之論者。互相優劣。以余觀之。巖棲之淸麗。不如巴串之曠豁。巴串之曠豁。不如巖棲之淸麗。請以一言比之。朱子嘗論子房之從容。孔明之正大。而互稱不如。山水品題。亦何以異哉。余之來住巖棲已屢矣。是豈但景仰之私而已。抑亦爲山水之留行而然也。竊有所慨然興感而不能自已者。昔栗谷先生定居石潭。而詠高山九曲歌。盖倣武夷故事也。先祖首步棹歌第一韻。其下九絶。分屬一時諸賢。使之和成。而惟此華陽九曲。未嘗有詩如武夷棹歌之作。後贒亦未有如先祖之於高山九曲之爲。殊不可知也。玆敢忘拙。謹步棹歌韻。以冀同志之斤正。然晦翁棹歌。起興泉石。托意道妙。旨遠而味長矣。以余拙工。安能效萬一哉。只欲卽其景而摸寫。如高山諸作。而竟亦不能。幸望諸同志毋以詩觀之。續而和之。以爲斯文勝事焉。時崇禎四甲辰季夏日。天降大賢地闢靈。華陽水接武夷淸。寒松獨帶王春色。萬古遺風不盡聲。一曲春波可運船。揷天蒼壁傍深川。聊將隻手扶傾柱。卓立何曾染世烟。右擎天壁二曲寒潭倒碧峯。白雲一抹掩山容。有時去作人間雨。還向林端鎖幾重。右雲影潭三曲巖頭繫釣船。春深精舍日如年。寒流尙帶號弓淚。晝夜鏘鳴最可憐。右泣弓巖四曲尋眞上嶻巖。踈松繞屋翠交毿。金沙玉石開仙境。千載心期月一潭。右金沙潭五曲山行漸向深。瞻星臺上秀穹林。天公費巧磨崖石。留待孤臣寓苦心。右瞻星臺六曲層臺倚綠灣。凌高濶步透重關。幽禽對話花交樹。杖屨翛然盡日閒。右凌雲臺七曲蒼崖白石灘。臥龍神迹永留看。潛藏自有陽昭德。終透重陰九野寒。右卧龍巖八曲雲烟合復開。蒼松挺立水灣洄。幽情晩托千巖友。莫向山扉報客來。右鶴巢臺九曲巴溪最豁然。雪鋪寒石玉噴川。行行始悟眞源到。勝景都輸此洞天。右巴串</text>
<title>丙午仲夏。與李汝喬 世淵，李進士大卿 赫 諸友。會黃山書院泛舟。因上白馬江。歸後次武夷棹歌韻。奉呈李汝喬。</title>,<text>溯流尋派泛虛船。緬想尼師歎逝川。留照江心千載月。一天光景豁雲烟。右黃山臨江突亢小圓峯。曠野平蕪媚遠容。南舸北艘朝暮遇。不關山海路千重。右鏡湖古國前塵等壑船。濟王行樂問何年。石頑波咽渾無語。回首平沙正可憐。右自溫臺相國高名節彼巖。江湖華髮白毿毿。摩挲石面懷宸感。畫閣丹靑照碧潭。右大哉閣江到釣龍水最深。數間蕭寺隱踈林。蘇郞遺跡臺猶在。風起怒濤激壯心。右釣龍臺有巖如虎鎭江灣。大地盤囷象九關。百發黃間曾不畏。狐藏狸竄士民閒。右虎巖十里明沙繞碧灘。孤篷試揭一回看。名亭好占江深處。陡覺淸襟五月寒。右夢賚亭浦老祠門近水開。坡山源派好沿洄。凜然遺像令人肅。不盡千秋去復來。右蒼江綠綺蒼屛渾自然。神工費巧此山川。狂瀾閱盡消磨㥘。獨立亭亭擎九天。右錦壁</text>
<title>挽閔瑞仲 致龜</title>,<text>一抔頑土儘無情。埋却故家美典型。半世遊從驚夜壑。寒風斜日涕交零。</text>
<title>書贈煥章庵定玄上人</title>,<text>曾聞晦父奬山僧。想像千秋義氣增。安得五臺峯上月。分輝禪室作傳燈。其二此庵故事爾能詳。守護多年老華陽。幾介儒名徒說夢。對師寧不愧冠裳。</text>
<title>有感</title>,<text>人間萬事難如意。如意人皆富貴人。富貴亦非長富貴。只將天命順吾身。</text>
<title>甲寅菊秋上弦。向赤裳。要文質中 載實 同伴。瓚兒與之。徒步從行。路中有作。率爾和之。</title>,<text>偏見區區局小東。心猶童丱髮成翁。晩情都付烟霞界。今日赤裳古閬風。</text>
<title>效詩經興而比體。贈別鄭景箕 海弼。</title>,<text>湖有淸氷山有月。分明照得兩邊心。含情欲語還無語。積雪前宵一尺深。</text>
<title>次漁村沈公 彥光 題處士金公 說 臨鏡堂韻</title>,<text>臨瀛處士愛深幽。堂在東溟地盡頭。栗老遺文漁叟句。傳家應不換封侯。</text>
<title>寒泉講堂。謹次陶菴先生韻。</title>,<text>四月寒泉春景早。山花初發晩風凄。廟門長對巖巖壁。浩氣千秋道岸齊。</text>
<title>東京述懷</title>,<text>鷄林形勝冠吾東。天寶地靈費化工。坐料興亡深夜靜。數聲皷角月明中。</text>
<title>紅流洞籠山亭。次崔孤雲韻。</title>,<text>孤雲遺躅此林巒。亭在蒼松白石間。千載悠悠成幻界。空餘流水但籠山。</text>
<title>挽愼窩鄭公 在褧</title>,<text>故家模範愼身翁。大耋全歸孝克終。傷時擧切遺賢歎。淚送丹旌蕙帳空。其二深藏林下不求知。砥行硏經士友推。終違一拜成千古。落木寒天極目悲。</text>
<title>謹次剛齋先生所和金公 邁淳 觀漲詩韻</title>,<text>萬水同歸百丈渾。磨崖激石亂騰喧。明朝會待風波靜。一棹閒尋雨後痕。</text>
<title>拜道峯書院。敬次尤菴府君韻。</title>,<text>天扶吾黨道源開。萬丈峯高一水廻。堯舜治謨孔朱業。幾人從古溯眞來。</text>
<title>贈劉明運</title>,<text>劉明運。淳昌之業農人也。其父母壽而多男子。盖其父貌古而心眞。宜享壽福者也。余嘗往來淳北也。屢見之。而明運亦能力田養親。見稱於隣里云。今遠來訪余。其意良勤。將告歸。而乞以言贈。聊吟一絶以酬之。乃翁種德福爲田。子姓振振享大年。傳家自有敷菑業。追孝無如勉繼先。</text>
<title>芳草亭。謹次心齋先生韻。</title>,<text>芳園風物雨餘新。綠滿窓前政可人。遲日林亭無限趣。露花烟柳共粧春。</text>
<title>巖棲齋雨後。敬次大全韻。</title>,<text>滯雨淹蕭寺。人烟杳世間。急潮傾一壑。怒瀑吼重巒。側逕餘稜石。頑雲失故山。何時乘夜月。倚杖弄淸湲。</text>
<title>謹次二止堂板上韻</title>,<text>地以先賢勝。淸欄月幾秋。水如明鏡對。山作翠屛周。絃誦餘吾黨。風光宛舊遊。登臨起遐想。葭露滿中洲。</text>
<title>入鷄龍到使君臺前溪。四人呼韻成五律。</title>,<text>化翁慳勝景。今日屬吾人。楓葉迎霜嫩。溪聲得雨新。莫嫌移步險。不覺住筇頻。非乏高深處。古來誰識眞。</text>
<title>登寒碧樓。次板上韻。</title>,<text>臨溪占小勝。奇絶著雄州。靜寂如遺世。淸凉不待秋。層甍緣砌級。危檻俯嵌幽。城市多喧聒。怡神獨此樓。</text>
<title>暮上赤裳</title>,<text>興到尋眞去。短筇酒後輕。層闉雲際出。危逕石頭橫。月凝松陰靜。風挑夜氣淸。非關秋景晩。只是任閑情。</text>
<title>挽宗人星仲 一心</title>,<text>孤苦成家業。詎無所以然。顯親誠孝至。收族厚風傳。茂叔贒如遇。初平美罔專。嗟嗟今已矣。揮淚暮山前。</text>
<title>萬波亭觀海</title>,<text>平生觀海壯。三宿萬波亭。在上天惟大。居中地盡傾。桑田迷浩㥘。蓬島杳仙靈。極處難推究。涵虛一氣盈。</text>
<title>玉山溪亭。謹次晦齋先生韻。</title>,<text>幽閒兼敞豁。缺界見團圓。夜壑深如海。朝霞淡似烟。穿林行坦路。臨水玩重天。遺躅渾依舊。徘徊却惘然。</text>
<title>謹次三梅堂題詠帖中韻</title>,<text>三梅堂平陽朴公有後字子健者。子健貧而頗工於詩。與余唱酬者亦有年。一日語及三梅堂事實。余問曰。家有文獻可徵者乎。余嘗觀邑誌而得其槩矣。其言曰。吾家孱微。不能守護。又不能闡幽。而有至寶在。尤菴老先生親書八景。鳳谷先生題律幷引。寒水權先生繼和原韻帖遺墨藏于家。余聞其言而歎之曰。斯不但君家之至寶。抑亦吾家之至寶。又不但兩家所寶。凡在士林。皆可寶藏而敬玩者也。厥明躬造奉覽。則心畫傳神。咳珠凝精。嗚呼。今可徵如此。亦足以見僉樞公山仰之誠。堂構之美。玆堂爲三先生所揄揚而詠歎。則雖以程子所謂不忍廢不忍荒稱之。未爲過語也。遂感而書諸帖末以歸之。崇禎後玄黓執徐大壯上澣。宋達洙稿。尤翁題景八。鳳谷詠梅三。古木今人愛。淸芬異代涵。飄零歎荒徑。肯構傳小菴。珍重先賢帖。佳孫是善男。</text>
<title>登南漢西將臺。敬次瑞石金公韻。</title>,<text>臺古成陳跡。深羞忍想來。秪應緣國運。豈是乏人才。山作重關屹。江盤大地廻。如何徒恃險。撫劒一徘徊。</text>
<title>次重山齋李公 趾秀 回甲韻 甲午</title>,<text>緋玉交輝鶴髮新。重回花甲又佳辰。家傳壽考連三世。人頌達尊備一身。炙背獻忠攀化日。存心施惠葆仁春。卷藏林壑長年度。滿室團和屬懿親。</text>
<title>次山淸族叔戒示韻</title>,<text>斯文立的等機張。吾祖淵源接紫陽。賴有典型垂久遠。故多賢哲勉修藏。昏愚敢望箕裘業。質實惟知茹飯常。珍重誨言如拱璧。省身愧乏寸銖長。</text>
<title>己亥二月十三日。以孝廟禮陟之三周甲。行酌獻禮於寧陵。而同日致侑於大老祠。進參末班。不勝榮感。歸吟一律。歌頌聖恩。而敢以求和於諸長老及士友。</title>,<text>仙寢在西院享東。雲沉栢暗杳茫中。地維吾祖瞻依所。禮是先王曠感衷。魚水契深千古盛。麟經義大一心同。今年太歲回淵獻。報祀淸朝世迭隆。</text>
<title>巖棲齋月夜感吟。求和於金友國瑞及叔弟。</title>,<text>上帝爲憐擿埴愚。故將新月照昏衢。明開晦父重磨鏡。圓掛濂翁太極圖。通貫一條尋正路。森羅萬象辨殊塗。深更喚起靈臺主。好作芳隣德不孤。</text>
<title>雨後觀漲。用前韻共賦。</title>,<text>旱歲資舟莫笑愚。終看汎濫注通衢。蒸雲頑霧占天象。巨瀆長江按地圖。縱喜來新除汚染。却愁行遠廢中途。渚涯盡入滄桑世。獨有亭亭一柱孤。</text>
<title>次贈李鶴叟 常奎 韻</title>,<text>不以姦聲亂正音。理身要法譬如琴。須涵靜處中和性。且禁多時走作心。放跡溪山耽勝賞。寄情風月費閒吟。暮年家計餘黃卷。時向晴窓到夜深。</text>
<title>贈別趙景贒 汝抃 北歸</title>,<text>累度勤訪。誠荷不鄙。而顧未有平素分寸之得。無以副遠來請益之意。甚可愧也。臨別悵然。玆有言志而辭不能達。詩云乎哉。然旣形於言。故忘拙染贈。尙可以作千里替面之資耶。千里心期枉見孚。北強遺俗一何迂。地方縱有要荒別。人性元無彼此殊。愧我空踈藏陋巷。多君珍重涉泥途。徒然孤負勤來意。只勉含章志不渝。</text>
<title>戊申孟夏。述懷寄叔弟直中。</title>,<text>花藥分庭木石隣。山翁家計未全貧。嬌紅已向春風謝。晩綠旋隨夏景新。地僻自稀塵裏事。窓明時對卷中人。倦來閒步蘇湖上。漢水歸雲入望頻。</text>
<title>著雍涒灘菊之五蓂落。同諸人入東鶴。</title>,<text>遠山冥色望中迷。捨馬扶筇步石磎。一水縈回紅葉蘸。羣峯高揷碧雲齊。玉署淸班阿弟伴。金蘭妙契好朋携。殘年漸痼烟霞癖。纔稅歸裝更理鞋。</text>
<title>登毗盧峯。暮投北獅子菴。</title>,<text>攀木緣崖上峻峯。晩暉粧出老秋容。舞雩深趣餘鏗瑟。流水淸音和遞鍾。一抹靑嵐籠白石。千林紅樹間蒼松。懸燈古寺連床話。明早臨歧語更重。是行有工琴人。臨溪奏曲。故頷聯及之。</text>
<title>癸丑夏。爲校華陽誌。與金國瑞及叔弟。留巖棲齋。工訖將出山。叔弟拈韻言志。余近年絶不爲閑漫吟咏。思澁艱和。</title>,<text>巖棲十載會重成。良覺不虛作此行。繞宅雲山酬宿債。對床文酒托餘生。尋眞自爾襟期爽。遺世何須羽化輕。靈境正宜佳節賞。他年莫負願言情。</text>
<title>甲寅初夏。遊瑞石山。</title>,<text>稔聞瑞石擅南州。卅載經營此日酬。罅漏遙坪生蟻穴。叢環列峀出烏頭。積成坤厚爲壃鎭。鍾得人靈佐國休。自愧心無仁者樂。偶探奇觀做閒遊。</text>
<title>綏陵遷奉時。祗承輓章製述官啓差之關。雖猥越不敢製進。而亦不敢不入思。玆成一首。書寄叔弟。</title>,<text>攀號萬姓走城東。緬附先陵事克終。儀備張朝丹極儼。慟纏厚夜白雲空。短毫摹日臣何敢。汗簡編年史自公。草野偏深喬木感。蒼梧遠隔耿孤衷。</text>
<title>乙卯秋七月旣望。登挹灝亭吟。</title>,<text>挹灝亭門四面開。憑空遊目故徘徊。簷迎好月來無盡。檻送長江去不回。自有靈區饒勝槩。何干官道動浮埃。如今獨宿偏多感。二祖遺風一古臺。</text>
<title>白巖印正上人。爲抄雙溪樓題咏。遠來求和。忘拙謹步。</title>,<text>溪樓勝跡付林僧。風雨空山保守能。礎引寒流淸景絶。楣聯華藻寶輝增。秋深玩好楓杉老。夜靜心期月露澄。正眼方知眞境妙。幾人從古最先登。</text>
<title>東京述懷</title>,<text>嶠南風氣此中開。王業千年大地恢。善俗無徵君子國。嘉名有似謫仙臺。禪家舊寶金鍾宛。樂府遺音玉笛哀。野語齊東多詭異。白雲流水但悠哉。</text>
<title>盤龜臺。謹次圃隱先生韻。</title>,<text>亭引遊筇入窈然。石峯陡起小溪邊。我來南國半千里。今去先生五百年。浮世寓形山外界。靜居觀理洞中天。微吟緩步忘歸路。斜日林端繞翠烟。</text>
<title>火爐</title>,<text>前有遂皇後帝魁。鑄金燔土火爲媒。薰陶可驗專工力。焚爇須防作禍胎。沸白香茶經誦陸。煉丹玉杵道傳裵。好伴匡床能禦冷。溫調竹葉炙鱸腮。</text>
