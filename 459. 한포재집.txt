<title>在洪州贈金汝謙 盛益</title>,<text>識君初在舞韶年。兒女于今已滿前。回想舊遊如夢寐。儘知人事有期緣。江山入眼心猶記。梅柳迎春景可憐。爲惜明朝離別意。深盃到手數相傳。</text>
<title>感懷</title>,<text>滿目山河似昔時。十年人事已堪悲。梨花洞裏今誰在。依舊東風返故枝。</text>
<title>題丹陽島潭</title>,<text>金鰲海上骨摧枯。三島飛來勢絶孤。可笑秦皇曾不識。枉敎徐市覓虛無。</text>
<title>約與金士肯 構，宋玉汝 相琦。遊蕩春臺聯句。</title>,<text>出郭塵緣少。臨溪客意淸 玉汝。玆遊誰繼躅。往事舊傳名 士肯。花落春無迹。林深鳥有聲。歸來餘興在。後會說分明 仲剛。</text>
<title>光城府院君金公 萬基 挽</title>,<text>一代儒宗後。高山傑特姿。文章鳴國盛。勳業著時危。肺腑雖多賴。鹽梅恨屈施。艱虞方溢目。殄瘁歎周詩。						其二													早歲巖廊譽。兩朝倚毗隆。謙謙君子德。斷斷古人忠。時議無同異。令名保始終。從知無忌傳。不在外家中。						其三						富貴擅當世。榮光饒德門。濯龍連甲第。戎鉞接詞垣。棣萼交輝暎。蘭芽滿室繁。君親留一念。想泣夜臺魂。</text>
<title>次周卿兄 世奭 寄示韻</title>,<text>昨夜秋聲入漢城。病懷搖落此時驚。挑燈便覺銀籌永。步砌旋看玉露生。頭上光陰流水逝。枕邊魂夢故山靑。逢君剩說江湖趣。前浦魚肥酒滿觥。</text>
<title>李平康 斗岳 挽 代作</title>,<text>齷齪皆今世。惟君獨任眞。從遊在髫齔。相對去畦畛。麗澤聯吟榻。歸湖卜比隣。辛苦常共飽。襟抱晩逾親。才大人嫌屈。時來志欲伸。明廷期補衮。東峽責蘇民。一疾因无妄。蒼天儘不仁。雲鵬先鎩翮。飆駕遽催輪。夭壽終難億。存亡豈忍陳。凄凉巷南北。談笑已成塵。</text>
<title>河庄感吟</title>,<text>萬曆丙辰。曾王考伯仲始卜居交河之長浦。自此交爲吾家世庄。而爲往來憇息之所。歲癸丑。吾先人休官下來。仲父竹西公亦來此地。兩家隔小岡而爲一村。其朝夕從遊。歡嬉笑語。宛有大衾之樂。小子不肖。年時尙幼。而猶能陪隅吾先人。爲述一律記其事。詩曰王父歸田有弊廬。此來五十八年餘。棣華尙憶斑衣坐。喬木猶存杖屨墟。盛事卽今還繼昔。遺風永久敢忘初。善和書卷平泉石。留付兒孫九世居。自癸至今未二十年。兩家俱遭終天之痛。人事之變易。尤有所不忍言者。舊廬廢壞不可居。昨歲堇能修完。自京盡室而來居之。孤露之餘。不勝感愴之懷。敬步前韻。求敎伯氏。轉示諸從之同此懷者。						八十年中四易廬。終天今日此生餘。未堪人事如流水。况乃園林變舊墟。堂構後來猶繼志。塤箎從此勉如初。隔岡最是傷心地。無復華山一半居。昨歲之禍。竹西公舊基不能保。故末句云。</text>
<title>又次遣懷</title>,<text>兩河交處是吾廬。百畒生涯覺有餘。槐柳陰陰垂戶牖。桑麻靡靡遍丘墟。閒中趣味詩題後。野外風光雨歇初。隱几嗒然時喪我。傍人且莫問何居。</text>
<title>次伯氏韻</title>,<text>微雨止仍作。孤雲往復還。潮聲來遠浦。爽氣起前山。蔣逕時披露。萊衣日戲斑。悠然無一事。便覺此身閒。</text>
<title>李進士 海朝 內室挽</title>,<text>我讀安仁悼亡詩。林鳥川魚托深悲。又讀南華扣盆語。念始却到無形時。二子之言各有意。鍾情達觀元相異。今者李子失嘉耦。乞挽親朋書以致。孺人于歸十年餘。淑德早洽宗黨譽。蘭芽歲茁已成行。荊樹春移新築居。琴瑟在御靜且好。偕老之誓期永保。蚌胎乍剖月沈海。賀吊紛紛任顚倒。逝者已矣日月忙。素車欲發風悲凉。最是羣孩滿前哭。或起或坐皆呼孃。行路見之尙掩泣。世間幾人有剛腸。况余前度斷絃人。聞此便覺增悽傷。爲將何語答君意。上言潘郞下言莊。一以吊君悲。一以慰君懷。莫謂漆園寓語今無當。</text>
<title>秋日卽事</title>,<text>秋日暖如春。杖策行前郊。華實蔽田畦。靑黃色相殽。忽看溝澮間。有水淺且淆。此地接浦溆。夏潦多魚蝥。生聚久得所。出遊爭漚泡。釣餌無所施。網罟非可包。穿壠放其水。水涸露蓬茅。有如獸入苙。殆甚鳥焚巢。窮鱗托無處。戢戢來相交。濡沫豈延晷。委沙類着膠。兒童俯手取。貫綴爭擲抛。巨細較分寸。猶足充廚庖。日暮歸衡門。有酒又盈匏。趣味在造次。取醉相叫呶。旣免彈長鋏。不須羨珍肴。何如溫水釣。韓生自比嘲。</text>
<title>別信叔 孚命 從兄三水謫行</title>,<text>叔竄南州仲北遷。中間消息共茫然。秪應白馬江邊月。兩地空瞻夜夜懸。</text>
<title>過思菴書院日暮不得歷入</title>,<text>一面淸江一面山。丹崖千丈倒深灣。行人尙指先賢廟。日暮踟躕隔水間。</text>
<title>夕到長安寺</title>,<text>洞府秋深石路長。峰巒雨後更蒼蒼。披帷壯士憑霜鍔。捲幕佳人倚素粧。莫歎楓林今索寞。便敎巖壑轉淸凉。山中近日添新覯。百尺飛虹駕石梁。寺前新成石橋。高三十尺長六十尺。</text>
<title>次朴益卿 見善 韻</title>,<text>東來逾嶺恰成旬。便覺仙遊日日新。洞口葉稀開面目。峰頭露洗動精神。飛筇逐境寧辭險。詩句誇工不厭頻。最是上方淸淨夜。佛燈明滅對山人。</text>
<title>又次朴益卿韻</title>,<text>鐵鎖高垂兩石間。遊人從古幾來攀。雲臺突兀中天立。歷數金剛內外山。</text>
<title>萬瀑洞</title>,<text>羣峰削立錦屛開。兩水爭流萬玉堆。谷裏仙風吹沫雪。洞中朝日響晴雷。龍藏古壑千年秘。鶴去雲臺幾歲廻。石上楊公留大字。淋漓楓嶽又蓬萊。</text>
<title>正陽寺</title>,<text>天德圓通次第遊。歸來憑望正陽樓。峰巒露出渾如雪。松檜森嚴不怕秋。落日丹霞看閃爍。曉天香霧摠飛浮。金剛面目今輸盡。不必枯筇到底搜。</text>
<title>摩訶衍</title>,<text>摩訶衍在一山中。禪榻荒凉石竈空。堪嗟吳質恩情薄。斫盡千年老桂叢。庭前古有桂樹。年前爲人所斫。寺亦毁廢。</text>
<title>登隱仙臺</title>,<text>淸秋獨立隱仙臺。十二飛湍天上來。山近正陽樓外玉。水添萬瀑洞中雷。扶桑日出滄溟闊。桂樹風生大壑哀。從此浮丘如可遇。且將鸞鶴共徘徊。</text>
<title>阻雨海山亭</title>,<text>滯雨高城縣。孤燈遠客愁。海山如惜別。三日故遲留。</text>
<title>觀叢石</title>,<text>數日傍海行。今朝始登舟。舟輕駕風濤。出沒隨浮鷗。關東名區以八數。叢石嶙峋最絶奇。高者束立如削柱。下者襞積如累碁。洪濤日日自撞舂。幾年剝落仍參差。疑是天上玉樓成。人間散落多遺斸。又疑秦皇駕碧海。神鞭叱咜爭輸積。異事怳惚無處徵。但見石峰屹然閱千古。二亭迢遞遙相望。丹靑照耀臨前浦。雲開三島錦浪平。日高扶桑瑞色濃。風飄衣袂若羽化。海上羣仙如可逢。滄洲歲暮托幽期。寄語鷗鷺莫相疑。</text>
<title>曉吟</title>,<text>中天月色滿霜林。遠客無眠到夜深。東室老僧心獨苦。五更臺上扣寒金。</text>
<title>過楸池嶺</title>,<text>昨從斷髮來。今向楸嶺去。楸嶺高入雲。艱險不可語。驅車入深谷。白日光蔽阻。危道轉山腰。屈曲如亂緖。逶迤上數里。俯視纔尺許。陰崖時積雪。行馬猶喘暑。况復戒心在。疾驅追前侶。東溟入地底。點點羅羣嶼。天風吹我袂。飄飄欲遠擧。仙人不相待。鸞鶴今何處。佳期恐晼晩。悵望空延佇。</text>
<title>過蓬松灘</title>,<text>平地無端自拆門。兩崖峭絶急流喧。人間險路行難盡。不獨羊腸可折轅。</text>
<title>德流軒與朴益卿聯句</title>,<text>摩訶衍上惜分張。驛館今宵更促床 仲剛。故意勤勤同剪燭。淸談亹亹却添觴 益卿。前峰月出如相待。高閣風生轉覺凉 仲剛。楓嶽勝遊如夢寐。花江好會豈尋常 益卿。誇吾浪迹窮滄海。憐子羈愁滯異鄕 仲剛。陳孟留賓投井轄。謝眺耽句富奚囊 益卿。紆靑拖紫心先斷。問舍求田計最良 仲剛。李愿幾懷盤谷勝。龐公新占鹿門庄 益卿。龍蛇歲暮方宜蟄。鷗鷺盟深尙不忘 仲剛。他日倘成分華約。鶴江風月好相羊 益卿。</text>
<title>歸路謁思菴書院</title>,<text>鳳逝龍亡已百年。至今遺像尙依然。淸風後代人無繼。蒼玉屛空鎖夕煙。</text>
<title>題東行錄後</title>,<text>仙賞怱怱一夢醒。歸來寂寂掩重扃。囊中賴有詩千首。案上長看海嶽靑。</text>
<title>鶴谷洪相公家。舊藏東槎酬唱詩。自簡易以下十數篇。皆一時宗師喆匠所作。眞希世寶也。朴兄子益 泰謙 錄示寂寞之濱。謹次以還。</title>,<text>至寶何人收散亡。江河不廢派流長。百年瑞彩騰奎璧。萬里恩綸下鳳凰。留滯始憐崔簡易。鋪張後有李天章。休言郢曲時難和。剩得珠璣滿一堂。東槎錄簡易元韻。白洲有跋。</text>
<title>寄題兪君 栩 草堂八詠</title>,<text>幽居日日對靑山。山色蔥蘢戶牖間。日暮樵歌聞漸近。起從簷隙候僮還。右羊峴樵歌						門外長堤十里平。雨餘春意藹然生。草深不見騎牛伴。風便時時送笛聲。右牛坪牧笛						幽人曉起擁寒裯。坐待朝暾上屋頭。遙望嶺雲如擘絮。幾時膏雨滿西疇。右薇山曉雲						春雨霏霏晩不收。田家處處聞鳴鳩。沙川一夜應成漲。分付兒童繫小舟。右沙川暮雨						虎巖突兀小溪東。秋後新粧萬樹楓。欲識晩來奇絶處。紫霞紅錦夕陽中。右虎巖楓林						淸夜沉沉寒雨零。霧中漁火小如星。緣流不見人來去。十里瀨聲遠可聽。右鷲灘漁火						偃蹇高崗百尺松。蒼髯赤甲走蛟龍。飄風日夕調刁作。疑是春濤滿壑舂。右東嶺風松						小溪流玉繞柴門。靜裏襟懷付一樽。最是雪晴月白夜。淸光上下兩無痕。右西溪雪月</text>
<title>柳都事 宬 挽</title>,<text>吾鄕號多士。志業如君少。醞藉蓄風流。卓犖見高標。堂堂舊家聲。庶幾能遠紹。薄宦晩爲貧。屈迹不辭小。枳棘豈鸞居。泥塗困騕褭。高堂有鶴髮。孝心迫昏曉。天胡奪之速。萬事嗟已了。誰能慰親思。况復諸孤藐。顧余同社久。情素無裏表。深計付耕耘。舊盟托魚鳥。半歲乍阻闊。千古已茫渺。無由續前歡。惻愴樑月皎。</text>
<title>喜晴次伯氏韻</title>,<text>今朝爽氣入簾生。步屧中庭喜晩晴。白水汪汪流滿澮。和風習習吹飜秔。向來蛙黽皆收聒。何處蟬鶯更弄聲。欲識此間淸意味。當軒月色夜深明。</text>
<title>七月一日雨。是日乃仁宗大王忌辰也。每歲必雨。</title>,<text>天挺聖人殿大東。沛然遺澤古今同。一朞纔奏歸仁效。萬世長留潤涸功。望斷蒼梧嗟不及。戀深箕域恨無窮。烝民歲歲沾君賜。肯似軒皇漫墜弓。</text>
<title>壁上書陶，韋，孟，柳四家詩各一篇。皆野外閒適之趣也。因次效嚬。</title>,<text>鳥不願籠絛。馬不思鞿鞅。物性好自適。况懷非分想。窮居愜幽情。謝世類長往。嘉卉繞屋深。雜菜盈畦長。已喜塵氛息。日覺襟懷廣。悄然臥前簷。淸風起林莽。													右次陶淵明												吾觀世上人。紛紛朝夕營。達士獨異趣。超然遺世情。爲有數畒田。庶托百年生。放浪無何鄕。肯作不平鳴。窮達皆天賦。流坎任止行。寄謝怵迫徒。軒冕豈眞榮。													右次韋應物												杖策時登丘。遇境皆可悅。天晴落霞低。野曠寒煙滅。禾黍滿田疇。蕭散淸風發。荷鋤者誰子。卓午時暫歇。盡日不知倦。歸來帶夜月。何時農功畢。新釀答佳節。																				右次孟浩然												野人終歲苦。努力事隴阡。秔稻長下坂。麥菽被高田。朝出隨衆犬。午饁集羣鳶。不須憚勤勞。庶可懲去年。去年吏索租。閭里無安眠。誰能燭幽微。聖人宜惻然。													右次柳子厚</text>
<title>七夕</title>,<text>天上二星會。人間一葉飄。爭看蛛綴果。誰遣鵲成橋。異事無徵信。佳辰慰寂寥。停杯吾欲問。河漢正迢迢。</text>
<title>舟觀月巖</title>,<text>暇日扁舟下海門。海天寥闊夢雲呑。雨收波面增秋氣。潮縮洲邊露水痕。一抹脩眉橫小島。雙流寒瀑接靈源。晩來風轉歸帆穩。烏道城西已夕昏。一眉島在東江下流。冷泉出月巖下。可以治疾云。</text>
<title>刈早稻</title>,<text>田家何所樂。樂在刈稻時。平明腰鎌出。逕微草露滋。華實蔽四野。靑黃色參差。窮閭舊穀盡。逢秋尙苦飢。汚邪幸早熟。斂穫不蹔遲。豈能盈服箱。只可供夕炊。飜思種耘間。勤苦安足辭。卽此知趣味。何必取千斯。</text>
<title>今秋有移居西山之計。而貧不能辦。期於明春入往。仍吟一律。</title>,<text>囊中恨乏買山資。夜夜雲泉費夢思。已歎今秋違宿計。可能來歲討幽期。荒田繞谷生涯足。流水縈林景物奇。莫笑終南佳處近。壺中日月少人知。西山近於京師。或譏以終南之捷故云耳。</text>
<title>梅磵李公 翊相 挽</title>,<text>王謝家聲大。珪璋令譽偏。行藏全素履。詩禮護靑氊。遇險身無恙。憂時病忽纏。從今萬事訖。遺業二難傳。</text>
<title>呂領相 聖齊 挽</title>,<text>出入淸班四十秋。六卿三府遍周流。大防全節無標榜。獻可孤忠屬退休。山嶽尙思雲雨澤。江湖漫帶廟堂憂。天時人事今相促。箕尾歸眞不暫留。						其二						追惟先契託金蘭。浮世滄桑一日看。風樹幾年猶結痛。江湖百里阻承歡。如今耆德凋零盡。終古詩人殄瘁嘆。河上閉門違執紼。不堪哀淚任汍瀾。</text>
<title>閒居無聊。偶閱東行詩錄。仍想楓嶽之勝。不覺神馳。走筆吟成七言長篇六百七十二字。以記前日遊覽之序。且紓歲暮幽欝之懷。</title>,<text>東海之上有神山。萬二千峰皆骨立。金鰲戴來力有餘。化工刻出巧莫及。遠望惟看勢雄豪。祥雲瑞霞仍雜沓。近入方知狀奇異。快劍利戟爭相合。東來塵客眼孔開。異境怳惚還可慴。斷髮嶺上杖策登。新院洞下褰裳涉。是時山中秋已晩。陰崖有氷林無葉。長安之寺舊聞名。谷路逶迤騎馬入。寺前新成百尺橋。橋下咆哮萬川集。橋名萬川 靈源深邃不可窮。中有羅王古城堞。淸溪度盡水重重。石磴行過山疊疊。足跨鳴淵錦浪靜。手捫彌勒苔文澁。輕身欲上望高臺。且向松蘿更理屧。松蘿迢遞絶塵蹤。出門相迎有破衲。自言幽棲已十年。澗飮木食能絶粒。飄然導我上絶頂。但見兩腋風習習。崖間鐵索四處垂。側足攀援却眩睫。金剛內外可歷數。帝座咫尺通呼吸。黃昏來到白華菴。壇上螭龜列百十。圓通細路訪老宿。天德深寮憇禪榻。擕筇歸臥歇惺樓。簇立峰巒環一匝。屛風九疊大開張。閬苑羣仙來拱揖。滄洲彩霞薄暮凝。赤城香煙曉來濕。六面之殿正突兀。殿上累石仍成塔。吳公手蹟閱千古。懶翁遺衣藏十襲。萬瀑淸絶畫不如。二水爭流出兩峽。噴玉濺珠看可疑。砯崖觸石聲愈急。白日鳴雷走轟轟。靑天飛雪驚颯颯。大石窪凹自成潭。澄泓定有神龍蟄。蓬萊筆力正縱橫。勢如渴驥相犇踏。緱山笙鶴幾時還。石臺如今空岌嶪。巖頭綵閣高入雲。下有銅柱萬丈揷。天風盡日撼仙欞。毛髮懍慄難久躡。沿流緩行不知倦。鳥響泉聲相應答。摩訶衍空石榻凉。戶牖無人自開闔。山僧背指穴望峰。石縫罅處窺天狹。彌天大士立道左。儼然怳疑神靈接。毗盧九龍路阻絶。欲往恨未飛仙挾。籃輿日暮向山外。山外緇髡誇疾捷。隱仙飛泉若垂紳。萬景高臺如束甲。何來長老此駐錫。虛谷 菴名 花天聽說法。楡岾山人久相識。上方淸夜提壺榼。盧春異說舊傳妄。山映傑構新加葺。閒行着處任遲遲。不覺淸篇盈箱篋。虎溪溪邊最關情。瑤臺一夢隨蝴蝶。歸來寂寂掩柴門。任他開落庭前莢。自歎塵中久屈首。壯懷東望空悒悒。閒來爲閱舊時槖。急向晴窻續佳什。</text>
<title>春分日大雪。次東坡韻。</title>,<text>陰雨連旬見日稀。逢春瘦骨㥘寒威。無端風雪縈回下。不减冬天瀾漫飛。靑帝正宜流惠澤。玄冥胡乃奪權機。如今天意眞難料。中夜沉吟起攝衣。</text>
<title>溫陽途中口號</title>,<text>生平慣踏兩湖途。物色今來摠不殊。春入郊原環碧柳。雨過洲渚長新蒲。山川信美非吾土。歲月相欺屈壯圖。問舍求田嗟已晩。每逢佳處更踟躕。</text>
<title>初到保寧靑蘿洞</title>,<text>人生無根蒂。飄飄若轉蓬。隨風任所之。初不計西東。我行旣倉卒。龜筮非協從。南州樂土思。古人先獲儂。扶擕盡室行。去去辭洛嵩。出關似伯陽。發噫追梁鴻。靑蘿久聞名。勝絶冠湖中。山勢自北來。淸淑是焉窮。二谷遠開張。大川流溶溶。田疇皆膏沃。松栢正欝蔥。籬落亘十里。臺亭處處同。盤饌列珍肴。海門咫尺通。况復稱福地。百年不知戎。昔賢貴遺種。吾道在耕農。長安杳何許。雲海隔千重。縱云非吾土。猶可客寓公。</text>
<title>五月過禮山</title>,<text>暮投仁院宿。朝望禮山行。大野兼天闊。遙岑共地平。去來纔朔晦。凉熱異昏明。吾道長如許。何須歎遠征。</text>
<title>扶江留贈謙叔 益命 從兄</title>,<text>十五年餘客始歸。不堪人事轉頭非。江山寂寞成陳迹。松竹凄凉對落暉。舊日兒童看老醜。某丘遊釣摠依俙。臨分且有丁寧語。歲暮幽期願莫違。</text>
<title>讀昌黎詩</title>,<text>吏部文章老。詩篇特緖餘。猶能誇汗漫。誰可測門閭。幻起空中蜃。巧成棘上狙。回看籍湜輩。幸爾亦吹噓。</text>
<title>李參判 慣 挽</title>,<text>去年哭長公。今年哭我公。誰知德門禍。稠疊兩歲中。朝野痛惜均。湖海風流空。况余通家誼。前後悲何窮。						其二						文彩樗軒後。忠義延平孫。延平盛勳名。父子仍弟昆。故國喬木在。階庭玉樹繁。惟公能繼業。三世荷殊恩。						其三						聖主置尊官。本欲有俊宅。如何重科目。反使賢路窄。朝廷知弱翁。拔擢破常格。湖臬高牙建。圻輔凶門鑿。						其四													隨陸兼武略。龔黃齒列卿。內外宜通才。風波保令名。晩占西湖興。長懸北闕誠。艱虞方溢目。大樹日飄零。						其四						先君托契久。小子戀德最。萍蹤任飄泊。托隣將有賴。問疾恨未及。引紼痛無奈。俯仰萬事訖。有淚空滂霈。</text>
<title>聽蟬</title>,<text>窮居寂寂斷跫音。日日蟬蜩傍榻吟。衆聒不堪增午熱。孤鳴最喜弄淸陰。天機動處須觀理。舊質化來欲驗心。歲晩轉深離索意。紫陽遺語卷中尋。</text>
<title>次淵明九日閒居韻</title>,<text>歲律行將暮。晨起百感生。今夕是何夕。佳節重九名。時菊浥寒露。繞籬色鮮明。我生任飄泊。戀越猶舊聲。日月不相貸。焉得保壯齡。賴有忘憂物。匏尊手自傾。目斷故山雲。念絶浮世榮。元亮去已久。何人解我情。常恐荏苒間。枯落無所成。</text>
<title>余之旅寓。倐已成歲。秋氣憭慄。羈思益苦。漫次杜工部秋興詩。以寓歎身世之意云。</title>,<text>一陣商飆撼北林。俄看萬木盡蕭森。山銜返照渾無色。野逗層雲自結陰。歲暮偏傷宋玉志。道窮誰識阮君心。夜來寒月明如晝。照盡家家擣練砧。						其二						烏紗不整任欹斜。步屧中庭露滴華。夜久吟蛩窺戶牖。月明驚鵲繞林槎。元山息祲傳寒燧。永保揚兵聽暮笳。客裏忘憂惟有酒。呼兒籬下掇黃花。						其三						秋日荒荒易夕暉。野中寒靄正霏微。征鴻叫侶依沙集。宿鳥爭棲繞屋飛。半世愆尤空細檢。百年身計轉多違。從今永息經營意。戰勝吾將驗瘦肥。						其四													世事紛紛巧若碁。休將得失係歡悲。機關自有推移勢。殺活元從變化時。一局賢愚誰肯辨。千塲翻覆不曾遲。方知袖手眞高着。棄置端宜勿復思。						其五						開門相對只靑山。一面雲屛十里間。夜久靑燈明佛宇。朝來白露繞林關。時將沛雨爲甘澤。要伴幽人展好顔。試上高臺窮遠目。海中島嶼見班班。						其六						飄然身世海西頭。倐忽光陰又一秋。屈子空勞詢去就。虞卿時復著窮愁。搖搖心似風中纛。泛泛身如水上鷗。遇坎乘流如可適。管寧應不戀中州。						其七						平主書劍歎無功。少日狂圖一夢中。學業猶宜勤晩歲。悔心元不待秋風。時從靜室耽虛白。休向東華踏軟紅。始覺此身無一事。漢陰還似息機翁。						其八						海山襟帶勢逶迤。潮去潮來自作陂。處處冥鴻堪着爪。飛飛孤鶴欲棲枝。夢中尙恨鄕關遠。客裏頻驚節序移。閉戶獨吟時自和。一簾疎雨晩垂垂。</text>
<title>詠盆中白梅</title>,<text>嘗讀陳簡齋墨梅詩。粲粲江南萬玉妃。別來幾度見春歸。相逢京洛渾依舊。惟恨緇塵染素衣。乃古今絶唱也。後得見劉靑田紅梅詩。水晶宮裏玉眞妃。宴罷瑤池步月歸。行到赤城天未曉。冷霞飛上六銖衣。其韻盖出於陳。而詞調亦不减。余嘗愛玩而吟誦之。適得白梅一盆。置諸床頭。當臘盛開。婥婥可喜。遂忘拙效嚬。以付二詩之下。仍備文苑之闕事云。						不省人間有越妃。忽驚春色雪中歸。天姿已謝朱鉛累。巧製新成白紵衣。</text>
<title>次朴益卿長安寺詩</title>,<text>去歲余與銀溪督郵朴益卿遊楓嶽。益卿有公故。作別於萬瀑洞上。余則仍往嶺東。是時益卿先余入山。與趙定而 正萬 會于長安寺。有酬唱詩。今者益卿錄示於海寓寂寞之濱。吟玩再三。怳如續前遊也。遂感歎而追和之。以謝慇懃之意。						三載客河上。一年留湖中。歲月易蹉跎。淸霜落江楓。逢人眼多白。對鏡顔凋紅。幽興共漁叟。身計付田翁。尙憶去年秋。浪迹山海窮。去來逾三旬。行色還怱怱。最喜斷髮上。拭眼一萬峰。皓如雪初霽。豁然胸懷通。始信天壤間。別有造化功。雕琢誇纖巧。突兀騁豪雄。衾裯匝厚地。牙角凌蒼穹。層層産瑤樹。曲曲布琳宮。塔宇疑天造。巖巒類人工。空堂集衆佛。煙霧晝朣䑃。逢迎有韻釋。淸夜坐談空。危巢可招鶴。深湫或窺龍。臨流濯長纓。越險扶短筇。陰崖日欲暮。處處聞鳴鐘。雲吐千峰月。松傳萬壑風。幸遇飛仙客。屢日躡行蹤。公程却有限。閒忙歎不同。對酒萬瀑上。大石平如礱。別語更淸新。秋水露芙蓉。惆悵獨過嶺。層林叫虎熊。歸臥山暎樓。寒潭影沖瀜。籃輿出山門。行裝付奚童。迢遞南江路。十里渚煙籠。高城是仙區。主人得李公。邀我宿新亭。秋花色正濃。海山惜解擕。三日雨濛濛。泛舟湖水平。策驢棧路崇。叢石綵構鮮。豁達無簾櫳。鯨魚噴飛雪。水面成長虹。瓊柱揷虛無。風濤日相舂。居人俗猶淳。佳饌充客供。煙霞秘鶴浦。我往誰能從。仙境隔塵寰。一去擬長終。此志今濩落。雲海空千重。知君會余意。舊什傳郵筒。何當更擕手。遍踏嶺西東。</text>
<title>金汝謙家。與金伯兼 盛達 會宿。</title>,<text>寒雨紛紛晩不收。池荷顚倒水增流。迎風虛閣偏宜夏。匝地嘉禾占有秋。處處耘歌驚宿鷺。時時牧笛引歸牛。鰲山咫尺仙庄近。莫惜蹇驢爲暫留。</text>
<title>御風亭</title>,<text>所寓園後。有一亭基。名曰御風。風景絶勝。而以其所處僻左。無人結構。故世無知者。永保亭在於水營。獨擅名焉。物之顯晦。亦有幸不幸而然歟。爲賦一律。以慰不遇者之懷。						迢遞名亭壓海頭。登臨喜得御風遊。誰知浩浩飄飄興。絶勝搖搖拍拍樓。闤闠有塵空壯麗。湖山無累更淸幽。人間顯晦皆如許。須托襟期付白鷗。</text>
<title>觀漲</title>,<text>昨夜雨飜盆。今朝水漲門。兩涯混牛馬。千畒屬蛟黿。野接山雲暗。天連海氣昏。濕薪煙不起。惆悵獨憑軒。</text>
<title>喜晴</title>,<text>濕霧重重擁四陲。不知今日覩新曦。陽開陰闔須臾事。正在天公一轉移。</text>
<title>次李持平鵬擧 禎翊 遊烏山詩</title>,<text>故人來自碧山巓。爲說風光且百千。谷裏飛泉朝雨後。海中浮嶼夕陽前。騷壇勝會三杯酒。釋子淸談一炷煙。恨未羈蹤參末至。停驂細閱錦囊篇。						其二													霖雨阻歸路。煙光集梵宮。簷鈴風外響。雲碓夜深舂。洞壑增殊色。巖巒摠好容。何如木蘭客。飯後聞鳴鐘。</text>
<title>鄭君元鴻與余南來。相處數月。今先告別。余亦匪久當歸。而猶有悵悵之懷。題詩以贈。</title>,<text>西風卷暑日淸凉。故國征人意苦忙。久客共驚時物改。暫離猶恨別愁長。湖山雨過天增碧。郊野秋生地入黃。君到吾家應有問。歸庭行色鴈同翔。</text>
<title>偶吟述莊旨</title>,<text>紛紛衆竅且休陳。樗木宜尋寂寞濱。富不可求從所好。名無多取豈爲賓。亡羊便覺賢愚等。得馬方看禍福因。惟有嗒然南郭老。要將萬物却同塵。</text>
<title>走次李鵬擧寄示韻</title>,<text>生平無地起臺樓。逝止悠悠任坎流。湖外偶成千里客。閒中虛度二年秋。子桑霖雨人誰問。仲蔚蓬蒿室自幽。魚鳥深盟吾不負。襟期歲晩托滄洲。</text>
<title>月下醉吟。邀東隣諸友。</title>,<text>山月白野菊黃。羈懷正悄悄。秋思更茫茫。報道甕中新酒熟。一杯要與故人嘗。</text>
<title>次李君美 彦著 歸來亭韻</title>,<text>喜誦孫公賦遂初。尙憐羈迹傍仙居。歸來物色秋應好。想見寒溪夜月虛。</text>
<title>宿金士敬 時保 家。與李君美尹方叔 義敎 聯句。</title>,<text>湖山秋已老。宛洛路還分 君美。杳杳南歸鴈。悠悠北去雲 士敬。行藏隨所遇。世事欲無聞 仲剛。此會誠難得。明朝耐送君 方叔。</text>
<title>次金士敬韻</title>,<text>九月淸霜重。秋深處士家。丁寧別後意。春色在梅花。士敬有梅花之諾故末句云</text>
<title>敬次玄石台丈韻。追賀朴學士士心 泰恒 庭闈慶席。</title>,<text>積善高門慶有餘。錦城千載接先居。春萱色耀重牢席。彩服榮生駟馬閭。列鼎衣緋恩永錫。多男得壽語非虛。方知盛事傳來世。且見新禧日萃如。</text>
<title>高陽黃山。新買一小丘。意欲經營。先成一律。</title>,<text>三十年來得一丘。傍臨長野俯淸流。稻田似斗猶觀稼。栗圃成林更有收。三角煙嵐看曖曖。二陵松栢聽脩脩。蓬門茆屋何時就。身計平生笑拙鳩。</text>
<title>除夕宿花山李君美家。次高蜀州韻。</title>,<text>老幼如何摠不眠。燈前促坐共譁然。縱云憂樂元相異。其奈今宵送此年。													其二						更長燭盡不成眠。客抱今宵轉黯然。此去萍蹤無遠近。不知何處說今年。						其三						生平耽睡此無眠。不獨除宵便使然。身計卽今成濩落。恨無丘壑送殘年。						其四						靑眼逢君未肯眠。傷今說古意悽然。溪山物色還蕭索。忍懷床前奉袂年。						其五													身似春蠶欲就眠。迹同秋葉任飄然。惟君獨占田園樂。且養丘中草木年。</text>
<title>寄三水，南海兩從兄配所。南海卽從兄踈齋公頤命謫所</title>,<text>六載風霜客未歸。兩鄕消息夢依俙。天寒塞北春無信。地盡衡陽鴈不飛。狄子孤雲空入望。老萊何日更披衣。緘書寄遠無他意。善護千金且杜機。甲戌構此。未及書送。</text>
<title>和玉堂諸君</title>,<text>閒中偶閱白洲集得一韻。正合卽景。書示玉堂諸君。卽蒙和送。曾是不意。黽勉攀次。而曾有貼韻事。玉堂來韻則有溷上得之語。末句戲及。						邇英朝講罷。春院午眠時。古帙閒仍閱。詩情若有期。和歌誇子捷。射覆媿吾遲。溷得應非雅。休敎出鳳池。						其二						星離悲幾歲。簪盍復淸時。玉署榮仍極。胄筵夢不期。新詩偏有趣。和語莫嫌遲。室邇人還阻。終朝雨漲池。						其三						西掖演綸暇。詩成雨歇時。陽春推郢客。流水待鍾期。漸覺連編大。休嫌出沐遲。自憐驢乏技。還似鳳蹲池。													其四						熱濯風生處。凉添雨過時。人間飄井葉。天上近秋期。細細爐烟濕。丁丁閣漏遲。永懷仍不寐。鼓吹在前池。</text>
<title>禁直秋夜。與閔仲明 震炯 聯句。</title>,<text>禁林秋夜靜。新月入窻明 仲明。細細煙光薄。微微暑氣淸 仲剛。寒蟲啼近壁。殘漏報深更 仲明。話久仍成句。呼兒更引觥 仲剛。</text>
<title>次詠時牌</title>,<text>羲和敬授是前身。日日墻頭伴近臣。匪懈在公如爾少。夙宵恒報太平辰。</text>
<title>別關東亞使朴益卿</title>,<text>益卿曾任銀溪督郵。與余共遊金剛。而益卿則不能踰嶺。今其行也。方可盡領海山。而顧余拘繫塵間。雖欲復同淸賞而不可得也。爲贐一律。以續前日之什。						驛程聯轡夢依然。蓮幕今朝別恨牽。不是明廷忌才子。也應靈境屬詩仙。登臨渤海多新句。歷閱蓬山認舊篇。臺瀑二題應不滅。憑君到處一時鐫。</text>
<title>別奏請書狀兪學士寧叔 得一</title>,<text>七月遼河積雨晴。塞門煙樹已秋聲。六年箕域明倫日。萬里燕都拭玉行。夷虜亦應欽大義。忠誠自許仗平生。吾王盛德超千古。此去星軺與有榮。</text>
<title>別高城使君金伯兼</title>,<text>昔歲東遊過嶺行。萬千峰外卽滄溟。沿途渾是山兼海。占勝要看實副名。黃鶴幾年修粉墨。雙鳧今日引靑冥。遙知鈴閣無他事。收取風光次第評。</text>
<title>別冬至書狀朴學士衡聖 權</title>,<text>才子含綸出漢京。朔雲邊雪擁孤旌。西行尙識朝天路。南望那堪愛日誠。絶塞山川勞遠夢。上都民物愴餘情。臨歧贈別無他語。珍重歸來趁早鸎。</text>
<title>別蔚山使君金汝習 灝</title>,<text>送君南貶日。値我北行時。嶺海生春瘴。關山捲朔吹。馬牛風不及。鴻鷰影相離。遠別將何贈。秦鞭手裏持。汝習之出。余在銓席。爭不能得。末句用繞朝故事。</text>
<title>趙陜川 景望 挽</title>,<text>竹老文章妙絶倫。箕裘代出克家人。雲鵬鎩翮曾嘆屈。琴鶴隨麾晩爲貧。北麓圖書甘寂寞。西湖風月愜淸眞。亦知餘慶徵他日。蘭玉盈庭摠席珍。</text>
<title>夾谷會 月課</title>,<text>兩國如天福。君臣一席同。新歡將繼舊。文事亦須戎。俎豆周旋際。戈矛雜沓中。只宜申誓約。何必較雌雄。夷樂初喧座。俳優復出宮。匹夫能惑主。王法豈逃躬。一語驚隣國。羣工聽下風。求成爭返邑。過化覺存功。有命行誰尼。爲治歎不終。齊人歸女樂。吾道已云窮。</text>
<title>端正月</title>,<text>積雨初收暑氣殘。淸秋月色最宜看。高懸玉宇元無着。舒轉金波自送寒。不許衆星爭夜色。好隨明漢弄雲端。子瞻漫道春宵賞。欲問姮娥便倚欄。</text>
<title>閶闔風</title>,<text>吹萬紛紛目不同。四時何事怨秋風。來從閶闔鳴寒鐵。吼過郊原逐斷蓬。已覺山川殊氣像。更看林卉失蔥蘢。暮年烈士偏多感。愁聽中宵泣露蟲。</text>
<title>城津朝日軒</title>,<text>度盡磨天嶺。來憑朝日軒。山窮仍作島。城窄自成墩。巨浪無風湧。凝氛不雨昏。君親千里外。不寐待晨暾。</text>
<title>臨溟館次壁上韻</title>,<text>臨溟館外卽滄溟。極目天涯小嶼靑。宿雨初開芳草路。輕煙猶覆白鷗汀。鯨波噴雪掀三島。蜃氣噓空幻百形。日暮城津吹畫角。此時征客未堪聽。</text>
<title>余不喜作詩。今來數千之行。困於鞍馬。無意吟詠。昨過雲天二嶺。客懷殊惡。强吟一律。歷述道途所經。以自慰耳。</title>,<text>傍山臨海廿縣連。長路逶迤過二千。都會北南咸吉鏡。關防表裏鐵雲天。煙光淡蕩遲遲日。歌舞淹留處處筵。此去奇遊堪足詑。渾忘一月執征鞭。</text>
<title>觀七寶山 時値燈夕</title>,<text>金沙佛洗日。衡岳霧開時。七寶傳聞久。千巖刻畫奇。鰲棚看突兀。龍甲帶參差。林畔花猶在。相迎儘有期。</text>
<title>高嶺鎭次板上韻</title>,<text>江泮胡山雪。門橫古塞雲。關防三里郭。閭井百家村。警息收妖祲。行閒仰聖恩。晩來羌篴弄。時復暗銷魂。</text>
<title>還度磨天嶺</title>,<text>爲畏朱炎酷。侵晨度嶺行。羊腸從地底。鳥道與天平。低覺羣山小。傍看渤海淸。隱然南北限。千古作長城。</text>
<title>樂民樓次通判韻</title>,<text>千里關山客倚樓。海天東望思悠悠。班生莫詑登仙去。今日朝廷進亦憂。</text>
<title>送別周卿兄出佐西幕</title>,<text>謝病明時萬慮休。聞君今日戒西輈。身將隱矣文焉用。愛莫助之別更愁。親友深規惟細酌。男兒壯志此奇遊。河濱畸客如相憶。須把新篇數寄郵。</text>
<title>別東萊府使李持叔 世載</title>,<text>萊城迢遞近扶桑。聖代于今海不揚。事憶壬丁多創艾。憂深庚癸責循良。恩光緋玉超三歲。壯志蓬弧在四方。河上畸蹤嘆匏繫。閉門空寫別人章。</text>
<title>別湖西按使閔靜能 鎭厚</title>,<text>二湖國根本。四岳古廵宣。雅望須膺簡。今行卽繼先。歲荒憂逾大。星拱念應懸。最是頻年別。逢離孰使然。</text>
<title>次楊蓬萊三五七言韻。題崔正言重如 重泰 琴。</title>,<text>聽君琴。識君心。莫謂無知音。我且爲君吟。峨峨者高山之岑。洋洋者流水之深。</text>
<title>蕩春臺。與趙幼亮 泰采 趙聖登 泰東 朴益卿朴衡聖崔重如金士興 時傑 聯句。</title>,<text>春日提擕水石間 幼亮。雨餘紅綠已成斑 聖登。松林移席隨陰坐 益卿。草逕扶筇信步還 衡聖。浮世玆遊眞邂逅 仲剛。名區勝賞更淸閒 重如。卽知臺省渾無事。學士終朝醉碧山 士興。</text>
<title>金監司 萬吉 挽</title>,<text>一介淸朝斷斷臣。大家風味自成醇。名全洛蜀分歧日。政著關湖按節辰。廉操已能誇末俗。至誠那復有斯人。偏憐二竪緣勞悴。夢裏諄諄摠活民。						其二						出入從遊廿載中。宦途隨處喜登龍。南曹秉筆參僚席。海邑分符佐下風。周瑾美醪人飮醉。婁公盛德我包容。時危倍切云亡痛。淚爲公私灑不窮。</text>
<title>李判書 秀彦 挽</title>,<text>終古論人晩節看。似公風操可廉頑。孤忠幾歎蠅營棘。直氣猶憑虎在山。嶺外元城眞鐵漢。洛中司馬未衰顔。騎箕一夕無餘戀。鱔舞狐呼摠不關。</text>
<title>別義城使君李晦甫 光朝</title>,<text>嶺南七十州。最稱密義安。安巨政還繁。密遠路多艱。惟義無二患。地近官且閒。今君宰此邑。板輿行追潘。平生孝子志。庶遂三牲歡。聖主憂儉歲。蒼生察眉端。君親報效地。忠孝元相關。嗟余逐浮榮。出入隨近班。旣乏絲毫補。公私多厚顔。長安雪一丈。歲暮嚴風寒。東門一樽酒。勸君祝加餐。吾當借一麾。嶺外相追攀。</text>
<title>湖西御史時途上述懷</title>,<text>候晨聞喔喔。驅馬去遲遲。過邑先遮面。逢人輒問歧。拒門那忍苦。延座亦堪疑。欲訪荒年業。未言已蹙眉。</text>
<title>冬栢亭</title>,<text>海闊西南小島嵬。沙邊細路一條開。曉潮欲上風濤壯。晩靄初收水鳥哀。湖右山川玆土盡。天涯節序此時催。靑靑冬栢無人管。朗詠飛仙自往廻。</text>
<title>大殿端午帖</title>,<text>艾葉成人榴結初。天中佳氣擁宸居。寶奩已進江心鑄。內閤催成帖子書。黃道舒曦徵世理。靑疇沛澤及君餘。延英講席勤三接。自媿微臣學術疎。													一歲天中節。祥雲耀玉臺。桃符金榜揭。菖葉綠樽開。續命千絲繫。承綸五色裁。彤墀爭獻賀。昌運大方來。						殿角熏風吹自南。蒲樽瀲灧綠波涵。神功對育參天德。八域將看聖化覃。						玉燭調元日。羣生仰德深。仍知萬化本。只係聖君心。</text>
<title>洪甥 錫輔 送余至坡州臨別題贈</title>,<text>城西親友解擕忙。感爾慇懃獨遠將。歸拜高堂應有問。報余今日細傾觴。</text>
<title>董成嶺</title>,<text>前有定方城。後有董成嶺。相望十里間。崖谷邃且敻。自成掎角勢。千古作翰屛。先王昔經營。擬備暮夜警。嗟哉丙丁歲。北騎恣馳騁。帥臣擁重兵。斂手仍縮頸。疇敢遏其鋒。如入無人境。已致宗社覆。還能保首領。王綱恨未振。志士淚空逬。吾言亦何益。猶作後人省。</text>
<title>浮碧樓次權陽村韻</title>,<text>自詑今行足勝遊。繁華最說浿江流。麒麟窟秘祗林下。乙密臺高畫閣頭。往事悠悠無處問。寒波衮衮幾時休。回看京國千重隔。滿目風光摠是愁。</text>
<title>謁箕子墓</title>,<text>箕子風猷遠。堂封數尺高。短碑看蘚蝕。虛閣聽松濤。八敎民猶賴。三仁聖有褒。城西遺像在。思薦澗中毛。</text>
<title>仲秋十五夜。與副使及灣尹任士長 㣧元。玩月于君子樓。</title>,<text>龍灣大尹擅繁華。君子樓頭擁綺羅。千里封疆玆土盡。一年明月此宵多。荒城雨後增秋氣。羌笛風前隔暮河。促膝渾疑同禁直。明朝其奈別愁何。</text>
<title>通遠堡次月沙韻</title>,<text>秋日蕭蕭下大荒。寒飆獵獵吹沙塲。穹廬舊俗仍成屋。卉服遺風且種桑。伊昔亭臺嚴警備。秪今山海撤關防。吾行已失觀周願。只勉長途愼雪霜。</text>
<title>駐蹕山次月沙韻</title>,<text>唐帝何年駐六龍。至今培塿想遺蹤。六師空費經營力。仁貴惟成萬戶封。</text>
<title>次尹巨卿 弘离 韻</title>,<text>異域逢迎地。去留歎不同。征軺雲共北。歸思水流東。滿酌蘆花酒。空瞻大澤鴻。何時捨鞍馬。京洛醉春風。</text>
<title>留瀋城</title>,<text>何年鶉首屬强嬴。瀋府燕都作二京。百隊旗亭分左右。千尋墻壁倚崢嶸。山川闊遠規模壯。棟宇高明制度宏。天意秪今難可度。幾時中國賦河淸。						其二						燕路三千里。瀋陽恰半程。天時變寒暑。塞月見虧盈。昨日仍今日。長亭復短亭。思鄕夢未到。晨坐候雞鳴。</text>
<title>瀋陽懷古</title>,<text>吾祖昔年餐雪地。小孫今日飮氷行。天時人事今猶舊。耶利江邊倍愴情。</text>
<title>連日大風。次月沙苦雨韻。</title>,<text>燕路愁何事。獰飆苦夏霪。觸頭魂易眩。着眼淚先涔。頓令三光晦。還敎萬象沉。昏昏車上客。無意就長吟。</text>
<title>途中記見</title>,<text>地闊無丘壠。村家盡甃墻。牛羊朝放野。雞犬暮登床。處處伊蒲繪。重重醜女璫。嬰孩時夜哭。猶似聞吾鄕。</text>
<title>望醫巫閭山</title>,<text>遼陽以北四望平。喜見巫閭一抹靑。尙帶中州淸淑氣。要防北虜覬覦情。興亡未可知天意。强弱何曾賴地形。學士高風無處問。長敎後代仰崢嶸。明朝賀學士欽甞退居山中。人稱巫閭先生云。</text>
<title>宿十三山</title>,<text>西嶽逶迤走海邊。十三山下且停鞭。峰如巫峽還添一。地接燕都路恰千。朔氣漫空晴亦暗。客愁多緖日如年。鄕園杳杳今何許。旅枕中宵夢未圓。</text>
<title>過四碑</title>,<text>凌河路傍。有四大碑。乃萬曆間王盛宗，王平先鎭遼時刻皇帝諭勑之文。而其中胡虜等字。皆爲近日所剗去。						天皇諭勑日星懸。王氏功名鎭北邊。數字猶爲今世諱。麟經大義有誰傳。</text>
<title>過松杏二堡</title>,<text>大小兩河渡。松杏二堡連。傷心征戰地。回首啓禎年。敗壁依殘草。荒村起夕煙。城西古碑在。過客倍悽然。</text>
<title>東關途中</title>,<text>盡日行行傍海灣。箕封正對渺茫間。今朝倘借長風力。千里波濤一葦還。</text>
<title>途中看日出</title>,<text>馬首雖西望眼東。霱雲香霧曉蔥蘢。遙知白玉樓高處。瑞旭應先萬國紅。</text>
<title>路逢重陽</title>,<text>客路怱怱歲月忙。倐驚今日是重陽。龍山勝賞知誰繼。栗里寒花也自香。馬上沽醪難取醉。愁邊覔句不成章。遙憐故國茱萸會。定把餘枝憶遠方。</text>
<title>永平府</title>,<text>日暮盧龍縣。天寒右北平。衰楊依古道。敗草繞荒城。山帶歌薇曲。石留射虎名。傷今懷舊地。千載有餘情。</text>
<title>宿通州</title>,<text>雨過長郊霽景新。通州城外卽通津。牙檣錦纜來吳越。雪縠氷綃自蜀秦。從古圻坰稱富庶。至今街巷集蹄輪。可憐八里橋前水。挽取何時洗虜塵。</text>
<title>詠盆菊</title>,<text>久客偏驚歲月忙。小盆栽得數枝黃。迎霜正帶娟娟色。近榻時聞冉冉香。好是掇英浮大白。莫嫌吹帽失重陽。仍思栗里無人護。籬下寒叢一半荒。</text>
<title>燕京懷古</title>,<text>木顚仍有蘖。金築却成臺。厚禮從隗始。賢臣自趙來。揚威讐恨雪。拓土霸功嵬。最是誅讒勇。方知善任才。													右述燕昭王												燕馬未生角。秦逋已擲頭。霜鋒藏寶軸。歌曲動江流。誤抱枝心計。難憑上首謀。嗟嗟色變子。在爾亦何誅。													右述荊軻												讓夷方急病。捨命是成仁。萬死間關日。三年縲絏身。綱常終有賴。成敗不須陳。柴市遺祠在。西山永世隣。													右述文山</text>
<title>自歎</title>,<text>自歎浮榮絆此身。頻年征役備艱辛。歲飢湖海纔衣繡。雪虐燕山又戒輪。敢擬涓埃能有報。渾驚鬢髮已看新。仍思野外茅簷下。飮啄興居却任眞。</text>
<title>李監役 聖冕 挽</title>,<text>自古詩人多命窮。廬陵却解窮而工。悠悠千載一般恨。前有島郊後我公。平生讀破萬卷書。傲視一世凡馬空。高名塲屋竟何成。薄宦晩歲還無終。相如室中但四壁。仲蔚門前長蒿蓬。昨歲題詩贈我行。珠璣滿紙光玲瓏。方知壯氣老不衰。亦覺戒語由深衷。居然萬事轉頭非。雙劍共化延津中。行路聞之亦堪唏。禍福無由問蒼穹。况余親誼出尋常。提撕早荷開昏蒙。生無能張死無報。俯仰如今淚盈瞳。但將薤曲送公歸。屋樑落月空䑃朧。</text>
<title>崔監司 商翼 挽</title>,<text>昔吾先君子。論交取必端。惟公托契早。利金兼臭蘭。嶷然大賢後。夙歲鵬初摶。簪筆趨玉班。伏蒲振豸冠。升沉數十載。世路經夷難。就閒頻求外。分符責蘇殘。龔黃受璽褒。桑麥民謠歡。晩居喉舌地。髮白心猶丹。湖藩失守臣。廷議試錯盤。按節豈云榮。憂國還忘餐。不覺二竪嬰。歸來聖恩寬。宣室席未前。木稼先興嘆。小子承舊誼。念昔涕自汍。長老今幾人。風樹經十干。餘慶在庭玉。典刑留後看。寢門不盡慟。臨挽倍悲酸。</text>
<title>與遂菴權公 尙夏 訪德周寺</title>,<text>峽裏秋光晩。林間石路長。巖流時噴白。霜葉已堆黃。耕鑿生涯足。煙霞福地藏。行行古寺近。仙界轉淸凉。</text>
<title>九日簡寄鄭仲淳 澔</title>,<text>訴牒盈庭苦未除。山中久斷故人書。忽看黃菊當佳節。聊送白衣問起居。</text>
<title>次鄭仲淳寄示韻</title>,<text>前川花柳豈偸閒。埳井遊蛙亦占安。只恨世人誇疾足。佳期虛負一宵間。</text>
<title>次鄭仲淳夢和詩兼示金達甫 鎭圭</title>,<text>歲暮淹留攀桂人。詩從夢得語淸新。偶成秋日城西會。却似巴山夜雨辰。千里神交元不隔。一年梅信莫嫌頻。心勞政拙眞堪媿。愁殺桁楊對夕晨。</text>
<title>李監司 宏 挽</title>,<text>妙年文彩映朝紳。荏苒光陰三十春。玄觀幾悲前度客。淮陽猶積後來薪。升沉有命終難詰。毁譽隨人孰辨眞。聞道至尊褒一語。九原留得兩眉伸。						其二													中州十月駐行軒。此日廵宣舊使君。一路榮光同腐臭。晩年身計在河汾。黃粱炊熟朝陰改。丹旐歸來夕照曛。忍見暮江漁釣地。短籬疎屋鎖寒雲。</text>
<title>仁顯王妃挽章</title>,<text>恭惟女聖出名門。體配乾元叶厚坤。六禮初膺先后簡。一邦咸戴母儀尊。中間否運那堪說。終始徽音不可諼。仰覩元良深墨色。卽知明德有慈恩。						其二						陟遐辰與出宮年。二巳如何後似前。玉度無愆經險厄。金匙罔效屬沉綿。纔看月魄增新彩。忽報軒精坼寶躔。壼範煒煌宸翰在。小臣無語更摸天。</text>
<title>金文學 昌直 挽</title>,<text>吾友今亡矣。斯人豈易求。斂華惟悃愊。握手見襟裯。腐臭功名薄。棘欒歲月周。天胡奪之速。萬事痛長休。						其二						石老淸名遠。雲孫雅望尊。門闌宜繼繼。風味自溫溫。守世靑氊在。辭榮素履敦。雲鵬中道仆。仁壽竟虛言。						其三						憶君沉病日。城北訪嵐臺。孝豈忘傷性。鬼應喜忌才。門前稀舊友。床下泣遺孩。禁直違相送。寒風動曉哀。</text>
<title>李判官 涬 挽</title>,<text>早擅詞林譽。將看北海摶。久嬰玄晏疾。不調子雲官。鄕里皆狐白。光陰負紫丹。三洲舊時月。留照曉窻寒。</text>
<title>鄭司諫 維漸 挽</title>,<text>詞華氣節古難兼。雅望如君譽口僉。黃甲再登推藻繪。烏臺獨奏別疑嫌。摧輪半世天誰問。褫帶終朝日不淹。最是凄凉身後事。也應行路亦巾沾。						其二						禁直春宵醉興高。華堂剪燭共聯袍。襟懷落落看眞態。談論霏霏傲俗曹。自擬交情期晩暮。詎堪人事劇號咷。淋漓扇墨今如昨。無復樽前對弄毫。</text>
<title>左相李公 世白 挽</title>,<text>士推山斗望。國倚棟樑姿。盡瘁艱虞日。攄誠獻替時。羣疑爭紊紊。勁操獨夷夷。六載彌綸業。分明簡冊垂。						其二						時憂方溢目。世運卽難齊。賴有堤防水。還同虎衛藜。坼台驚晉讖。休杵失秦奚。欲識君臣際。哀榮在御批。						其三						敦親承舊誼。庇德接仁閭。未覺朱門貴。時容坐席虛。天心胡不佑。人事轉堪歔。不盡公私痛。題詩淚滿裾。</text>
<title>次朴參奉 太古 至日韻</title>,<text>平朝海颶吹前楹。煖酒呼來醉不成。過眼光陰看忽忽。閉關時義體生生。黃鍾律應天心改。子夜雷從地底驚。歎爾高才如水湧。數詩偏惹暮年情。						其二						一氣呼方翕。玄機屈有伸。可能徵歲德。誰復驗吾人。管晷朝朝候。盤銘日日新。千門開次第。三十六宮春。</text>
<title>除夕</title>,<text>邇來學業負三餘。忽覺明朝是歲除。點檢行藏誰得失。尋推物理識盈虛。才非世用蚊山等。老不相饒駟隙如。河上舊廬衣帶隔。乘春欲駕少游車。</text>
<title>勉兒冠禮日。次朴齋郞席上韻。奉示經歷林道冲 淨 求和。</title>,<text>不才猶可各言子。弄璋居然七尺身。突以弁兮纔總角。歲之正也叶良辰。詞人解道箴規語。幕佐仍成宿戒賓。古禮如今欣復覩。外庭行欲告朝紳。</text>
<title>次雲摩山僧道元軸中韻</title>,<text>十年東洛染緇塵。剛被禽魚笑却人。忽有山僧來乞句。雲摩月色夢中新。</text>
<title>朴淸州 見善 挽</title>,<text>往在攝提歲。與君初識面。我竊春臺試。君又秋圍闡。糠粃媿在前。一時應槐選。中間五六載。世事多乖舛。君時困下僚。峽路方馳傳。我理謝公屐。意欲窮疊巘。邂逅逆旅中。雅懷欣共展。聯鞭入仙府。舊聞愜新見。陟高寧辭險。尋眞却嫌淺。細酌時相勸。新詩和不倦。嵯峨望高臺。刻名破蒼蘚。歸來德流軒。淸夜華燭剪。藻詞歎愈奇。蕪拙還可靦。聖化屬重新。朝廷集羣彦。嶷然臺閣上。王臣懷謇謇。還將反哺誠。暫試海上縣。雪中衣繡客。逢別如乍電。功名屬韋脂。富貴歸婉孌。危言屢見忤。素性終不變。高堂兩鶴髮。日月回宴。無以供甘旨。一麾借湖甸。歸期莫遲回。人事異仰俛。旅舍臯復日。猶未及視篆。生死雖理常。豈知在轉眄。凶報一夕至。永失門閭戀。猿腸寸寸斷。行路亦堪泫。哀哀一蛉兒。復見凶禍荐。仁壽旣無徵。玄理竟難辨。空懷宿昔義。恨負蒿里餞。獨有關東伯。相對淚如線。</text>
<title>次江西使君趙定而題添鶴亭韻</title>,<text>爲問丹山鶴。如何在縣庭。只因淸淨化。喜托水雲翎。風舞能諧曲。仙胎自效靈。他年輿地誌。須記此池亭。</text>
<title>李監司 德成 挽</title>,<text>再鎭邊州三按藩。早時掄擢荷殊恩。公權有訣心要正。元祐分朋口不言。錦水春風纔告別。巴山夜雨更堪論。英姿雅望今冥漠。痛哭羊曇醉過門。</text>
<title>南監司 正重 挽</title>,<text>與君交齒十年間。共躡淸朝玉筍班。推分任眞看素履。投壺散帙有餘閒。雲程展翼摧中道。夜壑移舟夢大還。寂寞城東舊時宅。不堪回首涕潺潺。</text>
<title>追寄疎齋從兄冬至上使之行</title>,<text>草草西郊別。悠悠北塞程。天時堪慟哭。人事幾遷更。壽嶽雲常暗。灤河水自淸。男兒感慨志。應費不平鳴。</text>
<title>右相金公 構 挽</title>,<text>言中謀猷行中經。儼然紳笏百僚刑。貫穿衆說河涵大。剖析羣疑燭照明。懇懇一生心匪懈。恢恢隨處刃無停。鹽梅欲試天還奪。可耐臨朝愴聖情。</text>
<title>金判書 鎭龜 挽</title>,<text>溫溫君子德之基。文彩兼爲瑞世儀。身服家庭詩禮訓。義同邦國戚休時。逡廵高位台階逼。愷悌平生福履宜。回首北堂留至恨。夕林烏鳥欲棲枝。						其二													通家兩世卽親姻。且喜年來接里仁。虛館已看忘齒爵。望洋誰復見涯津。憂時細酌杯中淥。飽德長懷座上春。他日池塘相會地。可堪悲抱對天倫。</text>
<title>奉和大報壇親祭後御製詩</title>,<text>盛禮皇壇幸見親。滄桑坐閱幾回春。遺恩浹骨終難忘。往事驚心豈忍陳。左海如今徵俎豆。中州無處覔冠巾。吾王志業方超古。不獨明禋永世遵。</text>
<title>茂朱衣巖呈伯氏</title>,<text>裳峽聞名久。衣巖境最奇。高臺看突兀。流水俯淸漪。隔岸花爭柳。臨風竹叶絲。悠然終永夕。取醉懶題詩。</text>
<title>海印寺次崔孤雲韻</title>,<text>毗盧故殿擁羣巒。學士遺題水石間。怊悵仙蹤無覔處。長留明月照靑山。</text>
<title>次張進士 後載 壁上韻</title>,<text>人間不必羨腰錢。茅屋蕭然寂寞邊。萬古煙霞藏福地。百年流坎任蒼天。春來薇蕨登盤豆。歲暮蔘苓長石田。擬免他時生客誚。樽前先和詠懷篇。</text>
<title>羅州泉谷書院展拜後。志感錄呈光山使君。兼示座中諸賢求和。</title>,<text>兩水橫流大野平。嵬然廟貌喜新成。天時正屬秋冬會。山勢遙連武錦城。賴是衿袍懷舊化。可堪風樹愴餘生。從今俎豆絃歌地。不廢江河萬古情。</text>
<title>明月樓次鄭君 鎭河 韻</title>,<text>明月樓頭薄暮時。登臨喜得廣文詩。迎霜敗葉蕭蕭下。浥露寒花處處垂。檻外溪流靑作帶。雲邊岫色翠浮眉。名亭勝景眞堪賞。欲和淸篇歎我衰。</text>
<title>永柔彰恩堂有感</title>,<text>歲辛丑。伯父原州公爲養宰此邑。先君與仲父竹西公俱由玉堂乞暇來會。玆堂適成。遂扁以彰恩。盖欲侈上之賜也。先君記語尙在壁上。昨冬伯氏上章忤旨。特命補永。今春余奉大夫人以來。吾兄弟俱忝朝籍。四十六年之後。復會于此。而俯仰今昔。不勝感愴之懷。謹賦一律。						前後恩榮侈一官。光陰四十六年間。巋然舊宇墻東在。宛爾遺篇壁上看。棣萼當時曾暎色。萊衣此日更披斑。從今繼述無他事。共勖淸朝勵寸丹。</text>
<title>學士臺。次金上舍 台鼎 韻。</title>,<text>臺在縣西。而先君仲季嘗登遊。縣人仍以爲名。													先人遺躅後人尋。學士臺前試更臨。大野微茫仍接海。長松偃蹇自成林。地留舊號添佳景。愴切餘生續短吟。且讀武侯碑上語。西州到底感懷深。碑乃先人所製故云</text>
<title>降仙樓。題贈主人使君。</title>,<text>十二峰前十二欄。楚天雲雨有無間。留仙閣上淸風滿。彷彿瑤臺一夢還。</text>
<title>贈永妓</title>,<text>永妓禮丹士。興令所嘗眄者。興令今作千古之人。而禮妓能誦其梨花詩一絶。俯仰人世。不勝感舊之懷。遂次以贈。													世事悠悠劇逝川。峨洋絃斷幾經年。梨花舊什今猶在。淚濕佳人錦瑟邊。</text>
<title>宿香山祖院</title>,<text>縹緲天風引。䑃朧瑞靄凝。玉峰開面面。銀瀑落層層。花發今春樹。巖餘去年氷。歸來上方夜。蕭灑對靑燈。</text>
<title>學士臺謹次先君韻</title>,<text>愛是林丘勝。猶傳舊日名。連珠與飛鳥。攀和若爲情。</text>
<title>洪甥 錫輔 慶席口占</title>,<text>爾於八年之間。乃復登龍。來覲老親於淸溪衙中。不可無志喜。况前旣侈榮於箕城。今又設慶於玆邑。尤可異也。						一第猶難再又難。八年天道好回環。最憐浿水當時月。移照淸溪酒席間。</text>
<title>泛槎亭</title>,<text>懸崖千尺掛飛泉。白日雷霆几席間。潭下老龍頑不動。幾時雲雨洗炎天。</text>
<title>到河庄。用舊日廬字韻。</title>,<text>倦客河濱訪舊廬。中間歲月十年餘。荒凉屋宇依山麓。蕪沒桑麻接里墟。歸計轉深官達後。野情猶憶丱遊初。流行坎止皆爲樂。不必蓍龜更問居。</text>
<title>松都感舊。用前日天磨韻。</title>,<text>舊國興淪地。浮生漫浪遊。山猶形勝在。水自古今流。一代繁華盡。千秋霸氣收。傷心竹橋下。短碣草中留。</text>
<title>農巖金判書 昌協 挽</title>,<text>渼湖之水淸且漣。一畒黌祠何儼然。仙源有弟弟有孫。俎豆千秋忠義全。其下堂堂負荷人。詩禮早得家庭傳。胸中不受一點累。玉壼之淸朱絲絃。燦燦文章特緖餘。依依一夢金鑾仙。中間世禍豈忍說。痛結平生蓼莪篇。晩來瞻依幸有地。小亭新築滄江邊。硏探長對古人書。契闊曾無數頃田。華陽遺緖此可尋。遡源直到關閩前。天門聖人勞夢思。鶴書前後空聯翩。明廷人恨羽儀遲。後學功稱開導專。誰知一疾便長逝。夜壑舟移晷未延。靑衿奔哭競加麻。伯道無兒可托氊。顧余通家世誼重。忘年却許相隨肩。近從原隰再承咳。擬得高文賁先阡。如今萬事不復道。身後凄凉最堪憐。回看富貴一腐臭。留得高名日月懸。</text>
<title>別鎭安使君朴公瑞 鳳齡</title>,<text>秋後淸霜重。樽前別恨生。世非疎汲直。朝欲慰陔情。地屈牛刀試。山看馬耳晴。想應明月夜。猶切戀君誠。</text>
<title>別閔判書靜能冬至上使之行</title>,<text>年年冠盖出西關。趁節行裝十月寒。遼野四時風漠漠。胡天千里雪漫漫。恒憐皮幣充燕壑。不復威儀覩漢官。把袂樽前無別語。勖君努力且加餐。</text>
<title>農巖金判書夫人挽</title>,<text>夫子堂封土未乾。丹旌復引舊江干。挽車久識高風幷。同穴今成夙志安。伯道無兒天道錯。張林有述士林看。他時石室山前路。定使行人指點嘆。</text>
<title>洪持平 萬迪 挽</title>,<text>造物於君太劇戲。胡豐其賦嗇其施。高題鴈塔名聲早。再化龍門歲月遲。增益平生應有意。幻泡今日遽如斯。重泉更結無窮慟。忍見林烏反哺時。						其二						溫溫自是故家風。大貝天球合序東。白雪郢中知寡和。靑雲脚下卽看通。參差瀛閣名虛設。倉卒醫華技亦窮。欲問他時文會選。應嗟冀北馬羣空。</text>
<title>徐領相 文重 挽</title>,<text>大器成宜晩。通材稟亦全。有文兼有武。無黨更無偏。練核陶公則。神情謝傅賢。褰帷鎭藩服。授鉞摠戎權。盤錯方爲別。章程舊不愆。鹽梅膺睿簡。紳笏儼班聯。幾閱中書考。旋登洛社筵。午橋思退日。高密養閒年。未究經綸志。翻驚殄瘁篇。山河歸正氣。舟楫闕長川。東閣曾虛席。西轅共涉燕。間關經歲月。笑語獲周旋。往蹟渾疑夢。浮漚儘可憐。公私無限慟。臨挽涕空漣。</text>
<title>朴進士 濂 挽</title>,<text>吾鄕號多士。惟公獨巍然。棣萼輝爭映。芝蘭葉更聯。觚墨元箕裘。詩禮卽靑氊。王庭宜羽儀。時命奈迍邅。顔巷惟一簞。蕫帷空十年。夭壽何須論。浮漚摠堪憐。睠言桑梓地。杖屨接丘阡。未激西江水。珠玉甘棄捐。居然見存沒。惻愴淚空漣。他時耆舊傳。應推鹿門賢。</text>
<title>別安東李使君 正臣</title>,<text>古人重居內。今人多外求。豈是人情異。時勢或不猶。况復安東大都護。雄冠嶺南七十州。山川自是神仙窟。里俗元稱鄒魯鄕。淸朝羣彦集如麻。金馬玉堂爭翺翔。君獨胡爲捨衆趨。却辭承明佩銅章。人臣報國無內外。膂力方强營四方。去矣吾君尙勉旃。早晩泥封下鳳凰。</text>
<title>次韓城君李大將 基夏 家延諡韻</title>,<text>大將軍韓城君。以其先祖韓川，韓原兩世殉節。俱蒙㫌閭。近又賜韓川公諡。而先大夫韓興君節惠之典。同日幷宣。梁侍郞 重廈 有詩記事。因以求和於搢紳。盛意不可孤。謹次呈覽。						巍然棹楔大街東。父子雙㫌幷揭忠。雨露幾沾天北極。家聲自繼隴西風。太常節惠名爲美。吏部宣封禮亦隆。盛事千秋應不朽。當筵恨未賀杯同。</text>
<title>宋判書 奎濂 挽</title>,<text>先朝名德幾人存。尙看丘園有達尊。軒冕心灰春夢過。滄桑眼閱水瀾翻。年高大耋超塵臼。位逼台階荷聖恩。更喜生男爲國器。成書不獨托龍門。</text>
<title>季參判 廷謙 挽</title>,<text>玉署聯裾十載餘。居然人事轉成虛。遺風自是淸江後。雅望曾從翰苑初。靺水胡山增宿疢。天官栢府有新譽。東崗他日經過地。忍見寒煙鎖舊廬。</text>
<title>金進士 濡 內室挽</title>,<text>久識高門婦德純。晩來何幸托親姻。城崩孝子捐生日。膽和諸郞勸學辰。倉卒朝嘻仍夕化。摧殘弱草失輕塵。兩家最結無窮慟。忍對哀哀晝哭身。</text>
<title>金僉正 鎭瑞 挽</title>,<text>兩世通家誼。同庚托契深。銜杯無俗氣。接膝吐誠心。數郡功名薄。高堂歲月侵。從今萬事訖。遺恨在林禽。						其二						孔融五十載。知舊太凋零。榮落何須說。年光不暫停。凄凉渡漢翣。迢遞隔江亭。病客雙行淚。終朝倚北欞。</text>
<title>仙遊峰亭舍。次先集絶句韻。</title>,<text>河中砥柱一拳山。極目平蕪百里間。下有長途走京洛。行人盡日去仍還。</text>
<title>淡淡亭次主人韻</title>,<text>醉後題詩字半斜。金杯瀲灧掇籬花。枯碁三百饒淸趣。勝會龍山一格加。</text>
<title>趙參判 泰東 挽</title>,<text>世道日以衰。淳風日以淆。山海起方寸。談笑生訾謷。溫溫君子德。志古心嘐嘐。挺焉伯仲間。洞然無皮胞。顧余最顓蒙。幸許忘年交。蒹葭媿玉樹。鍾鼎陋斗筲。周旋二十載。日月如梭抛。歲値龍蛇厄。人事變漚泡。球貝失東序。鸞鵠空舊巢。驚呼若無憑。畸迹滯江郊。管鮑世已遠。末路誰漆膠。題詩寓一哀。曉颸生寒梢。</text>
<title>尹判書 世紀 挽</title>,<text>卓犖其才坦蕩懷。大家風節屈羣儕。功名晩歲三槐逼。翰墨當時二妙偕。忠悃定知移孝得。豪情應不共塵埋。終南舊會多凋喪。無復樽前接笑諧。</text>
<title>金進士 昌緝 挽</title>,<text>相門蘭玉映當時。第五聲名早見推。詩到蓼莪曾廢讀。情深塤吹晩垂帷。簞瓢半世心無改。憂戚平生命亦奇。天道冥冥難可問。床頭賴有勝冠兒。</text>
<title>仙遊峰復次前韻</title>,<text>主恩前後重如山。范六深憂進退間。一夜凉風生旅榻。玉樓高處夢中還。</text>
<title>漫吟</title>,<text>謝病歸來萬慮休。一江雲物接新秋。呼牛呼馬吾何與。觀鳥觀魚興自悠。始信神仙由惡疾。且知砥柱卽安流。荒村盡日無人問。晩契惟應付白鷗。</text>
<title>築新亭復次前韻</title>,<text>有野有江兼有山。新亭突兀石崖間。神京咫尺風濤險。休放孤舟數往還。</text>
<title>韓執義 永祚 挽</title>,<text>嘗聞禍福說。善惡皆有徵。如何叔季來。此理還無憑。君是愷悌人。玉壺貯淸氷。至行觀庭閾。沖襟許友朋。名塗輒逡廵。雅志存戒兢。屢奉毛義檄。惠化蘇黔烝。馹召久嫌遲。人事不可恒。南方地多濕。二竪日相仍。沉綿閱寒暑。奄忽嘆風燈。况有高堂戀。林烏恨難勝。蒼穹杳莫問。行路涕堪凝。病客滯江漢。閉門如癡蠅。無由奠一杯。曉起悲懷增。</text>
<title>次李仲賓 世觀 寄示韻</title>,<text>平生行止任流坎。處世眞同不繫舟。險路于今難着足。緇塵幾日歎埋頭。空洲鷺下機心靜。懸榻塵生俗慮休。自媿疎慵多忝竊。子房勳業亦封留。一作回首楊山歸意促。雪中叢桂可淹留。</text>
<title>李持平 邦彦 挽</title>,<text>癸未于今一紀纔。哭君兩世淚相催。善人無祿天胡忍。才子有名鬼亦猜。從此門闌還寂寞。向時湛樂轉悲哀。驪江上下菟裘地。前後空看素舸來。						其二						扶桑初日大帆開。博望仙槎隔歲回。萬里風濤視閨闥。百篇詩詠燦瓊瑰。明珠薏苡還成謗。腐臭神奇摠作灰。他日登瀛應有選。詞林恨失演綸才。</text>
<title>進宴後。謹次從兄疎齋公韻。</title>,<text>天爲吾東降百祥。乃瘳新慶屬稱觴。賓筵花耀長春樹。華祝功高却老方。濟濟羣工鳴劍佩。飄飄仙樂間笙簧。微臣媿乏揄揚筆。舜殿誰賡勑命章。</text>
<title>別綾州使君趙定而</title>,<text>武錦曾恢刃。綾城在下風。民謠徵舊政。詩料驗新功。驛路梅爭柳。官居竹映桐。優閒眞得計。忝竊媿吾躬。</text>
<title>尹大諫 世綏 挽</title>,<text>大哥新阡土未乾。韋園花樹更摧殘。壑舟夜失須臾事。邦國人亡殄瘁嘆。棠芾歌謠留海臬。豸冠風彩想臺端。朝堂薦剡今猶在。點檢他時涕淚看。</text>
<title>洪正 萬選 挽</title>,<text>自喜平生識魯山。雅姿淸操可廉頑。襟懷久服雌黃外。交誼曾遊伯仲間。幾歲鴒原悲不盡。向來潘簟淚先潸。紛紛脩短同歸地。忍見雙旌一日還。與其內喪同日靷行</text>
<title>申參議 鐔 挽</title>,<text>卓犖之才錦繡文。淸朝屈指幾人存。襟懷坦坦無塵累。談論恢恢有本根。晩歲交情期瀾漫。中天飛翼失騰騫。頻年屢灑親知淚。那忍今辰更拭痕。</text>
<title>洪大諫 禹瑞 挽</title>,<text>世運有平陂。人物隨興替。屈指數年間。寢門頻揮涕。衰疾固不論。康强亦殞逝。嗟君金玉姿。佩服雜蘭蕙。發軔雖云晩。風標已高揭。蘭臺窺秘藏。玉署趨晨砌。講劘細氊上。論議有根柢。從容波蕩地。寵辱消長際。南遷復西斥。星駕不曾稅。歸來鬢髮改。歷險心愈勵。嶺邑暫就閒。黔蒼知感惠。薇垣推長席。九臯佇淸唳。朝紳望愈新。晉塗行無滯。憂虞方溢目。感慨增侘傺。君子扶世責。晩來身猶係。誰知一夜間。疾風摧丹桂。君豈厭世濁。脫去如蟬蛻。士氣日凋喪。神理終舛戾。沈綿病兒在。寂寞虛帷蔽。素車明朝發。佳城白日閉。惟餘舊友朋。東望掩雙袂。</text>
<title>金判書 鎭圭 挽</title>,<text>結髮從遊到白頭。却憐蒹玉托襟裯。文章擬躡蘇黃後。志業羞居竇馬儔。直道平生多齟齬。榮名此日摠浮休。時危倍切云亡慟。可耐公私涕幷流。</text>
<title>李參判 宜顯 夫人挽</title>,<text>駒城少宗伯。泣賦悼亡詩。且置恩情篤。寧論井臼私。高堂悲鶴髮。虛室哭麟兒。莊缶果何意。親朋亦涕洟。</text>
<title>次靈沼亭御製韻</title>,<text>先朝淸蹕駐斯亭。屈指光陰五十零。野老秪今歌盛澤。喜瞻前後羽旄形。</text>
<title>趙正言 尙健 大夫人挽</title>,<text>直士投荒日。人知范母賢。恥爲兒女戀。終荷聖恩偏。恨嗇期頤壽。悲纏大小連。孤舟乘曉發。何處覔牛眠。</text>
<title>李監司 晩堅 挽</title>,<text>相公淸德聳朝紳。遺慶分明在後人。寶樹雙開能繼武。雲程半道忽摧輪。忠言已著封章日。惠政空留按節辰。世路如今多險阨。九原瞑目不須嚬。</text>
<title>洪監司 禹寧 挽</title>,<text>霜露荒原秋日陰。堂堂國器此銷沉。峩冠栢府風稜振。恢刃靑州惠澤深。藉甚朝中推譽望。驚聞嶺外報凶音。時危轉切云亡慟。忍寫哀詞淚滿襟。</text>
<title>金監司 普澤 挽</title>,<text>禍福眞難料。斯人遽至斯。家庭詩禮訓。紳笏廟堂姿。利器須盤錯。丹忱一險夷。天胡奪之速。殄瘁歎周詩。						其二						南服承流日。灾荒溢目時。喣濡心獨苦。條奏計無遺。凋瘵方看起。膏肓已莫醫。餘民知感惠。應泣峴山碑。						其三						三世通家誼。絲蘿更結親。悲歡曾共飽。臭味亦相因。懇懇憂時語。堂堂報國身。龍鸞不盡淚。今日倍沾巾。</text>
<title>李參奉 世觀 挽</title>,<text>一掬病夫淚。頻傷哭友多。今君又奄忽。使我痛如何。落落襟懷豁。霏霏笑語呵。高才隨汩沒。世事任蹉跎。園寢功名薄。光陰鬢髮皤。提擕期晩暮。杖屨擬婆娑。詩句誇淸爽。箴規示切磋。自憐簪組係。飜驚隙駟過。秋日生寒霧。丹旌逆素波。楊江人未到。誰復唱離歌。</text>
<title>坡山途中</title>,<text>曉雪縈風打客衣。水村山郭摠依俙。河鄕咫尺歸心切。幾日漁竿覔舊磯。</text>
<title>別關西伯金士直 楺</title>,<text>冠盖翩翩躡後塵。浿灣來去再經旬。不緣惡客于將遠。那得親朋打話頻。滿目灾荒偏一路。傷心皮幣困千人。堪嗟弱國終無賴。原隰驅馳媿此身。</text>
<title>嘉山客館</title>,<text>夜月凄淸照客袍。曉星𡺚崒入雲高。關防處處曾無賴。冠盖年年漫有勞。閉口休論天下事。低頭空撫匣中刀。寒宵不寐偏多感。呼燭時拈醉裏毫。</text>
<title>關西途中</title>,<text>節序行將暮。關河路不窮。山川殊內服。風氣接西戎。歲儉繁華减。天寒草樹空。平生三尺劍。何日倚崆峒。</text>
<title>灣上至日。題呈廵使令公。兼示本府大尹李 世瑾。</title>,<text>迢遞龍灣館。親朋作主賓。一年南至日。千里北來人。世事懷增惋。民憂問更嚬。誰將固圉策。歷歷獻楓宸。</text>
<title>次廵使韻</title>,<text>天生江水限西東。夷夏山川指顧中。往事悠悠無處問。海雲消盡夕陽空。</text>
<title>兪淸州 命岳 挽</title>,<text>縣而之府府而州。庖刃恢恢合試牛。尙歎高才棲枳棘。忽驚人事等泡漚。星行孝子長銜恤。日暮孤鴻怨失儔。病滯江郊違執紼。可堪矯首涕空流。</text>
<title>儒川君 濎 挽</title>,<text>翩翩濁世佳公子。淡淡亭中是主人。翰墨平生聊自樂。歧黃早歲更通神。功成導水恩榮曠。誠切憂天鬢髮新。湖右陪鑾如夢寐。向來談謔已成塵。</text>
<title>洪淸風汝五 重福 深川別墅八詠</title>,<text>林外長川十里間。夜深漁火正闌干。輸官賣市何須問。摠人幽人隱几看。右深川漁火						文峰祠屋一牛鳴。古柳新槐映晩晴。多少衿紳瞻仰地。也應深切後孫情。右文峰院樹						三角崚嶒聳碧空。曉來雲氣淡還濃。何時膚寸興甘雨。遍洽郊原奏歲功。右三角曉雲						二陵松栢望蒼蒼。芬苾精禋百世長。殘照西風無限思。前王盛德也難忘。右二陵夕照						數畒方塘鏡面開。天容水色凈無埃。多情最是新秋月。夜拖淸光入酒杯。右丹池秋月						奇巖突兀傍溪邊。佳卉蔥蘢擁後前。知是前宵時雨過。望中紅綠已爭姸。右白巖春雨						草間逕路摠依微。丘壠參差帶夕暉。處處樵歌聞漸近。牧兒簑笠一時歸。右商臯樵歌						沙邊一道走長安。盡日行人去又還。擾擾不知緣底事。摠因形役未曾閒。右勒坪行人</text>
<title>鄭參議 必東 挽</title>,<text>早從函丈得依歸。師訓平生有發揮。淸操自持寧待勉。利刀無礙不專威。宦途榮辱看雲過。浮世光陰覺露晞。差喜門闌餘慶在。謝庭三樹摠珠璣。</text>
<title>李參判 宜顯 大夫人挽</title>,<text>曾托芳隣久。仍兼睦誼敦。早聞閨則正。晩覩母儀尊。鸞誥恩榮備。魚軒福履繁。神鋩應有會。何日定同原。</text>
<title>王世子嬪挽章</title>,<text>星海騰謠日。塗莘毓慶時。雲光呈異瑞。陰曜配明离。孝友由天賦。勤恭贊內治。侍湯心屬屬。問寢色怡怡。琴瑟聲諧久。熊羆夢叶遲。婺精驚奄晦。飆御杳難追。蕪沒宜男草。凄凉續命絲。兩宮均愴惜。貳極失箴規。閫則徵彤管。薤歌引素儀。玄臺敦匠地。攀紼淚先滋。</text>
<title>金稷山 東翼 挽</title>,<text>兩家緣業早成寃。晝燭餘生尙淚痕。自媿衰齡悲薄祚。幸看敦義荷諸昆。如今更失因依望。從古誰尋禍福源。祗役郊原違執紼。不堪回首倍傷魂。</text>
<title>謹次李文僖公 翊相 延諡韻</title>,<text>洛山楓菊映華樽。冠盖聯翩晩簇門。二字天褒徵美行。一時仙樂侈殊恩。年光荏苒嗟難駐。耆德凋零有幾存。舊日兒童成白首。佇看遺慶繼諸孫。</text>
<title>韓城君李大將 基夏 挽</title>,<text>明時宿將是干城。幾歲戎壇摠禁兵。虎略龍鞱傳舊業。輕裘緩帶際昇平。稀齡壽過身猶健。八座官高寵若驚。天意如何還奪速。九重應切聽鼙情。</text>
<title>謹次元輔夢窩金公 昌集 耆老所御牒奉安後志喜韻</title>,<text>聖祖龍興三百秋。神孫壽考配前休。天威屈處同私社。寶牒題來倣舊樓。東土媺章欣更覩。吾王昔疾佇新瘳。春臺喜氣於斯盛。八域仍看惠澤流。</text>
<title>曹生 命寅 挽</title>,<text>積雨猶未霽。聞君向北邙。北邙千古原。夭壽同一岡。但恨天賦才。欲騁中罹殃。君家三寶樹。白眉稱其良。皎皎金玉姿。粲粲錦繡腸。庶幾揚王庭。復見侯門昌。如何神理錯。疾雷摧楩樟。膝下麟兒孤。堂中鶴髮長。哀哀晝哭聲。行路亦悲傷。題詩送君歸。雪涕仰蒼蒼。</text>
<title>李生 瀣 挽</title>,<text>人生大化中。興滅如醯雞。夭壽與禍福。參差苦不齊。爾生何太短。歲月僅廿九。若使視吾兒。所得亦云富。一家同庚在。遊嬉自童孩。悶悶望其長。寧論才不才。忍言六十歲。猿腸幾寸斷。對爾輒懷惡。一慰一悲歎。于今十載餘。人事不可常。爾家落湖右。道路阻且長。有時叩爾業。火燃泉方達。舊家今寂寞。勉追前人烈。去歲擢高科。親愛爭相賀。鞶褫在須臾。時命嗟無奈。壯志猶激昂。二竪却沉綿。尙恃精華蘊。不道哀音傳。英英金玉姿。奄忽歸冥漠。攬余前日涕。爲爾倍沾臆。萬事今已訖。誰復較優劣。題詩付歸使。仰視南雲疾。</text>
<title>李都憲 喜朝 夫人挽</title>,<text>五噫幽隱日。人識孟光賢。荊布身忘貴。蘋蘩禮不愆。永違偕老誓。忍讀悼亡篇。彤管留閨則。應知後代傳。</text>
<title>徐信川 宗悌 挽</title>,<text>里閈從遊二十春。邇來剛耐別離頻。連姻王室心逾小。屈迹泥塗志未伸。郡邑功名如夢寐。泡漚世界劇悲辛。欲知聖代哀榮備。看取丹旌粉字新。</text>
<title>別冬至書狀申佐郞 晢</title>,<text>周家皮幣久包羞。更撤朝端第一流。仁者贈言吾豈敢。使乎專對子應優。乾坤漠漠山河遠。節序駸駸歲月遒。夷險平生隨所遇。莫敎驪曲唱離愁。</text>
<title>王子延齡君挽</title>,<text>卓爾天人表。猗歟屛翰譽。謙恭同布素。講習卽詩書。侍疾恒嘗藥。臨溫亦扈輿。精誠冀有格。榮衛却全疎。無賴金盤露。蹔辭玉殿除。萬年觴擬奉。一日事堪歔。悽惻瞻宸慟。友于泣聖儲。只憐聞晝哭。誰復設庭廬。仁壽終難驗。彭殤摠作虛。猶能徵一惠。千載照璠璵。</text>
<title>別淸風使君洪道陳 重疇</title>,<text>句漏仙鄕屬弟兄。一雙琴鶴後先行。全家道味應非偶。別界風光儘有情。雪罷靑山增舊色。春來幽鳥弄新聲。年年驪曲生離恨。却媿塵中鬢已明。</text>
<title>肅宗大王挽章</title>,<text>恭惟大行德之純。厚澤深仁四紀春。精一相傳知所受。治平有道本諸身。皇王帝霸鋪張久。禮樂規模次第新。耆社光臨纔歲月。蒼天胡忍割斯民。						其二						盛德巍巍不可名。要看義烈日星明。長秋位復人倫正。一統尊歸大報成。祧廟儀文光祖業。儒宮俎豆聳風聲。欲知懿範垂千億。周雅虞謨孰敢評。						其三						自從通籍忝台司。踵頂皆歸造化私。幾荷殊恩沾雨露。却慚微效蔑毫絲。攀髯忍結無窮慟。臨穴空懷未死悲。天上塵寰今永訣。向來前席夢中疑。</text>
<title>趙應敎 尙健 挽</title>,<text>世路平陂際。孤忠抗疏時。斯文終有賴。天鑑本無私。草澤恩光遍。淸班譽望推。如何渝薄俗。吹洗欲求疵。</text>
<title>韓僉知 錫 挽</title>,<text>水榭山庄莽蒼間。暮年心迹去來閒。如今物色無人管。依舊長空月一彎。</text>
<title>李參判 澤 挽</title>,<text>牧老家聲代有人。况君文雅更超倫。風猷已著平陂際。忠悃思殫啓沃辰。寵辱向來衣狗變。榮名晩歲紫金新。時危倍切云亡慟。淚爲公私自滿巾。</text>
<title>兪判書 命雄 挽</title>,<text>溫溫君子德全醇。叔季那期有此人。早歲榮名看土梗。一生襟韻絶緇磷。眉端不掛塵中惱。醉後長懷座上春。交誼百年今永失。可堪題挽哭秋旻。</text>
<title>領府事李公 濡 挽</title>,<text>廿載巖廊重。三朝老大臣。愛君輸悃愊。調鼎備甘辛。每軫綢繆策。渾忘殄瘁身。秦舂今忽輟。世事日艱屯。						其二						憶拜三淸第。匡床半日陪。蕭然塵慮息。莞爾好懷開。憂國言猶切。傷時意自哀。皇天終不憗。俯仰淚盈腮。</text>
<title>燕行途中。次書狀兪學士展甫 拓基 會石二嶺韻。</title>,<text>穿雲二嶺石盤陀。踏雪攀來路苦賖。不許飛猿容易度。生憎羯狗後先過。崩城尙認連珠砦。壯士空吟勑勒歌。此去燕都猶未半。征車明日又遼河。</text>
<title>舊遼東志感</title>,<text>遼陽敗堞周遭圍。石塔荒凉帶夕暉。若使令威今日到。舊時城郭亦云非。</text>
<title>過瀋陽</title>,<text>關外雄都卽盛京。粉墻高屹與雲平。山河大地看無畔。今古遺墟愴有情。臣節只憐三學士。虜鋒誰禦八旗兵。天時人事終難料。爲問黃河幾日淸。</text>
<title>五月五日漫吟 壬寅○謫中作</title>,<text>倐爾天中節。飄然海上身。罪尤心自訟。衰疾鬼爲隣。舊國音書斷。囚山草樹蓁。汨𤄷今日恨。何處吊靈均。</text>
<title>次述兒韻</title>,<text>日月籠中過二旬。每聞京信輒傷神。追思半世多生悔。恨未當時早避塵。閒對野秧風漾綠。愛看階笋露抽新。空齋晝永無人問。時有村翁笑語親。</text>
<title>六月初一日。曉望拜哭。仍占一律。</title>,<text>天上周星再。人間六月來。帝鄕雲馭邈。炎海水環回。聖主恩何報。孤臣腸欲摧。誰將一掬淚。灑向灞陵隈。</text>
<title>朴都事 光元 自光州來。其還歸作二絶贈別。</title>,<text>絶海無人問。荊扉盡日關。感君勞遠訪。相對破愁顔。						其二						吾身甘一死。世事欲無言。武錦童遊地。他時定有魂。</text>
<title>六月初四日雨。陰霾無常。遂賦一律。</title>,<text>海風吹瘴至。山雨逐煙成。况値三庚節。難逢一日晴。竹光侵戶潤。簷溜繞堦鳴。悄悄仍終夕。時時强引觥。</text>
<title>初八日。乃先王再朞也。曉起望哭。仍占一絶。</title>,<text>聖考遺弓日。孤臣泣血時。空山不盡慟。惟有子規知。</text>
<title>楞伽寺僧時時來見。是日三人持酒果來饋。遂感漫吟。</title>,<text>盈朝袍笏摠知名。此日相看掉臂行。惟有山僧頻遠訪。也應未識世間情。</text>
<title>病懷無聊。次前日來字韻。</title>,<text>病深南國瘴。眼斷北人來。京邑山千疊。羇腸日九回。每逢風雨暴。長㥘棟樑摧。只有還鄕夢。時時渡海隈。</text>
<title>伯氏書中寄絶句。次韻以送。</title>,<text>自媿冥行不早休。誰知鱷水作安流。他時倘得金雞報。煙月江湖逐范舟。</text>
<title>楞伽寺僧慧玄袖示三律。厚意不可孤。次其二韻以謝。</title>,<text>平生禍福任蒼天。許國丹心矢永肩。萬里銜綸經北塞。三危泣玦又南堧。窮溟水闊無人到。虛榻凉生盡日眠。遙望長安何處是。玉樓寒月夢中圓。						其二						屈子行吟日。悲懷托遠遊。風雲難作馭。霜雪已盈頭。野菊銜秋露。漁歌喚客愁。山僧多厚意。明月袖中投。</text>
<title>八月十五夜。月色如晝。病懷無聊。漫吟志感。</title>,<text>天涯節序眼中過。倐忽光陰劇逝波。千里封疆玆土盡。一年明月此宵多。寒螿咽咽鳴煙草。驚鵲翻翻集露柯。時物易遷人易感。日邊消息近如何。</text>
<title>次玄上人韻</title>,<text>憔悴誰憐澤畔翁。病經炎夏又秋風。鏡中華髮添霜白。醉後衰顔倩酒紅。日晏庭前聞噪雀。雲歸天末數征鴻。山人句語偏多意。不必酬章較醜工。</text>
<title>絶筆</title>,<text>許國丹心在。死生任彼蒼。孤臣今日慟。無面拜先王。</text>
