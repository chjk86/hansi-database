<title>自省</title>,<text>未仁思求仁。忠恕是其術。忠惟盡己心。恕在推及物。心平理自見。觸事無礙窒。而余昧眞工。坐此膠㓒窟。金丹歲已暮。回頭墮渺忽。</text>
<title>挽李文應 錫標</title>,<text>好草生庭畔。培養閱幾年。淸香日以聞。衆卉不敢先。我欲搴芳姿。獻之君王前。云胡一夜雨。埋沒隨黃泉。長辭夢未料。後會明相詰。追思獨斷魂。掩淚聲喞喞。</text>
<title>淸凉別後。寄申𥠧寬。</title>,<text>赤牛之孟冬。有客扶筇出。自道辭塵喧。遠遊伽倻窟。海寮借一眠。紅流到兩日。高唫學士句。細玩羣賢筆。回棹下武陵。往訪漁樵逸。申君就與謀。琳弟行相挈。捲入淸凉山。淸凉逈且崒。笑過傳虎圖。從行影壁月。步步山增幽。行行境益僻。仰觀梵宇㞐。危巖半空矗。道人如相招。跋涉忘疲劇。須臾到上頭。曠然心爽豁。烟霞償宿願。林壑恣遐矚。行看室與堂。相顧愜素欲。不直興居穩。永期文史足。華陽二丈人。壁上留新墨。云是今年春。避厲來盤礴。沈唫久徘徊。恨不追几席。古寺多荒蕪。殘僧僅禮佛。啙窳無鉢盂。苦澹如蓬蓽。蒲團老和尙。自言年八耋。衰朽棄嵁巖。骯髒無朋昵。相守兩闍梨。若父子同室。跫然聞足音。向我情如渴。殘編與冷飮。誓共三冬活。臨分更留約。我後君先入。我事多魔障。塵纓苦拘縶。坐負猿鶴盟。空被北山檄。作書寄申君。勉子無同浴。聞說待君至。燖房且糊壁。此意良已勤。忍令終落莫。我失君猶得。松茂栢當悅。他時文酒席。相對可目刮。兒行且再宿。薄債憑君達。浮沉未可知。悵望淸凉屹。</text>
<title>別許舜歌 薰</title>,<text>山海神交日。湖湘面欵時。洪鍾扣卽應。瓊玉噴逾奇。博洽猶餘事。風流亦我師。臨分無限意。留與歲寒期。</text>
<title>挽公臯宋丈 天欽○三首</title>,<text>京山淑氣降生公。沉厚神姿豈弟風。簇簇輪蹄東道主。兟兟子姓北平櫳。弱冠擎拜荷提呼。鄕老筵前小子趨。三世陳荀先好重。秋風慟哭聚星區。二子承家學力深。季通身後又淵沈。祗今後輩堪衰白。努力相扶歲晏心。</text>
<title>七月旣望。南浦泛月。</title>,<text>中流泛泛日如年。萬里風光接素天。漁唱遙傳衡浦鴈。玉簫吹入太淸烟。蘆花影轉仙舟去。海口風微錦浪眠。千古蘓翁先我着。新秋縱棹大江前。</text>
<title>大水後省墓有感 二首</title>,<text>劫雨淫潦度半年。一山松樾夢常懸。今來兆宅渾如舊。感淚還從喜幸纏。哀哀育我幾多年。喘息分明一氣懸。生死已殊離濶又。白雲千古感懷纏。</text>
<title>挽尹丈 炳來○二首</title>,<text>淳愨其心厚重儀。蘊而德媺發而辭。七旬晦作林泉主。人式江陽處士楣。高軒擎拜屬前秋。姻好兼將懿德求。早識此行千古訣。也應一月坐床頭。</text>
<title>挽止軒崔丈 孝述○二首</title>,<text>公山鍾淑氣。百歲兩先生。孝友由乎性。淵源不出庭。循牆辭寵渥。懸帳聚襟靑。佇見扶衰季。山梁奈遽傾。昔我抱蒙吝。夤緣見大人。僧看和靖聖。人坐汝州春。奬餙慚非分。依歸喜得親。斯文忽已喪。慟哭望秋旻。</text>
<title>辛未春將赴京。偶讀退溪言行錄。感而有作。</title>,<text>和不至流介不矯。一生行己自中䂓。末學愧無持守力。更將何物試磷緇。</text>
<title>挽海菴崔丈 永祿○四首</title>,<text>百里文鄕古。開端有兩岡。遺風今已盡。墜緖孰能當。尙有瞿曇鉢。巋然鷺睡堂。方看範末俗。誰道奄頹樑。處今行古道。鑿枘更何論。戶閉帷還闢。身竆德亦尊。叔京承正學。仁仲有知言。幾過東西客。行瞻處士門。傷心錦水宅。天道苦難諶。桑海蘭重霣。蓬門租日尋。簞憂隨老緊。癃疾與年侵。不作皺眉事。方知定力深。憶曾靑虎歲。童子侍屛山。我祖曾留帖。先君幾解鞍。夤緣三世後。朝夕丈凾間。一瞥成陳迹。追思淚自潸。</text>
<title>挽外從祖李公</title>,<text>外父當年德行尊。典刑零落棣華存。詩書合下名家緖。談笑能令薄俗敦。少日元龍湖海氣。晩年安樂淺深樽。靈光已矣吾誰仰。薤露歌中泣彌孫。</text>
<title>丹亭別從母</title>,<text>替事猶慈歲卅強。今來依舊拜中堂。誠心孝養歸烏鳥。繞膝珍光盡玉琅。半世恩情深雨露。三年消息逈關梁。那堪寸草餘暉短。欲把長繩繫夕陽。</text>
<title>金陵日。相之者曰泌水樂飢。東山高卧。感而述懷。</title>,<text>衡門何婉晩。謝傅自經綸。慕古追未及。慚君擬不倫。有基方築室。無地可安身。長思違素志。歎息佇來辰。</text>
<title>和呈尹丈 炳斅 晬席韻 三首</title>,<text>爲惜斯翁髩髮衰。江鄕巨手老昌時。近年畦菊頗成列。却恨霜英餐得遅。端居取足數間廬。自道平生事事䟽。獨有案頭究竟法。滿家強半手抄書。得壽非難穪壽難。丈人德器自安安。世間齷齪緣何事。賸把梨甘和橘酸。</text>
<title>夜泊潮滿浦。宿舟中。</title>,<text>南湖水漲晩潮生。搖蕩蘭舟一任輕。永夜無風遙海靜。滿天新月一年明。橫江白露娟娟色。拍岸靑菰獵獵聲。歌罷酒醒仍枕藉。曈曨曉日上東城。</text>
<title>翌朝回棹</title>,<text>帆外朝潮尺許深。曉天雲凈若爲心。江村賖酒重開席。海客吹簫更整襟。晴日三江魚子泳。微風兩岸荻花吟。冥翁古躅今安在。山海亭中擬一尋。</text>
<title>許叔浩 ▣▣ 以詩見贈。走次以呈。</title>,<text>南遊偶爾脫塵忙。暑日凉風客裏長。晩舘翻成省母地。新詞兼做會朋塲。珠娟弱植心常戀。謂家侄 露結蒼葭節已當。珍重丈人留眷語。瓊凾一幅滿歸裝。</text>
<title>長相思。和寄郭鳴遠。二首</title>,<text>南國有梅花。燦然氷雪朶。擧世歆淸艶。孴如虫就火。高標恥自衒。暗香堪深鎖。狂佻蜂與蝶。擸弄意靡墯。一朝辭衆芳。渺渺隔婀娜。寒天悵憶汝。遙浦肯適我。僕於寒浦。雖無請事之實。而眷厚則有矣。知公所處尤別。未知竟無意一顧否。夤緣奉晤。實所企幸。 未信吳門仙。回車復路左。林間翳玉佩。雲表皎霞袉。誰能從其游。攀援勢易墮。長思發浩歌。極目望阿那。雪裏休論羹。山幽好結顆。他年漢水濱。忽見共笑瑳。白雲在伽倻。靉經千劫。近庇儒贒作。遠護仙公涉。無心出峀南。恥與藏迦葉。聞說太白人。霖雨貯滿篋。龍岡耕薄田。霧幌究玄業。伽倻連太白。白白遙相疊。爲子織雲錦。草木衣被燁。屯陰鬱未開。虹橋斷難躡。徘徊歲將暮。魂夢徒相接。丈夫竆當堅。願言心期愜。持贈有餘思。嶺上任舒歙。</text>
<title>挽李魯源 萬洙○二首</title>,<text>堯翁家裏復贒嗣。純愨其心孝友資。烏鳥誠深偏養日。病萱支得許多時。少小相知托晩期。迢迢南北盍簪稀。何年蕭寺山中路。冐暑聯行未忍離。</text>
<title>霞堂族大父 輔會 晬席</title>,<text>隱處何須畵范湖。霞江是日𪆽鷗娛。人間一度中元曆。門上重懸舊甲弧。書釰參差男子事。山林經濟丈夫軀。華簪皓首聯朋席。壽域堪憐德不孤。</text>
<title>挽許煕哉 焜○二首</title>,<text>知是金官處子秀。竗年成就已堪奇。采齊肆夏行趨地。塗轍分明進進宜。我昔南遊得子先。源源契好便忘年。今日我來君不見。會贒村裏鎖寒煙。</text>
<title>挽李氣應 ▣▣○五首</title>,<text>弱歲相逢意浩然。春風鼎坐小庵前。斷金函席源源地。流水浮雲二十年。庵齋搖落巷無人。尙得高賢繼往塵。我輩卽今渾白首。可憐相對舊書茵。凉露梧桐一葉知。古人顔髮逐年移。充堂衍宇兒孫慶。笑道斯翁老亦宜。倻山歸路屬冬初。抱病微呻亦訪余。此別何知千古訣。一旬如夢蘭書。馬到高陽踡跼頻。靑山哭盡意中人。門前柳樹溪邊路。呼應相邀宛隔晨。</text>
<title>次許舜歌金官十二景韻</title>,<text>南浦蘆花南浦千年蘆荻花。海門生白沒漁家。荒陬勝賞無人管。塩客魚商浪自誇。德橋行人橋上來人復去人。小舟撑在荻蘆濱。聖代西湖湮不得。野潮長送浪花春。盆城戍樓縹緲盆山起戍樓。使君措置壯邊陬。遮莫蠻兒飄海颿。不如恩信殿南州。海畔芳草萋萋海畔迷芳草。漠漠郊原長黍稻。日暮烟橫人散歸。驅牛荷笠山前道。古西影池池上靑山山下池。山光池影共參差。興亡不係流峙事。枉把巑岏印淸漪。郡西有流民山險惡。故池以蘸其影云。蓬萊歸雲海近蓬萊尙有雲。仙人不見思如棼。偸生謝世終何補。長敎蜒蜿與共羣。蠶頂曉嵐睡起蠶頭對曉嵐。海雲濃滴碧𣰦𣯶。牛山夜氣看如許。叢翠深深雨露含。金剛靈茶金剛谷裏産靈茶。煎出搶旂味烈佳。誤把將軍留俗號。不如含馥老巖谺。茶一名將軍茶。以其有力故也。婆娑古㙮葱河影落此石。云是仙妃舟中搨。八萬里外二千年。事奇跡荒難說合。許后航海時。舟載婆娑㙮。見在城中。今移于陵下云。金巖翠篁金巖地僻亦宜篁。十室村容靠有光。寄語筐篚休伐劚。四鄰將見宿鸞凰。鳴湖塩烟鳴湖十里起塩烟。白日沙塍暑露娟。航走擔行千百里。家家瓮鉢貯如泉。仙巖晩潮愁殺仙巖晩泊潮。陽侯白日氣凌霄。何緣破浪乘風去。一掃蠻氛更寂寥。</text>
<title>朱溪道中</title>,<text>莫歎行無伴。玆遊本不羣。川流鋪白練。山勢走千軍。快目窮遙界。飛筇出白雲。明朝上絶壁。拱手讀奇文。</text>
<title>赤裳史庫</title>,<text>左海基王迹。名山貯秘書。䂓模俟世百。文獻自邦初。夜閣燃藜燭。縹箱護蠧魚。東方誰直筆。黨議百年餘。</text>
<title>赤裳丹楓</title>,<text>高秋九月正堪遊。楓壁丹光滿眼流。暗逐風霜移榦葉。明將綺繡賁林丘。風搖絳帳顔生嶂。日盪紅霞影落洲。紫府羣仙邀我上。虹橋萬丈使人愁。</text>
<title>搜勝臺敬次退陶韻</title>,<text>何處無山水。登臨此獨佳。溪回靑嶂轉。巖老碧苔埋。今古同幽賞。乾坤有緬懷。仙區未遽別。樽酒坐丹崖。</text>
<title>和張坦可書杜韻。贈許景懋 埰，成玉 珏 二君。</title>,<text>爲人須讀古人書。戒在平生飽煖居。虛室明生看氣像。小燈紅暈整襟裾。周旋問寢趨庭暇。欵曲迎朋送客餘。但使一心如注的。到頭方不負吾初。</text>
<title>挽崔戚兄應文 致穆，允文 憲穆 兄弟。</title>,<text>小少幸追拚。遊公伯仲間。交情不須問。門戶自相關。伯兮淳而愨。良驥可重負。仲兮行剛方。重以見識阜。而我何有哉。空踈且鈍譾。就仲爲求益。就伯爲觀善。伯愛我以誠。仲誨我以義。誨之吾所師。愛之吾所芘。風霜四十載。慶吊劇翻旂。相期歲晼晩。征邁兩無。豈意計大謬。奇禍剝其床。良車隕中道。軾轍奈俱亡。煩寃哭老爺。悽切盡孤嫠。玄苞分就食。家戶竟仳離。福善今何爽。我欲問之天。孝友推宗䣊。仁風自古先。空將聯壁美。埋沒碧山中。山南尙有後。阿季又兄風。伯子緣何夭。孤孫犀角長。仲子有四人。白眉居其良。漑食天應報。蕃昌理固宜。吾生儻久世。留與一見之。執奠誠非薄。拘塵事奈多。空將寂寥句。聊慰大耋嗟。</text>
<title>與李羲仁 ▣▣。訪孫聖誾 廷誾 値雨。</title>,<text>幾作江湖客。相忘一隊魚。秋風聯鴈到。夜峽點螢踈。細看經年髩。紛披積案書。不必彈流水。無言意更餘。</text>
<title>過鉢山 先人釣臺。埋沒江濱。</title>,<text>風樹哀纏卄載悠。荒㙜埋沒夕陽洲。癡兒頂髮今如許。極目秋雲雙淚流。</text>
<title>挽金善長</title>,<text>溫玉早輝出璞日。好花先折未霜前。施豊奪速增嗟惜。此理茫茫問彼天。輪蹄東道主人良。少日聲名重楚梁。文獻家中紹述富。芝蘭庭畔燕貽長。</text>
<title>挽進庵鄭丈 墧</title>,<text>鄕邦孰主張。多士仰幪幈。柳里風敦薄。岡㙜月印經。床頭誦懿戒。林下卧端明。蹉跎違相紼。淚與海雲傾。</text>
<title>挽申宣傳 相禹○三首</title>,<text>大樹家聲解誤人。空將韎注換儒紳。縱令得意靑雲上。自是譚經韋布倫。旁通學究齊諧誌。飛動書傳草聖行。梧几明窓時一弄。詞宗墨老瞠相驚。長歎心事與時違。老尉眉厖只賦歸。聖代敦詩無用處。五陵衣馬自輕肥。</text>
<title>次安丈乃叔 欽 晬宴韻</title>,<text>生朝休說感懷新。無忝無好箇身。故友來同花下醉。肖兒歸自日邊辰。經綸剩做生平業。吉慶粧成豈弟人。仁壽從知非外得。翁今何事但頤神。</text>
<title>又次其胤記注君 孝濟 韻</title>,<text>燕幕花樓深復深。錦袍歸拜地仙臨。龍頭鶴髮恩兼義。鳧藻龜蓮古又今。華棣一堂聯彩舞。大春千歲貯芳陰。伊日南州多賀客。故人慙負踵門心。</text>
<title>挽李性健</title>,<text>公昔移家入洞天。洞天烟霧接伽仙。老去詩篇籠物態。閒來畊稼付兒贒。河上丈人顔似少。汾陽孫子拜盈前。芳隣歲暮期相仗。那意今朝隔九泉。</text>
<title>挽李舜若 鐸韶</title>,<text>早歲摳衣有道門。文華模範剩超羣。桑蓬宿志耽遺籍。簪組家聲溯往芬。原憲一生守蓽戶。劉楨三歲卧漳濆。陳荀世好餘君我。悵抱瑤琴望九原。</text>
<title>挽朴圭瑞 海逵○四首</title>,<text>河西兩閈古朱陳。先好源源十世因。吾輩晩生猶及見。將車下食往來頻。先兄契甲孰公如。少小相隨一隊魚。鴒淚卅年推分好。強將篪韻繼壎餘。縝鬚白晳好風猷。錦老餘芬幹得優。周詳豈弟云誰似。滿說當今第一流。精舍冬燈夜剪紅。別來心緖話難窮。慇懃春暮伽倻約。共入丹霞翠靉中。</text>
<title>挽崔戚丈景立 二首</title>,<text>吾聞㓒溪宅。天若鍾之偏。一家全忠孝。三世有儒賢。文學其天性。謙恭是舊氊。不問知我公。何年拜床前。氣機嬗且泬。苦難禀其全。間有値淸明。而以不永年。子淵非忘孝。其奈命數愆。</text>
<title>寒洲李丈 震相 晬席</title>,<text>令德由來降福因。寒洲壽考命于天。良辰孤往心無累。遠地朋來德有鄰。澹菊幽花栽滿砌。法言經語坐來筵。庭前寶樹今如許。賸把弓箕說與人。</text>
<title>奉呈三從兄小林公 根漢 晬席</title>,<text>林翁華甲屬重陽。強整衣冠掃室堂。老布緣深雙髩雪。童孫戱進萬年觴。平生翰墨工虛負。浮世桑瀾夢幾長。花樹一園零落恨。願將餘蔭惜流光。</text>
<title>挽金直長 奎應</title>,<text>尼嶽聞名日。芹橋拜面時。世推長孺戇。郞淹釋之騎。姜被徒懸夢。鯉庭已敎詩。丈夫死京洛。不敢兒女悲。</text>
<title>憶修道山中</title>,<text>不見修道久。胷中鄙吝纏。桃源縱負約。桑下尙懸憐。田宅今誰管。林泉昔我緣。何當謝俗累。濯足弄淸川。</text>
<title>挽金丈南輝 箕應</title>,<text>鄕居曾仰老成儀。歲晩還敦托末期。丹社春風賓主會。蓮亭暑日杖鞋隨。蠧編舊物承氊業。鳳穴新毛慰鯉悲。臨壙漬綿俱未辦。寢門猶自淚漣洏。</text>
<title>挽李上舍洛七 英勳○二首</title>,<text>三圃古家數。挺得好箇姿。黌堂馳早譽。丹穴幹世貲。巷有蹄輪湊。門推樑棟支。高明鬼瞰室。天道竟何其。人或疑儇厲。知應最妙時。家門有強輔。師友賴箴偲。好善情如渴。劬書嗜劇胹。方看進未已。誰道便長噫。</text>
<title>館洞諸詠</title>,<text>南陀南陀咫尺近。丹壁耀高秋。直戶輸奇景。朝昏可卧遊。後山伽倻三十里。回抱且盤礴。松嵐擁蒼翠。谺然富一壑。香爐洞罏洞大如掌。窈窕絶塵光。日照生紫烟。時來坐焚香。玉山 懷玉山李公東望玉山靜。向我呈紺綠。高贒今不在。里居自局束。飛鳳 飛鳳在星州故云鳳山貯淑氣。悵然一回頭。隔峀聞鳴鳥。無勞望首丘。錦山錦山通南紀。烽火報平安。寒捿非金谷。謾作步幛看。石井裊裊石間井。深廣僅容斗。噴玉纔一綫。貪香足千口。砠田砠田寄山足。數畒資綿麥。瘠土應向義。努力帶鉏鎛。</text>
<title>和呈金居觀 台應 晬韻</title>,<text>居老居然壽讌爲。端陽人獻萬年絲。朋尊引白深情見。卉木悄靑淑景移。陳婦孝穪宜晩餉。彧孫才譽已孩知。嘉賓競進方瞳頌。梧几吟來一解眉。</text>
<title>李孔百 師魯 書來。有念昔悼今之意。余感其意。爲小詩以紓其哀。且以相勉云。</title>,<text>若士有奇姿。發軔英妙年。云胡遭不造。啣恤守竆樊。謂我事契重。孔百與余爲姓親 投書訴臆煩。永懷違世業。束閣堆塵編。柳子悲先友。翟門羅可懸。田荒秋無收。行且憂粥𩜾。羇旅且孤露。百爲俱迍邅。思君已凄黯。聞此增惘悁。死生情乃見。物態古已然。無庸廣絶交。負薪非所憐。哲匠豈尤人。達士不㤪天。一事合商量。丈夫竆當堅。玉成歌周雅。降任欽孟言。刺股勤讀書。帶經且耘田。居家先孝勤。接人務忠惓。晨興須盥櫛。當晝勿惰眠。居處必端莊。發言戒輕儇。立志如剛鑌。防患若墜淵。語瑣難具陳。心存可類穿。我來捿荒谷。相望等越燕。前人有惠好。後嗣寧暫諼。謂言詩感人。聊以替書傳。勉哉共無斁。此意勤相宣。</text>
<title>丁亥至月。郭鳴遠來自花山。留大衡之精舍。因値日至。與李德吾 ，郭敬汝 濟坤，安叙九 永培，郭仁可 ▣▣，郭舜華 ▣▣，張天民 志衡，李子中 憲祖，大衡及余。圍燈夜坐。以玄酒味方淡。大音聲正希。分韻得味字。</title>,<text>老去何所得。漸覺浮世味。光陰迅於駟。世故叢如蝟。屬玆玄冬周。黃鍾噓律氣。神斧失破陰。愁雲連靉霼。魯史書無氷。天文亂經緯。感此時序舛。隱憂情如沸。東隣有上客。披衣亦覯旣。親朋響然至。少長征始彙。談笑不知夕。繼以幢燈煟。羶胾踏蔬畦。煖酒醒凍胃。醉來豪氣發。狂歌動淸渭。問此正何時。荊榛塞薈蔚。我作聆音蟄。君藏韞櫝貴。山扃暫捿遅。屈蠖寧伸未。起來掃氛埃。淸朝懸象魏。君才必有用。我語豈辭費。明朝且聯袂。此意行相謂。</text>
<title>和郭鳴遠幽僑日用雜詠</title>,<text>雲捿霧豹林禽性各成。白山居客雲生楹。捿雲莫遣雲生峀。却惱時人望雨情。澗飮澗底幽泉瀵玉漿。朝回日日澆詩膓。祗今冷暖都休說。育德求蒙意更長。櫟籬短楥踈揷只哦詩。扃鐍重門匪我思。頗似鍾山老相國。櫟欄遮日坐來宜。松燈晝作紛紛向夜闌。短檠松炷靜相看。含丸刺股非吾事。留取明光照寸丹。楡鞋楡鞋足蹋步如流。北陌南村恣意遊。魯獵何妨隨俗好。于于來往未曾休。箬笠脫却儒冠意更遙。晩風斜雨任他飄。行逢褦襶田頭坐。蓬髩依然一野標。看山巍崒群山入翠微。晩來相對更依依。塵寰隔斷三千丈。流水歸雲付是非。聽水掉却鶯啼與虎嘷。山間職事揔勞勞。惺心賴有前灘水。倚杖時聞咽楚騷。于田斥許㑋樊匪爲農。曾畊伊畒豈全慵。我輩平生正坐此。欽君高見透中庸。之市隱市無心往亦頻。生涯曾付月三旬。爭如處女羞開戶。利害區區賺得人。鋤圃囿世鋤奸愧我才。却從蔬圃理汚萊。蔓菹歠渾如願。莫遣山翁浪打灰。钁菑土處宜銚石處鑱。钁君差可菑靑巉。長沮傲聖還多事。只合指津送客帆。折草腰鎌健子氣凌雲。齊向靑山任割分。日暮輸歸秋滿室。一年田事坐收勤。折木林下何人揮斧䧺。百年槎枿一朝功。庖丁目裏無全物。游刃恢恢直下通。種藷山人活計似藷圓。雙手擎來欲問天。餠飯炙湯皆可口。風霜旱雨揔康年。拾橡天風一夜撼霜株。散落珠瓊處處輸。自是生涯無棄物。不憚勤苦與羣趍。餐松參同妙契我何能。爐鼎還須費煉蒸。萬壑冬靑天餉足。他年正得壽仙徵。炊粟粢膏不願逈雲泥。秋熟荒山粟畒捿。爨得輕淸還益氣。不將葷血注心臍。喂犢山人將得在山凹。草長連雲泉涌泡。陶公畵意成眞境。天放從今與爾拋。課蚕鶬鶊啼近載陽門。桑薄家家飼有蜿。組可爲裳絲可帶。莫敎蚕婦淚聲呑。觀書千聖相傳一箇心。誰知糟粕蘊精深。明窓凈几澄神坐。妙處要從這裏尋。哦詩綴緝何關養性初。存誠主敬更無餘。祗緣動靜元無間。弄月吟風時一舒。善謔難將法語做恒談。脅諂還同赧赧慙。善謔須看和有節。圓機活法箇中參。放飮 放飮二字。題目旣不雅。且來詩似有同流合汚之意。無或有盃酒間病源否。毫釐千里。幸須照察。盞酒初醺春滿腔。淵冰一念淺深缸。三閭不是能知道。却凂醩醨賦蕙茳。耐寒曉靄初收喜占晴。北來風雪正冥冥。欲知歲晏亨貞趣。呵凍唫寒樂且寧。陟險常患拘拘七尺骸。登臨纔仞懔顚差。憐君自有飛仙相。直上曦㙜瞰玉階。隣和寂寞山村三五家。短籬踈暎槿欄遮。素心昕夕相邀地。欲挽煕雍躋俗佳。客稀山外征車逝莫淹。白駒空谷謾懷添。支頤坐詠停雲句。天末輕陰已在簷。夢鄕夢裏慇懃尋故山。葳蕤花樹滿江關。卽今世事皆如夢。一任蘧蘧往復還。懷友南鄕衿佩似林多。下筆爲章開口哦。千里相期同合席。歲寒心事共如何。</text>
<title>次河子範 在晩 雲坡精舍韻</title>,<text>人式湖南處士廬。雲坡聞說闢新居。浮生枉作皺眉想。世事無關適意餘。閉戶猶多門外轍。桃燈時讀案頭書。故人誤覔楊花什。抱膝還慚韻語踈。</text>
<title>挽尹道汝 敬學</title>,<text>北山有嘉樹。磊砢寄巖崅。不願取爲材。但思節彌礭。東風吹不休。爛熳芳華擢。衆卉嗅香艶。相期在歲寒。嚴霜一以墜。飄沒靡追拚。韡韡同根花。含悲向暮景。亦有瑤瓊枝。遺芬屬久永。榮枯且莫說。好醜自公評。蹉跎茅綿奠。嗚咽蕙歎聲。</text>
<title>大巖訪孫聖誾。用杜工部石門斜日到林邱之意而作。</title>,<text>行訪幽居歲一周。故人應自卧林邱。芋田計拙先生笑。稻畒秋荒懶僕愁。好與家人安澹泊。却看親友眷遅留。經床硏席皆依舊。富貴何從此外求。</text>
<title>省曾伯祖躄齋先生墓有感</title>,<text>府君當日抱儒望。經𧗱模楷遣意長。宿草謾添桑海感。後昆誰復繼遺芳。</text>
<title>挽尹同敦 炳周</title>,<text>歎息吾林路塞荊。德星搖落思如酲。文章雅望同師魯。收斂深工踵彦明。吾道千年山不動。敦寧白日坐懸名。邃論正見今何得。親是如卬淚自傾。</text>
<title>贈朴𥠧卿 海明</title>,<text>故人來坐水聲村。松蔭荒園竹蔭門。白雪有歌誰倡和。寒山無石悵攀援。時危分在投農畒。年老家惟聽子孫。燕去鴻來伽下里。回頭遙望黯停雲。</text>
<title>次李表叔文擧 炳秀 晬宴韻 幷引</title>,<text>夫天數成於六。地數終於十。六十者數之竆也。天地之道。終而復始。六十之宴。其以是乎。錦湖翁自懸弧而有奇氣。朋友之譽望攸屬。迺者旅游京洛。飽喫四十年殘盃冷炙。旣又擧旛一呼。而身投於十年瘴海。比返而皤髮欲黃矣。其間得干之爲戊者六。支之爲子者五。以五乘六。正値懸弧之六十期。而錦湖翁晬宴設矣。酒半樂作。翁愀然有燕趙不平之想。悼志業之無成。悵流光之莫淹。有座客執酌而解之曰終者始之初。失者得之本。子何以慽焉。翁曰吾失固也。得惡在。客曰子之庭有斑衣而過者。是子之初也。翁笑曰第爲我詩焉。浮生無計駐陽春。華髮居然壽域民。奇氣洛中歌鹿日。高名海曲竄鴻辰。歸來棣萼欣依舊。過去桑弧感更新。看取鴈門踦償足。庭前玉樹暎花茵。</text>
<title>同朴𥠧卿心洞夜話</title>,<text>靑山何處不宜家。里巷風謠日夕佳。書帶一床生理足。荷花十里夢魂賖。藜羹飽後身生翼。稗史談時氣吐霞。缺界如今難此會。半窓星月任西斜。</text>
<title>次鄭惠窩 昊錫 丹山幽居韻</title>,<text>故里墟烟隔一山。玆居不獨愛幽閒。盤陀四面龍藏靜。脩竹三家鳥語歡。梧几有詩供獨晤。荊扉無客任常關。先民講塾長隣近。樽俎從容勝執桓。</text>
<title>李大衡留山寺累日。以詩見寄。飄飄有出烟火意想。其閒居養性所得。已長一格矣。因次以奉勉焉。</title>,<text>盤龍寺裏日如年。聞說纖塵不上筵。皛飯三時飽去後。朱書一部坐來邊。非關羽翰仙人訣。那肎襟裾俗輩連。三日相看當刮目。勉君無負箇中緣。</text>
<title>挽金都正 奎漢</title>,<text>赫赫瑞興宅。公降適不遅。靑氊藉世業。緋玉膺昌時。豈弟天攸賦。惇愿世共推。巷溢蹄輪湊。庭繁寶樹猗。德與年俱卲。名因位共巍。江湖任行樂。鄕黨望光輝。蹉跎淚桑海。沉淹卧床玆。侍診誠徒切。拘冗序累移。蘭書俄踵門。柳車忽催期。鄭國遺愛在。陳家赴吊悲。靈光今已矣。長恫哭公私。</text>
<title>李汝霖 雲相 晬宴韻</title>,<text>晩計菟裘足一園。沉淪不害雅心存。行窩處處携高友。坐膝朝朝繞衆孫。家似河仙頻介壽。酒同鄒律細回溫。新詩十幅和難遍。雲樹何時共一樽。</text>
<title>挽尹德厚 ▣▣○二首</title>,<text>娥林冠帶箭項里。挺得當年樑棟資。短布單衣六十歲。寒泉不食命何其。心蘓亭下士如林。酒席前春聽德音。淳厚老成何處得。停雲回首意沉沉。</text>
<title>挽朴命夫 海文</title>,<text>鄕井知心舊。朋游寄望隆。定國門閭大。承君辨論雄。奪錦違初志。談經有晩功。相期在暮歲。誰道奄長恫。</text>
<title>挽呂伯懋 英會○三首</title>,<text>星山誰作蕫生行。勤儉規模孝順成。我輩亶宜床下拜。較看實德與虛聲。菊伴堂中晩計全。衛先裕後兩無愆。基厚方能成廈屋。中州文獻古藍田。雲樹伊來極參差。前年惆悵踵門時。那知厚德無遐筭。長歎吾林運氣非。</text>
<title>初日</title>,<text>曈曨初日照心紅。頃刻明光滿室中。但使靈臺如日出。永令窓壁透玲瓏。</text>
<title>丹城記行</title>,<text>隱樂齋唱酬 朴都事致馥，金掌令麟燮，許舫山薰，尹胄夏，金鎭祐，趙進士昺奎皆在焉。爲性齋許文憲公文集校刊事也。南天寥濶鴈來初。一笑相逢喜有餘。澗道幽尋松桂室。縹箱細勘錦雲書。懸知面目無新舊。剛恨川塗有近踈。師範朋簪皆在此。別來回首悵匡廬。黃溪瀑㳍㠊崛山中勢忽開。飛湍無量半空來。銀河織女抽絲杼。廣漢仙人撒玉堆。自是化工費心力。更無游客上樓臺。朅來未了尋眞興。短僕歸程一任催。碧寒亭南溪不受源頭混。松檜長存歲暮心。碧寒亭上碧寒老。千載令人起仰欽。涵碧樓樓涵江碧江涵樓。樓碧江空日夜浮。賸水孱山都會地。來人去子幾多遊。長天麗日依依景。遠峀歸雲點點頭。更有烟湖助奇勝。一僧時頫夕陽洲。</text>
<title>挽宋觀岳 寅濩</title>,<text>托契非私好。扶文有舊盟。聲名聯棣萼。交友盡豪英。學進家彌冷。身竆道自亨。吾生正寡與。何以度餘齡。</text>
<title>贈別李上舍士澄 壽瀅</title>,<text>行邁重回日午天。故人顔範似惺禪。煩君走遍端明室。正爾工深冽食泉。邦聞乍驚邊上白。儒謨何用卷中玄。定知傾盖成交道。努力無晩暮緣。</text>
<title>辛未三月十三日。賊陷寧海府。盈德士人申公弘轍仗義入本衙。與主倅協力。卒以無事。申性源云。</title>,<text>匹士堂堂國以寧。萑苻鼠輩膽魂驚。楓林義烈承先矩。草野微誠拱北京。公事相求澹偃室。協心終保遠巡城。東州古事凭吾友。輿誦分明百里盈。</text>
<title>挽李校理 龜相</title>,<text>三槐曾植晉公堂。黃甲英聱屬季郞。宜爾瀛啣承世烈。忽驚岱駕蛻塵韁。衷淵秉處人迷岸。華藻摛時衆望洋。爽子彧孫饒繼述。朗陵餘慶賀靈長。</text>
<title>聖巖堂。奉安朱先生影幀有感。</title>,<text>我行麻川野。仰望山之樊。山樊有一堂。瓴甓澄寒雯。問是誰家設。姓朱祖婺源。中堂儼冠袍。多士供駿奔。稽首設丹瓣。提身入黝門。平生卷中心。今日侍屛軒。賤子生末路。貿貿迷大原。持心昧謹獨。處事苦糾棼。先生賜至敎。醒我醉夢昏。魚眸若注視。星顴竟無言。再拜辭巾几。涕泗墮如雰。新安我古州。英靈眷攀援。寄語吾黨士。努力助苾芬。試看今何時。氛陰翳八垠。</text>
<title>挽李澹窩 雲相</title>,<text>凝翁善藻品。以澹名公室。公澹自超然。義諦難具述。或爲柳絮池塘風。或爲海棠中庭月。有羹不用塩梅調。有衣不須丹碧餙。只有交人心似水。座中靈犀噓膽徹。俐兮如俗勢自踈。素兮如我心誠悅。我素尙未臻公域。期與洗曝成氷雪。兩訪不見三年隔。歸雲落月相思切。相思時復書相問。心愊露盡無停蓄。但聞月朔課生徒。但聞老病休出入。是翁是事亦素分。顧名思義眞無怍。塵塗黮黯不可淹。泊然歸化無忉怛。借問身後何所有。數卷淸詩三樹玉。我辭不欲悲悽楚。聊將澹語一恫哭。</text>
<title>挽李同敦 相善○四首</title>,<text>喬木春殘世代賖。吹噓生出滿柯花。傍人莫怪繁華阧。自是當年憲府家。鶴西堂裏坐無常。偉器從知厚德受。談笑令人皆下風。隱如喬岳呑培塿。林下空名係䆠簪。端明學士達尊三。江湖處處行窩樂。仙鶴飄然駕短驂。丱角源源我祝廬。百回無厭欵輸舒。晩年更覺相期重。爲展床頭舊著書。</text>
<title>挽族祖洛隱公 輔會</title>,<text>九峰山下大家數。韻致如公又煞高。措置五哥成巷里。交遊一世盡贒豪。身同福佛滋休蔭。範脫拘儒自雅操。耆德方期門戶重。上穹不憗我心忉。</text>
<title>香江。與許退而諸公步月。用朱先生韻。</title>,<text>相携湖海士。共作林泉客。何以贈夫君。團團一片石。</text>
<title>次朴行源戒懼堂韻</title>,<text>肯把眞工做平常。人間始見戒懼堂。燕居一念帝臨女。暗室長時神在傍。悍馬奔時宜節制。胡孫亂處更商量。不須更作堂扁記。思傳分明第一章。</text>
<title>挽朴參奉 海奎</title>,<text>風表堂堂見大家。靜中履養晩尤加。不須簪組承前烈。且把詩書貽後柯。邃論恐驚胸淹海。薄官何用鬂生華。贒人起起同今古。鴒路傷心輔兩過。</text>
<title>挽朴致玉 海性</title>,<text>藍玉鄧樟理固然。王家又得獻之贒。七旬空作東岡老。世路如今九曲邅。枯魚當日荷吹噓。馬鬣仁風麥滿艫。薄相何能報大德。寢門空有淚沾裾。</text>
<title>梅湖與外氏諸人會話</title>,<text>欲發遅遅向主人。風欞終日座生春。親朋到處看無厭。豪士來時語更新。桑海幾多當日感。梅湖吾亦繫天倫。隱侯詩詠悄無寐。不妨喧譁坐到晨。</text>
<title>挽金仲鎭</title>,<text>丈夫生此世。竆達更何論。面瘦還肥道。家貧自富文。模楷坪上老。詩禮一翁門。曙後孤星恨。長吁問彼天。</text>
<title>挽宋蘧庵 寅愨</title>,<text>下士競雕鎪。如公早脫窠。壯心輸北學。塵想斷東華。灑翰酬心友。課庭牖寶柯。揚休死不傳。膓斷哭長沙。</text>
<title>挽金丈景薰 俊馥○三首</title>,<text>西溪遺範二岡鄕。文藻風猷煒有章。况復遐齡躋八耋。達三居二仰尊光。曾從令子共周旋。萎折傷心欲問天。倚伏從知歸善慶。朗陵傳與彧孫贒。何處靑山數郡悲。典型寥落老成稀。歸眞脫屣公何憾。後死難禁哭我私。</text>
<title>宿盧允行龍岡齋</title>,<text>爲訪龍岡卧。孤村三二家。亂鳥巡簷語。閒雲近嶺多。護墓心應遠。迎朋興更奢。自慙崔石輩。空和蕩陰歌。</text>
<title>挽尹國賓 庠逵○三首</title>,<text>六友堂中七棣韡。華陽餘慶未艾時。石君無恙阿建老。晩來擔負大家楣。風度休休鎭物宜。輪蹄一巷湊如歸。永思齋裏春如海。詩酒琴棋易夕暉。桑溟世故卅年尋。遅暮相看意更深。有病不扶喪不赴。如何又負壙期臨。</text>
<title>挽鄭卿彦 ▣▣○三首</title>,<text>南山有幽鳥。北山有翔禽。禽鳴鳥和兩不厭。百遍來去好相尋。往年風拂樹。一鳥辭林一鳥留。春風秋雨相思苦。時復翩然訪故丘。今年鳥還林。繞樹長號懷舊伴。豈無羣飛可頡頏。百爾不如我所欵。覆巢之卵正可念。我欲收之翎羽短。</text>
<title>挽鄭顧軒 來錫</title>,<text>淵上先生去上仙。京山百里遂無人。康侯手不書貧字。通老門多願拜贒。筆法從心惟造妙。文章餘事亦鉤玄。蟠桃壇上憂時語。泣說吾鄕有藎臣。</text>
<title>挽李監役 聖瑞</title>,<text>憶昔庸山子。相逢少壯時。端楷心所艶。聲譽聞而知。蔀屋通鵷籍。苔庭誨鯉詩。壽牋翻挽語。人事正堪悲。</text>
<title>次三從姪聖栗 廣魯 喜雪韻</title>,<text>旣厚旋添等積薪。澄光遙下廣漢晨。千街撒玉難爲櫝。萬戶堆塩不患貧。饑歲預欣三白稔。大冬還得六花春。盲風熇旱今年事。轉沴爲祥興共新。</text>
<title>送安舜仲 孝濟，仲陽 昌濟 兄弟。</title>,<text>君家一尺箚。威鳳後先鳴。萬死酬明主。聯歸侍大庭。時危惟有淚。謀閼恨無成。吾曹但粥飯。慙愧丈夫名。</text>
<title>挽朴稚奎 英琦○二首</title>,<text>短布至骭廬庇雨。淸眞不染世華芬。誠心好客家謨見。餘事爲文雅尙存。萍鄕七載好提携。酒席文筵動輒隨。我返首丘公又逝。竹林他日淚空揮。</text>
<title>曺周見見訪和賦</title>,<text>大道無餘欠。人情有淺深。君才優北學。我讀愧西林。暫別音容遠。長思歲月侵。季方違幷駕。吟贈宛鳩箴。</text>
<title>凝川道中 甲午</title>,<text>賤子生末路。於道未有聞。箕斗竊虛名。列宿叨誤恩。塵蠧冀微效。努力報芹暄。此計又未遂。世故極糾紛。西洋駕異說。東舶屯如雲。潢池乘時起。赤子化仇寃。奪攘行白日。叫跳事上尊。獮薙雖快意。肝腦未忍言。天運苟如此。慟哭望秋雯。斯文永墜地。碩果誰扶存。願同二三子。抱書歸山樊。竆陰保一線。貞下或起元。吾衰不及見。惟以俟來昆。</text>
<title>挽安參奉 孝完</title>,<text>凝川一曲大鋪排。有此人方做得來。諸子簪紳渾貴相。四隣甍桷盡高臺。裕昆事業惟兢惕。戒滿工夫在抑裁。剡郞享耋榮兼壽。猶說天翁嗇報哉。</text>
<title>挽辛允實 泳華</title>,<text>家世靈鄕遠有源。如公又是殿中君。巖亭對月論襟細。館里擎書遣意勤。自是眞純無外累。不關潦倒老荒濆。受之枉作從師計。今日那堪哭寢門。</text>
<title>挽李元克 膺奎</title>,<text>蘭室違薰久。梧齋會話圓。別離曾幾日。蹉躓已重泉。仲默傳家學。君平與世捐。征車逗遠縣。聊爲趁窀玄。</text>
<title>挽李戚叔 炳秀</title>,<text>廣陵家世有徽猷。藍玉彪光鍾得優。少日聲名同北海。晩年操履著涪州。歸來冷活魚游釜。老去孤懷鴈咽秋。病席懸懸臨別語。鶴山回首暮雲悠。</text>
<title>挽全燦玉 奎煥○二首</title>,<text>歎息八溪老。禔躬讀古書。讀書無所補。坎壈六旬餘。螟兒幸及弁。聞說在沙陽。漑根應食實。來雲佇蕃昌。</text>
<title>挽朴晩醒 致馥</title>,<text>叔世無多士。如公盖亦難。究墳同楚倚。駕筆軼唐韓。短髮愁侵帽。荒田剩供簞。下交叨鑒奬。南望淚湲潺。</text>
<title>挽朴仁擧 來洙○四首</title>,<text>相知四十年。人事幾遷移。境移心不改。星髩兩垂絲。館里扶筇日。鳧齋剪燭時。傾囷多少話。旣別有餘思。胤子志可則。英年學鯉詩。枉勤受之帖。相從寂寞涯。今年底運氣。零落盡親知。客路承歸窀。慙負巨卿期。</text>
<title>贈公山隱者 徐錫止</title>,<text>海內元章老。塵間惠子悲。相逢髩已白。分手問前期。</text>
<title>奉別居觀金丈 時適迎壻</title>,<text>江齋數日意無涯。窓外斜陽爲淹遅。閉耳不聞當世事。澄心還得古人思。共忻白玉邀新客。尙有黃花暎短籬。鄕黨百年交好重。願言毋負歲寒期。</text>
<title>和贈李啓道 承煕 明德吟 二首</title>,<text>團團水中月。天上自來好。明德理也 借問今何如。宛在水中皓。理而兼氣團團天上月。墮與水共好。明德兼理氣 借曰因水有。須看本面皓。兼氣而實理</text>
<title>挽許性齋先生</title>,<text>左海文衡重。三朝耆德巍。淵源承正學。謨訓徹宸闈。南士方凾席。西民忽鬻衣。鯫生何所仰。長慟哭公私。</text>
<title>李成彦 歲增 晬韻</title>,<text>春酒高陽介壽眉。門前綠柳暗成絲。兒孫競酌寒潭水。賓友遙傳伐木詩。一壑田園閒事業。百年桑海謾情思。依抵未赴同庚席。慚愧塵韁萬丈圍。</text>
<title>贈別金致受 鎭祐○二首</title>,<text>單衣不染漢城塵。十載相逢意更新。永夜聯床淸夢足。黃梅山下素心人。冷洞雖京不是塵。南豊一哭淚痕新。憐君素守如貞婦。不作春粧媚向人。</text>
<title>遊伽倻山上峯</title>,<text>鰲背羣山揔失巍。坐來惟患眼依微。遙空際海雲常在。大地皆山野最稀。鼻井竇巖渾俗見。驂鸞駕鶴幾仙飛。偸閒數日成何事。誇道伽倻一見歸。</text>
<title>晩歸亭。次板上韻。</title>,<text>設置園亭揔欲深。伽倻幾處古人心。孤雲已駕山頭鶴。九老纔尋洞口林。畵瀑奇巖天護久。層軒曲檻客來今。珪組林泉非二道。晩歸宜爾水雲潯。</text>
<title>挽裴周瑞 鳳朝</title>,<text>旬月黃生不見思。風欞頻造兩襟披。山鑱茹蕨迎嘉客。澗網桃花絶世機。座上虛舟欣對泛。庭前寶樹賀繁枝。那知仁壽天無驗。寂寞山扃猿鶴悲。</text>
<title>丹亭留別主人許景懋</title>,<text>別離三載杳音塵。雲樹回看惱夢懸。舊學案工能着力。新移家業更關隣。山僮慣見渾疑主。海客遅還若望仙。燕去鴻來俱係戀。春風訪我小伽邊。</text>
<title>金聖老 浩龜 來守歲告別</title>,<text>來若遅遅去若催。遠天征鴈爲低回。爭先飯有諸家皛。未冷爐餘去歲灰。石鼎詩成驚道筆。陽關酒進送元盃。今春倘做看花會。前到劉郞肯再來。</text>
<title>挽李翊仲 能九○二首</title>,<text>驪江家世號多賢。學拂儒䂓永厥傳。三弟昆生門戶大。荷纕蕙珮互翩𦒘。門分如合異猶同。多事張公忍字工。重以仲公綜理富。盡令家戶仰帲幪。</text>
<title>次崔君弼待僧巖韻</title>,<text>崔君嚴侍九旬年。百藥無靈愼攝筵。雙鯉若求當泣水。碧桃如摘可升天。何來老釋渠知否。偶得神蔘孰使然。悵望久之仍不見。銘巖秋月幾時圓。</text>
<title>挽李進士 相喆○三首</title>,<text>磊軒已自少年時。爭謂脩途駕逸騏。庠選何曾售雋器。叵耐劉蕡命數奇。梅園幾度我行尋。中表源源契托深。桑海謾成今昔感。晩年尤復寄情忱。伯令尊爲三達老。阿咸重見錦添花。聯床皓首怡神足。箇箇瓊瑤寶樹柯。</text>
<title>和寄洪健初 秉晩 晬韻</title>,<text>詞垣曾負好材姿。織錦縹緗歲月遅。初度謾增凮樹感。百年容易鬂絲垂。緣深綨縞雙仙座。舞列斑斕五子時。困不失亨貧亦富。賸將遐福入新巵。</text>
<title>和卞可見 奎寅</title>,<text>鳴駒入空谷。凡鳥走平原。停雲徒悵望。旬月惱情根。</text>
<title>次聖栗伽倻幽居韻</title>,<text>孔聖曾云擇里居。萬山遼閴愜慵踈。經綸避世兼求志。事業觀書或理鋤。伊昔茶園稱美火。秪今荷珮幸遂初。願君不負烟霞約。長護伽陽處士廬。</text>
<title>曾與朴而善 敦永 訪孫聖誾。有小詩留贈。其後聖誾書來。以五首詩見投。而善又繼之。恰如雙璧入手。使人應接不暇。二兄書且有公山之遊之語。此則拙者亦甞與聞。然今世亂道梗未能也。悵然久之。因次韻却呈。</title>,<text>一行得一友。偕訪大巖居。巖中素履子。案上朱翁書。年衰期更遠。別遽意猶餘。雙璧從何到。遙憐對榻初。吾黨二三子。嵌崖有廣居。志士不忘壑。奇功在讀書。正直方知大。啾喧肯數餘。鞱鈐非我事。無負降衷初。羡爾山中客。閒雲接起居。咸能抒物態。各有抵吾書。荏苒風塵際。參差夢想餘。流光共別恨。春事已過初。小儒時不遇。坐見九夷居。天地多稀聞。春秋不勝書。國憂同漆恤。黎厄似周餘。義旅多時彦。幾微在事初。公山曾有約。共訪列仙居。桐寺樓前月。夫仁社裏書。聯翩恣眺賞。吟弄有優餘。此計終虛擲。艱虞左海初。</text>
<title>挽孫古琴 彙秀○二首</title>,<text>聱老遺䂓在。家聲著密州。公生良冶後。人道醴泉流。邃學忘身老。淳情上面油。家貧猶有富。婦子未閒愁。夙仰古琴子。相逢已白頭。蘭室春風轉。梧庭素月流。猥荷雲龍逐。頻擎鯉鴈投。知心今已矣。悵望碧山秋。</text>
<title>次郭舜九 基成 孝處堂韻</title>,<text>吾人彜性孝同然。俛仰遺墟已百年。漢代師宗欽有道。苞山家世降多賢。儒冠乍接知非俗。客路迂尋喜有便。無忝無忘勤繼述。爲君莊誦董生編。</text>
<title>和寄李仁伯 震根 槐軒韻</title>,<text>誰敎庭槐鬱且繁。四時贏得蔭華軒。光通野氣貯蒼翠。根浥靈泉驗固存。三樹有心王祐宅。百年無恙廣寧村。主翁妙趣於斯足。賢子佳孫共早昏。</text>
<title>李華應 彦相 晬韻</title>,<text>誰敎遐福似甌圓。衰世方知上等人。員縞百年聯雪髩。斑衣一隊拜花筵。爭來勝友桑三宿。永作臞仙楚大春。從此山翁無外事。含飴喫飯儘悠然。懸弧周甲宛如新。明發悄然念二親。蠱幹菑畬能事了。且將臨履度餘春。</text>
<title>挽許聖鑪 鉐○二首</title>,<text>材調堪爲內舍生。福田重有藉陰贏。白鹿山中經理富。蹇驢郊外往來輕。霞亭重對十年顔。孚悃相輸色笑間。臨別慇懃留後約。故人今已蛻塵寰。</text>
<title>挽金樂汝 頀林○三首</title>,<text>端正淵源岡老宅。圮甍欹桷倩君扶。君扶未卒君歸忽。長爲斯文百六吁。先王禮俗化腥蠻。爲獸爲禽顧眄間。那意京山一匹士。擬將軀命抗羣頑。春秋大筆垂無極。菽粟遺文刊有餘。夫子家孫勤繼述。書完人昨慟何如。</text>
<title>雨中懷許景懋</title>,<text>六舍川梁遠。三年面目踈。相期不在面。持贈魏哥書。</text>
<title>曺周見與族君孔百登高賦詩。喜而次之。</title>,<text>窮廬何事破閒愁。二子新來白露洲。歲序居然秋稼納。江天逈與海門悠。枯魚孝思抱遺集。翔鳳豪情吟遠游。老子於斯興不淺。今宵携酒上南樓。孔百以其先君遺集請校</text>
<title>挽尹上舍來說</title>,<text>楊家有敬之。人道玉生枝。司馬名曾闡。探驪句每奇。田園嗣世業。詩禮詔賢兒。戩穀天應眷。云胡二竪欺。</text>
<title>挽郭仲貫 致道○二首</title>,<text>嗟哉景暄翁。避世安陰谷。世亂身先沒。久寄應不欲。楚澤有遺操。衆醉我獨醒。寒山石一片。堪可語幽貞。</text>
<title>挽鄭殷老 在卨</title>,<text>及見君三世。靑氊是孝勤。先公有志行。賢子繼遺芬。永好追前契。相期在暮年。如今又捨去。人世欲無言。</text>
<title>小林三從兄搬還故里有詩。謹次以上。</title>,<text>幾歲相思苦。春風楊柳枝。茅茨曾不日。花樹爲生輝。酒熟堪頤老。田荒且聽兒。天倫樂事在。休歎日斜時。</text>
<title>挽張參判 時杓</title>,<text>文康流厚澤。公又大其門。偉器宜卿月。眞聦爛錦雲。敎兒優宦學。錫類盡瑤琨。從遊三日舊。悵望北斗墦。</text>
<title>生朝</title>,<text>莪淚鴒悲閱盡餘。人生一樂竟何如。豈期脆質至今日。未信虛名在古書。賴有妻賢同苦辣。肯敎兒惰走襟裾。寒花晩節無窮意。看取淵氷兢戰初。</text>
<title>堂前蜀葵開花甚豔。小兒曹乘隙偸去。禁之不得。二首</title>,<text>花存供我賞。花去爲兒憐。人我不須說。物生願全天。菊以淡而全。葵緣豔見折。令人發深省。含章聊自悅。</text>
<title>和贈金文直都事 奎華 晬宴韻</title>,<text>天爲斯翁不愛年。弧辰遙憶介眉筵。寒潭水碧供兒㪺。華髮霜明與弟聯。孺子深情莪共慕。故人遐福月同圓。衰年但使身康健。何羡槁枯姑射仙。</text>
<title>述懷</title>,<text>有子在金官。迢迢數百程。別時纔匍匐。今聞已學行。懸弧期且近。覽揆有餘情。所愧爲人父。無計施恩勤。㐫年不相見。鄒聖已有云。經營是甚事。呱呱不入門。平生有妄想。抱書歸林扃。自期踏實地。非關利與名。云胡晩改轍。冐遊場屋間。席帽人爭點。操觚技亦殫。拊躬增愧恧。論效竟迷茫。所坐無他事。家戶自凋凉。妻孥失仰望。親友共嗟傷。隱求雖可樂。淪亡詎不悲。始信昌黎子。操心諒獨危。京城携百口。光範瀆三書。豈無蠅狗耻。叵耐爛沙魚。世人恣譏評。無病不知痛。而我實獲之。千古遙相哢。日暮途且遠。擧目愁顚僵。行藏未暇問。得失更何詳。惟當盡吾分。前路聽彼蒼。</text>
<title>以先集事留基谷齋。送族弟德載 根華 先歸。</title>,<text>夫君肯相顧。共寄松桂林。魚蠧百年蹟。堂菑一寸心。衰骸猶自力。赩暑不能侵。一朝分手去。悵望水雲深。</text>
<title>雪中留別金樂汝</title>,<text>共宿香生席。重來雪擁岑。故人深閉戶。歸客謾穿林。瓢飮尋眞樂。床書寄素心。怱怱臨別意。明月滿征襟。</text>
<title>和安德粹 彦淳 桂山亭韻</title>,<text>羡子幽棲又此亭。小山叢薄入簾靑。平林晻翳朝來雨。靜室虛明夜漏星。諸子趨庭詩復禮。親朋下榻醉還醒。菟裘晩計於斯足。始信吾人得一寧。</text>
<title>玄倉舟中。用一蠧先生韻。</title>,<text>伊戛長江奏櫓柔。午天風氣爽如秋。傍人錯比河舟濟。今世難逢李郭流。</text>
<title>至洛濱齋。書示同遊諸君子。</title>,<text>我生洛之汭。習聞船遊好。拯馬不能壯。斥鷃空自傲。溪郡赴佳招。序屬淸和節。局束事應酬。事已當遄舝。殷勤二三子。爲我謀一暢。買舟玄倉下。春波漲綠釀。老少坐匝遝。詩酒恣懽謔。揭篷試騁望。萬象爭來集。峯巒乍遠近。洲渚互出沒。轉頭異景態。極目惟軒豁。人世諒如斯。幻化同貉丘。緬懷前賢躅。千載空悠悠。龍華十六仙。火旺三千士。却來悵芳塵。鯫生詎敢擬。無風舟行遅。一日纔十里。夜宿來濟村。朝過八樂亭。吾鄕古先正。遺敎在後生。長風拖黑雲。霖雨滿空碧。不辭沾衣帬。但喜蘓枯麥。暮入吾與亭。飛閣臨峭壁。舟遊在眼中。旣過還俯矚。主人情甚欵。留行更永夕。龍華在莾蒼。可望不可卽。造物應忌盈。𩁺陰舟無羃。午泊木浦店。巨鰭登鱠盤。七老共啄之。居然一飽餐。肩輿過沃嶺。林樾頗窈曠。臨江得華構。河盧亭相望。明朝擬解携。樂極還悵失。咸謂是會壯。不可無其述。曺君善屬文。鋪叙悉揄扢。唐人聽琴會。序歸昌黎筆。萬事貴有終。玆會圓無缺。所戒在荒樂。程課久曠闕。歸歟理箵笭。他年更目刮。</text>
<title>挽朴虞卿 璿鉉</title>,<text>相逢少小日。豪氣欲成虹。快馬龍山路。輕橈漢水風。寧塞愁音斷。河隈荷語忠。那知終寂寞。哀笛碧山中。</text>
<title>挽宋溟擧 南翼○二首</title>,<text>倻老遺謨遠有源。退爺重得鳳兄賢。承休繼美無多事。領取吾家舊護氊。鄕黨由來耆望專。八旬無恙紫霞仙。肖孫可是名家驥。遐福重看在暮年。</text>
<title>挽李德吾</title>,<text>若人生季世。有才悲無命。書成不救飢。兒長但奏病。㢢車無良輔。纖塵失古鏡。門宗獨有名。鄕里擧知敬。昔我住高陽。芳隣幸接孟。明月三逕夜。游魚一川泳。愧我非直諒。歆君施眷盛。我尋茶山丘。君守義齋檠。弦矢永分隔。夢想徒張邴。相見盖無幾。訃書忽已擎。𨓏蹟隨雲逝。淸標與春靚。愴念君家事。樹靜風奈競。嫠孤失所庇。誰與保命性。倚伏無常理。天運若轉柄。願言垂冥佑。碩果有餘慶。</text>
<title>悼李明復 明厚○三首</title>,<text>若人生海堧。名字在儒林。北學莫之先。豪士復見今。陶杜尊朱訓。崇安抄程書。箱完人已昨。奎光鎖暮閭。尊翁有至行。庭戶種芝蘭。如何不庇後。白髮望靑山。</text>
<title>哀金而善 一坤</title>,<text>學困工逾慥。姿溫語更詳。良騏隕厥輻。門戶奈荒凉。</text>
<title>除夕。與客呼韻共賦。</title>,<text>爲惜年華懶擧盃。悄然如坐望鄕臺。潛陽引雨將謀柳。弱雪無寒已可梅。未信明燈留歲住。且將新服答春來。故人肯到經年後。懷抱凭君永夜開。</text>
<title>雪重松摧</title>,<text>尋漁里有盤松數株在道傍。蒼然如倚盖。自余往來江陽時。休息眺賞。或與親友徜徉焉。歲壬午冬。來居于是里。里之人多生面。而惟松有舊焉。時當寒沍。未能撫而盤桓。而望之如故人。以爲夏月炎蒸。當露頂而相就矣。越明年正月己丑。大雪深數尺許。里人忽告余曰盤松被雪而摧者居三之一。余曰猶可支乎。曰傷已甚。不可支也。往審之。盖其南畔一樹。最高而大。枝葉茂密者。有兩三幹橫摧。而野人已斫去其半矣。噫雪者物之至輕者也。松者木之至貞者也。以至輕而勝至貞。小人之侵君子。亦猶是矣。方其羣陰用事。直士孤立。逼拶之摧拉之不遺餘力。及夫陽和改照。釋然消散。無復痕跡。然彼之摧拉者。愈可惜而不可贖也。抑造物者忌盈。盤枝戴雪。雪重而摧。固其所也。亦可爲厚奉不讓者戒也。且夫生于兩間者。莫不有分限之定。吾聞是松之生。盖三百年矣。一盛一衰。其又可免耶。第蒼官尙在。舊好彌堅。聊與故人收殘補敗。以保歲寒之節。大雪壓松松不勝。萎枝擺葉彌丘陵。出門曳杖來歎息。受重不辭理亦應。縱非本根全拔蹶。却憐顔色瘦崚嶒。蒼然尙有舊貞幹。聊與歲寒看欝興。</text>
<title>白蓮行</title>,<text>紅流洞裏海印寺。淸絶幽邃世罕比。化工猶未愜心期。須尋一區騁奇異。峰回路轉有一菴。云是白蓮古伽藍。洞府當年天所設。龍趨鬼驤恣剜塹。心驚目盱應不暇。怳如身入蓬瀛舍。同來二老顧且歎。眞境非由頰舌詑。羣僧坐誦阿彌佛。禪聲間與禪皷發。皷䧺磬徹聲未休。四時雷響掀林樾。㙜閣室堂隨地占。人謀鬼謀相脗驗。仰窺俯眄神悄然。塵心到此無一念。恭惟上世道𧗱明。深山大澤寄虞衡。是時天下無一事。人君壽考民安寧。東京一派始涓涓。降及六朝遂滔天。唐時騷客托空門。宋代儒宗多染禪。如何東國轉滔滔。緇髡坐享名山毛。樵兒牧竪窺不得。放敎倔彊山中豪。豪僧見人眼不開。芒鞋到門空徘徊。客主勢異冠屨倒。縱爾歎息何爲哉。人說伽倻佛像同。大石小石列立如禪宗。我欲變釋爲儒敎。峨弁束帶揖讓于其中。又說民生樂𤱶畒。嵌崖僻境非釋無以守。借問大舜居深山。木石與居麋鹿友。吾聞羅季哀莊好興作。棄國棄家捿山谷。殫民力事佛戒。遂令梵宮釋殿彌岡麓。云是福田在奉供。宜爾子孫萬世爲侯公。鷄林王氣終蕭索。如來束手無神功。我來作歌寄一歔。人人火書廬其居。但願皓天復斯道。使我民山居野居煕煕如。</text>
<title>華陽洞。與諸益共賦。</title>,<text>好友逢時不覺忙。華陽三夜遣心長。紙窓暎雪虛生白。梧几抽書亂暈黃。萬國今通軒航輻。時列國通信 斯民復見舜衣裳。時衣制復古 七子賦詩觀鄭志。俚歌一曲愧淸狂。</text>
<title>次盧漢若 佖淵 追慕齋韻</title>,<text>南來準擬洞門尋。爲是新齋感我心。直以肖孫勤繼述。居然華構可登臨。一園花樹團和氣。滿壑松杉貯德陰。思亭作記謾多事。空使甄君淚滿襟。</text>
<title>挽金西山 興洛○三首</title>,<text>婺源理舊韻。瓚譜曁何王。斯道無今古。溪湖統緖長。不動山猶鎭。端居世共尊。少微一夕落。坐看九垓昏。菲才荷謬奬。縮蹙如相欺。何以報殊鑒。淵氷未死時。</text>
<title>和許景懋珠山精舍韻</title>,<text>聞君精舍背巖成。老去經綸付釣耕。種樹佇看踈處補。崎還得險中平。好向明窓勤蚤夜。不關塵世有陰晴。病我無緣一憑檻。暮雲歸鳥揔關情。</text>
<title>次釜洞呂氏親睦堂韻</title>,<text>牖戶虛明夜不眠。釜山三月柳花翩。溪含潤氣滋村右。風拖歸雲落檻前。絃誦家家今達府。文猷世世古藍田。主翁最有淸閒福。三復來詩爲爽然。</text>
<title>和寄白和玉 鑾洙 三愚齋韻</title>,<text>白水靑山分已多。席門惟見客頻過。自言富貴書堆案。那用珠璣市列波。錦峀春晴看鳳舞。稻田水滿聽蛙歌。愚公不是眞愚者。盖底方圓奈爾何。</text>
<title>題宗兄吃翁 根玉 過川亭</title>,<text>江舍違重欵。川亭悵獨登。菟裘足晩計。花石詔來仍。野水通堦潤。罏薰繞席凝。願公邵令德。多士待雲興。</text>
<title>次河氏漁父亭韻</title>,<text>達人從古混樵漁。門對長江柳蔭廬。遙渚鷗牽華胥夢。空階鳥印史皇書。椒聊十世蕃昌久。棣鄂三昆友悌餘。想像當年莞爾笑。眞心不向楚纍舒。</text>
<title>前江舟遊。分韻得爲字。</title>,<text>幾歲蒼葭詠。泝洄卽今時。夙裝趁佳招。多謝不相遺。先登翫花㙜。吊古有餘思。西林翳曝熱。褰裳共就之。擧盃迭相醻。拂拂風面吹。暮投江上店。盤飡足療飢。篙師告舟具。艤在淸江湄。東嶺已素月。浮光漾綠漪。篷底淨如室。列坐盡床玆。巨艦一開頭。岡陂爲轉移。橫流縱所如。逸興覺遄飛。仙槎在上頭。悵望一灑洏。瑤琴空寶匣。絃絶將安追。荀家有文若。行酒不憚疲。大爺儼在座。聊以供懽怡。時危空戀主。樂極感還隨。雲漢愁旱魃。伊川見髮披。吾儕俱老白。隱侯古有詩。提携問前路。不樂更何爲。</text>
<title>曺周見來留作詩。用其意和之。</title>,<text>黃花已謝總章風。玉貌淸揚夢想中。㢢室迎賓無別榻。可慙孺子訪陳公。鮮子方將萬里程。激淸和泥見深情。聯璧由來家計在。願言征邁永榮名。</text>
<title>次吾與亭韻</title>,<text>東南冠盖盡爭先。吾與亭高洛水邊。千仞祥光歸古聖。一絲風味想前賢。名區剩賞還疑夢。好士相逢若對仙。關西古宅多英裔。願把遺䂓詔永年。</text>
<title>次李命玉壽親韻</title>,<text>霜天和氣滿中堂。爲愛君家瑞日長。自是曾元誠養體。定知河老面生光。詩書業進供嘉悅。車轍門多敵顯揚。當日朋尊違飮御。且將詩語祝平康。</text>
<title>次都河應 源默 晬宴韻</title>,<text>吾儕俱是太倉微。水落要看古道歸。愧我終成牛馬走。憐君曾拂蕙荷衣。一樽好與同衰沈。萬語何須孤憤非。蓬矢桑弧今已矣。兒孫猶作介眉祈。</text>
<title>蟋蟀在洞房</title>,<text>蟋蟀在洞房。歲事已逶遅。鳴機響絡緯。借問誰使之。候至不敢寧。弄喉爭巧奇。終宵又達朝。似惜分陰時。而我何爲者。四時長嬉怡。舊學忘溫習。新篇懶閱披。筋骸任放倒。心地日昬卑。自言已衰暮。似此亦或宜。爾年曾幾何。六十二歲兒。衛武九十五。猶誦懿戒詩。</text>
<title>挽安護軍 欽</title>,<text>歎息康津翁。不虛生此世。行身寡悔尤。敎子多英慧。威鳳再鳴朝。老狐羣蹶陛。駭機轉福堂。爀爀門楣晣。玉髩推爺恩。瀛堂送子筮。婆娑玩暮暉。惕息詔來裔。鄕黨仰尊光。山林足晩計。而余抱譾愚。煩公累眄睇。春風駕洛村。夜月茶山第。陪誨心常歆。披緘悃兩泄。床玆淹久時。僮馬擬經歲。荏苒事難諧。蹉跎訃已逮。死生乃見情。負負心如饐。萬事貴中央。壽高當遄逝。况今夷虜橫。放虎受其制。公去剩超塵。我生靡所憇。長歎命道殊。不恨依倚盭。歸厝洛西山。病軀難再詣。虞歌寄祖筵。灑向七龍涕。</text>
<title>別徐極安 錫止</title>,<text>昔別已云老。重逢兩未期。那知今日別。更有後來時。</text>
<title>夫仁洞。卽百弗崔先生藏修之所也。洞口有聾淵亭。先生之先祖㙜巖公遺址也。亭下有碑。又有龍湫。行里許有百弗碑。又有先公恤貧之庫。又有講舍。揭正宗大王褒奬綸音。諸人宿於其中。</title>,<text>弗老遺風數世仁。五閭氓俗自相親。張田倣古輸公賦。呂約至今睦里鄰。湖上芝蘭孚有攣。壁間綸綍煥如新。聾亭講舍皆依舊。長使行人點指頻。</text>
<title>桐華寺在八公山中。壬辰之亂。我先祖洛浦公與徐樂齋，孫慕堂及一鄕諸賢倡義之地也。古蹟不可攷。而盖自夫仁洞至桐華上下十里。是其地也。</title>,<text>生長山西幾望山。八公聞說在其間。丹崖翠壁歸神造。碧殿綺櫳護佛顔。伊昔諸家同擧義。至今南紀仰重關。腐儒幸際昇平後。烏帽靑衿任往還。</text>
<title>挽李都正乃賢 ▣▣○三首</title>,<text>畏復家中都正賢。鄕鄰爭說守靑氊。巖亭宴坐消塵慮。仁壽重看晩餉全。龎床已是卄年前。剛恨怱怱話未宣。杳杳停雲南下路。端明一室夢常懸。荀家爽彧幸夤緣。蓬戶生輝共後先。枉把家鷄從野。竚看毛羽自翩𦒘。</text>
<title>挽許時益 稠○三首</title>,<text>四子書中隻眼明。直將靈鑰啓玄冥。耻向一夫爭得失。晩年高卧白雲扃。金官殘燭暈如星。菰荻鄕中邂逅情。淺識幾多開發力。別來淸夢繞床屛。弦矢茫茫一北南。此生無復奉朱藍。離合仍成存沒感。哀詞緘送淚如𩁺。</text>
<title>和寄安吉叟承宣 禧遠 櫂淵亭韻</title>,<text>聽說櫂淵新起亭。櫂淵亭上有仙靈。軒浮翠靄人烟逈。戶入鳴川客夢醒。豈直平泉護一石。行看白鹿貯千經。銀魚學士巖棲意。險路無心俛拾靑。</text>
<title>挽金舜五 鳳來○三首</title>,<text>而豈山中人。華珮有儺垂。哦詩到好處。手摘驪龍髭。心齋揭壁間。要我以爲說。我愧不識心。沉吟竟未徹。蘭書報我知。夫君已厭世。我欲一哭之。川塗杳難逝。</text>
<title>安士初 廈鎭，鄭士文 之純 相繼而至。拈韻共賦。余亦和之。</title>,<text>興入前郊綠暗林。風軒日望好人臨。誰家挾冊來相訪。忽見明珠意更沉。白首渾忘當世念。靑衿毋負少年心。聽罷驪駒何以贈。匣琴流水貯遺音。</text>
<title>奉和金拓巖 道和 用隱侯詩見贈</title>,<text>舁疾上花山。平生一會期。人稠事更掣。承誨幾多時。丈人贈我厚。蠻牋手所持。隱侯已先獲。歲暮長相思。</text>
<title>和朴丈伯賢指路巖韻 幷序</title>,<text>朴丈自言初拜定齋先生也。先生問所經曰誤矣。及歸指畫成圖曰葛蘿峴路岐處有一巖。直向巖南則更無他岐之惑矣。後十年。尹道山士善名其巖曰指路。仍呼韻。肎菴李公作序詩及銘。李公又甞言我過此巖。必下馬徘徊瞻眺而去云。聽說當年指路巖。巖前岐路易西南。明明直指吾家路。師訓丁寧感涕含。</text>
<title>與盧允行向紅流洞。登更覔源。有巨石臨流。刻更覔源三字。上可坐七八人。</title>,<text>何處是桃源。行行到石門。晴雷轟走瀑。白日鎖寒雲。鳥度猶餘怕。魚游不敢羣。仙侯留異蹟。千載苦難分。</text>
<title>題管雲亭 允行闢一亭於伽北之尋芳里。扁以管雲。</title>,<text>穿林踏石到山家。坐看前頭日欲斜。修道飛騫臨背後。朴儒端重拱南涯。經營自足菟裘計。培植應添謝砌花。管雲以外無多事。藜杖時時出若耶。</text>
<title>水泡㙜。次朴畸翁韻。㙜在娥林之北。寒蠧兩先生杖屨之所也。崔君天翼爲築慕賢亭。</title>,<text>㙜上靑山靜綠沙。㙜前白石響驚波。先生去後瑤絃斷。千載空悲欸乃歌。</text>
<title>次崔三於韻 幷引</title>,<text>三於者何。於水於山於田也。何以於于三也。取其漁於是樵於是農於是也。友人崔天翼始號三夫。而四未張公易夫以於。其義尤親切矣。盖三者事也。於者所以行其事也。天翼甫樂而行之。眞可謂知所於矣。是庸誦其詩而和之。抑三於之云。有志本分而不及於讀書。故末句及之。天翼其亦以爲然乎。山中多白水。於水便可漁。誰識濠上樂。茲心足起予。屋後有靑山。於山便可樵。偶入桃源去。相和白雲謠。山水有餘田。於田可以農。飽食寧無敎。書史足三冬。</text>
<title>又次四仙韻 天翼自言甞寓安陰之花林洞。築四仙㙜有詩。</title>,<text>三洞生涯好。淸溪瀉作川。長鑱送客後。杯酒落花前。樹綠村如畵。山深谷自烟。仙㙜遺古蹟。淸夢也應連。</text>
<title>挽朴用元 ▣▣○三首</title>,<text>兩家同一室。相隨自竗時。我長君先逝。人事苦難期。松翁有盛德。子孫享報宜。君是荀文若。廓落遽何其。休休好器宇。坦坦絶畛崖。四子承其緖。家貧慶亦滋。</text>
<title>贈朴乃觀 海默</title>,<text>有客自雲門。訪我茶山庄。夜枕凝川響。朝盤餐霞觴。信宿情何極。逢迎座有光。祗恨誤求索。空費話言長。</text>
<title>挽孔明善 學勉</title>,<text>洛榭相逢歲未周。如何奄見耿蘭投。晩交無以述言行。祗賀贒兒幹蠱優。</text>
<title>李武伯別後雨仍注。家兒往龜山。滯雨不返。夜坐無聊。感而賦此。</title>,<text>送友友不行。待兒兒不至。閒愁與雨幷。竟夜悄無寐。</text>
<title>挽族君淸如 玄湜○二首</title>,<text>相處如堂壼。自君幼小時。向吾偏有意。出入共扶持。澤有繁珠産。閨宜擧案齊。悲風一夕起。長道隕騮騠。</text>
<title>挽申性元 ○三首</title>,<text>有穀生高岡。植弱風霜烈。貞心耐苦寒。歲暮成嘉實。海郡鋟箱蠧。崎巒護石麟。辦此已不易。從遊又顧軒。出入偕羊左。隣居久元白。靑山任獨歸。孰謂巨卿薄。</text>
<title>登尼鳳山</title>,<text>生長居山未上山。悠悠世事不曾閒。偶尋北里攀幽徑。遂有親朋開好顔。千里溪岑通海國。百年烟霧護仙關。憑添半日岡阡感。坐看白雲時往還。</text>
<title>挽張磊蒼 祿樞○三首</title>,<text>四未堂中誾侃時。荊花一道動春輝。從知鳳穴無凡羽。薰服長存雅拙規。蕭灑凮姿簡卛儀。廣平時吐嫵媚詞。居公澹友聯詩屐。興到奚奴力不支。幾回蘭室荷提携。贏得蒹葭倚玉枝。師範朋簪先後斷。一年零落古今悲。</text>
<title>酬蔣致奎 漢五</title>,<text>遠客肎相訪。乃在洛之陽。小堂深如海。相守夏日長。林禽時送響。山雨坐來滂。留行此自足。永夕共徜徉。</text>
<title>挽李克贊 炳植○三首</title>,<text>若人起閭井。直到道藝科。不死應有進。無命奈長嗟。讀曾三冬共。圖煩十帖裝。寒檠誰問字。披玩意亡羊。堂齋報新落。衣珮集成羣。所懷不可見。天末靄征雲。</text>
<title>暎碧亭。謹次先祖江臯公韻。</title>,<text>名勝南州最此亭。百年瓴甓壓洲汀。歸帆入海遙通白。疊嶂圍郊乍攬靑。已把烟霞爲舊物。却欣筇舃滿中庭。遺詩揭兩還多感。喬梓依然想像形。</text>
<title>齋舍成有感</title>,<text>晩求非是敢言求。心欲求時道轉悠。少日馳揚無實得。衰年冥擿只閒愁。蝸廬僅足安身地。翬甓謾成與友謀。從此俛焉求在我。却忘殘日已西遒。</text>
<title>宋舜佐書來。謂甞夢見余爲詩。以誌其事。余亦和之。二首</title>,<text>忽見新詩香滿裾。吟詩悵憶却愁余。煩君有夢尋幽境。愧我無成卧弊廬。學裂人偏嘅世今。莫將經理枉推尋。雖然未必全無事。淸夜時時拊玉琴。來詩有玉溪過琴之說</text>
<title>別淸凉山</title>,<text>矗石潺流砭骨淸。淸凉別後夢猶明。桃源未信來漁子。巖下還疑有廣成。數仞宮墻夫子宅。百年罇俎後生情。巾几無言徒感涕。秪今吾道似孤城。</text>
<title>讀李義士遺事 義士名士龍。星州人。辛巳以金國援兵。死義于錦州。</title>,<text>國計和戎事苟全。朝鮮義士死西川。犒庭箕股有何意。戰砲虛丸指彼天。八字名傳夷夏口。兩朝恩降贈褒年。古祠松栢凌霜翠。爲報行人共致虔。</text>
<title>居家雜詠 余拙於生。晩築一室。爲婦子計。旣又數年。生事粗集。爲居家雜詠十絶。</title>,<text>土室短築專靠土。綢繆歲兩徂。不作榱題想。於我足安軀。杵臼木舊猶施磑。磑小亦堪舂。山妻休罵拙。努力供飡饔。井泉掘地纔盈仞。飛泉已决渠。從今用不竭。淸餉百年餘。門扉故人肯繩劚。惠我一扇扉。晨昏勤闢闔。蓬蓽賴光輝。菜圃掇食當珍味。華滋供幽娛。菲力宜學稼。不敢小樊須。樹果阿咸勤種藝。棗柿頗成列。願言勿剪傷。他年供籩實。植桑緣墻數株桑。猗猗已堪摘。明年且遠揚。蚕事庶無斁。鷄塒簷端寄一架。巽羽聲正永。同安千載心。夜夜發深省。竹塢小塢纔通逕。踈篁已綻枝。保爾風霜節。長含歲晏期。菊砌種菊窓前砌。鋪排僅尋常。重陽方有事。籬落動天香。</text>
<title>壬午立春</title>,<text>仁天無厚薄。陋巷亦春風。凍柳仍含綠。藏花已帶紅。書勤惟白面。畒處尙丹忠。無豚亦穰祝。新帖耀房東。</text>
<title>挽呂望汝 師伯○三首</title>,<text>曾將魚目擬珩琚。三歲頻擎未面書。親睦齋中數夜話。却憐鬂髮兩皤如。蕭灑儀容種績文。菑畬經訓付皃孫。藍田門戶葳蕤景。二老堂前六樹蕃。鳩杖聯翩出遠郊。前期付與暮雲遙。鷄猪飮食知常事。叵耐餘生意慄憀。</text>
<title>挽金平仲</title>,<text>生長同鄕井。追隨等弟昆。霞亭頻對月。灘社幾論文。海變摧瓊樹。村荒掩蓽門。今朝違相紼。慙愧巨卿轅。</text>
<title>臘月四日。金鉉可 台應，李汝霖 雲相 諸丈見訪。拈韻共賦。金號居觀。李號澹窩。</title>,<text>山齋容易會文同。興入剡舟路轉東。筇屐優遊雲水外。村閻長在畵圖中。興公已可尋初賦。韓子何須送五窮。有飯不崇醪不醉。只將眞澹兩心通。</text>
<title>挽宋古巖 廷奭</title>,<text>耆德鄕閭仰。文華遠近譽。居窮安素履。到老讀朱書。接引恩逾分。夤緣契不踈。今朝違執紼。世故一何挐。</text>
<title>遊龍起寺</title>,<text>冷然風袂駕長龍。身作飛仙縹緲容。蘭若雲霾金佛靜。榿林霞擁錦屛濃。僧殘古殿圍枯棘。地潤飛泉在絶峯。採蕨鑱蔘同士女。百年行樂老閒蹤。</text>
<title>挽族祖</title>,<text>門衰藐人物。氣槩見吾公。剛直穪朱季。憂勤襲唐風。有園收芋栗。延師敎兒童。蹉跎臨訣淚。難弟險道中。</text>
<title>哭李命玉</title>,<text>正爾門閭大。遽然樑棟傾。劬書留范帳。抱玉泣荊庭。姓字播鄕國。親朋滿海瀛。親癃兒未長。臨絶亦呑聲。</text>
<title>漢水贈李大衡 大衡有南省之貢而不赴。聞而高之。爲作此詩。</title>,<text>漢水滔滔。行人忘返。子獨何心。懷寶遠遁。先民有言。內外輕重。匹士之守。千夫之勇。漢水滔滔。四郊多壘。忠臣奮袂。志士思死。彼時者贒。駕言觀國。匪謀匪猷。爲利爲欲。漢水滔滔。千里道阻。有書在床。有禾在墅。我讀我畊。樂且未央。願言從子。卒歲徜徉。漢水三章章八句</text>
<title>亂離辭先人墓。感咽而作。</title>,<text>陂陀者域。父母孔邇。僾而不見。涕零如瀰。陂陀者域。綠莎如茵。我懷伊阻。誰護誰因。有鳥高飛。雲峀冥冥。願言毋死。俟河之淸。郊原之奠。楚楚盈匊。幷廢不行。念誰之爲毒。陂陀四章章四句</text>
<title>秋螢賦</title>,<text>居霞一歲。無聊日甚。仲秋之夕。見有孤螢遶屋而飛。燁然有光。余旣愛其明瑩。而又悲其跡之孤適。與余類也。一夕忽穿戶而入坐余衣。良久乃去。豈所謂同類相求者耶。感而賦此。天壤之間。羣動之物。乘機變化。迭見更出。盖有萬而不齊兮。緫一時以自得。爰有一物。起於草蓼。托腐朽以爲質兮。斂精華以自照。諒微身其無累兮。掉小翅以輕颺。始低飛於籬底兮。終遠屆乎莾蒼。若星行而火流兮。頫下土而流光。陰翳爲之破暗兮。草木被其昭回。彼昆蟲之湫墊兮。爭屬目以眄睞。信同類而殊能兮。殫十駕而難及。匪誇榮而闘耀兮。羌孰與之忌克。聿佔佔而退避兮。遜郊荒而自珍。媲幽蘭之不言兮。播薰馥以襲人。固內鍊而不外求兮。燦衣錦而宵行。仰太陽以思補兮。媿微爝之難呈。宵耿耿其不寐兮。抱貞光以自傷。願天機之留照兮。隨輕梭以閒揚。齊玉手以下上兮。繪日月之雲裳。拜玉階而祗獻兮。瞻紫皇之色康。儀九苞之翽翽兮。附末尾以偕翔。援五色之備擧兮。覽德輝以下征。坐岡梧而一鳴兮。驚百鳥以來迎。前靑鸞使奔走兮。後鴻鵠而騫騰。彼野鷄之角角兮。光陸離其無朋。亦有庚之熠燿兮。乘朱陽以弄舌。雖信美而無其德兮。豈余心之所屑。嘅鯤鵬之貪進兮。張兩翅而蔽日。使下界而黮黯兮。苟得充其饕餮。時曖曖而向晩兮。聊晦養以自娛。卧繁蕪以浥露兮。與蝦蚓而爲伍。奈輝光之莫掩兮。猶闡然而外散。恐癡兒之偸樂兮。謾捃拾而弄翫。競衆口以謠詠兮。謂耿介其不明。世溷濁而不分兮。孰云察余之中情。色斯擧而違背兮。聊浮游而覽觀。望山河之寥夐兮。有碩人之考槃。床有琴兮架有書。佩繽紛兮芳華。顝覊旅而無友兮。掩蕙帷而獨歌。念同明之相照兮。情連蜷而猗移。旣窈窕而尋戶兮。亦殷勤而坐衣。感此意之良厚兮。坐況吟而傷悲。是將秉燭昏衢牖擿埴兮。山火賁文被素朴兮。審幾照物俾先覺兮。暗室自欺明神目兮。智我兮睿我。誘迷衷兮入神。我用作夫明師兮。都輝光兮日新。</text>
<title>廢擧</title>,<text>赴擧休自小。廢擧休自高。赴擧行無愧。闤闠卽林臯。廢擧志有覬。終南宦海滔。我昔赴荊圍。手抽如椽毫。自擬一騫羾。那知竟慆慆。今春邦慶稠。科第疊相遭。豈不朝夕礪。去去豎幟旄。行年近知命。漸不喜喧嘷。况復素蹇屯。無得秖心勞。不如遂初服。婆娑翫雪毛。祇心對聖賢。投分業耕繅。二事俱艱了。餘生正堪忉。肯復鍾漏後。白首曳長袍。不恨廢擧晩。但恐志不牢。</text>
<title>公臯宋丈 天欽 重牢韻</title>,<text>誰喚翁姑作媍郞。壽盃巹酌躋高堂。一雙庭下斑斕褏。六十年前紫錦裳。福與箕疇來滾滾。星從南極照煌煌。大人盛滿知謙挹。深淺看君掌裏觴。</text>
<title>輓李參奉 鼎相</title>,<text>南州人士口成碑。恭儉那能笑貌爲。柳幕賓僚呼丈日。楊家孫子步行時。鷄官晩帶違經世。鶴髮偏憐哭止慈。從此鄕邦無矜式。後生寧不慟吾私。</text>
<title>輓河士毅 鳳朝</title>,<text>百遍河南過必尋。河南處士貌如心。壇松影落虛亭冷。流水聲中獨抱琴。</text>
<title>許氏從母壽宴 三首</title>,<text>天南瑞旭上萱春。强把流霞憶往塵。海碧桑翻都閱盡。積仁餘蔭兩孫因。右上從母斑斕肯著乃翁衣。雙舞聯翩拜壽幃。寸草當年恩未報。西山永得繫春暉。右示兩姪我母分形卽我慈。蓼莪詩罷頌蓮龜。願言歲歲如今日。慰此餘生孤露悲。右自述</text>
<title>公洞羇館。和盧致八 相稷。</title>,<text>相逢紫陌裏。城市非山林。晼晩邯鄲步。參差鍾子琴。交深呼小友。詩出見眞心。何處論文席。秋風洛水潯。</text>
<title>禪菴。見僧徒誦經。</title>,<text>晨興整衲。灑掃佛燈前。稽首成叉拜。跏趺坐法筵。亂誦楞嚴偈。齊呼般若禪。稊稗亦自熟。吾道正堪憐。</text>
<title>和金致受 鎭祐</title>,<text>俗學患馳騖。多君獨靜深。吳洲長見月。留照別離心。</text>
<title>登蓬萊山。和許舜歌。薰</title>,<text>山海前頭步故催。仙人聞說在蓬萊。浸雲螺黛依微沒。鬪浪風檣突兀回。魏郡徙戎終啓患。周王禦侮恨無才。蝌蝸鬱鬱平生志。雙眼今朝始快哉。</text>
<title>金官行</title>,<text>我往伽倻國。晨興適遠郊。琴湖流未競。赤腳渡來驕。牧馬戀坰圉。嘶風首更翹。慈烏捿未定。來去繞林梢。時物感余抱。沈吟發浩謠。行身未擇義。歧路迷征軺。仁富良難幷。翎蹄互凸凹。胷中素有氣。按伏終難消。歸去來三逕。風窓展小蕉。</text>
<title>金陵。同許煕哉 焜，安益天 彥浩。</title>,<text>羇懷須向故人開。白晳芝眉四座回。瑞靄多生賢士窟。春風先到望鄕臺。殊方久客多新契。朋席頻邀感遠來。但使玆心無斷續。不關斜日擧離盃。</text>
<title>舊院雨中。寄族君養中。根中</title>,<text>滯雨伽倻路。遙憶郡齋時。瀼滑人行少。山深麥熟遲。韻範凭幽夢。寒暄屬白眉。流離應問學。須勉雅操持。</text>
<title>苦雨吟</title>,<text>乙酉夏大水。菑患更無加。陵谷變高深。田疇盡江河。寄宿一茅廬。靜夜憂獨多。大憂憂邦國。小憂憂室家。近憂民無食。遠憂賊荷戈。憂憂竟何益。回首且浩歌。</text>
<title>與崔表弟士顯 永臣，申性源 相 夜話。</title>,<text>夜久郊堂暑氣淸。牆邊蟋蟀已秋聲。親朋對話深情見。險路相將倚若城。</text>
<title>次鄭敎官 建和 歸山韻</title>,<text>歌鹿西遊際盛時。幾年南士望淸輝。膠庠飽喫鹽虀淡。雲嶺頻愁鯉鴈稀。薄宦亦從勤後得。急流尤喜勇先歸。林泉自此宜高卧。訓子明農計有依。</text>
<title>小兒生戲題</title>,<text>莫說貧無業。家門二丈夫。頭顱頗可眄。材識豈全愚。凈室應聯案。荒原共理蕪。三峯幸幷峙。老我愧非蘇。</text>
<title>有感</title>,<text>寒暑五十奇。生涯一何苦。宅有十二易。里徙至于五。今玆來館里。館里好風土。山水鍾淑淸。親友輔仁聚。俛仰愜素圖。婆娑寄晩圃。仲秋風月麗。登覽姿遐睹。盃酒屬佳辰。讙呼或起舞。而我獨何爲。凄然竟靡拄。情親隔參商。丘壠望岡岵。田疇功晼晩。書籍業鹵莽。冉冉年華徂。悠悠世路窳。先民古有訓。佩服鍼聾𥌒。俛焉忘身老。殘日照蓬戶。</text>
<title>和李大衡 斗勳 洗兒詩</title>,<text>名園驚動玉生枝。借問培滋閱幾時。我亦添丁今二稔。留看頂髮兩家兒。</text>
<title>寒夜睡起</title>,<text>紙薦蒲團冷似河。巧藏牢蟄意靡他。出門佇向朝陽久。懽喜胷中納太和。</text>
<title>松林道中</title>,<text>一春何事道中過。不爲看山與問花。好向東皇留後約。明年相訪野翁家。</text>
<title>和呈三從叔 時容 慶壽席</title>,<text>從古吾門此事稀。壽仙參得紫綸輝。卻愁短髮支烏帽。剛喜衰軀穩錦衣。浩感猶餘桑海變。遐齡應繫崦嵫暉。茶翁緖業今搖落。紹述煩公理舊徽。</text>
<title>別郭鳴遠 鍾錫</title>,<text>故人遠方來。過我靈川庄。問子何所業。相別一年强。不恨年華晩。但喜學力長。微言使人會。舊疑頓無障。我欲縶其駒。與子永徜徉。天風吹未已。長道愁裂裳。臨歧更惆悵。執手空彷徨。艱危須玉成。珍重要器藏。</text>
<title>輓鄭進汝 周錫</title>,<text>眸如秋水氣如虹。缺 得庸庸盡下風。閭巷謹身存本相。詩書敎子見全功。方期妙翮翔雲外。孰謂良騏殞道中。聚散由來渾一夢。舊遊猶自淚無從。</text>
<title>除日有懷。寄李大衡。</title>,<text>經卷相期會輔餘。孰知離濶更纏挐。莫言平父新年事。定後猶應可讀書。朱子答劉平父書曰。新年人事。幾日而定。定後進業。恐不可廢之。大抵家務冗幹旣多。此不可已。若於其餘時。又以不急雜務。虛費光陰。則是終無時讀書也。</text>
<title>辛卯六月二十九日大雨風。八月七日夜又大雨。人多渰死。</title>,<text>上天災沴不徒然。一之爲甚二胡焉。終夜寒燈坐不寐。聖朝幾多燮理賢。擧子爲名商爲利。名利無成海變田。險世無如守拙分。空敎孤寡怨穹玄。</text>
<title>次朴行源 孝英 見贈</title>,<text>觀善堂中拭目時。相看一笑便相知。吳州月夜難成夢。莊誦神勞豈弟詩。</text>
<title>輓族叔晦仁 元容</title>,<text>皎皎風前樹。移根在澗傍。孤懷歌杕杜。晩計繫苞桑。置室扶顚族。禔躳聞異鄕。花園期永合。蘭報柰先忙。</text>
<title>輓尹伯胤</title>,<text>林棷挺生大廈材。風埃一見便心開。潯陽地僻門垂柳。河朔風高飮倒盃。無貴賤皆知愛慕。有嚴威卻善談詼。那堪一夜江流咽。松徑無人古壑哀。</text>
<title>輓三從叔 徽容</title>,<text>先行零落我何依。况復睽離十載垂。淡泊林泉安素分。淋漓翰墨見遺規。欣瞻棣萼偕高壽。滿說螟孫已抱兒。楸路怱怱越紼去。新阡回首淚頻揮。</text>
<title>新屋坐亥。或謂太歲在巳。相衝有忌。作此以解之。</title>,<text>人言太歲方。可坐不可向。太歲問何神。萬物所歸向。鱗翎得氣蘇。花木欲陽向。稽首拜歲君。日夕長相向。</text>
<title>桃津謝諸君子</title>,<text>一雨經宵漲澮渠。桃源咫尺阻歸漁。生蒭下榻俱虛事。數曲蒹葭意有餘。</text>
<title>和孫泰吾 彙秀 見贈</title>,<text>山雌捽茹足生涯。揚子床前得意時。數日筇聯幽草逕。三宵馬繫老槐枝。湛深學與論文見。冲澹衿因視貌知。豈弟神勞留後約。江天一半暮雲垂。</text>
<title>金謙膺 柄璘，辛用吉 圭植，曺周見 龍燮，仲謹 兢燮 聯行見訪。作詩以謝。</title>,<text>吾黨二三友。訪我荒澗濆。門槐正黃落。失意更何論。</text>
<title>輓朴大受 海容</title>,<text>吾家諫院公。宅相多髦賢。李著驪門秀。君肖醉範傳。中表方期倚。泉塗竟後先。滄桑五十載。衰淚寢門漣。</text>
<title>朴子喬 海齡 與族弟久之 根重 來留値雨。書懷以示。</title>,<text>有客乘舟過洛湄。僻邨荒广坐生輝。霜前澹菊迎相笑。旱後甘霖降與期。人獸將分今世界。熊魚早判是男兒。二君可是名家秀。獨木橋頭愼所之。</text>
<title>盧允行聯鑣往覺山，寒浦，柳里等地。繼而與諸友周旋於布川，武屹，修道，靑巖，雙溪，考槃，泉坪之間。葢勝遊也。諸人間有唱酬而余無之。戲賦二絶。</title>,<text>閱歷名區噤一語。奚奴輕稅錦囊擔。眞工不許翻謄出。心眼管來勝口譚。遊山詩什少年多。時取看來只費哦。趨營斂退殊前後。老去方知此意佳。</text>
<title>歸家有眼疾</title>,<text>旬五風行眼目奇。壯遊歸後只昏眵。細推物理皆如此。蠖屈龍伸與境移。</text>
<title>許景懋家拈韻</title>,<text>泠然風馭欵仙扉。話到深更卻整衣。壽母省來春有信。從母李氏今七十九歲 古琴鳴處客忘歸。孫彙秀丈號古琴 干戈滿地行多戒。花樹他園事更稀。霞堂二族叔相逢於此 小友丰容乖遇去。海山回首暮雲飛。景懋時適金陵</text>
<title>安溪看從孫婦</title>,<text>西轅忽復南。端爲眄新顔。少婦休愁供。今行飫壯觀。</text>
<title>和曺周見</title>,<text>吾生何敢擬經綸。撥亂興衰會有人。借使靑邱無左袵。夷吾方可許其仁。</text>
<title>輓宋致舟 濟翼</title>,<text>及見君家鼎盛時。北平三世殿中奇。髫齡苗發名駒步。緖業擔恢幹蠱資。劫界頻驚巢卵厄。泉途尙有哺烏悲。尊公不是西河老。猶說存亡淚滿腮。</text>
<title>輓鄭文彥</title>,<text>勤謹家謨世述宜。課耕訓子兩無違。潘先未老先斑髩。向子多緣已短期。柞里良宵來共榻。梅園春日對吟詩。牛岡再卜終歸土。忍見咺烏夜夜悲。</text>
<title>輓李孝子 根壽○二首</title>,<text>安豐地僻饒耕漁。蕫生行義人誰識。賴有吏部筆如椽。遂令芳名流永億。嗟哉伽川李孝子。積誠事親神人感。曾蒙胤子狀文囑。辭拙何能闡幽闇。</text>
<title>輓李寒洲 震相○二首</title>,<text>一陽奮九地。焜燿破陰幽。纂述婺源後。經綸寶粤侔。朝曾徵異品。士共曰寒洲。寂寞斯文慟。靑山數郡啾。鄕黨推先覺。駑才幸附騏。周旋鄕社會。參聽講筵規。誼及同憂患。憐深奄暮遲。稠恩無寸報。慟哭意靡追。</text>
<title>孫聖誾 廷誾 與朴丈景範 致潤，而善 敦永。迎春於南岡。而善以三詩見投。因次以寄。</title>,<text>南岡春會屬誰手。三老源源鼎坐時。剛喜素心交似水。卻憐華髮對絲垂。題桃每切豐年願。送菜還成遠客悲。頗恠巖翁氣更健。剩將餻字入新詩。</text>
<title>輓張戚兄仲遠 二首</title>,<text>和順積中華發外。騶虞鸑鷟性之然。談笑儘能敦薄俗。玉山留得典刑傳。童年隨母在泉淇。姑姪情深庇及兒。今日靈光無處仰。哀詞緘送淚如𩅰。</text>
<title>許氏從母祥日有感</title>,<text>六十問幾歲。先行盡九原。翻將風樹感。遙想几筵晨。向我偏恩眷。持身儘淑媛。嗣孫可裕蠱。蘋藻到千春。</text>
<title>箬笠</title>,<text>箬笠田家用最多。暘時爲葢雨時傘。別有懦夫斜藉眠。淸風一道耳邊散。</text>
<title>有感</title>,<text>處世非難涉世難。直心行處惹羣訕。莫相擸掇莫相擠。浩蕩波鷗自在閒。</text>
<title>金舜瑞 鳳鎬 壽宴韻</title>,<text>生哲生愚是年。呼廵月日愧居先。弱冠意氣曾論劒。中歲悲歡共問天。老去經綸都擲了。閒來筇屐肯翩然。憐君早有椒聊想。賢子佳孫繞舞筵。</text>
<title>輓許瑞五 </title>,<text>湖海相逢日。居停意更長。蘭言常斂袵。玉質早磨光。塵路互推盪。音徽兩淼茫。孤孫尋舊寓。揮淚寄哀章。</text>
<title>次李禹聲晬韻</title>,<text>人生六十儘高年。鄕座巍然三豆傳。晩歲相逢名後面。生朝追賀宴過筵。風情可是樽中酒。鬂髮渾疑地上仙。門戶永嘉儒業在。願君無替子孫賢。</text>
<title>次暎湖樓板上韻</title>,<text>永嘉形勝此中多。春日登臨興轉加。靈嶽西來輸地脉。淸江一曲抱邨家。興亡往事雲歸壑。賢傑前遊筆有花。天上廣寒知不遠。此身疑是泛星槎。</text>
<title>輓李敬章 寅漢</title>,<text>若人今不在。親友共齎咨。莫作傷悲語。賢兒已學詩。</text>
<title>謁桐溪鄭先生墓</title>,<text>南漢西宮事。先生兩爲之。先生如可作。欲質處義微。先生寂無語。再拜涕漣洏。</text>
<title>和贈金公純 錫煕</title>,<text>若有人兮山之阿。紫霞衣兮白雪歌。老將至兮世無知。揜蕙帷兮獨長哦。我來造兮山日暮。澹相看兮髮兩皤。顝離心兮何以贈。但願努力音無遐。</text>
<title>贈李舜夫 陞</title>,<text>君年二十五。訪我洛江西。一宿非無契。再來又問書。將爲麟鳳隊。豈作馬牛裾。百行源於孝。言歸慰倚閭。</text>
<title>次過川亭韻</title>,<text>不向公門學折腰。晩年料理卧雲寮。宜春山水多奇勝。世澗烟霞管暮朝。淸福儘從閒界得。塵愁一任靜中消。前川花柳尋眞樂。千載沂雩意更遙。</text>
<title>懷盧允行</title>,<text>不見芳翁已四載。襟懷多與夢中期。乘閒一策非難事。其柰衰骸異昔時。</text>
<title>酬禹都正 成圭</title>,<text>江邨春已到。絪縕氣正淑。所懷良非遠。雲樹擁寒谷。中有考槃老。謝紱歸卜築。淥沼觀游魚。深山聽呦鹿。錦里收芋栗。柴桑長草木。遐情納方寸。登高時縱目。課兒勝聽笙。飯牛宜忘祿。景仰陶山子。淸凉峯六六。理義如掇蜩。齒牙動天馥。文章著滿家。珠璣雜綺縠。德盛必有鄰。臨翁來僦屋。端居共硯席。散步聯筇竹。不鄙謂下交。長鬚致鯉牘。浴沂有餘興。勉子成春服。拘牽負佳招。誨語勤十復。津魚未𣌑腮。代馬徒戀族。相知貴素心。敢言修邊幅。但願昭明德。燭照而龜卜。况今時百六。冠裳化禽犢。春秋數十義。無地可展讀。代食惟寶稼。安貞可餐菊。恥學雄飛術。惕息同雌伏。新詞忽起予。藹然情溢掬。醒心玉溪琴。破愁雲安麯。前人有至契。二家滋令福。洪鍾與布鼓。餘響在林麓。誰能繼勝遊。更艤仙査舳。先祖江皋公有次禹令詩曰。多慙布鼓無奇響。卻喜洪鍾震大音。</text>
<title>暎碧亭。奉別徐都事 贊奎 及同遊諸君子。</title>,<text>十書珍重望如飢。江榭初逢日午時。三日櫧州分手易。卻愁前路更參差。</text>
<title>六月庚子聞雷。用晦庵韻。</title>,<text>薄午轟轟鬪晏陰。些兒裭魄走竆林。誰家寶劒如雷斧。一掃妖氛更快心。</text>
<title>次族人應文晬韻</title>,<text>吾門福履似君稀。心事相從未或違。諸子堪爲好畤瑟。孤孫已著老萊衣。曾從沙月分薪火。共和韋園一樹詩。多病未能參勝座。隔江遙望悵西暉。</text>
<title>表忠壇 在智妙。卽申壯節公殉節之地。</title>,<text>申公壯節橫千古。取義成仁卽此間。聖代山河今寂寞。夕陽遊客悵盤桓。</text>
<title>和寄李載堯 億祥 日新亭韻</title>,<text>日新居士定新居。欲向盤銘舊染除。山水四時來几席。田園一壑付菑畬。鳲鳩有子渾嘉植。牡羜迎朋盡彥譽。爲善可能腰腹副。勉君努力式鄕閭。</text>
<title>次蔡氏盛才堂韻</title>,<text>策欵扶藜上碧巒。盛才書屋入雲端。八公山近人烟隔。美垈邨深地勢寬。謨訓兩傳留石刻。藏修百世護仙欄。他年養出多髦彥。周室唐虞與較看。</text>
<title>寄贈廣里禹氏諸主人</title>,<text>平廣之山秀而拔。平廣之谷窈而廓。爰有丹陽一門分甍列屋如天設。島山爲齋據地高。坐來神韻覺超越。瞻柏堂中望墟墓。孝思無忘一擧目。卧龍名亭驗屈伸。雷雨會看天際躍。家靈壁戶薌林。風欞月榭駭人矚。牲酒競引至其居。數郡冠珮憺不發。養得羣秀尤可喜。鳴璆曳裾遊庠塾。是行閱歷多門閭。盛居備福無儔匹。吾聞韋園花樹厚風俗。勉爾永世修敦睦。</text>
<title>輓朴監役 奎鉉○二首</title>,<text>正爾名家緖。兼之降福全。靑氊仍舊物。烏帽强華顚。養孝增萱壽。培深見子賢。如何天不假。鶴髮素車前。綺夏家中世好隆。鰍生况復接鄰同。那知晩契纔修地。終使慈明哭仲弓。</text>
<title>和贈安若汝 商說</title>,<text>巴山遠在水之隈。靑眼無由一對開。亦旣見來還有感。乃翁何日共徘徊。</text>
<title>贈李大臨 碩權</title>,<text>有老有老手扶筇。匪名匪利惟心愊。觸熱翩然坐我堂。相逢一笑忘煩熇。有老有老背負筐。先徽闡發思無疆。我拙何能酬厚意。謬將瓦缶敵璆𤨿。</text>
<title>輓李元實 臣榮</title>,<text>髧髮相知到白紛。不論蟲鵠懸壤雲。彤庭寫誥千人聳。瀛館推恩四世尊。直以實心耐苦辣。佇看亨運恣騰騫。親麻未卒兒茹炭。遺恨分明滿九原。</text>
<title>輓安華益 英濟</title>,<text>此人生此家。雲錦更添花。苗秀方蘄實。風翻柰折車。聲名聯棣萼。瓊玉貯庭柯。老友偏增感。西門不復過。</text>
<title>贈洪性浩 在守</title>,<text>根厚枝方達。源深波自通。知斯二者理。乃得尋眞功。</text>
<title>麥飯</title>,<text>短布如賓午餉高。野人從此氣生豪。菘醬麥飯靑萵裹。不羨人間有膳膏。</text>
<title>勉許童子曾錫 鉐小字</title>,<text>髧髧髫髮未過耳。黃卷須勤對聖賢。竹老家聲今有望。征驂不發夕陽天。</text>
<title>小集</title>,<text>友誼兼從鄰好加。漁邨只有兩三家。天將凍雪驅殘臘。戶送屠蘇迓歲華。處世如今惟𤱶畒。入山非是愛烟霞。社鼓街童渾物態。故山回首片雲斜。</text>
<title>故里有感</title>,<text>役役何多事。悠悠久望鄕。去日愁竆沍。歸來屬載陽。天地孤懷在。丘園百感長。人生足離合。不須作悲傷。</text>
<title>見細君擧案乍跌。余不覺驚遽失措。因念先君子壁間詩。引劉寬翻羹事自悼。不肖今日學無所得。而臨事顚𨆫如此。試檢日用之間。凡感於物而動於中者。皆跌器類也。旣寫先人詩。繼以自述二絶。庶幾爲循省遷改之地云。</title>,<text>邇來性氣覺全消。羹汙朝衣也不搖。誤讀誠非兒大過。滿腔心火霎時燋。右先君詩量雖天得亦工專。臨事方知素養堅。問子天機深幾許。頓令呈露細君前。先人句語銘在耳。劉老淵襟仰難攀。小子如今渾不省。終朝忘食對南山。</text>
<title>輓李戚兄子衡 相莘○四絶</title>,<text>小少襟期在。非關弟兄親。江湖兩抱拙。雲樹幾惱神。翩翩廣陵子。聲價獨自持。文藝猶餘事。溫恭是德基。聞說西山翁。幽探象數窟。書成無所用。聊以自娛悅。凄凉鴈影孤。晼晩琴絃續。伯道竟何辜。螟兒似爾穀。</text>
<title>宗人卓源雨留三日。拈韻共賦。</title>,<text>三朝雨鎖白雲城。未放行人發趁晴。隔岸騷朋空惱望。過除流水自添聲。深藏我豈爲林壑。到老君今說性情。花樹百年相好重。莫將離索負平生。</text>
<title>和贈朴禎獻 奎升</title>,<text>潦倒慙吾俗。溫恭識子賢。怱怱還別去。相勉在殘編。</text>
<title>路中見販婦負兒戴藿</title>,<text>背負頭擎力不支。志存行販救兒飢。少須但願身無死。會見雛烏反哺時。</text>
<title>甲申秋。李繼道 承煕，李大衡諸君遊修道。擬訪余于內院。而以供億之艱徑歸。聞之悵然。後得遊山詩中有五言一律。乃爲余作也。次韻卻寄。</title>,<text>世路今何許。諸君亦訪山。嵩邙盂正淡。剡曲舟空還。舍去猶懸戀。思來卻厚顔。咬根吾已久。留取碧山間。</text>
<title>次裵司僕 ▣▣ 墓豎碣韻</title>,<text>歷三百載墓碑成。佇見南氛廓復晴。蕫相陵前停去馬。武侯祠外感流鶯。莫言刀筆無奇節。用作干城致太平。東望射亭春草綠。操文我欲吊田橫。</text>
<title>壽盧允行生朝</title>,<text>伽山幽幽。伽水𤨿𤨿。所懷伊人。長往深藏。我往從之。道阻且長。賦也中宮歲戊。月直霤祀。乘五旺四。介爾遐祉。壽考不忘。黃髮兒齒。賦也南山有蘭。北山有蘅。爾師爾友。德業相成。我歌招隱。柰子之沈冥。興也伽山幽三章章六句</text>
<title>雙竹行</title>,<text>表弟崔士顯。贈余以雙竹。一竹扶吾衰。川塗穩涉無顚踣。一竹養吾胄。茶烟細吸醒煩燠。云是夸南之古種。其文淡而奇。寓目無塵態。入手有幽期。節貞心固其敢議。潦止霽行尙有冀。歲晏空山。所懷不見。此君與朝夕。庸替士顯面。</text>
<title>與張羲伯 升澤 海印歸路。逢朴聖訥 燦佑 滯雨長嶝。</title>,<text>故人冠佩坐來明。强病不虛爲此行。細雨郊原蘇麥稿。征鞭峽路拂花輕。循心每愧纖無累。處世剛歎簿有聲。衰暮那堪離別恨。海天鴻燕自縱橫。</text>
