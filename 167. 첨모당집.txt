<title>次舍兄鱉岩韻</title>,<text>野趣方成癖。升沈我豈知。唯要携勝友。隨處便題詩。</text>
<title>到噴玉瀨</title>,<text>長水長流處。聲煩噴玉中。無多喧我耳。於世已成聾。</text>
<title>到悟眞庵。書卽事。</title>,<text>山果滿溪落。經秋無拾人。山僧住不遠。渾是定中身。</text>
<title>宿玄水。朝與景愚口號。愼希顔</title>,<text>夜話心千緖。朝傾酒一杯。開窓南洞望。秋意滿山來。</text>
<title>失筆戲題</title>,<text>山靈眞惡客。嗔我好吟詩。喚起尖奴出。應還付小兒。</text>
<title>偶爾成吟。錄奉文甫求和。鄭暹</title>,<text>藉草臨溪坐。琴尊話古今。逍遙憑晩醉。天地入長吟。</text>
<title>答吳子强 德溪健</title>,<text>伶仃孤寄客窓寒。每待南鴻遠報安。中夜幾回心語口。莫如投紱早還山。又歲暮旅窓中薄寒。閉門僵臥學袁安。終宵一任南歸夢。謾逐飛雲落故山。又一身何足念飢寒。得喪當前亦可安。只恨平生磨淬業。十分收了又歸山。又客窓重見朔風寒。念入存亡不自安。可笑祈嘉成底事。毛銖曾不補丘山。又工夫知幾閱暄寒。未到明誠豈可安。若向靜中和睡過。不如談水又談山。右道客懷又摳衣凾丈愧孤寒。問學何曾到靜安。發覆倘能瞻日月。一生終始仰高山。右慕陶山又勸君須繼古人風。千聖相傳只此中。萬古分明精一學。肯敎虛作白頭翁。右勸君又儒冠誰不揖遺風。幾許終沈夢覺中。可惜瑞岩唯釋耳。猶能喚起主人翁。右勸君又散人能解仰高風。問着工夫格致中。只恨黃楊還厄閏。至今依舊刻舟翁。右自警又誰遣醒心一縷風。免敎虛老醉昏中。從今豈復冥顚路。賴有延平不世翁。右仰陶山</text>
<title>述懷。示諸姪求和。</title>,<text>可笑東隅翅已垂。桑楡奮翼竟何時。誠知不可猶爲者。應被耕田野叟譏。</text>
<title>寄書堂諸子求和</title>,<text>準擬探芳託少年。少年誰肯許相牽。宜携桐友軒窓下。醉倚長吟倦倚眠。又俯仰那堪萬古心。知音唯有短長琴。尋春又後看花伴。空對庭松寄一吟。又處處園林景物新。村南村北看花人。幽軒可笑長吟客。獨向寒梅別占春。又桃李均霑雨露恩。誇紅詑白各爭新。荒庭獨有雙梅在。不及玄都觀裡春。</text>
<title>安習之以蓮塘之勝來言。書以贈之。敏學</title>,<text>杖屨抛來學臥遊。襟懷猶未盡淸幽。憑君說了蓮池勝。爽若親乘太乙舟。</text>
<title>次友人韻</title>,<text>吾行緣底苦遲遲。只爲偏承雨露垂。瞻慕手裁庭畔竹。春風虛自長新枝。又故山歸鞅問何遲。白髮三千丈許垂。稷契心期知己矣。無煩久借上林枝。又循途進步莫嫌遲。然後功成業可垂。爲學若違先後序。萬殊誰解幹分枝。</text>
<title>遊香積。行到卓谷寺洞口。吟呈仲修。兼示思善求和。</title>,<text>秋來仙興十分催。蠟屐尋眞計幾回。今日始追猿鶴契。宿雲收盡洞天開。</text>
<title>到檜臺</title>,<text>拂袖歸來思渺然。沿溪一逕斷還連。林深谷邃山圍盡。知有高仙別占天。</text>
<title>贈別山僧戒水嘗默言七年。仍號無言僧故云。</title>,<text>詩酒淸狂君愛我。煙霞高蹈我憐君。世路幾多投語穽。他年從汝學無言。</text>
<title>次雄上人詩軸韻</title>,<text>見徹眞源汝欲能。名山無處不飛騰。欲將普照三千界。還作林巒結夏僧。又飛錫長年物外閑。到頭猿鶴等閑閑。我今不耐紅塵鬧。欲與吾師共一閑。</text>
<title>謝李伯瞻 長林製贈程冠故云</title>,<text>行堯是實服堯虛。裁寄程冠反誤予。若著此冠無此學。恐他人笑馬牛裾。又風塵末路欲何期。萬事驚心鬂已絲。持贈黃冠應有意。故山猿鶴好相隨。</text>
<title>煙雨中牧童</title>,<text>長郊煙雨灑霏微。篛笠牽牛半溫衣。堪笑霧深天欲暝。尙憐濃草却忘歸。又細雨疏煙暝色微。牧童牛背掛簑衣。晩來未試腰間笛。要趁隣兒喚犢歸。</text>
<title>次退溪先生集勝亭韻</title>,<text>落拓江湖是彦成。襟懷到此十分淸。早知是處藏仙府。虛負蓬壺十載情。</text>
<title>書懷</title>,<text>萬古襟懷一點燈。相將求道奈如登。回頭三十年前事。可笑勞勞謾鏤氷。又窮巷如何度日居。伴閑書冊滿床儲。年來解戒吳宮燕。不獨莊生得計魚。</text>
<title>次李成之韻 友仁</title>,<text>生平問學滿胸儲。定得明誠業可居。外物緣何爲我累。已應心與境俱虛。來詩。有外物相誘之警故云。又英雄終古等成墳。只有流名異臭芬。好把工夫輸德業。莫將黃卷學浮文。來詩。有未熟典賁之歎故云。又山川精秀此偏儲。釀出煙霞護我居。一片世塵飛豈到。子規聲裡夜窓虛。右言自愛幽靜之趣又鈆汞年來幾許儲。生涯長占水雲居。𨀉看九轉丹成後。笙鶴冷然御碧虛。右言自做無用之功又做功知己慣三墳。久仰先民累飽芬。看取古人能就業。只關誠正不關文。右勉君以誠正之學又懸知三尺聳先墳。月桂秋來又吐芬。補世固宜行大德。致君要在闡斯文。右告君以致澤之要又不用牙籤萬軸儲。周經一部足幽居。小堂自此名觀玩。要看乾元轉六虛。又望裡連崗數世墳。松楸朝暮想遺芬。小堂自此名瞻慕。要守懷中勸戒文。又世人觀我好吟詩。謂我吟詩是妄時。一十二時都是妄。不宜詩裡獨言之。</text>
<title>尊岩。次舍兄韻。</title>,<text>非耽物外眞緣好。要謝人間世事紛。引得知音來勝境。却嫌山色已西曛。</text>
<title>老菊</title>,<text>殘萼如今減却黃。只緣馨德老風霜。淸標抵死知無變。歲暮猶能帶異香。</text>
<title>三水寺。次舍兄韻。</title>,<text>沿溪軟綠欲藏花。到底長吟倚翠柯。莫恨尋春來已晩。最宜垂釣踏淸波。</text>
<title>睡餘書懷。呈八玩堂求和。鄭夢瑞</title>,<text>聖世民宜頌大平。卅年刀斗未曾驚。山窓午睡無人喚。唯有黃鸝一兩聲。又林下那堪了一生。擬將披腹薦微誠。事求理外皆虛妄。願把工夫著聖經又年來未試經綸志。北望悠悠無限思。爲治未能端本源。縱有金科難濟事。又早晩倘能成宿願。堪令四海歸無怨。空將一釰十年磨。遠向君門愁未獻。又縱在江湖憂未已。況居廊廟心何似。痛哉黎庶是何尤。掃地盡塡溝壑裡。又今古如何國步蹉。總由爲政一機差。若敎忠諫歸虛棄。遷善無方亦可嗟。又思量吾計亦蹉跎。致澤心期竟奈何。把筳求響知無益。其則從來不遠柯。又世道紛紛多變更。人心擾擾迷邪正。今聞吁咈會明良。未久定應回舊政。又獨倚衡門無可奈。仰天一笑人誰會。回頭羲御欲山西。一片二片雲掩靄。又年來自笑計何疏。堯舜君民志可舒。始覺亨嘉期易失。至今螢榻抱詩書。又自歎生來賦性慵。懶於書釰懶於農。一身斯世百無用。除却醉鄕何處容。又屈指吾年將四十。回思事業堪於悒。紛紛猶未免鄕人。摘埴東西煩出入。又又如我用工當百倍。始終主一愼無怠。成功豈可一朝。歲月旣多方自在。又學在知要不在多。多時吾恐使人差。先將誠敬存爲主。然後方能學不訛。</text>
<title>慈烏</title>,<text>俚耳徒聞攫攫聲。有誰因此識深情。千載知音惟白傅。解將曾氏比渠誠。</text>
<title>次舍兄五連詩韻</title>,<text>客裡堪添象外情。小園人靜生。淡然倚榻忘形處。忽得瓊琚照眼明。又忽得瓊琚照眼明。從敎心地得更醒。高吟盡日無人和。案上誰知畫有聲。又案上誰知畫有聲。班衣唯自弄阿嬰。窮通不必煩憂喜。對此猶堪樂一生。又對此猶堪樂一生。功名從古黍絫輕。屈伸況乃非人力。都在天翁不在營。又都在天翁不在營。閑來隨意斷吟莖。自修餘外渾無事。莫負江湖百世英。</text>
<title>遊三水庵西溪</title>,<text>竹笻扶病上山來。庵向煙巒斷處開。萬里諸天渾眼。從敎心地自恢恢。</text>
<title>次舍兄竹亭韻 主倅李崵新構竹亭來題</title>,<text>生平襟韻絶塵緣。逸想何曾世累牽。只有徽之看竹興。尋常魂夢繞湘川。又新規異制刮人眸。較與光風巧孰優。岸幘橫琴明月夜。一般淸興浩難收。又官臨十室少來人。亭對雙淸絶點塵。杖屨逍遙無盡趣。不煩琴鶴養情眞。</text>
<title>護花鈴</title>,<text>堪笑明皇計不工。懸鈴將欲護花叢。東君自是無情者。花落花開一任風。</text>
<title>次梅月堂四時回文體韻</title>,<text>紅萼綻來香馥馥。亂禽啼裡夢依依。東西滿眼迷光景。醉復醒時逸興飛。右春又凉微動處消炎酷。玉井寒宜瀨燥唇。堂下懶眠沈醉日。細風吹捲簟紋皴。右夏又疏籬擁菊吹霜晩。細雨鳴螿繞竹叢。虛榻客懷秋夜永。眼迷紅葉落隨風。右秋。又明還夜榻松涵雪。凍合甁酥塞釀寒。晴景晩來歌浩浩。興餘談罷煑香團。右冬</text>
<title>雨後遊溪亭</title>,<text>午風吹霽綠陰新。步出林亭印屐痕。樹綠沙明波更凈。儘敎幽興發淸眞。</text>
<title>馬上吟得一韻。以示文伯。鄭彪</title>,<text>聞說新開養正堂。盍簪誰是白眉良。扶衰暇日聞絃誦。爲我殷勤護晩香。</text>
<title>三水庵八詠</title>,<text>白雲深處小庵前。卓立高撑泬寥天。上界淸塵應不遠。賴渠將欲拜群仙。右門前木㙮又管得玲瓏萬壑風。幾年相對屋西東。琤琮莫報殷勤語。向壁胡僧總定中。右簷角風鍾又襲雲含露綠萋萋。纔遍庭中又上階。知是上人機事靜。邇來看竹懶扶藜。右上階蒼苔又林深境靜絶塵紛。朝暮唯看遶屋雲。相對松窓堪自悅。何方遍與世人分。右遶屋白雲又松窓睡起上高樓。拂袖臨風唾玉流。骨爽魂淸塵慮斷。紫霞深處謾回頭。右東樓披襟又岩上玲瓏玉一溪。雲輕風淡更凄凄。塵蹤濯罷苔磯坐。箇裡襟懷點與齊。右西溪濯足又斲得方槽白石邊。穿墻一派落成泉。銀甁引取烹香茗。要結長生上界緣。右松槽引泉又溪畔寒砧鎖白雲。朝朝擣藥不辭勤。玉府群仙應笑我。人間何事謾勞筋。右雲碓擣藥</text>
<title>次李而敬題僧軸韻 庭友</title>,<text>萬里煙霞遍爾蹤。異區何地有奇峯。秋風擬蠟尋眞屐。莫閉松關許我從。又洞名猿鶴秘仙蹤。白石晴川繞翠峯。中有小堂臨水構。肯携缾錫一來從。</text>
<title>次李而敬山中述懷韻</title>,<text>存心須用格致兼。大錯從來起細尖。千里毫釐明有戒。做功無泛亦無厭。又專把工夫付舌耕。支離還恐誤平生。須將誠敬從頭貫。外累當前莫我爭。又爲愛芝蘭作護欄。森然荊棘太無端。徘徊獨立天將暮。一曝將何免十寒。又志學何人惜寸陰。天機無復動回琴。須知陋巷簞瓢樂。來自從前鑽仰心。</text>
<title>鮑石亭</title>,<text>萬萬波波息笛名。空傳千載感人情。如何鮑石流觴日。不解吹敎却萬兵。</text>
<title>琴松亭。次天成韻。</title>,<text>遠憶風流玉寶高。臨亭知幾奏新調。欲追遺韻憑誰問。鶴逝人亡歲月遙。</text>
<title>岩栖軒前。有梅一株。枝，葉蕭疏。先生退溪指示曰。此乃君同鄕物也。而移來于此。第視之。余於是有所感焉。聊占二絶。以寓微意。</title>,<text>孤根移自水雲鄕。栽向陶山側衆芳。疏影已能沾雨露。未應無補一庭香。又遠辭猿鶴入陶山。只愛光風霽月閑。若使歲寒心事了。任他桃李一般。</text>
<title>登交河西亭。次金堯敍韻。呈似李子正 鑑。 兼示主人 李元慶。</title>,<text>江亭邂逅講情時。入眼風光世外稀。看取西湖帆影外。夕錫疏雨總成詩。又相携迎送幾多時。南北分來雁亦稀。豈意江鄕秋雨裡。一尊相對更論詩。</text>
<title>仰次朴近思齋 繼賢 紫溪十六絶韻 歲在己巳孟秋旣望。携與金巨源。遊紫玉山。歷觀雙湫五臺以及亭堂之勝。松竹蕭森。水石玲龍。徘徊俯仰。殊不禁物是人非之歎。遂次近思齋韻。以寓意焉。○愚按紫玉。道德之名。竊有疑焉。近思以主峯爲道德。南支爲紫玉。無乃惑於俗僧之誤傳耶。考諸地誌。只有紫玉。而無道德之▣安可以主峯爲道德而旁支爲紫玉乎世有一山。而三名則蓋有之矣。豈有以載誌之名。屬之旁支。而口傳之號。歸之主峯。如今之云乎。然非淺見所議。姑依近思所題而賦之。以俟知者云。</title>,<text>一帶淸溪玉洗塵。穿林嗚咽感遊人。泝流定有幽樓在。意奈難承面目眞。右紫溪谷口又鱗潛可愛小溪湫。縱有天池莫謾游。一雨乾坤功則大。怕渠終被葉公求。右龍湫又溪石嵌空丈許深。中涵澄碧可窺臨。坐來骨爽風吹面。不必淸流更洗心。右洗心臺又蒼顔高聳泬寥天。形勝從前秘莫傳。王鞱由來輝自曜。風煙散入短長篇。右紫玉山又有意臨溪構小堂。堂名亦足感人腸。如何忍把經綸志。只付山高與水長。右獨樂堂又仙鶴曾聞玄圃山。山中何事趁雲還。要將遠駕煙霞興。分付幽人物外閑。右舞鶴山又小亭開向紫溪口。爽籟令人夏亦裘。獨倚斜陽人不見。臨風空自賦悲秋。右溪亭又臨流何事喜觀魚。妙契天機活潑初。可笑莊生煩弄筆。不堪知也況堪書。右觀魚臺又當年雲物屬芳菲。幾度風乎幾詠歸。愧我未隨童冠後。只憑遺迹想天機。右詠歸臺又栖迹琳宮幾許年。專心修省究人天。壁題未見紗籠在。過此曾無解景賢。晦齋手書四韻三首于壁。今皆磨滅不可讀故及之。○右凈慧寺又華蓋山西洞府深。高臺臨水樹交陰。溪心更有盤它石。坐月當年幾撫琴。右澄心臺又烏脚溪中幾暝行。今逢綠水十分淸。臨流濯罷飜成笑。誰遣紅塵汚我纓。右濯纓臺又域裡煙巒列萬重。倻山烏岳獨誇雄。爭如道德連天大。遠對蘆峯欲幷崇。右道德山又巍然蒼翠紫溪東。景仰方知遠莫從。蠟屐幾年勤進步。可窮高處盪迷胸。右華蓋山又得坎凝然得石喧。滔滔晝夜豈無源。臨流幾發如斯嘆。物是人非合斷魂。右紫溪又奇岩斗斷揷溪潭。倚此眞源亦可探。他日幽栖如遂願。擬開苔蘚構雲庵。右獅子岩</text>
<title>次灌圃丈人壁上韻魚得江</title>,<text>一條溪玉碧授藍。挹取澆腸味亦甘。栖隱不須煩別構。老僧方丈近溪潭。又澄心吾愛有孤臺。午坐苔班夕不廻。直待夜深群動息。爲邀明月醉歸來。</text>
<title>登遮日岩在天磨山</title>,<text>見說神山有聖居。幾年歸計謾抛虛。今朝得上峯頭看。萬里諸天指顧餘。</text>
<title>能仁殿贈自圓</title>,<text>數間精舍絶塵紛。分半同栖只許雲。莫訝是非來到耳。六窓應鎖睡中猿。</text>
<title>知足寺</title>,<text>西臺餞日又東臺。萬里風煙入眼來。海色欲迷山欲暝。五雲歸興十分催。又寺占淸凉萬仞邊。軒窓遙對海雲天。欲知身在高如許。缺月今宵脚下懸。</text>
<title>送別表姪李儞還鄕</title>,<text>自笑連年別故鄕。功名從古一炊梁。憑渠恐灑令原淚。莫報靑衫白髮長。</text>
<title>戒兒輩</title>,<text>凡聖初來一樣人。都緣敬忽兩般人。如何喜着僵屛睡。任作紛紛伎倆人。</text>
<title>挽愼公 友孟</title>,<text>鸞鳳幽栖翠竹陰。養成黃口異凡禽。幾年𨀉見衝雲去。得向朝陽吐好音。</text>
<title>次述懷韻。謹酬李山甫 嶬。</title>,<text>早懷經世志。攻苦幾穿床。羅隱窮堪嘆。潘郞鬢易霜。孤懷依晩菊。寒契托幽篁。多少爲形役。從今付一觴。</text>
<title>和寄姜文望 渭龍。 兼示鄭擇中 惟精。</title>,<text>一自三溪返。襟懷斷俗緣。多添遺世志。怳挾餐霞仙。擬起山中友。重尋洞裡煙。誰能耽物外。一日謝塵篇。又寄語雲岩子。無多困世緣。宜將葦谷興。來訪葛川仙。擬授三山訣。因分一沜煙。須知眞意味。元不在陳篇。又箕山千載後。誰復脫塵緣。釣月蛇潭老。耕雲鶴洞仙。無心圖富貴。有意管風煙。勝日尋眞處。臨流瀉幾篇。蛇潭姜鶴洞鄭又佳山與佳客。相得豈無緣。宋作丹崖隱。蘇稱赤壁仙。誰憐三水勝。來占一區煙。獨有探眞漢。恒留石上篇。又地秘何時露。相逢若有緣。高尋非愛釋。幽討豈憐仙。水帶玲瓏響。山涵縹渺煙。要收無盡趣。輸此短長篇。又功名無宿願。猿鶴有前緣。已謝人間累。同爲地上仙。凌虛朝對水。搜勝夕侵煙。浩爾忘歸路。長歌問月篇。又江山君有志。朝市我無緣。共作尋眞客。飜爲玩世仙。秋風城嶺月。春雨浣溪煙。兩地淸新趣。吟成幾百篇。</text>
<title>次曹淮陽韻。寄諸彦求和 淑。</title>,<text>生平何事業。袖裡有靑蛇。慴鬼寒光動。衝空紫氣多。屠城無地利。保國勝人和。擬向吾君獻。徘徊度歲華。</text>
<title>書懷</title>,<text>鶴髮將何養。家貧亦可傷。未遑憂菽水。安敢望牛羊。祿仕吾雖願。疏慵孰薦楊。保身爲供外。無復盡心方。</text>
<title>到香積。主僧出山未還。</title>,<text>有庵名香積。蕭條屋數間。柴門關鎖久。香篆落灰寒。定是雲俱出。何時鳥共還。無煩勞扙錫。自有鼎中丹。</text>
<title>池峯</title>,<text>削立尖峯上。何年鑿此池。空看交草石。未見貯漣漪。已載禪家誌。仍傳俗士辭。安知天自凹。假此以傳奇。</text>
<title>海印基</title>,<text>山石庵之後。攀蘿百步間。高平宜卜築。形勢備奇觀。北峙池峯聳。南開鶴洞寬。何方構精舍。長占一身閑。</text>
<title>遊尋眞洞。路上口號近體一首。以示歸興。</title>,<text>處世吾何事。尋眞路自通。煙霞開舊標。水石奏新腔。擬謝人間累。長留物外蹤。安期猶可與。孤鶴御冷風。</text>
<title>到龍湫。次愼景愚韻。</title>,<text>秋來尋異境。猶勝去年情。水益玲瓏響。山添錦繡形。眞源堪自得。塵念已全淸。況復龍湫上。天風一縷輕。</text>
<title>到遮日岩</title>,<text>塵紛君莫道。仙興我方濃。宇宙長歌裡。乾坤痛飮中。身爲今世士。志在古人風。況復盤旋處。眞源左右逢。</text>
<title>次三五亭韻</title>,<text>南樓新構壯。經始定何時。廣可千人坐。高惟百尺奇。會宜談道學。栖合養心期。況與先師對。趨焉或誤馳。又學焉何所學。夫子聖之時。處己皆由正。臨民莫用奇。人從誠敬進。道可聖神期。敢不遵遺訓。尋常戒背馳。又整部催程日。椿堂戒送時。憐渠身帶疾。悶爾命多奇。鵷路吾曾望。師行汝豈期。聞來增愧懼。祗愼範驅馳。又謀身何太誤。謾恃聖明時。祗是要修道。何曾學握奇。干戈無智力。山水有襟期。明府能推恕。終當免載馳。</text>
<title>四友堂主人李嶬投身世網。十年乃歸。梅桐已謝。松竹獨留。仍感寫懷。示余求和。故步其韻賦之。</title>,<text>四友堂何勝。高臨弄月川。攅峯乘箔外。孤鶩落霞邊。潭鶴分幽趣。山猿共好緣。森然來醉眼。拚作別區天。</text>
<title>登遮日岩在天磨山</title>,<text>五聖曾棲地。遺蹤尙宛然。雲庵依石罅。鐵鎖掛岩邊。千載知誰繼。雙靈獨自傳。要投猿鶴契。高臥管風煙。</text>
<title>花潭</title>,<text>俯仰花潭上。長吟憶古人。誠明知有道。堅白欲無磷。經傳窮千聖。高明許一身。精粗與偏正。將擬問蒼旻。</text>
<title>甘露寺</title>,<text>古寺淸江上。秋開活畫形。簷臨蘆渚捲。軒斲石崖成。帆泝猶連軸。潮回已半汀。潤州如有見。應愧謾留名。</text>
<title>次黃錦溪降仙臺韻。贈南兼善 貴達。</title>,<text>匹馬尋眞到。相逢獨有君。一杯堪就醉。三弄可停雲。韻豈塵間士。風高物外群。後期公莫負。長笛要重聞。</text>
<title>李氏哀詞 劉友參內室</title>,<text>系出星山李。相承幾葉孫。柔嘉天賦美。貞靜婦儀尊。縫密勤何暇。熊蛇夢又繁。憂深因遘厲。忍聽柒園盆。</text>
<title>挽李蔚山 求仁</title>,<text>詩書曾共業。磋切許知音。義又親姻厚。情兼道契深。常嫌雲樹遠。詎意死生侵。泛海明春約。茫茫何處尋。</text>
<title>挽鄭公 澣</title>,<text>慕我家庭學。曾隨立雪班。義雖親友別。情乃弟兄間。綠繞偸閑會。凌虛把酒歡。從今歸寂寞。無復接團欒。</text>
<title>答吳子强</title>,<text>自從雞筋寄生涯。萬事驚心鬢易華。陳力難期終補國。撫躬多愧未歸家。堪敎繞屋回春燕。竟作投林趁暮鴉。他日葛溪雲樹夢。定尋桃李一場花。又多君學海浩無涯。可占東藩賴以華。務革浮文趨別路。俾從眞實向吾家。若將舊轍由前軌。誰道孤鸞異衆鴉。愧我疏慵百無用。合收名跡管溪花。又天啓洪基漢北涯。衣冠曾號小中華。提撕若就明誠學。禮讓應添孝悌家。率世要須風激俗。馳名安用墨飜鴉。殷勤好贊東君化。潤色千村萬落花。</text>
<title>戲吟近體</title>,<text>爲嫌膏火日相熬。來訪煙霞餐玉曹。洞口雲沈猿叫歇。峯頭日出鳥聲高。已將勝致能醒骨。何用刀圭更伐毛。却怕終遭輕脫譴。淸歡未了返塵勞。</text>
<title>偶吟錄奉金生求和 希福</title>,<text>休道幽人得自寬。小軒心事亦無閑。折枝修架扶殘菊。汲水添盆灌假山。已料蕉傷須厚擁。旋思竹護又宜欄。一時點檢何時了。不保群芳不許安。</text>
<title>宿香積。次放翁韻。</title>,<text>身世飄如不繫船。東西那肯念靑氈。尋幽只愛消塵慮。討勝非要結好緣。興杳凌霄千里鶴。身輕蛻骨一枝蟬。安將倚榻淸眞趣。說與吾儕仔細傳。</text>
<title>登上峯</title>,<text>卓立峯頭倚晩風。諸天縹渺有無中。高回四海盃看眼。點檢三秋錦繡容。白水界分平野綠。靑山分占夕陽紅。早知此地多仙趣。虛做屠龍十載功。</text>
<title>次放翁秋雨初霽韻。促諸君登上峯。</title>,<text>涳濛嵐翠淡還濃。秋巚無緣見舊容。一縷天風吹斷雨。千重山岳競開峯。宜催蠟屐乘朝日。且遣還笻趁暮鍾。此去倘能逢羽客。應容我輩許相從。</text>
<title>次申駱峯集勝亭韻</title>,<text>西湖奇勝浩難名。誰解眞源左右生。賴有主人心獨遠。剩敎騷客眼偏明。八窓高占鰲頭逈。一水南分燕尾橫。無盡風煙供逸興。世間何事更關情。又肯向塵區別立名。湖亭猶足樂餘生。簷臨碧浪風常爽。窓對平沙夜亦明。來枕鍾聲雲外遠。趁墟帆影渡頭橫。箇中詩酒那容已。萬古煙波萬古情。</text>
<title>次友愛亭韻</title>,<text>五郞相與起高樓。遠對靑山近碧。流。萬古淸風三字額。四時佳景一江頭。物華已被箎塤化。詩興兼收雁鶩秋。掃壁不須留醉墨。他年重我有方遊。又繫纜芳洲獨倚樓。光陰人世水東流。依依隻雁猶沙觜。草草叢祠已岸頭。莫向存亡煩喜慼。任他天地自春秋。歸帆又掛滄浪月。爲赴明宵鶴洞遊。</text>
<title>次郭君 賓 解印亭會友韻</title>,<text>溪山佳致屬秋晴。白酒黃雞會此亭。興味多從吟裡得。談鋒偏向醉中橫。休嫌聚散空懷寶。惟幸全身不識兵。今日携朋探勝樂。須知專荷聖君明。又睡罷藜窓日亦晴。相携童冠上溪亭。波涵鴨綠溶溶去。山擁鴉鬟點點橫。入眼風光渾作畫。逢場詩酒幾交兵。林泉自此偏成癖。任把淸狂學四明。</text>
<title>登三水寺南樓。書卽事。</title>,<text>三水庵前百尺樓。淸高端合地仙遊。溪聲繞枕晴疑雨。山色排窓夏欲秋。物外未須驂白鳳。人間亦自有丹丘。暮猿聲裏千峯靜。坐對煙霞興轉悠。</text>
<title>次訥齋韻</title>,<text>一劍磨來到暮年。蕭蕭蝸屋坐無氈。窮通異路皆由命。榮辱殊科摠在天。宜向塵編求大道。不須窮巷厭稀饘。會將羅隱終南恨。憑伏龍門一派湔。又風雲何日起南荒。魂夢常尋漢水陽。學道有心回至治。救民無路試良方。徒將酬唱傳千紙。虛負都兪會一堂。歲月幾驚容易過。手栽楊柳翠成行。又梧竹叢中五色文。偶隨風雨落雞群。時來縱發朝陽響。聲大那容俚耳聞。不采淸和傳大樂。爭將啁哳入微醺。軒轅已逐騰梭遠。誰怪嗈嗈困世紛。</text>
<title>詠葵花。錄示求和。</title>,<text>一朶庭葵可與愉。爲吟香格撚髯虬。渠留物外猶紅厭面。我在，人間已白頭。共把丹忱勤向日。未回靑眼幾驚秋。如今幸際亨嘉會。𨀉見風雲起海陬。</text>
<title>喜晴</title>,<text>雨歇西溪水面肥。盍携童冠詠而歸。陰添白石風光好。雲斂靑山暑氣微。心趁長流趨海遠。興隨孤鶴點空飛。晴明擧世皆同喜。藏六何人獨掩扉。</text>
<title>述懷</title>,<text>莫言窮巷老吾身。尺蠖從來屈則伸。鱗甲欲乘溟北化。光芒將發匣中塵。眼中虞夏乾坤小。心上夔龍事業新。如欲治平應取我。可憑經濟演情眞。</text>
<title>卽事</title>,<text>長吟捫腹臥高樓。逸氣能輕萬戶侯。爽籟砭蠲三伏熱。淸風吹起八窓秋。眼看白日天心到。手指靑雲鶴背浮。隱几又尋忘我地。肯將身世擬三休。</text>
<title>溪邊次舍兄韻</title>,<text>德裕南頭有勝區。幽閑堪詑上淸都。三溪水勢回組練。四面山容作畫圖。萬朶紅花侵白石。千條碧柳襯靑蕪。於焉卜築生平志。怪殺傍人或笑迂。</text>
<title>次姜慶州韻 士弼</title>,<text>辭鄕千里赴東都。香火寒齋敎月餘。竹塢風回幽夢斷。松壇月滿夜堂虛。逍遙遣慮寧無酒。玩愒酬懷亦有書。只愧工夫多鹵莾。白頭猶自嘆紛如。右書齋舍幽懷又運啓千年創大都。克承民物大淳餘。繁華盛業知何處。統合宏功嘆已虛。誰解存亡皆在我。要知得失可憑書。奈何不識苞桑計。鮑石傳觴任自如。右傷東都之舊</text>
<title>贈復興</title>,<text>存心求道可忘餐。一曝寧容患十寒。時習每思遵孔訓。日新要自學湯盤。多歧路上亡羊易。著刻船頭得劒難。勿失惺惺兼敬字。靜中端坐反身觀。</text>
<title>偶吟</title>,<text>屠龍奇技固無施。十載螢窓負素期。老去不妨酣飮酒。愁來何可廢吟詩。靑燈半壁三更夜。黃卷藜床萬古思。世路許多飜覆裡。夢中還說夢中時。</text>
<title>三水寺。次舍兄韻。</title>,<text>偏憐靜裡興懷寬。坐到更深燭影殘。白月滿庭人籟息。淸溪繞屋水聲寒。若敎外累渾歸寂。可占雲山獨掩關。秪被塵緣還世路。愛閑幽趣未應闌。</text>
<title>次日本使回文體韻</title>,<text>淸溪碧樹繞亭東。杳杳雲迷翠嶺重。晴影晩涵林外水。爽聲秋送柳邊風。靑郊遠接南田稻。翠靄微連北嶺松。鶯囀鬧時佳景麗。瀛蓬勝處坐豪雄。</text>
<title>觀朴淵瀑布</title>,<text>誰遣長川萬丈懸。倚笻瞻仰思茫然。初疑素練垂千尺。還怪銀河落半天。雨灑蒼崖迷兩岸。雷驚白日吼重淵。廬山未必雄如許。肯使佳名獨也專。</text>
<title>登金神西臺</title>,<text>爲來人達上高臺。快若金剛眼界開。冠岳遠依雲際暝。祖江西向海門廻。渾將萬里無邊趣。輸入三生不盡懷。一嘯臨風聊俯仰。蠛蠓今古摠悠哉。</text>
<title>遊白馬山中得齋</title>,<text>白馬峯頭嫁遠眸。煙霞逸興浩難收。天磨縹氣添新興。覆鼎秋容憶舊遊。二水蒼茫通海口。三山隱映駕鰲頭。巴陵亦有江巒勝。入眼奇觀較孰優。</text>
<title>檜亭寄李嘉吉</title>,<text>偶向村西拖竹笻。寒亭瀟灑綠苔封。林深白日猶多露。山近晴天自起風。二水南流橫素練。數峯東峙鬱靑葱。登臨更値三春暮。滿地殘芳沒膝紅。</text>
<title>次大華樓韻</title>,<text>誰向鰲頭起翠樓。淸高長帶廣寒秋。山圍大野連天遠。水繞漁村入海流。杳杳風帆廻極浦。雙雙飛鷺下芳洲。閑吟緩棹滄浪趣。絶勝坡仙赤壁遊。</text>
<title>題朴汝敬江亭 文孝</title>,<text>新亭風氣爽如秋。爲有靑山對碧流。高擔夕陽郊外叟。閑眠芳草壠頭牛。林泉較與三淸幷。道契堪携二仲留。我亦避喧逃世者。卜隣他日共君休。</text>
<title>次彦陽東軒韻</title>,<text>蕭條十室獻山陽。指顧令人感興長。已業詩書敦所尙。幾多忠信介於鄕。蓮塘霧捲波光凈。竹塢風回玉韻凉。倘把好懷常對此。免敎虛老醉醒場。</text>
<title>次寄山房時李而敬在寺</title>,<text>擬叩岩扃孰與仍。蒼顔雲外聳崚嶒。紫霞底處深栖迹。黃卷寒窓定占燈。莫喜文章工似杜。須將誠敬學如曾。但知所樂爲何事。肯把虛名動萬乘。又榻靜寧容俗慮仍。胸中五岳列崚嶒。六經事業三冬學。萬里襟懷一點燈。虞夏乾坤心獨詣。桓文功利念何曾。風雲倘借靑冥靶。不許王良詭遇乘。又遠寄岩栖世豈仍。煙霞朝暮鎖崚嶒。遙學古心存敬。不獨談夜占燈。看取四科皆慕聖。能傳一貫竟歸曾。從來篤實工夫大。才氣區區不足乘。</text>
<title>次李而敬山中述懷韻</title>,<text>尋眞休恨境多迷。萬水千山各有蹊。信步倘能分徑竇。長趨何用費提撕。初看碧海群仙窟。竟躡淸都玉帝栖。秪被世塵渾入眼。幾人來北誤東西。又回頭五十二年非。多被硏窮失一機。充腹不須嫌草糲。蔽身何用御輕衣。掃除膠擾心頭累。直向沖虛域裡歸。倘乏破■■舍勇。籠中無復帖天飛。又可笑吾生計大迂。經綸謾許鑄唐虞。滄溟未化垂天翼。宇宙空成拔劍吁。壯志長懸天北極。孤忠無賴日西晡。窮通有命難容力。任作丘園一棄儒。又慕爾淸修占八窓。靑山杳杳水淙淙。眼高快若登雲岳。氣爽渾如泛碧江。養正自成詩有雅。聞風人道國無雙。晨星不耐離愁苦。剡水風帆擬約杠。又邇來愁抱最難堪。有意題詩寄畏庵。面目尋常驚念想。夢魂知幾繞煙嵐。何時尊酒逢雲樹。細把離懷入笑談。況乃佳期猶在耳。秋風携手向天南。</text>
<title>贈夢庵 李惟敏字達夫</title>,<text>大覺從來樂有餘。扁庵爲夢意何如。爭知世路終非實。詎識邯鄲反不虛。屈指古今皆幻化。回頭天地亦蘧蒢。寧將醉入希夷地。不聽人間有毁譽。右述夢庵扁意又春來客思最難堪。有意扶藜訪夢庵。簾對禁園通瑞霧。窓連毋岳鎖晴嵐。相將過眼怱怱事。做出逢場衮衮談。竟日徘徊忘去路。夕陽紅暈半終南。右述夢庵卽事</text>
<title>書懷 齋有蓮菊梅竹故云</title>,<text>休道寒齋太寂寥。知音猶足慰無聊。梅兄對榻輸佳翫。竹弟當軒作舊要。更與晩香參苦節。兼携凈友揖高標。冗吟盡日相忘處。野趣方酣興自饒。</text>
<title>義相峯開聖庵</title>,<text>義相峯腰占小庵。虛簷朝暮繞煙嵐。臺仍松石風常爽。槽引岩泉味亦甘。百口有牽塵豈脫。一身無計佛同參。怱怱未得成三宿。夫後應須夢想添。</text>
<title>空山夜靜。宿雨初晴。陰雲散盡。素月流輝。不堪吟興。步出中庭。千峯競秀。萬籟俱寂。殆非人世也。遂成短律以寓意焉。</title>,<text>步出中庭倚石隈。南風吹捲海雲開。蟾光晃朗明幽谷。桂影婆娑襯綠苔。始喜覊懷同皎皎。還敎吟興入恢恢。成三舊意知難忘。夜夜殷勤度海來。又嵬眼東南海嶠隈。姮娥梳罷鏡匲開。擬憑瑞暈看松鶴。閑把吟笻拖石苔。晃朗瓊林門外靜。蒼茫銀界望中恢。誰知天柱峯頭趣。盡入騷人逸興來。</text>
<title>昨日洞中諸丈及仲氏以事來此。今日還家。不堪離懷。詩以瀉之。</title>,<text>門前相送揖岩隈。共帶離愁笑語開。今日已分三水袂。何時重叩半扉苔。淸閑物外吟無盡。塵網人間苦未恢。況乃炎威蒸大地。急穿芒屩早歸來。又炎天三伏坐禪宮。若轉洪鑪鑄海東。只學歐陽吟病暑。未能宗慤駕長風。思奔嶺海元無可。計極精神竟不工。唯有蘇仙河朔飮。能逃畏日興還濃。</text>
<title>挽金景胤 順錫</title>,<text>紛紛識面誰非友。相信如公問幾人。托契更仍門系厚。知心偏爲世交親。常嗟咫尺如千里。豈意幽明隔兩塵。從此瀯溪修契日。一樽無復講情眞。</text>
<title>挽鄭公 淑</title>,<text>生平敬愛出中誠。豈似他人但弟兄。結髮追陪知己舊。忘形相許義何輕。情談每切詩書訓。家計常勤甔石傾。孰意今朝天奪遽。渾收百念閉佳城。</text>
<title>僑居。次東山齋韻。寄李嘉吉。</title>,<text>何處難忘酒。春風客裡回。窮愁深似海。芳興冷如灰。豈識三春樂。難逢一笑開。無心尋岸柳。搔首踏庭苔。拂面風猶細。催花雨亦來。回頭驚節序。擡眼故徘徊。軟綠封幽徑。繁香滿古臺。竹陰侵扙屨。松露浥塵埃。愛寂忘歸路。臨虛坐石隈。此時無一盞。何以遣懷哉。</text>
<title>吟一律。呈曹淮陽。</title>,<text>富貴誰能顧賤微。多君盛德有光輝。偸閑訪舊眞情厚。對酒談懷玉屑霏。爲客金尊開瀲灔。惱人佳節屬芳菲。供詩已有春光好。倚醉堪敎逸興飛。旣喜柳眉風外細。須知花靨雨中肥。貪歡淸韻如君少。好客遺風似我稀。今日逢場須款款。明朝相別定依依。日斜不必催歸鞅。甁倒何難更典衣。探勝好憑詩眼了。劇談宜帶月明歸。他年此會吾何又。稷契心期嘆已非。</text>
<title>病鶴</title>,<text>碧海茫茫塞天長。秋深九皐風蕭索。圓吭一鳥尾翛翛。哀聲日夜聞寥廓。愁風苦雨知幾春。欲飛不飛如被縛。三山回首不可到。天寒日暮毛衣薄。伶仃隻影孑無依。悲吟幾回愁寂寞。鎩翮年來氣亦衰。通宵拍拍啼空壑。獰風砭骨助酸辛。病翼無緣凌碧落。鴟鴞爭嚇鵲爭欺。憔悴孤身無處托。鵷班從此消息稀。帝鄕浩渺終何若。凌雲壯志縱未灰。玄圃何由尋舊約。俯仰長鳴無奈何。臨風叫天天漠漠。我今憐渠問黃鵠。黃鵠無言但㤥愕。崑山縹緲逈塵區。傷身豈自虞人繳。已矣攻疾我無力。相將感懷空作惡。騰空何羡王子御。蹁躚會有丹墀樂。況乃何嫌在江湖。五雲開處多燕雀。倚伏相仍理所然。那知汝病反是長生藥。世道飜覆固難評。今古幾多如汝鶴。</text>
<title>孤舟盡日橫</title>,<text>綠野微茫白日遙。西風一縷江水秋。東西俱斷問津人。孤舟盡日寒江頭。侵晨帶雨任天風。乘昏載月留芳洲。飄然渡口日復日。幾歲隨波空自浮。江心秪是作知己。蘭槳桂棹無復收。宦海都是揭厲人。欲免胥溺知末由。徒知一壺重千金。豈解用汝臨中流。可惜空將濟物力。至今未試徒夷猶。商家臣川縱要津。高宗已矣誰與求。傷時浮海亦無人。縱欲自衒終何投。如將使爾濟四海。雖之楚澤何有憂。還將大用置無用。物我理同增余愁。英雄不遇世有歎。今古幾多如汝舟。</text>
<title>拜枯樹</title>,<text>浮生如許駐塵區。苦被駸駸羲御驅。恨無神訣可延年。況有靈丹能保軀。筭來一氣無彼此。此誠彼感知不誣。朝昏拜樹彼何人。覷破一本通萬殊。早知修鍊謾勞生。笑他丹竈徒區區。要將誠懇做神功。白日可期昇雲衢。於何著我盡心方。有樹偃蹇千尺枯。專精稽顙廿八年。竟回神應如合符。紫草忽帶春意生。喫來渾忘塵世劬。翩然一夕御冷風。秘方豈賴人縱臾。定知當年天誘衷。能敎至誠由內敷。生華旣怪數枯楊。引年還訝逾菖蒲。苟無丹心動虛皇。詎見脚底懸雙鳧。雖然羽化本虛誕。誰道三幡消一無。況彼枵然一枯木。雖百雨露難再蘇。紛紛妄說不自思。末路幾人空守株。一生一死理之常。唱虛誣世難容誅。安得移來拜樹誠。事我天君立德要不孤。</text>
<title>老桐</title>,<text>授物理而寄懷。慨天意之難忱。初旣降此大村。復宜鳴其德音。胡視聽之漠漠。擯奇寶於雲林。摩余手兮起余思。泣孤桐之虛老。閱春秋兮幾許。猶等棄於衆草。原爾桐之稟質。實天地之精英。旣錫爾以內美。又申之以善鳴。托靈根於坤母。養良村於大化。承雨露兮雲間。引淸颷兮月下。拂高幹於泬寥。長淸韻於日夜。待匠石兮不來。幾虛度其霜雪。枝摧彫兮葉蝕。內又朽而皮剝。鳴鳳凰兮已矣。穴螻蟻於盤屈。南風兮綿邈。望已斷於解慍。西山兮景迫。怨亦極於無聞。吁嗟乎世不我嘉。共凡卉而同歸。將知己之不遇。抑爾生之不。時村旣合於五絃身何老於空谷。時博雅之不値。孰爰伐乎琴瑟。免供㸑而保天。諒爾生之亦大。然美玉不能成器。固先正之含嗟。藏好音莫之洩兮。豈云爾之所期。雖然。君子不器。大聖無爲。桐乎桐乎。焉用琴爲。孔欲無言。顔亦如愚。桐乎桐乎。焉用。聲乎。蕭艾充幃。蘭蕙不芳。爾之岩穴。計莫良焉。橡梓供薪。樗櫟代梁。爾之全身。幸莫大焉。事多飜覆。理固難會。舍之何害。用之何益。峩洋未遇。爲琴不如。爲木韶濩。未奏有聲。不如無聲。宜無聞於不知。付榮枯於天成。暢玄機於吟風。奏大聲於冥冥。相與樂乎天公。率天年於大平。又何希乎爲琴爲瑟。鳴大雅而顯名也哉。</text>
<title>時雨</title>,<text>惟陰陽氣交而蒸醞。雨始成而乃雨。水下土而潤物。滋庶草而蕃蕪。然極備而亦凶。必時若而後可。曰長養之春及。屬生物之陶化。木兆仁而胎萌。民旣事乎耕稼。倚地道之敏樹。望天津之時下。雲油油而作興。雨沛然而布澍。細資潤而無聲。豈破塊而狂走。遍動植而同霑。浩無私於率土。藝萬物之承渥。各興心而怒生。草沃若而增翠。穀可悅而奮莖。滿穹壤之林林。鬱生意之可掬。玆時雨之克敍。佐二氣之生育。躡州六之節候。洽膏澤之攸致。然贊化而輔相。實聖人之能事。苟惟枉而不肅。奚曰雨之時若。仰神聖之立極。允篤恭而主一。懼一念之或差。致雨暘之愆忒。致中和之至德。格彼蒼而應協信休徵之未備。豈獨雨之滋浹。擧萬物之咸覩。沐化雨而胥悅。吁嗟世季之久矣。心敬天之罕覿。擬水旱於氣數。謂尋常而莫恤。肆澇霽之不調。棼庶類之夭閼。喜天人之相感。理孔顯而昭晣。懋居敬而直內。克會極而歸極。納群生於仁澤躋一世於壽域。非至聖兮難能。恭獻祝於今日。願欽若而念玆。戒彼昏之惟狂。幸承恩於夢卜。冀作霖而恒暘。</text>
<title>敬德之聚</title>,<text>若有人兮師聖。慕大德之有隣。悲自肆之背道。悟小心之近仁。爰勅躬以自强。期持敬以盡性。孰隱顯之有間。思不離乎中正。出門兮如賓。承事兮如祭。恒翼翼以持身。儼若對乎上帝。合動靜而不違。俾主翁兮惺惺。勤服膺之旣久。藹萬善之咸生。晬於面兮盎於背。沕溥博而時出。隨百行而川流。幹萬事而元吉。猗歟敬之自持。何衆美之叢集。吾知萬夫之屯。實一將之攸令。學固貴於知要。要不外乎主敬。確自守而勿失。乃立德之大基。彼作聖之工程。亦念玆而在玆。夫何後人之自棄。日怠荒而莫念。惟其欲之是肆。不知夫自慊。紛相率而蔑禮。嘆鮮能之久矣。幸冀缺之律身。知有別而敬止。非臼季之淑明。孰知義而稱美。擧大夫而旌異。偉文公之好善。雖篤恭之有人。知取用者蓋鮮。余亦晩生好古。欽敬德而景仰。佩克敬之遺訓。要不疚於內省。主乎一而靡他。庶前脩之合德。然內守之或忽。懼外侮之投隙。聊伸戒而敍辭。銘虛靈而自飭。銘曰。心惟活物。莫適出入。敬以尸之。斂之方寸。毋忽其守。法天行健。勉焉勿替。常存惕若。德用不孤。聖賢可學。</text>
<title>六有堂</title>,<text>余竊觀爲學之大方。貴知要而做功。言苟關於進德。盍取則而反觀。聞六有之名堂。美和靖之善學。幾顧諟而內省。竭精專之心力。原志學之初心。期聖域而高追。趨程門而叩疑。已敬義之夾持。迨張子之有言。知最要於自治。言有敎之有訓。戒恒存乎樞機。動有法之有警。敬不弛於踐履。旣自强於夕惕。又能養於夜氣。斯有爲與有得。由不怠於居業。瞬與息兮可忽。存與養兮日篤。致欲罷而不能。功已就於不息。苟由此而推極。將與聖而合德。宜揭此而扁堂。用存戒於觀省。恒外視而內飭。要不先於動靜。律一身而靡他。擬入聖之門屛。遵着實之工程。終不迷其所向。扶吾道不失正。負師門之重望。非六有之昭示。發尋常之警暘。疇日進乎高明。能不愧於堂額。美周侯之學古。與晦翁之敬義。扁齋室而寄思。與有六而齊美。名萬古而激懦。幾後人之能慕。紛扁堂以虛號。嘆無人其收效。哂周翰之顔樂。徒取名焉奚以。仰九思之遂初。陋政理之徒議。授此人而較彼。何眞假之不一。棄彼哉而何道。攀往烈而幾及。移此號於圭竇。效此志於先哲。一終始以無貳。庶名實之不忒。然難保者此心。恐初志之莫遂。聊綴辭而自誓。與若人而同事。</text>
<title>道心惟微</title>,<text>惟天命之於穆。賦吾人以一理。先形氣而體立。後人物而用備。猗歟䅣而難名。曰惟微之一心。雖存主於一身。妙聲臭之莫尋。原厥初而冥觀。蘊方寸而泯跡。立大本於虛靈。主妙用於知覺。從義理而時出。發不爽於厥中。然至微而難覿。人鮮知夫用工。志或怠於主敬。微益微而入危。宜操存而精察。俾自著而不迷。覬克明於上列。咸致力乎精一。仰唐堯之欽明。效已極於允執。美虞舜之好察。化已符於玄德。嘉大禹之惟明。功亦收於克敬。噫明暗之一機。係此心之邪正。何後學之莫察。昧道心之所在。日逐危而忘返。矧知微而加察。紛不知夫修省。竟相陷於鬼域。感往哲之自明。懲彼昏之多惑。着精一之工程。期不至於樀埴。懼危微之益深。銘赤室以自飭。銘曰。心兮本虛。無朕無莫。人也也。莫適出入。惟精克察。惟一克持。精之一之。庶免其。</text>
