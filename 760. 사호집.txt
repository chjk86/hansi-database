<title>春景 庚辰○十六歲時</title>,<text>春風散驟雨。城外百花樹。松窻一回首。煙捲斜陽暮。</text>
<title>偶吟</title>,<text>煙鎖江頭竹。風來野外松。黌窻終日詠。楓葉錦如紅。</text>
<title>在小寺作</title>,<text>寥朗風生谷。飄颻葉滿臺。吟詩松下卧。凉氣夕陽來。又水落輕沙露。秋深紅蓼開。無人賞淸景。寂寞獨吟懷。</text>
<title>西溪偶吟</title>,<text>世人誤傳說。西湖似武陵。人間未十里。漁子到何曾。</text>
<title>逢人</title>,<text>相逢坐野亭。日暮淸溪道。微微碧峀頭。時見炊煙早。</text>
<title>偶吟</title>,<text>細雨過春山。窻前生綠草。聲聲樹底鸎。時復喚春老。</text>
<title>孟子得味書次</title>,<text>綠水靑山計。淸風明月心。浩然天地外。無古亦無今。</text>
<title>智谷寺雨夜</title>,<text>遠客坐寒齋。三更愁細雨。山村月未生。漠漠雲籠樹。</text>
<title>澗邊</title>,<text>鳥囀蒼松裏。花紅古石巓。山村人未見。溪上有吟仙。</text>
<title>遊西溪</title>,<text>一逕繞孤村。野平江水外。冠童尋寂寞。步步胷襟大。又雲出靑天好。風歸野樹宜。渾忘去路晩。不覺坐來遲。</text>
<title>次河覺齋 沆 韻</title>,<text>長憶龍門拝。無端念仲秋。瓊音驚滿紙。聊慰夢中愁。</text>
<title>五月念間。天氣蒙霿。口占一絶。庚寅</title>,<text>雲氣噴䨪雨。沉沉久未開。乾坤渾似夜。日月幾時廻。</text>
<title>別後書懷。寄金而信。</title>,<text>別來三夜夢。眉目每森然。霜月空階轉。晨鍾古寺傳。</text>
<title>醉贈曺克休</title>,<text>山月初開面。蒹葭始起風。松醪三百盞。懷抱一千里。</text>
<title>渡漢江而南。別洪楫夫。</title>,<text>何以贈遊子。漢江多柳枝。春風難可恃。莫學萬條絲。</text>
<title>次權松溪應仁屛上八絶</title>,<text>黑暈全埋色。朽鱗半屈身。皮膚君莫笑。霜夜有天眞。右墨梅石根元正直。風脚但蕭蕭。蘇子能全節。陶潛未折腰。右風竹素質初經雪。孤標未遇塵。西湖千載後。耽翫更誰人。右老梅離離垂者實。翠葉又成陰。鸞鳳應經宿。鷦羣且莫侵。右叢竹紅蓼一江岸。身由意不由。悠悠雲海路。須與鳳凰謀。右江鷗飛去初無隊。浮來或作雙。小塘猶可樂。何事戀湖江。右池鳧翁是釣魚者。人言能釣周。風塵千古後。應愧首陽頭。右釣翁一下貧村樹。三年猶不移。人言能報喜。此地喜伊誰。右寒鵲</text>
<title>德山滯雨</title>,<text>春雨細蕭蕭。客窻三夜聽。故園一枝梅。想應花色靚。</text>
<title>夏秋亭。次盧敏甫，文甫韻。</title>,<text>與子相期處。靑靑歲暮松。羣芳零落後。獨立傲寒風。</text>
<title>智谷寺。次鄭克承韻。</title>,<text>蘭若竹爲閣。洞門雲自扃。幽人晝不起。日落林霏冥。又炎蒸困塵土。樹木澹孤淸。風靜竹無語。月生天有情。</text>
<title>秋懷</title>,<text>宋玉悲秋氣。今年吾亦然。愁來黃葉落。詩作夕陽天。</text>
<title>次李培逈之韻</title>,<text>落葉封深巷。黃花伴逐臣。柴門驚剝啄。一笑卽心親。又九月嚴霜曉。三杯送故人。天涯流落處。那得似君親。</text>
<title>月夜陪寒岡先生。遊秋月軒。辛巳○在昌山</title>,<text>潺湲流水入方塘。竹外輕風動國香。翫月不知歸去晩。樹梢藏露襲衣裳。</text>
<title>無題</title>,<text>在身須作眞男子。臨事無爲賤丈夫。料得一生皆素定。空多計較竟何趍。</text>
<title>晴後</title>,<text>陰雲將雨過山城。閒倚南樓賞晩晴。萬里風光眞活畫。一村煙色正淸明。</text>
<title>佛頭花</title>,<text>古庵西畔佛頭花。閒帶春風笑晩華。何似秋霜搖落後。一枝丹桂秀山阿。</text>
<title>寄李汝靜</title>,<text>前日相逢摠瞥然。寒齋幾許夢魂牽。無端春信還梅雪。知是思君已一年。</text>
<title>小盆菖蒲</title>,<text>無竆品物各生生。最愛菖蒲淡又淸。移種小盆看不盡。有難言處是幽情。</text>
<title>偶詠</title>,<text>高閣風歸日已斜。蛙聲閙亂小池多。無端會得閒中趣。物我心情妙莫加。</text>
<title>五月三日初昏。因所見以起興。</title>,<text>錦繡香轎照火明。家家兒女競登城。忽然春過無車馬。拍袂歸來半月生。自註此詩第一句。言富貴奢華之盛也。第二句。言街童市女蚩蚩無識。奔趍於耳目之觀美也。第三句。言榮華焉能久。過焉而皆空也。末句言馳逐俯仰者。亦已散去矣。竟無心得之樂。不觀夫太空之上滄海之角。有一物泂澈无塵而萬古光明者邪。</text>
<title>春氣</title>,<text>野有遊絲水有霞。山陰二月景光多。日暄小院人堪惱。知是東君弄太和。</text>
<title>春風</title>,<text>爲問春風底事吹。津津生意滿南枝。桃紅李白薔薇紫。分付天然也不知。</text>
<title>春雨</title>,<text>霢霢祈祈孰使然。乾坤生意自無邊。應知明日山城外。萬紫千紅摠似燃。</text>
<title>春山</title>,<text>今朝徐步上東山。花氣侵蒸翠壁顔。疊疊高低煙帶細。層層上下蝶飛閒。</text>
<title>春江</title>,<text>春江江外小人迴。江上孤檣盡日頹。落暮漁樵爭喚渡。春光幾許載歸來。</text>
<title>春花</title>,<text>後苑春深日氣和。梅花半謝杏花多。遊蜂閙亂尋春到。知是東皇住我家。</text>
<title>春鳥</title>,<text>何事間關盡日啼。音如孤笛 缺 還低。春山無限高低色。飛去飛來巧品題。</text>
<title>春遊</title>,<text>終日行行不自休。煙花楊柳一江頭。西郊多小芳菲景。盡入詩囊半日收。</text>
<title>春酒</title>,<text>新醱葡萄綠醑香。春光浮面播芬芳。故人今夜應相訪。瑤瑟彈餘可一嘗。</text>
<title>春飮</title>,<text>竟日攜朋醉北軒。春華上鬢露新痕。醒來人散松關靜。明月當天夜已分。</text>
<title>春夢</title>,<text>濯足淸泉卧草堂。松茵石枕睡初長。風輕日暖鸎聲軟。夢裏聊遊太昊鄕。</text>
<title>春覺</title>,<text>茫然覺後自成愁。底事無端漫遠遊。記得霎時孤夢裏。泰山頂上盡周流。</text>
<title>有販書僧持花影集。題二絶句。大明夕川居士陶復所著</title>,<text>夕川好事陶居士。八十年來著此書。辛苦一生無處用。謾傳愚俗助淸虛。文章初爲生民設。千載諸家自不知。謾造妖談欺末俗。可憐無益費心思。</text>
<title>秋月照寒水</title>,<text>霜淸雲脫一秋深。寒月生天照水心。晩我來觀無語久。靜中聊和古人吟。</text>
<title>銅柱</title>,<text>商帝威靈火上銅。周王旗色已飜紅。炮民未畢還炮己。禾黍離離故國空。</text>
<title>次覺齋韻 庚寅春</title>,<text>琴自無聲劒自鳴。東西千里隔精誠。兩日幸承函丈話。龍門重續古人情。孶孶夙願在雞鳴。爲學要當立一誠。此日慇懃承面命。明朝準擬察心情。</text>
<title>次宋進士嶪韻</title>,<text>天外浮雲歸洞壑。高樓夜半夢仙翁。人間萬里塵如雨。何事顚冥老此中。</text>
<title>次仲容韻</title>,<text>周孔顔曾在後前。三王損益儘詳傳。此中更有難形像。須會元來度與權。夜來霜月出雲前。千里東天皓色傳。獨自徘徊人不見。此時懷抱掃機權。</text>
<title>孟春在龜舍</title>,<text>萬竿脩竹萬株松。日晏柴扉喚睡慵。窻外落梅憐不掃。慇懃如見故人容。</text>
<title>奉呈柳花嵓</title>,<text>演漾春塘泥土渾。半抽荷葉設錢文。待得漣漪冰淨後。試君來此看眞源。</text>
<title>伽倻琴。次柳花嵓韻。</title>,<text>十二節爲十二絃。天機宜洩自崔仙。當時音曲無人繼。千載人間器獨傳。</text>
<title>次韻呈趙金溝丈 宗道號大笑軒</title>,<text>晩酌湖亭天色霽。新蒲風漾水生紋。玆後佳遊何日再。會須秋月叩荊門。三月湖亭逢故人。十年懷抱此時陳。春風送別知多小。今日離筵恨獨新。</text>
<title>次許丈韻</title>,<text>十年溫暖世間情。門掩風塵獨養精。賴有窻前梅一樹。春來香信滿空庭。</text>
<title>次新軒詠梅</title>,<text>春到長安百萬家。滿園桃李儘矜誇。梅兄不識何心事。歲暮蕭蕭獨自花。衆芳則春。梅獨天寒。羣芳隨處摠成家。說向梅梢莫自誇。玉色冰容霜月夜。滿林桃杏不開花。雖不解語。獨無厚顔。千載西湖處士家。暗香踈影更相誇。東君只管春風節。那識山中雪後花。人梅俱馨。不識何關。</text>
<title>次鄭進士舟臣韻</title>,<text>故人茅舍在溪隈。春日吟詩門不開。新蒲芽白綠楊好。白鷺飛飛時去來。門叩伊誰驚晝睡。村翁肩得一壺來。山蔌溪毛靑竹箸。醉餘聊復起徘徊。寒梅一樹種庭隈。歲暮花開春不開。蜂蝶不知香信早。晩天風日謾飛來。崆峒問道奇男子。風雨乾坤底事來。手把玄珠將遠去。人間回首更遲徊。</text>
<title>金景進送孫子一篇。口占一絶。</title>,<text>艱危須藉濟時才。自古英䧺在草萊。堪笑故人何許者。數篇孫子送山來。</text>
<title>德山滯雨見懷</title>,<text>晴雪冷風遲別日。密雲沉雨倦遊時。佳人消息憑誰問。春到梅花夢獨知。</text>
<title>謝恩赴京。次仲容韻。</title>,<text>謝恩千里赴王京。慈母劬勞鶴髮生。此日遲遲心與事。故人應信不矯情。</text>
<title>烏原溪小坐</title>,<text>半山斜日半淸溪。老木陰陰岸欲低。小坐巖頭人不見。水禽山鳥亂飛啼。</text>
<title>宿城內村舍有感</title>,<text>蕪沒平原白菊多。小村籬落半矮斜。隔窻終夜舂聲苦。報道平明有急科。</text>
<title>次呂義城聖遇韻。奉別張報恩德晦。分手天安。勸酒以別。</title>,<text>野外無人草色荒。送君斜日我心傷。湖山百里非無酒。明日何人勸一觴。余與德晦。志同業同跡同交遊同。同在嶺南。同孤無兄弟。同不第。同不熟於世路。今又同日同被誤恩。同拜謝同赴任之路。古人以三同猶以爲難。若僕與德晦。奚但百同乎。然已然之同。可謂同矣。將來者。尙相勉焉。於其別也。聊贈一語。乙未秋日次 旅軒賤分當年職理荒。臨民却愧視如傷。離懷欲說言難盡。更向秋風勸一觴。</text>
<title>又</title>,<text>秋半荒村暮色凄。小桃垂實與簷齊。誰信一杯情似海。六年相遇又東西。更步高韻。用報情吟。旅軒臨分何用各懷凄。強欲齊時物不齊。獨有一言相贈戒。古來天地不東西。</text>
<title>礪山村舍。贈吳孟長卿。</title>,<text>一氣而分卽一身。見君何用舊相親。壺山半夜燈前話。莫謂於今是路人。山縣羈愁似楚囚。滿林黃葉已深秋。半年奔走風塵路。贏得今宵與子謀。</text>
<title>過寒暄，一蠧所遊溪石。</title>,<text>金鄭曾聞此地遊。松聲水色共悠悠。後來經過人無數。爲問何人坐水頭。溪在居昌山際峴下。有盤石松林之勝。去寒暄所曾卜居陜川崇山之地不遠。人傳寒暄自崇山來遊。一蠧自咸陽相就。徜徉笑語。人莫知其意。庚子秋。余與文順甫過經于此。順甫爲余說之甚詳。仍久坐盤石上。松聲水色。宛然昔日風光。到此地想此人。悄然有隔千載相感之懷也。書以爲記。詠一絶。</text>
<title>次權達甫韻</title>,<text>獨坐晴陰山水亭。冥蘿瑤草望中靑。一杯春酒情無盡。非是吾生學楚醒。</text>
<title>次韓君韻</title>,<text>山外淸江江外亭。亭中風月卧中楹。依然夢罷高舂後。時有沙鷗會我情。</text>
<title>訪權遠甫次韻</title>,<text>細草郊頭春日斜。遊人衣暎杜鵑花。竹林深處茶煙起。知是丹丘處士家。</text>
<title>無題</title>,<text>風擺長江水勢高。一環晴浪湧亭𦤎。呑花卧酒遊三月。無限閒情醉後豪。</text>
<title>偶題</title>,<text>新居草草小溪隈。一片柴門晩不開。阿兒怕却催科吏。曉汲寒泉戒往來。</text>
<title>謝鄭君持酒來訪</title>,<text>漏雲殘月照平波。江樹微茫暈白沙。倒盡深杯猶未已。感君來訪意偏多。</text>
<title>次克承韻</title>,<text>花影重重倒碧湖。綠楊濃處亂鸎呼。蹇驢歸去不知晩。沒得全身入畫圖。</text>
<title>謝太守來遊溪亭</title>,<text>桃花飛盡李花飛。春事堂堂漸已稀。一盞松醪情未了。夜深江路莫須歸。</text>
<title>曺得而 敬德 呼韻</title>,<text>江上閒遊夜欲深。篴聲寥亮透雲心。何時更卜今宵會。象外溪山得細吟。</text>
<title>暮春遊江上</title>,<text>芳草和煙織似圖。扁舟載酒下前湖。東風也識詩人意。吹送梨花著酒壚。小雨霏霏曉作圖。兩涯新綠暎平湖。移舟共餞東君去。無數飛花過酒壚。</text>
<title>江上</title>,<text>碧是長江白是沙。風恬萬頃泂澄波。鴈聲橫掠秋空去。千疊丹崖鎖暮霞。</text>
<title>川遊贈友</title>,<text>水作玻瓈釀夕陽。棠花挾路發幽香。叉魚鼎坐無餘事。野老農談正短長。</text>
<title>贈曺得而</title>,<text>廿年前事夢悠悠。相對江湖兩白頭。世事如今君莫問。雨餘天際有雲浮。</text>
<title>偶吟 甲寅</title>,<text>竆陰凝塞入山中。芳草佳華盡朔風。獨立歲寒無一物。但看寒嶺不移松。</text>
<title>無題</title>,<text>數家紅葉落滿庭。綠竹黃花帶晩晴。日夕蕭條人不見。隔江漁笛歲寒情。</text>
<title>寄桐溪海島謫行 二首</title>,<text>滄溟萬里渺無津。一葉孤舟載逐臣。寄語波神須善護。綱常全付此翁身。有瞳厭見不如矇。有耳苦聞只欲聾。南望海天心更隕。風波何事棄孤忠。</text>
<title>和故人韻</title>,<text>一帶長江萬疊山。客遊非是又偸閒。秋天漠漠斜陽盡。三角遙瞻舊日顔。</text>
<title>柳澤持酒來迎</title>,<text>三四人同披草坐。村醪酌處雨霏微。此行非是虛來往。割取蓼灘秋色歸。</text>
<title>鄭別座丙辰八月念三來訪。留六日將歸。送于李君草亭。醉中口占。</title>,<text>渺渺長程與水流。人來人去幾時休。浮雲靉靆秋陰重。挽得歸鞭問再遊。</text>
<title>偶吟 在兎山時</title>,<text>萬里誰尋病客捿。雲連芳草海天低。微禽也似曾相識。飛過樓前啼又啼。</text>
<title>沐西溪</title>,<text>當午西溪步。除衣綠水投。銀波一百丈。塵骨十千愁。滌盡歸滄海。身輕泛上流。盤銘新有戒。夙願始今酬。</text>
<title>坐溪上盤石</title>,<text>唾出澄江面。人遊空地頭。杯開千丈石。醉遣萬端愁。朋達論成趣。吟高意轉優。誰知今日樂。勝上廣寒樓。</text>
<title>到先人卜地有感</title>,<text>先考名聲赫。終年厭世塵。歸尋會稽趣。卜此剡溪濱。流水知何處。年華已十春。煙霞今日在。還自淚沾巾。</text>
<title>月夜吟</title>,<text>數日吟詩不。江山爲我愁。玉成天影碧。冰冷月光瘦。萬里涵虛夜。淸空一鴈秋。坐來懷抱濶。怳惚在丹丘。</text>
<title>挽堂叔守吾堂</title>,<text>玉樹霜風急。蒼天遠莫知。淸溪寒石質。古椀白冰姿。眞實由天性。沉潛匪外爲。斯人今遠去。此別再難期。又山齋操几日。虛室展書秋。明月來無盡。光風散不收。吟成千古趣。說罷萬端愁。已矣今難繼。凄然空涕流。</text>
<title>薛川道中</title>,<text>秋雲留不去。陰雨未全晴。夜宿看星斗。晨行問堠亭。荒田虫有語。山逕鳥無聲。晩飯平林外。孤村煙已生。又未霽前朝雨。猶祈後日晴。雲低峯出䯻。溪急壑生聲。歷歷東南界。悠悠雲水程。良朋偕轡去。不必太瘦生。</text>
<title>次黃彥明題金將軍庾信墓</title>,<text>壯烈訏謀裏。威稜指顧中。三韓能再造。千載有餘功。古國風塵老。空山草木同。精神猶髣髴。霜日半天紅。</text>
<title>與柳花嵓，金汝吉會話池亭。翌日寄呈求和。</title>,<text>良友相逢日。淸樽共酌時。煙花迷節序。風月滿襟期。鱗雪升盤見。薇香送箸知。醉來君已去。醒後更相思。</text>
<title>奉呈花嵓</title>,<text>吾愛柳夫子。淸踈與我同。風塵磨一劒。湖海趁孤鴻。齟齬求名晩。沉冥得意通。春來多種秫。歲暮獨看松。</text>
<title>用岳武穆韻。奉呈松庵金先生 沔 討賊。</title>,<text>隻手扶天紀。長戈奮海陬。氣凌河嶽壯。忠動鬼神幽。聖主方嘗膽。群臣正碎頭。何時恢復畢。白日返楊州。</text>
<title>與文順甫遊烏石溪石書贈一絶</title>,<text>千里相期地。干戈此日逢。池隍流血肉。城闕半蒿蓬。探勝非寬眼。斟杯爲豁胷。西山留白日。却望淚盈瞳。</text>
<title>酬金進士景進見寄</title>,<text>宇宙皆吾分。雲山非我家。風塵義可許。今古勢相遮。浩浩川原隔。凄凄霜雪加。佳人歸日晩。飮泣望天涯。</text>
<title>次趙君悲志士韻</title>,<text>海鶴往來倦。溪雲舒卷遲。泥途四縶驥。蓬室六藏龜。命負屠龍手。功成作聖基。當年雖不做。猶可後人師。</text>
<title>元朝有感。示座中諸君。</title>,<text>昨日靑羊盡。今朝又丙申。流光隨水去。壯志逐年新。白首猶童習。靑衫愧世塵。西疇將有事。可矣及三春。</text>
<title>贈別姜渭明 景靜</title>,<text>己卯傾君蓋。於今二十春。浮沉皆有數。離合共傷神。客舘梅經雪。殘燈影伴身。不緣嘉客過。何以慰愁人。</text>
<title>因姜君之過。寄安陰倅郭養靜。䞭號存齋</title>,<text>君過安陰縣。應尋太守居。風塵三載別。珍重一封書。殘縣吾多病。明時子亦疎。憑傳一語問。何日定歸歟。又海月圓還缺。山雲卷又舒。往來都不管。消息摠歸虛。雪逕梅兼竹。朱門肉更魚。口心難並養。歸去復吾初。</text>
<title>智谷寺呼韻</title>,<text>客愁不可遣。秋夜一何悠。雲捲天容靜。風凉海氣收。懷人阻漢水。多難歎神州。耿耿我之思。粮裘非所求。</text>
<title>次李汝實韻。別李使君。</title>,<text>人事有來往。江聲無古今。憑誰更開抱。從此獨沾襟。樓宴分宵永。船遊竟月沈。悠悠前日事。脈脈此時心。</text>
<title>涵虛亭遺址有感</title>,<text>此閣何年火。頹垣菊自香。朝霞生水面。落葉下巖樑。臺壓頭流色。溪涵獨女光。坐來多感慨。人世幾興亡。</text>
<title>登望翠臺</title>,<text>山深雲入帽。逕狹露沾鞋。嚥液擎丹果。攀危度石梯。波紋搖日出。嶽色亘天齊。晩入龍游洞。楓林幽鳥啼。</text>
<title>龍游洞</title>,<text>古有龍游跡。人傳智異門。千尋穿壑竇。萬狀幻巖根。闔闢乾坤判。升沉日月分。見聞今始了。眞假定誰論。</text>
<title>送高員外用厚赴京</title>,<text>風義欽先契。聲光屬遠瞻。感君辭已款。慚我贈還廉。海月生晴瑞。遼雲掩晩纖。男兒當遠路。叱馭愼無淹。</text>
<title>挽朴參判夫人</title>,<text>儉約承君子。蘋蘩禮不差。榮光五鼎享。流慶二蘭芽。尊是夫人號。淸非宰相家。門庭徵實德。引美匪爲華。</text>
<title>次舟中韻</title>,<text>舟放滄江濶。輕風十里來。晴陰長短柳。豪興淺深杯。春盡猶堪惜。鷗親不必猜。勝遊殊未洽。須趁夜深迴。</text>
<title>謝李汝賚來訪</title>,<text>閒居常夢見。別席問重來。浩蕩三春夕。風流一百杯。煙花俱有意。鷗鷺自無猜。未便辭歸遽。離腸已九迴。</text>
<title>送李茂伯 潤雨 赴鏡城任所 號石潭</title>,<text>昭代無遺物。邊城送遠人。官銜盈半刺。家食僅三旬。茂伯爲輸城察訪。罷歸星州故鄕。纔二十餘日。又爲鏡城判官。 雪虐磨雲夕。冰堅鐵嶺晨。玆行無用悔。吾道未應淪。余於癸丑六月。以正言避嫌。爲時論所排。八月除鏡城。將行有重病。卧席月餘。遞差李君。代余除授。余遂爲別章。</text>
<title>送鄭克承之京。醉中口呼。</title>,<text>京洛多門戶。君行更歲寒。踏地難著足。開口強爲顔。峭雪當脩路。頹陽正晩山。斟杯辭未就。兀兀更相看。</text>
<title>更步前韻</title>,<text>慘裂時人意。嚴霜未道寒。虫魚安足數。儕輩恐無顔。鳥雀歸荒塢。煙霞鎖故山。慇懃五言贈。要作洛中看。</text>
<title>次人韻書懷</title>,<text>未報三年愛。終爲一罪人。他生難遂願。此夜獨傷神。阡樹經風動。灘音喚歲新。慈烏更何事。窻外苦啼頻。</text>
<title>留別鄭秀甫昆季 赴謫時</title>,<text>手有相分日。情無可別時。君行皆有樂。我去未爲期。梅岸香初動。春江舟自移。男兒毋用老。百杯莫留辭。</text>
<title>更步前韻。贈洪楫夫示情。</title>,<text>中途計程夕。情友滿堂時。斜日明丹悃。江雲問後期。浮生知有命。壯志未應移。欲話吹葱事。杯深已沒辭。</text>
<title>次崔平山韻。奉金參軍。</title>,<text>參商千里外。面目十年來。雅調尋瑤瑟。淸姿憶雪梅。寧知湖海路。復擧死生杯。愼却三緘口。今宵也自開。</text>
<title>登南山</title>,<text>絶頂身如翰。遐瞻意益綿。乾坤纔一片。今古自千年。三角長天外。孤雲落照邊。閒愁無用著。且可此便旋。</text>
<title>呈無何有主人 李庭英。楊州人。</title>,<text>自進良非進。求爲在不爲。方知君子靜。能得古人師。江海風霜重。乾坤歲月移。披書洗心處。默會絶吾伊。</text>
<title>淨水寺吟 壬午</title>,<text>男子微身任覺民。如何十八尙凡人。吟邊天地都無管。筆後風雲謾有神。北極欲爲將奮羽。南冥豈作竟沉鱗。閒吟獨立年將晩。綠意紅情又是春。</text>
<title>登楡山</title>,<text>踄盡千層萬層峯。登臨眼界八方通。東南海水溝渠似。西北神山土塊同。已覺浮空天下小。却欣飛步羽仙逢。從今認得圓融趣。氣吐胷中浩不竆。</text>
<title>校齋偶吟。贈李朴兩君求和。</title>,<text>西窻間掛竹林頭。穿望孤峯爽氣收。密葉雨聲微碎碎。小塘雲影蕩悠悠。松滋碧色簷前擁。荷送淸香盞上留。朋友兩三資講習。齋居竟日少閒愁。</text>
<title>次照上人韻。因以贈別。</title>,<text>久閟䧺談唇欲腐。相逢剩得一塲閒。山陰學士淸霜舌。方丈禪僧白雪顔。直說心周天地內。休言道在有無間。纔論懷處行難挽。濃樹溪頭送爾還。</text>
<title>在淨水庵。書贈朴君秀。</title>,<text>空山中夜警吾心。賢聖微言次第尋。千古孔顔眞志趣。百年周邵好胷襟。月生寒水天來襯。霜透淸牀夢未侵。要識此中無盡意。圖書玩罷抱瑤琴。</text>
<title>登孤山</title>,<text>聳出雲間一點峯。千年黛色老蒼松。山頭近引孤輪月。天際遙回一陣風。短岸長橋觀望裏。輕煙碧草笑談中。從前此景吟猶未。今日登臨興不竆。</text>
<title>次韻</title>,<text>蓬瀛誰道海中浮。此地風光足上遊。潮去斷岸生晩篴。風恬遠浦有歸舟。平生夢想懷曾鬱。此日登臨意轉悠。留待酒醺天有月。不須孤棹問滄洲。</text>
<title>次許丈韻</title>,<text>簞食千年有此翁。孤吟半世坐詩竆。春山花色高低裏。秋水煙光濃淡中。幾許扁舟叉錦鬣。有時斜日撫孤松。薔薇花露今宵重。手摘香珠啓竹筒。</text>
<title>次贊畫使袁黃韻</title>,<text>撑眉居士出三韓。襟暎淸冰皓月寒。王伯機關曾掩卷。虎龍旗纛獨憑欄。見聞才溢儒家小。談笑威行虜氣殘。只恐玄虛非實地。眞源更向六經看。附元韻蕭蕭征馬出三韓。門掩疎桐五月寒。我僕旣痡姑進酒。君恩未報獨憑欄。靑山不逐流年去。玄思空隨短鬢殘。爲問黃粱曾熟否。如今不作夢中看。</text>
<title>又次其韻。仰呈元師。</title>,<text>天兵壓卵下辰韓。醜虜驚惶肝膽寒。士卒未窺金海堞。將軍高倚廣寒欄。皇恩未較東溟淺。軍勢危看曉露殘。恢復只憑中國力。諸公於此忍相看。</text>
<title>錦江樓。次金景進韻。</title>,<text>秋半鄕關夢幾回。竹園無主長莓苔。此行應似籠禽苦。閒笑時憑好友開。千里暮雲偕遠望。景進慈親。亦在南州。 一樽斜日倒幽懷。欲題佳句江山勝。行色悤悤已見催。</text>
<title>贈都一源 敬孝號病隱</title>,<text>羅村 在咸陽。一源先大夫所居。 德里 在山陰。余先親所居。 事茫然。伯仲之情 先世情分如此 子已詮。此日須敎如昔日。勿忘前好 百年那得更三年。自道情事 草經春雨新顔潤。自勉 松帶霜濤晩色全。勉一源 多小此中相勉意。君來我去莫遷延。欲得源源相見先親爲外孫於都門。與一源先大夫往來如一家。故余與一源亦有兄弟之義。時余新經先妣三年。一源亦以病閉門。握手相視。情不能勝。遂書此以相勉焉。萬曆甲辰二月晦。吳長書于明農亭。</text>
<title>智谷寺。和朴君秀韻。</title>,<text>渺渺平湖空有船。懷人不見意茫然。豈是煩痾偏戲事。定應霪雨阻揮鞭。數聲啼鳥遷深磵。千樹幽花帶晩煙。堪笑朴君情自苦。日斜空復展新筵。</text>
<title>智谷寺。次鄭克承。</title>,<text>長恨愁懷不自寬。浪遊淸謔未全慳。丈人時復拖桃竹。童子還令咳碧瀾。一岸江聲秋氣早。半邊山色暮雲閒。高舂睡起思千里。身在樓頭日未竿。</text>
<title>呼韻</title>,<text>一葉飄來天地秋。年光如水去悠悠。寒蛩閙夜聲偏恣。新月遮雲影半收。誰信上書開漢主。未堪投刺謁荊州。筭來三十年前事。歲晏山中何所求。</text>
<title>養老宴。奉呈主倅求和。</title>,<text>圃老軒騰事獨傳。使君千載更鳴絃。欲將仁術扶衰世。便許高年展勝筵。壽域江山長日月。醉鄕笙管舞神仙。要知後代看前事。從此恒留太守賢。右賀養老盛事十年零落舊鄕閭。誰料皤皤尙有餘。短帽破衫多亂後。揷花扶杖太平初。春回綺席秋無力。酒住韶顔老已除。太史夜來驚報事。分明壽曜入鶉墟。右喜鄕多老人八袠無緣御板軒。坐驚光彩動荒村。仙醪潤肺疑丹藥。鳩杖扶身勝弱孫。盛宴縱違鄕老會。歡心均荷使君恩。公庭不可陳私謝。大德難將小惠論。右謝使送酒杖</text>
<title>謝克承來訪智谷寺。用金宗偉呼韻。</title>,<text>千里東溟水未淸。一年京國鴈稀聲。月孤寒榻吟偏苦。霜入秋帷夢幾成。此日幸蒙尋古寺。明朝叵耐計長程。爲君聊贈千金劒。割却塵愁與世情。</text>
<title>六月廿三。沈豐德訪余江舍。有題次韻。</title>,<text>江居何事不寬幽。爲世於吾未有求。穩在引風當暑裕。懶宜邀睡掩門收。乾坤數月連陰雨。時序三庚已素秋。珍重客來無以餉。可將雲水侑淸遊。</text>
<title>和寄登樓有懷 二首</title>,<text>欄干新壓碧江幽。空外塵埃分莫求。隔竹淡煙霏欲散。浥蓮疎雨細初收。窻華繚白三更晝。水氣生凉六月秋。堪笑夏畦流汗者。不知人世有樓遊。說著仙區事便幽。樓居聊向此中求。扶桑海氣來窻漾。方丈山光入檻收。羽客定應今一夕。道經須莫昔千秋。淸都更有榶花否。添入諸家譜勝遊。</text>
<title>梅逕香寒蜂未知</title>,<text>瀟灑西湖外。蒼茫歲暮時。英英瓊萬樹。皎皎玉千枝。雪裏開春國。花中立將旗。霜凝疎蘂冷。風拂素香吹。凜冽穿林麓。飄搖繞水湄。縈橋彌淡泊。越逕轉淸奇。馨德雖如此。寒心奈莫窺。東君元未識。細物固難知。課蜜無粘萼。媒香絶抱髭。何傷春物棄。方見歲寒姿。杳杳雲山畔。悠悠湖海涯。淸冰空自保。皓月秖相隨。沈玩多幽感。長吟結晩思。由來和鼎實。世上摠相遺。</text>
<title>辛丑五月。與鄭弘緖克承，朴文楧君秀，金延祖孝錫。同栖智谷寺數月。次克承三十二韻。奉示同栖諸友。因道山中景致節序遊覽戲謔懷抱時事。以爲後日披覽相思之資。</title>,<text>簪盍山如古。蓂飄月已盈。披雲聊寓目。掃石更題名。橋斷門前壑。扉關竹外荊。天紳拖色淨。巖泐細聲生。炎午風多信。黃昏月有情。煙霞皆舊伴。龍象卽同庚。秋氣先梧響。年光入夢淸。苔階鳴促織。綵葉寂啼鸎。歎逝搔班鬢。懷人望玉京。許多天下士。幾箇此時英。松翠低深澗。駑鞭就遠程。天時那更問。人事蓋難平。賴有匡山友。羞爲稷下盟。負蚷君似孟。得雋我慚丁。鄭重呼詩弟 克承。金蘭託社兄 孝錫。風飜瓠葉嫰。新羅風俗。指瓠爲朴。 斧斫桂花傾 吳剛事。揮麈聆談屑。披緗倦舌耕。蔭松爲暑蓋。烹茗當秋觥。壘壓騷壇將 呼韻。風靡筆陣兵 寫字。䧺篇驚灝灝。零響歎硜硜。杜律新功澁。蘇詩老眼明。韻開眞得字 貼韻戲。棋失請行成。放浪形骸外。消磨鄙吝萌。山中人四美。海外鳥雙鳴。樹色嵐生頂。荷香雨滿莖。雲橫千頃浪。霜碧萬干旌。境與時俱會。愁將事更迎。長陵無草木。倭亂燒掘陵寢。 戰骨積崢嶸。含垢恩光厚。通信使 張弧殺氣橫。無緣愚計獻。不耐壯心驚。長嘯虹成焰。悲吟唾作瓊。那沽千日酒。大酌破愁城。</text>
<title>謝鄭克承歷訪</title>,<text>居非百里遠。別度一年寒。暗暗朝還暮。悠悠悲復懽。鴈呈淸語響。月作舊顔看。短景撚髭送。長宵剪燭殘。命車今所罕。縮地古應難。門剝驚人至。懷開喜語團。新容嘉有做。諸况問皆安。肝膽傾相照。峨洋聽更嘆。泉頭看淨水。石下嗅芳蘭。酒酌靑春色。魚騰碧海竿。吟哦當夜永。天地入杯寬。雪壓松栖鶴。風梢竹舞鸞。惜分留井轄。題句覔新紈。明別却回顧。依俙夢一般。</text>
<title>見松寄興 庚辰</title>,<text>孤松路傍立。無人識其節。自是高山好。如何在城郭。霜風吹不已。斤斧加不絶。孤孤數榦餘。凜凜志不折。</text>
<title>秋懷</title>,<text>蒼蒼原上樹。鬱鬱庭前草。含光媚陽春。濃活方猗好。西天送凉飊。默默成摧老。無端氣先感。使我心情惱。奇功坐延遷。日月苦不早。空堂盡日悲。非爲爾枯槁。又皇天分四時。獨秋可悲傷。山空葉蕭蕭。水落天蒼蒼。萬物盡索漠。吾懷安得忘。云誰招我友。酌我靑春香。又竟日岸巾坐。無語對書冊。門關蛛引絲。院深客無迹。寒蟬鳴羃羃。冷鷰飛隻隻。戛然有孤懷。蔚結神不釋。遠思故人懷。千載若先獲。俯見塵世情。區區何狹窄。吾才竟何爲。歲暮空自惜。又昔我有遠志。規模定恢弘。文看楊馬䧺。學擬程朱興。冥搜千萬象。宇宙思憑凌。精竆聖賢心。夙夜乘淵冰。奇謀未能成。時歲疾相承。西風冷瀟瀟。一氣將冥凝。群芳委消歇。虫鼠鳴相矜。云何使我歎。半夜霜欄憑。又伯牙奏流水。鍾期能聽之。相如賦凌雲。得意薦不疑。遭逢理宜難。昔人已深悲。况今千載下。晦昧道益衰。群沙渾明珠。衆草凌芳芝。咄咄此長歎。秋懷增我思。又鴻鴈飛于天。鳥雀翔于巢。寒風號于晝。蟋蟀鳴于宵。寂然觀物化。我懷自難撩。大運旣周旋。庶類宜先搖。龍虎亦難逃。爾曹如蓬飄。焉能擧大手。天地陶同胞。又今宵抱短琴。久久坐高堂。雲消天吐月。煙捲園生霜。初爲白雲曲。悲音振淸商。再鼓猗蘭操。壯羽鳴金鎗。欲喚友生聽。萬里山川長。欲喚古人聽。九原魂茫茫。靑燈暎半壁。古史滿寒牀。遲遲不成拍。亹亹空悲傷。</text>
<title>挽河覺齋</title>,<text>哀哉吾夫子。沒世不可忘。溫良自所性。懇惻由肺腸。嘉言劇嗜炙。凶德愈排湯。淸修味淡泊。獨趍名利場。隱居行其義。闇然而日章。我閱世間人。云誰夫子方。右德義哀哉吾夫子。生也何其晩。猗猗蘭出谷。鬱鬱松在澗。凄風又頓撼。衆卉俱蕭散。大運自爾然。達者宜莫歎。胡爲獨枯槁。到死猶款款。刳肝數百字。千載人必恨。右遭遇丹漆不同宮。芝蘭不殊壠。氣臭之所同。未際心先動。哀哉吾夫子。愛我殊珍重。引我道義門。德音貽種種。心腸近變化。手足長奮勇。白骨未成灰。洋洋隱震悚。右情義凄凄日欲暝。瞹瞹雲未晴。徐徐山下車。翩翩原上旌。哀哉吾夫子。此日之佳城。天涯阻臨穴。血淚徒盈睛。暫修一紙辭。以寓千古情。幽明魂夢在。白首長相迎。右送別</text>
<title>夏夜讀書</title>,<text>夏夜何苦短。食頃已晨雞。寥寥舒縹秩。肅肅坐心齊。豈不懷假寐。念我前途遠。慇懃明月至。慰我心繾綣。</text>
<title>捨身巖</title>,<text>屹然千萬丈。有名自今古。誰將萬金軀。投此賚豺虎。我來訪其人。泯然莫聞覩。寒松老無皮。鳥雀飛亦絶。攀緣試一俯。眩恍魄已奪。安得巨靈手。劈破千古惑。</text>
<title>晨望卧龍山有感。書此以示同栖。</title>,<text>淸晨啓窻櫳。望彼卧龍山。溟海似盤盂。日輪如玉環。蜿蜒在其間。牙角何奇奇。千載莫飛騰。神靈難可知。惟玆七年枯。沛澤不自天。風䨓苟相遇。變化誰能先。</text>
<title>呈韓仲容</title>,<text>喫飯不從肚。雖多身則飢。求遠不由近。雖勞功則虧。嗟哉吾仲容。獨能知所之。手記日所行。一卷字如絲。卑謙近實用。夸比無奇辭。隆寒襯狐腋。盛熱加纖絺。要余視顚末。謂是同所治。披看未竟紙。愧恧流汗隨。窺豹十餘年。未得一班姿。舂粮千里道。尙此行遲遲。精粗固難辨。頌禱惟所宜。尾閭苟不禁。滄海或難支。寸金苟不戒。參天終必萎。栽培固急急。防塞尤時時。勉旃此一言。聽瑩君莫疑。</text>
<title>栗寺贈鄭謇謇之留別</title>,<text>杞梓大合抱。始可斥斲之。纖縞白如雪。始可繪畫爲。苟無忠信質。文章安所施。君心自純厚。君禀自平夷。杞梓與纖縞。其美則在玆。斥斲及畫繪。急急君勿辭。愛君將別君。持此爲贈詩。</text>
<title>贈文順甫佐幕金松庵</title>,<text>飄飄原上葉。索索城中木。借問行役人。于何定歸宿。腥風暗海岱。白骨生溝瀆。天地相戰殺。羲和失車軸。栖栖巖下客。俯仰獨悲哭。又吾友文順甫。一身都是膽。謙先衆人屈。勇出百夫敢。手杖三尺劒。擬救䧺藩陷。成敗非計較。死生寧頓憾。昭昭此一心。皎如秋日鑒。歲暮霜雪交。乾坤更愁慘。朱光鎖竆泉。蛟龍下幽坎。懷君念時節。使我增感感。又今晨登北嶺。遙望天東角。區域似魚鱗。州城尙碁錯。千里近一尺。萬物不盈握。精神妄流動。氣象奈悽索。搖搖竟不放。空在腹。仰慙天日白。俯羡霜鴻翮。又淫霖注八荒。密雲經掩襲。嚴霜下百草。白露先滴瀝。氣候固有漸。幾先安可忽。層冰緣水積。大阜從塵集。悠悠我心憂。獨語不敢說。牽盧嗾狡兔。畢竟或反嚙。龍蛇將起陸。生民會魚肉。巨海渺無涯。蒼天曷有極。</text>
<title>無題</title>,<text>偶然到高亭。露脚憇寂寞。上有千丈巖。樹木蔭落日。下有一帶水。潺湲流不歇。平沙十里闊。碧天見南北。中有一老翁。垂釣坐盤石。徘徊相與語。閒逸意自適。</text>
<title>偶題</title>,<text>水合雙亭外。山回錦繡域。我思古聖人。吟詩愁不抑。羲農沒已遠。世道嗟已跖。遺言在簡編。讀罷淚沾臆。</text>
<title>秋夜</title>,<text>九月天氣凉。倐忽歲已晏。江頭蘆雪飄。雲外一行鴈。霜來菊方香。木落寒鴉散。凉風起日夕。淡月來又晩。遲遲獨倚欞。淸影天地滿。田翁偶而來。農談相與伴。徘徊生夜凉。子𨾚啼江畔。</text>
<title>遊獐項洞</title>,<text>時維八月之十八。友人攜手隨鸞鳳。溪漱谷隘石峭矗。兩足摩針如墮凍。中間始得大漭混。方壺天地陶甌瓮。山回水周襟袍闊。萬疊靑山橫遠控。松蒼楓紫眩眼怳。錦繡仙障身疑夢。顚童訝恐火食人。屛迹深巖煙霧霿。穿林披竹得盤石。碧空半架馮夷棟。周溪環坐酌靑春。一觴泛泛玻瓈送。當流曲鐵納水底。王梭曳上金綸弄。山陰漸染暮色紫。樹雲丹丹溪石閧。嗟哉吾黨今日遊。如何誤入蓬萊洞。</text>
<title>菖蒲歌</title>,<text>山陰道士性奇特。廣愛異物搜華嵩。千層崖罅澗水生。有草盤屈苔封叢。杖飛身聳拔老根。鬼神呵叱不得終。攜來下界衆人驚。奉示南郭厖身翁。云是昌陽草中仙。此物靈異不可竆。銀盆安節佇玄水。會稽白石充崇崇。春迴一氣蘇萬物。風柔雨解薰蒼穹。微微白芽出水面。波搖石動氣冲融。在傍諸草不敢高。凜凜孤秀凌靑空。火至赤日肆炎虐。草木焦燒宇宙紅。挺然爽氣襲賓堂。有似冰雪盈金銅。煙生幽洞葉半垂。雨濕靑天露微濃。西皇嚴殺腓群卉。掃地蘭蕙鳴梧桐。憑淸御肅擅瀟洒。視凌松柏耻與同。寒通九天銀漢霜。氣出碧海瀛洲風。玄冥用事鎖元陽。天冰地沍陰隆隆。排寒森列小不撓。笑殺衆物無全功。四序相代物變易。此草獨能抗天公。有時寒月來相尋。影擺綠蔕光玲瓏。三株樹出海氣空。金莖掌寒雲朦朧。奇奇高意太古餘。卓卓貞姿霜雪中。夭夭自在淡無欲。耿耿有情言難通。前人有傳明詔我。服餌可得昇仙宮。玉笥高峯梅子眞。充腸兩翮飛海東。九疑絶頂垂耳翁。果腹一手騰長虹。我將持此問眞訣。驂虬駕鶴入崆峒。血肉纏身天不許。奈此塵念紛相訌。編詞聊欲寫奇趣。戛戛終日不得工。</text>
<title>梅</title>,<text>一樹在窻前。春寒不能開。三月始吐華。衆木不相猜。冰成姑射骨。雪點西施腮。南園忽變顔。瓊玉暎千堆。昭昭日色照恍蕩。皓皓月光來徘徊。惜余無酒無友生。對此竟日懷難裁。風掀雨擺不得留。一春香信顚蒼苔。籬邊亦有桃李花。穠艶相矜不可媒。</text>
<title>鹿島</title>,<text>鹿島城中里閭空。鹿島城外風顚覆。山川索漠物色愁。指點事迹空慘目。聖朝廿年久太平。偃旗彌戈寧海瀆。蠻雛噭徒敢跳梁。百萬兵騎連艦舳。將軍半夜駕樓船。士卒忘生共相勠。身爲國臣爲國氓。一死輕輕如草木。蒼黃負甲擬角力。鐵翦交飛勢忽蹙。回看四隅絶援兵。大將旌旗已在陸。兵摧力竭無可奈。海闊天高遭殺戮。鹿島軍士只數百。數百盡塡東海谷。爺孃妻子塞道路。哭向天涯陳饘粥。猶望生還待孤舟。一身不來魂獨哭。天昏地黑不忍去。奠醑燃香海上宿。我來細聞敗軍由。便怨首將到心腹。平時略不撫疲癃。割剝肌膚似魚肉。况當我軍被圍時。若使出戰可追逐。胡爲捲兵來海上。咫尺忍看兵我族。皇天在上呼不聞。白日何曾照我屋。聞來五內如剪割。揮涕徘徊溟海澳。驚波山起殺氣高。一髮孤嶼餘翠竹。爲歌此詩弔群冤。梟首將軍魂必恧。</text>
<title>月生滄海圖。和李靑蓮後白韻。</title>,<text>瀛洲仙子凌浩瀚。手弄新月滄溟東。飛來却掃水鮫綃。造化入筆驅長風。須臾霽色生一幅。泂澈淸光搖半空。虞淵落日餞薄輝。天黝地黑愁濛濛。圓圓有物湧滄海。睒點倐霍翻沖瀜。山河容色半依俙。漠雲關樹微朦朧。玄黃初判氣尙磨。象儀欲分方泰鴻。輕淸重濁形未形。文理脈絡通未通。俄然一角半粘天。宇宙四方明靑銅。凉風掠淨九衢塵。白露滌破天腰虹。琉璃上下碧汩滑。冰光凝淨寒朣曨。水精盤掛珊瑚鉤。白蓮花出龍王宮。崑崙巖壑瑩圭窾。蓬萊殿閣昭窻櫳。仙娥糚出笑盈盈。桂花影落香濃濃。風掀氣鼓忽踴躍。滉瀁萬斛舂穹窿。銀河水接六鰲頭。廣寒宮落溟波中。靑鯨出天半鼓磨。金蟾浴水光玲瓏。尤奇咫尺開杳冥。側島欹嶼攢巃嵸。婆娑白痕間靑松。散射金彩穿丹楓。霜天爽肅海氣涵。髣髴枝葉垂叢叢。森羅萬像曲無餘。鬼神却愧無全功。當年留置白玉京。訶護囑付無何翁。金鸞殿上老學士。風雨掃處驅神童。偸來八月采石江。擧杯幾許誇豪䧺。翻身捉影誤百年。謾將眞畫輸天公。靑蓮居士後謫仙。炯炯鶴髮雙綠瞳。披看呵口吐珠璣。點檢毫髮皆牢籠。流傳要我繼洪聲。欲使蕩驚群盲聾。雲窻終日坐撫摩。邈然天海心神融。千奇萬怪催我和。染翰俯書笑盧仝。</text>
<title>遊智谷寺</title>,<text>時維十一月初吉。披竹穿林來古寺。黃昏布席坐空堂。澗古松盤煙暗水。山僧來拜拿兩手。玉飯藜蔬甘作旨。蒼苔滿庭白雲掃。月色冏冏瑠璃地。夜深又上佛迦堂。玉燈攀踏千層齒。碧圖丹室窈怳惚。金銀眩宇空中峙。開門塑像儼空卓。玉磬香窕聲生觜。天明歸去出沙門。鼓聲隨人委洞裏。回看禪刹杳已違。杉戶松欞空碧紫。</text>
<title>題淨水寺</title>,<text>戊子仲冬嘗一來。今再經過已三年。蒼崖丹壑尙無恙。白雪靑松眞宛然。菖蒲石槽冷冷瀉巖溜。鍾磬空堂冏冏生白月。明朝藜杖又度千萬峯。回首此日如昔日。</text>
<title>九月九日。與友飮酒溪堂。</title>,<text>攜手與君來。呼酒與君樂。百年三萬六千日。一歲光陰空倐忽。况今時方九月九。水落山空良可悅。浩浩明月入淸空。萬里江山浮白玉。時見白煙閒出嶽。攜手歌浩浩。天地入高窄。觀君今夕醉如泥。莫使優遊費歲月。君不見淸渭東流不能復。</text>
<title>有感</title>,<text>獨步雙亭落木秋。蘆花如雪滿汀洲。江山超忽成今古。松柏脩疎歲又遒。賢愚貴賤同是盡。明月淸風但空留。山城日暮行人少。獨抱遺經問何由。</text>
<title>朴君秀來訪山中書贈</title>,<text>亂離數月別。頭流一夕靑生眼。悠悠說盡世間事。風塵歲已晏。龍蛇起陸鯨螘相與角。東溟萬里氛霧何時斷。三光晦冥天地昏。六飛又海岸。腰間三尺劒光寒。徒能牛斗貫。古來具眼希。沉埋安足歎。何時發出露鐔鋏。上决浮雲下掃妖氛。八千世界光燦爛。坐令長蛇封豕盡刌脯。區區蚊蝱蟣虱不足剗。周道如砥石。山河宇宙之平坦。却騎玄鶴帶紫霓。瀛洲歲月共酌流霞酒無筭。</text>
<title>夏秋亭。次盧敏甫韻。</title>,<text>送君夏秋亭。亭下游魚在。游魚更何意。只自游成隊。作吏來山縣。看魚眞可愧。愧而不知止。何時能自改。玉溪春水碧於藍。明年與君把釣期相對。</text>
<title>送姜克修</title>,<text>不見盧志夫。見君如元賓。空齋數日縶征驢。酌得靑春兼討文。我來山縣已冬秋。簿領纏縛如囚人。君爲閒散可往矣。志夫亦是無事身。君歸以此語志夫。遊屐可以尋勾漏。志夫軒下有梅花。邇來爲問開花否。</text>
<title>題淵明歸去來圖</title>,<text>一幅圖中千載人。故人令我盥手開。開來不須問姓名。借問淵明何日迴。田園歸興繞殘秋。老腰不可官道隈。孤舟掉出宦海波。晩風颺落征衫埃。夜色凝霜光欲曙。村蹊受葉黃作堆。衡茅隱暎掩疎柳。醉石依微封綠苔。慣面童僕笑相迎。牽衣稺子來斟杯。蒼松偃蹇寒欲老。黃菊蕭疎霜未摧。半掩蓬蓽幾時開。熟醉羲皇長日頹。晩峀孤雲靜杳冥。暮林歸鳥閒徘徊。森羅趣色滿一圖。却訝精神更胚胎。耳邊怳聽歸來辭。座上不覺高人陪。畫中淵明尙如此。當時面目何如哉。淸風千古更無人。對此茫然懷不裁。紛紛道上說休官。白首靑衫誠可哀。乃知畫工畫此有深意。爲勸今人歸去來。</text>
<title>送君秀還鄕 朴君秀文楧鄕友也。變亂相失五年。己亥春。朴友自星州訪余於鎭安縣。留敍十餘日還。遂以詩贈別。</title>,<text>自余別君今幾許。乙未丙申過丁戊。一日三秋尙云久。五年情思那須究。南州渺渺箭滿眼。一紙萬金無由副。帝錫歸來面似電。丁酉春。都元帥權慄發湖南戍軍。築山城晉州西面馬谷帝錫山。余承差領數邑之軍。往董其役。還路弔朴君秀廬所。 甑山風雨但一宿。丁酉八月。倭賊充斥湖南。余自茂朱到知禮縣。遇朴君慈堂之行。賊鋒逼邇。朴適訪鄕未還。勢甚難。余遂同挈。冐夜投星州甑山里。留一日朴亦尋至。翌日余聞湖南賊勢小减。遂別老母。先歸任所。甑山里卽外家村庄也。 此逢不似未逢時。別後凄凄懷轉疚。風塵晩契揔毛皮。憶君千里空搔首。去夜梅花樹滿開。影入半窻倒書右。余夢尙有美人來。擲我环珓得其繇。朝來門外有剝啄。聞聲已得吾君秀。握手驚喜未敢言。悲懽存問先故舊。干戈八年盡零落。故鄕消息言忍復。大瑕 金景謹而信號也。居丹城。倜儻有義氣。好善業文。爲賊所害。不屈死。 年前死於兵。妻孥孑孑無所就。盧子 盧士尙志夫也。居咸陽。勤幹有行義。遭母喪。避亂中一從禮文。啜粥過哀。遂死於益山。皆余深友也。 逾哀又不幸。他鄕權厝母子柩。天球夷玉盡入地。天意冥冥徒蓋覆。德門宗族二三十。如今只餘一二幼。余家在德村故云云。 君家百中雖一幸。亦困飢漂朝暮叩。朴君家皆保全 東荒殺氣苦未收。白骨嵯峨愁宇宙。酌酒痛飮強寬懷。不限酒量惟醉仆。野剝蔬芽水儵魚。山城薄物聊可侑。詩評按新恣壓倒。酒令徵前雜喧鬪。連延一旬不能別。此樂此事昏又晝。春風採蘭起幽興。白雲在望難摻袖。君歸故鄕余未歸。此後何時能邂逅。一行濡滯愧古人。顧戀非關腰下綬。慈母劬勞白髮新。此日平生正難又。會當投紱歸故坡。杜門冥潛守愚陋。洗心丹經尋妙訣。千古相傳明受授。子今識路志方銳。比我又復年最富。五車書籍儘貫閱。靈室要先殲鬼冦。余歸之日子能來。刮目倘得看松茂。</text>
<title>朗吟飛下祝融峯</title>,<text>宇宙間三十六名山。峻極誰與衡山岑。孔聖後一千五百年。獨有晦翁傳其心。斯人斯地兩相遇。天下之小同古今。飄然騰踔下危峯。高吟天半開胷襟。紫氣吐燄元氣會。泰山喬嶽宗儒林。先登于岸繼前武。無邊風月龍門琴。長途恨逢大行路。踽踽衰季誰知音。却將彌綸宇宙懷。於山寓高於水深。虹橋歌罷秋氣深。回望人間碧玉簪。長風萬里駕我先。三杯豪氣生長吟。怳若羽翮生兩腋。回日高標竆討尋。於仁於智樂有全。不是冷然難自禁。弛張於道固亦爾。分外盪滌除煩沉。足跛願效魯男子。庶將絶頂余登臨。</text>
<title>題漁父辭後</title>,<text>江潭日落郢路遠。蕙纕香斷行虛徐。漁翁只知漁者樂。未信楚國愁三閭。相逢一語勤屬話。絮音暫此山雨餘。孤臣本自不解飮。翁雖勸醉難回初。丁寧不獨老父言。亦有嬋媛申詈余。塵埃豈容浩浩義。此身可矣彭咸居。高辭纔就棹歌發。雲外䬃䬃飄霞裾。聞言當日恨不早。若未大夫知何如。淸湘千古恨不盡。舟無漁父江有魚。忠臣懷抱古猶今。臨風三復增唏噓。</text>
<title>春迴四章。寄茅溪文順甫。</title>,<text>鬱鬱春迴。遲遲寒梅。我有遠懷。不可以裁。春迴者。思友人也。時春也。故命名以春迴。鬱鬱春晏。遲遲梅綻。謂可以見。使我增戀。梅之飄飄。鳥之咷咷。之子之遠。而道之遙。道之悠悠。思君爲憂。勿亟勿遲。勖哉莫休。</text>
<title>寄鄭上舍舟臣</title>,<text>言念君子。宛在溪流。垂垂楊柳。泛泛鳧鷗。效陶靖節先生體。以起懷友之興也。有香斯盤。有濁斯壺。酌言相屬。聊以于于。瓊彼寒梅。濃此春光。時哉時哉。胡然我心傷。遲遲其行。緩緩其止。憂之樂之。聊以卒事。</text>
<title>心爲嚴師</title>,<text>有外求子。志于學未知要。徒馳逐師于先覺。嘐嘐古人。遵孔孟之遺跡。揖程朱之餘塵。師名無實。忽乎縱弛。師于今世。贏粮遠追。涉千山與萬水。行束脩於函丈。若七十子之服孔子。仰景行而想像。捨我徇彼。謇不可求益。雖趍隅而翼然。退而不得慄慄。師于方冊。先正格言。三墳五典。左右斯存。披而相對。凜乎起敬。若嚴師之在座。如親受乎面命。遺珠買櫝。亦無所得。凡此師師。棄本逐末。如網之無綱。若繩之無墨。頹乎其不起。放乎其難操。竟未及乎依歸。歲月倐以如毛。三十四十五十而無聞。悵竆途之孤陋。忽反顧而惕念。歎百年之易暮。詠范氏之嘉言。尋晦翁之遺旨。思有聞於至敎。乃就正於養心子。先生曰。嗟吾子過矣。天之生物。各自有法。性分所有。自無不足。伐柯不遠。理之實也。反身近取。學之的也。詩不云乎。有物有則。孟不言乎。求有餘師。苟子之切問近思。亦何求於外爲。吾爲子言。子其聽之。丹田之側。玉淵之湄。爰有嚴師。是曰天君。肇受命於上帝。禀中和之氤氳。備萬理之坱圠。具百行之本根。其爲體也甚虛。可以涵太極無極之淵源。其爲用也甚靈。可以酬千變萬化之鼓舞。左而準繩。右而䂓矩。能建人紀之標準。亦贊天地之化育。子其往事。無小怠忽。父母天地。所事同方。勿欲速成。勿至昏忘。勿左而見黜。勿拘而見誚。不顯亦臨。無斁亦保。終子身以聽命。永以爲摳衣之地也。蓋嘗論之。師于古雖曰尙矣。迹也不足以振起。師于今雖曰易矣。外也不足以警發。師于陳言。雖曰多矣。雜也不足以反約。惟此師道。盡善盡美。不遠伊邇。在腔子裏。亦其孔嚴。儼然在此。義莫與精。理莫與京。一毫不可損。一物不可幷。天壤之間。豈復有如是之嚴師乎。感老叟之善諭。隱余心以憤悱。忽歸來兮蓬廬。閉余關而靜居。皎余佩兮誠余身。整余冠兮斂余裾。羌潛慮而靜齊。果嚴師之在此。遵禮門而遠邁。喜宮牆之曳履。入敬戶而益傴。奄升堂而拜余。儼仰視乎方寸。凜神光之明虛。悚余身而肅然。倐容氣之專一。恔前願之始遂。事之如不及。師以善導。我以疑質。恒臨汝而有赫。常對越而無貳。信可以見而知之。蓋亦無隱乎爾也。其爲師也。道爲質理爲容。泂若寒月之照水。皓如白日之照空。視於無形。聽於無聲。明無不照。知無不精。隨吾所爲。晝夜朝夕。一動一靜。一語一默。曁于手足。惟口耳目。莫不管攝。使之檢束。獨枕之惡。師以擊之。屋漏之愧。師以慄之。衆座失言。師使顔赧也。稠中遺行。師使背汗也。惻隱之端。敎我仁之方也。羞惡之端。指我義之所也。卽席而辭遜。以禮約之也。卽物而是非。以智擴之也。發而激之。脫桎梏之道也。沮而怍之。亦不屑之敎也。其問答之間。則予欲無言。其授受之際。則引而不發。統百體而施令。遏其私而絶其欲。凜然一毫之難欺。聦明睿智。皆由此出。極變化陶鑄之神功。浩淵天義理之昭晣。孰知吾九竅之內。有自然神明之師。倘不遇養心之老子。幾不免一生之蚩蚩。是知師于外者名也。師于內者實也。名在人善。實在吾德。在人者彼此之或異。在我者天人之相合。而况師于外者。有形之師也。師于內者。無形之師也。有形之師者。或用力於見聞。無形之師者。必盡心於危微。惟吾一心。乃吾表率。不師而師尊。不嚴而嚴極。師因天錫。嚴由直出。師于心者。非徒師吾心而師其天。師其天者。蓋欲全其天而快吾心。言未旣。遂歎曰嗟嗟我師。道合陽陰。無極降眞。二五凝精。天縱之德。不可擬名。妙萬物而不竆。裁百變而皆平。忽瞻前而擬覩。如在後而難攀。師其嚴乎。十目所看。師其靈乎。如見肺肝。人誰無師。豈善誘之如此。人誰無師。豈可畏之若是。提撕警策。不容一物。啓我後人。以正罔缺。允我嚴師。天理之極。歎未旣。又警之曰貪尋陳跡徒繁雜。尙論前修或易差。寄語奔走求外者。早於方寸訪嚴師。</text>
<title>敬勝百邪</title>,<text>惟吾人之最靈。蓋知覺之囿形。情由觸而易動。物因隙而交刑。苟直內之無本。曷侵外之可敵。由積養之旣篤。致己私之能克。學惟始於不欺。功必終於無欲。覺是本之不欺。驗終始之有涵。志已立於坤二。勤亦至於乾三。束百體之昏放。聽一心之休命。潛對越而戰兢。嘗顧諟而涵泳。求夜氣之有養。驚晝爲之或戕。旣造次之無間。焉瞬息之有忘。始下學之勉而。竟天理之浩然。臨上帝之赫赫。靜止水之淵淵。鬼難測於未萌。天不違於旣先。寂未感而自靜。妙旣應而皆虛。惟物欲之來干。必因隙而紛如。足不踐於非禮。豈投閒之我邀。口不道兮不正。豈窺釁之我交。姦不留乎聦聽。亂不雜乎明視。妖何焉而自進。孼無由而有市。况求安之衣魔。與同嗜之味賊。雖勤伺之百端。慨難接於一息。彼由外之侮余。儘摧沮而逃披。豈制外之可能。信無釁之所致。此無心於折衝。彼不暇乎戢伏。雲盡消而開捲。日高張而昭白。灑一點之消融。極萬像之透徹。斯爲敬之極功。乃勝邪之有以。仰斯言之有訓。歎今古之一揆。堯欽若而舜一。禹祇承而不貳。湯日躋而莫差。文緝煕而不已。周有訓於作所。孔垂敎於修己。咸內操之無適。値外禦之有裕。豈訓謨之欺我。曾聖狂之同賦。惟勝之與不勝。在能敬與不敬。防意城之妄幾。闡靈臺之明淨。肅天君之作主。杜客氣之來乘。庶一簣之莫愧。冀百邪之能勝。</text>
<title>誠者天之道</title>,<text>惟天道之至大。可一言而盡。言旣眞實而無妄。亦於穆而常存。沕太極之冲融。含未形之兆孼。用不息而無貳。體虛靜而純一。體寓氣而至隱。用因物而始立。旣無始而無終。焉有本而有末。天以之而穹窿。地以之而磅礴。日舒曜於中天。月揚輝於半夜。彼蠢蠢之毛羽。曁葺葺之榮謝。莫不賴以生育。盡保合其一天。鳶自飛而戾天。魚自躍而在淵。任群情之得所。運萬化之自然。斯至誠之無爲。乃天道之流行。數胚胎於父母。我實嫡於弟兄。何不能乎繼善。致不肖之實多。彼聖人之無僞。固與天而同科。歎吾人之自欺。實氣禀之所累。故先師之至仁。惻然哀此同類。明天道與人道。垂後人之明典。盍做功於思誠。勤學問與思辨。常百倍其功用。指夕死而誓我。由致曲而漸進。庶有冀其變化。若壤蜩之脫蛻。如鳥雛之變鷇。忽本源之通透。喜皇天之如舊。彼悠久之大道。始爲吾之實用。天自我而始立。物由身而有統。觀天道而聳躬。期用力於無竆。</text>
<title>春秋天子之事</title>,<text>大矣哉。春秋之爲經也。非門人問答。非諸子纂述。士庶之所不能議。公矦之所不能作。以爲一時之言論則世政不必詳載。以爲一國之史記則王法非所當議。吾久而讀之。又有觀乎孟氏之說。然後知其爲天子事也。昔者周轍旣東。王迹亦熄。乾綱墜地。人紀將絶。五百年必有王者作。天眷篤生我夫子。意將行王政於天下。奈不得乎其位。天乃錫位于素王。俾筆削乎魯史。行一時黜陟之明典。建百王不易之大法。斯蓋假二百南面之權度。記七十諸矦之事迹。嚴與奪於錙銖。定褒貶於毫末。明一統之常經則大義本乎天地。著三才之同體則達道貫於今古。一以爲元。敷揚體天之職。時以作事。昭揭法天之道。年取夏月取周。正朔以明。正次王王次春。制度斯立。綱紀煥乎其有章。節目粲然而可述。若乃尊天王者。爲東周也。序列國者。懷諸矦也。擯不與於秦楚者。天子之外攘夷狄也。嘉乃績於桓文者。天子之內賞功德也。克段于鄢。天子殺也。公在乾矦。天子罰也。著州吁之弑君。五刑是庸也。表荀息之死節。五服是章也。六羽絀臣。禮樂不可不正。來賵貶宰。名分不可不定。朝騁酬勞。非柔遠人乎。戰死書棄。非子庶民乎。雨霜雨雹。其警天修身者乎。書官書卒。其忠信待臣者乎。俱百度而罔虧。儼行事之可見。是之謂春生秋殺。孰不曰王經帝典。噫皇天以佑人爲仁。聖人以順天爲德。東周之衰亂已極。天不可不生仲尼。上帝之畀付至大。聖不可不承天意。况道之所存。法之所存。又何嫌於議禮制度之僭擬。此仲尼所以不得不作春秋。而春秋之所以不得不爲天子事也。惟彼堯舜之平天下。帝則帝矣。只足以施於一代。禹湯之治天下。王則王矣。只足以行於一時。惟我天子之事。布方冊而昭垂。一時之亂臣賊子。萬古之天經地紀。旣骨碎而心死。又日明而星晣。夫孰云空言而無施。信王者之取法。獨歎夫魯郊之祥麟已獲。岐山之鳳鳥不來。闕里之泰山纔崩。典訓之成憲已頹。諸君王儘有其位。何莫能舊章是由。紛紛亂逆之接跡。已矣乎幾經春秋。鯫生抱經於荒陬。攬世道而求傷。蘊皮裏之衮鉞。睠言懷乎西方。</text>
<title>贈金而信辭</title>,<text>夫何孟夏之恢台。心搖搖其不怡。自京師而言旋。又鵝林乎奔馳。春融融而旣暮。柳依依而千絲。言我朝𨓏而夕徠。羌不知其所以。潛蓬廬而靜處。攬遺編而遠視。胡風雲千古之擾擾。渾出入於余懷。忽掩卷而推案。悼時願之不偕。浮埃杳其蔽野。烏鵲翔而不下。佳人之邈在千里。悵德音之莫迓。訪君之居兮。遠于來兮山中。留連宵晝以晤語。皎肝膽之融通。雜古今而進退。又重之以文章。瞷君懷之疎遠。哀余志之不可忘。驅車適野。莫分歧路。吾捨此而伊誰。遄余行而不顧。庶將復遂吾初期。</text>
<title>次金而信贈辭</title>,<text>衆萬之林林兮。首出者豪傑。胡然其能兮。由於根基廣厚而精神淸澈。與夫學問工夫之極到兮。浩然卓立乎此世。天地綱常賴以植立兮。于道于德于樂于禮。一物之出入兮莫非此敎。一息之闔闢兮莫非此道。眇者之自不視兮。非不能志。跛者之自不履兮。非不能就。千千古萬萬世。人日用而不知。斯其噫噫。道無今古兮。心無內外。復遑遑而安之。陶冶造器兮範以爲規。輪輿度木兮繩則能知。苟能擧頭而引足兮夫何遠。而十五而不能志學兮。又何嫌於遲遲。惟其補過而從善。庶不迷於所歸。隨分盡力兮。聖莫之加也。自博之約兮。道不在他也。聆君砭愚之雅音。敢再拜兮敎辭。惟一惟眞。勉勉而慥慥。古之人古之人。期與君兮等夷。</text>
<title>夢美人辭 甲午</title>,<text>思美人兮不見。隔天涯兮徒離憂。涉秋徂冬又三春兮。消息斷兮誰與謀。言我倦遊於方丈兮。時來頭流 聊暇日而銷愁。春夢之知余心兮。倐千里兮相求。粲然一笑而迎我兮。零露團兮道周。謂自龍仁而願見兮。今始展乎靑眸。以下皆夢 執之手兮開懷。瑩玉容之無與侔。肝膽之不我隱兮。結兩心兮綢繆。精旣感而神交兮。繼雙涕之橫流。萬千妃嬪何所之兮。獨中野乎夷猶。珠宮貝闕乃其所兮。胡爲乎海徼之孤樓。夢在孤樓 余之誠貫于金石兮。荃信余爲舌爲喉。長蛇封豕滿于道路兮。日又昏兮歲將遒。驅馳之誠不可緩兮。時哉不可遲留。睠南州以戒行兮。夢請南來 曰余先路而謀猷。前飛黃之㘅橜兮。後丘史之不稠。艱危之不可說兮。繭余足兮山之幽。斬一婦兮竿街。髹木柵兮林丘。庶幾戮力而盡瘁兮。極陸沈之神州。何春漏之易傾兮。烏鵲又從以啾啾。遽然蝴蝶之忽驚兮。此身尙在天陬。悵音塵之不可尋兮。逬余淚兮沾衾裯。願更遂此良寐兮。若傾甁之難收。苟皇天不爽其夢讖兮。庶後日之可酬。</text>
<title>哀內從兄辭</title>,<text>今何日兮歲云遒。天曠漭兮風颼飀。哀吾兄兮去莫留。薄言送兮山之丘。曾天與兮秀而明。信耿介兮不可尤。金爲資兮玉爲容。水月侶兮冰霜儔。芝蘭茁兮蕙茝猗。闌芳馨兮盈神疇。紛昭質兮不自虧。竟修能兮無與侔。攜同心兮望堂室。附驥騏兮參翺遊。紆爲人兮勉由己。奮濁流兮追前修。父焉孝兮兄焉弟。信於交兮忠於謀。旣洵美兮備且成。胡萬事兮不能周。皇冥冥兮拱泰淸。覽下民兮隔雲衢。浮埃翳兮兩曜昏。姦妖恣兮行恩讐。嗟吾人兮遘此禍。莫是出兮不回求。年人世兮筭八十。半其壽兮旋歸休。孤嫠泣兮家室空。鬯無主兮精靈愁。神胡爲兮忍不忍。理漠漠兮天悠悠。溘余望兮靈之歸。爰拭眼兮暫夷猶。旐何爲兮原之上。几何爲兮山之頭。靈遑遑兮望帝鄕。白雲御兮黃龍輈。乘玄化兮歷紫微。帝之傍兮披嘉猷。分昏明兮降福禍。俾後日兮無冤憂。生吾志兮莫能展。死夙願兮將應酬。哀人間兮挽不得。渙涕淚兮流雙眸。天無涯兮地無邊。聊永言兮到千秋。</text>
<title>思吾君辭。寄友人。</title>,<text>思吾君兮如玉。宛山中兮夷猶。掬茝蘭兮爲藉。抱明月兮自修。閴叢林兮骰碁。淡孤淸兮無儔。江有舟兮汀有蘭。懷友人兮不可與謀。想音塵兮彷彿。超怳惚兮綢繆。思夫君兮未敢言。薄言懷兮悠悠。思吾君兮如玉。謇胡爲兮山之中。尙前修兮簡編。咀冰雪兮爲工。彼人斯兮自高。儂何以兮塵籠。蘭杜兮汀洲。芳草兮春風。日日兮猗好。蓀不可兮相同。思夫君兮太息。極勞心兮忡忡。</text>
<title>挽章[李好閔]</title>,<text>頭流山氣蔚生賢。雖善生之亦善遷。始旣栽培爲世瑞。中何摧折使人憐。滄溟萬里孤臣老。嶺嶠三秋旅櫬旋。怊悵德溪祠下宅。詩書零落在林泉。</text>
<title>挽章[張顯光]</title>,<text>喪奴追致手封書。書出喪前仲夏初。末語丁寧連信札。哀章胡耐寄靈車。死生自是乘除裏。禍福由來升降餘。徑逝安知非不幸。歸從先正意何如。</text>
<title>挽章[崔晛]</title>,<text>危言從古易驚人。聖世何曾棄直臣。鵩鳥又成賢士厄。茫茫無處問鬼神。忠能尊庇道還堙。才可經綸志未伸。命矣何論夢裏事。免夫長卧暮江濱。相從末路托知心。千里猶傳一紙音。未盡平生多小恨。幽懷徒付廣陵琴。</text>
<title>挽章[金榮祖]</title>,<text>荒凉亭院鏡湖濱。半世詩書跡已陳。莫遣騷翁歌代木。海雲應有斷魂人。</text>
<title>挽章[林眞怤]</title>,<text>芝蕙由來一氣分。每承眉宇便心欣。平生才學時何晩。半世風雲道更屯。從古聖恩猶有恃。如今天意竟難論。山陰不欲頻經過。鄰笛聞來暗斷魂。</text>
<title>挽章[李濯]</title>,<text>孤松挺出雪山陰。迥入靑雲秀萬林。一夕龍顚委空壑。半天殘月鶴悲吟。</text>
<title>挽章[呂大老]</title>,<text>鏡湖方丈毓生奇。彩鳳祥麟瑞世儀。臣直本來緣主聖。道消全不顧身危。三杯扇面題詩日。千里天涯訣死時。殲盡良人人乃已。羡君長卧自無知。</text>
<title>挽章[朴文楧]</title>,<text>世道不可挽。人心日轉危。脩短自有數。全歸何足悲。而君使我哭。哭之非爲私。茫茫禍福報。此理最難知。君家起南服。淸貧任天爲。先子造弘基。學蔚醇儒姿。德尊位不稱。時論咸齎咨。所慰君繼世。天球蘊瑞奇。劬書探閫奧。摛藻脫浮靡。脚跟實勁趕。擧世難追隨。陽春誠寡和。衆目頗盱睢。驥足縶坦途。鴻漸未于逵。醎辛觸駭機。恩譴止放縲。素心本無他。竆愁焉可移。那知木稼冰。賦鵩成悲詞。鄕井隔千里。旅魂隨征輀。門祚苦衰薄。舊業從玆隳。古來君子人。遭世多嶮巇。嗚呼竟何辜。酷禍君獨罹。休言善有慶。天道至於斯。題些一痛哭。黑雲起四陲。</text>
<title>挽章[鄭希齡]</title>,<text>山裂流黃夢。竆冬木稼年。斯文今喪矣。陳跡摠依然。盛世丹心苦。殊方白髮鮮。悲凉一茅宇。零落舊靑氊。</text>
<title>挽章[李廷賓]</title>,<text>德老家中有肖子。彬彬文學倡吾林。賁然升裏年今幾。幸我叨陪獲我心。天理難諶十八九。以公明哲不容時。丹旌歸日兔山路。多士攀呼涕泗洏。</text>
<title>大靜圍籬。中聞翼承訃。丁巳九月 [鄭蘊]</title>,<text>漢道方興賦鵩忙。世間非是兩茫茫。可憐才志空齎去。應入修文侍玉皇。</text>
<title>夢見翼承 戊午春</title>,<text>夢見故人面。相論文字疑。覺來梁月白。淸淚自漣洏。</text>
<title>聞翼承返櫬</title>,<text>幾日丹旌返故邱。德溪遺業冷如秋。縱然白壁歸黃壤。難掩光揮萬世流。</text>
<title>夢見翼承 己未</title>,<text>君逝三霜矣。今宵夢見之。問云從底處。答曰爲相思。髣髴平生意。分明昔日姿。覺來梁月白。涕淚在鬚頤。</text>
<title>附諸賢唱酬</title>,<text>奉謝吳鎭安翼承 河受一 松亭梅花粲粲雨蕭蕭。此日看君手撿書。書上七絃非世態。直期心事兩相如。奉呈思湖吳丈人 權克亮 東山奇才磊落諒時須。十載風塵半白鬚。眼醉四時風月景。胷藏萬古帝王書。煙霞有分生涯足。鍾鼎無心世味疎。聖代卽今無隱者。廟堂風骨獨巖居。敬對先生呼韻 姜大延易畫之前易理先。隨時變易自然天。誰知萬象消長處。渾向一中造化宣。孔傳周圖皆發蘊。羲龍程兔各探玄。摳衣趨拜函筵夕。敢贊蕃言瀆簡篇。乙巳。先生聞陜有三鳳往見之。時姜大延年七歲。方讀易。先生問曰得無嫌於闕黨童子乎。對曰知其理。有何嫌焉。又問曰汝能屬文乎。對曰曾聞諸兄之述作。仍呼韻使賦之。大奇之曰以若天姿。早從事于學問上。何患乎不及賢聖之域哉。若一切向雜博處去。恐不成大器也。遂與俱來。嘗語人曰吾得姜君後。學識有所進云爾。</text>
