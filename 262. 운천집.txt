<title>雨中菊</title>,<text>黃花三兩枝。一半雨中欹。欹處莫教整。政如吾醉時。</text>
<title>贈任卓爾 屹</title>,<text>長劍一杯酒。男兒方寸心。謫仙千載句。今日爲君吟。</text>
<title>登隴頭望秦川</title>,<text>隴頭水隴頭水。分流四下歸秦川。秦川遙遙幾百里。山東行客到此一望心如煎。飄蓬無定端。落葉秋蕭然。離懷觸物自生悲。落日如何登隴顚。登登一路不盡登。故園回首空長天。秦川樹兩行直。歸魂暗結柔條連復連。秦川雲一帶橫。望眼遙入斷雨哀鴻邊。雲歸雨暝不見人。但聞左右嗚咽皆悲泉。悲泉別隴無回期。客子思鄕何日旋。思鄕客對別隴水。所以斷盡愁膓愁更纏。空將流淚寄歸波。送與望中秦川傳。秦川可回隴頭水。客子之淚乃有終窮年。</text>
<title>淸涼山城。次叔父鶴峯先生韻。贈山人海晶。</title>,<text>一上淸涼壁。中臺勝算稠。胡爲坐不語。復此淚先流。獨鶴歸無日。長鯨動有秋。黃泉若可作。早已洗靑丘。丁酉。爲體察從事。登淸涼山城。山人海晶。袖詩軸求和。首題乃叔父鶴峯先生詩也。仍感泣和淚書贈。</text>
<title>次博川東軒韻</title>,<text>霽景明官路。鶯聲滿翠林。人憐佳節近。我覺愴懷深。向闕雙危涕。思鄕幾苦吟。寵恩憂未報。不是惱光陰。</text>
<title>端陽日路上口占</title>,<text>塵靜平安路。風輕快霽天。村村當夏五。樹樹舞秋千。擧目愁堪遣。回頭涕自漣。南州六十七。一半是狼煙。</text>
<title>自嘆</title>,<text>手持霜斧剝民肉。肉盡其如到骨何。商略此時惟欲寐。客窓風雨夜還多。</text>
<title>宣川公館。謝姜君信來訪。</title>,<text>濃淡山如畫。寬閒野似枰。天低雲意密。簷逈鳥言輕。微倦易成睡。細斟難解酲。此時君信至。一笑話平生。</text>
<title>次龍岡水閣韻</title>,<text>西關行邁苦悠悠。龍縣驚看六月秋。高樹揖風傾羽蓋。小樓跨水當蓮舟。欲連暇日消煩惱。怕向嚴程作浪游。可笑臺霜先上鬢。何人能挽繡衣留。</text>
<title>次咸從東軒韻</title>,<text>繞郭千章樹。當軒萬仞山。涼生詩榻上。翠滴畫屛間。客意臨程急。雲容出岫間。何時竣王事。重到此開顔。</text>
<title>題永柔東閣</title>,<text>樹陰簷影綠重重。殘照輕煙遠近峯。人靜鳥還籬落古。一區猶帶太平容。</text>
<title>登安州百祥樓。次明人韻。</title>,<text>百尺軒臨萬里流。攀登怳似九天游。前看日近長安路。極望雲低古福州。渺渺幽懷聊可瀉。淫淫雪涕又難收。離親去國空馳騁。屈指如今歲幾周。右次茂林宋應昌興安形勝百祥樓。樓下重江抱遠洲。沙面欲生潮半落。船頭不動境專幽。開襟快滌三庚暑。極目還添萬里愁。嶺外王師無恙否。南關幾日報塵收。右次汝南劉黃裳</text>
<title>樓中夜起看月</title>,<text>危檻疎欞夢不成。浩然風露欲三更。開簾一洗胸中滯。際海長江月正明。</text>
<title>流頭日有感</title>,<text>江上流頭士女喧。倚樓終日獨消魂。異鄕佳節思親客。安得相携盡意言。</text>
<title>次鐵山東軒韻</title>,<text>雙栢表忠節。孤城是鐵山。自然人立懦。何必石鐫頑。白日風塵裏。轟雷宇宙間。愁來仍弔古。瞻想却忘還。</text>
<title>次山人性鑑軸中韻</title>,<text>白頭關塞客。靑眼妙香禪。甚矣吾衰也。高哉爾脫然。邊愁雲正擾。山語月同圓。一笑却揮手。㝠鴻又海天。</text>
<title>山人道學。自金剛向妙香。袖西厓先生詩一絶。次贈。</title>,<text>萬二千峯最上顚。巢松獨鶴不知年。新秋乘月忽遐擧。影落妙香雲外天。</text>
<title>宿中和吉祥寺</title>,<text>暮入吉祥寺。東峯月政登。淸光盈古壁。涼影散秋藤。愛靜惟聞磬。嫌煩不喚僧。曉來随日出。人事苦相仍。</text>
<title>題中和鍊軍亭</title>,<text>王事驅馳不敢慵。鍊軍樓上暫從容。開簾拂却三竿日。信手傾來一斗鍾。四野欲秋黃漠漠。萬峯將夕碧重重。太平煙月依然見。況復雲南掃賊鋒。</text>
<title>重陽對九月山。有感。</title>,<text>九月山前九月秋。黃花黃葉小紅樓。天時正與仙區合。物色還添遠客愁。夢入龍墀蹤跡滯。思將鶴髮道途脩。寵恩俱負頭如雪。佳節何心酩酊酬。</text>
<title>仍憶亂前登高之作。嘆而記之。</title>,<text>忽覺西風吹舞衫。秋江東畔暮山南。黃花黃葉日重九。白酒白依人兩三。淡淡粉囊懸翠嶂。亭亭金柱立淸潭。人間萬事何須問。一曲長歌興便酣。</text>
<title>金沙寺。次板上韻。</title>,<text>金沙十里映松雲。玄鶴飛來渡海門。層殿寂寥明月上。自天笙韻夜深聞。</text>
<title>楊山旅枕</title>,<text>霜風一夜嚴。遠客百憂切。臥聽捲地聲。荷莖直先折。</text>
<title>九月十四夜半。大雷電以雨。</title>,<text>八月雷收響。如何又震來。風威挾秋冷。雨勢劇炎䨪。天意遙難度。民生近可哀。轉災爲福說。三復起徘徊。</text>
<title>無衣</title>,<text>十月風高浿水濱。朔雲西日雁嘶頻。無家與寄寒衣歎。不獨從軍劍外人。</text>
<title>次安四耐 慶昌 卷中韻 四謂飢飽寒暑。四耐喜遊山。方外人也。</title>,<text>客有樂山者。人傳其姓安。身將孤鶴瘦。心與白雲閒。任飽寜憂餒。忘炎不受寒。一笻隨所適。知已是孱顔</text>
<title>戲贈安四耐</title>,<text>長歌聲激烈。亂舞影崚嶒。躶體猶非狖。冠顚不是僧。華髥松雪鶴。淸思玉壺氷。一笑却飛杖。仙山又幾層。</text>
<title>除夜有感</title>,<text>久客坐長夜。殘燈是所親。窓虛知雪積。村閙覺儺陳。故國餘千里。新春隔一晨。戀君仍戀母。明日白頭人。</text>
<title>贈平壤方伯朴公應邵</title>,<text>愁病連旬滯一城。出門人訝繡衣行。多君每下陳蕃榻。愧我曾無孺子名。雪帶北風催去意。煙含西日惱離情。前期迢遞今宵短。更約襟懷共月明。是時。方呈吿欲歸故云。</text>
<title>送陳奏亞使月沙李聖徴 廷龜 之燕京 二首○戊戌</title>,<text>彼狡銷金口。吾王瀝血衷。分明奏丹陛。號泣徹玄穹。薪膽煙灰裏。綱常日月中。敢將毫髮隱。皇鑑赫臨東。王事方靡盬。嚴程又未偕。君歸萬里遠。我役四時皆。江上不相送。客中旋卽乖。龍川一夜抱。已是隔年懷。</text>
<title>送陳奏書狀海月黃會元 汝一○二首</title>,<text>急病是臣子。辭難非丈夫。身輕極毛羽。義重辯讒諛。白日人皆覩。蒼天我獨呼。何時聞瀝血。雪盡此冤誣。一言欲持贈。情迫不堪聞。何意浮萍會。飜爲落葉分。心飛海上月。目斷嶺中雲。共是思親客。休將去住云。</text>
<title>聞赴京使越江。有感戲題。</title>,<text>莫道燕京萬里遠。長途無似此龍灣。燕京人去刀頭日。我入龍灣猶未還。</text>
<title>次泂宗上人詩軸韻</title>,<text>碧眠厖眉老法師。蘿衣袖有錦衣詩。箕城西畔忽相遇。自說京山舊住持。軸中詩。皆京華公子之所詠故云。</text>
<title>贈香山僧</title>,<text>聽說西山上。支天第一峯。誦經惟道士。巢鶴盡雲松。願與師飛杖。期登此滅蹤。何時白玉井。正好看芙蓉。</text>
<title>寄元戎幕僚金施普 澤龍</title>,<text>誅亂臨湖右。征倭出海關。英謀推亞幕。妙譽濯淸班。怒髮衝冠壯。飛霜拂劍寒。殘酋一髠首。不足掛旗竿。</text>
<title>竹西樓有感</title>,<text>山郡寂無事。客窓淸夜遲。爲看天北極。來上竹西危。雪積峯逾疊。波凝水不移。何時斬豺虎。一去拜彤墀。</text>
<title>栗里遺祠 冶隱遺址</title>,<text>促鞭來訪金烏東。寒竹蒼松栗里中。千載儀刑此可想。暫時談話亦淸風。</text>
<title>藍山書院移建後吟示諸生 壬寅</title>,<text>起廢四賢廟。移來一善傍。英靈如左右。山水更高長。太守謀迂拙。諸生志激昂。願言相勉勵。終始襲餘芳。</text>
<title>卞生瓛落魄下鄕。在京諸公。皆贈詩以歸寜爲慰。仍有感而次之。</title>,<text>衰鬢年霜雪。弊裘皆瘴塵。望雲長灑淚。看月幾傷神。歸路重千里。生蓂又一春。羡君來諗樂。懷玉莫沾巾。</text>
<title>有友人贈梅竹畫扇。卽書一絶於其上。</title>,<text>梅香與竹淸。難弟而難兄。愛爾式相好。故人持贈情。</text>
<title>詠畫竹</title>,<text>以直見先斫。琅玕幾寸留。貞心死不昧。餘韻尙敲秋。右斫竹餘莖歲暮獰風急。淇園竹死多。可憐枝葉盡。霜幹立槎牙。右枯竹直立玉雙條。橫穿羅一帶。誰知掩靄中。寒碧不曾改。右煙竹苦節不盈尺。休將長短評。滿山黃落後。君看獨靑靑。右苦竹</text>
<title>白雲亭賞花</title>,<text>昨日踏靑罷。今朝又賞花。春光深造次。人事太繁華。堂上親難老。墻頭酒易賖。百年長若此。何樂此中加。</text>
<title>次地主洪公君瑞壽筵韻 時半剌慈親。與府伯大夫人同庚。而同參壽席。</title>,<text>斑衣舞處祝遐齡。南極雙星是一庚。丹棗曉供靑玉案。黃花秋泛紫霞觥。堂開彩幔層霄逼。曲奏賓雲萬里轟。太姥餘波及鄕縣。曾孫母又七旬贏。</text>
<title>奉母避寓仁德里。吟示舍弟心源 澈。時舍弟中蓮榜歸榮</title>,<text>七月辭家九月遒。間關一味白渾頭。擇依仁里非無智。養闕親闈却有愁。水淺魚梁氷淅瀝。風高蝸屋葉颼飀。賴君律外蓮花萼。慈笑開時瑞氣浮。淺一作落</text>
<title>癸卯冬。自堤川向新林。路上口占。還寄堤川太守。</title>,<text>絶磴踏層氷。終朝心戰兢。蹇驢偏一足。涷僕縮雙肱。嶺路難如此。身痾養未能。何時如玉酒。重與滌煩膺。前數日病留堤川。堤川出衙釀自吾酒如玉。故未句思而及之。</text>
<title>送李叔平 埈 以封世子奏請書狀。赴燕京。</title>,<text>國本在儲貳。荃心宜奉行。公家辭命重。身世別離輕。閶闔排風入。琅玕向日呈。竚看天冊下。朝野共歡聲。</text>
<title>次洪擇精芧齋韻</title>,<text>誰將會稽勝。付與碩人閒。琴鶴六年後。茅茨數畝間。捲簾惟碧水。當户盡靑山。願結平分約。容吾一半安。</text>
<title>商山端午壽席。次朴提督韻。呈座上。</title>,<text>秋千千尺拂雲開。欲繋西飛白日頹。賴有高堂難老母。人稱此地卽蓬萊。</text>
<title>敬次先祖仙遊亭板上韻</title>,<text>雲漢當年手自抉。天章分掛此仙庵。紗籠遺蹟龍騰閃。人誦雄詞虎視耽。楹桷重新流彩畫。月沙依舊展霜縑。壽星淪彩尋何處。白首孱孫泣望南。</text>
<title>鄭子孚 士信 道味別業。次西厓韻。</title>,<text>谷口躬耕處。高齋結構新。松寒陶逕夕。花暖謝山春。道咪鏖塵念。仙居絶俗鄰。倘能分一半。容我小烏巾。</text>
<title>題臨川慶老堂</title>,<text>採藥山前碧玉流。雲窓如畫映蘭洲。誰言河上仙翁去。月夕花朝每出遊。</text>
<title>廬江養浩樓。同韓使相益之 浚謙 次板上韻。</title>,<text>峨峨章甫集廬丘。齋罷同登百尺樓。山似展屛皆活畫。水如環珮自鳴球。樂從仁智非虛假。道在身心莫遠求。若使浩然還有餒。吾儕能不愧於鄒。</text>
<title>舍弟得亭基。要我同看。二首</title>,<text>舍弟勸携靑竹杖。藥山西北看亭基。亭基未到我能說。山似屛開水似砥。聽說亭基好。行尋一逕幽。龍騰松四壁。虎立石中流。合我煙霞疾。從君卜築謀。何時具小艇。來往鏡天遊。煙霞。一作膏肓。</text>
<title>新正登雲亭朗詠臺</title>,<text>策馬亂淸波。來尋江上家。東風新歲月。西日舊煙霞。萬事關心少。三盃發興多。忘言坐不起。山影盡汀沙。舊一作暮</text>
<title>同舍弟及兒子是柱。渡虎溪看亭基。又看盤旋巖松石。下馬扶杖過鶴沙。暮入仙遊庵。三首</title>,<text>一逕沿江細。江流九曲回。初從虎溪渡。暮傍鶴沙隈。松石幽棲約。煙霞靜者懷。醉中俱領略。乘月上仙臺。盤旋巖上。約山僧結小庵。故第五句及之。山僧來迓松間路。竹杖如飛渡石矼。巖上仙遊亭起廢。淸宵共對月明窓。亭亭石壁幾千尺。上有矮松下有沙。歌罷澄潭山月白。捫蘿一宿羽人家。</text>
<title>駱駞寺樓。逢法上人。次軸中韻。二首</title>,<text>幽澗泠泠始解氷。駱駝危檻醉來憑。庭前又手厖眉謁。云是西林刻字僧。淸詩字字欲生氷。平日儀刑此可憑。讀罷依然難制淚。回頭灑向䄂來僧。軸中有叔父鶴峯先生詩。吟嘆感泣之不已。敢又和淚題贈。</text>
<title>寒食日。拜掃先壟有感。</title>,<text>每當登壟淚澘澘。多事東風拂我顔。烏鳥此情誰會得。內林來又景山還。</text>
<title>題吉安松川巖</title>,<text>平生探勝地。吁駭始初看。剗破靑山骨。鋪成白玉壇。風泉長洗濯。霜月與淸寒。若得此中住。一塵應不干。</text>
<title>五月十三日。隣丈送稚竹數根種庭壇。次唐詩韻示兒輩。鄰丈李種善也</title>,<text>隣翁有約不違依。手斵寒叢數尺微。子美舍前無此物。淵明逕裏幸同歸。風生颯颯鏖煩暑。雨洗娟娟弄晚暉。會見拂雲霄漢上。已分蒼翠滿人衣。</text>
<title>省吾堂八詠</title>,<text>架揷牙籖滿。晴窓繞白雲。古人雖不見。於此揖淸芬。右藏書樓果育觀山水。齋名起我衷。誰知蒙以養。卽是聖之功。右養蒙齋亭亭靜相對。香遠益淸奇。此愛濂溪解。幽人結後期。右賞蓮軒溪口雲初散。苔磯雨洗餘。斜陽一竿竹。取適不口魚。右釣魚磯柴門通曉井。帶月汲寒華。銀雪歸瓶活。文園試煎茶。右汲月井拄杖平臺上。悠然望遠山。無心雲出岫。飛鳥與之還。右望山臺搖落田園裏。金英燦燦開。杯中愛泛此。元亮早歸來。右種菊塢君臣同臭味。春滿一園中。不盡栽培力。那成造化功。右栽藥圃</text>
<title>次孤山梅鶴亭韻。贈李生景節。生乃黃孤山耆老之外孫○二首</title>,<text>閒從山外到山前。一抹依然返照邊。玉羽已隨仙夢化。氷魂還惹客愁牽。空吟疏影橫斜句。不見長鳴掠去船。爲語後逋須起廢。忍教風月自年年。莫把仙區較後前。西湖東洛摠無邊。梅香自入淸詩動。鶴伴寜容俗事牽。可愛江山遺勝跡。誰從泉壑覓藏船。幽期幸與靑蓮結。別路迢迢又幾年。</text>
<title>醉題落淵巖上</title>,<text>神龍昂首石門開。傾盡天河作地雷。人到潭邊皆喪魄。蒼崖獨上御風迴。</text>
<title>敬次石門精舍四絶。以寓悲慕之懷。</title>,<text>高齋依舊石門東。千仭來登一杖功。飄灑襟懷何處見。碧空秋月印江中。窓前第幾是巢枝。爲問居僧知不知。鵲喜未傳風滿樹。九霄鸞馭返無期。精舎傍巖樹。舊有鵲巢。鶴峯先生有詩二絶故云。此生無日好懷開。違侍今吹幾管灰。猶覺警音盈兩耳。忍教塵垢雜靈臺。琪花瑤草滿江臺。采采何人一笑開。無限客愁禁不得。白鷗閒帶夕陽回。</text>
<title>白雲亭。敬次王父靑溪先生韻。</title>,<text>白雲亭子翠微頭。雲去雲來幾入眸。潭影悠悠飄練闊。山容皓皓變衣稠。萬千氣像還多感。十二時思詎暫休。坐卧於斯歌又哭。吾知免矣幕天劉。還多。一作皆生。詎暫。一作可自。</text>
<title>龜鶴亭。次西厓先生韻。三首</title>,<text>異境凡區路自賖。重重煙樹亦從遮。雙屏活畫流光動。一帶晴虹落照斜。松作老龍驚變化。蓮爲淨友謝浮誇。一作松骨到天龍欲化。荷莖出水玉堪誇。 龜年鶴算公兼有。始信生涯未有涯。層巖面面露奇姿。遠岫凌空晚對宜。閒愛孤雲舒又卷。靜馴雙鹿放還騎。溪心月白風來夜。屋角松寒雪落時。獨抱瑤琴懷渺渺。峨洋一曲有誰知。蓬壺何必遠求仙。龜鶴亭中臥亦賢。展却玉屛皆翠嶂。拂來明鏡卽淸淵。湖山長放時藏六。城郭方歸歲閱千。卜築已知終恊吉。羽衣應入夢蹁躚。</text>
<title>詠北窓</title>,<text>涼集三松影。香傳一樹花。竹疎抽玉笋。蒲嫰長金芽。階菊晴含露。池魚晚出沙。此間風細細。高臥脫烏紗。</text>
<title>一善淸心亭八景</title>,<text>鳳山秋雨收。纖雲掃空曠。明月欲飛登。白毫生峯上。幽人開玉樽。洗盞更東望。右飛鳳對月造化逞天機。千紅與萬紫。不有春風山。那得看如此。銜杯正好時。謫仙使余起。右春風賞花萬仭拔地高。一角支天長。淸風吹不盡。六月氣逾爽。永懷山家翁。令人幾景仰。冶隱先生作山家詩序○右金烏爽氣拂此七絃桐。臨之一帶玉。泠泠又琮琮。一一淸心曲。莫近洗耳翁。洗則溪之辱。右玉溪幽響山中何所有。嶺上多蕨薇。穿雲手自採。日晚方來歸。束荊煮更軟。此味知者稀。右磢嶺採蕨池有蓴有魚。何必憶江東。興來卽把釣。何必待秋風。季鷹歸晚矣。日暮滄波中。右蓴池釣魚半畝破苔錢。一塘開玉鏡。鏡面印天心。白雲來相映。襟中與之然。日日相對淨。右小塘雲影長林作翠屛。十里沿江直。一片何山雲。晚潑林中墨急雨忽橫空。森森見銀竹。右長林雨脚</text>
<title>挽月川艄先生</title>,<text>齒德全來爵又崇。達尊天下孰如公。陶山函丈傳心後。陋巷簞瓢樂道中。謂應壽星長耀彩。那知楹夢忽成空。前川依舊明寒月。此是先生萬古胸。</text>
<title>挽西厓先生 三首</title>,<text>受全河岳氣。聞早退陶門。美質金無雜。端容玉不言。忠兼孝兩至。爵與德俱尊。慟矣斯文喪。埋光此一原。狂瀾回既倒。大廈柱將傾。更待文星耀。那知木稼驚。摧樑多士慟。失哺小民情。竹帛應輝映。功高德又明。痛哭吾安仰。西厓今又頹。惟餘精舍在。無復太人陪。月掛謙巖缺。沙回遠志堆。王家猶有福。蘭玉滿庭栽。</text>
<title>次仙夢臺韻。贈主人。</title>,<text>巖頂危臺切太虛。長洲沙月玉屛如。松窓一夜披雲臥。鶴上仙人不我疏。</text>
<title>次題山人道修軸</title>,<text>蕭灑仙遊地。層巖綠水濱。沙明臺不夜。雪落樹皆春。梵席看馴虎。書窓誦獲麟。我來無一事。惟覺脫紅塵。時有一儒讀春秋故使獲麟事</text>
<title>宿臨川精舍。口占二律。錄示安景聖從弟治源 淪。</title>,<text>何處出遊好。玉山蘭渚間。尊賢矗祠宇。慶老敞堂壇。山水明如畫。詩書靜可看。古人心不昧。秋月照潭寒。葛巾藜杖雲川子。川上白雲來往同。壺隱亭前佩壺酒。仙遊庵裏訪仙翁。柳條風動春光洩。梅塢香傳臘雪融。今夜朗吟何處宿。玉山精舍月明中。</text>
<title>仙遊亭。次題淡月軸。</title>,<text>淡月照蒼壁。仙庵虛白生。氷谿斷泉脈。雪壑連松聲。蕭灑超塵想。高孤拔俗情。上人胸裏鏡。相對與俱明。</text>
<title>次題德峻軸</title>,<text>若畫不如之。仙庵休入幅。風泉淸滿耳。月沙皓驚目。令人氣不低。有此千丈石。峻師骨更奇。相對終日夕。</text>
<title>次黃會元韻 時寓仙庵○二首</title>,<text>天入鏡中闊。路從屛裏盤。解官尋靜侶。乘興倚高欄。團桂排巖老。層水滿壑寒。夜深靈藾寂。凝對月明巒。又辭煩劇郡。還入窈深盤。不厭惟蒼壁。長憑是靜欄。故人勤手札。新歲問暄寒。怊悵琴堂遠。難同桂樹巒。</text>
<title>還家寓懷。寄會元。</title>,<text>無雙江夏士。第一穎川治。俗已鳴琴化。民誰佩犢爲。君平從世棄。元亮可來追。何日開靑眼。樽前說喜悲。松菊森猶在。田園穢可治。關門聊自適。出世復何爲。此是欣方覺。前非悔莫追。永陽知我未。離別轉堪悲。</text>
<title>城山東頂。卜三龜精舍基地。還家吟得二律。錄示洞中諸彦。二首</title>,<text>拄杖龜村北。靑城對紫屛。雲開峯矗矗。日照水熒熒。先子留心賞。名區擅地靈。匡山知不遠。於此立思亭。匡山。指南水庵也。憶我先君子。龜門負笈遊。溪翁同問學。儒術發潛幽。一洞餘名教。諸公盡勝流。願言知有自。香火繼千秋。柳參判號龜村。李進土號龜溪。故云龜門溪翁。</text>
<title>夏日</title>,<text>山容濃綠晚涼生。天際雲閒雨乍晴。睡起小窓無一事。隔林時聽栗留聲。</text>
<title>喜雨</title>,<text>一雨連三日。今朝水面寬。畦秧移翠羽。庭杏落金丸。高枕微涼透。層空積暑殘。書生猶自慰。況爾老農歡。</text>
<title>八月。往浴東山椒井。吟示舍弟。</title>,<text>凛凛淸氷壑。盈盈寒露壺。開成一金井。跳出萬銀珠。始浴魂先爽。深潛骨亦蘇。身心兩無累。點也欲風乎。</text>
<title>雲亭。謝諸彦來會。時李季孚，孫伯善及權宅甫，柳尙之，李光遠與柱兒約會。</title>,<text>多謝諸君子。從兒自遠來。同登白雲舍。亂酌紫霞杯。水月中秋滿。松窓半夜開。披襟不盡意。醉起獨徘徊。</text>
<title>次舍弟演雅韻。以寓觀物之感。</title>,<text>獨鶴群鴉入晚吟。忘機誰似渚鷗心。龍愁暮歲蘠深壑。魚愛斜陽出淺潯。乳燕知時來又去。鳴鳩多事霽還陰。江亭鼈縮都無管。手把鸕鷀滿意斟。</text>
<title>東柯谷寓懷 使杜詩語</title>,<text>採藥吾將隱。曾聞老杜詩。那知好崖谷。卽在此溪湄。瘦地眞宜粟。陽坡可種葵。玆焉遂疏懶。千載愜幽期。</text>
<title>秋霖</title>,<text>雨聲連十日。寒事颯高秋。對婦謀新釀。開箱覓弊裘。離披軒外竹。皎潔水邊鷗。晚稻頭生角。泥田少所收。</text>
<title>仙遊亭。次謝任卓爾韻。</title>,<text>亭在玉潭上。窓開明鏡中。奇巖藤老大。沙步來淸風。舞鶴峯最高。岧嶤隱琳宮。劃然峽門坼。銀瀑懸層空。念昔先伯仲。侍我靑溪翁。雅無適俗韻。此地回靑瞳。雲霞結爲棲。石澗飮長虹。自擬地仙遊。人稱龐德公。高懷咏水石。輸入琅玕筒。日月曾幾何。俛仰心忡忡。紗籠壁間句。玉索光玲瓏。叔父繼前蹤。更卜仙遊東。萬松在圓嶠。寒標跨蒼穹。嗟哉志未就。舊址廢簾櫳。遭世雖艱虞。大節還崇崇。同聲垂釣子。慕義仍褒忠。長篇光萬丈。起我開顓蒙。丈夫有不朽。誰言如過鴻。願言刻此詩。名與山俱雄。</text>
<title>十月。詠房中盆菊。二首</title>,<text>千林搖落雪紛繽。一朶移來占別春。箇箇金錢堆滿眼。主人家事未全貧。愛爾孤根托在玆。明窓輝映兩三枝。從知隱逸由馨德。苦節寒葩晚更奇。</text>
<title>次贈權彦信</title>,<text>明珠只在淵。不求將如何。肉走五十年。已矣空悲嗟。故人能自警。淸詩起余多。庸言與庸行。必謹期靡他。願言共孜孜。舜跖由毫差。先正不我欺。寶琴有遺歌。</text>
<title>書金義士旌閭碑有感 名致中。字靜而。壬辰倭亂。團聚村兵討賊。賊猝至。知不濟。臨壑墜死。其妻亦墜。死事聞旌閭。</title>,<text>天地中間事。皆吾分所丁。嗟君雙節義。激世幾頑㝠。聖代崇褒典。芳蹤入篆銘。懸知魂不死。劍拔有蒼屛。</text>
<title>金義士立石日。病負再招。詩以謝之。</title>,<text>聽說貞珉表。今朝豎義坊。山川增氣像。草木亦輝光。勝事一門會。英風千載長。未能扶病再。佳處耿難忘。</text>
<title>記夢 一日午夢。坐藏六堂。風日淸和。庭前芍藥盛開。叢篁新長。欣然引數杯。讀周召南。良久。與兒孫輩步出前溪。仍上西臺路上。忽覺起而記之。</title>,<text>幽人無事坐虛堂。簷角惟看燕燕忙。麗日輝輝明芍藥。淸風颯颯弄篔簹。閒傾杜酒兩三椀。高詠周詩八九章。晚與冠童隨意出。南溪濯足又西岡。</text>
<title>偶逢召村丞金而靜 允安。 旋卽吿別上洛。走筆書贈寓懷。</title>,<text>一別經年久。相望積水遙。胡然逢忽忽。又此去迢迢。嶺路梅魂斷。江城柳意驕。歸期莫爛熳。須及薦櫻朝。</text>
<title>聞府伯以軍民查覈稽緩。水使狀啓請罷。將欲引去。而知善績聞於朝著。朝廷必許留。故作短律。以寓借寇之望。</title>,<text>何用刮龜背。不須瓜樹膚。我觀循吏傳。侯與古人符。棘上辭棲鳳。林間失哺烏。天應留瑞彩。無告莫驚呼。</text>
<title>挽金士悅 兌○二首</title>,<text>有樂顔回巷。無兒伯道家。天乎寜忍此。命也更如何。學易年難假。知非日昜斜。平生恢廓志。鬱鬱閉山阿。年四十九故云士子稱賢友。鄕邦服善人。全歸君自得。獨立我誰親。對面先開笑。論懷必露眞。此生無復見。那忍不沾巾。</text>
<title>洪州四達亭。次鄭湖陰 士龍 韻。</title>,<text>自慚無以慰民心。流火當空似鑠金。風動白蓮香滿閣。願平分與此淸陰。</text>
<title>南館。次李芝峯 晬光 韻。</title>,<text>南昌快閣擅雄奇。誰拓宏規占地宜。山斷海門開浦溆。水連農畝達城池。八窓簾捲風生易。千堞雲收月隱遲。形勝每來看不厭。催衙畫角莫頻吹。</text>
<title>次繫風樓韻</title>,<text>樓倚層城出半天。登臨身世兩超然。團團樹影空庭得。細細荷香別檻傳。掃却瘴炎金馬外。收來爽氣月山前。堆床簿牒令人癭。暇日消憂也自賢。</text>
<title>試院。吟呈金亞使 壽賢，宋淸牧 馹 兩先生文右。二首</title>,<text>恩津試院鎖深深。垣竹埤梧翠幾尋。上客筵中看鳳翥。諸生筆下聽龍吟。他山有石堪攻玉。此日論懷可斷金。別後懸知勞夢想。文星聚處福星臨。蠟燭輝輝夜已深。硏朱濡翰細鉤尋。淫辭俚似黃華曲。雅韻淸如白雪吟。種一蘭時除幾棘。披群沙處見零金。因人成事吾何與。藻鑑分明二妙臨。</text>
<title>詠扶餘倅李 景嚴 靑琉璃杯</title>,<text>謫仙勸我琉璃鍾。自說平生生死同。彩脈粼粼波浩蕩。晶光炯炯氷玲瓏。朱顔酡處分明見。綠蟻濃時看却空。安得身閒無疾病。相携更酌月明中。余適自試院回。氣困辭飮故云云。</text>
<title>次權司諫 春蘭 鑑源亭韻</title>,<text>萬松蒼翠一間堂。虛檻前開半畝塘。天共徘徊雲影滿。溪通淸活玉流長。高人對滌襟懷地。霽月明無彼此疆。聞道觀書深喩在。請將斯語問從傍。請將斯語。一作請尋如許。</text>
<title>眞城後野十五詠 己亥</title>,<text>散步滄浪上。沈吟孺子歌。方知自取訓。千載起人多。右滄浪臺振以黃冠纓。濯之白玉水。何必起江湖。正欲仍洗耳。右濯纓臺山靜生靈籟。臺高絶㸃埃。一藜時獨往。三影空徘徊。右三影臺長潭深不測。黑處蟠蜿蜒。勿用亦何傷。時來當在田。右龍潭一御冷風來。淸都便可望。神仙何渺茫。此說乃無妄。右望仙臺桃花玉不言。誰使成蹊逕。且莫近前溪。恐隨流出境。右桃花蹊高張紫錦屛。繞以靑羅帶。時有玉簫聲。飛來縹緲外。右紫錦屛剗來碧玉峯。浮出淸江滸。不識蓬萊山。何年失左股。右超仙島碧岫羅䯻鬟。滄江散襟佩。無邊此景光。手攬眞可愛。右攬景臺別浦以龜名。靈龜此應縮。疇文我豈知。但願學藏六。右龜浦玉溪九曲回。鐵壁千尋壯。安得浴淸流。岡頭振衣上。右磨天壁孟浩歸弊廬。陶潛望佳氣。峽中雲霧深。隱豹何時起。右南山翠浪夏掀天。黃雲秋蔽野。主人有餘閒。散髮西亭臥。右西亭每看不相厭。靑天攢一峯。巨靈好事者。削出金芙蓉。右芙蓉峯</text>
<title>再次仙遊亭韻</title>,<text>峽門鰲骨露巉巖。藏六峯西闢一庵。群峭龍昂頭矯矯。雙溪虎轉眼眈眈。欲修眞訣開丹竈。休畫幽居入素縑。金壁玉潭春寂寂。碧桃如海小橋南。</text>
<title>多好川 余愛多好川巖洞。欲營一間芧屋。旦卜谷蘭東隴。擬爲萬歲之宅故云云。</title>,<text>壺中日月屬逋仙。多好川開小有天。巖作玉屛蘭谷裏。水如明鏡白沙邊。一間芧棟雲分半。二樂風流我獨專。結習今生除未了。浮休宅又指東阡。</text>
<title>次舍弟松石亭韻</title>,<text>隱隱山圍湛湛江。壺中天地畫難雙。巖粧奇古松如蓋。水出盤陀石作矼。擧網得魚看玉尺。捲荷盛酒當銀缸。煩君莫道羲皇遠。分我淸風此北窓。</text>
<title>生日。次舍弟韻。</title>,<text>又是慈天降我辰。曾經五十四回春。幾番河上幾龜尾。一度襄陽一洛濱。壽席榮光皆聖澤。芳園樂事卽天倫。那知此夕窮山裏。淚灑松楸百感新。</text>
<title>白雲亭。敬次先韻。</title>,<text>思親堂枕碧河湄。蘭逕松臺百尺危。陪杖從遊如昨日。瞻桑必敬感周詩。白雲在隴誰怡悅。黃卷盈床足礪砥。況我先翁遺炯戒。此心寜放把杯時。</text>
<title>三五七言。題松石精舍。</title>,<text>山靡靡。水泠泠。開窓臨一鏡。捲箔對雙屛。松下淸風石上月。似曾相約集襟靈。</text>
<title>白雲亭。敬次伯父藥峯先生韻。</title>,<text>群山立立水流流。岳色波光與目謀。勝事自吟詩遣興。殘年相對酒寬愁。沙汀得月皆淸夜。松檻迎風是別秋。醉後枕書眠人霎。溪翁又喚泛舟遊。遣興一作送老</text>
<title>訪松石精舍。次舍弟韻。</title>,<text>探勝淸溪步不忙。前林正値葉初黃。江山自作無言伴。身世都緣有病忘。晚岫雲閒屛畫活。秋灘石瘦玉聲長。阿兄亦擬携家隱。敢入金華叱臥羊。聲一作琴</text>
<title>題松石精舍</title>,<text>小莊饒景趣。秋至更淸幽。金破穿松月。璆鳴觸石流。又魚溪客集。採木岳僧謀。老我偏無事。臺邊負手遊。</text>
<title>松石精舍八景</title>,<text>疊壁千尋立玉屛。行雲一陣散銀竹。幽人睡罷自羲皇。一枕淸風開小屋。右石壁行雨依依數店不成村。一帶靑煙朝復昏。誰識盤中辛苦粒。炊來能作太平痕。右野店橫煙波底攢星㸃㸃橫。下灘纔滅上灘明。前村月黑人無語。時聽沙邊宿鳥驚。右重灘漁火大牛隱壑小穿林。同類相尋聚斷麓。不覺谿橋下夕陽。雙吹蘆管平蕪綠。右斷橋牧笛屛間松瞑鶴飛歸。一道分明彩筆揮。安得人傳魯陽術。更留無限好光輝。右松崖返照巖下深潭徹底澄。巖間一逕細如繩。空中飛錫影明鏡。認是南山採藥僧。右巖逕歸僧雲掃瑤空月政中。長潭風定拭靑銅。澄流霽色相涵泳。灑落襟懷孰此同。右長潭霽月遠岫凌空天際明。有時雲起自舒卷。高人胸次與之然。託興於玆每不淺。右遠岫閒雲</text>
<title>敬次退溪先生東巖言志韻。贈李生岐。兼示兒子柱，楨。先生嘗卜東巖未就。今李靑松作大家居之</title>,<text>依然堂構翠微頭。佳木葱瓏繞背幽。遠岫替屏窓外列。一溪如玉檻前流。雲籬苔砌有餘馥。畫棟雕樑寜復求。願爾諸孫思善繼。莫教門户負淸休。</text>
<title>松石精舍十二詠</title>,<text>春風入洞房。麗日川原映。暖氣自相催。花枝露情性。右春花秋日正暉暉。禾畦明可見。纔收翠浪枯。已積黃雲遍。右秋稼贔屭山寒重。松顚雪意豪。玉龍初振甲。銀海忽飜濤。右松雪霜落秋江淨。層巖葉葉丹。夕陽工倒映。濃錦鏡中看。右巖楓巖上松逾碧。磯邊鳥失白。玉人步瓊瑤。皎月添一色。右平沙恰受人三兩。搖搖度鏡天。莫言無載物。片月又長煙。右短艇出没弄煙波。橫飛割松嶺。有時炯自如。沙上閣圓頸。右眠鷗幽澗飮泉脈。平坡臥樹陰。獨占周日月。豐草卽桃林。右放牛送客過溪處。依然月出東。遠公今不見。寥落古禪宮。右東林石逕傍松麓。高齋西澗濱。相尋非外客。同是在山人。右西寺一竹靜垂綸。忘歸至日矄。休言衫袖冷。坐久石仍溫。右釣磯候門童子留。採藥仙翁去。洞口水泠泠。眞源定何處。右藥洞</text>
<title>次山人應眞詩軸韻 在襄陽郡齋</title>,<text>聽說淸涼釋。其名是應眞。煙霞眉帶古。山水衲磨新。心上無塵念。毫端有別春。何時留錫處。看寫玉嶙峋。丁未夏日。師在山中。有友人袖其軸來求和。盛言師厖眉道服。名與心侔。又能善於山水畫故云。</text>
<title>舍弟移栽碧桃於西庭梨樹之左右。春來三樹竝開。滿眼如海。俄而風飄萬點。枝上已空而雪覆蒼苔矣。</title>,<text>霜梨左右碧桃栽。三白交柯一色開。怪底東風還戲劇。千葩如雪點蒼苔。</text>
<title>山廬終制後。還龜巖舊居。謝同井諸君子來慰。</title>,<text>草土三霜未死男。揮鞭此日返龜巖。園廬尙在溪山好。鄕曲欣迎少長咸。砌上梅筠新似畫。門前街路細相諳。人情物色渾依舊。我慟如何更不堪。</text>
<title>諸生設酌江邊。父老皆會。口占長律二篇以謝。兼示勸勉之意。</title>,<text>瓊沙錦石一江頭。素幕雲堆碧玉流。童冠倍於沂上浴。耆英多似洛中遊。佳肴滿案兼山水。仙樂飄空雜笑謳。大醉樽前深愧在。諸生盛禮答無由。當筵老物執杯祝。爲請群賢聽此辭。行道立身親望也。孝家忠國汝知之。願爲君子毋爲小。學在吾心更在誰。酌我無多須各勉。詩人所貴孔嘉儀。</text>
<title>朗詠臺言志 擬古體</title>,<text>朝吟遠望靑山色。暮歌俯見滄江流。朝吟暮歌山水裏。山如活畫水如油。於山願同巢松鶴。於水願伴眠沙鷗。不知三逕苦無資。到此每爲誅芧謀。</text>
<title>終制後。謝門親置酒相慰。</title>,<text>哀哀未死此孤身。天地中間一罪人。半夜慈烏啼不盡。三春寸草恨空新。驚心尙切羮墻見。悅耳那堪鼓笛陳。欲把羽觴先淚下。芳園樂事答無因。</text>
<title>謝浮休主人柳汝章 䄎 分我一盆竹</title>,<text>壺隱亭中一小盆。篔簹生子又生孫。淸風欲透枝如束。明月雖臨影不分。可使籜龍終見蟄。合教芽筆早成文。感君知我堪醫俗。蒼翠移來映白雲。前見壺隱亭有一竹盆。新叢逬出。根莖太密難容。我以他盆請分栽。主人許之矣。今日移置雲亭。蒼翠可愛。故云云。</text>
<title>贈府伯趙善繼 二首</title>,<text>德望仁聲夙所欽。分憂何幸我東臨。松岡儀表存依舊。淸獻風流繼至今。百里雖非大賢路。三年恰得小民心。自慚臥轍終無計。歸思飄然鶴與琴。龍鍾自與世相疎。不是高情恥曳裾。數畝田荒愁樂歲。三間屋破歎離居。空思槐院從遊忝。豈意花山惠澤餘。喪死養生無有憾。方知召杜號非虛。</text>
<title>府伯瓜滿將歸。往拜東軒。開酌夜話。醉呈一律。</title>,<text>東閣鳴琴罷。淸樽興未䦨。雲陰收夜宇。星月散秋山。寵渥徴黃早。權宜借冦難。陪歡又何日。泥醉重盤桓。</text>
<title>自松石還路。口占三絶。追寄舍弟。</title>,<text>濃醉山光水色中。人行明鏡鳥屛風。我來又値淸霜晚。千尺楓厓爛錦紅。右精舍秋景芧屋秋宵耿不眠。小塘淸活引山泉。東夆晈月如相約。來入虛堂滿意圓。右草堂夜月松門返照漏雲間。起策蹇驢亂玉灘。始識山靈留我意。看看膚寸又前巒。右出山逢雨</text>
<title>朗詠臺卽事</title>,<text>高臺凝坐不知還。爲愛秋光滿靜觀。掃盡寒潭開玉鏡。丹靑畫出是楓巒。</text>
<title>白雲亭八景</title>,<text>搖颺如絲映遠空。沿江樹樹有無中。劇乾鷺羽還多事。飛下長洲弄晚風。右長林微雨雲掃風殘水面寒。靑空晈月印團團。古人不見心猶在。灑落虛明此一般。右平江霽月江上原田掌樣平。家家日出事耘耕。老人閑坐亭中望。翠浪黃雲次第生。右東郊稼穡危逕懸厓若在空。下臨明鏡上屛風。誰知役役東西客。還入幽居活畫中。右北遷行旅縹緲尖峰揷漢蒼。雲邊每夕點星芒。從知聖代平安火。卽是山林好景光。右藥山夕烽高岡淸曉掛銅鉦。亭上先騰瑞色明。願作周家雙彩鳳。碧梧陰裏任和鳴。右岐峯曉日蒼屛一半帶紅暉。畫裏孤雲獨自歸。凝坐小軒看更好。不知棲鳥已無飛。右遙岑返照洋洋同隊出漪淪。潑剌時翻玉尺頻。與爾相忘眞可樂。風雷寜慕上龍津。右別浦游魚</text>
<title>送從甥趙亨遠登第赴北戍</title>,<text>陽雁南飛朔雪流。磨雲嶺北六州幽。吾甥自破天荒去。此路寜容閨婦愁。劍拂秋霜涉胡血。方彎明月落旄頭。歸來獻凱承明殿。鶴髮親堂與有休。渉一作蹀</text>
<title>金孝仲 榮祖 金溪慶席。吟呈座上。</title>,<text>積善家餘慶。長春鶴駕東。門䦨皆種玉。女壻又乘龍。上客傾雙蓋。仙童舞半空。九天丹桂萼。交映一堂中。一年前後榜兄弟登第。故末句云云。</text>
<title>李伯憲 敬遵，宜仲 義遵 慶席。吟呈兩老座下。</title>,<text>瓊筵彩服爛生光。二朶蓮開二老堂。何似謝家多寶樹。惠連康樂早聯芳。兩君以從兄弟。同年占科。而堂上皆有鶴髮椿老。兩家同設慶筵。可謂稀世之事也故云。</text>
<title>挽權奉事景初 旭</title>,<text>吾愛常眉白最良。昂昂獨鶴出鷄場。中心款款先開笑。儀表溫溫幾襲芳。早未展才誠可歎。今亡好學益堪傷。私門別有難看處。對鏡孤鸞哭影傍。</text>
<title>挽李橫城 庭檜</title>,<text>眞安萬葉李。叔也是宗英。剖竹風塵路。鳴琴矢石城。忠勤當職事。慷慨救民生。驥足終難展。稀年一夢驚。</text>
<title>挽李持平栗園 珙 丈 三首</title>,<text>爵祿難辭同蹈刃。人間沈醉幾英豪。先生百歲盤旋地。水自流長山自高。婚姻之故忝相親。節德年來若飮醇。草土餘生遲一拜。那知此日隔千春。憶曾床下拜龐公。叨襲淸風幾滌胸。嗟我未收東野淚。一杯孤負送仙翁。</text>
<title>與徐敏甫約遊黃山寺。邀月彈琴。</title>,<text>黃山古寺欲重尋。非要禪房聽梵音。好是月明人靜夜。無絃琴和有絃琴。要。一作爲</text>
<title>到黃山寺。吟呈同遊諸君子。</title>,<text>黃山三十六蓮峯。片片間雲點點松。勝槪昔聞詩句裏。眞顔今見寺樓中。堪嗟世路風塵暗。可喜仙區景物濃。多謝抱琴人有意。一輪明月又升東。</text>
<title>對月聽琴。吟贈敏甫。</title>,<text>碧殿鳴琴坐。中庭影半沈。微雲隨意捲。皎月盡情臨。萬籟山俱寂。三更夜已深。龍吟非故壯。爲有舊知音。</text>
<title>挽李丈 種善</title>,<text>自幸靑丘拜木公。仙居況此接隣東。雙鞋健步時遺杖。匹馬迂尋或屛僮。永擬千年看控鶴。那知一夕報騎龍。傷心南水庵前路。不忍重來訪舊蹤</text>
<title>送金而靜赴達城</title>,<text>好去金而靜。炎風路八盤。覉懷傷感易。老境別離難。寵極雄城宰。光生晝錦還。長齋太常客。只益鬢毛斑。</text>
<title>挽金察訪 幾善</title>,<text>玉樹辭椿府。萍蹤寄漢陽。那知逢我地。轉作哭君坊。素幔飄江遠。丹旌繞嶺長。吾兒歸可見。爭奈斷猿腸。</text>
<title>送李浩然 宜活 歸月城</title>,<text>可笑臨河老。胡爲滯漢關。緇塵棲弊袂。雪髮露危冠。山水軒楹內。煙霞枕席間。送君還此地。新月到應團。</text>
<title>送鄭汝廓 彦宏 之金郊</title>,<text>旅榻雖相忘。衾裯歎未同。關門仍遠別。行李問無從。鄕國俱千里。郵亭又幾重。客中還送客。心緒益忡忡。</text>
<title>送李草溪克休</title>,<text>問爾謫仙子。何時踰嶺陽。深秋八溪郡。遙夜一琴堂。訟息禽來砌。簾垂月透床。想應淸夢罷。詩思繞江鄕。</text>
<title>挽柳汝章</title>,<text>同井同門出入俱。朝言款款夕言愉。片時分手幽明隔。千里投身節序徂。壺隱亭空新月冷。心安室在故人無。遙思最是傷懷處。泣鏡孤鸞滿眼雛。</text>
<title>挽權和卿</title>,<text>異姓天倫卽我兄。飛鳴急難似原鴒。湖關風雪扶兒櫬。河隴松楸護母塋。結草微忱嗟未遂。炊粱一夢奈先驚。傷哉此日身千里。目極南雲淚逬橫。</text>
<title>兒子是柱登第。唱榜日有感。吟呈座上。癸丑</title>,<text>追憶庚寅榜。簪花四十人。那知今日唱。宛似昔年新。聖制勲華一。恩光父子均。嗟吾已衰朽。報國在誰身。</text>
<title>呈辭受由。帶先逹兒還鄕。</title>,<text>看渠頭上賜花英。笑我鬢邊盈雪莖。歸興已隨湘雁逸。行裝自與野雲輕。丘原動色幽明感。閭井騰喧少長迎。從此涵濡皆聖澤。兒乎何以答生成。</text>
<title>記夢</title>,<text>憑陵劇賊欲圖吾。奪取龍泉旋伏誅。應手血鮮看頸落。飛空氣勝覺心麤。關公偃月同無敵。吕子靑蛇亦不孤。從此防身有長劍。橫行天下復何虞。</text>
<title>挽權舍人叔節 昕○二首</title>,<text>心堅金石操。學指聖賢門。美質圭無玷。端容玉不言。蓮堂方接武。經幄幾承恩。天意終難詰。斯人命路屯。令伯巡雄鎭。阿咸敞慶筵。君歸天與便。賓至派皆聯。勝會纔星散。凶言忽驛傳。鴒沙顧影慟。誰訴彼蒼然。</text>
<title>送金而和 中淸 以千秋兼謝恩使書狀赴燕京 二首</title>,<text>貫日誠輸事大琛。使乎宜奉我王心。歸陳少海千秋賀。仰謝皇穹萬里臨。節下已知辭命重。樽前何惜別懷深。鵬搏壯志今如許。瓢繋空慚雪滿簪。偶送三韓客。眞成萬里遊。威儀應覩漢。禮樂可觀周。首嶺人如在。遼陽鶴尙留。淸風與仙表。一一錦囊收。</text>
<title>仁川客館偶吟</title>,<text>寥落邵城館。幽如隱者莊。苔封留址礎。藤蓋倚山墻。田鸛暮爭樹。海魚朝滿床。再來銜命客。慚詠伐檀章。</text>
<title>金浦縣。次沈閣老韻。</title>,<text>聱牙落魄一微官。雙鬢朝來白盡斑。仁縣愁臨敲扑案。金陵喜對寂寥巒。幽襟與世苦相反。末路於人何太鞎。隱几沈吟無可語。羈魂時入睡鄕寬。</text>
<title>通津南館偶吟</title>,<text>亂後通津縣。風流何寂寥。小軒餘砌角。大鳥獨松梢。村聚連芧屋。潮迴露板橋。蓴鱸猶入饌。客興未全消。</text>
<title>富平館留題</title>,<text>富平形勝冠畿州。涼閣端宜倦客留。槐柳種當前野曠。軒窓開爲北山幽。公餘隱几消長日。睡後哦詩遣漫愁。莫向明朝吹畫角。盈庭造備白人頭。</text>
<title>端午日。留仁川寓懷。</title>,<text>抱病虛堂不掃塵。鸎啼門外綵繩新。誰謀菖綠一樽美。却問艾黃三歲陳。佳節易生丘墓感。羈魂難與弟兄親。遙知景出山樓會。壷榼叢中少一人。</text>
<title>五月十日雨有感 是日。乃我太宗大王諱辰。世傳此日雨曰太宗雨。時苦旱。</title>,<text>王悶東方旱此時。乘雲訴帝每膏之。美談前日嘗聞道。奇事今朝忽見斯。赫赫英靈如左右。祈祈甘雨遍公私。小臣稽首瞻天拜。更祝洪恩萬萬期。</text>
<title>五月二十日喜雨 時留富平。錄示主人索和。</title>,<text>偶無公事客憑高。時雨前驅老魃逃。崇嶽氣連江海潤。長風聲到竹松豪。詩翁喜詠凌雲句。田父歡忘荷鍤勞。豈有涓埃能報效。微臣空沐聖王膏。</text>
<title>富平館銜命仍留推考已畢兀左竟夕左右無可與語者。畏日苦長。煩襟坱鬱。欹枕一睡之餘。不勝歸思。呼童供紙筆。賦我所思。歌十三章。其辭曰。童卽廳直崔寶民。時年十五。</title>,<text>我所思兮在何許。金陵美酒十千斗。磊磈胸次快一洗。持勸豈無高陽友。邇來多病覆杯曾。竹葉於我無分久。我所思兮在何許。燕趙佳兒顔似玉。嬌歌妙舞秀而惠。色授魂與人皆惑。伐性眉斧近則辱。少年恨不焚衣泣。我所思兮在何許。席上談兵眞好事。天下中分尙可持。湘東一目誠堪死。生平其奈欠一絶。不如高枕羲皇地。我所思兮在何許。匣裏古琴纔三尺。何如邀月到天心。淸坐虛堂彈一曲。可憐知己已零落。年來絃絶無人續。我所思兮在何許。臂上蒼鷹騰碧虛。繡頸錦翼碎層巒。狡兎氣死林風餘。爭雄獵較意消磨。馮婦無由更下車。我所思兮在何許。帿張白雲靑山間。分耦決拾鼓如雷。君子之爭惟德觀。枯膓無復較藝心。息交絶遊門常關。我所思兮在何許。仙區異境多三韓。金剛智異與妙香。古稱東海三神山。王喬應眞手可招。我欲蠟屐身無閒。我所思兮在何許。碧海漫漫連紫渤。鯨鯢戢鱗羲御高。鵾鵬撃水雲程闊。長風破浪此其時。我欲乘舟嗟失楫。我所思兮在何許。杖劍南北平胡蠻。胸中甲兵藏數萬。爲國一心明如丹。秋霜種種入鏡頻。頭上壯髪凋危冠。我所思兮在何許。輔我聖明回雍煕。孝悌忠信而已矣。堯舜君民非外斯。緘封幾日在骨髓。耿耿琅玕空自奇。我所思兮在何許。天長地遠兮紛處處。赤壁采石月如舊。錢塘曲江花欲語。岳陽飛樓望洞庭。滕王高閣臨江渚。雖然勝地在吾人。於水吾當取河洛。衡山泰山山之雄。武夷九曲亦奇絶。神魂一夕十往還。我欲觀之無羽腋。我所思兮在何許。今來古往兮良悠悠。唐虞日月民皞皞。三代禮樂儀優優。春秋何處可開眼。闕里絃誦三千儔。漢唐文章豈不美。孰與大宋人豪比。講明吾道繼又開。白日中天盲者視。徒心慕之欣欣然。欲往從之生晚矣。百爾所思。不如我所之。臨河河上三間舍。第一江山列眼前。無邊風景誰爭者。倘佯隨意採或釣。鮮食美茹無不可。三杯濁醪有妙理。縞衣綦巾聊樂我。理亂黜陟了不聞。淳風不在結繩下。閒閒此間有何事。淨几明窓絶塵累。盥手開卷儼相對。所慕之人咸在此。洋洋左右有餘師。格言嘉謨如掌指。千載芳蹤亦可尋。佳處萬里如身履。此外紛紛何足道。觀於海者難爲水。優游於此足以送餘齡。所冀身無大過耳。噫乎吾舍此復何歸。歸歟歸歟多樂事。明朝掛冠便拂衣。取筆書之所以志。</text>
<title>題朴伯益希夷堂 朴君於希夷山洞。作一堂而藏修之。乃其先壟之下也。八景十詠。皆此堂之所取而有者。</title>,<text>絶勝山堂鎖洞門。泠泠幽澗靜中喧。松楸密邇無多步。花竹傍栽幾百根。必有遊方宜不遠。從知事没一如存。可憐白首風埃客。南望丘原只斷魂。</text>
<title>希夷堂八景</title>,<text>雨後欣欣物自春。一崦花柳更精神。嬌紅嫰綠如爭媚。時有和風拂面頻。右西崦花柳濯足飛泉灑雪霜。溪風颯颯助淸涼。書齋別有醒心處。觸石璆鳴聽更鏘。右南溪水石縹緲奇姿望裏多。南山無日不煙霞。主人痼疾何須問。倚杖渾忘幘半斜。右柏巖煙霞千巖萬壑白盈盈。玉鏡當空相映明。一點埃塵難著此。方知璃洞不虛名。右璃洞雪月春到梅梢已十分。依然窓外暗香聞。美人千里相思久。對此何疑卽是君。右梅窓早信園林搖落蕙蘭萎。籬下芳心獨自持。隱逸由來看晚節。淸香不減傲霜枝。右菊塢晚香淵明一逕入山深。永日應無俗客尋。松下丈人眠露頂。掛巾枝上坐淸陰。右松逕淸陰半畝苔開一鑑塘。花中君子白而長。疏疏雨瀉團圎玉。嫋嫋風傳馥郁香。右蓮塘疏雨</text>
<title>希夷堂十詠</title>,<text>小白一支來。遙遙六十里。希夷仙洞中。留作別天地。右希夷山白雪迷深洞。淸香掠鼻多。忽然逢玉貌。如此粲者何。右梅花洞不誠則無物。聖訓昭如日。存此問伊何。閑邪功第一。右存誠齋果育觀山水。斯言可共論。丁寜蒙養子。此是聖之門。右果育門勝日浴潭罷。春風振領還。誰知灑落境。卽在此吟壇。右風詠壇有石淨於玉。有泉淸若斯。胸中有査滓。於此一灑之。右洗心臺苔逕散藜杖。石臺鳴玉琴。松風雜澗水。六月雪生襟。右滌煩臺臺前鏡如拭。活水止而凝。掃石開襟坐。靈源與共澄。右澄心臺出迷多歧路。歸隱萬重雲。昨事誰能悟。仙凡自此分。右悟昨橋白駒白如雪。縶之巖下石。空山無藿塲。聊以永今夕。右永夕巖</text>
<title>白雲亭。敬次叔父鶴峯先生十二詠。</title>,<text>新霜一夜落。四山秋容奇。玉鏡忽懸空。似與幽人期。魂淸夢不成。體靜心自怡。霽色照寒水。臨江有所思。秋月雨後花事䌓。枝枝映紅白。乾坤寂無言。妙處誰能索。香淸控露晨。影濃邀月夕。珍重無極翁。應知此消息。春花遠峯返照殘。前林暮光薄。一帶何店煙。籠盡馮夷宅。猶分鷺雙飛。不辨天一色。急倩龍眠來。恐失此奇跡。煙江銀濤飜地軸。玉筍插天表。爛熳樹皆花。滄浪山亦老。洞口雲奪白。松頂鶴失皓。一逕沒山腰。淸晨斫瓊掃。雪山甫田棋局平。田際淸江流。長林界其間。樹樹連芳洲。倦鳥日暮急。鳴鳩晴後稠。橫穿一雙鷺。下灘欲何求。茂林白沙傍綠潭。左右均鋪平。皎月掛靑空。晶光相映明。鶴髮河上翁。於此適性情。風殘雲斂夜。每作三人行。平沙春北又秋南。九萬天路杳。蕭蕭振羽翰。一陣橫雲表。避就必知時。物性異凡鳥。斜陽落平沙。不是謀粱稻。雁陣可笑橫海鱗。猶罹涸轍厄。洋洋此一隊。誰使淵中躍。靜觀天放者。由來皆自得。何論物與人。我知爾之樂。魚隊搖裔雙白鷗。隨波浩蕩遊。有時愛沙月。閣頸眠長洲。何人感二鳥。竚立問道周。可憐此鷗心。知者是靜流。眠鷗沙渚水如玉。陽坡草似織。飮齕任去留。或臥隨所息。視彼穿鼻苦。寜知自放樂。閒忙判霄壤。二畫不須擇。放牛牧童倒騎牛。平蕪一望長。橫拈蘆管吹。淸韻徹江鄕。嫋嫋雜高低。誰辨宮與商。不知白日暮。前村煙杳茫。牧笛江心黑無月。短炬穿蓼花。初疑攢星點。漸見明金波。夜深人語近。知向亭前過。朝來案齊眉。白碗銀絲多。漁火</text>
<title>次表兄柳岐峯 復起 岐陽書齋韻</title>,<text>聞說西山一谷明。溪流觸石玉鏘鳴。碩人事業藏修在。此地何如抱聖經。</text>
<title>岐峯壽席口號 壬子</title>,<text>園廬溪上好。樂事此中多。況値靈均度。欣聞康樂歌。深斟延壽酒。滿泛制頹花。爲問斑衣子。陪歡意若何。</text>
<title>題柳從善晦 仁健 草堂</title>,<text>閒園幾日養幽姿。小結三椽不剪茨。籯裏金無傳世寶。床頭書有教兒辭。靑山簇簇雲披絮。玉澗泠泠柳拂絲。借問此中何所事。朋來開笑酌鸕鷀。</text>
<title>送甘文倅李浩然赴任 二首</title>,<text>靑州新太守。紫玉舊山人。五馬獨歸日。一亭同樂春。臨分題古句。把贈爲情親。惠愛南翁悅。餘波及老身。白髮太常客。長齋何所爲。宦情元淡薄。歸計又差池。一病三旬臥。孤衾萬慮危。春來逢驛使。莫惜寄南枝。</text>
<title>送辛公遠 弘立 爲省峴丞南歸 二首</title>,<text>金風蕭瑟蕙蘭腓。憀慄那堪又送歸。嗟我客蹤萍共泛。羡君鄕興雁同飛。雨晴前路塵埃掃。霜晚南關錦繡圍。平地作仙今日見。莫言官繋馬曹微。高秋三五夕。大嶺一千程。共是思鄕客。難爲送子情。楓光映杯滿。歌曲遏雲淸。且莫催分袂。留看好月生。</text>
<title>挽權和甫妻金氏</title>,<text>丹旐飛飜缺月欹。咨嗟仙馭向何之。蘭姿綽約門稱美。坤德柔嘉室詠宜。轉眄瓊琴違靜好。傷心寶劍隔雄雌。惟餘積善無窮慶。庭畔森森總玉枝。</text>
<title>賀端午帖</title>,<text>炎帝宣和動管灰。塤篪聲裏暖風迴。濯枝靈雨鴻恩霈。繞闕彤雲瑞色開。櫻餅味濃丹藥鼎。蒲醪香浥紫霞杯。南山共祝無疆壽。稱頌慚非吉甫才。</text>
<title>出城與黃海月同行</title>,<text>十月揮鞭出漢城。暮天寒事足歸程。關雲釀雪低前嶺。塞雁嘶風下遠汀。鞍馬未過丹月驛。夢魂先繞白雲亭。同行賴有吾兄在。到處開襟且少停。</text>
<title>遊周王山。敬次鶴峯先生韻。二十一首</title>,<text>聽說方壺勝。眞宜隱靜流。雲閒明鏡面。松老翠屏頭深樹鳴幽鳥。晴沙立炯鷗。若能謀數頃。萬事付滄洲。右方臺亭十二樓何處。層城深復深。眞人應此住。俗子不曾尋。疊壁看高節。澄潭想靜襟。長吟表獨立。雲鶴是知音。右入周王寺後洞松館剛辭把一杯。爲探奇勝入山來。寄聲先語雲中鶴。不上巢顚不擬回。右送府伯出山羅季非周代。霞標是赤城。何王來避世。此地欲偸生。掃跡低枝影。懷慙疊穎情。塵名洗不盡。飛瀑有餘聲。右周王城絶壁支天屹。浮雲渡澗低。王風餘蔓草。玉殿已頹泥。萬事鴻無跡。千年鶴有樓。沈吟仍坐久。秋日下山西。右周王殿古基溪名取何義。爲有水中英。鏡淨開塵匣。屛高起赤城。枝枝春爛熳。片片夕分明。會待淸和節。重探造物情。右霞明溪毗盧冠衆嶽。卓立不辭尊。矗石擎天宇。飛泉鎖洞門。剛風吹不斷。素月映無垠。餘沫霏成霧。時時豹隱濆。右毗廬峯瀑布溪風山月孰能爭。銀漢中間闢玉京。却恐塵蹤來假步。洞門千尺豎麾旌。右旗巖層巖飛狖難投足。圭竇誰穿石壁爲。平地神仙太平事。看來不得不傷時。右汲泉巖絶壁飛流合讓淸。當年誰似此詩情。懸知魂化松顚鶴。俯視塵寰叫不平。右遊人到鶴洞周王山似金剛山。我謂金剛山未閒。紅塵車馬皆東首。寂寂維南斷往還。右入靑鶴洞乘興遊仙境。同行盡靜流。白雲初望美。靑鶴更尋幽。瀑下三千尺。城高十二樓。眞人應見待。振策莫遲留。右山中記所見霞起山中是赤城。瓊枝琪樹見分明。莫言靈境終難住。欲挹飛流一濯纓。壺裏誰開別洞天。源窮應有避秦仙。欲從流水尋花去。其奈回頭却渺然。右兩絶龍潭忽見玄裳掠馬飛。客心能不更依依。山靈若許山中隱。此日旋同此鶴歸。右玄鶴掠馬策驢枝峴返江鄕。回首群峯列㦸鋩。却恐山容描不盡。遺鞭忙手點詩囊。右枝院峴望周王山山陽晚笛不堪聽。一帶溪流也自淸。怊悵主人何處去。依然芧棟是松生。右過松生縣逝水悠悠不返波。誰回春信似梅花。令人更憶周王興。歲月無情覺又遐。鶴峯詩云。登臨忽憶衡山興。瞻仰還忘歲月遐。朱夫子衡山酬唱詩云。江波去不回。又曰。節物又疏梅。蓋懷古之意也。先生聯騎石灘時。幾首新詩玉屑飛。最是祝融峯一句。令人千載想襟期。衡山酬唱詩云。石灘聯騎雪垂垂。已把南山入小詩。名山誰似此仙洞。玉立群峯滿眼奇。莫道遊人蹤跡少。遊人自是不能知。五葉松枝一點燈。方知住此是眞僧。人間逃賦緇名者。只削其頭儘可矜。右四絶追記周王山</text>
<title>敬次鶴峯先生榮川鄕序堂韻</title>,<text>當年倡義樹奇功。烈烈英聲滿域中。仙馭只今何處問。朝宗惟見洛江東。</text>
<title>過鼎山書院。敬次鶴峯先生韻。</title>,<text>溪面琅璆觸石鳴。翠屛如畫對幽扄。何緣一拓梅窓坐。滴露硏朱點易經。</text>
<title>柳氏姑壽席。次趙安仲 靖 韻。</title>,<text>幔亭高宴酌霞觴。簫鼓嘲轟舞作行。大姥當筵開一笑。曾孫喜氣溢雙眶。縱未相呼共一觴。當年雁序自聯行。傷心此日惟姑在。我淚如何不迸眶。伯父藥峯先生詩云。令弟開樽勸我嘗。嘗多不覺醉頹床。季妹與我生同日。恨未相呼共一觴。乃戊辰年是日作也。感傷揮涕而書之。令弟卽先君也。</text>
<title>峨洋樓</title>,<text>晚渡長臯抱玉琴。峨洋樓上獨登臨。纖雲捲盡天逾逈。衆籟殘來境自深。立立峯巒連秀色。迢迢洲渚散澄陰。潭心忽見初圓月。如奉先人灑落襟。</text>
<title>挽李別坐 嵂○三首○乙卯</title>,<text>有美先賢裔。淸標與俗殊。祥鸞停翠竹。彩鳳峙高梧。已矣斯人也。傷哉是命夫。彼蒼猶可必。蘭玉映庭隅。可惜騎鯨李。曾爲奉檄毛。萱堂辭鶴髮。衣局製龍袍。禍福天難詰。彭殤數莫逃。忍看舟返處。丹旐泝風濤。憶我聯先葉。高堂奉大春。天倫成異姓。蘭契托同人。暼眼雲俱盡。回頭跡已陳。韓公三世哭。安得不傷神。</text>
<title>挽權正字 儆○二首</title>,<text>荒岡埋白璧。槐院隔靑雲。已棄人間事。應修地下文。傷心鶴髮老。忍見鳳雛群。惟有雙龍劍。相隨更不分。阮叔途窮早。阿咸數又奇。沙頭鴒弔影。庭畔玉槯枝。積善家如許。呼天理莫知。猿腸我先斷。不死淚空垂。</text>
<title>送權明府守之 泰一 赴寜海</title>,<text>朝宣綸命銀臺坐。夕佩銅章海郡行。不是左遷辭禁闥。只求便養許專城。推恩聖德如天大。移孝深誠貫日明。孤露此身空竊祿。把君歸袂若爲情。</text>
<title>挽洪留守君瑞 二首</title>,<text>高名碩德冠朝紳。介福如公又絶倫。群玉滿庭多妙選。兼金橫帶益淸貧。九天鸞鳳登崇日。平地神仙退老身。年倍顔回非不幸。所嗟猶未壽斯人。春風坐接太和杯。別後星杓問幾回。花府二天深雨露。松京一札重瓊瑰。日望儀表還朝右。誰料音塵隔夜臺。牢鎖直廬孤執紼。欲書情素又難裁。</text>
<title>挽從姪是㯳</title>,<text>嗣宗諸姪仲容優。天性子諒器局周。惟孝友于是家政。不求忮矣更誰尤。詩書學業從餘力。金石歌聲爲遣愁。長慟卽今無復見。寄詞千里淚雙流。</text>
<title>送金而和赴新安 丙辰</title>,<text>錯節盤根須孟勞。休嗟鷄割用牛刀。專城竚見推誠孝。健令何煩制猾豪。淸洛水流琴響遠。伽倻山靜鶴巢高。須知化蜀文翁教。不在爪膚與刮毛。</text>
<title>次裵益哉，權省吾兩生韻。寓懷。</title>,<text>我家蕭灑洛江東。盈尺魚肥積水中。何事泣途千里遠。可憐垂橐一錢空。官司分處直難脫。牙齒落來頭又童。百計不如歸計得。鋤荒三逕是奇功。右思歸所願平生宰嶺東。爲遊仙化洞天中。三千玉界連滄海。萬二瓊峯揷翠空。濟勝具成雙蠟屐。負詩囊有一奚童。京華事事都無戀。幾日分符出武功。右求出宰山縣晚郊芳草綠迢迢。高下風花亂眼飄。京邸幾年羈遠客。驪江百里放輕橈。喬山松柏連蒼翠。甓寺煙霞鎖寂寥。莫道使君無一事。淸齋暇日點漁樵。右赴驪興</text>
<title>驪江約勝亭。次巡相李月沙韻。二首</title>,<text>麗日淸江上。風和雨乍晴。遨頭隨意出。公牒沒人呈。山遠雲蔥鬱。舟遲浪穩平。琴堂小如斗。勝槪甲寰瀛。芧簷朱夏產風涼。照席澄流拂鏡光。厭領簿書時拄笏。耽看奇勝屢移床。晴空遠岫排濃淡。晚浦孤帆點渺茫。若使淸心樓可起。神仙不必在蓬方。</text>
<title>次淸心樓韻</title>,<text>掃却塵寰事萬端。淸心一上一開顔。寒光拭鏡此江水。濃抹如簪何處山。風骨已知超物外。銅章不信在人間。遙窮睇眄忘機坐。過鳥奔雲亦自閒。雲。一作魚。○高麗朱悅韻。李稼亭牧隱次韻。我朝今古名卿鉅公騒人墨客多次之。今則只有遺基而作一江臺。一州形勝。專在於此。每一登覧。便覺一回開豁故云云。</text>
<title>次金而靜泛舟洛江韻 二首</title>,<text>聞說船遊洛水淸。難禁歸思忽然生。不知醉裏爭酬唱。何似愁邊獨坐行。燕子灘分蘭渚碧。龍門山出玉霄明。驪江氣像還千萬。只欠吾兄一笑迎。何處蘭舟泛泛淸。芧簷一嘯百憂生。自憐病客孤人牧。天放遊仙共地行。神勒寺前蒼石老。月波亭下白沙明。勝觀絶致遙應似。誰約遨頭載酒迎。間與一善倅及張德晦，盧弘仲諸公同遊。有感復次。</text>
<title>次裵甥驪州衙屋韻</title>,<text>矮屋三間許。偏房一斗如。可憐江縣宰。還作野人居。籬透舟中語。簷連床上書。下庭禽有跡。開鎖庫無儲。欲盡流民狀。寜思潤我廬。枯寒自吾分。長鋏莫歌魚。</text>
<title>訪梨湖書院</title>,<text>千古梨湖岸。三賢師友堂。英靈攸陟降。山水與高長。德不孤當世。生何竝此鄕。扁舟來肅謁。蘭渚剰遺芳。</text>
<title>東臺邀月</title>,<text>秋水無波鏡面澄。東岑皎月忽飛登。松陰㙮影高低處。人在蒼巖第幾層。</text>
<title>東臺秋夕。次柳廣文 咸亨 韻。</title>,<text>月滿長江面。層巖跨碧洲。千尋屛展畫。一片玉含秋。爲問東臺會。何如赤壁遊。蘇仙差早晚。此夕不曾留。</text>
<title>東臺。次金惕若，李牧隱韻。</title>,<text>舟泊靑蘭渚。僧迎白石矼。攀蘿登絶壁。倚塔俯長江。於地若論勝。此臺應受降。遠峯俱領略。邀月宿禪窓。扣枻驪江上。携筇雁塔傍。雲窓開甓寺。銅印鎻芧堂。厭對薄書案。欣看蘿薜墻。塵寰只山外。秋水隔微茫。</text>
<title>出待敬差于境上。留大松村。</title>,<text>候客留村舍。微霜覺夜寒。鋤犂縣壁後。機杼倚簷端。農歇租仍督。織多衣不完。心憐何以保。愧我牧民官。</text>
<title>次圃隱先生淸心樓韻</title>,<text>秀秀峯巒湛湛江。琴堂如畫政開窓。斜陽一帶靑林外。忽有飛來白鷗雙。</text>
<title>次廣陵歸客甓寺韻</title>,<text>招提臨水曉鐘鳴。白鳥沙邊宿不驚。問汝廣陵催棹客。有何忙事曰求名。</text>
<title>挽琴勉進齋 應壎○二首</title>,<text>賢父兄家至樂全。師門所得又充然。忘憂萱背同姜被。推孝琴堂理宓絃。天豈無知仁有後。人誰不敬德兼年。騎龍此日公何憾。鏡裏飛鸞獨自憐。鄕里稱賢士望尊。胸襟海闊氣春溫。平生孝友爲家政。暮境安閒絶世喧。山院幾多承謦欬。溪門況又忝姻婚。傷哉考德今何處。耆舊襄陽不復存。</text>
<title>次送柳廣文罷歸韻</title>,<text>長恨塵纓縛世間。白雲山水負淸歡。羨君一脫靑衫出。無盡亭前得得還。無盡。廣文亭名。江上仙舟每共牽。別懷那得不依然。從今我亦歸田舍。爲是身多疾病纏。</text>
<title>挽唐興府院君 二首○丁巳</title>,<text>先人正學有淵源。令子移忠自孝門。扈聖艱危功茂著。推恩崇顯寵彌敦。家無一物惟淸白。身備三稱是達尊。莫道庭前瓊樹折。孫枝連璧又生孫。早歲隨吾叔父肩。三淸接武共騰騫。頭簪彩筆嘗垂槖。手廢瑤琴晚絶絃。位滿只祈延鶴算。賢亡其奈在龍年。通家小子偏驚慟。素幔丹旌此北阡。</text>
<title>次韓柳川韻 柳川。韓西平浚謙號。○二首</title>,<text>驪水南門別。東風動客衣。年華添鬢髮。酒興減籌巵。歸夢迷初路。停雲鎖舊扉。江頭捐玉佩。持以慰相思。三春抱羸疾。江上一披衣。有眼看花柳。無心擧酒巵。故人吟澤畔。幽處杜荊扉。誰採驪珠至。吾今見所思。</text>
<title>挽金栢巖 玏○三首</title>,<text>二品還鄕孰不欽。稀年致仕遂初心。安閒自是身無累。淸白惟應帶有金。雲寢水寮塵外靜。玉堂銀闕夢中深。莫言庭樹榮枯異。交映孫枝觸目琳。儀容辭氣德之符。莊重安舒鄙倍無。惟孝友于家政事。盡忠貞耳國訏謨。溪深臺下靈龜隱。山對軒前瘦鶴孤。誰識傳神長在此。丹靑何必寫眞圖。追憶陪歡幾展眉。襟懷相照去毛皮。非惟托契潘楊好。自幸忘年管鮑知。歲在龍蛇嗟不淑。官縻驪馬淚空垂。傷心昔日西亭別。卽是今生永訣時。</text>
<title>與李聖與 詠道。 乘舟訪甓寺。</title>,<text>催棹春江興不勝。渚淸沙白水如凝。潭心花映紫霞落。巖面雲開靑琰升。驚起驪眠吹鐵笛。幽尋石記問胡僧。萬千氣像俱收拾。來倚東臺第一層。</text>
<title>詠四季花</title>,<text>誰移上苑種。置我小庭安。葉剪鮫機綠。花抽鶴頂丹。四時無失信。一節不饒寒。且莫愁幽獨。梅兄立砌端。四季花盆。移自掌苑。故首句及之。</text>
<title>宿長興寺乘舟夜歸</title>,<text>解䌫金沙寺。分僧半日閒。巖花明錦繡。澗草雜蘅蘭。正好遊幽境。誰催上急灘。船頭風更逆。知我厭塵寰。</text>
<title>勝地 按日記。有出迎領台船于甓寺上流。到明前落後之語。其下錄此詩。似是此行時作也。</title>,<text>勝地讀佳句。頭風覺已痊。高攀雲外榻。直俯鏡中天。笛助龍吟壯。歌驚鶴夢圓。歸舟興不盡。兀坐御泠然。</text>
<title>奉別回答使朴子挺之日本 二首</title>,<text>聖主同仁視遠區。詞臣銜命出東隅。何曾惘惘有離色。獨自昂昂眞丈夫。碧海千尋憑玉節。丹心一片證金烏。懸知竣事歸來日。萬口雷騰曰使乎。瓢繋慙吾雪滿冠。二年驪岸齒生酸。堪爲負弩故鄕老。不是收錢私覿官。千里驥蹄開道路。九天鵬翼撃波瀾。雲泥雖遠心何隔。袖裏須看一劍寒。</text>
<title>挽吳靑松</title>,<text>去冬仲月哭東浦。今暮之春哭老爺。天固不遺人齒德。賢何同遇歲龍蛇。靑鳧仙舄雙飛遠。素鏡悲鸞隻影斜。所慰庭前多寶樹。群材賁國且榮家。</text>
<title>落齒</title>,<text>嘗讀韓公落齒詩。豈知今我果如斯。右車忽覺雙牙脫。前板俄驚一縫虧。軟味無妨難肉食。默言雖好奈官縻。不如歸作淸時逸。瓦釜朝曛豆粥宜。</text>
<title>耳聾吟</title>,<text>蟬噪經冬不暫停。爾來雙耳闃無聲。誰分牛蟻床前鬪。一任鷄蠅夢裏鳴。橋叱未聞猶臥閤。庭詞難辨奈臨氓。從知重聽何傷說。合著休官謝世生。</text>
<title>七月旣望。病不得船遊。歎而賦之。</title>,<text>常慕蘇仙赤壁遊。淸風不盡月長留。新秋望後此其日。舊釣磯前還有舟。擧網魚猶薄暮得。盈缸酒可細君謀。獨憐抱疾傍無客。客亦當時匪俗流。</text>
<title>挽再從弟濛</title>,<text>我與我從叔。同庚老倶至。那知還甲年。共垂哭子淚。昨埋對龜原。今藏飛鯉地。地下應相從。堂前誰復侍。猿腸已寸斷。鶴髮空相視。天地終茫茫。夢亦無玄使。</text>
<title>詠瓶梅 戊午</title>,<text>寒疾支離過臘平。不知門外已春晴。嬌兒晚折園梅至。老我曾經手種成。疏影想從梢月減。暗香猶動䄂風輕。看看更揷銅瓶水。喜與年華未隔生。</text>
<title>南處士寭妻李氏挽詞</title>,<text>除却蟾宮竊藥姫。人間上壽孰如之。十旬只減雙雙算。三五曾添九九期。瑤水應開金母宴。緱山想捻紫簫吹。虹橋一斷無尋處。太姥餘波不盡思。壽九十六</text>
<title>家有石陽正畫竹二障子。吟題一絶。</title>,<text>劍拔映淇園。枝枝寒更綠。閒吟瑟僩章。遠慕人如玉。右淇園嫩葉湘江一夜寒。葉葉鳴秋雨。更覺攪騒腸。淸風滿遙浦。右湘江夜雨</text>
<title>詠壁上畫鷹一雙各一絶</title>,<text>劍翮霜毛淨。金拳㦸瓜豪。層巖一回首。萬里朔風高。歛翅立松叉。凝眸思玉塞。誰知小項王。一怒千皆廢。</text>
<title>白雲亭盆梅。往年枯死。今春數條寸靑。至冬開花。明淨可愛。</title>,<text>忽見南窓下。寒梅吐臘前。孤根危寄土。生意妙含天。粲粲玉相照。盈盈香自連。且休輕鬪雪。和月好藏姸。</text>
<title>元朝寓懷 時寓臨河○己未孤山下</title>,<text>白首孤山客。今年六十三。功名退飛鷁。身世大眠蚕。學道無全業。明農謾自談。只知閒一味。歸結臥龍庵。臥龍峯在仙遊東峯下。卜亭基擬結草庵送老。故及之</text>
<title>贈黃甥 巾允 寓懷 時黃以獻納入都</title>,<text>爲圓何必斵吾方。當事先須立脊梁。若使蕙蘭終變化。不如蕭艾本無芳。</text>
<title>尋枝洞別墅 二首</title>,<text>久厭稱官號。飜思作野民。尋幽穿洞壑。選勝遍崖濱。已占閒田地。誰爲好比隣。雙飛惟白鳥。故近仁相親。谷邃不知竇。臺高獨自阿。峯峯抽玉笋。水水展靑羅。影散松雲壁。光搖沙月波。白衣邀白足。於此共婆娑。不知竇。谷號也。獨自阿。山名也。約與山人謀一間同住。故末句及之。</text>
<title>挽李國寶 瑒○二首</title>,<text>與子交情老不衰。同鄕同趣又同時。通家早結潘楊好。在世寜論管鮑知。準擬高堂先燕賀。驚聞舊壑已舟移。只應天意終陰騭。庭畔森森有玉枝。憶我遙從驪水迴。鄕堂逢別疾如雷。空垂東野徹泉淚。不把韓公除事杯。朽木固宜生蠧蝕。猗蘭何遽被霜摧。人間好會知難復。一笑他時底處開。</text>
<title>養眞庵 二首</title>,<text>晚卜幽棲地。思吾別洞天。長潭羅帶繞。列嶂彩屏連。兩膝容陶令。三間勝玉川。芧簷君莫笑。樂事古人傳。念昔畏途客。遑遑西復東。空吟五字句。未結一芧宮。江水淸淸上。山雲白白中。三椽此時就。我欲詑詩翁。杜子有詩云。何時一芧屋。送老白雲邊。今我眼前得芧屋於白雲之邊。故作此詩戲之。</text>
<title>挽李訓導時晦</title>,<text>少日聲名藝苑傳。晚來閒作飮中仙。鄭虔官泠才三絶。原憲家貧操獨堅。稀七光陰杯酒遣。一雙蘭玉户庭聯。定知餘慶綿綿遠。交映孫枝擁後前。</text>
<title>次謝金郞賀生日韻。寓懷兼示兒孫輩。</title>,<text>仲冬初四子之半。曾是劬勞生我時。萱背幾年供壽席。草心無路報春䂀。我言爾等休開酌。今日此杯那忍持。驚謝乘龍才子至。茂松詞替蓼莪詩。</text>
<title>至日有感</title>,<text>呼兒叩凍灌盆梅。警婢吹炎撥竈灰。萬境猶封群蟄物。千門忽闢一聲雷。天心此夜能來復。世路何時可挽回。若使微蹤旋不遠。前頭▦地亦恢恢。</text>
<title>挽玉伯昷 璿</title>,<text>竹帛淸修節。箕裘善繼心。高風吹奕世。剩馥在幽林。旋榻常同席。鄕隣却阻音。溪山分占約。此日向誰尋。其家東北。翠巖臨溪。曾勸我作亭來遊。故末句及之。</text>
<title>元朝還白雲亭。有感。</title>,<text>可笑東西客。何時枕席寜。行年滿易卦。衰齒隕台星。逃病病相覓。送窮窮自停。不如歸舊宅。牢鎖一巖扄。</text>
<title>七月十六夜偶吟。投示治源，德晦兩弟。要與會話。</title>,<text>初秋既望卽今辰。玉露金風生渚蘋。江上雖無新桂棹。山間剩有舊氷輪。層軒却勝扁勿隘。蘇客何如我弟親。巨口細鱗須網得。一杯吾欲問夫人。</text>
<title>次黃會元寄惠近體一律</title>,<text>層標高竝月松松。鬱鬱亭亭凌遠峯。若構明堂時則可。何嫌匠石晚相逢。人稱天與棟樑具。我愛歲寒氷雪容。東海終難臥一柱。莫思山月與林鐘。</text>
<title>挽族叔金順伯 安繼</title>,<text>早歲同閭井。肩隨問幾春。襟期元不隔。笑語每相親。鷄黍從君具。杯樽爲我陳。只今那復見。秋思益沾巾。</text>
<title>挽吕陜川 大老</title>,<text>期期笑語亦天然。坦湯襟懷不飾邊。百里仁聲馳郡縣。十年眞樂在林泉。酸醎嗜好世相反。出處行藏身自全。餘慶從今應有大。眼前瓊樹幾枝連。</text>
<title>朝詠六言四韻。寄金孝一 奉祖 松石行軒。</title>,<text>聞說丹丘羽客。來臨自石松間。盈盈一水波。闊寂寂千巖。雲閒嗟爾主人。何處愧余病。臥塵寰無由。鼎坐晤語半。夜魂飛獨還。</text>
<title>次五友堂金性之 近 笙潭韻</title>,<text>誰割蓬萊左股閑。瓊崖相對玉潭回。壺中剩占乾坤別。鏡裏平分景物堆。靜夜月明笙鶴下。淸晨雪霽杖僧來。詩仙昔隱屛風疊。我愛君今住此臺。</text>
<title>笙潭十二詠</title>,<text>層巖飛上爛銀輪。滿壑金波潑眼新。最愛疏松淸影散。一壇靈籟助詩神。右桃巖明月蒼翠依微擁夕寒。看看赤日欲銜山。齊飛霞鶩渾宜盡。只恐難留倩手間。右霞峯落照煙雲莫辨遠山容。何許鐘聲透月中。認是北庵僧禮佛。篝燈一點隔林紅。右山寺暮鐘依約山前抱水村。靑煙如帳對柴門。太平無象君休說。看取朝朝此一痕。右水村朝煙三春花信寄東風。一夜潛催遍域中。造化不應私物物。綠潭明處似偏紅。右兩岸春花瑤空靑女雁同斜。點點猩紅著葉多。石角潭心相映徹。尊前每看誤春花。右雙厓秋葉天際遙聞曳曳雷。如絲却爲小詩催。劇乾鷺羽從林外。橫帶殘雲漏日來。右長林微雨斷槎危石臥溪荒。餘雪成堆釀夕涼。何處老僧持杖試。一肩偏聳負頽陽。右斷橋殘雪漁翁弄笛臥莎根。煙水蒼茫月有痕。淸韻夜深低更起。宿禽飛過近林村。右沙汀漁笛緣巖細路傍溪涯。出▦雲開返日斜。鎌在腰間薪在背。萬山深處一聲歌。右石逕樵歌沙渚無塵水若虛。陰陰綠柳遠條且。開襟坐對揚鱗泳。機斷吾心樂及魚。右潭面游魚醉脫烏紗落雪顚。釣絲慵理臥磯邊。毰毸愛爾一雙鴨。閣頸晴沙相對眠。落一作露 ○ 右磯頭睡鴨</text>
<title>七灘十詠</title>,<text>誰遣東風至。撍催造化爲。君看花柳動。處處自無私。右春風月出東山上。虛堂盡意明。容光無不照。爭似此時淸。右秋月水碧沙如洗。門前一帶橫。高人樂在此。襟袍與之淸。右一江立立東南山。▣雲如筆束。憑軒望悠然。滿眼皆是樂。右群岳淸風動寒葉。戛玉響堪聞。莫歎令人俗。吾今有此君。右竹窓疏影散明月。暗香盈素軒。開襟坐終夜。淸意欲無言。右梅軒雨中移翠葉。霜下見黃花。摘泛杯中物。淸香入口多。右階菊方池君子花。玉立靜相對。外慕絶虛襟。我從溪翁愛。右池蓮十八公從我。移來作一屛。萬山黃落盡。要看獨靑靑。右松林家藏山水裏。石路險難攀。雪落渾無跡。人歸自玉山。右雪逕</text>
<title>琴君彦康 愷 構堂齋。屬余求一言久矣。白首風埃。佳思敗盡。而厚意不可虛辱。聊綴荒拙錄呈。</title>,<text>晨昏當日視無形。風樹如何莫暫停。祿未逮榮嗟歲月。志惟能繼美門庭。靑山碧澗開仙洞。淨几明窓讀聖經。曰不棄基寜墜業。堂名肯構足聞聽。右肯構堂聞君最樂者何居。君曰無如讀我書。兩耳不聞時俗語。一心惟與聖賢攄。正墻面處芧方塞。開竹扉來日已舒。未讀書應難擇善。若人知是舜徒歟。右最樂齋引領層軒耿未眠。中天皎月滿前川。秋晴夜久群喧息。風定雲收十倍圓。萬斛金精明且浴。一毫塵累淨如湔。古人不見心猶見。誰把瑤琴理絶絃。右望月軒</text>
<title>向黃山寺。歷訪柳姪尙之。友潛</title>,<text>欲訪黃山寺。黃昏過水村。洞深雲已宿。林靜澗猶喧。瘦馬雖頻蹶。幽懷自不煩。草堂人有待。明月正臨門。</text>
<title>遊郞詠臺</title>,<text>傳巖巖上暫來遊。童冠相隨亦少留。飛步松臺人莫怪。江山正値菊花秋。</text>
<title>輓柳岐峯兄</title>,<text>爲人誠信善。稟性本眞淳。隱德鄕隣服。儒風士友親。雙蘭餘閫馥。群玉滿庭珍。必壽天應定。逢蛇奈運屯。</text>
<title>病鶴賦</title>,<text>鳥有白者。其質鶴鶴。棲偃蓋松。鎩沖雲翮。幾年上霄漢翶翔兮。中道而墮。無扁鵲醫爾病兮。玉羽零兮山之下。夜半山空。頓覺無頼。霜崖上月。陰壑生籟。已而寂然。四顧蒼蒼。忽哀鳴而沈痛。慘魂泠而心傷。抱舊恨與新愁。想疇昔兮思何長。思其朝玄圃暮蓬巓。一擧千里上天下天。靑田生子。赤壁逢仙。聞鳳凰唱汝和。予緱山雲閒。嘆城郭人非物換。華表月寒。招朋命侶。弔孝子而雙飛。向空飛錫。携道人而同歸。寜乘衛公之軒。只隨趙氏之馬。擬欲一舞乎王在之靈囿兮。豈下同乎群鷄之野。黃樓一碎。白雲空悠。倐忽千載。一病難瘳。無玄宗之箭。瘦骨風折。免李公之煮。疏毛霜殺。三山望斷。九皐聲絶。華亭之夢不復。會稽之鼓寜聞。於是星飜漢迴。落月紛紛。寒風徹骨。朔雪凍足。回頭有影。擧觜無食。一聲之淸唳更苦。裂千峯之苦竹。哀哀滿山之猿鳥。知爾音者無多。忽有憑虛道士來自西湖。羽衣婆娑。琴一譜兮鶴一隻。又呼我於窮山陰。無日爾病。莫苦爾音。孤山上頭。靈露夜滴。一餐去病。再飮化骨。吾將補爾翮之殘毀。使吾一鶴作雙於朝夕。也俄左腋之忽抱。但見舊巢兮松花亂落。</text>
<title>不貳室賦</title>,<text>夫何若人之好修。志惟在於改過。改而無可爲堯舜兮。學之道此其大者。眄彼不貳之二字。皎皎乎虛室之生白。苟非復禮之君子。孰能於此乎。出入幾年。發憤而忘食。勉汲汲於克己。求其所以爲聖兮。曰惟無過而已。然在外不難於速改。最難防乎心裏。衆人之所不能知兮。暗滋長焉何克。今不改明必再萠。慨往來之無跡。一有差於毫釐。便有害於時習。必也痛以絶之兮。可見暗室之不欺我。思昔者之吾友。惟回也爲庶幾。斯所學豈有他哉。自其過之不貳。不貳伊何。必先明乎心地。少有失兮便能知。知必期乎勇革。革於前兮顧於後。後必戒乎更作。是謂一絶而不再。若紅爐之點雪。逮充實而光輝。渾査滓之化却。竟至於德以凝道。與天資而爲一。嗟後人欲學夫聖賢。舍此功又安適。于以取此義兮。掲名乎我室。我室何有明窓淨几。圖書左右。琴瑟在此。於焉斂形而端坐。儼對越乎上帝。外持義而有方。內主敬以無適。安天君於赤室。令四體於動靜。隨念念之所之。恒顧諟而猛省。一失之或有其間。必痛懲而永絶。嚴威迅於雷霆。彼此分如桐葉。日復日兮每如是。肯微少而忽諸。顧余心若有否者。彼室名之臨余。惟立志之旣誠。斯過境之自疏。視顔氏兮何人。信所爲者若是。想爾之在爾室兮。終不愧乎屋漏。噫。若人一生之道德。實有基於此室。觀其室兮想其人。豈云無施而有獲。子之堂幽且深兮。宜不貳之有出額。子之堂高且明兮。宜不貳之有此人。嗟下愚之驕吝。叢衆過於一身。擧馳心於外務。孰反求乎厥初。實是諱疾而忌醫。終未免乾死乎窮廬。曰余未有學兮。竊自慕乎前哲。稽勿憚於魯論。誦不遠於周易。身之過改之爲貴兮。心過尤貴乎不復。庶念玆日夕乾乾兮。期與子同入乎此室。</text>
<title>輓詞[張顯光]</title>,<text>訓奉家庭早義方。又從溪上襲餘芳。行身不欲同塵路。處世須當作夜光。令望夙推儀鳳日。淸名重著割鷄鄕。年來善類偏凋落。聞窆寧禁淚溢眶。</text>
<title>輓詞[曺友仁]</title>,<text>觸目時艱已可驚。善人何事日凋零。淸氷苦蘗平生節。粹玉精金間世英。南國漸看元氣鑠。北風愈助太陰獰。老夫此哭非私哭。夙昔交情未暇評。</text>
<title>輓詞[趙靖]</title>,<text>口出何嘗錯一端。律身嚴密與人寬。當官益礪氷霜操。遇遯惟堅鐵石肝。止酒中年尤寡過。投簪晩景亦多閒。豈言天意終冥漠。旋遣衰翁發蕙歎。</text>
<title>輓詞[李埈]</title>,<text>高名騰白屋。逸翮上靑霄。家受詩書業。人稱玉雪標。鳳來期再覩。鶴去逈難招。老我芝焚歎。殘魂一半消。鶴叟餘風在。鵷行雋望優。中心眞有守。外物本無求。奏事霜飛簡。傷時雪滿頭。死生恒道耳。全孝得天遊。</text>
<title>輓詞[柳袗]</title>,<text>聲名家世冠吾鄕。早歲雲衢步武長。玉樹臨風儀可象。氷壺受月道彌光。佩符湖嶺春馴雉。秉筆天官鐵作腸。已矣老成今不在。哀詞題罷淚沾裳。</text>
<title>輓詞[張興孝]</title>,<text>憶昔從遊長者門。從知家學有淵源。美聲早徹凝旒下。玉管曾專翰苑尊。元老臥山非國福。長星墮地奈民冤。如公存沒當儀世。淸白流傳立懦頑。</text>
<title>輓詞[李煥]</title>,<text>聖代難容一藎臣。江湖閒閣老成人。天心未欲治東國。地下猶應嚮北辰。堅白豈因磨涅改。淸修終使子孫貧。從今世道吁難定。失楫中流不見津。</text>
<title>輓詞[權寏]</title>,<text>早從詩禮老猶修。懿行淸標出輩流。臺閣不能安一日。丘園猶自樂三休。德儀已屬儒林望。道骨還催上界遊。痛哭斯文殆喪盡。白雲川際但悠悠。</text>
<title>遺墨 凡九首</title>,<text>峨洋樓晩渡長皐抱玉琴。峨洋樓上獨登臨。纖雲捲盡天逾逈。衆籟殘來境自深。立立峯巒連秀色。超超洲渚散澄陰。潭心忽見初圓月。如奉先人洒落襟。壬子淸和上澣。題白雲亭 靑溪鑿壁開亭翠巘頭。江山明媚拂人眸。日臨鏡面魚紋動。雲移天心雁字稠。百里游歌曾物色。一區花草亦先休。樽前知有無窮樂。秪恐兒孫醉似劉。伏次。二首。鶴峯愁緖茫茫白盡頭。登臨不覺淚盈眸。萱闈苒苒流年後。喬木依依落葉稠。草向三春空有恨。鳥啼半夜幾時休。憑欄每切羹墻見。聞樂何心醉似劉。萱一作慈喜看堂構傳巖頭。景物依然集遠眸。兩岸秋山霜後淨。一江春樹兩來稠。星垂南極應難老。棣入周詩可匹休。勝事欲歌無好語。淸訓誰借建安劉。右王父首題韻。先君，伯父皆次。製鏤板掛楣。而亂離竝與所錄冊子而失之。痛哉痛哉。寄題白雲亭 藥峯身外虛名摠不關。歸來誰禁碩人寬。重開廢宅十年勝。永奉靈椿百歲顔。白白江魚宜晩稻。靑靑叢桂映幽蘭。一官霸絆眞無賴。歸農唯座早就閑。[江亭雜詠。藥峯]每日思歸今得歸。水雲深處掩紫扉。濠魚本自有眞樂。山鳥何曾對妄飛。事業不登靑史上。江湖堪着綠蓑衣。斜風細雨無窮興。時把魚竿坐釣磯。右江亭雜詠。藥峯。[在江亭偶吟。桃峯]州城西北洛江湄。靑嶂開成小閣危。才子乘間來讀易。大兄携酒坐吟詩。雲收遠壑山如畫。風定深潭水似砥。向夕微渾擔朗月。絶勝神女弄珠時。右在江亭偶吟。桃峯。[寄雲亭吟題。籣峯]吾年過五十。四佩左魚章。況復文兮壽。因兼秀也强。松風供扇枕。江水助添觴。所得誠非淺。休言滯一鄕。右寄雲亭吟題。籣峯。[曉起看雲。鶴峯]曉起憑虛檻。看雲爲正冠。無端飛北隴。有意過前山。舊宅微茫裏。新阡晻靄間。江風吹急雨。和淚更沾顔。右曉起看雲。鶴峯。右雲川先生遺墨凡九首。上一首峩洋樓詩帖元韻。下八首白雲亭聯芳世稿中抄略。</text>
