<title>咏天</title>,<text>至氣輕淸本有儀。形高浩蕩俯臨卑。風雲雷雨能行布。日月星辰自轉移。覆育羣生功莫測。養成萬物理無涯。渾全造化其誰料。我欲蒼蒼一問之。</text>
<title>新秋偶吟。得然字。</title>,<text>望野吟情正悵然。縈回秋水際長天。玄禽挾子飛簾外。白鴈叫羣過閣前。渺渺遠山將落日。茫茫孤嶼已橫烟。參差舟楫迷江口。打鼓商人欲發船。</text>
<title>卽事</title>,<text>日暮蟬聲急。風高鴈影斜。登高憑遠望。歷歷有明沙。</text>
<title>閒居卽事</title>,<text>山靜心常靜。境幽事亦幽。林木寒風灑。蕭瑟葉吟秋。</text>
<title>秋夜吟</title>,<text>一夜新凉生。寒蛩入戶鳴。野泉穿竹響。村火隔林明。山月三更吐。江風十里淸。夜闌星斗燦。玉宇鴈羣橫。</text>
<title>偶成 二首</title>,<text>松下盤桓久。衣輕㥘夜寒。鴈聲來何處。仰望斗牛間。窓外泉聲咽。依床聽不眠。復愛淸宵月。皎然玉宇懸。</text>
<title>寒夜謾成</title>,<text>靜中無所事。眺望憑闌干。野色兼秋冷。江聲入夜寒。松風來枕上。蘿月掛簷端。與友深宵語。論懷須盡歡。</text>
<title>漁翁 二首</title>,<text>中心凈潔水同淸。誰識此翁姓與名。蕭瑟秋風飄短髮。繫舟蓼夕烟生。風來水國夜氣淸。兩諸禽自呼名。興逸維舟叢竹下。燒魚荻火濕烟生。</text>
<title>月夜漫成</title>,<text>碧天如洗絳河流。玩月聊登淡淡樓。風伴淸光凄短笛。露兼皎影映虛舟。雲山寂歷當寒曉。烟水蒼茫接素秋。憑望披襟詩興逸。金波滚滚繞長洲。</text>
<title>秋風詞 三章</title>,<text>秋風淅淅兮鴈已來。天濶雲凈兮梧葉摧。節届高秋兮黃華開。我心卽閒兮登彼臺。秋風瑟瑟兮鴈南征。瞻望天涯兮水澄淸。草虫喓喓兮入戶鳴。我心無聊兮薄遊城。秋風凄凄兮鴻鴈飛。歲聿其暮兮已授衣。蒲柳驚秋兮木葉稀。我心悠悠兮陟崔巍。</text>
<title>中秋月 二首</title>,<text>端正中秋月。姸姸掛碧天。淸光千里共。寒影十分圓。賞玩唯今夜。看遊復隔年。乾坤銀一色。常恐落西邊。中秋雲路凈。皎皎一輪圓。逸興只輸筆。耽看不用錢。穿簾光瑣碎。入戶影姸娟。遮莫須臾玩。今宵隔一年。</text>
<title>迴文詩咏秋</title>,<text>傍檻坐閒靜。咏歌聊上樓。秋風水浩浩。夜月山茫茫。黃菊發臯岸。赤楓映沙洲。霜凝寒氣肅。興逸復懷幽。</text>
<title>咏春夏秋冬四時。各以本字爲韻。</title>,<text>江湖三月鴈歸春。柳葉桃花總是春。山雨霏霏芳草潤。吟詩只自送餘春。赤道日行已届夏。燭龍炎帝秉三夏。江亭坦腹淸風吹。麥熟梅黃四月夏。玉露金風屬九秋。捲簾極目水天秋。前山木落蟬聲遠。扶杖看來處處秋。素秋旣送復玄冬。月白霜淸已仲冬。閉戶㥘寒閒擁 脫一字。讀書聲裏度三冬。</text>
<title>竹</title>,<text>錦綳初脫琅玕枝。堦上日高影轉移。萬古幾經風與雪。此君淸節我能知。</text>
<title>戱題三五七言</title>,<text>節届秋。登高樓。心愛矯矯鶴。盟深泛泛鷗。牧童吹笛脫一字邨巷。漁子叩舷下浦洲。</text>
<title>深秋江村卽事。走筆。</title>,<text>水影天光一色齊。漁舟渺渺去無涯。深秋作賦樓中眺。暮日吟詩枕上題。曝日黃粱舂石確。經霜紅柿滿瓢䀃。山家處處豊年樂。不羡人間執玉珪。</text>
<title>戱咏老牛。效劉後邨體。</title>,<text>巨質塊然善起田。毛焦骨瘦幾經年。夜來喘月巖邊立。春晩耕雲陌上眠。屈脚卧莎鳴北岸。垂頭囓草過前川。可憐此物形多老。爲語兒童莫浪鞭。</text>
<title>題鏡匣</title>,<text>凈似秋江斂水痕。匣中藏得別乾坤。涵虛淸潔非徒翫。但慕吾心不自昏。</text>
<title>冬日卽事。與江湖諸友。會賦十二韻。率爾而吟。</title>,<text>卜居麻浦上。江水抱村流。靜極心惟逸。閒多意自悠。臨山因憑檻。俯路更登樓。朋友東西至。冠童六七遊。莫言嫌草野。爲喜訪林丘。樵子吹長笛。漁人曳小舟。汀空虛岸島。潮落出瀦洲。冷月簾前照。寒雲郭外浮。竹窓淸影碎。梅閣暗香幽。話久回靑眼。情新似白頭。而君請勿去。惟我願常留。</text>
<title>曉望</title>,<text>吠犬村村有。飢鴉樹樹啼。崚崚寒砭骨。山月遠天低。</text>
<title>戱咏棊。呼韻應口。</title>,<text>手談高堂上。丁丁白而烏。錯落何所似。沙點鴈與鳧。</text>
<title>戊寅孟春。良叔宅咏雪。共賦。十六韻</title>,<text>柳絮添枯樹。梨花發細條。沙平銀錯落。壁立玉岧嶤。乍沒庭前竹。輕槁井上椒。嵳峩猶漸積。霡霂未全消。入檻踈光皎。灑窓冷響蕭。村翁尋逕掃。山僕索林樵。鷄下丹翔濕。鶴翩縞羽飄。巖傾雲母宅。氷展水精橋。飢雀傍簷近。征鴻度郭遙。白圍茆屋小。皓壓棘籬搖。雜沓隨風舞。崢嶸伴月昭。淸烟凝寶鴨。爽氣逼重貂。爐心灰掩火。筆舌凍成瑤。盈尺呈豊瑞。天公預用招。</text>
<title>出城。又以走筆。寄良叔。</title>,<text>與君分手後。思君日日深。恨不接芳隣。扶筇頻相尋。淸風明月夜。使我每獨吟。我聞朋友誼。戀戀古猶今。可笑世間人。虛結蘭與金。未若知己者。輸情抽丹心。流水高山曲。惟有子期琹。世無牙期久。相親少知音。我懷惟伊人。灑落堪論襟。蕭然弊菟裘。願君枉駕臨。江湖二三月。萬家何森森。不是輿與桑。相訪阻大霖。但恨東而西。城市隔雲林。他日會話地。眷眷相䂓箴。</text>
<title>河豚歎 幷序</title>,<text>二三月間。漁船泊于江。河豚往往有之。村人取以食之。死者頗多。知其必死。不能畏懲。一何愚也。一以自戒。一以示啗河豚者。天地至大矣。賦物密又稠。造物亦何事。毒魚水中留。鱗蟲三百六。旣無如爾儔。淫惡之所鍾。毒氣之所裒。騈齒利而銳。怒腹圓而周。無鱗又無鰓。荊棘身上抽。惑於河豚者。自言美味尤。腥肥汚鼎鼐。和屑更調油。不知水陸味。復有魴與牛。人皆見而喜。我獨見而憂。吁嗟乎世人。勿喜潤脾喉。凜然禍莫大。慓然害獨優。人生天地間。𢞣忽如水流。嗚呼百年身。考終猶或愁。奈何呑毒物。胷藏戈與矛。雖有頃刻喜。終然命忽輶。傍人猶或止。計身何太謬。比如愛小人。樂其言溫柔。徒喜言如飴。不悟反賊劉。我願捕魚子。豚魚勿投鉤。物類亦得生。人命亦可脩。吁嗟乎世人。我願反而求。豚魚比小人。豈可回靑眸。我欲警世人。咏以爲歌謳。</text>
<title>春雨</title>,<text>昨夜江上雨。蕭蕭窓前過。靑靑抽麥苗。霏霏響條柯。登亭四望遠。萬物春色多。風翻濕烏鵲。沙沾露黿鼉。霡霂天地間。須臾流滂沲。漠漠垂玉索。裊裊如綠蘿。漁翁前江裏。垂竿披烟簑。新柳精神動。婀娜拂丘阿。陂渠流潺湲。入江漾碧波。日出微雲薄。淸新氣自和。</text>
<title>偶吟</title>,<text>日高陋巷裏。琴書獨自娛。蕭然竹窓外。庭草荒且蕪。兀兀出塵表。定與俗人殊。守分復守拙。頗能慕程朱。有時亦自吟。放浪不辭勞。世間是與非。難辨雌䧺烏。洗滌塵土膓。猶喜俯平湖。所愛風與月。豈可用錢沽。江山好風景。森森如畵圖。但覺吾愛景。復知景爲吾。如此復如此。吾以此樂夫。</text>
<title>暮春</title>,<text>三春物色盛繁華。知是東君造化多。靑染池荷兼柳葉。紅粧塢杏與桃花。海門雲捲昇平日。江閣風輕散彩霞。曖氣渾隨時節至。天涯歸鴈一行斜。</text>
<title>江村卽事</title>,<text>漢漠滄江邊。閒雲度高岑。高人隱其間。衡門弄素琴。園丁與溪父。日日自相尋。採藥靑山麓。垂釣碧澗潯。山鳥亦有意。𠴨𠴨送好音。浩歌一唱罷。幽興爽然深。和風有時來。倚樹披蘿襟。白日下茆屋。堦花欲生陰。晴沙𩿨來去。暖波鴨浮沉。萬象供四時。攬賞惟吾任。</text>
<title>喜雨六月旬後一日</title>,<text>午鷄聲裡罷酣眠。喜雨初來久旱天。渠入枯田多荷鍤。潦添淺瀨可通船。黿鼉得意輕搖浪。𩿨鷺淸神遠拖烟。自是吾王行化澤。農歌陌上占豊年。</text>
<title>江漲</title>,<text>潦水侵沙岸。危檣百尺高。漭茫流勢急。時聞老龍呼。</text>
<title>感興走筆</title>,<text>借問世間人。日日何所營。囂塵撲衣裳。車馬幾逢迎。街衖喧市聲。寶貨何溢盈。雖是生活計。不足以爲榮。何如江湖上。長嘯坐簷楹。秋風釣細鱗。春林聽嬌鸎。拄杖看松翠。濯纓就水淸。或往林亭會。或作舞雩行。渾然羲皇世。誰能識此情。</text>
<title>呼強韻。以蚤爲題。戱吟一首。</title>,<text>紛紛小物自相將。辛苦短宵若歲長。莫道爾身兼銳勇。爲看吾爪甚堅剛。射入正似含沙蜮。較大還如拒轍蜋。堪比蒼蠅誠可嫉。今來憎此學歐陽。</text>
<title>次朴敬伯遊凈土寺韻</title>,<text>回廊寂寂絶纖塵。淸氣蕭森逈逼人。淨土豈宜遊俗士。白蓮端合聚香神。詩酬短偈僧爲伴。燈接長明佛作鄰。甁水天雲空了了。李翺當日却忘身。</text>
<title>復次寓懷</title>,<text>地近淸江絶市塵。喜君徒步訪閑人。志多跌宕應違俗。詩欠搞椎豈入神。佳客每逢仍設搨。好山長對與爲鄰。看吾漫浪 缺。秋月春風樂此身。</text>
<title>今年冬不寒。人皆喜暖。季冬風雪大作。人多病寒。余亦耐寒。寒房偶閱昌黎詩。有苦寒。遂次焉。韻險不足觀。共三百六十言。</title>,<text>𡾓崚一夜寒。風雪與之兼。擁被冷如鐵。恇㥘似無廉。童穉斂遊戱。拱手自恭謙。氷結色蒼黑。峰削露凸尖。自戀細氈暖。無心冷蔗甘。不敢當戶坐。隙飈肥骨砭。香烟凝寶鴨。硯水凍玉蟾。烏雀噤不語。當窓但窺覘。日暮寒漸促。爐火冷不炎。四體僵難動。何時汗自霑。袖爽若懷氷。手龜似觸鎌。瑟縮 缺。襟解更難拈。最尤燭龍神。吸氣口應篏。池魚盡凍死。着氷訝列籤。今歲三冬內。祈寒 缺。至月陽復生。溫化挾纊縑。無雪風又罕。魚鳥樂翔潛。原草萌綠芽。磵松偃翠髥。那知歲云暮。動息盡欲殲。風霰催肅殺。蟄伏無巨纖。負暄亦無效。况乃日已淹。食冷齒還澁。匕箸向火燖。陽和隔一旬。梅綻春已占。下民莫怨咨。上帝豈嫉嫌。飛廉固可罪。蒼生屋不苫。捲茆椽自露。蕭騷人不恬。太皥若行化。黑帝應赧慚。玉樓播寒粟。忽憶蘇子瞻。窓壁寒氣盤。氷屑着如塩。猛虎若霜蠅。氣喪無驕憸。房櫳淸如水。安施辟寒簾。天地頗嚴肅。寥落豁四簷。婢㥘縮如蝟。奴忍坐似黏。肅威能折綿。不啻摧枯薕。冷落衣生稜。披拂直不襜。我本淸羸者。跼蹐定可厭。</text>
<title>踰大峴</title>,<text>行行踰大峴。幽興轉悠哉。樹豁村初見。溪竆路始迴。風聲山背逈。暝色馬頭來。坐歇孤松下。谷泉響易哀。</text>
<title>擬題箕子祠。次鄭東溟韻。二首</title>,<text>至今流化澤。於牣浿江魚。禮樂千年在。衣冠舊日居。野田留井界。殷祀載周書。寔是肇東土。馨香廟不墟。壁古丹靑剝。紛紛走蠧魚。蕩平行國化。荒僻奠民居。過洛龜演數。來東馬載書。丹藜尙宛宛。曾拂入殷墟。</text>
<title>次李崇仁新雪韻</title>,<text>前冬雪不下。今歲遍山川。亂落輕疑雨。潛細入泉。戱𩿨來有跡。鳴鶴去無邊。古木孤村見。蒼蒼籠夕烟。</text>
<title>老銀杏歌</title>,<text>霞鶩亭畔花峴阿。天下奇觀聚此多。中有銀杏丈千尺。幾閱桑田變碧波。有時携杖來其下。緬憶闕里奏絃歌。雲屯霧擁象千萬。欝欝大庇十數家。直榦輪囷亘靑冥。蟠根欝結走山坡。中藏霹靂慴狐狸。上有風雨驚鵲鴉。橫盤直豎復磅磅。左出右拔而嵯峨。悍枝徘徊氣若刺。醜皮凸凹贅細疴。西來颶風急撞擊。萬幢搖處揮干戈。我時見之移於氣。古態胷中橫森羅。夜來放光似列炬。直上虛空九萬賖。村翁自言歲不記。祖兒孫老猶一科。文宣廟前杏亦古。比之於此年未過。新秋又有奇絶處。玉實垂垂葉底皤。苔莓剝落長濕雨。翠葉如雲藏龍蛇。草龍珠帳未有奇。錦城老栢不足誇。豈如此樹多奇態。正似高人出于他。免絲女蘿仍扶起。墨客騷人但吟哦。雖然匠石見其材。月斧霜斤日日磨。我見匠石苦止之。心焉慽慽更撫摩。未若樗櫟多癕腫。終見天年影婆娑。我性本是好奇物。淸詞愧非如懸河。</text>
<title>感懷</title>,<text>程朱今已遠。誰入聖賢門。道豈千岐異。仁非兩物分。吾心憑實地。世態任浮雲。天下多工巧。拙夫不有羣。</text>
<title>己卯春。次順陵壁上韻。</title>,<text>古木蒼藤挾路幽。遊人偶到小齋留。地寒經歲猶餘雪。樓敞常時不絶秋。竹架書連看日課。蒲鞭刑緩愜民求。以下缺。</text>
<title>紙鳶</title>,<text>數條竹爲骨。一片紙作毛。非是飽則去。引風上雲霄。</text>
<title>蠟梅 二首</title>,<text>宋人以黃梅爲蠟梅。余嘗鑄蠟爲梅花。綴於梅枝。植以古盆。置之案上。彷彿眞梅。人多未辨其假。因名蠟梅。非宋人之黃梅花也。柯自羅浮得。根從庾嶺來。寒葩猶未得。蜂蠟綴枝間。蠟本花精釀。裁花反孰眞。靜看空色相。宛爾是前身。</text>
<title>經書</title>,<text>余於己卯春。索居水明樓。暇日無聊。題經書十一首。首首外各百言也。首首揔題經書十首。易，書，詩，周禮，禮記，春秋，語，孟，庸，學也。自易至周禮春月題。其後若干首。是冬足成云耳。除日書。倉帝演鳥跡。文字始發揮。世代降三五。經書生光輝。羣賢迭相傳。功業何巍巍。西周轍復東。嗟嗟漸衰微。維天降孔聖。讀書三絶韋。誦以傳弟子。九經始依依。正道不能容。老莊多是非。孟子復披閱。楊墨更有譏。叔季轉沉浮。秦時火中歸。暗暗如長夜。陰雨沒殘暉。劉郞不喜文。馬上得九圍。逸書雖出世。所有皆依俙。書脫分古今。詩壞多舛違。諸書復茫昧。撫古增戱欷。有宋啓休明。程朱其庶幾。蒐輯及蘊奧。各自流香馡。餘存世不尙。歷代傳者稀。去古今已遠。貴此難可希。若置書與寶。人多執珠璣。斯文厄何夥。欲道淚沾衣。易上古及禪通。渾渾元氣積。文明猶未啓。至理誰探賾。宓犧繼天生。鴻濛漸始劈。馬圖出于河。闡明演八畫。天地高下位。陰陽老少釋。神明實莫測。狂夫不可逆。文王困羑里。危辭追其脉。推演六十四。觀象漸變易。孔聖繫辭之。彬彬宛如昨。世儒迭闡義。至今留方冊。書吁嗟三代時。治道載于書。欽明文思安。放勳有其譽。咨曁羲與和。四時定閏餘。玄德乃升聞。重華堯帝如。夏禹有大績。九河始鑿踈。降之及殷周。功業何巍歟。都兪吁咈際。羣臣忠又攄。典謨及命誥。治休定不䟱。經秦多有脫。零落堪唏噓。餘存分古今。休美空起予。詩詩乃經之葩。蘊秀正稱奇。國風及雅頌。區別有路岐。二南冠其篇。王業始于玆。鄭衛多淫奔。後人可戒之。三百十一篇。思無邪是宜。宴饗祭祀日。行役思慕時。興亡感大夫。悲喜有女兒。吟哦盡動息。六義備其辭。孝悌忠義間。治平可以推。不讀正墻面。孔聖戒學詩。周禮往古生元聖。烈烈武王弟。通達及典章。著書名周禮。治平莫若此。生民可經濟。法度各部分。若木有根柢。官爵復整齊。若人備身體。彬彬可從之。萬古休明啓。載此大經法。誰人更有詆。世主若遵施。治道定無玭。樹立何宏達。森森若天陛。念玆復在玆。三代可以謑。春秋西轍轉東來。人多黍離愁。王室漸陵替。諸侯不朝周。陰雨日色殘。弱株枝葉稠。講郊魯過多。作畤秦僭尤。聖人生叔季。大義無與儔。天王降十五。乾坤不可留。筆削正頹綱。慷慨作春秋。王春萬古高。綱常獨自扶。不得君師位。反徒難刈劉。所以按筆誅。功業何其脩。禮記人生無防範。蚩蚩多惡事。等級旣不嚴。倫彜亦復棄。聖賢憂世人。節制載文字。森森豈可紊。井井無不備。微而檢身體。太而謹爵位。人事斯可飭。大理斯可視。我願世間人。守此罔或墜。可懷嚴截心。豈念懈怠意。詎能等閒看。此亦天所賜。以下缺。論語夫子何爲者。一世寄齟齬。轍環天地間。踽踽作行旅。周公夢見之。千古結伴侶。嗟嗟世皆瞽。誰能識如許。鳳凰雜羣鷄。鳴聲叶律呂。七十眞九雛。一一千仞擧。瓊咳勤拾取。粲煥篇上敍。所行端詳事。所言雍容語。敬之如神明。若入講論處。所恨生千載。英華但嚼咀。孟子戰國尙戰伐。誰能修德行。人人憑三寸。排斥古賢聖。此時有可人。名軻其姓孟。能踐慈母敎。復傳孔門性。亂世扶王道。不行是天命。可笑齊梁主。斯人不能敬。楊墨亦何子。囂囂近梟獍。蠅聲復紫色。紛紜迭相競。所以孟夫子。疾惡 缺 心硬。空編七篇書。可與金石倂。大學人生天地間。無學但狡獪。古聖深慮之。有敎開茫眛。小學敎幼小。大學及壯大。人之撿身性。渾渾無此外。三綱旣森巖。八條可理會。治平道浹洽。誠正心安泰。有根方可實。有素方可繪。世俗漸輕淺。顚倒昧利害。猖被何太甚。棄蘭反佩艾。請看古聖心。慮人仁靄靄。中庸孔門有賢孫。乃作諸儒宗。慮道或不傳。日夜憂𢥞𢥞。孜孜軆乃祖。安詳審始終。著書傳斯世。天地有中庸。不編復不依。兩間塞而充。潛融天性際。可見聖人工。此道何時歇。妙理難可竆。凡事無不有。廣大兼從容。世人誰踐履。我見紫陽翁。作序冠其篇。開卷氣蔚茺。</text>
<title>己卯春。獰風無日不吹。戱吟一首。</title>,<text>何處風無響。人人不自安。若能吹有滓。應看積如山。吼木疑雷轉。驅花訝雪盤。暮春三十日。吹至夏初闌。</text>
<title>西雨東晴</title>,<text>雨氣連天暗。雲光漏日明。如何雲與雨。不是一般情。</text>
<title>苦熱行</title>,<text>大地生靈何蒸蒸。赫日炎風若炊蒸。避暑河朔亦難承。旣無碧筩酒淸澄。吟風聲歇看樹𧕄。冲霄心無坐鷹。或坐緗簟時几凭。赤脚惟思踏層氷。况復堂宇閙蚊蠅。中心欝欝愁如繩。赤帝赤龍赤道陞。搖扇南望熱不勝。雪山何處冷崚𡾓。月宮天上寒沍凝。我欲禦風翛然登。雪可爲餐月作燈。頭癢頻搔髮亦鬅。汗沾頻拭愁益增。鍾山龍燭亦可憎。欲使玄冥施氷罾。合向高樓上上層。靑松爲隣竹爲朋。神昏氣憊但枕肱。愁見景赤飛薨薨。忍熱吟詩亦何能。筆下龍蛇懶飛騰。炎熱中間我是滕。羡彼長松蔭瘐藤。</text>
<title>初秋野眺</title>,<text>元氣淋漓此處䧺。登臨物色屬詩翁。連天樹影虛無裏。滿地江聲搞撼中。賢士島閒風月古。老姑山晩稻花豊。落霞孤齊飛去。大手子安詎與同。</text>
<title>暑病涔涔。秋生。始出門漫成。</title>,<text>烟霞深處久徘徊。今日柴扉始自開。太半西南天接野。此中縹緲水浮臺。臨秋老柳先飄葉。經雨頹墻欲上苔。扶杖病餘江渚立。白𩿨不負舊盟來。</text>
<title>偶題</title>,<text>身似太倉稊米陳。乾坤兀兀坐江濱。詩能日課徒閒士。松耐霜寒是可人。隣友抵書時慰病。林花繞屋宛如春。秋窓困頓甘眠着。未有奇方逐睡神。</text>
<title>無題</title>,<text>欲將學海淬文鋒。李杜指揮似轉蓬。物色雖饒今世用。辭華其奈古人同。未逢禪寺磨針媼。難厭騷壇建幟翁。颯爽精神唯一句。閒吟中散送飛鴻。</text>
<title>寄桃源諸益</title>,<text>浮世人情斷一刀。自言安樂是䧺豪。泗水淸風壇有杏。武陵幽趣洞栽桃。我投筇竹時相過。子掩柴扉獨自高。莫是寥寥草玄客。亂山深處長蓬蒿。</text>
<title>無題內弟穉川呼韻</title>,<text>憔悴豈全陋。繁華不獨高。力非扛鼎羽。才愧脫穎毛。坐料人間事。笑他着處勞。河南詩一首。襟抱儘䧺豪。</text>
<title>次韻</title>,<text>夜深人已定。北斗天中明。潮退舟傳語。床寒蟲有聲。詩從月下得。秋逐雨餘生。散步空庭裡。於焉獨自淸。</text>
<title>贈姨弟佐伯</title>,<text>冉冉長身美少年。苧衣草笠正堪憐。生當辛酉欣同齒。行又弟兄可比肩。南郭春風雙袂接。西湖夜月大衾連。藹然情義無相厭。共拜萱堂舞綵筵。</text>
<title>秋夜</title>,<text>賓鴻沙際下。幽抱此時深。樓上一聲笛。月中數處砧。初秋身欲健。凉夜睡難侵。空歎歲華晩。風光只助吟。</text>
<title>戱吟吳體。語類俳不足觀。盖自訟也。</title>,<text>脫俗少年山水中。夜看湖月朝看峯。論平生事率多誤。得半日閒空害工。但有圖書我自樂。不能棊奕朋難逢。前脩遺語欲追踐。獨恨吾儂䟱且慵。</text>
<title>雨後。穉川呼韻。</title>,<text>我身在山裡。幽興湧如山。木葉仍風落。江亭過雨寒。詩情勝對月。秋色共依欄。役役紅塵客。不須來此間。</text>
<title>九月八日夜。拈唐韻。二首</title>,<text>燈搖遠浦釣船歸。遼濶江天晩鴈飛。隔夜節回風落帽。登臺人憶酒沾衣。菊遲香比前年勝。月好明應近日稀。此以下缺。江臯秋晩雁知歸。縹緲樓臺勢欲飛。巢竹睡禽驚落葉。見潮漁客披簑衣。中天月遠看方小。半夜星高覺漸稀。縱喜重陽明日至。籬邊傾酒憶依微。</text>
<title>敬次霞亭韻</title>,<text>瘦藤盤屋影徘徊。盡日柴扉不遣開。坐處白雲生晩石。落來黃葉點晴苔。家雖淡泊門當市。秋亦繁華菊滿臺。以下缺。</text>
<title>復次霞亭韻</title>,<text>江亭收晩雨。漁客寄滄波。浦濶看潮近。林䟱得月多。閑情同鷺睡。幽事學樵歌。散步頗寥寂。鄰朋乘興過。</text>
<title>穉川呼韻</title>,<text>萬事由來盡任天。爐頭靜看細薰烟。每因客至酬新句。祗得身閑愛早眠。晩稻聞香臨水曲。霜林翫葉到岩前。幽居自保優遊樂。不識人間冉冉年。</text>
<title>觀僧戱</title>,<text>僧徒十數人。持旗擊鼓。時時來邨巷裡。口誦念佛。足蹈手舞。眩俗索米。足爲一粲。吟得一首。葢紀實也。伐鼓撞鍾動四隣。庭中簇簇奉盤人。花翻彩笠徒媚俗。旗曳紅綃強托神。齊唱南無饒半日。更祈東道享長春。舞時邨婦含羞語。記取明年得子新。</text>
<title>除夜。次錢牧齋韻。</title>,<text>雪斂江干硯不氷。椒花欲頌暖香凝。床頭描鬼將添戶。社裡賽神盡揭燈。老大偏傷分歲去。兒童相約及晨興。隣鷄莫向中宵唱。可耐朝回齒更增。</text>
<title>遠遊篇</title>,<text>余偶見朱夫子十九歲作遠遊篇。辭語忼慨。余年十九矣。甞欲慕而作之。多暇未能。今年除夜又閱。遂惜之曰。若踰此夜。余非十九歲矣。於是把筆率就。亦不辭效嚬之譏。然慕朱子而作焉。是景仰朱子者也。擧座且側耳。聽我歌遠遊。遠遊何所至。周遊千萬州。東西曁南北。海隩及山疆。駕雲當無碍。不必羡龍驤。須臾歷八紘。眇忽覽四方。所以展懷抱。又是吐慨慷。不須空勞碌。虛擲日月光。不須空寥落。房中但彷徨。莫學孟夫子。踽踽向齊梁。拂袖試出門。出門我心傷。我心傷何事。躕躇愼羊膓。層濤隔若木。炎雲低越裳。虎宿霜牙磨。鬼國玄氷剛。吾齡始十九。莫畏不可當。一欲躡鐵鞋。辛苦踏太行。然後耐風雪。莫守草亭荒。吾歌聽如何。豪氣滿一堂。</text>
<title>班婕妤</title>,<text>紗戶螢飛亂。秋風與月來。有舊唯風月。君王望已灰。</text>
<title>添歲餠</title>,<text>歲時作打白餠。切以爲湯。能不傷寒。暖而耐久。取其凈潔。俗謂不食此餠。不得歲云。余強名爲添歲餠。咏添歲餠。千杵萬椎雪色團。也能仙竈比金丹。偏憎歲歲添新齒。怊悵吾今不欲餐。</text>
<title>四宜亭用稚川韻</title>,<text>江遶草亭亭俯江。居民盡是水爲邦。鼓聲灘雜頻喧舶。帆影風翻乍過窓。白石垂絲翁釣獨。晴天避繳鴈飛雙。徘徊最有寒寒意。不見漁家酒滿缸。</text>
<title>上巳日。穉川呼韻。二首</title>,<text>三三春已暮。新服暫偸閑。園暖花成市。靄暝樹似山。稧人談曲水。遊女秉香蘭。強作兒童伴。日西與共還。靑草芒鞋踏。遊人陌上閒。舫花譙埜水。村鼓響春山。修稧猶傳晉。登亭不是蘭。羲之今已遠。誰與暢懷還。</text>
<title>聖際書齋</title>,<text>屛跡幽人出俗埃。市聲不到隔林㙜。雅情木搨迎賓設。高趣山窓翫鶴開。槐樹陰濃遊女集。菜花香淡晩蜂來。汀洲漸看村烟滿。案上淸詩數紙催。</text>
<title>龍山路中。雜題。四首</title>,<text>田水綠如藍。白𩿨獨立久。我今羡爾閑。應笑行勞苦。路傍有古墓。墓上雜花生。子孫何處在。不禁狐兔行。上山復下山。却歡過險艱。且看多石處。嵲屼亦非安。何來八九屋。依山新作村。小溪樹影度。翁言日欲昏。</text>
<title>明日歸路</title>,<text>路北有小井。路南有長松。行人飮且憇。衣袂生淸風。</text>
<title>次寄白永叔 東脩</title>,<text>余移家終南下。永叔三從昆季來尋。谷深失路而歸。永叔寄余一絶。以示悵然之意。余卽次以寄焉。花泛溪流出澗遲。吾家易識水邊扉。山靈却訝塵間客。故使雲深失路歸。</text>
<title>夏日謾題</title>,<text>不許街塵一點來。獨關幽扉夏初催。石榴花樹山岩畔。一任風光落又開。花落鶯啼俗事休。移家來住碧山頭。向時手弄三洲月。淸夢猶尋釣客舟。</text>
<title>閑居</title>,<text>谷深雲水正漫漫。稍喜幽人得地寬。庭落殘花香蝶懶。潭洄遙瀑毒龍盤。唐詩作軸襟何雅。古釰垂 缺 氣暫寒。欲識山居閒事業。時携筇竹藥苗看。</text>
<title>卧病</title>,<text>卧病旬將浹。巾鞋上綠苔。已厭親藥裹。稍隔步雲隈。茶滑添泉洗。窓凉過雨開。寥寥難自耐。時有友生來。</text>
<title>夏日書懷</title>,<text>村近雲霞井竈寒。可將鷄犬學劉安。古調隣笛參梅聽。生意甁蘭貯水觀。松栝當風虛出籟。瀑 缺 經雨激成瀾。漫餐藥餌休巾屝。茅屋淸凉自少歡。</text>
<title>夢仙謠</title>,<text>三淸仙子駕紅鸞。手捧嵰州絳雪盤。歸置玉皇香案下。六銖衣冷露華傳。</text>
<title>寄白良叔</title>,<text>余於暮春。宿良叔家論文。日又夜焉。甞欲一什以留。未暇也。値夏病卧。紀曩時之景。以呈莫訝。語則春而時則夏也。不以辭害意可也。其日觀漢詩。故第三及焉。良叔於庭裡。得小錦石以翫。故第四及焉。良叔能紀之否。花樹堂前春正姸。爐香終日坐如仙。詩評後漢丹鉛煥。歌惋南山白石鮮。誨學君全昆季樂。談文吾仗友生賢。可憐燈火深宵話。明發歸廬意悵然。</text>
<title>終南石門</title>,<text>𡾓崚老石偃成門。禹斧留痕壁勢分。澗響泠泠承檜葉。草香馥馥襲人裙。藤垂遊子午時睡。風緩啼禽何樹羣。坐久淸虛疑福地。詎傳塵俗此言聞。</text>
<title>寄穉川</title>,<text>我本江臯客。十載西湖濱。世事一不合。頗喜談詩人。睥睨空了了。阿誰獨任眞。吾弟差可喜。秋水得精神。穉齡卽學詩。婀娜十三春。手裡墨梅扇。腰間綠絲紳。開口句能淸。座上驚衆賓。我乃喜得得。汝亦和誾誾。自謂能相知。文字每咨詢。東亭月明夜。南坨菊發辰。提携步廣庭。談文語氤氳。能作葩經語。寓物輒呻吟。書冊卽田地。錦綺不足珍。芸窓閱縹緗。共首竆夜晨。湛樂亦幾時。而我入城闉。江路十里脩。安得日日親。况又淹病卧。不見問幾旬。時時夢見之。論詩懷暫伸。迢迢霞亭。圖書眼中陳。江淸獨樹句。咏之氣淸新。問爾口吻花。別久應繽繽。爲我寄數篇。盍蘇卧病身。</text>
<title>小雨 時祈雨</title>,<text>小雨從何得。先看草木情。近墻微有見。入澗不成鳴。天乃精誠感。壇猶鍾磬聲。農談聞老叟。喜氣四隣盈。</text>
<title>燈夕和朴在先 齊家</title>,<text>漢澹星䟱月瀉光。屋槐溝柳苑楡蒼。中間儻展琉璃障。穿漏燈輝對映長。</text>
<title>淸明翼日。同子休諸人。集小壺泉盤石。</title>,<text>翠栢當溪水色空。春衣緩步入林中。花遲忽覺淸明過。幽樹先尋茅一叢。</text>
<title>朱絃詩 三章</title>,<text>朱絃詩者。貽族姪汝範。汝範將歸。余愴焉別而勖之。朱絃之淸兮。維子之型兮。維子之型兮。維我以爲經兮。朱絃之直兮。維子之職兮。維子之職兮。維我以爲式兮。朱絃之和兮。維子之嘉兮。維子之嘉兮。維我以爲諧兮。</text>
<title>洗釰亭。仍訪小林菴。</title>,<text>流水泠泠韻自䟱。林烟微起覺人居。幅巾晼晩黃花逕。石室初來看道書。</text>
<title>登文殊門。次南子休韻。</title>,<text>窅然遙眼界。元氣積虛空。四望雲日晴。衆山來無竆。欲辨吳門練。返照摩尼紅。龍門東界小。礨空大澤中。嗟我二三子。渺渺醢鷄同。東海壯胷襟。欲追三淵翁。</text>
<title>七星巖</title>,<text>楓林寥落七星西。白衲深山日色凄。孤堞連雲藏晩寺。遠泉浮葉出寒溪。多途老石移時坐。閑聽幽禽盡意啼。古佛悠然應笑我。參禪聊共貝經携。</text>
<title>山映樓</title>,<text>寒木深山動九秋。石橋東畔得高樓。漱泉已有翛然意。休向人間說此遊。</text>
<title>宿太古寺</title>,<text>楓杉蕭蕭隱行宮。更有禪菴幾處同。露滴虛簷星近斗。磬聲遙落石潭中。</text>
<title>積石嶺</title>,<text>萬木翛翛逈。四睨却忘迴。白雲遙相揖。砑然石洞開。誰人憐行客。聚石成古臺。憇筇來坐久。那惜衣襲苔。</text>
<title>過西郊津觀寺</title>,<text>落日亭亭白堞遙。淸流尙憶石南橋。明霞翠栢多遐想。一曲山歌答晩樵。</text>
<title>過白雲洞。次南汝修韻。</title>,<text>斜陽西郭堞。流水釋王家。筇鳴白石路。歷歷過黃花。</text>
<title>汝修送數朶菊花云云</title>,<text>硯水揷花澄不昏。葉間猶有墨餘痕。遠分秋色如隣曲。却憶南村相對門。詩花辦不受塵昏。展軸兼收霜露痕。獨謝君心淸似我。翛然欲過夕陽門。獨看寒松秋日斜。故人詩到罷城笳。持簫換菊淸如許。王子應臨五柳家。故人遙憶片鴻斜。城白秋天澁暮笳。欲得人中幽似菊。捨君淸韻屬誰家。牀書甁菊劇寥寥。落木寒聲雜短簫。李子驪江猶未返。墻頭何日許相邀。</text>
<title>西郭郊望</title>,<text>山路深深古閣頭。蟬鳴寒樹颯淸秋。客心靜與松雲住。瀑響遙分石壁流。栗里孤烟閑晩饁。巴陵細雨澹歸舟。墊巾祗喜同人會。鴉陳西郊薄暮收。</text>
<title>茅閣對雨</title>,<text>瀟灑茅齋小。溪邊兩板門。寒松雨墜響。古鼎虫餘痕。評軸調花什。支書斲木根。驪江朋遠訪。終日坐忘言。</text>
<title>與正夫共賦</title>,<text>櫪馬鳴何意。荷衣客亦寒。星垂泥水裡。蟲躍草書間。釰氣秋初壯。詩談更欲闌。良朋 三字缺。對子解吾顔。</text>
<title>至夜與明五共賦</title>,<text>煮荳靑烟翳夕林。荒庭散步竚君尋。萬家燈白梅齊暖。五夜鷄長雪又深。中曆黃柑驚節物。大音玄酒見天心。不知䨓起於何處。淸坐寥寥一笑吟。</text>
<title>和南隣</title>,<text>我策我馬。薄往三洲。金子誚我。曰輕而浮。非我輕浮。胡比于鷗。念子平生。甘與子遊。晨夕話言。于墻之頭。三日不見。惟三歲猶。我實子念。子應我侔。得子之詩。如渴潤喉。置我左右。弘璧天球。寔是情篤。使我心悠。相彼它人。博奕是儔。今子與我。詩以相投。子莫我怨。散我之愁。</text>
<title>夜會南汝修宅。贈以要和。</title>,<text>繁星西郭影垂衣。竢我居然不掩扉。海內蒼茫知己少。林中寥落著書稀。明燈細數梅新發。纖月連聽鴈北飛。雅志憐君諧俗寡。幽懷說盡夜深歸。</text>
<title>雪日酬汝修</title>,<text>落落烏巾木石濱。淸如楚澤咏蘭人。書帷渾帶蕭森氣。梅樹誰家早放春。初昏參昴出河濱。歷歷鍾聲赴郭人。明日期君晴雪眺。村南村北二分春。</text>
<title>次丘瓊山首尾吟 幷序</title>,<text>古無是格。邵先生以理勝醇粹之語。爲首尾吟鼻祖。語厖氣廣。非漢魏六朝唐宋語。宛然獨是邵先生語。其後作者往往倣焉。猶有斧鑿痕。近得丘瓊山百韻。盛矣。邵與丘。實難辨也。余敢次之。猶有一二處說理。然安敢望如二先生。猶桓溫之強。似劉越石也。和菴可是愛吟詩。詩是和菴學古詞。未邃乾坤難語耳。欲觀物理試論之。浮屠何故無君父。巫覡猶然有弟師。除却利萌能入道。修諸心地便忘機。人趨便近元多舛。事到精明可稱奇。進就樹花成果實。幾微江水漾淪漪。善心宛爾藏難掩。惡事居然悔莫追。試看商興緣雉雊。曾聞周覆自龍漦。人於困境呼天問。兒向生時墮地啼。理在吾心涵活水。形離外物寂標枝。能言鸚自囚籠格。善走馬難脫馽覊。張尉有心治鼠獄。王生何事泣牛衣。偏憐河鼠量過腹。爭笑黔驢技在蹄。尀耐舐糠仍及米。如何吹髮更求疵。淸凉地面修仁宅。閙熱關頭竪勿旗。海豈持盃量遠近。天難闚筦測端倪。天機活潑須閑坐。造化潛融在妙思。術邃畵龍神稱葉。業專畜㹀富推猗。天淵卽是鳶魚樂。雨露何須草木私。馬耳生風非快活。竿頭進步看平夷。蒙莊化蝶爭多事。臧穀亡羊豈二岐。血肉人應生又死。羽毛物自走而飛。焦頭爛額人忘軆。坦腹曲肱我得時。梅閣靜時無客閙。竹門開處有風微。坐餐白地空羞我。遊送靑春更怨誰。載鬼無形要戒妄。梏牛禁惡更知幾。毫釐事或成千里。方寸心猶峙九疑。捉影捕風終寂寞。眠雲卧月自委蛇。膏肓泉石心寧俗。經濟山林志不卑。寧使爲山虧在簣。如能築室鞏 缺 基。桂緣可食灾難避。樗賴不才壽與期。俯仰寧宜心自愧。營爲莫道鬼難知。入無若有方能入。持滿如虛豈曰持。常使心旗齊動靜。早防意馬任驅馳。身修自是緣心正。子孝豈能似父慈。入海百川勤導達。待秋五糓好耘耔。到喧囂處心須靜。在造次時事必稽。涉世何論知菽麥。驚心莫笑吹羹虀。潛思賢聖顔如見。靜對詩書道或窺。警戒常思深谷墜。勤孜每惜寸陰移。不除庭草看生意。多種階葵向赤曦。幽鳥窺窓眠欲穩。遠雲歸峀意偏遲。未恢漢室悲諸葛。時夢周公歎仲尼。過去興亡紛楚漢。將來煕皥罕農羲。守株待兔愚何甚。緣木求魚理亦違。利欲紛挐嗟碌碌。經書蕪沒笑蚩蚩。精誠自可尋常在。道理何能咫尺離。須向靜中窮事物。每從閑處整容儀。半生那忍神馳外。一理無妨念在玆。親戚少敦愁怛怛。子孫勤學樂煕煕。轍環孔孟時何否。燭秉程朱道不迷。不智何妨如褦襶。省尤莫吝掇臯比。黃塵十丈超離俗。精舍三間築傍溪。白日靜看中又則。墻花時驗盛纔衰。修身自歎人皆學。尙友惟期古與齊。屈子詞吟頻墜淚。堯夫詩誦暫支頤。一身每驗仁兼義。兩耳不聞是與非。天下幾多痴漢子。人間願作好男兒。大談人或嘲窺道。小智吾寧好着棋。高士終身親鹿豕。凶人千古偃鯨鯢。虞卿大俠捐雙璧。張祿微仁戀一綈。夕死朝聞前聖訓。夙興夜寐後生資。道竆齊邑遲三宿。聖厄陳郊絶數炊。君子惟知時往復。憸人豈識道高低。縈翁縱困歌三樂。管子雖矯說四維。志士虎鞱潛智畧。賤夫龍斷競分釐。須看介石遵常固。每履堅氷戒漸危。慮遠焚書莊壁室。工深讀易絶編韋。如無夫子人何仰。不有斯文道自虧。蕩蕩神功天地在。昭昭至道古今垂。聖賢所貴存和正。言語惟思戒險陂。琹斷知音應獨響。玉無高價欲潛輝。室家和樂苟完矣。人世推移善謔兮。皮潤霧中深隱豹。珠藏頷下養潛驪。書能養性欣開卷。酒易淪身戒滿巵。萬古綱常壞漢操。一生榮辱了秦睢。三公任重袁安淚。萬國憂深杜老眉。守操固哉膠柱瑟。馳名陋矣處囊錐。大人胷裡長留樂。吉士言頭輒去悲。收拾放心親簡策。扶持舊業守弓箕。求名自古長勞矣。爲善從來最樂而。燥濕絃應神在指。重輕權是妙存錘。事遵誠敬當如祭。寢戒平安不似屍。胷海快除三斗棘。靈臺洞似四通逵。淸而不濁原懷石。白可爲黃墨泣絲。兀者釣山樵水可。畸人漱石枕流宜。銅樞僭越周何倣。玄草凄凉孔欲希。審勢士誰明去住。惜名人可愼云爲。三千結子桃何晩。九萬飛溟鳥是稀。樂道從來貧不病。希顔畢竟聖同歸。終年謝客懸陳榻。永日看書下蕫帷。求駿秪應先買骨。戱麟堪笑假蒙皮。欲留名姓長傳世。奈乏文章可射奎。山木千章存夜氣。草心一寸報春暉。卽看白屋身猶潤。却喜㿑容義以肥。德勝於才方遠辱。學優則仕未云痴。鯤鵬何害鷃鯢笑。鴻鵠寧嫌燕雀欺。一體君師宜敬畏。同胞物我合提携。汙泥濯淖心長潔。禮法從容行不遺。百韻詩成齊首尾。和菴可是愛吟詩。</text>
<title>與尹景之，李明五，徐而中，朴穉川。共賦。</title>,<text>北斗闌干揷自明。虛襟天八在無聲。金城大鐍山河邃。太極空囊上下輕。幽水精彩泠然古。羽宵碧骨不勝淸。槿花亥立千年國。白馬東到孤雲橫。己巳春宣傳從侄書彬洛瑞書</text>
<title>塞下曲</title>,<text>都尉平明出。手控滿月弓。翻身鳴鐵鏑。一鴈落邊風。</text>
<title>少年行</title>,<text>壚飮蓮葉盃。門嘶桃花馬。歡笑弄靑春。金鞭當酒價。</text>
<title>昭君㤪</title>,<text>君恩曾未蒙。胡寵詎能顧。妾身當武夫。向月莫辛苦。</text>
<title>次石洲集韻 幷序</title>,<text>病卧無睡。偶閱石洲集。有病中敍平生二十四首。余竊感焉。燈下走筆次之。無倫次。多有刪去者。只存七首。庚辰十月。書于南磵之濱。泠泠溪水向人鳴。疑是幽音空外生。十月雨來石出後。淸流一一作琴聲。昨夜霜風樹樹鳴。蕭蕭葉落滿溪平。曉來驚起林棲鵲。樵兒無數上山行。庭前菊樹出墻開。黎杖三時其下迴。南里主人太平事。隔籬香動請花來。䧺雌乾鵲立移時。奇語査査櫻樹枝。今日分明有喜事。友人新送數篇詩。淸晨起坐捲蘆簾。先看蠶頭峯露尖。谷口蒼茫殘月在。驚飛棲鳥出茅簷。昔年舟泊仙遊峯。眼裡依俙雙碧松。惆悵如今城上望。滄波安得洗吾胷。不向東華軟土行。藥爐書幌抱殘經。逍遙合作村夫子。水石生涯誰得爭。</text>
<title>和東方子金錫汝</title>,<text>白鶴志矯矯。蜚入雲天中。戛戛求其侶。鳴聲滿海東。我觀金子意。落落與之同。勖君歲寒操。耿介篤敬忠。一見卽知己。謂我氣味通。擧手吐其懷。寒氷玉壺空。</text>
<title>酬錫汝絶句</title>,<text>踈窓擺脫野衣巾。山澤㿑容稱逸民。南里先生頗好古。翛然來到逈無塵。</text>
<title>乞筆與箋于蕪隱</title>,<text>生涯書屋太蕭然。蕉葉春空筆塚邊。恠我無詩三日久。欲將五老寫靑天。</text>
<title>挽徐士華</title>,<text>夢中相見涕漣漣。舊伴高陽 士華居高陽郡 事已焉。破硯妻收悲活計。衰衣婢設象生年。士華服衰而死。 鍾王法帖裝猶半。唐宋奇詩寫未全。縱有故人常卧病。炙鷄難奠殯棺前。江亭春訪記難忘。誰識居然訣別長。尀耐斯人埋厚壤。悲凉舊伴散高陽。堂帷彷彿聞書響。硯匣氤氳襲墨香。魂魄歸來慈母哭。百年孤負祝山岡。</text>
<title>佐伯過</title>,<text>借驢江舍入城門。知爾殷勤故道存。病客猶思花日會。騷人頻說酒時言。溪𣿬抱石鳴仍去。禽戱穿林墮自喧。細看爐頭薰古篆。寥寥紙閤日初暾。</text>
<title>春帖 庚辰臘月二十九日</title>,<text>晏起早眠孰使然。春迴茅屋樂吾天。小臣家在南山下。願以南山祝聖年。</text>
<title>除日。次贈錫汝。</title>,<text>年年逢除日。除日又今宵。日月何太駛。惆悵自無聊。祠神鼓鼕鼕。祭竈燈迢迢。梅花亦幾時。殘蘂向人飄。三四同心子。隔岡相與邀。携手步庭際。五更占斗杓。老大修令德。莫歎朱顔凋。</text>
<title>秋夜雜感</title>,<text>嗟哉圭竇士。所守頗能深。屋老全依樹。虫寒稍入衾。厨人憂米價。江客話琴心。季子歸來日。如何誇有金。</text>
<title>古詩示正夫</title>,<text>吾黨有正夫。寔我同姓親。性情良且純。今世見古人。木覔山下屋。幷我留一旬。深排仙佛徒。欲溯洙泗濱。</text>
<title>栗島 高麗舊臣金澍遺墟。三四喬木。其手種云。故三四句及之。</title>,<text>晨星的㿨耿秋天。海客汀洲泊米船。村木盡經高麗 上聲 雨。島人猶說大夫賢。筐收紫蟹童歌晩。鬂揷丹楓女餙姸。聞道氓風終古厚。移家吾欲買畬田。</text>
<title>朝咏 第二聯。二年前吟之。逸全句。今憶此句。補其餘云。</title>,<text>無事高人住。菊籬成小門。二年江漢夢。終夜古今言。庭落何來葉。墻明遠處村。生涯雲水外。晴日散鷄豚。</text>
<title>上元曲</title>,<text>十字街中月色明。初更三點候鍾聲。謳歌半夜人初散。何處村鷄時一鳴。雪色澄明惟此宵。人人候月廣通橋。歌童一隊聯羣袂。齊唱東方行樂調。</text>
<title>酬恒之</title>,<text>惆悵茅齋對翠微。東峰朝日動林霏。鳥鳴灌木迎風立。瀑落欹岩作雨飛。邛竹欲尋高士去。郵筒忽付小奚歸。試看俗子誰相好。每竢君詩不掩扉。</text>
<title>偶吟示良叔</title>,<text>溪宅饒閒事。爐香放細烟。洞花迷曉雨。山石滴春泉。睡或從禽喚。詩唯共客聯。城遊明日約。襟抱一悠然。</text>
<title>贈南邑客</title>,<text>偶逢南邑客。相對南家春。逌然談近夕。不似新交人。</text>
<title>共恒之賦</title>,<text>閒客知春暮。出門行且歌。谷雲深聚雨。隣樹恰啼鸎。藥簿憐多病。詩談見有情。寂然無俗事。江友又相迎。</text>
<title>睡意</title>,<text>窓北支頤卧。風凉夢見陶。午鷄偏覺澹。雲檜最看豪。雨脚輕吹面。花香細入袍。小堂紛闘草。睡際笑兒曺。</text>
<title>偶題示正夫</title>,<text>黃驪江上客。三日作奇遊。人物蕭條久。山林寂寞留。書聲晨不徹。名士世無求。悲壯心何寓。時時看釰頭。</text>
<title>逢桃源諸友</title>,<text>二客新從江上歸。雨帆烟艇說依依。買魚沙市留前約。欲向君家共忘機。</text>
<title>三湖途中</title>,<text>江程獨往意悠然。雲物蕭森逈接天。野菊多垂欹石泠。岸楓遙映斷霞姸。路傍祭飯神藏樹。溪上收租鷺下田。村際漸看投宿處。墻樗寒鵲語踈烟。</text>
<title>留宿三湖</title>,<text>慣識三湖路。水廬幽更深。砌蟲寒入戶。江雨靜鳴林。燈火留情話。圖書看道心。徂秋今始到。悄悵不眠吟。</text>
<title>次內弟韻</title>,<text>我從城裡到。羡爾水雲身。芝室方爲善。菊田不是貧。種菊成田開花燁燁。 雅能評古畵。詩似勝前春。歸意明朝促。暫離莫辛苦。</text>
<title>次霞亭壁上韻</title>,<text>先生志操蜀莊冥。家近滄溟泛似萍。妙契焚香周易邃。精神潑墨畵龍靈。地應長在經灰劫。吾欲忘歸坐夜星。莫道李膺門舘盛。登龍何似此登亭。</text>
<title>訪三宜軒</title>,<text>沈氏園亭江水湄。烏紗巾幅罷圍棋。悠然執手無它語。笑索今年秋日詩。</text>
<title>龍山。訪姨弟呂佐伯。不逢。</title>,<text>佐伯汾津去。通津別名。 秋風猶未歸。魚龍深不測。鷗鷺靜相依。地逈高齊樹。人閑寂掩扉。天寒來及早。應未換綿衣。</text>
<title>霞亭紀事</title>,<text>霞亭邊黃葉飛。西風客子攬荷衣。先生見我欣然待。手打林中棗栗歸。</text>
<title>歷路訪李伯瞻</title>,<text>訪子吾猶喜老蒼。親情里社卽裘羊。苽盤聽雨思疇昔。己卯夏。訪伯瞻。雨中啖苽論懷。 紙牖談詩到夕陽。近宅秋聲連古木。注江雲氣結微霜。松邊白堞歸程遠。留約籬花共挹香。</text>
<title>柴門有見</title>,<text>短策誰家僕。驅驢小雨中。問從那裡到。手指南山楓。</text>
<title>贈南汝華</title>,<text>纔過蘭城射策年。書聲每夜五更連。朝來試問前宵讀。已誦昌黎原道篇。</text>
<title>晩秋</title>,<text>小齋秋日不勝淸。手整葛巾聽水聲。案有詩篇籬有菊。人言幽趣似淵明。</text>
<title>至日憶內弟 南陽有卧龍祠</title>,<text>至日它鄕讀易知。書燈晨乞孔明祠。昔年江舍陽生夜。荳粥同甞不別離。</text>
<title>病題</title>,<text>余㿈疥轉劇。搗菊葉以傅之。蘸菊汁以飮之。欝欝無聊。著詩若干。遂成軸。壬午七月二日未時。書于寓室中。三秋伏枕石門西。夢寐詩成亦懶題。的㿨天星低近木。蒼茫禁鼓遠連鷄。小童燈暗憑書寢。老馬槽寒立月嘶。谷裡無人空咄咄。江亭遙想菊盈畦。</text>
<title>又題</title>,<text>西日隱林杪。樵勞行自謠。宿疴吟白屋。親友滯靑橋。指白永叔。 燈火醫書閱。弟兄藥汁調。道心驚歲晩。何處長靈苗。</text>
<title>雪夜汝修宅共鄭子城賦</title>,<text>月送淸寒樹氣晴。衡門剝啄睡初驚。同人話久成高趣。空谷宵深起遠聲。似到南華生白室。欲看句漏鍊丹經。呼兒試問蕭蕭雪。窓竹云埋第幾莖。</text>
<title>古詩</title>,<text>陋巷之士。維道是樂。淸風獨標。宇宙寥廓。知者絶稀。慨世之薄。右咏顔子。長松落落。百尺不阿。朝榮夕悴。笑彼桃華。志士感玆。貞節不磨。右咏長松。</text>
<title>同汝修昆季。遊木覔鳳岩谷中。</title>,<text>山深曾不到。蘿栝息纖塵。寂寂如參佛。飄飄欲訪眞。壁巢探鶴毳。風木側烏巾。樵闋歸思晩。莓苔夕照新。</text>
<title>春日記事</title>,<text>茅屋鷄聲日午多。倦携陶集想無何。出門里叟春遊數。到處逢人說杏花。</text>
<title>溪堂閑咏</title>,<text>手折林花嗅。時復揷巾斜。一聲虛閣嘯。驚起城頭鴉。</text>
<title>題畵扇</title>,<text>藤竹交加處。誰知隱小屋。主人日暮歸。樹影當深谷。</text>
<title>悶旱記實</title>,<text>一盂飯易二頃田。父老猶傳壬子年。未有文章風伯訟。將看馗達旱龍鞭。闤闠微臣隱百憂。飢民轉向峽中流。欲傾萬斛滄江水。普施人間大有秋。</text>
<title>中秋日。謁板橋阡。</title>,<text>生晩難承祖考顔。中秋再拜泣潸潸。虔誠庶慰孱孫慟。霜露空山不忍還。</text>
<title>閑居</title>,<text>村西卜宅市聲遐。長憶晨餐紫閣霞。逕廢難招羊仲友。病多誰到馬卿家。鄰花霜白蕭蕭立。城日梧黃淡淡斜。經史秋涼增讀課。每逢佳語輒嘆嗟。</text>
<title>晝咏</title>,<text>秋室逍遙一幅巾。墻楓老葉撲閑人。白門城畔新三逕。紫閣峰陰舊四隣。弟妹團圞還忘病。圖書爛熳不知貧。白衣人斷重陽逼。謾遶踈籬採菊頻。</text>
<title>懷良叔</title>,<text>時時逢永叔。仍得問平安。直以烟霞痼。况兼兄弟懽。離羣物表逈。嬰疾峽中寒。過失箴誰切。秋深秪自嘆。</text>
<title>季秋遣興</title>,<text>自卜西村無客來。懶忘巾櫛隱書堆。家雖澹泊門當市。秋亦繁華菊滿㙜。老鶴天長高挾子。層城雨積逈蟠䨓。素屛欲寫閑居賦。準擬明年菜圃開。</text>
<title>出遊淸風池閣。次汝修。</title>,<text>出壑泉聲聽不休。朱門棹楔獲攀遊。殤無汪錡孫何烈。焚異之推魄豈愁。虜亂。幼孫壽全。隨仙源同焚死。 壯節已應編國史。遺風聊欲采民謳。壁間且有華陽字。日暮夷猶爲暫留。</text>
<title>霞亭洪先生挽</title>,<text>伊昔親承所不聞。床前納拜接殷勤。生涯老圃亭亭菊。心事秋山澹澹雲。南郭獨留長隱几。北山本絶可移文。缺▣▣▣▣▣缺。門掩寒江落日曛。</text>
<title>書齋夜咏</title>,<text>寒厨稻飯報新炊。漠漠芸香夜色遅。燈影翻堦烟蟀集。雨聲歸壁墨蕉欹。著書笑吃長卿口。擧案看齊德耀眉。商頌激成金石響。古人元是樂逢時。</text>
<title>偶得騷字</title>,<text>天與淸閑樂吾曹。不須於悒讀離騷。流雲學水宵來澹。老樹如人月處高。宿鳥簷寒棲各定。歸樵谷暝唱翻豪。中堂弟妹明燈集。過盡重陽拾棗餻。</text>
<title>偶得諳字</title>,<text>呼馬呼牛劇笑談。繆紛榮辱不須諳。長吟永叔秋聲賦。三復希元夜氣箴。內弟離懷迷海曲。家君平信滯天南。一床書帙聊相守。歲暮寒城雪映菴。</text>
<title>和曾若倣濂洛體以報</title>,<text>耿介空林一少年。前脩欲學志渾然。乾坤要作奇男子。須讀嘉言善行篇。數帙殘經慰索居。笑君襟袍太迂䟱。縱然莫學浮華習。讀了人間非聖書。如梭日月不停機。終古人嗟易失時。若使丁年無所得。居然瓠落老翁爲。湛然心月絶纖塵。長得虛明面面眞。利欲那堪侵蝕旣。時時提掇玉精神。吾家西郭子南城。西郭南城共月明。見月良宵無伴侶。子情應復若吾情。閑愁不許到心頭。活潑天機靜處求。好是長空新月展。凄風冷雨一時收。</text>
<title>卽事</title>,<text>書齋映雪歲寒初。筆硯中間事不踈。蝕盡離騷香草字。岸巾笑捉白蟫魚。</text>
<title>夜讀唐人詩。聞東隣鶴唳。</title>,<text>儂咏唐詩鶴唳霜。是時河漢月邊長。鶴非有識儂還答。各以其鳴卜夜良。</text>
<title>次明五畵竹</title>,<text>壁東怒筍出如峯。生氣森森貫大冬。水墨誰將歸幻化。每因斜月澹相籠。</text>
<title>示明五</title>,<text>雪天晨夕哦詩聲。諸子六經斗舍盈。端坐竹絲巾岸首。眼如圓月字中明。</text>
<title>和寄曾若</title>,<text>睫前羣品互分張。透處冲虛一理長。心寄高雲遊碧落。夢隨白鳥溯滄浪。百篇詩得琤琮韻。獨樹梅生醞籍香。饗此茅齋聊自悅。時淸不咏北風章。</text>
<title>拜新月</title>,<text>千葉桃紅月影迷。鄿州竹簟設花西。芳年二八太羞澁。拜祝宜男聲却低。</text>
<title>塞下曲</title>,<text>妖星晝出竟天長。帕首輕兵束戰裝。新淬寶刀三萬口。黃河波赤熱如湯。</text>
<title>采蓮曲</title>,<text>蘋末秋風颯颯吹。商船八月是歸期。相思一曲題蓮葉。流下楊江郞得知。</text>
<title>羌婦曲</title>,<text>烏孫公主漢宮粧。羌婦眉傳䲶翠長。盡把臙脂螺黛換。靑騾騎出問胡商。</text>
<title>贈南友</title>,<text>氷磵宵尋白影迴。北風喬木遠相催。貧家牛炙何由設。古篋蠻箋亦自開。爲惜飛騰壬午去。故招瀟灑南君來。以吾壯大兒童羡。淺碧深紅到處裁。</text>
<title>立春題門楣</title>,<text>子祝父母壽。伯陽籛鏗年。父母敎子職。若曾參閔騫。弟兄及夫婦。和順而愛敬。癸未立春日。咸與修天性。</text>
<title>送別吳宣傳 載煕 之日本</title>,<text>幕府少年橫寶刀。覇家臺隱拍天濤。眉間歘翕奇男氣。化作長虹揷海高。</text>
<title>歲除之前二夜。集蒼崖。</title>,<text>昏與烏鴉共一林。二陽天地釋竆陰。素琴流水於焉撫。叢桂中阿耿介吟。不可無詩虛此夜。如今有月恰吾心。少年結友方爲好。燒燭三更意却深。遙夜欄干蠟淚啼。南園雅集不期齊。羣星爛曄光難定。獨檜蕭森氣未低。圓暢詩心梅共澹。荒寒歲色雪相迷。今年細數無多在。少別明朝白堞西。乍零霰雪入宵晴。老栢蒼烟獨對城。梅樹詩篇衫袖貯。騷人眉目幅巾迎。磵窓相送霏霏語。氷硯仍成澹澹情。缺</text>
<title>重九日。答贈內弟。</title>,<text>百里南陽弟。欣逢白門中。秋堂悅情話。鳴虫集蓼叢。村盤送花餻。弟兄食之同。與汝作佳辰。九日古來崇。均是外祖出。盍勉敦厚風。阿鼎墨涴壁。阿甲詩滿筒。雖憐非同姓。藹藹理則公。不但樂今年。永年一始終。</text>
<title>答內弟</title>,<text>酣霜丹葉樹。叢叢匝蠶頭。幾人能共弟。今年不悲秋。暇日憑遠眺。堞長轉畵樓。秋花異春花。揷鬂忽颼颼。曠野收嘉穀。的歷夕陽𩿨。𩿨來近人立。吾與爾忘憂。</text>
<title>掌苑署成氏松</title>,<text>昔讀忠臣傳。只見忠臣心。忠臣貌何似。曠望懷想深。暫憇忠臣樹。於焉肅我欽。蒼葉磔如髯。怒氣亘至今。飽霜偃不死。精靈夜應吟。千里魯陵鵑。翮短不能尋。</text>
<title>內弟冠日。欲詩未能。不欲詩又不忍。不思荒蕪。吟一什追寄。安用詩爲。其意或可有取焉。全悲三洲老丈。乃其意云。</title>,<text>枝活屛梅八幅仍。墨戱三洲昔最能。事有前知於汝用。靈如不昧此中憑。正令吉禮生年及。可看癯容喜色騰。賓席無差陞降數。丁寧詶戒夙親承。</text>
<title>南山詩</title>,<text>粤若古混沌。亭毒氣所囿。造化迺權輿。寔匪巧曆究。偉哉七日鑿。儵忽何神授。支山曁胃河。流結網闕漏。玆言和天倪。無門實難覯。衆山祖崑崙。幹龍三條湊。巨靈撑高掌。贔屭錯秦繡。萃作帝王宅。汧雍瑞氣透。太一鎭萬年。䓗蘢以欝茂。䧺蟠壯西都。脈脈從華岫。抱社仍含鄠。崤渭東西就。翕張肖何物。鶢鶋亘尾噣。耽奇若籠貨。壑岩競流秀。太皥乘春令。駘蕩薰若酎。眼纈捫涉際。赩紅花木覆。區粤瞰衍沃。神臯眺華構。澗腹跳魚大。栢巓巢鶴癯。朱明届恢台。炎槖鼓宇宙。石扇太始氷。鬼物之攸鏤。傑出元氣中。一登眩延袤。風穴響刁刁。冷善忌熱候。晨路舞淸秋。欲偕鵾鷄簉。藥物鍾獸形。腰兼月値戊。淸霜百草腓。泬寥憇雲竇。水落物揫成。鑿鑿石齒漱。厚坤沍竆陰。滕六紛雜糅。疊松翳遠近。同雲易夜晝。瀑布垂天紳。凍裂壁不漚。架樾蟄神熊。偸橡捷飢狖。覽玆閱四序。銅吼怕奔仆。始覺海㮎殊。昔慚蟲氷陋。澒洞胷海盪。泱漭眼界富。全面霄漢磨。半復䨓雨走。或訝支祈怪。鎖此帝難宥。歘閃騁神姦。歷攬恐不售。昏黑到上頭。虔祝冥冥祐。雖賴化翁扶。屢被神物詬。眩目踏壁梯。沃喉俯井甃。軒擧纔欣暢。窸窣忽怐愗。地靈毓幾䧺。曠感千載舊。五坐三步纔。北眺南睨又。叢薄搜罔象。淵湫窺靈嘼。天設關防壯。一夫敵萬冦。䧺雄北斗城。不待四方救。奈何紛得喪。蠕蠕猶雛鷇。穆公宅玆覇。肇自匀天奏。扶輿獨巋然。不剝霜雪貿。遙揖太白峯。黃昏始邂逅。御宿蟠其尻。紫閣距其脰。飛狐白馬際。明滅眼花瞀。凌兢援飛蘿。颯爽吸滴溜。離乍會之數。去忽來之復。崕崿上而下。硣磟左而右。若大夫整笏。若將軍免冑。若便娟花蔿。若縹緲香臭。若漢盤撑直。若秦車碎副。若昂頭白鶴。若蟠尾赤鼬。若戈鋋淬礪。若羅縠摺皺。若嵞山之會。若康回之闘。踞兮乳贙啖。竦兮翬翟雊。波譎而雲詭。繦至而輻輳。隼奮而盤翔。鹿駭而馳驟。錯互兮應接。欝密兮扶佑。冢巓岑嶠巘。矗矗類列炙。岵峐岨嶧巒。皛皛類模籀。逶迤忽復斷。落落敗軍逗。散漫忽復聚。纚纚老農耨。聊知萬象供。難將百城購。有矚悉飽飫。無語還䛠譳。壯觀始傑卓。前遊皆蒙幼。寶藏仍是興。仁樂信匪謬。春茆及夏筍。可實釘與餖。黃膓及文榟。可斲槨與柩。貞筠及癭楠。可餙俎與梪。騰猿曁飛𤢹。曰維異狀獸。曰維殊貌禽。神鸞曁靈鷲。朱柯濯谷間。玉蒭被罔後。攀援欲隱遯。流連聊宿留。何年學尙平。男女畢婚媾。隱玆無掛戀。囂塵永拂袖。殷宗何因夢。周王不復狩。莫云仕逕捷。不於帝居首。混淪凝胚胎。欝蒸突饙餾。渼陂抱或背。嶓冢散或收。嶙峋之幟竪。繚繞之弓彀。穹崇之架樓。棼撩之積槱。趪趪之羽簴。井井之龍繇。岡中連類坎。岸下斷類姤。缺。呵護十二神。環擁卄八宿。奮迅牛觸墻。翹驤馬騰廐。曲曲秀菌芝。往往産瑩琇。道宮間仙竈。連甍又接霤。爰有一異人。就我頗習狃。願受餐玉法。永年努力懋。鍊攝辭人寰。一欲瑩膚腠。餐我赤松飯。琅璈以相侑。勞餘得歸宿。灑然脫沉疚。曠朗似醒夢。怪誕豈憑呪。戴符百萬錢。何不向此僦。幾日謾費力。同氣洽引嗅。稽首賦終南。敬爲山靈酭。疊我有譚山舌。終南資辯囿。大阻漢傳閱。惇物禹貢究。天作帝王基。肇自伯益授。積形何坱圠。元氣不滲漏。傑特邈難匹。聿來獲一覯。條榦寔精緻。位置恰幫湊。厥北眺唐宮。䓗靑嶺之繡。厥東挹藍田。榮光上天透。厥南聯太白。雪樹互峻茂。厥西踈西嶽。削成蓮花岫。壤土域雍州。區奧上腴就。天文分東井。鶉首厲其噣。于玆以融結。安得不䧺秀。軒然如雋士。渥丹暈猛酎。嫣然如春女。沐鬟靑羅覆。穹然如峻宇。金碧炫層構。嶷然如象設。離立羊馬瘦。匌匒如相鼔。氣薄塞宇宙。齦齶如相齧。不讓巧匠鏤。繚繞如相抱。砯厓匝廣袤。漰如相答。靈官怳可候。狎獵如相舞。晶晶振鷺簉。屬西德叶金。居中位配戊。大地秘靈境。還古凝化竇。岩穴可以棲。溪泉可以漱。出者若雲蒸。聯者若雪糅。奧者受斜陽。秀者媚晴晝。錯者如補綴。削者如濯漚。突者竦瘦鶴。仄者擲驚狖。衍者停若思。徒者奔若仆。峙者翁仲高。傴者戚施陋。纖者膝莒弱。豊者晉楚富。巨靈蹴而開。夸娥負而走。缺陷若不績。帝亦難赦宥。玆山本䧺蟠。二神功莫售。於赫靈應公。羣物賴神祐。廟貌肅弘敞。狂夫不敢詬。往往降風雨。虔禱潔井甃。盻蠁若感應。瑟縮還恂愗。粤余探勝槩。蘊蓄厥惟舊。歷歷遊覽旣。一一談悉又。怳惚値山魈。泓渟窺淵嘼。寶符金星秘。神姦敢爲冦。福地鎭地肺。天神遞護救。濯濯蔭谷樹。危巢鳥哺鷇。懸瀑爭喧豗。琴筑間相奏。萬象供余眼。不煩刀布貿。八仙自迎送。三官亦邂逅。纔已攀巖啄。忽復據岸脰。凌兢垂懸崖。欲倣伯昏瞀。春風扇陽和。花間聽玉溜。夏霖注萬壑。奇觀於此復。秋霜增戌削。石釰攢左右。冬雪積嵯峨。立立白銀冑。神瀵讓玉泉。郁烈蘭椒臭。武功挾太乙。遙學灊霍副。八溪觀游儵。九谷逐奔鼬。傴僂抱子石。石鏡老嫗皺。回互恒蛇擊。出沒鄭龍闘。銅樑雌蜺飮。石關勇雉雊。應接煩不暇。山勢急輻輳。肅如對敵壘。萬馬紛馳驟。儼如朝帝庭。千官互佐佑。轉成泉石肓。無法可艾灸。不見圭峯師。塔背辨古籀。夕抵化羊宮。登頓更進逗。若有棲遁士。谷口事耕耨。忽思三良殲。仍悲百身購。山殺黃鳥。偪側以䛠譳。紫閣屹老丈。符禺列童幼。細讀三秦記。經歷豈其謬。漢秦陵墓對。纍纍似飣餖。獨笑始皇帝。驪山銅作柩。東棗間西桃。無人薦俎梪。九眞獜何遁。昔聞長山獸。戴峙况巨鰲。飛來訝靈鷲。梗楠匝千丈。百道迷先後。欲攀叢桂樹。於焉暫宿留。神會而目謀。若媒合婚媾。縹緲出𡏖埃。獨立風獵袖。荒矣昆明功。壯哉長楊狩。坐思或立語。北面更西首。九蟠無極。矗出氣饙餾。復作流水勢。漫漶浩難收。峭立舟仄帆。偃抱弓滿彀。却訝埋玉牒。炎煬颺燎槱。援譬無不到。今復驗龍繇。落落斷如剝。層層連若姤。岹嶢老君殿。林中忽相遘。暫歇靈運屐。醮壇爛星宿。靑牛化老石。蔭栢不以廐。太上儼帝服。珠琉映瑩琇。壁畵閟䨓雨。香烟蟠屋霤。名區鎭作主。肅敬不可狃。囂紛匪所汩。淸凈迺其懋。靈虛滌垢穢。昭融暢脈塍。仍就祠官飯。笙簫以相侑。灑落副夙志。幽翛釋積疚。曠朗卽仙壺。不待憑幻呪。特地隣可卜。他日屋欲僦。遅回不忍去。巖花立而嗅。手掇泛桂醑。更向神前酭。</text>
<title>論詩</title>,<text>明五頗尙幽奇。汝範專務硬澁。安於醞籍穉川。可憐三子詩法。雙李獻吉于鱗。大明文章先輩。熊熊古氣孰追。泱泱逸聲難配。</text>
<title>友過</title>,<text>北斗七星垂郭門。眉間奇氣發之言。故人不怕金吾過。坐數鍾聲雪月村。</text>
<title>和尹曾若</title>,<text>斯晨斯夕抵長吟。百帙縱橫伴一衾。預喜兆豊占尺雪。忽驚除歲惜分陰。惟君一世磋磨切。伊我中宵警省深。化蝶猶龍吾道熄。期桑留麥正聲沉。奇緣有遇張求釰。末技召災戴破琴。四老敷婾芝秀谷。七賢磊落竹成林。死灰南郭寧留想。軟土東華不惹襟。苦志遙悲三獻玉。雅心高把四知金。易林可看眞機在。玄草那令俗想侵。高峀雲歸生遠意。寒松風入出幽音。詩書以外觀山水。花草之間送古今。招隱孤吟神謾𨓏。離騷大讀髮恒森。梧枝誰響䨓門石。鶡雀空渾岐峀禽。不說雌黃資利口。詎知䧺白蘊靈心。愛看幽石仍呼丈。耽翫奇書轉就淫。明滅篝燈烟外郭。逍遙巾幅雪南岑。盆梅飄臘蒼厓底。弦月逗雲碧磵潯。不怕三彭讒冉冉。空愁二鼠逝駸駸。夏蟲南犬那須說。冰氏熱官詎共尋。病我空懷之子面。衡門何日惠然臨。</text>
<title>歲題 幷序</title>,<text>昔在南磵之濱。字吾軒曰蟬橘。取譬室之小。蟬殼橘皮如也。往年題吾著書曰。何異嬰兒娛而弄。宜如處女羞自藏。仍命曰嬰處槀。余素離羣。屛居西郭。門傍稀見友人面。惟李仲吾一月二三其來。索余著書。每談吐移時以去云。秋之爲氣正悲哉。暇日盤桓疊石臺。兒弄女羞才詎峻。橘皮蟬殼室堪恢。白門正與紅門近。短李時尋瘦李來。性癖䟱迂非適用。無榮無辱散樗材。</text>
<title>登慕華舘西麓</title>,<text>淸秋登高眺。壯哉萬年都。羣山拱三峯。大海接五湖。回憶戰伐狀。壯心劇欝紆。李适叛甲子。鐵馬颯沓驅。鞍峴高亘天。王師憑䧺圖。玉城鞱畧定。錦南氣勢殊。豼貅出死心。鯨鯢就嚴誅。伊來丙子冬。長驅滿州胡。天險亦難恃。衝風鳴桑弧。誰能遏其勢。七百羽林孤。嗟哉同日死。厓石血染朱。一百五十年。蕭然與君俱。幸生淸平日。不須歌嗚嗚。城楓澹受暉。歸去及棲烏。</text>
<title>織女操 幷序</title>,<text>織女何操也。美夫婦相敬也。完山子被之絃焉。敬則愛全。愛全則福遠。載東載西。河之廣不可以越兮。靈匹之期兮。七之月兮七之日。維天萬里。維人之咫尺兮。維天一年。維人之晨夕兮。牽牛貞兮不戚戚。織女諧兮不惻惻。處旣別兮會有節。運靈氣之氳氤兮。毓下土之群物。</text>
<title>暫到陽崖。見穉川。歸后寄此。以敍其懷云。</title>,<text>諸葛祠前朝秣馬。外家農舍問田翁。賢官民憶忠臣尹。大姓鄕傳上國洪。近歲隣舂陽地閙。待賓盤柿雪窓紅。逢迎弟妹仍離別。墓碣纔瞻路又東。</text>
<title>白良叔 東佐 宅淸夜</title>,<text>散步草堂庭。夜氣寒且淸。仰看天上月。皎皎欲低城。風拂高樹林。林鳥有時鳴。最愛寒梅株。蕭踈垂其英。與君値良宵。挹臂露心情。</text>
<title>三湖元朝</title>,<text>獵獵靈旗畵水神。祠船祭竈閙鄰人。揷花巫女翩翩舞。影赴紅燈匝錦茵。</text>
<title>洗心亭。贈沈氏。</title>,<text>有亭有亭江北臯。飛簷逈與浮雲高。我携君袖倚半空。泠然洗髓而代毛。堂中四壁畵仙鶴。中翻紅日浴翠濤。喬松鶻棲勢入烟。深潭龍蟄色似刀。</text>
<title>三湖途中</title>,<text>行人負巾袋。向余長跪言。此山今始入。何處栗木村。人行古橋上。人影在水中。白𩿨驚欲去。蕩漾迷西東。</text>
<title>出門</title>,<text>巖屋蕭蕭杏樹西。藤梢瀑沫雨聲迷。出門已有竆源意。盡日幽禽窈窕啼。</text>
<title>夢仙謠</title>,<text>桂樹三更玉露微。一雙仙鶴唳淸輝。泠泠環珮蓬山月。留待鸞笙子晉歸。玉樓仙女誦黃庭。桂月靈香藥杵聆。帝坐紅雲開一朶。芝凾新降謫金星。</text>
<title>紅靘花</title>,<text>平堤少婦綠裙多。采采終朝紅靘花。家住溪南欲歸去。一雙胡蝶上銅釵。</text>
<title>四時調歌</title>,<text>門前軟綠柳絲垂。朝雨枝滋。暮雨根滋。灌花歸去獨支頤。坐看唐詩。卧看唐詩。垂垂白雨水亭東。禾滿畦中。荷滿塘中。柴門剝啄喚山僮。不是漁翁。卽是樵翁。陶詩一卷讀閒居。松自瀟如。菊自瀟如。漁童日晩始歸廬。遠釣江魚。近釣溪魚。梅枝手攬落英寒。閣裡盤桓。庭裡盤桓。歸來爐上篆烟蟠。自喜宵閑。更喜心閑。</text>
<title>江夜</title>,<text>夜水虛明漁火歸。翛翛萬木露零稀。樓頭淅瀝流年感。陽鳥江南無數飛。</text>
<title>南山菊</title>,<text>菊花欹石底。枝折倒溪黃。臨溪掬水飮。手香口亦香。</text>
<title>贈南汝華 命來</title>,<text>北舍燈光夜似年。梅花香澹案書連。如吾病骨嶒崚瘦。菊枕時翻素問篇。</text>
<title>初冬</title>,<text>長掩溪邊白板門。騎驢客到坐楓根。山家自是人來罕。籬竇時時狵吠喧。四山虛夜落風湍。遙想石門碧井寒。月出三更愈淅瀝。韻高蒼檜入雲盤。十里滄浪吾弟家。淸江獨樹爾能誇。遙知霞亭前立。閒數烟𩿨起白沙。</text>
<title>酬東方子金錫汝 洪運</title>,<text>昔我誦君詩。意謂千載人。往往夢中覯。有如超俗塵。伊今忽見之。握手露天眞。灑落竹林趣。相看不冠巾。君目不爲白。我眉不爲嚬。願言各勖心。逍遙以忘貧。</text>
<title>和蕪隱子</title>,<text>山木空庭響易哀。筇鳴深谷客初迴。圖書千軸生涯澹。中有高人韻似梅。</text>
<title>庚辰十二月二十九日春帖</title>,<text>巷北巷南笑語傳。雪消山郭已春天。白鬚老叟逢人說。日氣渾如庚戌年。</text>
<title>憶昔行辛巳新年吟</title>,<text>憶昔初學語。踴躍歡新年。不識新年何。只矜衣袴鮮。慈母敎甲子。初覺歲之先。屈指計其日。招邀兒童傳。倐忽踰三五。此心轉漠然。居然十二月。庚辰過昨夜。客問年多少。掩口不欲話。</text>
<title>二月十日䨓</title>,<text>春惟二月淺。門掩卽寒棲。山郭奔雷遠。栗林過雨迷。蟄蟲應出地。暖雪始通溪。可卜花間日。鄰朋且共携。</text>
<title>良叔書齋</title>,<text>我屋南山趾。瀟灑聊可歇。不見良叔久。二月門始出。君齋多淸趣。庭樹澹風日。五絃手自撫。見我猶不輟。只得琹中意。所以塵想絶。</text>
<title>寒棲</title>,<text>不識公卿名。頗知圖書趣。庭木如我心。翼然淸風聚。</text>
<title>夏日題隣</title>,<text>石竹花紅胡蝶飛。西隣少婦靜鳴機。主人倦看滄洲畵。盡日巖軒無是非。</text>
<title>題我壁</title>,<text>繡女織工一市坊。隔隣居士異閒忙。灌泉小圃鈔花譜。候日深軒曝藥囊。虛靜心神疑瘦佛。琤淙聲韻學中唐。新朋錯笑門長掩。不識淸閑轉入肓。</text>
<title>於東壁題了</title>,<text>澗水之濱斜掩扉。滿庭晨露栗花稀。客來問我無心否。笑指東林雲自飛。</text>
<title>共茶溪散人李正夫 亨祥 讀楚辭</title>,<text>對坐離騷念。冥冥孤雲飛。生涯常晩飯。時序已秋衣。吾道古人遠。正聲中國微。白雲有何意。山郭澹忘歸。</text>
<title>贈正夫</title>,<text>日夕君須至。吾家老木西。南山成豹隱。中夜感蟲啼。遊氣潛聆篴。無愁逈倚藜。詩書存古道。繙閱意何迷。</text>
<title>雨晴</title>,<text>霽雨樓臺秋日淸。靑林𦁏繞隱宮城。種花深洞茅茨築。觀瀑寒山杖屨行。老木棲蟬垂露寂。昏鴉立石近人驚。遐心更上高亭望。江漢歸帆天際生。</text>
<title>秋感</title>,<text>悲秋宋玉賦。而我意悠哉。辛巳半年過。明朝八月來。墻陰靑栗老。厨北赤葵開。寥落寒城曙。賓鴻氣迴。</text>
<title>秋夜雜感</title>,<text>四壁蟲聲空自勞。江鴻漠漠入雲高。寒燈誦咽靈均賦。大石磨翻日本刀。天地寧爲耕釣叟。英䧺不願狗鷄曺。奇男終古多鞱彩。霧豹深林知惜毛。</text>
<title>對客仍成</title>,<text>寥落中林挽客留。近簷星斗夜初脩。高霞翠栢亭亭晩。長鋏雲冠冉冉愁。澗屋迎秋書帙整。厓籬過雨草花幽。樵歈和罷還無語。尙矣前人不可求。</text>
<title>雨中客至</title>,<text>巖瀑翻翻灑。柴門靜不開。里煙鴉際起。溝水柳中來。夢罷淸江遠。詩成白雨催。翛然幽客至。高語逈離埃。</text>
<title>閣夜有感卽景</title>,<text>十尋梧檜拂天靑。山閣虛明白露零。大角星光群犬吠。六經文理小僮聽。都城客訪交心古。雲霧龍深畵意靈。南澗水添前夜雨。二更燈火坐泠泠。</text>
<title>雜詩</title>,<text>皎皎白露光。泠泠澗水長。亭亭老栢榦。耿耿寒星芒。志士觸秋感。悲歌起彷徨。時掇寒花英。中夜有所傷。古人那可見。思之性靈戕。</text>
<title>示正夫</title>,<text>正夫完山李。吾亦厚陵孫。不見如路人。旣見卽一門。靑靑山上松。萬枝同一根。洋洋江中水。百派歸一源。</text>
<title>得親書</title>,<text>蟋蟀鳴何事。感此秋氣寒。草木始零落。鴻鴈來雲端。老親書始至。小子心稍安。執書長跪讀。讀畢而又看。敎我學古人。戒我碩且寬。</text>
<title>江曉</title>,<text>喞喞寒蟲近夜床。林亭邂逅意何長。汀舟共憶重陽泛。籬菊初尋昔日香。萬里江天鴻伴月。三更村落樹近霜。曉來漁父欣相遇。贈我秋磯蟹甲黃。</text>
<title>步庭</title>,<text>案上參同契。金丹歲暮情。老樗如我瘦。秋水使人淸。綠杖𩿨沙凈。烏巾菊日晴。夙成憐內弟。詩格勝渠兄。</text>
<title>宿三湖</title>,<text>遠客來何晩。居然宿野廬。依楓觀晉帖。掃石讀周書。島女誇收稻。江童學數魚。村風看可異。種種古人如。</text>
<title>龍山</title>,<text>聞昔麗王幸。長時多白雲。花垂如佛石。飯祭有孫墳。深澤魚龍偃。老槐霹靂焚。遊人吹欲苦。日落大江濆。</text>
<title>江曲</title>,<text>滿船黃海塩。明日忠州去。忠州多木綿。妾已理機杼。兒子釣魚至。阿翁販稻歸。羹魚炊稻飯。籬花語依依。洗心亭下水。流向蠶頭去。淪漣亦何意。似妾無盡語。秋水明於月。𩿨毛白如絮。漁歌江易響。一一還飛去。紅綃二幅強。滿繡關壽亭。作旗揷船尾。海神不敢獰。</text>
<title>淸夜誦陶令詩</title>,<text>明月照園菊。白露盈秋襟。欲辭烟火食。仍有唐虞心。商飈蘇肺氣。度林生瑟琹。水禽如我寂。來聽陶詩吟。陶詩可滌膓。和平多古音。象士無與共。音調問水禽。</text>
<title>同南子休 復秀，南汝修 鴻來 宿太古寺。朝向靑霞洞門。</title>,<text>束裝催曉飯。流水語遅遅。紅樹三人憇。靑霞九月期。秋生溫祚國。山寂普愚碑。日出林霏歇。寒菴木末危。</text>
<title>僧寮不寐</title>,<text>夜氣虛堂白。嗒然據几吟。檀烟遙散馥。桐露靜生音。鍾逈潭心曠。燈長佛夢深。僧談天竺法。甁水曉雲侵。</text>
<title>扶旺寺</title>,<text>遙入楓林去。驚禽飛不停。老僧迎欵欵。幽瀨逝泠泠。巖篆何年刻。佛頭自古靑。翔雲寺稍近。歸路犯寒星。</text>
<title>翔雲寺</title>,<text>玆遊從宿抱。初到問菴名。老石奔能立。寒泉靜乃鳴。城荒年月遠。僧瘦語言淸。三日參禪坐。儒巾讀貝經。</text>
<title>山頂示二友</title>,<text>閣道遙遙攀古藤。曉看霜氣積淸澄。石龕佛妙靑蓮活。潭窟龍高白霧蒸。世外方爲無事客。山中不見有名僧。絶頂俯看飛鳥背。始知蘭若入雲層。</text>
<title>香娘詩 幷序</title>,<text>香娘。善山村女也。性端潔。有女儀。然後母不慈。嫁而夫痴且悍。無故而敺罵之。舅姑不禁。其子迺勸再嫁。娘泣歸家。母拒不納。歸叔父不受。又泣歸舅姑。舅曰爾盍嫁。無用歸我。娘哽咽曰。願借門外地。建屋以終身。舅姑執不聽。始有死意。潛往哭於砥柱碑下。見采薪童女。同里也。歷擧平生寄之曰。吾夫怒我。吾母與叔。不容我。吾舅姑忍我以更嫁也。我安歸。歸見我慈母也。寄汝以雙屨。持歸告吾家曰。香娘悲無歸。而投于彼江中也。又歌山花曲一闋。遂赴水死。采薪女傳其事。鄕人號曰。貞女。朝廷旌于閭。余恨其母叔曁其夫舅姑。無恩義。以詩之頗詳。善山百姓家。有女曰香娘。性情和且柔。顔貌潔且方。戱嬉三四歲。不與男子遊。弱年哭慈母。後母多愆尤。罵之如奴婢。敺之如馬牛。爲女當如何。低頭隨所爲。及長嫁林氏。慼慼憂不弛。翁姑雖憐娘。夫心不如斯。炊飯謂有沙。縫衣謂不愜。娘雖百姓女。頗識古人法。恭順爲賢女。不然爲惡婦。謹心承夫意。夫曰不可久。頗聞云云說。以我他人嫁。欲生生何喜。不如死之可。九月初六日。痛哭砥柱碑。死當明白死。我死誰當知。采薪誰家女。有意看我哭。逢汝亦天憐。我言詳記錄。爾家那邊住。知是同隣曲。欲投池中死。無人知其事。吾父朴自新。吾夫林氏子。七鳳吾夫名。十七嫁林氏。夫年時十四。禀性如火烈。自發無時怒。年年復月月。意謂尙童心。惟待年壯盛。壯盛猶不悛。父母莫能警。憐我惟翁姑。送我父母家。歸家母氏怒。爾來欲如何。無語只忉怛。反自歸叔父。叔父曰汝夫。棄汝不復顧。汝家父與母。拒汝不憐汝。吾雖親叔父。不堪留侄女。少年作棄婦。不如歸他人。淚從言前落。叔父何不仁。侄女雖村婦。不期叔言聞。不如歸夫家。再拜謁翁姑。脫二字 曰汝夫。怒心無時無。含淚拜且言。願得門外地。結屋三四椽。死生於此已。翁姑曰不然。不如更嫁去。觀爾有死心。愼勿出此言。作券以約汝。珍重歸好處。子婦雖不敏。那忍爲此事。心中若氷火。擧動強自喜。葛屨履寒霜。潛哭來澤涘。吁嗟國中人。誰白香娘意。逢男不足說。壯女救我死。爾貌甚聦慧。記我此言不。歸去傳我家。是日江中投。黃泉見我母。歷歷說此愁。敎汝山花曲。曲中多悲憂。天乎一何高。地乎一何博。如此大天地。一身無依托。寧赴江水中。葬骨於魚腹。幸汝傳此曲。我魂招他日。雙屨贈汝去。憑玆言一一。努力看我爲。死後多謝爾。脫衫蒙頭面。擧身赴淸水。兒來傳其語。死時年二十。府使上其事。監司奏御榻。名之曰貞女。烏頭墓旁立。至今山花曲。村人聞之泣。</text>
<title>辛巳除日</title>,<text>向曉竈燈影欲踈。隣人來賀五更初。齊言今歲李居士。得見平生未見書。</text>
<title>遊南山鳳巖谷中</title>,<text>踞石無言久。淸高不受塵。谷虛聞地籟。柏瘦見天眞。倦鳥時投袂。飛泉亂墜巾。幽人頗得意。村際物華新。</text>
<title>奉寄白良叔抱川閒居</title>,<text>海內如君少。論交却忘形。窺斑羞豹管。鑄律得牛鈴。爲是同聲氣。終看適性靈。和如淸廟瑟。奇迺浴盤銘。荊璧猶藏璞。庖刀已發硎。茅齋聯夜雪。蓮澤宿春星。車笠平生誓。䂓箴盡日聽。言詩嗟鬼忌。觀史質天刑。冉冉天弢脫。翛翛地籟聆。時臨靑李帖。相對墨梅屛。爐馥朝焚篆。書明夜聚螢。天公多戱劇。吾友益飄零。杜老吟時瘦。荀君坐處馨。買山聊避俗。服藥欲延齡。赤犬隨靈杞。靑牛卧老苓。指鴻心已遠。挽鹿去無停。抱甕灌新井。荷鋤斲綠坰。虛明生白室。瀟灑草玄亭。怡性寬閒野。灰心著作庭。它年吾亦隱。不必歎浮萍。</text>
<title>南氏亭子</title>,<text>南氏亭惟逈。多憐卜築深。人淸評墨竗。鳥點啄花心。遠樹分濃淡。高雲無古今。溪泉時一勺。拈筆爽風襟。物色紛無數。天機竗不竆。暗泉來草際。斜雨入衣中。烟直孤縈樹。鵲翻迴溯風。深深高閣坐。心孔劇玲瓏。</text>
<title>小雨</title>,<text>石竹花開紅不齊。黃鷄上屋午時啼。最憐小雨隨人至。一半溪堂樹影低。</text>
<title>廣州途中</title>,<text>蘭棹悠揚擊汰歌。樵牛米馬渡頭譁。鸛翻夕照窺魚捷。堠敗秋霖記里訛。許氏碑聽嗚咽水。倭奴塚入寂寥花。歇筇晩向長亭眺。澹靄橫分谷口家。</text>
<title>奉恩寺梅花寮</title>,<text>石磬圓淸徹二陵。山門出拜夕陽僧。金剛晩向如來借。讀就迴廊織屨燈。</text>
<title>到楮子島許氏茅亭。訪許滄海古居。登百濟宮城。有感。</title>,<text>逍遙野笠夕陽臨。烏鵲飛鳴虎豹林。翠栢留陰仙寢肅。靑燈如月佛宮深。江長處士尊周節。城古孱王據蜀心。忽到高人棲隱宅。匏羹稻飯澹論襟。</text>
<title>登漢江洪氏夙夢亭。又歇古心亭。亭額。尤菴先生筆也。</title>,<text>蒼崖百丈曲欄懸。爽籟林端一颯然。特地侍郞前夢叶。何年元老古心傳。墻明旭日雞登樹。洲白秋潮柳聚船。歷歷羣山皆拱北。漢陽城郭斗杓邊。</text>
<title>登鴨𩿨亭</title>,<text>海客生涯狎白鷗。秋風鼔枻漢江舟。乾坤寂寞黃華集。一水朝宗何處流。</text>
<title>秋夜聲</title>,<text>搗練隣娘笑語喧。商風淅瀝灑衡門。高楡葉瘦明星爛。老鶴聲圓白露繁。志士偏深凉夜感。遊人應斷遠方魂。曙天月入虫吟皎。起看層城落木翻。</text>
<title>秋懷</title>,<text>南山雲起鳥飛遲。佳友秋來不贈詩。白集朱書淸契濶。蜀葵唐菊好襟期。藥仍妹病添新錄。飯爲年荒減舊炊。冷靜高齋初送客。灑窓紅葉雨相隨。</text>
<title>秋宵搖筆</title>,<text>男子逢秋自古悲。商飈吹月入書帷。草根露滴虫聲動。亂我深宵讀楚辭。</text>
<title>卽事</title>,<text>韋帶幅巾下砌行。就人巢鳥也多情。鴻驚晩節無邊度。月得天高盡意明。穆穆䟱花來夜氣。琅琅遠漏入書聲。獨將佳境於焉喜。童子垂頭睡欲成。</text>
<title>九日</title>,<text>臨水登山日暮迴。秋聲起聽且徘徊。騷人莫向重陽感。今古黃花無盡開。</text>
<title>汝修揷菊硯水折送數朶。買我短簫。又有詩和之。</title>,<text>空谷無誰慰寂寥。淸城樓下獨橫簫。憑君試製黃花曲。西郭高人月下邀。</text>
<title>懷良叔</title>,<text>時時逢永叔。仍得問平安。直以烟霞痼。况兼兄弟歡。離群物表逈。嬰病峽中寒。過失箴誰切。秋深倍自嘆。</text>
<title>憶正夫</title>,<text>故人割稻去。時菊獨揚芬。移宅誰尋我。哦詩每憶君。伊來無病未。何日入京云。論語今將讀。若爲疑義聞。</text>
<title>霞亭洪先生 禹烈 挽</title>,<text>剩殘霞寂寞空。江湖自此斷淸風。文章往往竆賢士。存沒悠悠任化翁。奇氣梅屛葡簇裡。眞機麟筆馬圖中。秉心潔直無塵想。在古何人可得同。天地逍遙一水亭。幽情不減古沉冥。獨將潔志寒花托。每許高吟白鳥聽。宅相能談程叟事。門生誰檢子雲經。蕙帷瞻哭歸來後。片夢依微瘦鶴形。</text>
<title>卽事</title>,<text>秋末冬初日尙暄。縫裳弱妹向余言。昔誇論語寒前了。九月中間讀幾番。</text>
<title>初夜</title>,<text>脉脉烟光集短墻。翔鴻南度意何長。蛩雖細物那違節。菊是高情獨耐霜。暝飯味添紅葉爨。秋衣香襲白綿裝。宵寒每覺天涯夢。幾日親書自遠鄕。</text>
<title>寄內弟朴稚川 相洪</title>,<text>水國生涯想寂寥。松扉朝暮打寒潮。深宵聽盡南來雁。明月虛牕夢石橋。</text>
<title>拜新月</title>,<text>迎月初昏立曲欄。榴裙步砌拂珊珊。花間恐被郞偸見。半拜纔成半拜難。</text>
<title>塞下曲</title>,<text>畵角三聲塞月高。愁看靑海拍天濤。北來中使頒恩詔。楡葉飛時賜戰袍。</text>
<title>隴頭水</title>,<text>送君怊悵向秦州。隴水淙淙使人愁。淙淙隴水君莫飮。恐入離膓咽不流。</text>
<title>采蓮曲</title>,<text>蓮花雖潔不堪飽。蓮葉雖靑不可縫。最愛幷頭兼幷幷蒂。一時開落一塘中。</text>
<title>春閨曲</title>,<text>惱春稍減繡工夫。笑看文姬別子圖。羞渠薄命胡中沒。抵死那能生二雛。</text>
<title>送曺壯士 信 赴日本 代人作</title>,<text>朝鮮通信十年行。壯士樓船獨爾名。五石強弓如意控。長蛟射處海濤平。</text>
<title>奉贈書記遜菴元丈 重擧 隨副使之日本 幷序</title>,<text>恭惟先生。耿介出塵之姿。英明振占之想。歌悽白石。增激烈而叶商。氣欝靑霞。積崢嶸而于斗。鳥習蛾述。山簣高而成功。蟬腹龜膓。巷簞空而樂道。工三餘而辛苦。幾對國子之盤塩。官八品而蹉跎。那戀倉氏之斗粟。靄靄春雲之詩態。滚滚秋江之筆頭。大讀明燈。灑憤淚於邃古。高歌彈釰。亘秋色於遙空。有志四方。子長之壯觀可繼。尙友千古。仲連之高風欲攀。宇宙間幾箇騷人。東南隅萬里孤島。龍年蛇月。八路之生民無遺。玄僧淸酋。九世之深讎難忘。何幸猴精之宗族顚覆。所以鰈域之使价頻繁。揚眉登玳瑁筵。奇男之壯圖。堪笑低頭。入芙蓉幕。夫子之雅操。可知雜處龍蛇。憑文章而華國。可行蠻貊。服忠信而交隣。暮年著從事之衫。英氣邁邁。秋風拄參軍之笏。踈鬂翛翛。揮刃無全牛。霍屠龍而文氣肆。讀書過半豹。歘倚馬而筆意長。雪鯨噴濤。辨風色於竿羽。全鷄喔日。報水程於郵籤。泊紅船於赤關。銀闕縹緲。望海門於江戶。蜃樓虛無。髹舟虹騰。龍編島氓。磨秦釰於銷後。蠟窓日午。橘戶蠻童。讀周書於焚前。颯爽星眸。宋帝之鷹障無𧏮。冷暖玉子。唐臣之棊圖依然。碧城荷香。秘詩境於月色。凈界奎彩。施佛願於日光。放雙鷴於中流。尹東里之歸舟瀟灑。沉特牲於積水。黃秋浦之落旄飄搖。擎金軸而催詩。卉袍之夷官簇簇。按錦瑟而翻曲。花鬟之蠻娘娉娉。秦夢鄒談。洪老之句語飄逸。石瘡山答。成翁之詩思淸新。水宿風湌。祝徒切於安穩。梅酸蘗苦。淚不灑於別離。德懋思空湛於玄文。夢難通於色筆。遲仲宣之先謁。敢望中郞倒屣之迎。異長吉之夙成。那堪吏部聯騎之訪。紫芝眉宇。粗效房太尉之賞譽。靑蓮才思。猥蒙賀秘監之奬詡。巴山聽雨。話剪燭於何時。梁州計程。悵折花於它日。聊將贐行之語。庸副加餐之誠。癸未曝衣節。文章能驅人。催登萬里船。長風拂靑衫。一笑澹無牽。世人皆榮之。書記看如仙。書記那可好。吾意悽獨憐。夫子平生心。守拙老草玄。寥哉五千卷。只辨娵隅篇。莫將呻吟得。意氣高於天。只可強意吟。恒自兒戱然。先生若區區。誰謂先生賢。玆行無所獲。金珠睨如捐。百年辦壯遊。欲畧扶桑巓。秦童泛餘水。浩淼碧無邊。翠蜃噓樓矗。文焰歘相連。大帆如垂雲。東月當頭圓。島俗多狙詐。外面待朝鮮。揖讓陞降際。忠信當勉旃。我淚欲汪汪。莫說壬辰年。</text>
<title>送吳宣傳 載煕 之日本 代人作</title>,<text>扶桑若薺國如萍。黃雀風高繡帆輕。遙想橘林蠻月吐。四更歸夢白門城。</text>
<title>秋雨</title>,<text>徹夜農譚野客留。雨垂甲子角禾頭。灑池蓼病紅將退。滴砌蛩凉語轉幽。已厭多霖過半歲。預愁無月作中秋。乍騰米價群商喜。但願年豊此輩休。</text>
<title>夕晴</title>,<text>畵遲晴曬蠧生頻。梧匣竹筒潤氣新。城樹乍明斜照送。溪樓忽聳斷虹隣。街童得意驕輕屐。厨女躁心罵濕薪。景福群𩿨南郭度。入雲毛淨自精神。</text>
<title>月宵</title>,<text>南砧緩緩北砧頻。靜聽無聊肅四隣。小月留軒如雅士。暗泉鳴枕若情人。每於卽景虛明地。添得自家灑落神。惜夜不眠眞氣葆。丑時鷄動唱催晨。</text>
<title>月夕對內弟</title>,<text>片月窺高士。小窓揚素輝。端正古幅巾。凄薄新袷衣。石堦燦霜華。浮埃不相依。群物各歸宿。靜想一而微。小弟色秀澹。凝看問靈機。答云心境圓。先民如可希。忽復發警省。冥鴻一聲歸。</text>
<title>挹淸閣</title>,<text>九月三淸邃。鳴霜洗壑凈。虛閣響跫音。平潭寫鬂影。瞪目無言久。空曠非塵境。狠氣一何銷。躁心可以靜。</text>
<title>瘞女</title>,<text>十月空山永棄之。地中無乳汝斯饑。人蔘那挽將歸者。技竭膏肓不怨醫。</text>
<title>曉</title>,<text>燈光忽澹壁生晨。淸越書聲滿四隣。僕踏蕭蕭西郭雪。風其吹汝好擔薪。</text>
<title>卧病</title>,<text>靜蟄微疴養。稚陽子月生。暝樵晨汲冷。二婢一僮淸。市碧烟縈色。林鳴雪墮聲。將雛烏可愛。端坐白門城。</text>
<title>癸未十二月十九日。經南漢戰塲。讀淸碑。</title>,<text>流恨松津嗚咽長。陰雲恒作塞天荒。甲申又泣王正月。南漢仍吟古戰塲。李老碑文中惻怛。胡皇功德假輝。壇應不跪斥和者。熱淚淫淫風裂裳。</text>
<title>元夜同尹聖文 光星，張雲章 幹，李正夫，尹曾若 可基 遊</title>,<text>郭南諸友盡相招。春動寒天變柳條。一歲初遊何以夜。萬家齊出必於橋。使人欲溯烟如水。與月俱明雪作宵。送去蒼崖曾若後。層城欲白一鷄遙。</text>
<title>和寄汝華</title>,<text>與汝結交今六年。伯南瀟灑仲南姸。伯南別我東觀海。惟有仲南詩或聯。</text>
<title>桃源篇</title>,<text>漁曲多意氣。靑谿水新生。手折帶葉柳。魚腮貫縱橫。載酒成曉醉。斜月白舫盈。淪漪漾帆影。迎人水鳥鳴。虛無欲挾仙。澒洞不可名。神情劇朗悟。水澄天與明。緗桃萬株發。積紅岸欲傾。舟泛隨所如。繁英厭篷平。靑山旭始昇。態色曄然呈。魚靈而鳥慧。無心還有情。幽光生峽口。怳惚事堪驚。千村忽平舖。別藏太古氓。神遊圓不定。自疑夢霎成。欵欵白叟拜。盈盈姹女迎。衣冠多古色。話言非今聲。桃樹詑仙洞。苽花說儒坑。聞來人成仙。傳與劉代嬴。滄海那驅石。黃河詎築城。丹鷄白犬靜。村影午時晴。兒掃桑陰綠。花瓷酒正淸。賣舟欲買田。明春約耦耕。出洞還惆悵。靑蓑落照行。</text>
<title>携李仲五 時福 循三淸洞。逍遙於挹淸亭。冉冉不覺登白岳。旣夕。暫憇太古亭。</title>,<text>歷花春祫簇浮紅。潭倒挹淸亭影崇。昔望烟霞遙不極。一登天地莾依空。羣江遠赴平蕪際。萬堞爭翻夕照中。敢過先賢棲隱宅。楓溪之左卽聽松。</text>
<title>淸風溪</title>,<text>仁王白岳拔雙峰。名節文章此盡鍾。祠下層潭嗚咽瀉。似悲三度甲申逢。</text>
<title>弼雲㙜</title>,<text>晴雲西郭試春衣。眼纈遊絲百丈飛。連日莫辭成晼晩。是遊何幸及芳菲。魚鱗萬屋蒸花氣。蓮朶三峰抱日暉。景福地明翔白鳥。吾心遙與爾忘機。</text>
<title>洗釰亭 幷序</title>,<text>聽徐子汝五 常修 吹簫。其二客亦合成腔。三人者。皆以國簫名。日已昃。詩者六人。咏於水聲漰湱中。雙簫韻始纖。溪桃裊餘花。三簫穿水響。幽想不勝遐。萬石欲動搖。危亭倍嵯峨。</text>
<title>又聞簫於小林石室中</title>,<text>韻泛靑林石室危。凝聽三佛盡低眉。出門四眺餘縹緲。漢北城高夕照遲。</text>
<title>贈李明五 奎昇</title>,<text>山居圖序壁中看。已製仙翁鶡羽冠。不遂耦耕非我懶。囊空無計買靑山。</text>
<title>同李明五，尹曾若，朴稚川，徐汝溫 瓚修，族姪汝範 光錫 賦</title>,<text>瞱瞱眼光際白雲。卧樓怡悅弄爲群。欣迎廉谷宗人面。罷讀眉公秘笈文。女堞霏纖林翠轉。蚕頭紅淺夕暉分。熱天不敢謀淸快。鍾鼓雩壇勞聖君。</text>
<title>夏集</title>,<text>杲紅于昨雨垂今。鄰樹幡幡潤翳陰。蒼凉無乃舟卧靜。幽逈恰同峽遊深。能詩七者各天趣。盡日翛然頗古心。雙禽夕來啄白荳。憐汝自得誰能禁。</text>
<title>酬曾若</title>,<text>達觀事外烟棲神。白荳縈扉掩涉旬。長夏凉思繁葉樹。南山幽卧素心人。盆花故起涓涓色。檻日爭禁冉冉辰。勁翮飛𩿨遙目送。映空自在水雲身。</text>
<title>七夕戱題慰牛女</title>,<text>牛已成翁女是婆。河流濯髮影皤皤。一逢一別尋常慣。惹悔年年灑淚多。</text>
<title>同尹景之 秉鉉，汝範，明五，稚川，汝溫遊淸風溪。帶女蘿。嘯歌竟夕。</title>,<text>澹雲橫抹峀如眉。萬樹蟬淸落照時。自在癯儒靑薜被。何來髯客鐵騘騎。大明石剝丹書淺。第一池涵柏影欹。縹緲尹生能卷葉。七星畔劃然吹。</text>
<title>七月二十一日夜雨。明五留宿。稚川，汝溫。各成一篇。</title>,<text>雨暗電明驟或斜。李生留宿故人家。二更言笑蒼茫裡。荳架燈翻落素花。</text>
<title>秋日贈同人求和</title>,<text>炯拂虛堂雪色刀。老槐枝勁得秋豪。中宵壯髮森森動。夢聽滄江八月。</text>
<title>和明五淸風溪韻</title>,<text>斑翎晴戢一雙鳩。林翠泉音潤弄柔。靈境逈圓無盡古。悟心虛泛自然秋。弟兄靑史風俱灑。忠孝紅門澤永流。素鬂豊頤瞻肅肅。畵圖長結丙子愁。</text>
<title>旣別汝範。獨與稚川。蕭然雙對。搖筆謾吟。</title>,<text>初送宗人素榻空。獨留內弟冷齋中。繁虫兩咽詩心苦。雜菓秋肥市色紅。少別猶堪凋綠鬂。夕晴况値欝長虹。衝泥瘦馬悠悠步。江漢波增棹逆風。</text>
<title>閒居雜興</title>,<text>草書靑紙西壁。一年三秀靈芝。畵大宛如兒掌。何人筆意淋漓。三洲昔善水墨。雙軸葡萄梅花。秋實濃肥入品。冬榦遒勁成家。海神異名鐵拐。側身虎皮懸腰。精神指端翕聚。眸子瞱瞱不搖。門冬百合羅生。盆桂開花月月。羊仲表仲不來。松逕竹逕蕪沒。飛飛黃雀雙匹。綢繆白荳高棚。引雛爰翔爰止。巧穿蔓葉最能。藥田銀杏靑靑。徐子呼童擔遣。閑剝䟱燈影中。團團如見君面。秋雨禾應生角。蠙衣滿庭靑凝。壞巾斑斑醭聚。崩霤矗矗菌蒸。北隣緫角知書。夕誦仲舒三策。閭閻埋沒誰憐。我能反聽大息。陰符經難涉世。參同契豈引年。渾無一物掛戀。白雲天地浩然。孤憤或恐秋觸。浮名寧怨朋譏。萬事可以理遣。一生無與古違。</text>
<title>秋霖有時以驟</title>,<text>凉亭霪驟已多逢。折栢淋漓雪馬峯。暝電樹明纏紫氣。碧濤天立漏秋龍。霎時轉見能添爽。萬品從他一洗容。搖落歲華非夏令。平遙憶護禾翁。</text>
<title>贈別內弟稚川歸陽厓</title>,<text>雲容裔結離思。夕林露浥滋靑。蕤兄不語摻弟衣。黃濤兮銅雀。獨念遊子晨涉之。</text>
<title>見黃雀食黍。靑虫立蓼。戱筆。</title>,<text>李子高冠坐甚危。淸秋藥圃肅然時。崎嶇黍雀懸仍啄。熬煎蓼虫咽以悲。微物亦知歸造化。浮生莫怨費營爲。虛亭一笑看天色。河洛圖書左右隨。</text>
<title>夕成</title>,<text>瓠蝶輕儇素蘂隨。獨謠秋室自無爲。年貧乍覺人情淺。雨退仍看物色遲。北斗臨庭如對語。禁鍾衝月不違期。待時靑菊滋凉露。試把踈枝有所思。</text>
<title>旣別稚川。同人。歷落。愴悢而吟。</title>,<text>心溪去後石橋隨。文會從今不可爲。作者七人虛雅集。時維九月劇離思。滿聽泉雨渾如夢。宛溯楓池各有詩。西郭茅齋寥落久。好歸明歲莫須遲。</text>
<title>秋夜咏懷</title>,<text>喞喞羣虫滿耳聽。倒飛凉露草根停。鴻流勁氣蕭森亘。月霽㵳天灑落靑。歲色阿誰能不惜。襟懷強半是難平。詩書遠挹前脩影。大讀三更葉打欞。</text>
<title>暝吟</title>,<text>月已昇空露欲涓。急砧渾與遠簫連。樓淸獨客携秋色。城逈雙𩿨破暝烟。北斗天然東闕護。八州無事四烽傳。寥寥虛室還生白。直至鍾鳴自少眠。</text>
<title>招仲五歷懿昭世孫墓林</title>,<text>季秋天泬㵳。幽矚氣轉澄。顧玆無所營。况也値佳朋。蕭然出郭門。白袷烏巾仍。恭惟懿昭墓。肅穆不敢陞。象設峨峨白。長明石鑿燈。豫章夾左右。上竦秋旻淩。蕙菊沐零露。奇香郁烈騰。性靈皎不滓。轉於幽境凝。</text>
<title>奉元寺</title>,<text>城西不一堠。新寺曰奉元。金碧類鬼神。觚稜勢飛翻。有佛顔如童。宅玆以爲尊。借問何功德。衆生劇趍奔。頑僧健於虎。客到不迎門。白日蒲團睡。荒年稻飯飡。</text>
<title>題宗人齋壁 幷序</title>,<text>余九月幾日。來留玆室。居然浹旬。將歸。有三宿桑下之戀。雜題六詩于其壁。時甲申十月二日。蟬橘散人。書。畵瀑兼咏老栢及彈琴墨瀑飛翻拔素濤。秋琴彈雜楚人騷。商飈凈掃纖雲影。翠栢天晴落落高。李東岳詩壇琵琶坂上落暉低。雛菊酡楓匝逕迷。東岳詩壇還入眺。騷遊難與昔人題。綠琉璃甁。揷朱杞甘菊。明逈琉璃日本甁。仙人杞菊露華零。移根仄揷中央水。深映秋雲窈窕靑。八幅黑綃泥金水鳥水鳥蒼蒼八幅中。眞機不淺意還濃。鵁鶄𪈺鳿雙雙舞。剩柳餘荷朶朶風。悲君美懷汝範心期澹澹對誰圓。旅宿梧窓九月天。蕪隱先生今寂寞。靈溪居士獨蕭然。主人看金剛山記及唐詩妙年英氣主人眉。花藥圖書性癖奇。案上離披楓岳錄。翛然時復閱唐詩。</text>
<title>秋日雜題</title>,<text>上下千年偃蹇吾。弱齡齎志未全迂。有時笑擲英雄譜。獨坐深看太極圖。樹氣澄明新脫葉。鴈聲和悅遠將雛。筆床硯匣於焉地。盡日蕭然一事無。一旬爲旅始還家。落木鳴鴻奈爾何。旱米硬紅炊女怨。秋鱗肥潔市童誇。詩迎初夜東山月。盆乞南隣九日花。修理圖書蕪沒後。牽衣弱弟不厭譁。南山紫閣繞層城。上有浮雲一樹縈。匣釰架書高偃蹇。晨雷夜霧欝縱橫。虛無萬古神仙影。瀟灑人間處士名。飮啄自如天可聽。任他斟酌玉衡平。文章末技太勞哉。何事人人去不迴。孫叔衣冠元是贗。八公草木盡堪猜。啁啾終古英雄役。刻露無餘造化哀。境到圓時搖筆好。宣城栗里迺奇才。俯仰無心逐桔槹。迂踈不怨隱蓬蒿。實憐前輩風流遠。敢詑淸秋意氣高。烏鹿幻身歸素几。雌龍騰彩護䧺刀。何年擺脫遊霞外。萬里滄溟釣巨鰲。</text>
<title>酬曾若梅花詩韻 幷序</title>,<text>梅花詩。自陰，何以來。盖亦難矣。唐惟號稱詩國。而杜甫，齊己數子而已。夫梅詩。濫觴於趙宋。而林君復以外。僕未知也。况吾輩哉。今旣咏十許首。剗其半。猶卑卑也。老聃氏曰。損之又損。以至於無。僕之詩。用此法宜哉。逈拔澄明凜勁姿。花中御史鐵冠危。夜來生白燈相守。天下先春蝶未知。乍露眞機通雪好。盡藏淸氣晦根宜。君能折贈城西否。數朶橫斜鬂揷之。世人憐汝但姸姿。巧剪茀枝仄仄危。無雪定難添潔節。將詩耐可托深知。頭頭煖室爭開好。得得晴窓細數宜。境寂收氛香亦妙。幅巾周易靜觀之。冷葩瘦頰俱奇姿。相對淸晨冠影危。甲申乙酉歲相換。李子尹君詩獨知。試節令蒙大雪未。處高移置南山宜。天下梅狂孰似我。捨驢直向蒼厓之。逋也爲妻不是姿。抱貞守白節何危。佳期香與黃昏會。暖候根從至日知。高下橫參天半可。乘除演畵雪中宜。少開書牖納山靄。雙鳥交交來啄之。杜冲冬栢麤豪姿。霜禿風皴勢或危。大地荒荒春不到。寒宵炯炯月相知。伊人宛在交堪托。一氣孔神曉正宜。誰識澹濃南北別。朝鮮花譜續編之。小龕延煦護春姿。縹緲眞憐笛裡危。一日不逢猶苦憶。每年相値似新知。柯如葉綴繁應惱。盆是瓦燔古可宜。豈獨離騷玆樹漏。來禽只寫恨羲之。</text>
<title>答曾若乞梅花詩韻</title>,<text>君已先言我卽難。彼梅當笑咏多般。翫時堪把離時憶。傲者應恭放者端。盡欲詩輸機或淺。如非神逼纍徒干。臘前花盛仍繁子。它樹低垂氣尙殘。</text>
<title>歲時雜咏</title>,<text>親書從南至。戒我吉迓新。小子拜答札。伏惟福臻。吉語任俗爲。笑顔逢人祝。小子何所願。慈母肺病釋。大妹炊白餠。小妹熨茜裳。稚弟拜阿兄。阿兄拜阿孃。弱妻親庭去。逢年暗垂涕。所嗟地中女。生存卽四歲。笠彈簇簇埃。靑袍歲拜去。三湖姨母家。東門伯母處。汝範孺人瘞。除夕卒哭祭。尀耐憶舊人。無聊値新歲。明五詩作曆。三百六十篇。憐汝吟太苦。雙眉皺一年。京人尙門畵。彩色競新奇。花帽知魏徵。獅帶是尉遲。漢陽八萬厨。間間燈燈白。喜花驗此宵。繁燼知誰宅。二女輕如鳧。低仰白板頭。裊裊繁鳴佩。箇箇高出樓。小兒剖赤杻。擬作𩨝子投。四仰四俯歡。一白三紅愁。大巫閭閻畏。眙盱意氣充。擔槖齋米僧。拜人禮數恭。生憎白湯餠。如錢小團團。解添人人齒。惻愴不肯餐。酒禁怕官家。屠蘇不敢釀。百姓爾何知。淸酒溢大盎。上富屠數牛。中富屠一牛。往年牛疫死。春農何不憂。今年臘月小。歲除廿九日。童歡一日得。老憐一日失。人或滿五十。言言半百歎。儂當二十五。恰是五十半。新舊平分際。廳燈焰忽低。我有長長索。欲縛五更鷄。它花一春落。更期一春開。最憐老梅樹。續發二年來。一生心踈懶。每於除夕悲。長懷除夕心。新年好人爲。甲申退如潮。洶洶不可挽。壯士無奈何。雙鬂白欲短。昔人除夕作。至今宛自哀。除夕千億過。昔人胡不來。</text>
<title>僧伽寺</title>,<text>此寺聞惟夙。諸君會亦良。樹齊平俯杪。星大近攀光。窟佛無端笑。峯碑萬古蒼。洞簫徐子捻。夜半𢞣生凉。</text>
<title>春日題兒戱</title>,<text>金氏東園白土墻。甲桃乙杏倂成行。柳皮觱栗河豚鼓。聯臂小兒獵蝶忙。己巳春宣傳從侄書彬洛瑞書</text>
<title>觀齋秋雨</title>,<text>會心之樹屋頭踈。坐卧方便靜者居。細瓣香留情勝友。紅犀瓜類骨多魚。乍稜眉頰新凉値。微潤巾衫小雨餘。隱几神遊圓悟境。禪經畵傳卷而舒。雨色昏歸薜荔垣。同人文會素心存。漫紋壁劒燈回照。澹蕊棚匏蝶駐翻。陳腐剔詩皆大雅。寧馨參座亦玄言。秋亭晼晩消淸夜。秖記哥窰酒减痕。</text>
<title>觀軒茗飮</title>,<text>倚君靑玉案。茗飮話俱長。蓼剩繁蟲閙。蟬專一樹凉。秋齋聊暇日。晴箔暖新陽。忽若遊方外。形骸澹自忘。</text>
<title>夢踏亭李進玉 璡，徐汝五 常修，邊子欽 日休，尹曾若 可基，柳惠甫 得恭 觀射矦</title>,<text>亭亭荷柄向吾迎。宛記前遊槲逕明。林氣暑餘濃不已。泉音空外瀉如爭。軒囱藉客初增爽。筆硯乘秋各現精。却笑癯儒憑酒力。松間眼纈白矦橫。林裡相携欄畔呼。秋之閏月遊難孤。飯霞酒浪劇排座。柳皙李髥堪着圖。嶽麓凉雲皛皛湊。營樓急管轟轟驅。寫來軸尾落暉趁。老綠池荷香有無。</text>
<title>忠勳府池閣</title>,<text>歇泊從便便我居。槐颸柳蔭各襟虛。勳臣古閣昇平代。韻士高筵暑退餘。疊砌根穿經醉竹。曠池鱗潔放生魚。徐君明曉東郊出。若遇奇遊輒報書。</text>
<title>觀齋茗飮。與尹曾若，柳惠甫共賦。</title>,<text>秋閏纔云晦。年光駛不停。榴房姸病樹。鼃部沸幽庭。惜福貽童穉。頤神嗇視聽。瀹茶司僕井。銖兩抵南零。</text>
<title>紅蜻蜓戱影</title>,<text>墻紋細肖哥窰坼。篁葉紛披个字靑。井畔秋陽生影纈。紅腰婀娜瘦蜻蜓。</text>
<title>芟薥黍縛帚</title>,<text>夏四月往潮村。有粒纍纍。玄而揚赤。宗人和仲曰。可帚也。它薥麤且不壽條。不如馬尾。此不也。仍貽余三匊。歸植于石垣之陰。六月七月。偉然老勁。八月軔如。果可帚也。峩峩薥黍石垣陰。八月朱莖邁二尋。長帚縛來如尾穗。散它餘粒施飢禽。</text>
<title>嘲吾</title>,<text>皃古心淸李炯菴。評渠自抱太憨憨。方其澹泊無爲坐。不辨梅酸與蔗甘。</text>
<title>𥤚燈雨急</title>,<text>凉宵顧影剔燈紅。釰錄星經揷架充。頓有扁舟浮海想。秋齋忽泛雨聲中。</text>
<title>讀莊</title>,<text>晡死蜉悲午死蜉。些兒相距較誰優。高擡眼孔閻浮界。大笑彭殤辨短脩。</text>
<title>債徒訟婢。係牢。徐觀軒惻之。借余宣德坎离爐。典於市人。願貸千錢不得。</title>,<text>徐君假我坎离爐。富室千錢未肎輸。仄想歐邏西國俗。百金許典一根鬚。</text>
<title>秋日卽事</title>,<text>秋序多騷屑。書拋數日工。賓鴻勾引冷。鄰棗了當紅。樹豁俄吹雨。城黃始揷虹。揮鎌除架蔓。甘做圃英䧺。</text>
<title>贈金士龍 正中 歸平壤</title>,<text>惜離之際悔初逢。久旅欣歸獨惱儂。料汝眼醒心又癢。馬頭姸妙牡丹峯。漢陽才子百篇詩。譬彼龍睛點廼奇。評是三踈編則爾。我能爲序首書之。金正中字士龍。集功令詩。目曰點睛。曾若批之。余作弁語。舌根宛轉語凾胡。聒耳嘲渠白項烏。爲是勾麗中國接。聲分子母未全渝。刊落鋒稜與我歡。不將時樣飭衣冠。秋蟲滿貯䲭夷腹。恢氣詩聲大可觀。老楓赫赫擁鞍來。晴旭鞭絲帽影猜。暝飯六宵兄弟話。店燈遙憶炯菴哉。</text>
<title>眼眯卧咏</title>,<text>室靜幽光皎集虛。硏朱耐可點叢書。敗蕉根宿冬頭近。低鴈毛明日腳舒。眼眯肝家金旺後。禾荒酉月雹災餘。情朋間闊依俙憶。何不同歸散士廬。</text>
<title>凉雨夕</title>,<text>事如塵染瞥肰拋。不獨明譏卽自嘲。弟倣法奇纖掃帖。妻知骨傲闊裁袍。黃花値閏還添壽。紅酒除禁更托交。雨打夕庭經小劫。妙觀無數遞騰泡。</text>
<title>仍呵呵生。聞柳金肝於宋子堂中。癖漢魏叢書。戱寄要和。同人戱號惠甫曰。金肝子。用子欽詩話。子欽自號呵呵生云。</title>,<text>宋子堂中漆几頭。手謄口念太愁愁。大悲浸假金肝化。千眼無勞了百𢎥。</text>
<title>三踈軒。會汝五，子欽，惠甫。</title>,<text>蠟牖泥罏穩做冬。社朋諧話不厭濃。稀星乍閃幽蒼郭。鬱霧難埋泛越鍾。酒政權專仍助慨。詩軍圍急奈緣慵。同參剩菊玆遊記。數朶赴燈寫影重。</text>
<title>下元夜集觀齋</title>,<text>月展紛紛白。宵排淰淰寒。螺烟生妙想。墨瀑動遐觀。酒猛盃仍減。詩尖字未安。靈襟延夜氣。眉宇蘊春巒。韻友逢何濶。令辰値亦難。霎離其奈戀。轟笑以爲歡。放或歸眞樸。痴寧諱冷酸。厚霜輝老瓦。散菊卓脩欄。坐久鍾音遍。睡餘燭影團。曉鴻嘶咽咽。羣翮渺無端。</text>
<title>金奉常 章行 輓 八首</title>,<text>警語耳堪砭。癯容眼用醒。額穹犀穩伏。袍禿草渝靑。魚雅物軒席。蟬聯神室庭。如知今日死。黯黯諦觀形。士文額有伏犀。物軒。汝五號。神室。太常神室也。士文時爲奉常寺主簿。詎料太常會。遂爲永訣緣。醉濃醒境現。兄泣弟膓牽。是事卽俄頃。伊人先奄肰。定隨泉下仲。兆讖咄玄玄。太常之夜。士文醉思其故仲兄而嗚咽。其季弟士賢。亦感泣。未半月士文歿。疴後題君輓。淚彈筆逕昏。些兒濃態去。一副熱膓存。可愛儒中俠。不厭峭處溫。昰猶皮膜外。孝友大堪尊。窅哉黃土坎。忍送士文埋。草草西田簿。蕭蕭六品牌。妙年歸化遽。浮世愳疑皆。躑躅難忘處。奉常寺左街。旅棺苦經紀。白盡盧公髭。割俸僚朋歎。醵錢寺吏悲。半生情報了。多日禮成之。何愧古仁者。艱時友始知。士文歿於旅舍。貧無以斂。其僚友盧參奉允中。竭誠經紀。以至旅櫬。坐茵餘宿暖。題墨宛新淋。月畢下元眺。詩終十韻吟。偃弦回舊映。哀輓續同音。嗅氣尋痕憶。君醪染我襟。計下元之會。才十四日。太常之會。余不勝醉。嘔酒于睡中。粤惟文正裔。藉甚甲申科。命也斯而已。悲夫奈若何。遽增才鬼簿。俄缺冷官窠。旅殯魂無慽。楓溪爾族多。士文。金文正公淸陰先生之後。登甲申年忠良子孫科。眇然金主簿。一死友蕭蕭。痛癢情相涉。酸寒氣以招。錦波孀影弔。白麓季魂銷。凄苦繼孩語。丁寧離魄朝。</text>
<title>汝五，曾若，惠甫共賦。</title>,<text>鷄哭寒城漢勢澄。雪囱相遌韻逾增。凈甆異國靑燔畵。團柿冬天冷沁氷。各以襟情歸臘酒。盡將吟嘯抵晨燈。主人遊歷南州話。硯北筵排六箇朋。</text>
<title>庚申夜。與朴美仲 趾源，徐汝五，尹曾若，柳連玉 璉，惠甫，朴在先 齊家，李汝剛 應鼎。賦洞簫聯句。</title>,<text>孤竹夷齊淸。七竅混沌鑿。美。 中虛無滯礙。外發易冲漠。曾。 叶絲雖突兀。視笙誠簡約。五。 端體一握贏。直腔四尺弱。官。飮以黃鍾律。參之黑黍龠。惠。 笛竹選其伐。琴絃借之縛。美。 凹罅肖箭籍。圓徑譬錢幕。官。 鼈頸引其節。蛇身退厥槖。先。 材稱雙骨竦。譜傳無眉作。惠。 高歗以權輿。專氣之槖籥。官。 能成假形鳴。長爲知音托。曾。 垂頷見尺木。橫口勢略勺。惠。 穴如穿蜾蠃。指若步尺蠖。連。 孔頭兔缺喙。舌末蛤開齶。先。 稀吸知動脅。盛吹驗聚臄。官。 輕重拇每捧。吐納鬚頻皵。先。 掩孔知於牣。放指驚或躍。惠。 敏於起伏機。愼其捭闔鑰。惠。 嫋嫋非瑟鏗。咽咽異皷咢。官。 潯琶空白悲。蘓嘯但阮愕。曾。 笛橫憎狼顧。琴撫恠蠏攫。惠。 天機絲不如。人籟竹莫若。剛。 飄金能直噓。弄羽似緩嚼。五。 眼光緣筒直。耳神湊穴着。先。 聡竇無壅閼。塵膓可疏瀹。官。 頓勁爪甲緊。忽急喉津涸。先。 暗續神膠粘。快斷利刀斮。惠。 直臣抽金箸。壯士伸鐵索。惠。 牛喘每按位。龜息乍連絡。剛。 纖欲裊殘燭。放能塞高閣。曾。 盡意乎宛轉。到底而歇泊。先。 懷春女窈窕。結夏僧寂寞。先。 不知雪落庭。忽見月到箔。連。 兀兀吹人獨。潛潛聽者各。五。 雅曲心自怡。襍調人始噱。五。 使聽縱解頤。與論皆隔膜。五。 足以宣壹鬱。賢乎戱陸博。連。 和風助展惠。邪心遏莊蹻。曾。 俗耳開若砭。病胃轉勿藥。惠。 千秋蘓子遊。一夜楚兵却。美。 方殘何忽忽。乍弄還諾諾。先。 餘聲已無處。終曲忽如昨。惠。 徐颭簾頭㫌。時鳴簷前鐸。五。 主人通妙訣。旁觀聞大畧。先。 以一唇爲氣。乃五音不錯。先。 盖今世彈吹。遠古人拊搏。先。 良士樂無荒。君子戱不虐。剛。 共作庚申會。聊進歲時醵。連。</text>
<title>杪春夜集觀軒</title>,<text>步屧翩聯夕氣深。長烟㙮湧等孤岑。暄和歲律人爲日。坦白天衢月似心。膩燭暈眸辭穩睡。煖醪騰頰證豪吟。杏花時節裁新袷。留約名亭取次尋。</text>
<title>代人輓其族叔</title>,<text>戊年寅月日之剛。葬我宗人德陽。纖草勾萌魂浩眇。圓墳象設事荒凉。承家孝友風諸族。警世聲名樹一鄕。小姪於今安所仰。靑山大哭久徊徨。</text>
<title>漢水舟中</title>,<text>日脚𤫩瓏水步舒。春波綠闊素舲虛。潛吹細沫空明裏。針尾芒須二寸魚。</text>
<title>論詩</title>,<text>難齊萬品整而斜。色色璁瓏日炙霞。喫著雖殊元一致。蠶家未必哂耕家。</text>
<title>題潮邨宗人軸</title>,<text>二月淸明雨墜頻。漢濱泥拍滯遊人。森羅畵幅春風溢。老大梅樹臘雪陳。樂土吾宗堪悅話。佳辰先墓最悽神。耕樵以外排碁局。晴旭松棚會意眞。</text>
<title>奉和高遠亭</title>,<text>宿抱纔寬拜見初。洞輸心肺罄無餘。圖書妙契森然境。水石眞機靜者居。快雪通輝明轉㢠。脩杉奏籟驟逾踈。終宵警語堪銘佩。不遣迂狂任所如。</text>
<title>奉和元玄川 重擧</title>,<text>未辦尋芳會。還成藉草遊。午暉禽引睡。昨雨菜抽頭。岡勢東轉勝。林光夏最幽。主人懷甚好。每到輒淹留。</text>
<title>觀軒夏集</title>,<text>春後相逢雅集齊。客從坊北又城西。太烘簷旭輝凉竹。乍爽園陰澹午鷄。遊約犯星聯袂出。飮誇銷暑一壺提。朋仍間闊情方洽。且話筠簾夕月低。</text>
<title>輓白公 尙華</title>,<text>啣哀四十八年中。辛丑寃深節度公。餘恨至今銷不盡。萬松瑟颯峽之東。長連縣裡去思碑。二十二官第一治。五考三年皆上上。能褒循史李監司。八路山川遍馬蹄。壯遊渾入草書題。暮年病卧終南屋。敗幅虹光透壁西。紅㫌粉筆寫官銜。蕭瑟功名古縣監。資憲大夫空影職。命宮知有壽星參。仲季令公俱白須。門庭輝映耆英圖。問衣寒暖今如夢。二老蕭蕭哭幷扶。色養之餘葬癸哀。丈人爲孝咄賢哉。元知名父生能子。鄕里齎咨戚黨欵。今年燈夕雨紛紛。內子如何慘不欣。爲是祖孫連血氣。訃來百里翌朝聞。狀頭納拜十三霜。我是白公孫女郞。偉皃醇風知最熟。慚無大筆闡幽光。</text>
<title>立秋之午。同朴在先。訪泉雨閣。</title>,<text>貪嗔斯外道。怡悅卽吾天。閣爽何來瀑。林繁不已蟬。妙觀圓在處。遐想際無邊。設色畿東峀。明嵐漾媚烟。短屧飛南里。輕巾午天。葉肥泉畔杏。音勁旱餘蟬。美蔭朱樓際。鮮暉色幟邊。閒營容我輩。跌宕限炊烟。</text>
<title>夢踏亭共賦</title>,<text>戊子六月晦。余與尹景止 秉鉉，柳運玉 璭，朴在先。憇于夢踏亭。刳拾參瓜。搜在先袖。得白牋。於得煤。於溪畔得甆。詩成而顧無筆。余拈淡竹莖。景止韻府敗紙。運玉削酸梨枝。在先嚼蒲芽。寫之于荷香蟬音瀑沫之裏。童子旁參。曰甲光。曰鼎大。荷香妙證寂肰心。紅鯽搖腮閣瓦陰。古翠寒蕤林滴滴。天光一線透溪深。</text>
<title>觀軒盆竹</title>,<text>着花羞擬剪紅酥。个字天然可砭愚。褪粉娟娟渾老蝶。舖靑疊疊賽䧺鳧。針根暫被泉之惠。綳籜那歸雪所誣。且待陰繁甆斗外。乘凉貰酒酒家胡。</text>
<title>七夕翌日。徐汝五，柳連玉，運玉，惠甫，尹景止，朴在先。同遊三淸洞挹淸亭。九首</title>,<text>瑟瑟鴉舅樹。疊石池裏裁。倒寫秋暉凈。池光上樹來。濃葉鼠疋點。仄石亂麻皴。遙空爲熟絹。白描筆筆眞。卯子酉三隅。純是泉石樹。若剗眼界山。應見豆毛浦。泅兒賽鳧兒。斛水斗泥爛。蜻蜓弄頭翅。時掠出沒丱。石氣之所鍾。樹癯而泉馨。秋士筆倍勁。其音盡泓渟。送目倉屋頭。秋雲朶皆亞。罅靑鱗鱗裏。詩心忽裊娜。草香生衣履。樹影度鬢須。白岳遙難卽。紅欄坐著吾。夏尾秋頭接。新晴才數日。一蟬凉槐夕。脩然作者七。下舍闘靑瓜。上壇抨漆弓。中閣無所事。事殊境卻同。</text>
<title>秋雁</title>,<text>不愁綿毳練翎殘。勁氣之乘碧落干。挾匹圓沙圍月靜。警羣蒼葦逗霜寒。陣圖背水排行整。乙字書空搨畵難。滯旅幽閨皆惱汝。試聽凉曉涕汍瀾。澤國嘶酸暑氣殘。短矰高繳不曾干。彈絃帝子淸湘曉。係帛覊臣紫塞寒。蘆磧栖安眠自在。霜飈翮勁翥何難。恣遊萬里春相待。滅沒天雲越海瀾。</text>
<title>靑飮樓之夕</title>,<text>靑飮樓凉讌坐嫌。漸看隣瓦暝來黔。淋漓瀾漫星鋪夕。憔悴支離樹歷炎。衣縐頰稜依例瘦。𧑤絲匏蔓盡情纖。簫穿烏竹團團孔。欲奏秋聲試一拈。</text>
<title>秋夜</title>,<text>泠泠如悟道。澹澹欲忘形。草勁蟲喉鬱。燈虛雨色靑。靈襟圍亂帙。幽籟赴踈欞。待霽堪吾眼。應繁後夜星。</text>
<title>與惠甫，在先。將訪徐庄憇栗下。</title>,<text>秋泉鳴歷厀。趺坐亂山中。午飮晡來湧。烘烘耳似楓。</text>
<title>酬汝五東庄韻</title>,<text>佛菴西畔餞餘暉。白酒杯寬倒翠微。有友稀逢今夜會。未朝先悵各家歸。歌簫雙逬泓渟韻。淵月中涵激射輝。借設隣厨山野饌。盤蔬筐栗出松扉。</text>
<title>九日麻浦。同在先。宿內弟朴穉川 宗山 舍。時張幼毅 僴 來。九首</title>,<text>場土乾如瓦。橫長馬槽腹。拍拍生羽音。頭邊飛禾束。聯翩江馬背。二石延安鹽。渚田豊萊葍。今冬葅眞廉。誰家雨壞垣。穉楓姸膩膩。眼醒蔥蒨中。爲似紅蠟紙。菊移根不覺。朝蕾午敷英。點綴重陽飮。黃輝沁胃馨。大江橫似月。中央滑扁舟。靑樗開復合。瞥見六棱樓。波穿赭石。蒼蒼隱舟尾。夕江閴人聲。魚立鬐鱗偉。矗矗古滄浪。浮浮中栗島。茜雲烘落暉。紅明徹底倒。天上星的的。水中魚種種。濯魄空明夕。楚亭涉江誦。墨香赴花馥。鼻觀俱寂然。晨燈寫笠影。笑拈佛光圓。</text>
<title>碧蹄店</title>,<text>天兵癸巳齒倭鋒。鐵馬蹄勞膩土濃。未抵輕儇蝴蝶陣。臨風痛哭李如松。往往鋤頭觸鐵丸。邨娥綴佩愛團團。太平生長那由識。透甲曾成壯士瘢。</text>
<title>延安府</title>,<text>申公城築炳幾先。畢竟奇功李月川。敗壘蜿蜒逋卉冦。崇碑屭贔辨龍年。池蓮適用還徵稅。野鶴橫罹亦直錢。飯顆延州誰謂美。秋荒禾桼劇蕭然。</text>
<title>金沙寺</title>,<text>水背如弓不見洲。壯遊吾且散覊愁。羣龍鬐戱潮音㢠。諸佛眉憂地軸浮。遍滿穠棠聞亦艶。飛來芽菽事頗幽。年年首夏唐船泊。僧將營高海月樓。</text>
<title>登沙峯望西海</title>,<text>㢠立罡風不自由。龍腥蜃彩盪難收。時維戊子冬之孟。行次朝鮮地盡頭。意內盈盈無限海。指端歷歷所經州。蒼然一攬長山串。七十里松漭欲浮。</text>
<title>曉發延安</title>,<text>不已霜鷄郡舍東。殘星配月耿垂空。蹄聲笠影矇矓野。行踏閨人片夢中。</text>
<title>與朴進士 綏壽 賦</title>,<text>秋室蕭蕭問起居。張燈軟話二更餘。輕衣煖閤趺如佛。朱葉霜垣罥似魚。懶可蜨菴爲配享。貧難麯部做尙書。秖將文雅招同里。茶果情眞契不踈。</text>
<title>贈李存仲 在誠。兼示李洛瑞。書九○二首</title>,<text>洛瑞與存仲。冲年志老成。自言幷一世。相視樂平生。盡是吾同姓。矧伊各有情。翩翩憐愛洽。每向雪宵迎。善讀陶潛集。其人名士哉。外冲中蘊慧。先品次論才。整暇當梅𡬾。溫存引酒盃。君歸何以慰。不禁念頭來。</text>
<title>贈盧察訪 允中 之任金郊</title>,<text>草色官袍老太常。淋漓諧笑少年場。酒酣卧聽荊卿傳。特將蒼髯意氣長。驛樹禽鳴旅想紛。滿斟官酒頰雙醺。杏花亂落家家櫪。驕躍靑驄赭白羣。仕則離羣不仕飢。去留心事兩難爲。無寧去喫金郊飯。月送同人雅集資。</text>
<title>宗人心溪 光錫 至席地而話</title>,<text>袍上靑嵐色。知從大姥峯。趁春心緖永。延月話頭濃。散坐方便石。肅聽適會鍾。曠庭澄夜氣。驗子曄然容。</text>
<title>寄朴在先旅遊寧邊府</title>,<text>李節度家黃韃馬。月中乘醉無鞍騎。鐵橋矗矗蹄前出。白塔迤迤眼底移。人道何多遊俠氣。自慚還失雅儒姿。遙知獨展楚亭集。不挾西州花樣姬。楚亭甞騎其舅李兵使馬。無鞍而馳。月夜訪李薑山。酒醒仍悔曰。恐李炯菴知也。</text>
<title>送李汝剛讀書北漢山中</title>,<text>曉秣靑騾駄漢書。鳴泉步步滿襟踈。何菴僧報花消息。片夢迷離白塔廬。</text>
<title>遊徐氏東庄</title>,<text>儔侶聯翩步屧齊。徐家亭子道峯西。幽花漠漠逢僧落。白月紛紛向客低。依樣亂萍多影樹。七分寒雨善鳴溪。重遊政逐新來燕。幷宿還同對待栖。溪頭無語立亭亭。嵐靄娟鮮透底靑。秪樹逢春初蘊秀。癯巖歷雨最鍾靈。酒錢未必尋常負。花信從它二十零。木石之濱棲澹泊。却看皃古又神醒。</text>
<title>三春旣望。訪玄川元丈於長興庫直中。</title>,<text>倉曹傲吏晩春尋。高卧槐軒鬢蔚森。弱柳千章生遠綠。新禽百種送佳音。硏朱點史修淸課。引白哦詩見古心。何幸今辰花事好。夕陽無限對踈襟。</text>
<title>端午日。有懷楚亭生遊鐵甕城。寄長篇。</title>,<text>五月五日靑飮館。溝柳風來午襟散。好鳥吻紅櫻桃含。嬌兒䯻香菖蒲綰。是時不㱃也無睡。何事如夢而似醉。眼忽搖裔情湊泊。卵雲西坼螺峯翠。佳辰間闊朴楚亭。遠地留滯古鐵城。獨數旣往推未來。睽離之多太勞情。冷節燈宵皆若斯。秋夕菊日應如之。當設何法塞吾想。泯若從前未交時。譬如茜蘸白地錦。百濯終難贖一染。萬樹紅霜入香山。早早歸來慰長念。</text>
<title>贈李仲純 英章</title>,<text>李子茅山隱。伊來十載垂。家風何太潔。心事未全癡。叱㹀耕畬遍。騎驢到郭遲。今春楓岳見。不負少年時。</text>
<title>六月二十三日醉</title>,<text>今年已過半。歎歎欲何爲。古俗其難見。吾生廼可知。物情饒伺察。心事浪猜疑。內子還佳友。賖醪快灌之。</text>
<title>雜題</title>,<text>雨池閤閤太愁生。拾石投鼃欲止鳴。無𧏮蓼根靑出字。潤鱗金鯽撇波驚。風樓卧念陸龜蒙。深羡逍遙笠澤中。隨例名渠方外士。黜莊扶孟是誰功。䨓雨蒼茫斷漆光。黑龍飛入李膺堂。壓勝銀字嵌劉累。無𧏮霜宵石薦凉。</text>
<title>伏日與徐汝五諸人。避暑三淸洞誰家石壁下。</title>,<text>津紅桃顆買倉門。行噉逍遙抵岳根。佳樹蔭衣凉可睡。幽泉圍座澹無言。雙榴日媚光相照。羣鴿炎逋各自翻。邨叟讀兵兒灌圃。三淸事事好風存。</text>
<title>憇挹淸亭</title>,<text>脩槐四四栝三三。入洞初難記北南。迢遰紅亭溪籟滿。連綿粉堞雨光含。崩階僅辨何年殿。芳嶼皆吟卽景潭。荷葉欄干人影度。靑泉澆飯紫醪酣。</text>
<title>與朴進士共賦</title>,<text>寥廓虛窓整籜冠。隣樓書響入燈寒。繁星雁濶光難定。一樹霜澄氣不殘。白菊紅萸囊枕別。凉𧑤老蟀網窠安。微酡忽憶聯驢事。混混亭圍立立巒。</text>
<title>贈隣人</title>,<text>邂逅虛堂夕。孤燈耿照心。極幽看澹澹。稍冷坐深深。星次稀醒眼。蟲叢爛助吟。欣吾同閈住。期子每宵臨。</text>
<title>宿汝五東庄</title>,<text>初到東庄萬石橫。楓杉之裡見徐生。一山領略無非水。終夜停當自在聲。欵欵纔參僧佛會。澄澄共溯月星行。秋軒曠朗簫腔轉。似喜如悲不可名。</text>
<title>心溪逢李大器 晩中</title>,<text>今日非虛過。佳哉大器迎。眉橫楓菊氣。巾灑月霜淸。未見元論契。相逢果叶情。釋言吾不著。憑子報先生。</text>
<title>將往天安郡穫稻。歷拜先妣墓。</title>,<text>穉兒方睡瘦妻興。留贈平安借馬乘。管領藏書憑舍弟。勾當葺屋仗隣朋。出城細菊穠楓媚。臨渡文漪素礫澄。歷拜孃阡呑咽咽。淚飛霜草滿裾凝。</text>
<title>宿心溪參時祭</title>,<text>溪名爲號拈來心。藹蔚英聲動士林。爾出吾宗儀物備。秋行時祭祖靈臨。階霜燭耿輝輝凈。廳月香升裊裊深。好禮奚徒資品粹。蓋緣長對直齋襟。</text>
<title>解嘲</title>,<text>大黠知難強。寧修徹底眞。凈名吾古我。赤口彼何人。好惹澆漓習。要煩澹泊神。風痕從兩耳。去去信高旻。</text>
<title>題田舍</title>,<text>荳殼堆邊細逕分。紅暾稍遍散牛羣。娟靑欲染秋來峀。秀潔堪餐霽後雲。葦影幡幡奴雁駭。禾聲瑟瑟婢魚紛。山南欲遂誅茅計。願向田翁許半分。霜朝苕帚縛麤麤。佃客除場守酒壺。菁葉禦冬懸敗壁。楓板賽鬼揷寒厨。田家古董灰靑椀。邨女莊嚴火色珠。綿帽二翁低耳話。使君新到政平無。紅米爲醪暖欲霞。氊冠學究日相過。園丁斫荻腰鎌憇。溪女挑綿首帕歌。唼稻霜陂驅白雁。蔭猫陽塢護黃花。旅愁消遣它鄕話。卧聽深深土築窩。農家月令補新篇。霜眹先占卵色天。魚種晩生纖勝指。鷄孫具體大於拳。寬衣健婦醇風返。頓飯癡男慧竇塡。謠俗那愁遷目境。細斟邨酒抱書眠。茅菴搖落檞籬牢。煖服凉巾快快豪。好酒令人情轉勝。寒花値我韻初高。農家凡例豳風畵。秋士鋪舒楚國騷。聊試今行將隱。亭臯日涉不辭勞。兒腮弟額夢分明。覺卧它鄕二百程。郡士新交譚部借。畿朋歷別贈聯成。非楓雜樹都紅意。旣雨長川忽冷鳴。辟咡庄童親近語。郞來此屋始書聲。</text>
<title>客中逢曾若。時曾若將遊白馬江。</title>,<text>尋常離合不悲歡。分外相逢意稍寬。語到淋漓邨酒引。一生難忘此時顔。家書傳致語酸辛。獨自煕怡對故人。聞道諸朋秋葉散。徐君惆悵最傷神。蕭蕭旅馬隔籬鳴。未見其顔已認聲。喜汝如從天上落。相逢無語是深情。夢見奇書覺後非。雖存餘味字熹微。政如君到還離別。閃白楓間上馬衣。瑟碧寒江漾客舟。濟王宮樹不禁秋。只緣當日龍耽馬。唐將靴痕石上留。白老風儀不稱才。留傳雅謔小龍臺。爲詩試贈扶餘妓。莫遣魁梧比擬來。波光盪射翠軒詩。亭壓滄溟拍拍危。空裡玄花難覓拾。西欄獨悵夕暉遲。</text>
<title>笠聯句 公甞與朴燕巖，柳泠齋同賦笠聯句。多有脫落者。今只取公之所著十四聯。畧錄于此云。</title>,<text>金華輸雅致。靑篛饒風味。結盟粤人自。止闘箕邦謂。雨冒紙類萆。塵刷毛肖蝟。燥髹乘雨霮。緻膠藉火煟。護髮峙婆娑。俯肩蔭蔽芾。可加飯顆甫。寧資椎䯻尉。比丘圓覆盂。頭陀踈結罻。取輕鋪玄鬃。憐細編黃卉。耽羅薄於蜩。高麗染如翡。平頂天穿補。玄規月蝕旣。面覆睡暫悅。腋挾超詎欷。恐濕撑繩糾。惜汚套匣衣。</text>
<title>麻湖奉和從舅朴公 浚源</title>,<text>行逐靑鷗去去邊。樗庭好値月如船。襟前廣漠江圍雪。眼底平鋪樹出烟。古屛梅査譚往事。秋籬菊瓣記童年。良宵何幸陪先輩。煖酒盈壺對蕭然。有洪三洲墨梅障。舅氏甞種菊成田。遠步春泥水舍邊。氷江皛皛閣漁船。詩情浩蕩纖初月。酒事淋漓漾夕烟。乍遡寒汀悲古里。快看晴雪詠新年。那堪內弟城中去。展軸回思一悄然。</text>
<title>三踈軒雅集</title>,<text>係鞋行趁早暄天。午酒淋漓抵夕烟。交許晩生襟始澹。賓添末至座初圓。餞冬剩雪峯腰滯。嗣日繁星樹杪懸。剗却濃纖呈素樸。癯容相對檜林前。</text>
<title>和吳雲巢 載紹。仍寄南樵夫 有斗。</title>,<text>邃閣春暄藹藹還。令人頓古鼎彜間。寢郞烏帽能忘世。樵者羊裘偶出山。墨幅寒峯延秀氣。蠟囪靑竹護癯顔。半醺無語何其㢠。好取君淸補我閒。</text>
<title>在先來宿</title>,<text>輝輝書室白。寂境證囪燈。見酒愁隨散。爲詩意與凝。麤心吾未聖。專氣爾其僧。因靜而求動。墻風攪睡能。</text>
<title>和東隣</title>,<text>適會詩罇又此亭。欲花靑樹意冥冥。同隣罕見交如水。它客新逢聚似星。古砌貞松根四據。虛庭素鶴影雙停。好拈燈畔弇州韻。句欲圓來二皷聽。</text>
<title>初集徐汝五新移之廬</title>,<text>聯袂徐廬好客携。書童出拜檜棚西。重逢舊匹紅襟燕。幷挾春雛粉臆鷄。被了纖烟細雨惱。緣它韶柳冶桃迷。人生到老遊難每。須趁朱顔酒約齊。</text>
<title>太常東㙜</title>,<text>左眺宮墟翠勢深。池明礎白匝修林。爲伊風味方齊集。有箇機緣此再臨。被酒全刪今世態。衝花快展壯年心。前人誰最東㙜樂。無語官柟老十尋。</text>
<title>夢踏亭</title>,<text>金鯽芳池潑剌聞。波光忽閃日穿雲。鳥其頓悟言應了。花也良能性那分。一任須眉跳瀑洙。故敎衣履羃嵐紋。煕煕自適紅欄客。縱謂非朋暫與羣。</text>
<title>集東岳詩壇翫它客賦詩</title>,<text>選勝名園記約明。遐峯緩眺粉堆城。樹皆二百餘年物。花最淸明以後情。縱酒不知誰氏會。聯詩無愧古人聲。吾曹獨惹名賢想。悵剔壇銘石髮生。</text>
<title>六角峯玩花 二首</title>,<text>社東殊眼境。日白蔭茅家。鄭重曾遊石。周便遠看花。夕泉偏潔凈。暄樹任欹斜。六角峯名陋。欲將美號加。天晴衣正麗。遊隊出家家。纔洽知時雨。遍濃得地花。社林靑靄集。官石紫暉斜。莎凈何煩石。臺東影互加。</text>
<title>舍人池閣</title>,<text>到處探芳好。怡神便是家。崇樓丁字整。圻砌奇窰斜。池纈魚捎絮。垣馨鳥攫葩。數錢修褉女。綠袖避人遮。</text>
<title>病餘有感</title>,<text>病餘槃水涴。瘦頰洗知高。翡翠光何艶。芭焦體不牢。置身誰坦坦。役志擧勞勞。敢詑雙眸炯。於書勝佛毫。</text>
<title>南漢東將臺。同樵夫心溪賦。</title>,<text>空外飄衣影。峯嵐抹淺靑。境宜初夏集。詩最夕陽聽。雜樹精華溢。荒城氣勢停。旗竿留壯蹟。豪想與亭亭。庚午春卞宣傳永植久之書</text>
<title>雨中。乞酒于醉玄子。</title>,<text>釀法君厨美。盃深未認醒。篘朝謀一集。槽夜惜孤聽。待餽喉方燥。憶斟鼻預馨。僕去簑衣綠。莫愁雨入甁。</text>
<title>苦雨被酒戱書</title>,<text>地濃天漏坐逾旬。圍屋幽脩雨脚臻。負氣自疑天下士。仄身還是海東民。詩膓大抵秋聲正。道味伊來夜氣眞。逢著無難交契好。書中往往會心人。</text>
<title>雨屋搖筆</title>,<text>屋在中央雨忽濤。虛簾讌坐顴高高。雛蛩軟展琵琶翅。雌蟹濃呈玳瑁膏。變相借臨羅漢畵。許心傳玩薩摩刀。隣姬揭甕醪香越。政讀離騷合典袍。</text>
<title>馳筆。次袁小修集中韻。</title>,<text>恬聽厨婢詈無糈。不廢吾吟靜室居。通體可堪長貯酒。雙眸未忍暫拋書。囪楞甚黠緣絲蟢。衣摺工逋脫粉魚。益悟寬閒元快活。梅花十畒手當鋤。疴餘試腕寫叢篁。幽事相仍靜却忙。品果逢秋能效用。韻禽乘夕盡求藏。雲呈異態緣蒸暑。樹變深蒼待抹霜。有佛瞳中觀小劫。方來現在霎時香。雙板寥寥永晝扉。離羣不入俗人機。故持雨色襟中貯。盡拾秋精筆底歸。譚柄縱長誰授好。心香欲細可貽稀。最憐剩蜨饒情緖。向我殷勤掠帽飛。人自悲秋我悅秋。性根嚴冷也相猶。百弓距道纔迎塔。十笏量庭恰置樓。名士元羞錢孔隱。通人一閱酒塲遊。書生有氣聊磨耗。快駕滄江健帆舟。我語吾聽聽又言。耻從裨販入多門。果肥將剝霜爲令。禽暍當蘓雨是恩。壯氣蕭森秋後見。眞心藹蔚夜來存。今人於道皮毛涉。譬似知津未遡源。幽憂雖亘詎眉顰。如塑凝然膝凈茵。午運未終欣降我。丁年方値昧資身。泬寥初警囪塗眼。碨礧將鳴硯剔鱗。程課一生眞贋辨。樣難入俗孰能馴。沈冥寧就醉鄕封。安有男兒態色濃。大地華夷人似蟻。衆生今古孰猶龍。心其有涴當盟水。跡也無纏可隱峯。癡絶仍之遊戱了。中懷潔節邁貞松。紫盪油燈坐著深。了無一事劇相侵。度天鴻客安身策。守夜蟲朋苦口箴。雨墨霞箋通畵意。烟書嵐字助文心。倘逢瀟灑靈襟士。把臂行當永入林。</text>
<title>奉贈直齋秋日隨大夫人之谷山府</title>,<text>夫子胡爲遠出遊。板輿扶護卯君州。天倫樂事圓如許。送者當離莫浪愁。雖暫留停亦典刑。西雲生色增靑。遐人眼孔玄如荳。視作尋常太守兄。箋註秋囪古禮家。煕怡道皃籜冠峩。谷州梨子紅紅沁。剖析微言快似它。</text>
<title>中秋放醉縱筆。戱贈楚亭子。</title>,<text>山水友朋性命之。夫然後謂善男兒。平生一見緣猶在。間日相逢契可知。於古也求凡幾輩。似秋而感更伊誰。嗟乎僕本畸人耳。欲會其心願察眉。</text>
<title>秋曉不寐</title>,<text>秪把全迂補半癡。隨人恥做強淋漓。太無滋味推移厭。差欲流芳樹立遲。佳友倘逢輸肺腑。名賢劇想現須眉。靑天管領吾行止。事到違心順遣之。</text>
<title>共邊逸民，朴在先。宿觀軒。</title>,<text>靜宵佳會恰初齊。松自無顰竹不啼。素志披眞眸豈隱。玄言析妙耳難迷。月棱細仰遙通鴈。霜脚斜明急動鷄。跌宕剩占吾事濟。書聲圓朗燭東西。</text>
<title>花石亭。遠眺。仍渡臨津。</title>,<text>朝暉紅盪帽簷霞。籬子低低一二家。老李先生曾築室。皇華使者昔停車。衣明樹末江成月。鞋暖城根逕入花。轟飮故令搖櫓緩。東坡店外趁棲鴉。</text>
<title>善竹橋</title>,<text>血激轟椎走水中。羣魚拂鬱鯁皆紅。持毫滿蘸橋痕紫。寫出悲詞泣鬼雄。</text>
<title>滿月臺。別朴美仲，白永叔 東脩 之金川。</title>,<text>繁華只博草油油。彈指之間五百秋。閒拾剩磚鞾響憶。細推崩礎柱圍求。雲歸水逝英䧺氣。花落鳥啼旅客愁。豈謂興亡干我甚。離情仍惹淚潸流。</text>
<title>靑石洞午飡出金川郡</title>,<text>萬樹葳蕤裏。行人冒綠光。飫聞名不左。恣覽意殊央。靑石厓纔已。金川郡始當。豁然初涉野。低日馬鳴長。</text>
<title>蔥秀</title>,<text>飄帶花鬗石影圓。靈泉如乳滴涓涓。攀蘿若測峯高遠。恰想垂猿百臂聯。</text>
<title>黃州月波樓</title>,<text>酒浪春衫濺。紅娥賣眼留。江山眞氣勢。今古孰風流。斷橫蟠郭。虛汀特峙樓。黃州知信美。急管緩鄕愁。</text>
<title>練光亭觀燈</title>,<text>棗騮晨秣古黃州。穿出修林浿始流。戰伐飛騰疇昔夢。漁樵問答等閑愁。觀潮靜坐平鋪石。侯月先登第一樓。巧値吾行初八夕。千燈發豔異鄕眸。</text>
<title>大同江泛舟</title>,<text>婭姹汀花撲暖香。紅樓影倒水光光。羣娥一字官舟穩。眼尾勾來宕子膓。永明寺裡𣑯花飛。浮碧樓前水漸肥。畵舫悤悤衣影纈。澹黃街月半醺歸。</text>
<title>謁箕子墓</title>,<text>何異殷時謁。小臣祗鞠躬。縱非吾土降。還幸此墳崇。聖讚仁之一。夷歡道乃東。裂碑倭恨殺。靈或震泉中。</text>
<title>嬋娟洞</title>,<text>嬋娟洞艸賽羅裙。剩粉殘香暗古墳。現在紅娘休詑豔。此中無數舊如君。</text>
<title>謁崇仁殿</title>,<text>檀君殿謁孔宮瞻。神聖之隣廟更嚴。道寄姬書陳蕩蕩。詩開鮮雅詠蔪蔪。危踪昔被佯狂髮。遺裔誰飄克肖髥。不受周封元自到。孟堅爲志本心拈。</text>
<title>留贈吳中軍 載煕</title>,<text>不有慇懃接。那成爛熳遊。何年重入郭。三日再登樓。客頰酡相映。妓眸媚欲流。回頭堪惜別。惆悵上官舟。</text>
<title>長歌。贈楚亭子謝餽紅酒。</title>,<text>不隨桔槹勤俯仰。贋詩贋文恥依樣。口口苦縣漆園語。心心鴈宕龍湫想。茅閣三晨雨聲裏。腸䨓輥輥熾飢火。迂踈不曉半箇事。自稱李顚學兀坐。壞色苧袍馬尾巾。幽吟永歗刊塵根。隣鼎炊聲越墻殷。里甕篘香透簾歕。津津何以鎭吟脾。裁書楚亭乞一瓻。赩如丹砂出蜀井。滿注不任心煕怡。</text>
<title>滯雨在先秋室。夜來月星朗然。</title>,<text>暝色戎戎赴磵樓。雨歸欣覯月橫秋。鬚眉忽古泓停境。巾服仍淸莾渺遊。譚到靈均非俗物。想來逸少自名流。凉生以後初逢汝。風味須於酒裏求。寒峯戌削護虛樓。上有騷人善感秋。不是譜書評畵事。也須眠石漱泉遊。酒鱗纖蹙紅如染。飯顆均馨滑欲流。世味能踈方耐久。楚亭之外我何求。小重陽日楚辭樓。坐擁幽翛一壑秋。愛聽橫經童子問。回思秉燭古人遊。華星照地蟲皆動。繁露縈河雁盡流。歲序堂堂如是逝。百年長願素心求。臨水登山到子樓。離羣政恐負高秋。圖書自足供吾輩。絲竹那能抵此遊。嗜酒弱年多妙理。論交半世罕淸流。伊來結習空詩律。盡髭莖漫興求。</text>
<title>秋日讀帶經堂集</title>,<text>泬寥秋令樹先知。任忘暄凉做白痴。壁靜萬蟲勤自語。簾虛一鳥慣相窺。拋它錢癖如將凂。呼我書淫故不辭。好事中州空艶羡。堯峯文筆阮亭詩。</text>
<title>出崇禮門渡漢江聯句</title>,<text>辛卯季秋廿四日。與心溪。步自白塔之北。渡漢江。日將晡。抵九龍山下秋月軒。聯句凡廿四句。旭朝衣光潔。官。 霜霄眼精棱。宮表紅出㢠。初。 巷塔白立凝。市酣如蠭沸。官。 譙奮類鳥騰。饕鳶泛爲底。初。 黠蜓點最能。麻壘對郭圜。官。 關祠倚坂弘。雙步翩以齊。初。 聯詩藹欲興。細瀑稍凈耳。官。 幽松頗疏膺。江遠玄逾靜。初。 沙虛浩更澄。赭攝凉飈引。官。 黈栩霽景憑。覘影驚已午。初。 騷年惜未登。野醨盪肚今。官。 京飥潤胭曾。岑丘聲初蔚。初。 澗陂拖仍泓。官。</text>
<title>生白堂留贈魚君瑞 錫九</title>,<text>始識君懷好。開樽欣共遊。團圞謀永夕。惆悵餞高秋。問字品何古。餐英襟更幽。松風鳴謖謖。奇氣故難收。</text>
<title>十一月十四日醉</title>,<text>潔蟬馨橘素心存。餘外紛囂我已諼。擧火焚空終自息。持刀割水復何痕。癡之一字烏能免。博矣羣書雅所言。磊落乾坤茅屋者。商聲高奏永晨昏。端居情境默然澄。孤㢠難堪念遠朋。松黑南山烽逾耿。月繁中里塔多稜。梅花冷魄還誰閤。書帙幽光聚我燈。物色潛滋冬至後。頭頭皆是具良能。穿穴𤫩瓏擁百家。總爲煙影遞眸過。緣渠好古迂如許。得一知心喜若何。階螘恣遊憑暖煦。盆魚善泳抵洪波。寰中萬事皆消遣。酒想纏綿尙不磨。小玩纖娛境亦恢。敗簾篩旭眼花猜。𤗉蜂屭贔麤因腳。盆鯽𤫩瓏妙在腮。一日那無遊酒國。百年吾欲隱書堆。只求寫意忘其似。鑄蠟新成品字梅。</text>
<title>辛卯仲冬十六夜靁</title>,<text>辛卯南至前一日。月哉生魄夜之乙。婆娑城客趙夫子。共坐讀書歡促膝。方其悟時心俱適。雨忽地擣䨓天劈。閃靑陰火奪眸光。孤燈色沮搖難赤。玲瓏𤗉眼燦堪計。𦄵綷屋脊劃欲啓。萬膜雲藏一顆月。天光蠕蠕黑黃界。稚兒竄衾婦掩聦。喚我圍繞劇倥傯。蟣蝨微臣安所知。震慴天怒省其躬。雷當衆陰貴不攄。未俟陽生太躁歟。驚定欲編五行志。不知何祥不敢書。</text>
<title>春日偶題</title>,<text>一年春光花萬樹。空山流水凈照面。芳草如剪蜨遺粉。靜士心朗無所罥。煙坨烏㹀牟然吼。自任其眞蹄自遣。</text>
<title>和趙處士 衍龜 韻 二首</title>,<text>歸舟暫滯百花稀。話別窗燈境轉微。半擔圖書瀟灑去。黃驪江上夢遙飛。相思何似別懷難。詩札西飛慰稍安。滿紙丁寧皆雅誨。爲藏衫裏二三嘆。</text>
<title>桃花洞</title>,<text>白山南畔廟宮西。蔥欝名園逐望齊。麗景行罇喧赭頰。芳陰駐鐙匝銀蹏。好禽多選丰茸樹。幽草偏緣晼晩溪。除却雨風春不負。明朝又約釰亭隄。</text>
<title>代人輓 三首</title>,<text>君吾幷降甲辰年。同志同僚伯仲然。事事平生無不似。獨憐今日送歸先。兒殤舊日痛難支。放酒傷生却恨誰。試聽尊爺晨夕哭。一般父子斷膓悲。佳節名辰奈爾何。零星舊友只悲歌。長隨趙李諸君逝。地上朋稀地下多。</text>
<title>題金弘道畵扇</title>,<text>葱蘢者樹石玲瓏。皓鶴孤峙藥欄紅。頻婆海榴綠且朱。花斑石牀彜尊俱。癯癯綠杖靑童手。眄睞蕭閒立侍後。道人肅倚花梨几。眼光溜溜素書裏。書中名埋神湊泊。五指爪勁麈堅握。</text>
<title>題金弘道藕花鷺鷥圖</title>,<text>一鷺如舂一鷺鋤。身雖皓白役於魚。蓮生泥底泥無染。淸艶那能不愛渠。</text>
<title>夏日卧病 三首</title>,<text>病或因貧得。謀身奈太踈。螘階豊素粒。蝸壁耀銀書。藥向門生乞。粥從內子茹。猶能耽卷帙。結習故難除。機關吾豈習。節目士當踈。與聽濃纖話。寧觀碨礧書。骨高荷稱製。膓潔菊堪茹。庭草看生意。不令稚子除。憊苶緣揮汗。炎天腠理踈。敢辭親屢飼。頗悵友稀書。輕雨勳㙜織。深煙覺塔茹。覽玆凉意暫。宿疾願言除。</text>
<title>偶題 二首</title>,<text>浮生鮮得刹那安。淹殺辛醎又苦酸。任運騰騰皆順境。何難八十一番難。昂腹飄髥觸熱忙。好鞍好馬孰禁當。一承宰相寒暄語。到處誇張大寵光。</text>
<title>病中戱吟。以諷故人。</title>,<text>孟生多病故人踈。曾謂斯詩太過歟。我𧏮如今朋斷字。始知前輩語非虛。</text>
<title>信筆有感</title>,<text>獨照英英秉志澄。米鹽零瑣管無能。長懷盛暑披裘叟。久寂淫霖飯朋。中國文詞如善玩。古人心事庶可承。逍遙便欲怡襟抱。海內名山想只凝。簾光圍繞炯然吾。晝永虛齋一事無。醜石生衣通體好。澹雲無蒂任心娛。學先超脫非朱嫡。詩太依模卽杜奴。久靜元知銷暑法。凉生壁半藕花圖。</text>
<title>苦熱</title>,<text>毛孔洞開汗雨蒸。潑紅炎旭壓簷騰。泠然欲入那羅谷。冠珮璁瓏五色冰。</text>
<title>秋夜。使童。驗草蟲脰鳴股鳴脇鳴。</title>,<text>星子如眸瞬不眠。秋河一匹凈鋪天。聆蟲暗伺凉叢裏。怒脇驚須直躍肩。</text>
<title>奉酬趙處士</title>,<text>聞葉澄江趙倚樓。佳辰憶我奈凉秋。懶翁縹緲波搖塔。神馬嶙峋石出洲。爲聽瑤琴勞遠望。欲貽芳翰惹新愁。如今種種懷難已。林子云來不共遊。敬菴曰。與林友配垕遊甓寺拈一律寄炯菴求和云。</text>
<title>水標詩共惠甫諸人賦 六首</title>,<text>翩翩宮隷茜袍紅。橋雪難禁飽袖風。刺眼元無如此艶。瞥時經過水光空。臙脂日脚女墻紅。剪剪靑門樹末風。直望城根橫水鑰。鐵囪的歷漏寒空。煖帽風穿酒力消。迤迤白影是長橋。凄迷忽作汀洲勢。衰柳烟霜近似遙。潛居鬱鬱氣難消。瀟灑繁華具此橋。水月觀音無乃我。白衣縹緲踏烟遙。燈火脩廊射兩邊。虹橋暝踏一泠然。願移西子湖中藕。朝羃朱霞夕綠煙。遠衣無縐北南邊。鞋響蹄聲轣轆然。薄雪平鋪沙嘴濶。鳧翁尤綠縠紋煙。</text>
<title>柳惠甫前作病齒詩。我今落矣。仍步其韻。</title>,<text>我齒淸比二泔淅。根堅不煩厲以石。紅矧如簷䘌不館。寧拔虎髭勞剔索。挑姬元無擲梭辱。抗主那有斧撞責。不戒飯砂陰爲賊。左下門齒災偏劇。譬似紅夷砲撞堞。兩堅相搏轟而砉。無補桃枝借神茶。何賴鹽滓請膠鬲。魄震毛孔汗爆逬。噤喑不暇喚嗟惜。欲落不落搖復搖。久與舌狎無間隔。今春奄然辭我齦。且恥語音篩其隙。此豁縱非緣衰老。一缺那復完血脉。吸酒甞恐汎濫勢。喫餠長惡嵲屼跡。骨節芭蕉元來脆。一任風雨鳴策策。</text>
<title>蟲也瓦也吾</title>,<text>蟲也瓦也吾。苦無才與技。腹有氣烘烘。大與人殊異。人謂伯夷貪。吾怒切吾齒。人謂靈均詐。吾嗔裂吾眥。假吾有百喙。奈人無一耳。仰語天天。俯視地地眵。欲登山山獃。欲臨水水痴。咄嗚呼嗚呼。唉噓唏噓唏。觀頰顙皺皴。肝胏脾熬煎。夷與均貪詐。於汝何干焉。姑飮酒謀醉。因看書引眠。于于而無訛。還它蟲瓦然。</text>
<title>素玩亭春集 三首</title>,<text>每愛西隣靜。泠然雨共尋。散襟嫌薄暖。移席借輕陰。軟土勾紅藥。芳枝習翠禽。小詩緣境得。隨意宋明音。名園高閣俯。領畧盡烟光。鳥大頭番子。林饒閏月香。詩圖賓主品。花曆雨晴量。是外渾煩惱。無違晤話長。昆季皆娟好。百回不厭尋。酒功成小雨。花魄返繁陰。秘詭銅靑石。媄韶褐色禽。聆君一轉語。勝似迦陵音。</text>
<title>幽蘭洞逢趙處士</title>,<text>靈襟秀朗照芳春。澹坐松根境更新。細數一生今得意。桃花開盡見高人。</text>
<title>送趙處士還山次其韻</title>,<text>百種禽鳴雨點稀。梨花時節峭帆歸。春江綠漲書船重。穩逐烟東粉鴨依。</text>
<title>雨中留元若虛 有鎭</title>,<text>人謂春何永。吾嫌煦不遲。費心留好客。極意過良時。大地蒙花影。遙空滿雨絲。怪來生甚異。被酒輒能詩。</text>
<title>麻湖共惠甫穉川賦</title>,<text>邂逅綠芳夕。烟濱置屋安。樹暄園翳翳。繁蕊著無難。</text>
<title>江行</title>,<text>憐花行拾墮采花。陣陣光風帽任斜。孤島劇靑潮忽白。船郞突兀刺晴沙。</text>
<title>題朴燕巖漁村曬網圖</title>,<text>了無人響翠泠然。永晝矇矓柳絮顚。唼呷桃花魚盡悟。漁罾閒曬漾如烟。</text>
<title>早發坡州。時與燕巖泠齋。作關西之遊。</title>,<text>斜月來窺燕子巢。虛𤗉馬秣聽蕭蕭。僕夫罷睡矇矓語。也到臨津紅日高。</text>
<title>䓗秀。次惠甫韻。</title>,<text>嶙峋壁影倒川靑。輝映當年幾使星。皴石皆堪增畵譜。乳泉還恨漏茶經。先洄一曲憑仙榻。欲攬眞形上驛亭。日夕溪翁那識此。再來吾自羡長停。</text>
<title>洞仙嶺</title>,<text>樹深何處坐黃鸎。不露其身只送聲。日午衣鞍都綠影。櫻花如粉向人明。</text>
<title>雨中。同燕巖泠齋金又門。沿洄綾羅島西微醉篷底。信筆各賦。</title>,<text>邂逅殊鄕慰暫違。汀林演漾綠陰肥。綾羅地勢流將去。麟馬仙踪渺不歸。一任高瀾頻打舫。莫辭輕雨滿吹衣。親朋小聚謀長醉。那管前朝有是非。</text>
<title>舟中望浮碧樓。時雨益密。</title>,<text>浮碧樓稜轉。糢糊辨柱彤。乍逢閒步鷺。凝想靜居龍。孤郭迎潮整。亂帆入雨濃。靑靑綾島麥。停棹羡明農。</text>
<title>題金進士 養中 壁</title>,<text>眼慣西京樹。緣何我到頻。翩翩名下士。欵欵意中人。紅飯箕田豆。鮮肴浿水鱗。勝它前度別。留滯洽盈旬。</text>
<title>贈吳士賓 觀濟</title>,<text>含毬門接井田隣。京客來遊眼境新。借我奇書仍贈酒。異鄕人似故鄕人。</text>
<title>澹園八咏爲平河郭封圭 執桓 作 執桓。因同邑人鄧師閔寄其繪聲園詩集于洪湛軒。屬公爲序。又與泠齋楚亭。次其集中八詠以送。</title>,<text>素心居梅姸助幽獨。竹靜鋪空綠。虛室無餘氛。攬玆當眷屬。來靑閣眼去靑峯未。靑峯來眼麽。無論去與來。且放雙扉閜。鑑影池蓮房綠鳥飜。莕帶紅魚迅。映發玻瓈堆。鱗翎一搨印。飛霞樓寒空收急雨。斜沫初濛濛。日出聯餘映。虛樓彩翠中。松蔭亭凉影濃於酒。幢幢十笏地。起居飮食中。所見無非翠。語花軒香國一生住。憐伊姊妹嫣。爲修甁史贈。十幅冷金箋。嘯月㙜那能無碨礧。秋士當寒宵。試學空林鬼。寥天月動搖。留春洞花繁不須喜。花墮未爲愁。願脫緣情見。跳跳活著眸。</text>
<title>題湛軒藏杭士墨戱帖 陸篠飮飛。字起潛。浙江仁和人。潘蘭坨庭筠。字香祖。浙江錢塘人。與洪湛軒有舊。其書畵多在湛軒所。名杭士墨戱帖。</title>,<text>不願中書不願仙。孤懷偪側井鼃天。一生堪羡湛軒老。陸海潘江獨遡沿。陸海。指起潛。潘江。指香祖。畵裡桃株玩至今。因花明澹戀踈襟。三吳才子三韓士。地角天涯照片心。</text>
<title>素玩亭。奉和金嘐嘐子 用謙 聞汝五吹洞簫。</title>,<text>澹翠遙空遍。蟬吟倐叶簫。丈人須髮古。幽院晩凉饒。</text>
<title>墨溪會林龍邨 配垕，李聖緯 喜經，朴在先，李聖欽 喜明，金舜弼 龍行 同賦</title>,<text>孤舟昨浣綠蘿襟。水色鮮鮮潔至今。名下無虗傳古語。見來如舊獲余心。垣葵一丈多情蜨。隣杏東西對坐禽。盤疈紅瓜凉雨際。主人歡意快供吟。</text>
<title>奉次洪落木菴 希泳 韻。兼示曾若舜徒。二首</title>,<text>伏火通紅榾柮爐。書程浹月只伊吾。氷庭契托冬靑木。雪屋神遊暖翠圖。朋以稀逢襟始好。酒於徐引累全無。百年頻得如斯境。安用牢騷缺唾壺。紙囪安穩雅襟齊。談次微醺抵日西。冒雪空林鳴近遠。曬暉羣雀睡高低。翁惟慧眼評蠶尾。兒亦英才讀馬蹏。碨礧玲瓏明季史。後生於此莫令迷。丈表章阮亭詩。又嫺於明淸之際。對語纚纚。其子舜徒。時讀莊子。</text>
<title>落木菴丈人。喩余詩以淸廟之瑟。齋房之芝。爲詩贈之。不勝愧感。步其韻以上。</title>,<text>丈丈知吾本色詩。爲憐能不染於時。慧非白也緣金粟。榮甚房公奬紫芝。水月鏡花元未耳。蛇神牛鬼詎如之。縱然自被新評騭。願爇心香喚做師。</text>
<title>代人賀人壽</title>,<text>未必耆英獨美前。恭惟盛世寵遐年。渾身恩澤宮廷帛。滿室和音法部絃。天下堪傳諸賀帖。古來誰見此華筵。君臣大耋尤稀有。狼宿煌煌壽斝邊。</text>
<title>素玩亭。一鶴墮井。作詩以弔。</title>,<text>賓來詑詑縞衣飜。遲暮遷延峴首園。倘使芉公看赴水。輪回因感井中魂。魂逐銀甁是返期。爲吾心惻井欄危。翛然萬古雲霄志。恐被鼃兒大笑之。耿介羞爲雁鴨曹。緱山又閴戛雲𥲀。無寧踏下如船藕。毛綠靈龜伴與巢。玉立終朝影許端。油油碧甃水光團。頂紅欲較誰深淺。直抵熊然箭鏃丹。</text>
<title>賦得春服初成麗景遲 二首</title>,<text>樂意翩然步屧移。初裁白袷趁春宜。新鮮柳暗花明地。輕暖鳩鳴燕乳時。芳颸晼晩吹襟永。和旭氤氳照袂遲。夏綌將看遷節序。已聽灌木數聲鸝。冠童隊隊步俱遲。恰愛身邊白裌宜。鮮潔正堪和煦遍。輕溫一任澹風隨。襟飄浩蕩連天絮。袖纈悠揚到地絲。纓濯沂波憐綠凈。眞機觸目藹然知。</text>
<title>賦得誰知沮溺賢</title>,<text>遙想耦耕意。何人似此賢。猶龍颺柱下。歌鳳閙車前。屛迹甘懷寶。干名笑聚羶。如非由也識。寂寞永無傳。</text>
<title>宿麻浦贈穉川</title>,<text>初春顔色喜相看。燈結踈花酒漾瀾。氷鯉不眠思底事。沙鴻多警惱無端。烟纔澹蕩鋪新白。月最姸鮮返舊團。境到幽微方促膝。宋人詩話補餘閒。</text>
<title>寒食日。沈蕉齋 念祖 同賦。</title>,<text>園閣微疴養。輕寒剪剪騷。書程嫌蠆尾。詩品戒蠭腰。芳樹精初現。嬌禽乳正勞。佳辰逢韻友。憐聽酒鳴槽。</text>
<title>夢踏亭雨</title>,<text>紅欄旖旎擁羣芳。絲雨終朝滯畵堂。欲試眉稜深淺醉。生衣乍整照回塘。</text>
<title>三淸洞晴眺</title>,<text>雨止還思咏暮春。眺來光景逐眸新。花濃燁燁纔晴樹。衣穩仙仙澹醉人。鸛鷺微風移積翠。松杉麗日宿纖塵。樓臺細數觚稜炫。忘却金沙偃墮巾。</text>
<title>雪香館紅梅盛開。共沈蕉齋沈進士 公著 賦。</title>,<text>坐玩梅芳極意纖。况經絲雨昨輕霑。多憐宿艶能侵帙。盡許生香故透簾。晝永縱敎它樹發。春殘猶佇此花添。繁紅不比凌冬白。須使詩心畵譜兼。</text>
<title>暮春獨酌</title>,<text>鼎鼎年䔢入酒巵。初因莾宕轉無爲。身將隱矣書何著。學未成焉命始知。通體迂惟當世我。寸心交是一生誰。贋多眞少經來慣。雙眼如今獨自持。</text>
<title>柳和中 煥德 山館</title>,<text>葡萄吐蔓牡丹尖。坐久芳陰綠滿簷。小醉冷然無一事。話從花史樹經拈。</text>
<title>三月晦日詩壇雨中</title>,<text>梨花澹宕雨絲絲。酒後高歌咽似悲。庭蝶粉遺禽韻改。悵然春末夏初時。</text>
<title>雨中。訪玄川丈。與二三友生同賦。</title>,<text>我來不藉赫蹏書。爲愛靑林翳子居。磊落枯膓支菜果。零星閒話箋蟲魚。同抄暝飯厨烟歇。獨曬秋衣郭雨踈。已遂東州長𨓏計。它年願學把耘鋤。</text>
<title>秋日。同金眞宰 允謙，元玄川二丈。聖緯，聖欽，若虛。登朴醉琴松壇後麓。</title>,<text>坨南行復歇。佳蔭得圓松。譚次評高閣。指頭譜遠峯。秋晴皆勁氣。夕景頓淸容。勝事堪摸畵。深歡二老逢。</text>
<title>洪湛軒 大容 園亭</title>,<text>高人秉潔操。耿介中林廬。獨彈歐邏琴。淸商滿太虛。匪直寄遐想。幽憂自不除。所思遙難卽。漫把浙杭書。溫溫嚴夫子。素心雅而踈。磊砢陸孝廉。燕吳遍名譽。文藻潘香祖。燦燦氣筍蔬。天涯結知己。存沒多悲噓。賤子側聽歎。慰君聊虛徐。東方一士高。只可予友予。</text>
<title>素玩亭夜賦 二首</title>,<text>萬井渾渾一線溪。數弓奚翅達鳴鷄。烟晴屛柏衣初映。葉晩盆山髻始齊。忘了形骸元土木。拋渠窮達各雲泥。讐書讀畵蕭閒供。暫不相逢送赫蹏。一擔烟霜涉暝溪。嗁多蠟淚到聽鷄。吳談不厭襟懷放。宋律何妨氣力齊。園樹迎秋紅欲染。階花卧雨皎無泥。酒鱗瑟瑟挑豪想。五皷堪鞭蹋月蹏。</text>
<title>素玩亭。冬夜小集。</title>,<text>詎看幽扉鳥寫凡。名賢瀟灑籍仍咸。西洋鏡白眸開眩。南國鍋紅胃鎭饞。園月飛窺寒卧屋。橋霜鳴送曉歸衫。淋漓得意今宵酒。記取深盃硯北銜。</text>
<title>和爾雅宕主人輪回梅韻。兼示鄭耳玉。琇○八首</title>,<text>余鑄蠟爲梅。毛蕊紙跗。皎朗堪憐。金進士逸如 思羲。以名醞一壺。買一板。又與鄭耳玉。作七絶。以爲左契。輪回梅者。余所命也。花釀爲蠟。蠟鑄爲花。相循環也。品字分明映縹緗。堪餐秀色借書香。指頭春氣氤氳活。花史新增鑄蠟方。膽甁安揷賽明玕。膩粉暄姸破嫰寒。一寸樓臺金翼使。猜疑不復蜜脾看。蠭衙夙結轉輪緣。現了雙雙姊妹聯。若使眞花開著眼。澄鮮一氣肖孫憐。過去魂憑現在生。還枝宛憶百花精。主人情較孤山士。磬口如聞細喚卿。跗紙蕊毛劇費神。誤來偸眼雀應嗔。何人瀟灑堪相偶。云有梅仙字子眞。蠟啼金谷怨齊奴。爨盡輕明雪㨾膚。試看如花樓下墜。綠珠寃債報凡夫。新嵌蠟瓣素伶俜。駁蘚査交女子靑。龕灑銀泥鋪月地。玲瓏幻境影飜形。沽梅那必直交爭。一𣖁相當十許英。痛飮伊今緣手辦。長爲花賈亦芳名。</text>
<title>初春奉酬趙處士</title>,<text>幸接新年面。冲然道氣深。襟明城雪灑。擔重峽雲侵。堪佩精眞語。終披坦白心。欣逢還惜別。難盡我攸欽。</text>
<title>看花趙園</title>,<text>忙趁芳菲任劇顚。便衣軟步又機緣。杏跗全坼條風幾。棠莢先敷糓雨前。遠閱嶶茫豆入境。纔離十丈醯鷄天。酒濃雀睡鳩鳴際。半晝消閒可抵年。十字官街柳始顚。名園選勝綠溪緣。鳩音獨靜紛囂外。鷺羽遙明澹翠前。社樹皴鱗通御氣。宮池貼面閱先天。花鬚刺眼拈還笑。細白深紅較去年。</text>
<title>與曾若。飮社下。扶醉而歸。翌日曾若寄詩。仍次其韻。</title>,<text>當樽意適轉幽微。瀾漫同歡酒所歸。半日猶堪期酩酊。三春寧使負芳菲。眼爭空翠搖將斂。衣犯華星灑不稀。醒後旁人偏諱醉。那知澹宕是眞機。</text>
<title>素玩亭暮春</title>,<text>書香燕几藹難收。帶孔新寬病沈休。豓羽聲嬌皆挾匹。柔條花重倂垂頭。九分芳景將成夢。陸續濃陰且慰愁。亭主蕭閒頻歡酌。松棚坐惜麗暉流。</text>
<title>聽松遺墟。次曾若韻。</title>,<text>宛見徵君昔所停。墟松謖謖滿淸聽。澗香亭午浮花紫。岳冷崇朝過雨靑。盪日遊絲千堞繞。縈風飛絮萬家零。傾樽磊落歡相詑。我輩誰鍾此淑靈。</text>
<title>君子亭。同汝五，聖緯，聖欽，永叔諸人。觀射。</title>,<text>梨花澹宕撲衣盈。紅閣回頭緩泛笙。牢記歡場圓雅集。粉矦南畔逕微明。</text>
<title>挽金戚丈 益行</title>,<text>百年閒過了。吉祥止一門。庭梧羣峙鵠。洲莕幷棲䲶。醒世襟期潔。薰人氣味溫。緋桃經手種。花發秖傷魂。</text>
<title>幽蘭洞</title>,<text>百種嬌禽變響新。流光又届夏頭旬。幽香隱谷憐堪佩。芳草緣溪悵可茵。罨画眞成金碧境。𤫩瓏疑化水晶人。酡紅不厭飛觴屢。抵夕攀花亦宿因。</text>
<title>端陽日集觀軒</title>,<text>的的榴花繞綠枝。緗簾透影午暉移。篆烟欲歇茶鳴沸。政是幽人讀画時。</text>
<title>秋日病起</title>,<text>寥廓秋囱病起新。乾紅冷碧藥花顰。蔓槎樓櫓蜻蜓客。甎礫閭閻蟋蟀民。全藁抄藏朋好事。寒衣典盡婦安貧。雙眸暫放斜陽際。屋角雄虹抹色均。</text>
<title>賀人夫婦周甲</title>,<text>頭白夫妻罕古今。輝輝南宿映雙襟。稱觴堪賀同年降。懸帨方歡舊甲臨。盤果爛如仙島橘。階花香凝壽泉斟。梨顔蒜髮期偕耋。祇是芳緣夙世深。</text>
<title>有人生於其祖之周甲。及逢己之周甲。卛諸子姪。輪行祀與宴。</title>,<text>悲歡交集孝思長。遺裔輪回各獻觴。人世百年昭穆次。歲星三甲祖孫當。初辰鄭族修新祭。追壽朱宗撿舊章。禮逐情生兼祀讌。丁寧儀節詔諸郞。鄭泳麟溪集云。四月一日。乃始遷祖初生之辰。行一獻禮。案泳元人也。姚旅露書云。南州宗室親死者遇十。生日猶追壽焉。族人俱禮謁。案大明宗室朱氏也。</text>
<title>廣州途中</title>,<text>指點鞭梢問俗頻。鳥飛盡處是誰隣。仄暉山忽䧺黃潑。泠暈天將卵色皴。草際蹣跚輸稻馬。楓中𦄵繂負芻人。吾行未必愁覊旅。現了關荊画裏身。</text>
<title>龍仁途中</title>,<text>黃草纖纖石磴微。土饅頭畔樹盈圍。趁鞭彤葉回旋舞。跳笠紺蟲的歷飛。經夕腹便紅米飯。當秋身吉白綿衣。一灣霞作臙脂艶。負手寒邨井字扉。画譜詩箋觸境舒。森羅光景悟如如。晴禾瑟颯行當聽。夕葉紅明展可書。落照牛歸孤樹逕。曠郊人語淡烟廬。一叢嘈囋無名雀。解覘忘機故近予。</text>
<title>田舍雜咏</title>,<text>帶葉籬根卧㹀黃。天晴魄魄打禾牀。酣霜雜果匀丹漆。哢旭寒禽迭角商。聯絡田塍蛛布網。附離隣落蠣粘房。覊愁試逐佃翁飮。耳熱楓間我酒狂。南程信宿不知貧。午織晨舂事事眞。京洛衣冠溪女玩。湖西謠俗社翁陳。客飡蘭塢牙馨蕊。馬飮魚陂眼映鱗。試解鈔書巾篋貯。較諸家讀味尤新。辭家二日却忘勞。米囤禾囷到處高。語慣蟲魚通爾雅。性耽蘭菊擬離騷。游龍曲折乾紅柄。吉貝團欒黯綠韜。夕杵纔休厨火耿。香騰土釜煑溪毛。</text>
<title>田舍讀篋衍集</title>,<text>顧影蕭蕭斗室空。阮亭冰叔對書中。腐譚姑許蝦髥客。獃態難禁鼈欬翁。有口何甞餐細菊。開眸元不賞姸楓。此君縱鹵猶眞意。勝似京城冶皃童。</text>
<title>有感</title>,<text>農丈人星曉映空。烟霜衝冒稻陂東。酸鹹已熟長貧日。冷暖偏經久旅中。親老那能辭鄙事。才疎端合役微躬。譚非景畧何捫蝨。姑把溫顔對社翁。</text>
<title>牙山白巖。同李繼叔 漢述。夜訪朴斯文 岐陽。</title>,<text>顯忠祠㢠白巖圓。邨影濛濛靜晝眠。遙夜河明三五宿。虛郊水白上中田。厓霜颯集蛇鳴戛。嶺月橫飜虎氣羶。特地張燈詩話久。盆花逾馥照襟娟。</text>
<title>經素沙野</title>,<text>訪古行行策馬遲。圖經曾讀縣州知。鳧臾舊國城墟宛。麻貴荒營戰狀危。歷吊田中弘慶寺。來尋店畔大同碑。催裝背指成歡驛。官樹邨烟景更奇。</text>
<title>果川途中</title>,<text>田間秋物眼堪娛。豌豆纖長薥黍麤。鴉舅受霜光欲映。雁奴辭冷影初紆。松堠何爵頭加帽。石佛雖男口抹朱。催策蹇蹄斜照斂。牛宮南畔是官途。</text>
<title>柳川曉發</title>,<text>歸馬駸駸與月奔。稀星殘火澹紅渾。犬如豹吠殷荒店。鷄作蠅鳴逗遠邨。冥漠君寒長著睡。華胥國邃暫還魂。斯須衝過矇矓境。霜旭天東盪紫痕。</text>
<title>銅雀津</title>,<text>冷紅京樹著霜紋。霍霍空船櫓響勤。頃刻花惟鳧外浪。飛來峯是馬頭雲。鞋彈錦石何時了。扇拍金沙竟日紛。水店更衣催趁郭。旋歸久旅得無欣。</text>
<title>奉別從舅朴公遊羅州</title>,<text>天涯旅食豸冠郞。搖落秋冬一馬黃。快典朝衫提酒榼。閒焚諫草駄詩囊。筠田月素眉鬚冷。橘戶烟靑笑語香。遊子莫愁歸夢屢。潘南縣豈別人鄕。</text>
<title>尹仁之 善大 書舍新成。次其韻。</title>,<text>爲貯嘉賓丈室添。欣看秩秩似翬簷。營東樹陰凉歸檻。苑北峯嵐翠送簾。暖閤盃傳香蟻泛。晴囪書檢粉魚潛。贈詩珍重無它禱。文會長期四美兼。</text>
<title>題趙山人續古鏡重磨方。次朱子韻。</title>,<text>金膏拭得按新方。爲是苔花翳鏡光。宛對晴囪依舊面。快如窮子始還鄕。</text>
<title>次趙汝克 德敏 寄示韻</title>,<text>快脫綺紈習。山居夙歲營。細斟呈古態。淸咏動遐情。俗子攢眉對。佳朋把臂迎。多憐時入郭。蓬蓽訪迂生。</text>
<title>九龍山途中與心溪聯句</title>,<text>迤迤古廣州。芸芸初夏月。官。 絡陂偃星宿。崩陵露黥刖。初。 隱石整爲凳。浮秧舖如筏。官。 神舒謝阬壈。詩峭勞鍊䑔。初。 蹊逕尋奧坳。園陵禁墾垡。官。 巍赫瞻釰藏。深嚴想王伐。初。○此下多缺。</text>
<title>李大器秀野茅堂 二首</title>,<text>始辦妻兒貯。安閒過二冬。茅明簷受澗。紙翠戶延峯。長老因花集。宗人與月逢。泠然隨意到。吾亦野夫蹤。居㢠難知暑。對暄不怕冬。𤫩瓏雨過樹。窈窕春餘峯。澗色澄邊語。園香藹處逢。補閒書帙內。夙歲秘高蹤。</text>
<title>高遠亭。奉次金直齋 鍾厚 韻。</title>,<text>硏道寬閒野。先生隱者齊。澹花縈晩石。幽草漾晴溪。數郡烟相近。它山樹皆低。亭名斯可悟。堪滌眼根迷。庚午春卞宣傳永植久之書</text>
<title>四月。題心溪舍。</title>,<text>滿聽情話影隨齊。漏日輝輝銀杏西。越燕曹村雛始大。倭花丙舍朶難低。密靑稻末袈裟畒。纖潤魚鬐疋練溪。芳綠四來沾野笠。泠然如悟谷神棲。</text>
<title>贈友人</title>,<text>茅菴曠靜快晴霄。暝踏虛光不憚遙。翳翳春精庭欲靄。沄沄雨眹礎先潮。同庚者罕詩尤異。二子之歡氣豈驕。片話亦知緣業宿。許它光景意中描。</text>
<title>春日小集</title>,<text>日白春靑靜板扉。高樓讌坐客跫稀。輕颸剪剪經花眼。微雨絲絲褪蝶衣。婀娜煙能幽草覆。丰茸樹可禽歸。踈簾滿貯蕭閑氣。報答韶光酒莫違。</text>
<title>次某人鄕居壽席韻</title>,<text>衢樽湛綠酺耆民。恩遍鄕鄰退老臣。鳩雨燕風三月候。梨顔蒜髮百年身。卽開毛宴邀黃耉。齊祝頤期獻紫宸。此會明春知更設。飛花依例聚爲茵。</text>
<title>代人輓友人</title>,<text>公昔新婚我弱齡。居然鬢髮各星星。一生友誼元無比。不獨傷心是姊兄。有才無命却誰尤。虛老當今第一流。器局文華兼備者。蕭瑟官銜判原州。旬月相離遽至斯。森森顔髮事堪疑。州人雨泣孤舟訣。波咽高江櫓響悲。</text>
<title>奉贈愚夫湖南之遊</title>,<text>鞭絲帽影伴歸鴻。匹馬行穿萬樹紅。收捨秋光成一擔。水晶峯㢠月𤫩瓏。</text>
<title>秋雨客至</title>,<text>寒林搖落晩。時序又深秋。倚枕空千慮。開樽散百愁。栖雀知時隱。賓鴻得氣浮。客來頗慰意。歸屐雨聲收。</text>
<title>雨屋適飮名酒。讀自周世至明季節士畸人遺事。磊落慷慨。以爲下酒。信筆書之。</title>,<text>離騷痛飮讀如呻。膓裡車輪轉百廵。經史遙尋千古士。圖章深刻大明民。心常欲哭通身欝。人盡無情到處辛。莫問寰中誰卓犖。朝鮮吾輩又兼貧。</text>
<title>次元若虛寄韻</title>,<text>隨緣自托信天翁。現世豪情又酒龍。澹醉難禁孤笑發。書城周匝據當中。</text>
<title>騎牛</title>,<text>空山一道叱牛行。坐覺背皮似席平。才着一身安穩了。更無餘地置功名。岩花捎眼睡才驚。政看斜陽角末明。行處山童爭拍手。笑余叱喏似書聲。</text>
<title>壽李質甫母夫人元氏六十一懸帨之辰。卽元玄川之姊也。</title>,<text>共指南山積翠巓。夫人壽祝萬仍千。斑衣試舞萱闈裡。繡帨重懸蓽戶前。讌席隨暄簷轉旭。歸鞍趁瞑郭鋪煙。阿郞劈牋諸賓授。願續毛詩景福篇。</text>
<title>代家大人。又吟一首。時玄川先生。從龍門山下至。</title>,<text>客自龍門雪白巓。爲渠尊姊歲祈千。盤傳細菜濃秋後。甕揭新醪漲臘前。左海籌添桑拂翠。南山盃接栢含烟。弟兄垂老還堪羡。主席先吟飾喜篇。</text>
<title>輓鄭禮儉</title>,<text>濃綠林中皎皎衣。淸泉澆飯坐移時。花生草活君無見。悵望前遊僅一朞。霜朝佔𠌫對翛然。紅紙頻簽大學箋。圓朗書聲今在耳。妙年難得似渠賢。眉眼氷淸氣味馨。斯人天豈與遐齡。從吾數月君何得。三疊哀詞一部經。</text>
<title>贈別鄭童子光理。歸白鶴山中。</title>,<text>自抄新書滿十𢎥。黃花時節鯉庭趨。相傳草木蟲魚學。勸爾山中撰譜圖。</text>
<title>潮邨宗人和仲 光燮 舍。遇心溪楚亭同咏。六首</title>,<text>試覔牛鳴處。漁梁曲折深。紅蘿飛屋角。素藕守潭心。山遠橫波軸。天低劣覆衾。淸秋吾事旺。一席二知音。溪南秋樹屋。信宿意彌深。漫咏非今體。微醺卽古心。夕階霜響屨。晨牖月窺衾。習靜山居性。煩嫌一鳥音。鷄黍厨人語。籬烟薄暮深。半黃楊委髮。純赤棗呈心。溪急妨提網。嵐寒慣擁衾。牧歸聽扣角。端的是商音。吾家恬退志。終古卜居深。亂樹通寒夢。孤雲托遠心。明時休誓墓。淸夜不慙衾。落魄誰如我。秋詩發勁音。嘉樹先人種。陰庇丙舍深。果香盈袖口。楓影倒盃心。懶雀寂窺硯。驚虫寒躍衾。欲飜黃稻打。魄魄屬何音。娟娟秋月子。於道覺精深。牛飯藏高跡。鶉衣貯潔心。晤言勤剪燭。宴息幸聯衾。頗務陳言去。詩耽伯敬音。</text>
<title>潮邨水上。次朴楚亭韻。</title>,<text>荷屋朝光細引盃。離情歸意兩相催。我如衣上蜻蜓立。暫去那無暫復來。</text>
<title>李生弘載持酒來話</title>,<text>晴窓閱蠧鬱書香。恰有佳朋細勸觴。側帽秋光都入眼。天靑雁字寫來長。</text>
<title>寄人</title>,<text>屋角微紅帶夕暉。深觴遽勸迅如飛。泓停蕭瑟中唐響。直到星繁聽不歸。</text>
<title>甁菊</title>,<text>亭亭孤蕊向秋暉。雌蜨多情墜紛飛。移揷瞻甁勤惜護。忍隨凡卉寂寥歸。</text>
<title>謁尤菴宋文正公影幀</title>,<text>風泉悲響百年無。扶着皇朝只此圖。獨占堂堂田地好。東遷南渡孔仍朱。</text>
<title>中學。謁晦菴先生畫像。</title>,<text>生遠千年地九千。遺書漫抱小朝鮮。攀瞻影子難爲意。忽自驩然又泫然。</text>
<title>秋日醉題</title>,<text>敗絮寒蒙菊枕斜。濃酣搖筆字如鴉。百憂千慮驅除了。硯沼泓澄落眼花。</text>
<title>留軒逢趙老人</title>,<text>莫嫌無竹栢。招隱自寒栖。雅集秋暉凈。幽期夕月低。桑黃煩雀闘。楓澹閴蟬嘶。磊落詩翁筆。爭看軸首題。</text>
<title>贈人</title>,<text>蠟囱人語響。微冷坐初深。秉燭揩靑眼。傾盃拓素心。月蒼羣雁影。霜勁百虫音。段李遺風艶。堪題漢上襟。</text>
<title>秋日夜飮</title>,<text>茱香菊氣滿秋衣。踏月幽人塔畔歸。細檢前宵觥記注。詩中酒話盡精微。</text>
<title>西湖水樓。奉和金嘐嘐子先生 用謙。</title>,<text>汀月微黃緩照樓。樓中賓主盡名流。靈襟洒落形骸外。飽頰丹砂一白頭。</text>
<title>奉別李丈 熽 歸隱盤谷</title>,<text>拂拂荷衣悵莫攀。掉頭城市入雲山。長鑱好鑄如鴉觜。擬斲靑岑藥草還。詩禮諸郞滿眼前。老爺淸健地行屳。人生若得如吾丈。不羡腰間萬貫纏。課讀山窓汜勝書。偶因紅樹縛茅廬。田間去請龎眉叟。草木多名辨可茹。紅葉溪烟拾作薪。擔頭偏重尺來鱗。山家畵意饒如許。已有橫綃米友仁。</text>
<title>十月十五日卽事</title>,<text>下元名佳節。云自竺乾經。飛霜映素月。寒輝滿一庭。庶母紉壞綿。護我淸羸形。孺人勞弱腕。帛杵鳴丁丁。衆雛眠如蠶。紙窓燈焰熒。老親譚疇昔。悱惻涕堪零。聊謀慰苦情。勸婢沽淥𨤍。獻酬懷怡悅。申戒說丁寧。弟鼎長跪肅。阿駒敬恭聽。小子雖不敏。庶幾其典刑。謂言童時敎。到老心骨銘。樂哉祖子孫。半宵湛湛甁。</text>
<title>歸鹿亭。阻雪。</title>,<text>瞑步翩翩訪紫峯。君惟蓬跡我萍蹤。典刑眞老丹靑古。間氣靈翁篆籕濃。半畒池虛含白水。三更雪急壓寒松。空嗟草木同澌盡。剔燭凝看酒後容。有李凌壺篆及金眞宰畵二屛池北書齋曉影沈。樵靑沽酒返虛林。葛藤相戒休繁話。薑桂同期守苦心。羊仲頻來松逕熟。馬卿多病雪園深。閒中細演先天數。已喜微陽抵積陰。</text>
<title>題香祖評批詩卷 柳彈素入燕。抄巾衍集。贈潘香祖。香祖喜而評隲。故寄此詩。</title>,<text>專門漢魏損眞心。我是今人亦嗜今。晩宋晩明開別逕。蘭公一語托知音。</text>
<title>寄潘香祖</title>,<text>日晏薇郞退食初。名香手爇勘新書。筆端舍利含桃大。散落天東塔畔廬。弊廬在於圖覺塔下</text>
<title>讀李雨村粤東皇華集 雨村。名調元。字羹堂。四川羅江人。號雲龍山人。與柳彈素相識。寄其粤東皇華集及小影。又聞公深於爾雅之學。另寄落花生一包。十二月初五。爲羹堂生朝。彈素每集親知。西向瀝酒。</title>,<text>梅花嶺外五羊天。到處珠娘樂府傳。珍重星橋評隲好。詩情淸麗斷霞姸。</text>
<title>題雲龍山人小影松下看書</title>,<text>澹紅口角賽頻婆。卷裡烏絲爍眼花。奕奕裝池呼欲出。神怡心醉奈儂何。牟尼佛唇。如頻婆色。</text>
<title>柳彈素 琴 饋李雨村所贈落花生</title>,<text>樹有嵇含狀外名。辭枝結子落花生。從君手裡傳吾口。別樣香津心胏淸。</text>
<title>雲龍山人生朝。爲柳彈素作。</title>,<text>綿州萬里看比隣。自定神交意轉眞。歲歲餘冬初五届。遙飛一盞賀生辰。</text>
<title>次薑山韻</title>,<text>幽憂耿耿不眠魚。刺眼榴花夏五初。何事田園歸計晩。棲遑未了鈔奇書。</text>
<title>題彈素幾何室</title>,<text>麂眼踈籬影斜。雄蠭狂嬲菁花。閒評香品沈速。試拈茶名岕羅。東國寧嘆鬱鬱。中原滿說津津。孑語渾如昨夢。吾心宛是前身。</text>
<title>輓南仲有 德隣</title>,<text>沈吟搖筆想云云。在昔何人可擬君。欲借西崑長吉傳。畧加刪潤爲銘墳。淸絶如君不死何。吾鬚未白吊人多。嗟嗟玉貌氷心子。初不相交豈哭它。娟妙詩情慧竅鳴。砑光小牋淺硃評。玻瓈囱眼踈星漏。宛是伊人現在精。前冬仲有。有琉璃囱眼漏踈星之句。</text>
<title>六月十三日。共曾若，惠甫，在先賦。</title>,<text>矗矗晴霄現火雲。對樽凉閣細論文。閒踪到處饒淸事。晤話移時捴異聞。菊婢眠風輕粉落。蘋婆病雨淺紅分。留連恰値街頭月。共趁歸禽各命羣。</text>
<title>論詩絶句</title>,<text>三崔一朴貢科賓。羅代詞林只四人。無可奈何夷界夏。零星詩句沒精神。牧隱黃蘓圃隱唐。高麗家數韻洋洋。問誰融化金元宋。櫟老詩騰萬丈光。滔滔漭漭秖生時。身後何煩禍棗梨。眞箇白雲村學究。竹龍蕉鳳一何癡。</text>
<title>夏日閒居</title>,<text>病起頗嫌笋簟淸。焚香燕坐喜初晴。癡人錢外知何事。名士書間寄一生。日凈孤花濃蝶睡。風沈遠樹泛蟬聲。紅於靺鞨憐沽酒。澒洞憂端快掃平。</text>
<title>輓李遺安齋 輔天</title>,<text>十五年前記納凉。杜郞門對一株桑。城西老屋滋紅蘚。雙屧寧看屢下堂。步涉春溪漾碧芹。爲憐娟好訪郞君。囱東紅旭看看遍。話到濃時啓齒聞。公家在城西芹衕牆東避世隱君儔。品藻寧居第二流。高士傳修才子壻。慙將諛筆謾千秋。朴燕岩趾源。卽公婿也。紅㫌曉發月稜稜。梅雨初晴指廣陵。海左淸風吹已了。靑山埋却玉壺氷。</text>
<title>次金思齋先生謚號宴韻</title>,<text>緬想行藏己卯年。黨人碑裏大名懸。旂常公議垂千古。錦誥恩貤降九天。風化三方曾建節。淵源二老早參筵。鳳岑遺廟巋然在。榮讌詩成永寶傳。</text>
<title>重陽翌日。携楚亭。留心溪秋月軒。</title>,<text>題襟遊子漢南歸。搖落蕭辰未授衣。半擔圖書黃葉隖。一叢砧杵白煙扉。瞻依丙舍驚寒露。惆悵丁簾戀夕暉。多賴吾宗頗好事。盈盈邨酒斝如飛。昭代歌謠邃古風。不妨自號牧鷄翁。輕霜初下楓全艶。淺露新收稻盡紅。樵逕細分銀杏北。書囱遙辨漆林中。朱魚去漉潮溪曲。得得歸來拖罟童。</text>
<title>夜到潮邨智叔家。同心溪，楚亭賦。</title>,<text>夕溪鳴十里。淸聽一泠肰。書屋尋紅樹。漁梁涉白煙。佳賓携月到。賢弟掃霜延。不寐團欒話。燈花剔更姸。賖酒溪童返。主人頗會心。月梧雙雀影。霜荳一蛩音。桑下留寒夢。蘆中聽遠吟。聊箋捫蝨話。勝事傳詞林。羡子明農志。孤筇日涉園。野童驅雀卧。溪叟趁魚喧。牆栗跳紅殼。畦菁抱紫根。朱朱擲紅粒。霜旭招鷄孫。</text>
<title>訪素玩亭</title>,<text>舒嘯聊登落木臯。淸霜樓閣影初高。夕陽生色留花埒。秋水無情斷石槽。養鶴園中添一口。招賓座上設三毛。休嘆歲暮多愁緖。天與優閒餉我曺。</text>
<title>途中雜詩</title>,<text>行行摩詰詩裏。處處倪迂畵中。烟白禽如渡海。溪淸魚若乘空。箇箇珊瑚瑟瑟。刺叢紅顆靑宲。正翹側刷懸啼。鐵脚二三六七。落景無非畵苑。雲頭抹過臙脂。明黃老樹魚魫。細綠遙山佛髭。粉羽塘中右軍。紫花塍上諸葛。明滅寒烟夕陽。歸鵶端坐烏㹀。寸馬豆人歷歷。楓天棗地茫茫。亂樹勾勒竹勢。澹雲兜羅錦光。鴈字何天乙乙。禽言特地庚庚。偏長落日枷影。頓急淸秋織聲。</text>
<title>野塘</title>,<text>虛明半月陂。綠影菰蒲積。繡頸雙鳧雛。梯波飛滴滴。</text>
<title>論詩絶句。有懷篠飮，雨邨，蘭坨，薑山，泠齋，楚亭。</title>,<text>句襲荷風竹露淸。因詩悟畵總精英。何年入洛才名盛。自是雲間陸士衡。蜀産伊來足勝流。楊雲太白亦君儔。命辭眞得詩人意。卉木禽虫筆底收。聯詠樓頭舊月懸。湘夫人唱想夫憐。飛卿名字安仁姓。詩句如何不妙姸。潘室湘氏。著舊月樓集。薑山明澹且姸哀。僞體詩家別有裁。眉宇上升書卷氣。漁洋流派海東來。詩到泠齋不可刪。頭頭寧有字難安。此眞文鳳非虛語。芝麓梅村伯仲間。楚亭瑟颯別開門。才氣雙全古罕聞。詩品如將諸佛喩。東來第一達摩尊。各夢無干共一牀。人非甫白代非唐。吾詩自信如吾面。依樣衣冠笑郭郞。六子聞名見面知。不才如我幸同時。津津到處逢人語。結習非徒浪好奇。薑山泠楚入精微。天上不知地上稀。老子時參談藝席。如磁引鐵竟同歸。百年交契馬牛風。香祖醒園曁篠翁。七子詩壇如更築。不知誰是李攀龍。</text>
<title>奉和素玩亭懷雨邨之韻</title>,<text>消遣閒愁付太空。靈犀秖信烱然通。三秋獨送東方月。萬里長臨北地風。日出漢城占語鵲。天低浿水憶歸鴻。向誰說此纏綿意。暗祝寒宵見夢中。</text>
<title>田舍</title>,<text>硯囊書帒托田童。雙雀嘈嘈一樹紅。屋角偏明殘照漏。吾家宛到蠟囱中。</text>
<title>陽城途中</title>,<text>野日荒荒尙覺遲。長亭驢背弄鞭絲。寺墟石泐觀音像。官道風磨太守碑。飢歲何人能共醉。蕭辰無處不宜詩。經來虎藪追前侶。孤店烟靑認夕炊。籬落零星檞葉鳴。吳家山㢠路初平。佛幢烟外毫光寂。院額楓間粉字明。埋沒衣冠知野態。溫存酒食見人情。力田荒歲那能殺。晩稻纔收早麥耕。</text>
<title>秋宵䨓雨。旅卧佃屋。卛爾而成。痛飮大白。</title>,<text>朅來田圃旅思新。秋士牢騷痛飮頻。閔仲豬肝嫌自累。顔生驥尾歎無因。丁寧有眼堪千古。珍重知音只數人。蕭瑟扊扅歌曲怨。寒閨歸夢瘦妻嚬。</text>
<title>夕陽</title>,<text>剛得消搖草澤中。柴門目送沒雲鴻。縠紋溪濶歸羣牧。碁局田平立一翁。沈屋寒烟無限白。映衣秋樹可憐紅。夕陽休歎黃昏近。且待斯須月出東。</text>
<title>卽事</title>,<text>自剉霜芻喂瘦驢。邨風漸慣卸鞍初。靑山缺處時沽酒。紅樹圍中獨著書。牛馬去來秋水外。漁樵問答夕陽餘。閒人到此還多事。朝涉荒園暮偃廬。</text>
<title>秋夜遣悶</title>,<text>深知麋性樂林𦤎。混跡耕樵士始高。白月人眠驚冷枕。淸霜馬齕響虛槽。書生安用胷中甲。畵史爲加頰上毛。歷數先民誰卓犖。遼東願作管寧曹。</text>
<title>野行口號</title>,<text>翁仲蕭蕭敗塚斜。夕陽無數送寒鴉。樗浦石出漁人逕。丫字溪分野叟家。遠葉飄零何郡樹。餘香斷續某邱花。自從秋末風霜厲。戌削殘山减綠螺。</text>
<title>旅懷</title>,<text>落木崢嶸月一庭。山中獨夜枕遺經。古來齎志頭搔白。何處開懷眼拭靑。歸夢悠揚鳴暗水。覊愁歷亂耿寒星。稻舡裝送吾當發。十口飢應盡鵠形。</text>
<title>戱次前韻</title>,<text>東阡纔過又南𦤎。驢背騷人野興高。客子無錢羞罄槖。誰家有酒聽鳴槽。那令李白成三影。秖見楊朱惜一毛。頓飯朝晡風味短。靑山不語笑君曹。</text>
<title>絶句 二十二首</title>,<text>紅葉埋行踪。山家隨意訪。書聲和織聲。落日互低仰。菴危孤磬飄。村靜雙砧急。遠客悄無眠。寒峯白雨集。試步黃昏逕。田明吉貝花。暗泉秖聞響。嗚咽歷誰家。新修耒耟經。閒評魚具詠。前史隱淪人。太生不傳姓。如纂農家禮。先刱田神祠。明禋賈思勰。虔禱汜勝之。雲影魚鱗白。山光蜻眼碧。堆阜無高低。狂塗代赭石。昭代崇文敎。民風日漸訛。願遣勸農使。祈行力田科。屋腰全埋葉。樹末半出烟。荒山易成響。犬聲時磔然。村醪沽未來。纖月照無寐。忽訝窓前。飄蕭葉走地。綠酒透甁香。寂然時入鼻。天作砑光綃。鴉墨落三四。夕照紅牛耳。對山齕碧花。癢摩稀葉樹。聶聶飜婆娑。妻兒不須憐。大是欺人語。他鄕饒餠飡。却著亂心緖。豈獨閒情賦。洵爲白玉瑕。不知陶令意。止酒却如何。情勝人何難。閒中試屈指。先輩玄川翁。吾宗秋月子。溫溫元若虛。申申朴次修。愛人如恐失。豈非情勝流。慣聞多名草。貪看異色禽。今世無漁仲。誰能識苦心。鯈魚玩終朝。初到聞聲集。再來香餌垂。一一鑽萍入。才難古所嘆。往歲失雙玉。穎昭張幼輔。淵雅鄭玄穆。仲醇評伯敬。不辭稱冷人。伯敬眞我輩。今時無仲醇。痴人談古詩。喜斥元明代。何如是元明。茫然失所對。絶句最難工。唐人別具性。錢起江行詩。摩詰輞川咏。石磴樵人細。遙村一火紅。川原堪入畵。都在遠觀中。</text>
<title>梨洞任家墓下作</title>,<text>悄悵步墟里。郊原杳盈矚。振衣入踈烟。翹首憇寒木。陂水明如鑑。照影雙屬玉。梨洞非名勝。聊堪慰幽獨。荒崖懸石磴。虛澗着茅屋。遠樹或無枝。遠人不辨目。路分任家墓。落葉塡深谷。惻惻難爲懷。夕日殘碑讀。念彼冥漠君。久已捐榮辱。牲石雖深刻。眼光不相續。秪是在世人。藉此傳遺躅。仄想銘文者。亦應化殘髑。所以曠達士。堪笑不堪哭。</text>
<title>人日立春。薑山，楚亭。袖詩來贈。仍步其韻。</title>,<text>氷硯寧勞呵筆頻。暄姸竟日坐陽春。古來難値雙佳節。分外欣逢兩故人。月地囱櫳流素影。梅天巾袂涴芳塵。著書元自窮愁得。誇向眞交且等身。</text>
<title>人日。贈薑山，冷齋，楚亭。</title>,<text>朝日淸且和。凈掃焚香室。春物紛悅性。藹藹歸吾筆。幽情師造化。目擊道不失。閒展北宗帖。獨把南華袠。林鴉歸方急。隣鶴鳴未畢。遙雲含雨意。明澹間穠密。淸齋位置整。天然髹几一。謀生一何拙。不掩風雨室。詎愁妻無裠。頗憐兒好筆。逐逐紅塵子。終年岐路失。飢讀當珍膳。獨抱先民袠。咀嚼無外嗜。此樂何時畢。銷愁招杜康。錢兄交難密。人生諒不偶。凾三而超一。烱然靈襟昭。秦粤可同室。論品不論跡。頑硯媲銳筆。駏蛩雖非人。甘草貽不失。奈何芳年交。鮮到八九袠。離合在片言。難保初與畢。寧爲眞相踈。莫作假相密。願言各書紳。同心貴貞一。來往盡名流。奇香藹一室。冬春迭代謝。綠鬢禿如筆。願言貞素履。百年齊得失。煕怡對罍爵。蕭閒展籤袠。斯晨又斯夕。伊吾事佔畢。靈襟緣習靜。妙契在藏密。勖哉歲寒交。各自抱眞一。不見勞夢想。間濶嗟異室。跌宕冷齋詩。遒勁楚亭筆。淹雅薑山學。孰得孰爲失。種種殊不乏。淸言動盈袠。收藏作鴻寶。老夫能事畢。想來出展讀。字字春蠶密。此眞天下士。那可闕其一。姸姸一株梅。宛在伊人室。春燈映苔槎。縐蹙馳渴筆。囱間鼠尾梢。比影毫無失。踈蕊落靑樽。暗香飄素袠。整巾拈花笑。玄談丙夜畢。咀芳高懷淡。嗅馨眞意密。持此證襟期。花中添友一。靑陽建人日。吉祥止一室。凈拭鸜眼硯。斜拈鷄毛筆。自誇淸供饒。何歎眞境失。故人砑光箋。二詩敵百袠。爽如袁家梨。香津呈露畢。愛玩句入妙。珍藏情却密。今年獲如願。好事此第一。</text>
<title>上元夜。次秋𢈢舍人韻。</title>,<text>家家橋畔出。闐咽漢山州。大地春初到。中天月正流。藏心空舊詠。矯首只閒愁。聯袂玉河路。不知誰共遊。</text>
<title>長句贈薑山</title>,<text>扶桑若薺國如萍。幸爲識字男兒身。玩亭偏鍾英秀氣。無乃長白山降神。新城帶經堂瀟灑。秀水曝書樓嶙峋。登樓上堂步武高。惟君庶幾斯二人。由來嚆矢卽老夫。竊比雪樓之謝榛。近聞吳蜀出才子。宗王禰朱壇坫新。前茅博洽雨邨李。後勁俊逸秋𢈢筠。左拍右挹兩詞伯。遮莫退讓甘僕臣。錫鬯貽上合爲一。快倒書廩傾詩囷。亭林逸民夷齊流。榕村學士程朱隣。我愛伊人讀其書。津津又向知己陳。子試心摹手追來。莫恨枯死滄海濱。海濱僻矣云誰知。愼勿誇人人應嗔。</text>
<title>鐵脚畵歌。次薑山韻。</title>,<text>我輩豈非磊落人。不堪寥寂出小枝。近正之學別俱解。鳥名爲雅花是爾。爾雅先從心眼細。惟其有之是以似。此妙誰向談娓娓。漁中幸出吾宗李。吾宗玩亭今漁仲。拈出箋䟽頭頭是。我試遊歔摸鐵脚。渲染顔色爵弁紫。細碎幺䯢翎觜具。意匠頗能費料理。頭如顆蒜眼劈椒。唶唶嘖嘖活紙裡。伊今鑑賞捨君誰。果然透得畵外旨。茴香睡鵞紅蕉鶴。䟐𧼕秪是庸畵史。書生筆氣常人殊。畧寓微情君能揣。兩鶉忘歸羣雀保。石湖小詩如提耳。以此題詩畵意明。愼勿飛入王祥里。安枝不羡黃鵠志。却笑陳王輟耕耟。綿毳不愁刮地風。數粒盈膆斯足矣。何處山木不宜集。梨棗梅杏竹桐梓。</text>
<title>次旂公元夜韻</title>,<text>散步天街十字通。嚴更初夜聽丁東。新年一國禾竿白。習俗千家蜜飯紅。酒影迷離傾澹月。衣香陸續遡微風。太平粧點春如海。落筆翩翩看戱鴻。</text>
<title>正月廿八日集觀齋</title>,<text>漸看餘寒九九消。韶風宛宛返千條。心同風鷁長思退。跡似秋鷹不受調。卓地雲山都瘦骨。媚人烟柳秖纖腰。難禁樂意懸弧席。醉眼花生劇盪搖。</text>
<title>落木菴小醉</title>,<text>逸士翩翩似竹溪。雲臺北畔路乾泥。澹黃新柳千條弱。暖翠遙山一抹低。謀婦貧厨餘臘螘。招賓幽院設寒鷄。閉門卽是蕭閒境。不省囂塵閙馬蹄。</text>
<title>苑署奉和嘐嘐子仍呈玄川</title>,<text>石逕天新雨。光風轉碧蕙。白頭上林令。邀客歡把袂。先輩盡磊落。晩生頗秀慧。慨想節士植。松陰寂然憇。酒中雜小諧。芳辰樂盛世。勖哉吾黨士。雅馴作嘉惠。</text>
<title>讀顧亭林遺書</title>,<text>亭林天下士。明亡獨潔身。今世尊周者。不識有斯人。烈皇殉社稷。捐生多布衣。天下無不有。毛甡忍能譏。</text>
<title>題尹曾若遊閑山島詩卷</title>,<text>詩情跳蕩海爭雄。椽筆樓舡破浪風。雜種生心緣大陸。妖氛極目歇長空。陳劉戰伐須臾蜃。薩筑人烟一片鴻。幻境晴窓渾水想。雲濤疑漲百篇中。</text>
<title>渡臨津。奉和書狀官蕉齋沈公韻。</title>,<text>驚罷離家夢。官樓曉角齊。沿洄花石底。迢遆綠礬西。不負平生眼。聊憑萬里蹄。男兒四方志。去去莫摧低。</text>
<title>吹篴橋。次在先絶句。</title>,<text>寂寞雲中鐵犬聲。遙峯一抹馬頭生。十三萬戶繁華影。飄盡屳人玉篴橫。</text>
<title>靑石洞</title>,<text>開京三宿出。官道接燕中。澗漲驅沙白。畬燒掠草紅。吾生非繫瓠。游子歎征蓬。萬里依人去。蠻參愧郝隆。</text>
<title>藥山東臺</title>,<text>秀拔孤峯鐵甕中。閭閻撲地一州雄。二年三月逢晴景。萬水千山入遠空。邃古封疆檀荇刱。直西分野冀幽通。乾坤眼力初窮處。吸盡盃心落照紅。</text>
<title>鴨綠江</title>,<text>蘆筍尖尖燕學飛。江波縐綠染征衣。送人官妓多怊悵。自拾汀花貼額歸。</text>
<title>向九連城</title>,<text>輕快戎裝顧影憐。燕行書記自翩翩。桃花錦浪官舟艤。芳草金堤客馬鞭。不意吾生觀異域。元知世事有前緣。眉間寂斂幾微色。來往炎天路六千。</text>
<title>遼野</title>,<text>躍馬鳴鞭出大荒。書生眉宇一飛揚。草靑窩集河流疾。雲黑撑犂朔氣長。避世幼安悲皁帽。登屳丁令化玄裳。却看箕尾元同野。夜夜茶棚夢漢陽。</text>
<title>遼陽尉遲塔</title>,<text>風鈴四百響郞當。白塔千年倚夕陽。原草尙餘唐代綠。行人立馬話文皇。</text>
<title>混河</title>,<text>耶里水寒馬骨傷。飛沙混與塞雲黃。生憎萬里連天草。遮斷王孫望故鄕。混河。在瀋陽。一名耶里江。江上有孝廟築亭之墟云。 朝鮮舘裡落暉橫。忍聽混河咽咽鳴。熱血城西今化碧。死猶如活鄭雷卿。</text>
<title>廣寧途中。奉次上使蔡公 濟恭 韻。</title>,<text>金褭腰蹄紫藺銜。終朝絲雨浥𩁺𩁺。簟車柳外行高屋。甎塔烟中駐片帆。鳳嘴鞵尖唐女襪。馬蹄袖窄滿人衫。風謠欲向書中道。迢遆家鄕未達凾。</text>
<title>廣寧記所見</title>,<text>路入菁花簇淺紅。碧油衣響雨飛空。囱間一士含殘墨。應把吾行著畵中。</text>
<title>北鎭廟</title>,<text>我是三韓一旅人。醫閭遠到謁明神。羣山北坼蒙眞界。大陸南傾渤碣濱。舜典幽方荒萬里。周官冀鎭屹千春。煌煌永樂碑中敕。讀罷斜陽悵望頻。</text>
<title>十三山</title>,<text>田中盡日一山無。忽得姸峯馬首孤。去去揮鞭如欲拾。颯然平地落花跗。</text>
<title>五月初一日。十三山述懷。</title>,<text>仲夏初一日。他鄕十三山。沒齒不忍忘。嗟哉君親間。先生禫月畢。慈母諱日還。凌晨廢園中。痛哭使臣班。殘星照苦心。長風撲愁顔。莫道臣踈逖。空慚子愚頑。此日與此山。行人看等閒。家國殊方悲。誰與我一般。</text>
<title>寧遠州</title>,<text>荒城餘一片。戰蹟百年雄。醜虜魂騰火。狂酋血灑風。嚴程窮海角。佳節近天中。靜聽漁樵話。乘凉老樹東。</text>
<title>中後所店舍。見海棠花。</title>,<text>文昌閣午競燒香。艾葉裝釵大足娘。倦客思歸殘夢醒。海棠花對作端陽。</text>
<title>威達臺。望見山海關。</title>,<text>高臺萬里眇然軀。天下全形眼底紆。夷夏平分元大限。海山包括幾名都。始皇創設非愚計。成祖移居卽壯圖。若使袁家軍在此。金甌寧向八旗輸。</text>
<title>題撫寧縣徐紹芬家</title>,<text>高麗客到古驪城。賢主華堂把臂迎。惜別深盃傾細細。鵝黃名酒出南京。撫寧縣城東門曰古驪。</text>
<title>夷齊廟</title>,<text>灤河河水至今淸。廟皃丹靑儼弟兄。雨歇薇山雌鹿戱。春深竹國老驥行。朝鮮使謁猶堪慰。蒙古官貤豈足榮。尀耐皇輿來早晩。衣冠塗炭想平生。二子采薇。和鹿乳食之。齊桓伐孤竹。老馬識路。元時始贈以公爵。皇帝七月將幸廟。</text>
<title>榛子店憶季文蘭</title>,<text>野風開落最紅花。歇馬殘陽過客嗟。榛子荒凉猶有店。蘭姬憔悴昔離家。悲詞自擬胡笳拍。薄命難逢古押衙。幸有知音東國使。流傳哀怨到天涯。店壁。有江南女子季文蘭題詩。淸城相公見而傳之。今不可尋。</text>
<title>薊門煙樹</title>,<text>積氣遙天一望奇。斯須變滅劇然疑。庶幾屳子何時遇。所謂伊人盡日思。滿地白雲虛自映。浮空翠樹倐如移。東邊莫羡西邊好。身在那中各不知。</text>
<title>太學有感</title>,<text>夫子陽尊久。黌宮遍綠蕪。滿書輝殿額。元碣屹庭隅。攘狄功無報。居夷兆始符。宣王餘獵鼓。猶可慰從周。</text>
<title>五龍亭</title>,<text>高閣琉璃碧映湖。靑林湧出頂葫蘆。天晴玉蝀橋頭望。小李將軍着色圖。十里紅牆綠樹紆。新荷萬柄揷平湖。滿洲皇帝家居好。不作吳山立馬圖。</text>
<title>沙窩堡賈老人歌</title>,<text>沙窩村裡賈老人。坐送七十有餘春。到老不踏門前路。看書種樹怡其神。凉棚把卷據凳子。發笑時時口自陳。花樹刊牌記紅白。菜種齎囊分甘辛。耳聾不辨牛與蟻。幼孫附語傳向賓。見我欣然如舊交。雪桃瀹茗談津津。暗挑崇禎年間事。以手拊膺激觸頻。長吁一聲不敢哭。寸髮髼鬆空自循。詎耐口中銜石闕。但道腸裡碾車輪。自言大父指揮使。仕䆠依俙記甲申。傳聞束髮如君䯻。蟒龍緞衣虎坐巾。漢兒身手女眞裝。不肖如今丁不辰。嗚呼不忘烈皇帝。口誦遺詔稱聖神。淋漓手寫十數行。停毫飮泣仍悲呻。有君無臣非虛語。不傷百姓何其仁。臨行却把椒山集。贈我東方之使臣。貽予一匊白芥子。托種靑丘憶老身。激烈文章辛芳菜。意非偶然情却眞。可憐中原多名士。得得紅帽坐㭜菌。縱饒詩書奈爾何。不及草澤一遺民。</text>
<title>敬次白雲先生韻</title>,<text>丙舍書聲百帙橫。消搖物外見高情。天長一鴈無邊度。夜靜羣蛬不已鳴。客路每尋紅樹冷。世緣渾與白雲平。寒香却羡霜前菊。絳帳年年得地生。</text>
<title>有懷潘秋𢈢 公入燕時相識</title>,<text>翰苑名流卽馬枚。鯫生何幸共啣盃。從今海左開文運。自古江南出異才。白雲詩聲增價返。靑雲氣義結交來。願言沒齒無相忘。玄晏佳篇一諾裁。</text>
<title>有懷李墨莊 名鼎元。字煥其。雨村從弟也。公入燕時相識。今官翰林侍讀。</title>,<text>新知如舊要。暫遇亦機緣。玉壘秋雲杳。靑丘曉月姸。孤懷連萬里。一別抵千年。珍重靑莊記。留爲世寶傳。</text>
<title>有懷李鳧塘 名驥元。墨莊弟也。公入燕時相識。</title>,<text>軒然李仲子。談笑見情眞。二陸鳴當世。參墟降異人。槐風搖酒浪。梅雨宿書塵。卽事如撈月。天東獨愴神。</text>
<title>有懷唐鴛港 名樂宇。字堯春。四川羅江人。官戶部員外郞。公入燕時相識。</title>,<text>平生眞不負。海內托名流。雅謔開靑眼。神交到白頭。鷄林書賈返。燕市酒人遊。驥子荳棚下。知應玄草收。庚午春三從叔漢晟士明氏書</text>
<title>落木菴小集</title>,<text>拍拍緇塵草色衣。縻人薄䆠素情非。金門傲吏銷寒集。紫閣高朋冒雪歸。依戀詩心殘夜逝。淋漓酒事近年稀。翁能習靜兒勤課。長掩頻婆樹下扉。</text>
<title>夜飮權景好 襈 期。鄭君福 彦人 不至。</title>,<text>黃昏騎馬舘泉東。暫試春衣陣陣風。待詔金門元落魄。窮經白屋獨知雄。飛騰奇氣千秋上。跌宕詩騷五夜中。谷口子眞遲不到。憐渠浪跡劇於鴻。</text>
<title>校閱奎章韻瑞。咏蟬示諸寮。</title>,<text>玄蟬淸砭耳。似督汗靑期。流韻澹風好。翳形高樹宜。渾身都是潔。微品一何奇。永日無停響。憐渠性不移。</text>
<title>奉贈奎章直閣鄭公 志儉 之任義州</title>,<text>銅虎詞臣佩。榮光滿路看。黏蟬落照㢠。盖馬孤雲閒。雅望官還劇。新知別更難。惜違萍水會。前歲我燕關。</text>
<title>姜判書 世晃 紅葉樓避暑</title>,<text>消夏行尋木石居。宰官身世隱君如。泉音忽送披襟際。峯翠橫分拄笏初。日午山厨餐杞菊。雲晴澗戶註蟲魚。兒孫賦得高軒過。硯北爭觀弱腕書。公孫芳喜十二善書。雲林瀟灑倪迂居。照映風流唐六如。半日淸言猶晉俗。百年幽事可虞初。諸郞盡是石麒麐。佳客多於金鯽魚。宴坐渾忘歸去晩。除非讀畵也讐書。麐。廣韻音吝。同麟。第六句水經注。時盆中玩金鯽魚。</text>
<title>春日寓直摛文院</title>,<text>長官迎送敢言勞。秪幸微臣晠世遭。方朔呼飢知曠達。揭斯徒步自淸高。韶風暖拂芸香帙。瑞旭鮮添草色袍。深院蕭然無一事。滿聽丹壑沸松濤。揭奚斯爲奎章閣僚。家貧甞徒步赴闕。</text>
<title>院夜</title>,<text>三宵耿結戀君情。澹月繁星紫禁城。獨整烏綃淸不寐。丁東暖漏入書聲。</text>
<title>摛文院信筆</title>,<text>吾生四十笑吾涯。被酒年年卧落花。始識明時無棄物。從今日月屬官家。雍容豹直禁林中。蠟紙晴窓日射紅。手勘羣書經乙覽。官啣勝似米南宮。米芾。爲畵學博士。惻惻春寒糓雨天。靜如室女寂如禪。忽聞學士金牌導。磬折南廊幔子前。學士入院。諸撿書具帽帶肅迎。尺五天光近石渠。縹囊緗帙映華裾。小臣贏得容身地。甘作書堆老蠧魚。</text>
<title>戱示寮友</title>,<text>去去來來四檢書。三宵偶直一旬餘。連綿恰似回文錦。那箇爲終那箇初。</text>
<title>沈子承 景文 宅。拈農巖集韻。奉贈元玄川。</title>,<text>靑門落日酒樽高。醉眼瞢騰視二豪。帽影鞭絲緣世法。蒲風梅雨餉吾曺。菜花東圃吟黃蝶。貝葉西菴訪白毫。有客飄然從鴨水。中原衣帶不容舠。</text>
<title>同在先。訪鍾崗趙進士 煐。逢李存菴 崇運 及曾若，惠甫。</title>,<text>臘雪今年不見飄。澄暄氣候曖微霄。琅凾校獻紅雲座。珂勒聯驅綠水橋。鬢髮潛驚相對罕。跫音每歎所居遙。光陰鼎鼎閒忙裡。傾釀何須待翌朝。時校訖圖書集成。第三及之。陶靖節詩宇曖微霄。</text>
<title>沈子承宅。逢元玄川。</title>,<text>野客東州尙未還。新晴把臂駱峯間。名流瀟灑從齊谷。酒債尋常自楚山。現眼詩塲方有事。隨身書局暫偸閒。菜花的的飄黃蝶。相對騷翁作歲顔。</text>
<title>西院寓直。校唐宋文。次東院朴檢書韻。院分東西。閒忙殊異。</title>,<text>昔愁炎日苦。𢞣爾近凉天。伴直惟淸鶴。聯吟秪晩蟬。攤書靑篠裏。鳴磬紫桐前。澹趣公餘得。斯辰𢪔永年。</text>
<title>內閣春帖</title>,<text>靑陽左介敞宸居。景運靈長出震初。已兆前星天上耀。先瞻化日海東舒。羣生鼓舞條風裏。萬品昭蘇糓雨餘。賁飾昇平臣有職。祥曦舊事纂新書。</text>
<title>內閣春帖</title>,<text>晝永緗簾展五經。琅琅天語講官聽。書香閣畔春如錦。芳沼波呈九子萍。</text>
<title>燈夕。直摛文院。奉次李待敎 崑秀 韻。</title>,<text>佳辰文院直。良會畵樓登。五夜華星綴。九霄瑞靄凝。御醪淸比露。官燭烱疑氷。勝事堪千古。流傳學士憑。</text>
<title>院中雨晴</title>,<text>束帶三庚裏。方欣積雨開。恩頒偏陋質。讐校殫微才。皓鶴雲霄仰。玄蟬節序催。夙宵懷耿耿。無敢事優哉。</text>
<title>摛文院夏日</title>,<text>鸎雛了了燕兒癡。點綴春光一院歸。紅杏林中編日曆。不禁花片掠毫飛。火雲頃刻幻千般。燕坐靑桐翠竹間。百丈炎埃飛不到。𤫩瓏銀闕卽蓬山。</text>
<title>答惠甫尙方直中戲贈</title>,<text>蕪史重修非脫脫。重修蕪史卽維騏。重重半臂君休著。定見炎天暍宋祁。</text>
<title>題畵 二首</title>,<text>野水平鋪白。山霞點綴紅。舟子時翹首。撑帆候樵風。白雨蕭蕭急。牛遙綠蓑鳴。誰家濃樹裏。山窓的歷明。</text>
<title>題閣吏金德亨畵扇</title>,<text>靑靑荷一柄。裊裊魚鷹立。魚兒可憐黠。萍底隱鱗急。</text>
<title>輓李同知 彦容</title>,<text>黃梅雨歇玉河橋。君馬駊騀我馬驕。萬里聯鞭渾影事。不堪丹旐送西郊。燕臺勝事話依依。百帙芸香五柳扉。悄悵人間餘戀在。書船何日潞河歸。年年原濕許驅馳。贏得頾鬚白勝絲。兩國中間擔負重。家聲不墜五男兒。</text>
<title>惠甫寓直尙方寄詩。時余在摛文院直中。次其韻。兼示在先，徐而中 理修 要和。</title>,<text>微踪依戀石渠東。冉冉天時落帽風。耳熱銀觴飛月夕。心淸綠磬徹霜空。園官新供寒花素。御耤初頒晩稻紅。隣院恰同元與白。郵筒來去二州中。</text>
<title>秋日。集在先濟用監直廬。次杜韻。</title>,<text>閱罷芸書出禁林。行尋染署却蕭森。魚丁池面霏微浪。鴻乙雲頭點綴陰。潘祝前遊歸影事。薊遼新話助文心。不堪搖落謀長醉。薄暮寒聲萬戶砧。</text>
<title>又次惠甫韻</title>,<text>繙書評畵瑣窓東。瀟灑文林韻士風。敢道微官鴻羽漸。自慙華譽馬羣空。短髭常恐緣詩白。癯頰長敎借酒紅。慵着烏帽調舞鶴。澹松踈竹瑟然中。掖垣持被占西東。節近重陽雨和風。閒局勝收詩料好。冷官難補酒錢空。篔簹一夕迎霜碧。薜荔三秋透日紅。如此淸娛天餉我。君胡久坐肉屛中。</text>
<title>途中戱題</title>,<text>三四年前一布衣。郵丞雖冷驟遷稀。行行駿馬靑靑傘。到處淮陰舊釣磯。</text>
<title>錦江</title>,<text>潑盡覊愁付酒鍾。山何疊疊樹重重。海雲欲暖忙歸鴈。峽水方生振蟄龍。上國將軍開府地。中興聖祖駐鑾峯。風流駘宕耆卿曲。聞道官娥歌正濃。耆卿指柳惠風昔年遊錦城</text>
<title>寒竹堂冬夜</title>,<text>炎天京闕覲。陽月嶺郵還。家札飛千里。官樽繞萬山。罷衙寒樹側。封印亂雲間。一帙淸宵閱。端居得暫閒。公暇饒風味。官奴借酒還。寒燈輝古沼。孤角響荒山。飮食靑嵐裏。起居紫竹間。華啣兼內閣。鞍馬未全閒。</text>
<title>次柳檢書永保亭長篇韻。奉獻徹齋鄭學士 志儉。</title>,<text>且置閣務劇蠭午。令公試聽下官語。下官倘受令公知。不辭甘心爲僕圉。槎枒肝胏欝奇氣。詎堪低垂蓬蒿處。行隨使者踔一騎。飄然萬里燕中去。徬徨躑躅玉蝀橋。悵望烈皇舊紫籞。綿州李生錢唐潘。與我論交大酒所。歸來依舊一牀書。專於嬰兒靜於女。照水影好憐山鷄。椽木技拙慙石鼠。韋布亦含水土恩。有願區區効心膂。通籍金門非夢思。感激由衷涕難禦。唐朝供奉漢待詔。接武徐郞泠與楚。柳檢書號泠齋。朴檢書號楚亭。 學士紫瀾大瀛海。檢書黑子小島嶼。惟公降精東。主盟詞垣赤幟擧。吾曺生幷右文世。伴直隨行今五暑。汲深端合資脩綆。懷大那能容小褚。莊子褚小者不可以懷大。 羣書名目解題陳。小學偏旁說文許。容我骨相不嫵媚。畧我才具太齟齬。天人性命百家語。語到精深公每與。方其怳惚又𤫩瓏。太眞靈犀燃牛渚。兼銜驛丞自我始。不循資格以齒序。在前穅秕颺千里。頭流之左灆㵢溆。地㢓令人骨戌削。別後秋風將換紵。</text>
<title>還到花山郵。復次柳惠甫長篇韻。却寄摛院同寮。</title>,<text>命宮無乃星値午。前身是馬通馬語。如何翩翩四撿書。管領郵驂與牧圉。元知閱蠧似攻駒。馬喩非馬得區處。君出我入如相避。去去來來來復去。去時如鳥暫出簬。來時如魚方在籞。無論如鳥復如魚。造化生成安其所。伴直學士晨夕陪。寔命不同抱裯女。揣分量才授厥職。小腹便便飮河鼠。官無貴卑卽王臣。勖哉吾曺殫心膂。客冬朝天又南爲。逸興飄然誰能禦。一點棗騮疾如飛。碧天四垂粘平楚。平明痛飮素沙橋。戰蹟回憶楊滄嶼。驂驔颯沓剔儒酸。眄睞飛揚增豪擧。行穿烟花一千里。卸鞍忽覺當初暑。紫竹林中婆娑亭。換着輕袷脫綿褚。罷衙午夢飛京國。醒後雲山杳何許。撑腹詩書自碨礧。埋頭簿牒劇齟齬。生憎郵吏鴈行立。鳥語侏𠌯吾何與。思君不見如黃姑。冽水一帶銀河渚。屈指歸期知何日。井梧初落届秋序。賴有一段風味在。銀魚欲上㵢溪溆。閒來更抄鷄林事。方言爲正毛施紵。</text>
<title>兩頭纖纖</title>,<text>兩頭纖纖史榴文。半白半黑花鴨紋。腷腷膊膊野竹焚。磊磊落落觸石雲。兩頭纖纖蓴葉卷。半白半黑太極圈。腷腷膊膊鏇車轉。磊磊落落駕大艑。兩頭纖纖回子笠。半白半黑蕎麥粒。腷腷膊膊祖逖楫。磊磊落落酈生揖。兩頭纖纖芹田蛭。半白半黑兎毛筆。腷腷膊膊罏爆栗。磊磊落落北斗七。兩頭纖纖棗核兒。半白半黑五十髭。腷腷膊膊府庭笞。磊磊落落弄毬獅。兩頭纖纖箴口魚。半白半黑飛白書。腷腷膊膊石田鋤。磊磊落落長鯨呿。兩頭纖纖對馬島。半白半黑玄纖縞。腷腷膊膊耞打稻。磊磊落落晩節保。兩頭纖纖猫睛午。半白半黑碁子縷。腷腷膊膊檀板拊。磊磊落落打蕉雨。</text>
<title>遣閒</title>,<text>宦跡飄飄一點萍。頭流再見草爲螢。工程眼羃靑硝鏡。雅契膓澆白墡甁。碧篔簹踈烟補綴。紅薔薇困雨提醒。丞哉不廢松間咏。竟日婆娑數樹亭。三度天南往復來。望鄕何處不宜臺。急先廵圃方抽筍。差晩還衙已落梅。獨占便宜元福地。未除煩惱卽愁媒。雖然一物容難得。撲破蚊羣閙作雷。</text>
<title>四月十九日防川</title>,<text>雨歇蘫溪綠漲肥。筍輿鴉軋過村扉。殺湍郵吏雙行進。驅石官僮一字圍。紅鷺驚飜風颭傘。銀魚鳴擲浪淋衣。勸農旗脚晴空轉。老子居然大將威。</text>
<title>校內閣毛詩講義</title>,<text>癸卯端陽。校內閣毛詩。講義于布政司。凡三日。余有事。還于花山郵。廵使李公 秉模。又齎送寒竹堂。開書局六日始訖。閣臣方伯檢書丞。盛事天南見未曾。玉局何人修勝覽。應將古蹟卷中增。晝永黃梅雨點稀。芸香滿襲驛丞衣。頗知草木蟲魚䟽。吳陸璣非晉陸機。漢殿橫經白虎通。森羅箋注十三風。煌煌硃批丹如旭。南紀榴花不敢紅。蘭坨謂我異人眸。消盡光陰萬帙搜。彗業如今猶未了。隨身書局又南州。一卷繙來吸一壺。珍肴絡繹自營厨。我公不獨於余好。爲愛奎章閣上烏。荷風竹露曉泠泠。深樹嬌鸎抱膝聽。病起晴嵐嫌白紵。頭流山色照書靑。櫻桃顆顆妒榴花。節届天中歎物華。讀罷毛詩回首憶。今朝御扇賜臣家。揚水揚雄豈是楊。校書終古析偏旁。都將俗字經文改。絶學非秦卽李唐。奎章學士萃如雲。抄啓文臣鸞鳳羣。昭代休徵今快覩。五星前歲聚箕分。可憐彤管與靑衿。小序如何不刺淫。敢壞朱門公案了。毛甡李紱閙儒林。撰次遺經號大全。儒臣當日費餐錢。專䜈劉瑾無裁擇。詩 脫一字 微茫永樂年。紅閣迢迢綠樹重。暫拋書卷睡初濃。夢中僚友歡相見。無𧏮花辰惜別容。纔了一篇花影移。紅娥報與相公知。澄淸閣靜稀題牒。聞搨金生白月碑。</text>
<title>星州途中</title>,<text>駿馬春風千里餘。輕裝臈藥亥囊儲。世人爭道飛仙好。不識兼銜是檢書。世以郵丞爲飛仙。</text>
<title>陜川涵碧樓</title>,<text>萬山行幾郡。一水得孤亭。壁記前朝揭。岩書大老銘。日斜江更白。雲冷峽增靑。客裏春光晩。郵驂爲暫停。</text>
<title>次朴在先直廬新成韻</title>,<text>朝陽硯不移。夕陽席不移。臣心似葵花。不辭日光被。幸荷帲幪覆。吾君我怙恃。不須曰苟完。莫道雖信美。安分學巢鷦。秉義等垤螘。或澄懷搖筆。或怡神隱几。起居而寢食。隨處無不喜。矧伊好朋友。夙契澹澹水。莊語閒雅謔。團圝惜移晷。太息圖所報。警戒行與止。莫作寮寀看。看若兄弟矣。莫作直廬看。看若一家裡。欲修檢書職。請從鄙言始。</text>
<title>有懷沈進士 象奎○二首</title>,<text>可愛毛山子。歡情一往深。穎超中國志。玄澹古人心。君寵文淵對。家聲藝圃尋。別時珍重札。莊誦到如今。蕭蕭驚歲暮。孤驛萬山深。日下勞歸夢。天南悄客心。偶然修竹到。隨處白雲尋。一鴈靑冥濶。君詩隔至今。</text>
<title>畵扇</title>,<text>白塔淸秋直。紅欄落日危。滿江飛木葉。幽客水聲期。</text>
<title>題閣吏金德亨梅竹楓菊二幅</title>,<text>乾聲暗馥筆尖盈。个字飜飜女字橫。安得砑光千尺絹。鮒魚橋畔訪金生。烏桕蕭蕭寫意新。又添踈菊頓精神。豹翁衰晩玄翁去。畵派人間秪此人。</text>
<title>宣賜上林稻。仍命臣等於閣中炊飧同食。拈施愚山韻恭紀。</title>,<text>行竈烟濃紫栢陰。占城香稻賜文林。僚筵匝坐同沾腹。宸札雙擎各鏤心。均哺鳲鳩梅樹子。閴聽鴻鴈澤中吟。荒年豈獨微臣飽。一體民憂丙夜深。宋朝禁苑種占城國稻。撿書卽古文林郞。</text>
<title>重城縣齋雜詠 二首</title>,<text>縣僻稀公事。官居似老農。雲黃平眺麥。濤翠㢠依松。螞蟻緣堦陣。蜉蝣滿院舂。已占饒雨意。何必惱淵龍。林中官閣㢠。繁綠翫終朝。雌蝶憐紅蕊。雛鸎弄碧條。石頭當菊枕。泉眼試椰瓢。却恨京城遠。佳朋未易招。</text>
<title>輓金又門</title>,<text>又門以春官吏。隨薑山李繡衣 書九。按廉嶺南。病死於昌原府。嗟哉。又門詩人也。甞學詩于余。爲人醇謹。詩頗警切。人生一死古來然。一死無名亦可憐。幸托薑山傳話柄。勝他腥腐享遐年。手鈔全唐字比蠅。詩家妙語悟良能。靑邱風雅行將選。不讓旁流白大鵬。梅黃時節未歸來。才鬼煩寃楚些哀。好水佳山依戀地。也應冥漠一篇裁。信息蒼茫自暮春。荷花初發葬詩人。衿湖綠凈冠岑碧。白鳥千羣作吊賓。</text>
<title>才五峴途中</title>,<text>荒溪曲折苦多分。亂峀橫空日易曛。陰壑雪飄愁木魅。敗厓風烈嘯山君。逢人幾度問前店。驅馬有時當古墳。遙望白烟生瞑樾。飢烏啞啞自成羣。</text>
<title>馬上</title>,<text>倦馬搖殘夢。還吾舊草亭。霎時諸友面。醒後片山靑。</text>
<title>過石垣村</title>,<text>皁葢翩翩到石垣。峽流初落漲餘痕。見官田叟披禾拜。邀客園丁拾果喧。白雨偏含江北樹。靑山多聚縣東村。寧辭觸熱風謠問。眉察蒼生佩古言。</text>
<title>野眺</title>,<text>磊磊瓠瓜卧壞垣。短橋溪漲沒苔痕。一蟬梧樹吟仍徙。雙雀禾叢墮自喧。細雨初飛丹棗驛。殘虹忽揷紫芝村。民情溽暑應多苦。靜聽柴扉野老言。</text>
<title>與葵及金子輪 載運 游靑鶴洞</title>,<text>公餘携客訪脩林。一笠紅亭薜荔陰。靑鶴何年棲洞腹。錦鱗俄頃擲溪心。草花細逕香生履。松籟欹欄爽滿襟。小醉微吟歸去好。水晶峯畔落暉侵。石逕癯藤拄過眉。秋光點綴菓垂枝。喬林帶雨雩壇見。蔓草縈烟戰壘知。峽水泓渟高咏地。嶺雲頹澹半醺時。使君忽作忘機客。紅鷺飛連傘影遲。</text>
<title>成袐書士執 大中。寄詩要和。仍次其韻。</title>,<text>海上歸來洛下居。終朝晤話久睽餘。三言妙解新抄帙。百選殊勞舊勘書。秋晩羣虫吟欲歇。天晴客鴈字還舒。等閒吾輩詩何似。問答山樵與水漁。士執。著揣言質言醒言各一篇。要余評批。甞與余。監搨御定八子百選。</text>
<title>敬次元玄川韻</title>,<text>濃綠陰中曲逕幽。脩然皓髮幔亭留。南崖雅集違花夕。東峽歸期値麥秋。暫挽霜臺趨夜直。幸緣奎閣許旬休。逢迎特地須歡笑。會待樽空月上樓。</text>
<title>李麝泉座上。逢李雪隱 基憲 小飮。仍拈韻。聞鷄而罷。</title>,<text>宛宛春風動禁林。篝燈墻北故人尋。百忙猶揀烹茶水。一晤能捐買酒金。叱㹀靑田勞遠夢。聽鷄紫陌損初心。逢塲却恨相知晩。讀盡新詩到夜深。</text>
<title>飮成靑城秘省直中。觀羅朱溪 烈，宋霞石 日休 墨戱。</title>,<text>瀟洒羣賢傡世生。都非鹿鹿俗人情。三春芳景休愁晩。一夕餘歡更待明。深院百花觀似海。高樓萬卷擁如城。何妨痛飮揮狂草。澆盡胸中磈磊橫。</text>
<title>文孝世子輓章 六首○代撰</title>,<text>憶曾邦有慶。珍重信蒼蒼。綿籙方伊始。純禧政未央。兩朝符聖誕。九月荐休祥。天意如斯摯。云胡又降喪。甲辰秋仲朔。英考昔光臨。宣冊同年月。循環一古今。是時呈異瑞。俄頃輟淫霖。倚伏悲歡劇。皇穹未易諶。肅朝開筵日。三回聖意欣。睿姿文也謂。至性孝乎云。蒙養天成夙。身敎日就勤。徽稱寧溢美。錄示自吾君。賀禮行將擧。翌瘳毖睿躬。德音覃域內。吉語届天中。匕鬯俄虛位。刀圭竟罔功。宸心雖抑譬。何以慰慈宮。端凝天日表。緬想淚盈眸。少海波還减。重暉彩忽收。令譽揚五載。遺恨亘千秋。孺子成班哭。嗚呼古有不。不獨民無祿。溘然卽小臣。春坊初直日。震邸始封辰。衣尺瞻岐嶷。書筵被揀掄。宮銜從此減。萬事秪悲辛。</text>
<title>題縣齋</title>,<text>多愧官銜內閣兼。不才難免素餐嫌。山田瘴伏妨靑飮。峽戶痎行忌黑甜。間日拋書心孔塞。經旬攬鏡面紋添。霖餘忽覺殘炎退。四載居然作宰淹。</text>
<title>丁未十二月二十八日立春也。翌日。有人請春帖。書此以贈。</title>,<text>君臣同德太平辰。吁咈都兪歲且春。啞者能歌跛者舞。域中癃痼庶爲人。</text>
<title>家大人七十一歲初度日</title>,<text>朝野昇平日。家君八袠開。方歡初度届。何幸勝流來。良讌彈絲侑。新詞秉燭裁。專城由聖澤。珍重此深盃。</text>
<title>七夕後二日。羅朱溪，李京山 漢鎭，李麝泉。飮靑城直廬。</title>,<text>不厭尋君日一廻。岧嶤蓬閣紫城隈。欹斜放縱蘓黃筆。跌宕淋漓李白盃。遠鷺偏明踈雨止。羣蟬忽急夕暉來。波斯桃樹如人老。花實年年結又開。雙星佳節昨宵廻。曉雨猶痕碧漢隈。雲子白抄芳草盌。珍珠紅滴淺荷盃。直廬還勝班荊話。詩社爭誇御李來。皁盖胡爲京洛戀。非君懷抱向誰開。</text>
<title>秋夜書懷</title>,<text>匪惠匪夷遇聖明。重城縣宰布衣榮。夢陪香案承天語。覺卧琴堂聽雨聲。閱世能無違素志。讀書端不負平生。行藏細檢難成寐。直到寒鷄第四鳴。</text>
<title>秘省重陽</title>,<text>促膝芸窓話柄長。悲秋顔髮慰蒼蒼。鴈奴風急驚千陣。鴉舅霜淸老百章。舊釀將傾初泛菊。新衣欲試暫熏香。阿誰末席詩先咏。滕閣休誇獨擅王。</text>
<title>正月初三。會芸舘。</title>,<text>屠蘓暫試酒膓寬。贏得新年盡意歡。向老秪應便野服。逢辰未忍謝朝冠。千家宿雪堆殘白。一院番風破薄寒。藹藹春光消息近。紅梅花樹剔苔看。</text>
<title>燈夕飮尹仁之宅</title>,<text>丹鳳門西萬柳枝。城高北斗閃朱旗。君家易識復難忘。來把盈盈燈夕巵。</text>
<title>元玄川直廬</title>,<text>暫停書局筆。稷下一騎歸。園靜蟬稀噪。庭空雀慣飛。槐陰凉滿席。梅雨細吹衣。官閣堪銷暑。翛然願不違。</text>
<title>秋日集脩竹軒</title>,<text>似入蕭閒室。晴梧滿碧墻。鬢絲睽後短。譚柄晤餘長。細揀憐旗茗。頻拈惜線香。竹深知薄暮。眠鶴皦然光。</text>
<title>贈別松羅丞李國賢 可運</title>,<text>送君東海去。半日得淸閒。燕坐凉風始。高吟亂樹間。馬曹行素志。酒所慰蒼顔。珍重加餐飯。秋深好暫還。</text>
<title>輓元玄川</title>,<text>輿志參三輔。樞銜侈七旬。後生資宿德。今世見先民。峻節高於嶽。溫言藹若春。齎咨仍痛哭。不獨爲姻親。</text>
<title>西園卽事</title>,<text>輕寒生古巷。夜雨添春山。鳥換眠慵際。花添坐久間。斜陽尊酒在。明歲幾人還。留約攜淸月。能無掩竹關。</text>
<title>輓李斯擧 鴻祥</title>,<text>親炙晉菴相。冲年能見知。友朋看性命。墳典作師資。跌蕩談餘咏。悠揚酒後悲。誰曾沮一縣。於子竟何虧。</text>
<title>集夢踏亭</title>,<text>棟花鋪似雪。惆悵上高亭。皴石天然白。癯杉獨也靑。我來暫歗咏。伊昔誰居停。細數今春事。何曾一日醒。</text>
<title>與成靑城。集沈園，李京山，朴燕巖，李進士 審度 同會。</title>,<text>幸緣休暇趁芳春。聯步翩翩白祫新。願見何多名下士。相逢盡是意中人。簫腔忽急花枝裊。觴羽紛飛雨點頻。得御李君眞快絶。開懷却似舊來親。</text>
<title>成士執直廬小飮</title>,<text>新晴官閣裊爐薰。苑樹微凉綠影分。蜨翅纔乾依晩草。蟬音忽勁徹踈雲。開懷永夕成高詠。適意良辰得半醺。一點囂塵飛不到。超然燕坐賞奇文。</text>
<title>集沈判官 公著 園亭</title>,<text>洞屋泠泠閴市塵。烏紗暫卸作閒人。莫嘆頭上飛騰景。且樂樽前現在身。帶雪遙峯迎夕月。鳴風老樹待陽春。元知北里饒名勝。依戀行將卜近隣。</text>
<title>有感</title>,<text>弱植由來易動搖。周流院署慰遷喬。非讒人舌侔投虎。縱好其音作徙梟。小利亦知關薄宦。獨賢何忍較同僚。一身兼管編摩役。未敢區區辨錯料。</text>
<title>朴憨寮 宗善 宅共賦</title>,<text>偶登淸秘閣。墨妙盡煙雲。石冷蛬吟合。花晴蝶影分。息機存素志。習靜對玄文。彜鼎令人古。蕭然㢠出羣。</text>
<title>題虎符蘆洲雪鴈圖</title>,<text>讀畵炎天忽變寒。無邊蘆雪滿江干。我曺都是忘機者。雜坐鳴鴻睡鴈間。疑案千秋畵鴈詩。無人意寫見人時。如令百態天然具。盍把歐羅遠鏡窺。</text>
<title>承命與惠甫，次修。編兵畧於秘閣。次成士執韻。</title>,<text>亞字回廊樹影沈。禁城南畔卽書林。翠眉峯歇崇朝雨。卵色雲鋪薄暮陰。人盡朱霞天際想。詩皆白雪郢中音。酒悲忽起風泉感。滿說思宗舊斲琴。次修。入燕中。得此琴而歸。</text>
<title>絶句</title>,<text>何多逢桅皃飭。絶難聞柟瘤譽。百爾思無好策。都不如吾友予。人無不楊朱學。箇箇相傳心印。願借金剛法杵。何時打破這吝。怪之魁癖之王。放倒猶自天眞。大難堪那箇物。喬皃喬樣聖人。願得一知己死。孰令聽孰爲爲。酒後每讀斯語。凋盡雙鬢如絲。著書不載欄鹿。學畵堪寫紙鳶。善哉善哉揚子。簡兮簡兮郭屳。人非蜾臝桑蟲。安得類我類我。柴也愚由也喭。不害聖門學者。略挾文才凌人。不識天高地卑。可怕堪譬那箇。猘犬醉漢驕兒。鍾進士眞快活。慣啖耗鬼目晴。神力亦有不到。邪人白晝橫行。我解文墨小技。自詑萬甲藏胷。夷顧平生事實。九容不能一容。</text>
<title>奉贈朴憨寮，李莊菴 建永 之燕 十三首</title>,<text>憨寮與莊菴。俱是我所憐。二妙翩翩去。何異我入燕。侍御史朴充。棊待詔朴球。俱見唐人詩。君今又遠遊。晉卿友稼亭。牧老師圭齋。倘逢黃歐裔。舊事相與懷。艶陽春月暮。梨花一千里。吾行如昨日。津津說未已。君行吾老大。吾行君少小。同歡不同行。鴻燕各悄悄。撿書雖小官。新拜亦自華。燕行雖暫遊。初入亦堪誇。時朴憨寮。爲撿書官。隨使入燕。內閣懷朋夜。南館憶鄕晨。惟有中天月。同照兩地人。吾東君子國。鹿速多禮數。試訪諸閣老。一見披情素。中原毁何損。中原譽何尊。東人眼如荳。中原自中原。朝鮮亦自好。中原豈盡善。縱有都鄙別。須俱平等見。尋常造火炕。細瑣烹琉璃。年年學不得。何况古文詞。天下最難聞。啞啞老鵶聲。有甚於此者。腐人說燕京。蘭公謂我眼。芒彩燁然睟。若問今何似。眉間羃靉靆。</text>
<title>摛院直中。奉次直閣徐公 榮輔 索和之章。</title>,<text>樊鶴能翩舞。盆魚樂泳潛。欹斜程課筆。沓拖赴公衫。技愧蟲雕薄。姿憐馬齒添。開懷寬禮數。𥑇宕亦何嫌。</text>
<title>桂山夜話</title>,<text>百年甘作信天翁。飮啄無關雨與風。客氣一分消未得。有時來往酒人中。</text>
<title>內閣公燕。與李承旨 書九，徐直閣，南直閣 公轍，柳撿書。得恩字。送別成都護士執之任北靑。</title>,<text>聖人建皇極。導俗返其原。山藪藏垢疾。日月燭幽昬。惸若無告輩。漸被生成恩。黌堂飭燕毛。閟宮許駿奔。于今備人數。盛德不可諼。跛者驩欲蹈。啞者快欲言。成侯衆中殊。郞潛歲幾翻。獻賦侈華褒。酸寒笑梁園。硃批何煌煌。赩於榑桑暾。寵擢秩三品。僊鳧向北騫。叨謝侍從聯。琅函進天閽。閣臣體聖眷。飮餞設淸樽。春意動禁籞。恩光接塞垣。諸公今詞伯。談藝醇而溫。襟懷混物我。資格忘卑尊。僕本下士耳。與讌勝齊髡。矧伊奉聖諭。洞若闢重門。寒畯類旁條。培養亦同根。文章散衆派。䟽濬卽一源。不圖蟣蝨臣。荷此聖諭敦。感極俱泫然。綠袍斑淚痕。沈痾漸祛體。不復呻欝煩。久客將還家。不復愴覊魂。百鳥得氣鳴。各各悅春暄。六經漱芳潤。動輒三古援。願爲邯鄲鐸。禁止箏篴喧。願爲蕤賓鐵。觸感懸曲軒。將何以報答。聚首相與論。成侯勉有餘。吐辭愈撲渾。吾儕勉不足。一變期復元。庚午春三從叔漢晟士明氏書</text>
<title>奎章閣八景。七言律詩。八首</title>,<text>己亥孟秋臣德懋，臣得恭，臣齊家，臣理修。待罪檢書官。一日上命製奎章閣八景詩。臣德懋等震越感激。謹百拜製進。上召閣臣硃批。以臣德懋詩。置第一。因命臣等進前。天語丁寧。錫賫有差。於戱盛哉。螻蟻微臣。何以得此。隆天厚地。沒齒啚報。臣德懋恭紀。奉謨雲漢森羅寶帙誕垂昆。盛德千秋不可諼。聖祖神孫心法授。天經地緯典刑存。休光每護昭回字。元氣長留灝噩言。雲際巋然高閣出。皇宬舊事大朝援。書香荷月田田荷葉月蒼茫。書閣微風五夜凉。素影流空通御氣。朱華冐水散天香。金貂班襯𤫩瓏艶。白獸尊翻瀲灧光。不是宸心懷燕樂。靈臺靈沼慕周王。奎章試士奎躔新閣欝嵯峨。卽看文章濟濟多。吉士來歸思樹樸。英材振作咏菁莪。漢庭親發賢良策。唐殿時開博學科。誰是鸞鳳珍彩備。煕朝近日禮爲羅。拂雲觀德分曹秩秩降登時。匣皷聲傳颺錦旗。蒼檜雲晴遙辨鵠。金莎塵宿正翻麋。明之已審虞臣戒。爭也須思魯聖儀。昭代修文非貫革。心平軆直把弓宜。皆有梅雪樓坮極望皓無垠。梅是瑗瑤雪是銀。閶闔光搖元不夜。睘罳香護已先春。黃扇早得調羹手。白屋方推挾纊仁。佇待花時新雨露。恩覃物物與人人。弄薰楓菊風物蕭辰霽景澄。禁園楓菊映觚稜。乾坤霜露繁華最。草樹池坮點染能。豹尾中間錢箇箇。螭頭上下錦層層。詞臣不撰悲秋賦。法酒宣來氣色增。喜雨韶光岹嶢鳳闕霱雲籠。人在唐天舜日中。藹蔚群生霑化澤。昭蘇萬種扇仁風。星回蒼陸祥光遍。春到靑丘淑氣融。花暖宮城膏雨洽。萬年枝上是先紅。觀豊秋事觀豊閣下水田寬。王業先知稼穡難。禹貢篇留香案讀。豳風圖入御屛看。初收白雨鋤謠歇。遍滿黃雲銍響乹。惻怛宸情民事軫。每當玉食未甘餐。</text>
<title>登瀛洲七言排律 二十韻○奎章閣八景詩製進日。復命製進。又居首。</title>,<text>丹梯平步上瓊樓。高出秋烟九點州。縹緲神翁劉向閣。逍遙仙侶李膺舟。元知別鏡人間在。却訝靈踪海上遊。中國以東環海澨。三山之一屹瀛洲。珠宮銀闕云誰到。漢士秦童昔未求。掛帆遲回空萬里。褰裳延佇杳千秋。黃河消息開休運。蒼壁精神降勝流。仙李數文鳴大雅。群英接武煥皇猷。靑雲噓送名初藉。白日飛昇境最幽。擲地新聲虞薜輩。掞天逸氣陸顔儔。爭傳視草金鑾直。共羡揮毫畵省留。試看詞臣趨豹尾。還同仙子上鰲頭。晠時儒化於斯盡。前代官名有此不。太液瑗波同碧海。上林珠樹卽丹丘。靑霄漠漠齊騎鶴。紫氣紛紛盡駕牛。化羽東瀛朝玉案。拍肩西掖侍珠旒。三千仙路聯高步。十八淸銜拭衆眸。上界樓坮元不遠。下風冠珮定應羞。人材一代傾山斗。聖曆千年祝海籌。盛事仍令留繪素。閻君玉陛彩毫抽。</text>
<title>燕射禮歌 己亥九月。上行燕射禮于春塘坮之拂雲亭。宣飯。仍命命諸檢書製進。</title>,<text>聖主臨御三載秋。日吉辰良晠禮修。奎章高閣出璇霄。上有紅雲一朶浮。靑葱玉樹紫垣邃。世人那能遊此地。詞臣拜献曬書儀。寶閣恭瞻龍啚秘。開凾奉牒如有覿。玉色愀然久怵惕。中天瑞旭耀千帙。羽陵不勞螙魚剔。拂雲亭上淸䠋移。大射工奏貍首詩。四耦周旋抗大帿。虎熊雉猿幡幡垂。不中有飮中有祝。君子之爭以禮讓。黃封內酒旨且芳。今夕何辰樂一堂。法部笙簫殷轇轕。禁苑白鳥紛回翔。</text>
<title>永陵扈駕。以傳語差使員。賡韻七言絶句。</title>,<text>句陳豹尾野塵晴。仙寢明朝展禮成。百里神京傳語捷。虹橋雲幕報聲聲。</text>
<title>百年三萬六千日。一日須傾三百盃。七言排律。二十韻○庚戌三月。以排律及置酒洛陽南宮賦飮中八仙圖序。命諸檢書製進。序則公居首。</title>,<text>八萬四千毛孔開。幕天席地卧恢恢。但看綠酒南山倒。不願黃金北斗堆。觴政申明隨日驗。觥籌漸次以䄵該。百䄵爲計無如酒。萬古留名不盡盃。六逸風流誰是主。八仙身世我爲魁。樽前白日粘難駐。盃外黃河瀉不回。提榼峴山春悵望。揮觸漢水曉沿洄。龜頭落日看銷泐。鴨綠烟波羡發䤃。酒國生涯眞樂只。醉鄕日月亦悠哉。糟坮政欲春秋記。麴部行將月令裁。十二時辰揮玉斝。一千箇月對金罍。吾今老矣蕭騷鬢。時復中之渥赭顋。春日斟從楡取火。冬天館到管飛灰。酒鱗渾與天星換。觴羽頻隨歲律催。瓊液靑蓮供太乙。醍醐金粟餉如來。梁園白雪詩腸皷。蜀道靑天醉眼擡。去歲今年歡伯對。明晨斯夕聖賢陪。襟期跌宕呼從事。風味尋常伴秀才。千日解酲差可意。一旬留飮柢堪哀。百萬千劫陶家士。永作甁甖甕瓿材。</text>
<title>城市全啚。七言古詩。百韻○壬子四月命禁直諸臣製進。兵曹佐郞申光河，檢書官朴齊家，檢校直閣李晩秀，右副承旨尹鼎秉及公，兼檢書官柳得恭，同副承旨金孝建，前奉敎洪樂游，行左承旨李集斗，檢校直閣徐榮輔，前奉敎李重蓮，左副承旨李百亨，兵曹佐郞鄭觀輝，右承旨申耆，注書徐有聞，兵曹正郞鄭東幹，前檢書官李藎模。被選優等。六人之券。各有御評。公之券。書雅字。命六人。再試金剛一萬二千峰五十韻排律。</title>,<text>金尺山河一萬里。漢京翼翼黃啚裏。黃啚一案大都會。歷歷鋪叙掌紋視。詞臣解撰題畵詩。盛事何幸承恩旨。蕫越作賦差強意。徐兢爲啚豈專矣。朝鮮萬世不拔基。文物繁華盡在此。鬼秘神慳若有待。請從鴻荒說源委。烏干遠上負兒嶽。龜食粤自溫祚始。燕天析木應乾文。漢界樂浪稽地理。聞道肅王設南京。舊事堪徵高麗史。龍樓鳳闕五德丘。翠華時巡不遑徒。終古神區自有主。奕葉蟠根我仙李。靑茅帝許鰈域封。奠厥鴻基錫金壐。華山三朶作北鎭。漢水一帶爲南紀。山川向背定土圭。道里遠近同車軌。周官六翼刱業初。建國經邦聖人以。形勢周家東都如。佳麗漢代西京擬。經營位置面岳南。王者之居壯如彼。人物樓坮三壯觀。球陽使者驚弔詭。左廟右社遵古制。高杉老柏森相倚。太社常時潔壇壝。淸廟多年鞏基址。高明爽塏城東隅。虔祀儒宮孔夫子。濟濟靑衿肄絃誦。秩秩緇帷列簠簋。六曹百司領大小。八門四郊通遐邇。八萬餘家統五部。四十九坊控三市。週遭石城似金甌。此是王京大略耳。許多沿革五百年。未必於斯觀止矣。重煕累洽聖繼神。制作新新殊未已。復向啚中論仔細。萬品紛然敀點指。昔見淸明上河圖。拭眼渾疑臨汴水。千門萬戶漢宮畵。艶羡曾聞夾漈氏。生於長於漢城中。目擊犂然寧不喜。一覽一披進一觸。天晴日永聊復爾。九千九百七十步。粉堞如帶明千雉。星羅棊置鞏如許。虎踞龍蟠秀無比。北山無如白岳好。右把仁王伯仲似。英靈所鍾石氣靑。其下往往生奇士。南山無如紫閣秀。翠眉浮天天尺呎。云是奔馬脫鞍形。平安火擧通南鄙。東山無如駱峰妙。玄聖門墻枕其趾。浮嵐暖翠卓筆高。學士遺居齋名企。西山無如歧峰險。曲城圓嶠相角掎。峰西一路走箕城。戰跡蒼茫餘古壘。舊宮烟柳春似畵。太平如今說壬癸。御溝流水碧於苔。辟邪天錄相對跪。東西兩闕入憑眺。五色雲中金爵峙。觚稜金碧炫晴空。佳氣三時欝欝紫。澄光樓聳碧樹圓。翠瓦鱗鱗盪旖旎。九子萍綠展嫩葉。萬年枝紅綻新蘂。就中金殿欝岧嶤。左个靑陽卽此是。龍啚高閣太液畔。上應奎星星似履。玄雲翳翳北苑北。如見三皇降三畤。紅門遙辨是眞殿。愀若先王憑玉几。月覲門連夾城仗。聖慕何甞一日弛。東南關廟遙相望。妥靈千秋芬苾祀。綠槐陰畔黃扉開。佐理三公揔百揆。演武塲𤄃靑門內。粉帿星奔破的矢。金莎如剪慕華館。延詔門路平於砥。淸溪一道貫北營。鷹峀倭松靑不死。紅亭繞以洗劒川。空谷砧鳴白硾紙。了字泉分作雨聲。坐久泠泠欲洗髓。三淸洞門石鐫紅。醮壇蓊然白雲起。孤亭獨戴大明天。百代淸風皎不滓。洗心坮花弼雲映。寵光千葩與萬蘤。棃營小將如紅玉。閑看毬庭十八技。朱門處處甲乙第。喬木陰森纏碧藟。雅集誰家謳靑童。良讌幾處舞紅妓。亭亭白塔大圓覺。層級遙空十四累。興天大鍾雲從街。傑閣堂中翼斯跋。來來去去去又來。人海茫茫不見涘。萬人心事吾自知。貧者求錢賤求仕。賢愚老少日復日。五劇三條撲如蟻。輕軺過處唱衆隷。小轎歸時擁群婢。游閒公子一何都。鞍馬輝煌競華侈。御河元知明堂水。䟽瀹淸流歲在巳。車車馬馬起晴雷。幾坐虹橋列鴈齒。庚辰水平白玉柱。一群花鴨弄淸泚。高樓兩咽笙歌。不覺東城昃花晷。東流直瀉鐵窓急。萬柳如眼綠迤邐。沿街左右千步廊。百貨山積計倍蓰。錦肆紅綠班陸離。紗羅練絹綾穀綺。魚肆新鱗足珍腴。鮆鱸鰣鱖鯔鮒鯉。米肆隣近飯顆山。白粲雲子滑流匕。酒肆本自人間世。熊白猩紅滿滿匜。行商坐賈指難僂。細瑣幺䯢無不庀。京中物華已題了。復從郊坰一評批。崇禮門外何所見。十里江廒粟億秭。烟波極望三南舶。簇簇帆竿萬艘艤。敦義門外何所見。舞槍春郊猿騎駛。蟠松池水綠可染。演漾靑荷涵白芷。興仁門外何所見。耤畒農人秉靑耟。華陽亭逈石柵古。碧草粘天騰騄駬。惠化門外何所見。點綴靑林白沙嘴。北屯桃花天下紅。短籬家家碧溪沚。金城天府儘美哉。壽域春坮亦樂只。小臣拜献北斗杯。殿下千千萬萬禩。執藝於今有餘意。餘意區區未敢止。願將此啚替無逸。昇平恒若不足恃。吾王聖明不忘危。惕慮詎必臣言俟。肯堂丕責在貽燕。佇看綿綿垂福祉。帝京景物急就篇。竊效斯文愧下俚。</text>
<title>金剛一萬二千峰。七言排律。五十韻</title>,<text>須彌山半日輪周。四大州包八萬州。雲笈披來靈境閱。霆經讀盡奧區搜。五千三百聞諸管。八十一分記自鄒。九點齊州如米聚。三千大界若萍浮。太空轇轕撑天柱。元氣淋漓繞地毬。辛苦夸娥紛措置。經營富媼劇雕鎪。元知大榦昆崙始。散作餘支幷絡由。大陸橫蟠分朶朶。中原直亘立頭頭。縈回機縷棼難理。錯落盤棊散未收。坐立眞形評泰華。笑粧奇喩判春秋。神精只向三條止。氣勢還從雨戒求。全局寰中惟此耳。神區象外更無不。卽看海上神仙聚。只恨人間道里悠。福地何山非玉洞。仙鄕終古卽靑丘。白頭天作東之鎭。浩劫雲藏上有湫。地理扶輿蟠嶺嶠。漢挐縹緲號瀛州。就中楓岳冠東域。無恨筍峰屹左陬。貝葉經中名已驗。蓬萊仙子跡應留。縣官前代鳧飛葉。王子何䄵鶴降緱。盧舍那來山影幻。晏無竭去海雲愁。祝釐奇后伽藍刱。頂禮麗王拜岾遊。獅子島空山似戰。蝦夷國近海如油。山分內外遊堪遍。景最秋冬境更幽。元使埋香碑翠蘚。永郞書壁字銀鉤。諸天皓雪粧銀壁。初地濃楓匝錦幬。故國山曾權近詠。他鄕寺又鄭同修。九龍抱子潭光黝。三佛聯肩石氣遒。軒割空中眞面露。森羅天際亂峰稠。匏中整整笙齊揷。壺口紛紛矢亂投。一萬尖鋩籌恰滿。二千叢玉數仍優。遙空簇簇金莖直。平地亭亭玉筍抽。鬼斧神鞭它自得。牛頭馬面不相侔。九重鎖鑰開銀闕。十二闌干敞玉樓。圓穴通天穿肉壁。稜岩拔地卓厹矛。千群瀛海翔鸞鶴。萬點瑤躔爛斗牛。疊疊無非圍畵障。層層都是列銀兜。左拏右攫觀如是。鏟去雕來借門疇。肩背竦疑高士矜。臉眉低若美人羞。瑤宮虗白淸侵骨。瓊樹槎枒燦映眸。塵刹從知無盡數。由旬難把幾何籌。苔蹊或有含芝鹿。藤峽如逢献果猴。怒石奔川爭茹吐。懸厓仄壁類癭瘤。奮如軍壘頻跳盪。溫若賓筵迭献酬。天外壁垂仙掌繘。雲中石戴武夷舟。靑羊屭贔看騰躍。玄貘獰猙撫炳彪。蓮榻三時千佛供。蓬壺萬古六鰲流。白抽萬笏靈官隊。碧拔千簪素女儔。天祿騈臻資佛力。地靈長護篤邦休。奇奇怪怪神長𨓏。萬萬千千目與謀。五十三軀楡岾佛。慈悲眉帶衆生憂。</text>
<title>飮中八仙圖序</title>,<text>圖凡八㡧。皆飮者也。第一。道人裝眉聳而目光照地。頹然坐馬背。巾袂拂拂如風中峭帆。鬅頭蠻奴。左提壺。右攀鐙。仰面諦視。不勝憂恐。馬亦凌兢。爲之乍步。第二。豊下虬鬚。倚髹漆高車。睨視賈人車堆紅麴而過。口吻津津。擧袖拭鬚。方領以下緋袍色滴滴硏鮮。如新出於染。第三。間居服。皤腹于思。退讓謙恪。無欝悒失意之色。蕭然一高亭。罌罍斝巵。雜錯羅列。兩手提爵耳。一吸而盡。滚滚汩汩。如聞其聲。第四。崇樓曲坮。碧樹蔭映。少䄵娟秀。被服都雅。縝髮膚雪白。目澄渟凝眺天。天寥廊絶纖翳。持一觴。將進未進。神精朗出雲霞之外。第五。蒲菴安繡彌勒。相好端嚴。楊枝淨甁。數弓之地。位置蕭閒。宰官具僧伽梨坐團焦。引滿跌宕。頰稜渥赭。了無煩惱想。第六。碧甃如削。綠波盈盈。大紅船橫入高柳陰。雲麾星罕。飛揚掩映。昭容黃門。催呼絡續。烏紗拖金龜。神彩煥發。據地瞢騰。稽首而對。第七。肩破蕉衫。散髮蘸墨。瀋箕踞傲。兀于硯屛筆牀茗罏酒樽之間。恣肆放縱奮迅之極。筆飛如羽。颼飀然欲鳴。觀者莫不愕眙。第八。頭披壞色袍。昂藏凭隱。囊置盃席上。拄紅拂于煕。軒眉瞪目。胡盧絶倒。四座之客。揎袖斂襟。犂然傾聽。不知膝之且前畵者。盖演杜甫詩。八人名氏。可按而知也。古人啚畵皆寓勸戒。奚取於飮者。雖然。陸探微有沈曇慶醉像圖。毛惠遠有醉客圖。戴逵有七賢圖。史道碩有酒德頌圖。張僧繇有醉僧圖。閻立本有醉道士圖。此皆沈湎流連。遺落時務。直一酒徒而止耳。可戒而不可勸。然則惟八人者。其可勸而不必戒歟。嗚呼。八人者。皆唐之賢公卿名士大夫。草浲布衣。名行藝能。灼然俱可觀。或遇焉而不終。或沒齒而不遇。如之何不托之飮。以按其磈磊不平之氣也哉。故遇焉而業嗜飮者。不足勸也。至若使之不遇焉。而業嗜飮者。亦可戒也。惜乎。明皇之智不及于此。杜甫之世。飮者不止八人。獨於八人稱之曰仙。可哉。超然輕擧之謂仙。盖譏衆人之傝䢇而徒飮焉。作此圖者。其可與言杜甫之詩也歟。臣謹序。</text>
<title>銀愛傳 庚戌六月。上審理諸獄案。命金銀愛，申汝倜傅生。仍命撰傳載之內閣日曆。</title>,<text>銀愛金姓。康津縣塔洞里之良家女也。里有安嫗者。故娼也。陂險荒唐。多口說。疥癩遍體。不任搔癢。發心𧏮。益不愼言。嘗丐貸米豆鹽豉于銀愛之母。母有時不與。嫗輒慍患。思欲中之。里童子崔正連。卽嫗之夫之妹之孫也。年十四五。冲穉娟好。嫗試挑之以男女昬媾之事。仍說之曰。娶妻知銀愛者。顧何如。正連笑曰。銀愛美艶。豈不幸甚。嫗曰。第倡言。若業已私䬶愛者。吾爲若成之。正連日諾。嫗曰。吾患疥癩。而醫言瘍科藥料直最高。事苟成。若爲我當之。正連曰。敢不如敎。一日嫗夫自外而至。嫗曰。銀愛耽正連。要我行媒。期于吾家爲正連大母所覺。銀愛爬牆而遁。夫切責曰。正連家世微。而銀愛室女也。愼勿出口。於是一城喧藉。銀愛嫁幾不得售。惟里人金養俊。深知其明白也。遂娶以爲室。則誣言益播。尤不忍聞。己酉閨五月二十五日。安嫗大言曰。初與正連約行媒。報我藥直。銀愛忽畔而嫁他夫。則正連不如約。我病自此谻。銀愛眞我仇。里中老少。相顧駭愕。瞬目搖手。不敢出言。銀愛素剛。毒受嫗誣辱。已二年。至此尤愧恨。實不能堪。必欲手剮安嫗。一洗此寃憤而不可得。翌日。値家人不在。伺安嫗獨宿。夜一更。持厨刀。揎袖扱帬。颯然而步。直入安嫗之寢。一燈翳翳。嫗孤坐。將就眠。露半體。只繫帬。銀愛橫刀而前。眉眼俱倒竪。數之曰。昨日之誣。甚於平昔。吾欲甘心于爾。爾嘗此刀。嫗意以爲彼固纖弱。不足有爲。應曰。欲刺試刺。銀愛疾聲曰。可勝言哉。側身倐刺其喉左。嫗猶活。急把其持刀之腕。銀愛瞥然抽掣。又刺喉右。嫗始右仆。遂蹲踞于旁。刺缺盆之左。又刺肩胛。腋胑䏩膊頸及乳皆左也。末迺刺右脊背。或二刺三刺。揮霍飛騰。一刺卽一罵。凡十有八刺。未睱拭刀血。下堂出門。急向正連之家。聊以洩餘憤焉。路遠其母泣挽而歸。銀愛時年十八。里正奔告于官。縣監朴載淳。盛威儀。肆嫗屍。驗刺死狀。究銀愛刺嫗何爲。且嫗健婦。汝弱女。今創刺㐫悍。匪若獨辦。無隱直告。時伍伯離立猙獰。刑具滿地。干連瑟縮無人色。銀愛項有枷。手有拲。脚有鐐。拘攣縛束。體弱委垂。殆不能支。然面無怖。言無哀。毅然而對曰。欸官我父母。試聽囚言。室女受誣。不汚猶汚。嫗本娼家。敢誣室女。古今天下。寧有是哉。囚之刺嫗。豈可得已。囚雖蒙獃。甞聞我殺人。官誅身固知。昨日殺嫗。今日當伏誅。雖然。嫗旣囚刺誣人之律。官無所施。但願官家打殺正連。且念囚獨受誣。更有何人助囚。共剚行此㐫事。縣監太息良久。取驗刺嫗時服餙苧衫苧帬。都是殷赤。幾不辨衫白而帬靑。悚而壯之。雖欲原釋法不可屈。彌縫讞詞。上于觀察使。觀察使尹行元。亦飭推官。姑究其同謀爲誰。以緩其抵法。訊覈凡九次。詞如一。惟正連沖穉。爲嫗詿誤。置不問。庚戌夏。國有大慶。上錄死囚。觀察使尹蓍東上此獄。而讞詞頗微婉。上惻然欲傅生。重其事。命刑曹就議于大臣。大臣蔡濟恭献議。銀愛報怨。雖出至寃。罪犯殺人。臣不敢爲參恕之論。上下批若曰。貞女被淫誣。天下之切寃。夫以銀愛之貞。判一死顧易爾。然恐徒死無人知也。故提刀殺仇。使鄕黨。曉然知己則無玷。彼固可剮。若銀愛而生于列國之世者。其跡雖異。將與聶嫈齊其名。而太史之傳。烏可已也。昔海西處女殺人。似此獄。監司請宥。先王褒諭凾從之。女方出獄。媒儈雲集。爭購千金。竟爲士妻。至今傳爲美談。然銀愛黽勉含寃至適人。方報怨則尤難矣。不宥銀愛。何以樹風敎。特貸其死。向者長興申汝倜之放。盖出於敦倫常重氣節。今宥銀愛。亦類是爾。銀愛，汝倜兩獄案。頒其大略于湖以南。俾人人無不知也。先是。汝倜同里金順昌。留其弟順南看屋。與妻耘田而歸。妻㪺小麥減二升。訾曰。叔在而麥不存。眞恠事。順昌詬順南曰。看我屋偸我糓。非盜而何。爾其自服。順南方病卧。不堪寃痛。泣鳴咽。順昌睨曰。盜亦悔泣耶。擧杵撞其腦。順南委頓。幾不得生。隣人咸集。心怒不忍言。惟田厚淡者。調解之曰。古語有之。一斗粟尙可舂。二升麥胡大事。奈何兄弟不相容。順昌罵不已。厚淡往見汝倜。慨然言之。汝倜艴然扼腕而起曰。順昌非人。急如順昌家。捉䯻而責之曰。升麥不足惜。兄弟不可䦧。嗟爾父母生汝二人。但願相隣。不期相爭。杵撞病弟。爾則畜生。蓄生不可親。吾將毁爾廬。不與同吾隣。順昌踢汝倜曰。我敺我季。胡干汝事。汝倜大怒曰。我以義勸。汝反踢我。我亦踢汝。遂踢其腹。順昌匍匐。翌日死。家人匿不告官。越一月。事始發。汝倜係于獄。此己酉七月事也。至是上親判其案。有曰。古有一男子。鍾街烟肆。聽人讀稗史。至英雄最失意處。忽裂眦噴沫。提截烟刀。擊讀史人。立斃之。大抵往往有孟浪死。可笑殺而朱桃椎羊角哀者古今幾人。汝倜。其朱羊之流亞歟。噫。汝倜不怖死。非士師而治不友之罪。非汝倜之謂哉。錄死囚。前後幾千百。其倜儻不碌碌。於汝倜見之。有以哉。汝倜之名。不虗得也。汝倜放。贊曰。今上聖德寬仁。審理重囚。念若痌癏。日旰進御饍。夜必燭屢跋。究情而卽于疑。考跡而原于義。則輒宥之幾二百人。德音一下。國中大驩。至有感激涕霑者。如銀愛申汝倜。皆能義殺而傅生者也。嗟夫。倘使銀愛■汝倜不遇明主。爲之平反。一朝居然就戮。不惟匹夫匹婦寃莫雪義莫伸。將見讒人無所畏。而不友者接跡而起也。故銀愛釋而人臣勸忠。汝倜放而人子勉孝。何哉。惟忠臣潔其身。惟孝子友其弟。忠孝興而明主之化溥矣。</text>
<title>金申夫婦傳 辛亥六月。飭過時未昬。仍有金申兩家親事。命紀其事。載內閣日曆。</title>,<text>金禧集。慶州人。縣監思重庶孫。申氏。平山人。士人德彬庶女也。禧集年二十八。申氏年二十一。俱才且賢。顧甚貧。人不與之婚嫁。上之十五年春二月。上閔士庶貧窶。男女㛰媾或不以時。敕京兆五部勸成期。遠者趣之官。助資裝錢五百。布二端。月輒以聞。時禧集與沈氏約。申氏與李氏約。雖業已受官資。姑未之㛰也。五月晦日。漢城判尹具㢞奏。五部之人貧而㛰愆期者。今盡勸成。惟西申德彬縱有官資。亦難辨具。且筮忌六月。期在孟秋。金禧集始與之約者。諉以門戶不敵。恥。不以女女焉。六月初二日。上諭曰。予念五部多鱞曠。勸而㛰者。無盧百數十人。惟西部二人。禮未克成。烏在其導天和而諧物性也。事貴齊始。政期勉終。其可勸德彬。更定吉期。禧集亟求佳耦。戶曹惠廳。須各助贈。較前豊饒。俾完好事。於是西部令李承薰。馳赴京兆府。主簿尹瑩曰。纔聞李氏背申氏。已與他人㛰矣。承薰愕然曰。今奉上論。而申氏㛰期顧無所趣之。前日之奏。若是矛盾。責有所歸。其將奈何。判尹以下相視瞠然。承薰曰。下官竊念。禧集慶林相公之後。申氏。吏曹參判之矞。俱是華閥。且其䄵敵其貧同。其所遇適相類。况又同日。名姓塵乙覽。此天所定也。盍相與通以成匹媲。滿生擊節。僉曰辛甚。不亦美乎。㢞遂勸部令主簿。爲兩家之媒。於是承薰詣磐石坊禧集之家。瑩詣蟠松里德彬之家。家俱門無扇。屋簷垂。垂椽霑雨指空。日過午。厨烟蕭瑟。賓主席地而語。承薰宣上諭。仍言與申氏約婚便宜。禧集俯首逡巡。良久而言曰。禧集所以未有室者。坐孤而貪也。何幸沈氏許字。謹受官資。不料見棄。自期其老白首無所耦。竊又悲不能奉老母。今承指敎。非不慰謝。然萬一彼或不從。卽禧集命數之畸也。瑩見德彬。如承薰言。德彬愀然曰。爲人父母。使女子晼晩親事。式至于今。且我與人約。人先違我。夫誰之尤。至荷聖諭鄭重。優惠資裝。諸公良苦。躬行媒妁。感激之極。實欲愧死無地。金君名家子。敢不許以爲婿。於是。承薰瑩大悅。互相通報。承薰卽使部史傳庚帖于德彬。瑩勸德彬揀日。良吉在於十二日。遂申報于府。府聞于上。上喜曰。匹夫匹婦。爰得其所者。古來幾許。而未有如金申夫婦。機會巧湊。非常可喜。若此之奇也。諭戶曹判書趙鼎鎭，惠廳堂上李秉模曰。兩家㛰禮。托于兩卿。趙卿視禧集猶子也。李卿視申氏猶女也。亦各爲兩家。代撰婚書。凡厥綵幣冠履釵鐶裳襦衾褥敦盂盤匜酒醪餠餌帟幕屛障紋筵匣燭香孩粧奩脂粉零瑣之屬。曁鞍馬徒隷以衛以儀之具。莫不畢給。迺所以信王言。其悉心辦備。仍命內閣檢書李德懋曰。如此奇事。可無佳傳。爾其筆記一通。爲金申夫婦傳以奏。十二日曉鷄旣鳴。禧集卷桃紅縐紗雙文藍綃各一端。交纏朱碧同心絲。納于髹凾。著葳蕤鎖。褁紅襆襆。四角會結。方勝書謹封。送于申氏。其㛰書曰。昭代沐二南之化。匹婦匹夫。吉日結百䄵之親。宜家宜室。伉儷莫非天定。造化別是君恩。僕之其親某幼而孤貧。居然老大。幸逢外無曠之盛世。縱有周媒氏掌㛰。顧此早失怙之竆人。誰憐陳孺子未娶。竊聞令愛長於寒素。敎之婉柔。深閨執絲枲之工。已自怵前之補綻。貧家乏粧奩之具。尙遲門內之施鞶。猗我后發政施仁。而有司承命勸嫁。聖王制爲嫁娶。政所當先。男女願有室家。時不可失。迨五部㛰媒之告訖。獨兩家子女之愆期。冰上之昔夢不諧。佳期盖亦有待。月下之奇緣自在。良耦何必他求。晼晩之年紀與同。單寒之門戶相對。思出造命。雖使兩美之必成。竆不聊生。何由萬事之皆備。惟重宸曲垂矜念。俾兩臣。分主㛰姻。若自己兒。要体子心育之意。謂他人父。爲憐竆無依之身。盛渥卽一世罕聞。奇遇爲百代異事。巹盃釀泰和之氣。導迎休祥。牢筵飽需雲之私。歌咏聖德。欣逢是月。邦家膺萬䄵之休。獲際明時。士女合二姓之好。謹遵儷皮之禮。爰趁鳴鴈之朝。答㛰書曰。匹夫匹婦得其所。萬物遂情。皷瑟皷琴樂且和。二姓合姓。捴造化力。媿父母名。僕之女。以葑菲姿。過標梅節。家事徒餘四壁。顚倒紫鳳之紋。笄齡更逾七蓂。晼晩乘龍之喜。幸際周文之化。擬卜朱陳之緣。憫㛰媾之不時。遍命雒陽令勸助。坐資裝之未具。至煩京兆尹陳聞。和氣周於繫羊。孰非君賜。旭朝晏於嗈鴈。奈嫌我貧。方聖人軫終始之恩。適兩家成媒妁之約。飭敎鄭重。期欲速而毋遲。物采光華。禮孔加而克備。錢米布帛。地部惠局之爭來輸。鞶帨釵鐶。高門盛族之不是過。貪富換造次之項。今辰何辰。寤寐結頌祝之忱。千歲萬歲。永惟塵露之報。只在室家之宜。民樂䄵豊。共登仁壽之域。夫和婦順。長囿修齊之治。日禺中。禧集旣盥梳。掠鬂刷鬚。顧影習容觀。著閃紗袍，班犀帶，烏帽，麖鞾。坐白馬鏤金鞍。肩竦背直。色矜莊不游目。徐徐而行。鴈夫在前。乳媼在後。紅靑紗燈。對對前導。京兆五部胥吏皁隷。左擁右護。魚魚雅雅如也。及抵申氏之門。下馬奠鴈。入醮席。申氏靘粧。具翠翹金鈿，簂步搖。被百子菡萏紅褖衣。遮珠絡扇。交拜僮僮。秩然無差。粧姿引紅線。巹盃三酳之。呢喃祝吉言。夫婦起入鋪房。兩家隣里。相與歎詑曰。金君年益壯。操心愈貞固。申氏婉而雝容儀豊福。一朝。至尊造命。宰相主婚姻。儼然合爲賢夫婦。恩光喜氣。溢門巷。彼違約者。匪徒自絶。其亦天也。益其所居。地名盤石。里號蟠松。佳兆非偶然。可卜其壽考福錄欝茂鞏固。如石之盤也。如松之蟠也云爾。李德懋曰。自古云人主之心。與天相通。豈非然哉。和氣致祥。導之和在上。何哉。今上對越上天。幽者晰之。欝者䟽之。閔覆涵濡。無物不遂。歷驗是歲春夏。民或望雨。施一仁政。則不待龍雩。雨輒隨下。夫金申之媾媒定。而雨又霈然不移晷。天人孚感。若是其捷也。故朝野誦之曰。至治之世。盖三代之祈天求命。亦不過曰導揚和氣而已。嗚呼休哉。</text>
<title>六書策 王子八月。命公編纂奎章全韻。書旣成。命閣臣尹行𢛧，徐榮輔，南公轍，承旨李書九，李家煥，校書校理成大中，檢書官柳得恭，朴齊家校正。仍命諸臣對策。</title>,<text>王若曰。書居六藝之一焉。自昔有周之訓國子也。敎之六書。則先王之重文字也。盖如是矣。春秋以上。言文不言字。如左傳於文。■止戈爲武。論語史之闕文。中庸書同文。皆其證也。然則文與字之並稱。始於何代何書何人何說。而爾等可溯擧而歷對之否。字之古義。近育。不近文。如易之貞不字。詩之牛羊羘字之。春秋之使字敬叔。皆其驗也。然則字之訓文之由。爾等亦可言歟。文象立而結繩移。鳥跡明而書契作。獨体爲文。合体爲字。文有八象。字有六類。其制造之精義。可詳確歟。指事之視識察見。上下是也。象形之畫物隨體。日月是也。諧聲之以事爲名。江河是也。會意之比類合誼。武信是也。轉注之同意相受。考老是也。假借之依聲托事。令長是也。其究解之竗旨。可極言歟。四象爲經。假借轉注爲緯。則同一六書。而或爲經或爲緯歟。四象有限。假借轉注無竆。則同一六書。而或有限或無竆歟。六書之中。假借轉注偏多歧論。以假借言之。則或曰借聲。或曰。因其聲。借其義。或曰。借義不借音。以轉注言之。則或曰轉聲。或曰。轉其聲注其義。或曰。有因其美而轉者。有但轉其聲而無意義者。有三轉四轉至八九轉者。有轉同聲者。有轉旁聲者。有雙音倂義。不爲轉注者。有旁音叶音。不在轉注例者。此其論果皆有據歟。八卦爲忠。古文爲質。籕文爲文。則忠質文。何與於文字。而如此分屬歟。依類象形謂之文。形聲相益謂之字。著於竹帛謂之書。則文字書。固各有專義之不容通釋歟。秦漢之更用八体。今可悉數。甄豊之刊定六体。亦可歷擧歟。梵也伽盧也季頡也竺典並稱之三人。瑞華也花艸也雲霞也。後來變化之三体。皆可指其得失歟。橫則如長舟之截小渚。直則如春筍之抽寒谷。何所取象歟。河雒開而圖書兆。加禾生而穗書始。何所取徵歟。大抵文字者。墳籍之根本。詞章之宅宇。言語之体㒵也。展卷古。則千載共朝。削簡論今。則萬里對面。以之傳道述事。治官察民。而凡天地萬物造化不竆之跡。莫不有待而資取焉。大矣哉。文字之功用也。古文最首出而大篆次之。及秦李斯等三家之蒼頡七章。爰歷六章。博學七章。所謂小篆也又次之。自是而爲程邈之隷書。爲西京之艸書。爲槀書。爲楷書。爲懸針。爲飛白。皆名小學。至許叔重采史籕以下諸書。又作說文解字。則後世小學之僅存者。賴有此一部而已。然以朱夫子之地負海涵。亦不免別求小學於曲禮內則之支流。而洒掃應對習事居敬之說。皆漢唐以上不傳之旨訣也。此可謂發前未發。有功後學歟。唯是一種從事於六藝者。往往考古證昔。以文字爲小學。異見崖論。至今紛如。何哉。豈朱子之猶有未講歟。抑諸儒之務奇妬新歟。夫學莫大於格致。格致莫要於文字。予於文字之學。雖未甞專心用力。而其於音義沿革之間。盖不無粗窺端倪者。今子大夫平居讀書。多識古文奇字。而又當承命編釐韻書。安得不發策求助補予格致。其悉意數陳。毋拘程式。予將親覽焉。臣對。臣甞閱夏殷周鍾鼎彜器歀識及古周易尙書孝經之文。渾然圜樸。皆具生生不已之妙。非參位育裁成輔相之聖人。不可造也。大凡天体至圜。故天之所生。皆肖天而圜。以其圜也不局不礙。而生生不已。大而日月星辰。細而艸木之實。蟲鳥之卵。何甞有不圜之体耶。故古之字体。亦莫不肖天而圜。聖王体天。以之考文則天下大治。至秦而事不師古。以吏道易君道。不惟燒毁六經。遺禍後世。六書亦隨而殘。嗚呼。此天下之大變。夫李斯慘覆人也。師承荀卿之性惡。其心𧗱蘊畜之猜險。發之爲小篆。削圜爲方。背古易俗。以啓程邈徒隷之書。邈。獄囚也。久係雲陽。幽欝積中。刱造隸書。曲折無漸。稜芒四出。日趨於謬。三代古文。格而不行。噫。日之全䂓而變爲方匡。月之半䂓而易爲縱結。則字体之倒置。可類而推。至若點如仰釘。畫如偃刀。竪如立殳。跳如倒鉤。策如飛石。掠如側戈。喙如倚槍。磔如垂釰。嗜兵之象。尙戰之習。一於是發露。向所謂肖天之圜生生不已者。索然不復見矣。以此而行之官府。施之士民。垂之久遠。世道安得而不危。人心安得而不渝。臣以爲秦之亡。不亡於胡亥。而亡於變易字体。故暴秦亡秦無道秦虎狼秦之號。皆出於秦餘之士。誦習孔子。明於古書者之所爲也。恭惟我殿下稽古右文。建圖書之閣。上應奎星圜曲之勢。御定奎章全韻。分命臣等。校勘編摩。仍又策問六書。卽古考文之制也。臣等。敢不竭陳謏見。對颺明命。臣伏讀聖策。自書居六藝之一。止予將親覽焉。臣拜手稽首而言曰。書爲百務之網領。萬品之統紀。迺所以列於六藝之一。而兼該禮樂射御數五藝者也。徐鉉所謂八卦旣匣。萬象旣分。則文字爲之大輅。載籍爲之六轡。先王敎化。行於百代。及物之功。與造化均。不可忽也者。不其然乎。逮周之世。書學大備。以其非此無以考墳典之淵奧。無以驗制作之程度。無以察天地之功用。無以覺鬼神之情狀。是故。周禮保氏掌養國子。敎之以六書。人生八歲。知思漸開。精氣向旺。其於六者。與性相近。遇物相親。隨見而悟。逐聞而解。誦之講之。行之服之。久而熟之。觸類而長之。則習與性成。若固有之。卽之。可以檢欇身心。遠之。可以辨別事物。處之。可以玩頤名理。出之。可以經匣軍民。何則。心細如髮。不遺毫芒。明析核綜。無往而不當故也。書之爲功。不其大歟。漢承嬴秦滅學之後。蕭何著法。猶有古意。學童十七已上。試諷籀書九千字。乃得爲吏。又以八軆試之郡。移太史。並課最者。以爲尙書史。書或不正。輒擧劾之。當是時。人莫不樂其簡易而易知。元元本本。有原有委。匪比後世詞章取人。終身不識六書者也。葢隸書雖行。而兼通籕書者。不以今廢古也。漢之文治幾及三代者。有以夫。然則漢之賢良文學。漸次至于二千石。八爲九鄕者。皆以學童諷誦九千字。爲吏爲史者也。玆豈非良法美䂓能導先王重文學之遺意也歟。然而東京之末。政廢敎弛。斯文墜地。逮于魏晉。書學書法。歧而爲二。自玆以往。習俗膠固。莫可救解。時君世主。欲效周秦。擧而措之。要在先正其心。君心正則政莫不正。六書之正。惟次第事爾。伏願殿下懋哉懋哉。請因聖問。謹稽故事。左傳論語中庸所引。皆是言文。不言字之證。而同書文字。始見秦皇之琅邪臺。周易毛詩春秋所引。皆是近育不近文之驗。而文形字孶。亦見於孝經之援神契。不惟此爲然。許氏說文序。計原書則稱文。數解說則言字。此又可見後世文與字之並稱也。文象遞于結繩鳥跡。代乎書契。此是劉勰雕龍之言。而敷衍易繫及書序者也。獨体者。說文之扁旁。合体者。係部之成字。八象不及。六類不至。則俱有假借之字。以之通變。鄭樵之師心獨見。有如是夫。指事之上下。人在一上。人在一下。各有其事。可指而知也。象形之日月。取形圜缺。象于篆体也。諧聲之江河。以水爲形。工可爲聲也。會意之武信。止戈爲武。人言爲信。然戈是形而亡是音。則原係諧聲。而左氏之誤也。轉注之考老。考。老也。考老也。其訓相互。可息匕丂之聚訟也。假借之令長。一字兩用。聲隨意變也。四象之爲經而有限。以其主宰而無變也。二義之爲緯而無竆。以其推移而不定也。假借轉注之說。紛紜未定。然借聲轉聲。程端禮之言也。因聲借義。轉聲注義。張兼中之言也。借義不借音。易䟽之旨。而至若因義而轉。轉聲無義者。三四轉八九轉者。轉同聲轉旁聲者。雙音倂義。不爲轉注者。旁聲協音。不在轉注者。趙古則之言也。此皆有據。可息爭辨。其所論說。繁不敢陳。八卦肇於伏羲。古文刱於黃帝。籕書著於周宣。文隨世異。則鄭寅之取譬於三代之三尙。不爲無據。書契之書。文籍之文。始見尙書序。而䟽云文文字。然則文字書。雖各有義。亦容通釋。秦有八体。大篆，小篆，刻符，蟲書，摹印，署書，殳書，隷書。新莾居攝。僞司空甄豊。改定六体。較諸八体。則數旣加二。卽古文與奇字。數又減四。卽大篆刻符及署殳二書也。西域之梵。印度之伽盧。中夏之蒼頡。出於竺典。自居一二。而稱頡爲季佛氏。誕妄不足道也。瑞華花草。齊武所造。雲霞之書。山胤所製。皆是六朝浮華之習。其所得失。何必覼縷。長舟截渚。春筍抽谷。取譬橫直。不過藝苑之評品。而引以說文類亟之誤也。河驪効靈。雒龜呈祥。則羲卦禹範。所以取則。羊頭加禾。炎帝之瑞。而穗書之作。盖出於此。大抵文字者。墳籍之根本。詞章之宅宇。言語之体皃也。我思古文。邈焉難覿。則爲一展卷。千載之久。宛如昨朝。我思今人。曠焉不遘。則爲一削牘萬里之遠。迫在面前。以之傳道述事。則道存而事該。以之治官察民。則官諧而民定。凡盈天地萬事萬物。莫不有待而資焉。至矣哉。文字之妙用也。古文首出。而大小之篆。分隸之書。童艸飛白。藝始多歧。莫能歸一。後漢許愼。着說文十四篇五百四十部。本蒼頡之篇九千三百五十三字。則秦篆之全也。其所載古文三百九十六。籕文一百四十五。軒周之跡。猶有存者。而小學之傳。不絶如綫。賴有此一書而已。朱子別撰小學。皆曲禮內則之支流。而洒掃應對習事居敬之說。備焉。或有嫺於六書之小學者。妄相譏訾。何其悖也。按大載記保傳篇。古者䄵八歲。出就外舍。學小藝焉。履小節焉。葢小藝者。六書也。小節者。灑掃應對習事居敬之節也。然則一切童學。皆小學也。六書之小學。朱子之小學。固並行而不悖。旣有大學之書。則亦有小學之書。而入於秦燒。只餘古文籀文若干篇。漢書藝文志。始立小學家。朱子之博聞。豈不識此。但補纂燒殘之小學。故手定初本。名曰小學之書。可見其意之所在焉爾。噫。魏晉之間。鍾王之流。始以草楷相尙。欹斜放縱。惟取華媚。悅人之目。視六書。如玉苴繇也。匪人。固不足責。而羲之賢士。何若是其違道。至以𣸈𣸈。變爲便㛐。攻書之家。踵譌襲謬。迷不知改。豈不慨惜。或云草書出於堯舜之世。則刱造者合被四㐫之誅。旨哉言也。亦有一種別撰之習。莫甚於魏齊周隋之世。而唐張參。作五經文字。唐玄度。作九經字㨾。天下之文。漸歸于一。此盖文字陞降沿革之大略也。我東則新羅取士。能試字林。文學彬彬。爲三國之最。麗朝專尙科擧。未遑六書。粤惟我世宗大王。睿智天縱。字韻之學。昭融一時。數百年來。士風不古。人志未定。字譌音謬。日以盖甚。記曰。衣而不識其名曰罔。名者。字也。不惟衣爲然。至如身軆屬親宮室器用山川動植之類。指而問名。茫然莫對其名者。十居八九。其不爲岡者。幾希矣。娚訓。喃也。而稱之以妻之兄弟。侄訓。癡也。而稱之以兄弟之子。趾本足指。而訓爲踵也。棟本屋脊。而訓爲柱也。羔是羊子。而呼以羖䍽。藿是荳葉。而呼以海菜。獤以代貂。椧以代筧。勺以爲夕。菽以爲太。薔薇以爲海棠。連翹以爲辛夷。揮周同義。仍因幷聲。啚啚共稱。曹曺異用。似此之類。指不勝僂。而迺敢用諸文詞。登諸章奏。孰爲文明之世。有此鹵莾之習也哉。臣嘗承命。撰次輿地書。地名之俚俗。雖不敢擅改。物名之鄙野。不得不釐正。尤有感於六書之不明也。臣愚以爲字𩐳二書。如鳥兩翼。不可偏廢。說文廣韻。立之學官。以郭忠恕汗簡。周伯琦正譌。爲字書之羽翼。以顧炎武音學。邵長蘅韻略。爲韻書之羽翼。購得善本。飜刻廣傳。懸之象魏。着爲程式。使館閣之臣。庠序之士。家塾之童。塲屋之儒。官府之胥吏。委巷之學究。莫不戶置而人習。朝覽而夕究。形意事聲假借轉注。犂然覺悟。昔之厭惡。今焉暢洽。昔之譏笑。今焉悅服。更讀經史。頓然改觀。則蟶之蚌屬。不待漢人而販夫知之。笨之竹裡。不籍武官而筵臣覺之。夫然後䟽章簿牒。功令簡牘一切文書。擧皆形意事聲。不期明而自明。豈曰少補。然其明與不明。寔係於君心。應酬事物。何莫非一心之造化。而惟六書最近於心。心正而六書之不明。未之有也。伏願殿下懋哉懋哉。臣竊伏念。朴性源閭巷匹夫也。其人已歿。著述湮晦。於是求正音通釋。御序弁卷。仍命刻頒。臣固感激欽仰聖政之度越百王。今又閱御定奎章全韻。字体謹嚴。注腳該詳。讀其義例。通叶之韻。華東之音。井井不紊。洵爲說文之階而廣韻之梯也。佇見字乳生生不已之妙。幹運於人文昭朗之會。而考文之治。格致之學。將爲貽燕之謨。猗歟休哉。臣謹對。</text>
<title>壯勇營春帖。五言七言散句。己酉十一月。召能詩人於壯勇營。製進春帖子。名限五十聯。公則倍之。中多散逸不傳。</title>,<text>肅靜唐龍武。飛騰漢虎賁。六丁玉帳護。太乙紫宮環。貔貅佽飛士。龍虎握奇經。萬馬長楊路。三軍細柳營。象緯天戈擁。陰符地軸蟠。武藝十八般。春風卄四番。世躋壽域春坮上。人在光天化日中。囊錫元正拈亥子。帿懸中日射熊麋。芙蓉幕府弓翻月。楊柳池塘劒洗虹。內府圖書聯壁宿。外營鈐轄象河魁。沾恩滿引黃封酒。選勝爭酬白打錢。梨花舞處戈揮日。楊葉穿時箭叫風。新刊秘訣紅梨板。舊演神機漆幹槍。雙日直中通御氣。五雲多處壯宸居。上界雲霄仙樂奏。中天雨露聖恩承。仙官斂舃花磚午。衛士弓刀柳幕晴。辟邪天錄祥烟集。太乙勾陳瑞靄騰。弩坮遙挹千門柳。毬路平連兩闕花。翠壘晨超人似虎。碧池春𠗖馬如龍。六丁驅沒茅游擊。萬甲森羅戚緫兵。細雨千門楡柳節。和風一院燕鶯天。時和歲稔三千里。海晏河淸一萬年。將軍無事橫經讀。壯士偸閒枕皷眠。靑龍偃月蟠刀勢。玄武勾陳護陣圖。糓雨廉纖鸎百轉。花風淡宕燕雙飛。東皇發軫回靑陸。北斗旋杓護紫垣。花明柳暗轅門靜。燕語鸎歌陳壘閒。楚軍挾纊人人煖。秦士投醪箇箇歡。晴䨓響轉三聲皷。瑞旭光翻五色帿。聖主綸音頒賑貸。詞臣帖子寓䂓箴。魚鱗萬屋遂花氣。蓮朶三峰抱日暉。仙醴色濃桃石紫。御書香襯蕊珠紅。太乙書繙聯玉帖。五辛盤送件金花。六稜高閣開良讌。一字長廊演武才。畫角聲飄楡莢雨。紅旗影拂棟花風。蔀屋蒼生歌聖化。太倉紅腐驗豊徵。皡皡煕煕治有象。平平蕩蕩道無偏。庚䄵大稔星回甲。辛日精禋月建寅。三白村閭呈臘瑞。千紅院落遍韶光。黃道日昇平蕩蕩。靑丘春到煖瀜瀜。卄四番風花似錦。三千世界酒如油。君子軍䧺明越甲。丈人師吉演羲爻。幕府花明金鎖甲。毬庭柳拂鐵連錢。三陽回泰須堯曆。萬品昭蘇叶舜琴。六郡良家屯細柳。三河俠士駐長楊。池邊陳影龍蛇壘。廡下書聲虎豹轁。獸闥春深賓對數。龍樓日末講工勤。桃花玉溆魚吹浪。芳草金堤馬滚沙。辛勤八路䄵分簿。乙覽三時日省編。禮樂詩書資位育。蟲魚草木仰生成。衿紳亦解槍刀譜。韎韐能爲翰墨游。萬年枝老春光爛。九子萍開淑景煕。玉燭調元歌帝德。璿璣齊政仰皇猷。超三已洽馨香德。邁百方融畵像治。殿宮播頒於千載。朝野騰歌則百男。春融鹵簿金鷄下。日上觚稜鐵鳳騫。</text>
<title>龍珠寺柱聯 庚戌九月。華城之龍珠寺成。承命製進柱聯十六句。仍躬往。監蕫剞劂以揭之。</title>,<text>三千歲優鉢花。長春壽國。十萬種菩提子。有秋福田。護聖殿。 八萬四千法門。同臻彼岸。二百五十大戒。共拔迷塗。大雄寶殿。 二萬里和訶國。普沾石井功德泉。八十項祗陀園。遍開金地吉祥蕊。十方七灯閣。 結無盡喜歡緣。常住極樂淨土。除一切苦惱想。普渡大願慈航。極樂天願殿。 鴈形獅形鴿形。諸佛諸天千劫護。牛乘鹿乘羊乘。善男善女一時聽。天保樓前。 蓮花偈貝葉經。不二門中天籟。香積飯伊蒲饌。無量劫前地肥。天保樓後。 兜卛宮中禀大偈。普濟衆生。般若坮上演眞詮。超脫浩劫。曼殊利室。 直到佛祖不知處。祗是半塗。且向父母未生前。試道一句。那由他寮。己巳冬典牲署書員朴孝彬書</text>
<title>李榕邨</title>,<text>李榕邨光地。近世之醇儒也。康煕朝。入閣。其詩朴而奇。如重陽前晴暖詩。九月難逢姸暖時。庭花蓓蕊紫黃枝。新霜霮䨴輕塗屋。微月淸冷緩照楣。恭和聖製。繙書五夜希停手。任道千秋獨存肩。編纂朱子。王淮陰毁毒。侂胄顯排擠。林栗攻堪笑。季通別不啼。</text>
<title>鄭敏僑</title>,<text>鄭敏僑字季通。院巖鄭來僑之弟也。有寒泉集。詩頗淸警。花外微風來隱几。柳邊斜日照看書。亂山人獨宿。滄海月孤懸。黃花影畔時招月。流水聲中坐讀書。長天鴈橫月。寒夜水鳴山。縱橫山滿地。蕭瑟雨鳴江。發楊邨絶句。紅葉深中野杵聲。天寒流水短籬橫。柴門下鳥斜陽裏。山菊花開先自明。皆楚楚可傳。趙豊原顯命曰。季通潤卿之難弟。滄浪之高足也。季通病時。余贈詩曰。不妨死蛻塵埃骨。却恐生枯錦繡腸。葢戱之也。而季通竟蛻化矣。</text>
<title>林惟正集句</title>,<text>高麗林惟正。工於集句。有百家衣集。如花非識面迎人笑。齊己。 艸不知名隨意生。李商隱。 能歌姹女顔如玉。李宣。 愛酒山翁醉似泥。敺陽脩。 嶺上晴雲披絮帽。蘇軾。 水中明月卧浮啚。仝上。 勸君更進一盃酒。王維。 與爾同銷萬古愁。李白。 皆如天衣無縫。柳泰齋曰。集句荊公所難。近世林祭酒惟正。崔先生報鈞。皆能之。我國文籍鮮少。林崔所集。多有不見不聞之人。此甚可疑。</text>
<title>崔杜機</title>,<text>崔杜機成大。字士集。官至承旨。爲詩。用事鮮楚。能脫東人腐熟之習。長於古詩七絶。申靑泉周伯維翰。見杜機山有花詩。欣然起舞。仍往見杜機。結爲題襟之友。相視莫逆。託爲知音。靑泉之言曰。士集之詩。輞川之寂。襄陽之澹。儲韋閒婉。劉白穠纖。稹之姸妓之豪。種種具足。本之二南。陶以九騷。婀娜乎六代。蔭映乎三唐。如菡萏出水。蘼蕪在谷。得人間之眞色。天香靑泉之評。盖亦近於浮誇。其詩九百七十餘首。杜機甞遊木覓山之東麓。宛見田畔人家。歷歷前身之所遊嬉。於是惆悵吟眺。作酸蔣歌。歌甚悽惋。靑靑酸蔣。生彼中野。我行見之。涕淚雙下。靑靑酸蔣。爰在中田。我生華屋。泣涕漣漣。漣漣維何。採彼將敀。我懷前世。亦孔之悲。祚祚衆兒。在彼河畔。里門有人。旣歌且歎。履其迹兮。窅窅不見。黃口謠啄。猛乕狐疑。靑靑酸蔣。使我心悲。又其生朝詩曰。我降于辛月建寅。歡華苦少嘆嗟頻。幼齡輟弄視斜照。中野採敀疑此身。已悟榮枯皆夢幻。可將衰朽更風塵。入山訪道期幽子。何處仙桃古洞春。或云。申崔爲夙世夫婦。靑泉爲夫而杜機爲婦。古雜曲及松京詞。喧藉一世。其雜曲曰。初月上中閨。女兒連袂出。擧頭數天星。星七儂亦七。松京詞曰。開城少婦皃如花。高䯻紅粧半面遮。向晩宮墟鬪草去。葉間蝴蝶上銀釵。麗王舊迹秪荒坮。荊棘叢中野卉開。何處元妃洗粧閣。月如春鏡苑東來。古艶曲。昨日濺裙去。冒闇敀暫遅。上堂執華燈。郞遽已至疑。梧塘秋感。閒思往事村邊立。獨映斜光墟裡敀。寥落秋花有何好。小蟲細蜨共翻飛。感傷。從兄阿叔俱黃壤。笑語如聞跡漸漫。無限風光無限酒。獨留吾在共誰歡。俱有情致。五律。初逢申周伯。嶺南多好士。名盛似君稀。漂泊同王粲。文章笑陸機。含㮎春草出。彈劒片雲飛。明日關頭路。深悲塵滿衣。七律。扶胥 按扶胥卽扶餘 善謳調極哀怨。棠梨齊葉野開花。繡衩簪裙相應歌。長道不堪悲小苑。女娘何事㤪空波。南人慣唱傳聲遠。北客初聞掩淚多。惟有扶蘇舊時月。春來猶自照山河。</text>
<title>劉平國</title>,<text>宋周密浩肰齋雅談曰。劉平國戱題云。選詩非選官。論詩非論人。故若雅女子。天竺牧童。皆得預唐名公之列。周說止此。 余甞感此詩之公平。每闡發妓女，旁流，浮屠，童儒之詩及異國之人所咏。而但苦未易得耳。至若亂流匪人。文彩動人。則錄其所著。孟子之取陽貨之言。晦菴之愛曺操之筆。皆此意也。乕豹之彬蔚。以喩君子。孔雀膽能殺人。而金翠可以爲扇葢。</text>
<title>對仗精鍊</title>,<text>明王翃字介人。其詩對仗精鍊。江山䧺白下。人物近黃初。白社違人日。玄關閉子雲。西蜀喩通司馬檄。中山謗滿樂羊書。修其詩曰。海濱靑眼少。日下赫蹄䟱。邊逸民。甞以玄牝赫蹄爲對。▣▣▣▣詩禮傳儒素。桑麻習女紅。柳彈素詩。壁看崔北指頭畫。案有泰西面角啚。崔北字七七。畫史也。彈素甞業瑪竇幾何之術。故詩云肰也。李榕邨詩。馬骨九方歅。羊皮百里奚。俱極精工。</text>
<title>咏秋詩</title>,<text>晉張載咏秋詩。玉𦘺隨瓜素。噓氣應口見。斂襟思輕衣。出入忘華扇。初寒時節。至纖極妙。輕衣非單衣。迺輕暖之衣也。今若覆名。誇此詩於腐頭巾。必搖手曰此明人口氣。詩當天肰。不可若是之巧也。</text>
<title>玄圃</title>,<text>尹治字子精。號玄圃。詩甚淸刻拔俗。秋夜有詩曰。老樹荒岡響遠聞。夜深霜意亂黃雲。蘆洲羣鴈如相語。月在寒峯缺半分。甞有陸士龍絶倒之病。成均館月課。見隣席之士傘上。揷風車。颼飀肰回回不止。於是捧腹軒渠。竟日不能已。仍曳白而出。亦異事也。</text>
<title>晩邨集</title>,<text>康煕時。旣頒覺迷錄。而呂留良晩邨集。不復傳於天下。吳月谷瓊。入燕。潛求之不得。先王癸酉。兪參判漢蕭。以副使入燕。求之。有一士。懷晩邨詩集抄本一冊。潛來館中。泣而傳之。仍持献于先王。自是士大夫家稍稍謄錄。詩皆幼安淵明之志。𦤎羽所南之悲。令人掩抑。涕淚橫集。其季臣兄病卧欲荒園。兄弟聯翩逕一門。當時佳麗又芳園。那堪荊棘銅駝影。又哭冬靑杜宇魂。祖父豈知新室臈。兒童還記義煕元。殘身直與天心迕。躑躅呑聲不敢言。三逕從今便欲荒。醫肰林木近濠梁。天涯戰伐聞人說。海內仇讐擧世忘。畫壁自摹眞故土。酒盃息放卽他鄕。可憐老令駈飢使。強向人間乞稻粱。其春去與子度。倚樓猶着木綿衣。蒲柳陰深已合圍。春自全身潛引去。花殊強項不同敀。醉來那記禽聲變。行處旋驚艸逕非。歎息世間眞賞絶。風光流轉莫相違。其次韻。和黃九烟民部思古堂詩。隨地堂懸思古額。問君翹首思何人。空城不返靑衣主。大澤猶存雪窖臣。駈去那容三處窟。贖來難得百其身。相公今日猶僥倖。省識春婆夢裡春。躍馬誰當據要津。騎牛何處會眞人。閉門甲子書亡國。閤戶丁男坐不臣。黥卒難爭莝荳食。髡鉗未計漆塗身。縱肰不死氷霜下。到底難回幕北春。絶域難憑消息眞。尺書到日尙爲人。穹廬每擧蘇通國。遠道時逢鄭虎臣。任爾循環微躡足。倩誰荷鍤活埋身。汝曺亦能思 缺 古。艾席葭𤗼處處春。先生思古眞奇絶。思到從前無古人。投足盡爲天葢野。擧頭敢告地行臣。此鄕莫謂非吾土。大患元知在有身。自是關南皆柳色。從敎 缺 割玉門春。其耦耕詩。誰敎失脚下漁磯。心迹年年處處違。雅集啚中衣皃改。黨人碑裏姓名非。苟全始信談何易。餓死今知事最微。醒便行吟理亦可。無慚尺布頭敀。名絓淸流異代尊。近聞隱迹在朱門。纖簾賣藥終南逕。屬藁呈詩秋壑園。舟裡僅存芝鍊骨。孤山長往鶴銷魂。可憐傳記人誰托。歇爇田塍孜細論。其園林早秋。可恠傾欹壁。堅牢仗薜蘿。貧家秋事少。破屋夜聲多。雨斷一蟬弄。日斜雙蝶過。故人書近絶。不識報如何。其亂後過嘉興。玆地三年別。渾如未識時。路穿㙜榭礎。井汲髑髏泥。生面頻驚看。鄕音易受欺。烽烟一悵望。洒淚獨題詩。其新歲雜詩。敬展先生像。珠傾兩眼酸。女奴論相皃。童稚詑衣冠。眞爲書年異。翻令讀祝難。子孫餘九死。猶是祖遺安。其見釣者。老漁倚杖黃蘆根。細香和餌絲作綸。無邊春水杳何處。日暮烟生知有人。持竿終日無所得。白鷺含魚隔江食。風掃楊枝入釣舡。滿溪愁殺桃花色。我來行吟一問之。太息老漁不解詩。我向君身覓佳句。君坐詩中自不知。若以詩品論。藻思妙絶而味勝者也。</text>
<title>月澗</title>,<text>宋周密浩肰齋雅談曰。嚴中和。號月澗。間多佳句。旣無行卷。因摘一二于此。山中道人不巾。一片石牀生綠鱗。昨夜瓦甁氷凍破。梅花無水自精神。梅天雨氣入簾櫳。衣潤頻添栢花烘。四月江南無矮樹。人家都在綠陰中。一聲杜宇三更後。向曉綠陰連碧苔。郤恨樓高春數尺。柳綿飛不上囪來。畫扇題詩鸞背濕。銅彜煎腦鴨心香。皆佳句也。周說止此。 苦心刻意之品。自古能詩而湮沒者何限。余故尤拳拳於闡發幽光。</text>
<title>陳髯詞</title>,<text>徐釚雷發曰。陽羡陳髯望江南。數閱風景情事如畫。夜火千家紅杏幕。春衫十里綠楊樓。東野壁人新設絶。南朝玉樹舊因緣。秋月春花錢又趙。靑山綠水越連吳。蘭葉寒塘盤馬路。梨花微雨築聲。白屋山腰烟內市。紅欄水面雨中樓。徐說止此。 余甞愛吳駿公，尤展成詩。繁麗駘宕。亦同此詞。駿公楊州詩。撥盡琵琶馬上絃。玉鉤斜畔立嬋姸。紫駝人去瓊花院。靑塚魂敀錦纜舡。荳蔻梢頭春十二。茱萸灣口路三千。隋隄璧月珠簾夢。小杜曾遊記昔年。展成夢詩。日來行坐夜來眠。鼓吹羊車緫偶然。萬戶邯鄲金玉相。六宮巫峽雨雲緣。黃沙秋草熊羆地。紫禁春風蛺蜨天。一宿願同菩薩覺。楊州杜牧已三年。</text>
<title>暹</title>,<text>暹。日光升也。花蕊夫人宮詞。雙鳳樓頭曉日暹。楊鐵厓。城角初昇旭日暹。詩用暹爲韵。稍僻不輕淸。昇日上也。楊詩旣曰昇。又曰暹。無或疊乎。</text>
<title>殷堯藩</title>,<text>偶見唐殷堯藩詩。文字飢難煮。東坡一字不堪煮。出於此。殷詩。野禽無語避茶烟。魏野烹茶鶴避烟。出於此。殷詩。浙東飛雨過江來。東坡天外黑風吹海立之對。全用此句。殷詩。打鼓泊舡何處客。杜子美打鼓發舡何郡郞之句。已先於殷堯藩也。</text>
<title>觀復菴</title>,<text>觀復菴金崇謙字君山。淸陰先生之玄孫。而農巖先生之子也。自初卓犖不羣。言論英發。貨利聲色。廓肰不留情。間。遊金剛天磨。登華山絶頂。有揮斥八極之意。雅慕古人大節。意欲經事綜物。爲有用學而年僅十九而卒。有集行世。詩凡三百餘首。其郊野。雨過艸木動。湖亭春已融。牛羊數邨靜。舟楫半江通。種藥添新課。移花續舊功。幽棲免蓬轉。不復歎淸窮。其西澗懷叔章。西岩花滿枝。幽竹與參差。微月已渡澗。暗泉頻入池。美人杳何許。淸夜已難期。林下發孤嘯。芳樽空在玆。其夜宿纍石人家。暮宿孤峯寄炭翁。茅茨一徑入林楓。寒星馬齕䟱籬內。暝飯燈留黃葉中。夢寐時聞鳴澗路。潺湲還與故山同。羇愁悄悄那能免。霜葉三更月出東。其李氏席上觀欹舞。年少邯鄲窈窕娘。華筵日暮矜淸光。嬌欹欲使明河落。妙舞旋從翠袖長。繡轂相留盡賢俊。布衣自顧獨䟱狂。如今四海橫群盜。酒肉三歎錦瑟旁。談藝家以此篇。爲深得詩人之旨云。其句如微霜橫一水。明月滿孤舟。哀鴻對殘景。落葉聽餘年。柴荊旁寒水。鳥雀集農家。峽雲垂晩色。汀水動晨痕。花倚獨樹。春水漫平田。笑語魚龍內。簫欹雲漢邊。客來見流水。僧老愛孤峯。微霜遠流白。返照亂峯靑。澗水柴荊內。人烟虎豹間。餘霞閃沙水。纖月在人衣。哀鴻江日短。遠樹雪城孤。開門有微雪。幘看高松。人烟危棧外。行色翠微間。千岩艸木秀。一徑漁樵深。磬罷猶聞響。峯孤更有姿。濃花滿古寺。幽磬發空林。谷靜泉聲小。松陰雨色遅。山氣敀巾舃。泉流入戶庭。流水復何極。白雲空自多。寒鍾如舊響。流水悵餘情。遠烟紅樹杪。斜日紫藤西。天淸艸木新霜落。日下汀洲過鴈微。庭空老木霜風過。烟缺寒衾峽月翻。老僧一笑蒼厓古。遊子無言流水長。寒星落落如諸友。亂木蒼蒼獨此身。柴荊鳥雀留長日。父老桑麻有一邨。丘原骨肉新含涕。鴻鴈江湖晩有哀。其叔父三淵先生序之曰。其師法。高不踰少陵。而輔之以宋世黃，陳。曁我東之翠軒，蘇齋而相頡頏。傑肰不受法縛而能自成法。肆意而往。邂逅與對屬平仄湊著焉。大抵得之容易而工若老鍊。農岩先生則評以爲奇峻蒼老。不作近時熟軟語。兩父之言。可謂鐵論。而藻思則突過翠軒。</text>
<title>槎川善學宋</title>,<text>槎川𪆽𪆓絶句。蘆花水國起秋風。對立垂絲落照中。鴻鴈滿田俱是客。𪆽𪆓愁作主人翁。此言善楊誠齋，范石湖者也。</text>
<title>麗</title>,<text>麗本音厲。高麗之麗。音離。柳惠風沁都詩。蒙麗戰伐殘更雨。滿漢㫌旗浩劫灰。蒙麗盖指蒙古與高麗也。心溪甞謂惠風曰。高麗之麗。中原人雖以離讀。本國則以厲讀。則爲詩不從平聲。未爲不可。余亦以心溪言爲是。高麗人自稱取山高水麗之義。則不從平聲可也。肰高句驪之驪。音離。王太祖建國。號曰高麗。截去句字。又去驪之馬旁。則本音離也。前史亦稱高句麗。亦穪高麗。未必王太祖創稱高麗也。稱高句驪。始於漢書地理志。甞臆以爲高句驪之先。爲金蛙。東國方言。稱蛙曰喈狗里。亦曰王麻狗里。古人質實。直以其名爲國號。兼冒其姓於上。曰高句驪耶。異域方言。類多有聲無字。中國人。譯其音而充字故無義。</text>
<title>中朝人歎賞</title>,<text>許筠集丙午記行曰。朱太史之藩。謂筠曰。自羅麗至于今。詩歌最好者可書來。筠遂選爲四卷以呈。太史曰。吾燃燭看之。孤雲詩。似粗弱。李仁老洪侃最好。筠說止此。 案高麗李仁老。號雙明齋。奉使赴燕。元日舘門春帖。喧藉一時。後中朝學士遇本朝使者。誦前詩。詩曰。翠眉嬌展街頭柳。白雪香飄嶺上梅。千里家園知好在。春風先自海東來。洪侃號厓。其早早朝馬上詩。紫翠橫空澗水流。風烟千里似滄洲。石橋西畔南坮路。柱笏看山又一秋。</text>
<title>僧詩贈圃隱</title>,<text>高麗之季。國勢岌岌。有僧贈圃隱先生詩曰。江南萬里野花發。何處春風無好山。圃隱流涕曰。嗚呼其晩也。余以爲似諷敀屬上國。以避禍也。心溪曰。圃隱延日人。使指故鄕。</text>
<title>毛西河</title>,<text>毛西河奇齡全集。詩文高華逸宕。今若摘句。平田千蝶舞。深店一驢鳴。柴門啼鳥細。村逕覆蘿長。靡艸生皆㓗。藤花落自閒。石亭秋未暮。溪閣自生陰。日斜廻地薄。雲影渡溪無。大江通夜落。高閣近天淸。緋花嬌暎面。黃蝶小隨人。暗星流地濕。夜水到門凉。賦成天漢遶。筆落海濤迴。路僻州城白。村孤廟壁紅。水木干雲亂。沙禽拂浪寒。曉樹迷三楚。春潮渡伍胥。塞鴈乾將度。原鴒暖自呼。啼鳥一聲靜。梅花萬樹繁。山門今又到。澗水舊曾聽。晩雲濃過樹。積雨暗流柯。曉日千岩立。春風衆鳥鳴。啚史長年靜。琴罇入夏寒。暝鳥枝頭囀。春花石上斑。啼鳥聽幽谷。流泉遶夕陽。碧乳傾蒲琖。紅舡載荳娘。江濶流宵露。衣寒覆曙星。柳塘傾晩漲。草屋閉朝烟。宿鳥盈巢遮葉暗。晴蜂遶地戀花殘。鷄鳴曉日黃沙動。鴈陣秋陰紫塞空。霜高一搨橫淸漢。歲晩雙罇傍落暉。寒風絶塞吹靑鴈。霜月橫空擊皁雕。東流水色淸堪戀。北地晴光淺亦佳。酒旆碧垂丹棗下。廟門紅閉綠楊邊。皆佳句也。</text>
<title>雲江小室</title>,<text>趙雲江瓊詩。如晩唐。其別院卽事。庭院微風燕影低。梨花芳隝鳥頻啼。墻頭落日宜春晩。撩亂飄紅杏苑西。其江行。江上誰家碧玉欄。美人春恨鎖眉端。低頭欲共仙郞語。無賴輕舟下急湍。小室李氏。宗室裔也。號玉峯。有詩三十二篇。而十一篇。見錄於列朝詩集。其中寶淺灘詩。桃花高浪幾尺許。銀石沒頂不知處。兩兩𪆽鷀失舊磯。啣魚飛入菰蒲去。載於佔畢齋集。其斑竹㤪。採蓮曲。載於蓀谷集。秋恨詩。夢覺羅衾一半空句。載於蘭雪集。此十一篇中也。其外妾身非織女。郞豈是牽牛。載於詩學大成。閨人志慮甚淺。聞見未廣。故往往以古人詩集。爲枕寶帳秘。畢竟敗露於慧眼。蘭雪許氏。爲錢虞山，柳如是所摘發眞贓狼藉。幾無餘地。可謂剽竊者之炯戒。玉峯詩。如卽事。柳外江頭五馬嘶。半醒半醉下樓時。案嘉林世稿。作半醒愁醉。 春江欲瘦臨粧鏡。試畵樓窗却月眉。閨情。有約郞何晩。庭梅欲謝時。忽聞枝上鵲。虗盡鏡中眉。皆有情致。有謝徐牧使益小室惠題大字。詩云。瘦勁寫成天外態。元和脚迹見遺蹤。軆若蕙枝思卽壯。指纖叢玉掃能䧺。閨人能大書。東國所罕。此或亂流徐羊甲之母歟。</text>
<title>出世篇</title>,<text>古詩讀曲。多道男女風情。不勝濃郁。肰猶不敢咄咄逼人。至皇甫湜出世篇而極矣。其詩曰。朝朝 案本日下一。廻避御諱字朝。 狎玉皇。夜夜御天姝。當御者幾人百千爲番。宛宛舒舒忽不自知。支消軆化膏露明。湛然無色茵色濡。俄而散漫。裵然虗無。翕然復摶摶。久而蘓精神。如太陽霍然照淸都。郭舍人聯句。齧妃女唇甘如飴。元稹詩。葢覆西施鳳花錦。身作匡牀臂爲枕。皆太媟無所忌憚。持正若以此示退之。必遭扣脛。</text>
<title>倭詩之始</title>,<text>倭應神天皇時。百濟遣阿直歧。獻易經，孝經，論語，山海經。皇子菟道雅師之。天皇問直歧曰。有勝汝之博士耶。對曰。有王仁者。勝於我。天皇遣使百濟。徵王仁。百濟久素王 案百濟無久素王。似是久慕辛王之譌。肰久慕辛王。當中國劉宋之世。應神天皇。當東漢末世。若以應神之世爲正。則百濟仇首古爾二王之間。古與久音義相近。東史古爾。或作古厼。厼與素或相近。因譌爲久素耶。 送王仁。持千家文而來。道雅又師之。儒敎始行。仁本漢高帝之後。作難波津歌。仁德寶祚頌。謂之歌父。陸奧宋女奉葛城王歌。謂之歌母。天武天皇第二子曰大友。其弟曰大津。有才學。詩賦之興。自此始。案元玄川和國記所錄如此。而他倭書所錄。則大友。天智帝子也。大津。天武帝子也。大友大津。卽從兄弟。 五言詩。昉於大友。七言詩。昉於大津。五言十句。昉於紀麻呂。七言長篇。昉於紀古麻呂。案紀麻呂之子。 七言四句。昉於紀男人。人君詩。昉於文武天皇。釋氏詩。昉於智藏。女子詩。昉於大伴姬。林道春曰。藤太政者。淡海公也。本朝和韵。於此始見之。且在元白劉酬和之前。則可謂奇也。案他倭所錄及和國記以爲。和韵始於大津。 大友述懷詩。道德承天訓。鹽梅寄眞宰。羞無監撫術。安能臨四海。大津游獵詩。朝擇能士。暮開萬騎筵。喫三臠俱豁矣。傾盞共陶然。月方暉谷裏。案和國記。暉作揮。 雲㫌張嶺前。案和國記。㫌作旗。 䂀光已隱山。壯士且留連。智藏秋日言志詩。欲知得性所。來尋仁智情。氣爽山川麗。風高物候芳。燕巢辭夏色。鴈渚聽秋聲。因玆竹林友。榮辱莫相驚。文德天皇咏月詩。月舟移霧渚。風楫泛霞濱。臺上澄流耀。酒中沉去輪。水下斜陰碎。樹杪秋光新。獨以星間鏡。還浮雲漢津。記古麻呂望雪詩。無爲聖德重寸陰。有道神方輕球琳。垂拱端坐惜歲暮。披軒蹇簾望遙岑。浮雲靉靆榮峀岩。案和國記。榮作孛。 驚飈蕭瑟響庭林。落雪霏霏一嶺白。斜日黯黯半山金。柳絮未飛蝶先舞。梅芳猶遅花早臨。夢裏鈞天尙易誦。松下淸風信難斟。紀男人游吉野川詩。萬丈崇岩削成秀。千尋素濤逆折流。欲訪鍾地越潭跡。流連美稻逢槎洲。大伴姬晩秋述懷詩。節候蕭條歲將闌。閨門靜寒秋日寒。雲天遠鴈聲宜聽。檐樹晩蟬引欲殫。菊潭帶露餘花冷。荷浦含霜舊盞殘。寂寞獨傷四運促。紛紛落葉不勝看。大津和藤原太政遊吉野川韵詩。地是幽居宅。山惟帝者仁。潺湲浸石浪。雜沓應琴鱗。靈懷對林野。陶性在風煙。欲知歡宴曲。滿酌自忘塵。撲澹高眞。不冶之鑛。不琢之璞。元玄川曰。氣機初斡之際。穿開昏蒙。透露微萌。案大友大津。當唐太宗之時。詩運初開之際也。</text>
<title>披襟亭題</title>,<text>金城披襟亭石壁。亡名氏人題詩曰。人間有何好。回首向人間。可笑山中水。隨人亦出山。</text>
<title>鴛鴦𣖁</title>,<text>楊鐵厓夕陽亭詩。桐宮空斃金㞕斝。鴛鴦𣖁中牛繼馬。楊升菴丹銘錄曰。晉書云。初玄石啚有牛繼馬後。故宣帝深忌牛氏。遂爲二𣖁共一口以貯酒。帝先飮其佳者。而以毒酒。鴆其將牛金。而恭妃夏矦氏。竟通小吏牛氏而生元帝。今通鑒省其文。竟云通小吏牛金而生元帝。又案唐元行冲。元魏之後。著魏典三十卷。引魏明帝時。西柳谷瑞石。有牛繼馬之像。舊時謂元帝本出牛氏。誣辭也。魏道武帝名犍。繼晉受命。此其應也。</text>
<title>李春卿</title>,<text>李奎報字春卿。號白雲居士。黃驪人。九歲。能屬文。高麗明宗朝登第。後附崔忠獻。拜翰林在誥院。十九年。官至太尉。爲詩文。頃刻百篇。汪洋大肆。自名唐白。時人目之曰。走筆李唐白。年十四。籍文憲公徒。每夏課刻燭占韵。名曰急作。春卿連爲榜頭。同輩皆不及。肰詩苦無警切之趣。粗卛散漫。名不副實。惟其敏速富贍。故人皆畏之。生時固可畏。死後不足觀。甞評古人詩。以梅聖兪爲不佳。池塘生春草。爲非警語。而以徐凝瀑布詩爲竗製。則其詩性之下劣可知也。成慵齋俔以爲能捭𨵲而不斂。我則苦不見其捭𨵲。善乎農岩先生之言。曰近見壺谷所編箕雅。稱李奎報文章爲東國之冠。余意此論殊不然。其學識鄙陋。氣象庸下。格卑而調雜。語瑣而意淺。試拈其數句。如滿院松篁僧富貴。一江煙月寺風流。竹根逬地龍腰曲。蕉葉當牎鳳尾長。湖平巧印當心月。浦濶貪呑入口潮。此等皆人所膾炙以爲奇警者。而自今觀之。殆同村學童所習。百聯鈔句。至今三四百年。猶不敢置異議於其間。誠所未解。農岩此評。快洗從前之陋。可謂卓越千古。余甞讀李相國集。有詩滔滔渀渀只生時。身後何煩禍棗梨。眞箇白雲村學究。竹龍蕉鳳一何痴。農岩先生見此。亦應頷可也。春卿見其子涵編詩文。題其後曰。常恐身先草木枯。區區詩卷不如無。茫肰千載還知否。姓李人生東海隅。春卿詩名。藉甚當世。至于今。其名不泯。而亦載于中國詩選。生時猶慮後世之不傳。况不如春卿者乎。亦或有詩勝春卿十倍者。湮沒無傳。讀此詩。寧不氣短。汗漫支離中。只有一絶句堪入選。夏日詩。輕衫小簟卧風櫺。夢斷啼鶯三兩聲。密葉翳花春後在。薄雲漏日雨中明。</text>
<title>心溪</title>,<text>吾宗心溪。篤行君子也。其詩好出靈虗悟脫之語。余甞嘲之曰。公詩宛是如來弟子。遂斂手而對曰。心無所累。語或洒脫。何害吾道。其野行詩曰。望遠靄如雨。天長吾影遅。潺潺漸有水。忽覺山當眉。又有詩曰。溪水以新鳴。白日無如何。靜看圓蒼下。如此如此過。其曉行詩曰。城門樵唱帶遙鷄。官樹出空如水低。馬上月隨人影動。五更殘雪聽寒蹄。余曰。月與雪。無乃相觸。心溪曰。雪宿雪也。歲丙申秋。余與朴在先。會心溪于潮村宗人和仲家。淹留數日。余將先歸。在先與心溪。送我于溪頭。各賦詩。心溪詩曰。秋空寥廓好含盃。拂袂高情爲底催。晶日慢風溪口路。笑攀黃葉且歸來。惜別戀戀。惆悵無聊之意。溢於言外。薑山極賞之。心溪甞誦傳其詩。有曰。兒行庭晝靈游氣。鷄啄霤涓怳視天。邃洞星辰滿。空襟宇宙明。余戱之曰。程朱門中。生出鍾譚。豈非異事。</text>
<title>詩有慣用字</title>,<text>韓昌黎詩多悲。凡三百六十首詩。哭泣者三百首。白香山詩多藥。凡二千八百首詩。飮酒者九百首。周密浩肰齋雅談曰。杜詩喜用懸字皆絶奇。如江鳴夜雨懸。侵籬澗水懸。山猿樹樹懸。空林暮景懸。當空淚臉懸。獼猴疊疊懸。踈籬野蔓懸。複道重樓錦繡懸。李冶古今黈曰。司空表聖喜用韵字。春晩云。憑高憐酒韵。引滿未能已。漫題云。率怕人書謹。閒宜酒韵高。光啓四年春云。小欄花韵午晴初。寄同游云。春添茶韵時過寺。紅茶花云。豈憐高韵說紅茶。王官云。風荷似醉和風舞。沙鳥無情伴客閒。是物此中皆有韵。更堪微兩半遮山。李所引止此。 如李干鱗詩。用風塵迄可休矣。</text>
<title>朱子諱松字</title>,<text>朱子諱其考韋齋名松。詩集無松字。其好事近詞曰。春色欲來時。先散滿天風雪。坐使七閩松栢。變珠幢玉節。松字不諱。他詩皆以杉易松。至如綱目。元不諱松。論語松栢後彫章集註。只引范氏謝氏二說。而亦不擧松栢後彫之義。夏后氏以松註不言松。而小註朱子答門人曰。只以樹爲社主。使神依焉。如今人說神樹之類。以木名社。如松社枌楡社之類。松字不諱。</text>
<title>泳</title>,<text>康煕四十三年甲申。冬至節使啓云。太原山移處。石碑出焉。碑面書泳四字。今博考字書。而無有焉。又書一絶曰。阜甕山頭一脉靑。竜盤乕踞見眞形。水漂火沒山移步。五十年來帝母臨。臨字不與二韵諧。恐譌。葢不知其何意也。</text>
<title>李芝峯</title>,<text>李芝峯晬光字潤卿。官判書。人物無疵。詩學唐中晩而淹博。東㕵之升菴。其詩。如紅梅影下文書靜。綠橘陰邊几席香。盧橘香邊山鹿眊。石榴花下海禽來。盤中玉尺登魚婢。席上金丸走木奴。撫釰夕風生左海。賦詩秋色滿中原。笙歌萬戶春雲熱。𣑯李千門夜雨香。鴈霜欲下淸楓冷。鷗雨初晴白葦踈。風泉近戶鳴秋枕。雪峀當簷映夜書。靑山半面夜雨濕。紅杏一邨春風多。皆淸姸堪咏。</text>
<title>詩妓</title>,<text>高麗有龍城娼于咄。彭原娼動人紅。能賦詩而不傳。本朝松都妓黃眞。艶色工詩。自言花潭先生及朴淵瀑布與我。爲松都三絶。甞避雨。黃昏入士人家。士人於燈影旖旎之中。見其妖冶。心知爲鬼魅狐精。端坐誦玉樞經不絶口。眞眄睞匿笑。鷄鳴雨止。眞嘲士人曰。君亦有耳。天壤間聞有名妓黃眞者乎。卽我是也。因拂衣而起。士人悔恨不可及。眞於松都。有詩曰。雪月前朝色。寒鐘故國聲。南樓愁獨立。城郭暮烟生。或曰。此權艸樓鞈詩也。又有秋香，翠仙。亦皆工詩。翠仙號雪竹。白馬江懷古詩云。晩泊𦤎蘭寺。西風獨倚樓。龍亡江萬古。花落月千秋。春粧詩。春粧催罷倚焦桐。珠箔輕盈日上紅。香露夜多朝露重。海棠花泣小墻東。東陽尉宮婢。亦工詩。落葉風前語。寒花雨後啼。相思今夜夢。月白小樓西。崔奇男號龜谷。東陽尉宮奴也。亦有詩集。其寒食途中詩曰。東風小雨過長堤。草色和烟望欲迷。寒食北邙山下路。野烏飛上白楊啼。東陽之父子兄弟祖孫。文藻風采磊落相望。無愧其蒼頭赤脚。亦能咀吟花鳥也。</text>
<title>四月天氣</title>,<text>余甞愛四月暄和濃綠。天氣駘宕。而未得相當之句。李仲牧。薑山之從弟也。有詩曰。綠陰渾舍得。黃鳥四隣飛。斯豈非四月天氣乎。人莫不月月作詩。讀其詩。端韵指爲某月者甚難。惟仲牧之詩。謂之詩之月令可也。</text>
<title>子虛翠寒集</title>,<text>余於元百家詩。酷嗜宋無詩。無亦作无字。子虛家晉陵。以兵亂遷吳。至元辛巳。其父國珍。領征東萬戶。病痿無丐以身代。入海抵竹島。隨驚濤上下。經高麗諸山。罹沈痾。瘦骨柴立。未甞廢吟。趙子昂稱其詩。皆不經人道語。其詩如身黃松上鼠。頭白竹間禽。桃葉歌殘秣陵酒。梨花夢斷景陽鍾。鶗鴂懷春語。蘼蕪入夢香。鞵香花洞雨。衣潤石闌雲。雨靑楡莢地。風白柳花天。鳥銜丸罷藥。猿拾著殘棋。山陵靑草六朝地。巷陌烏衣百姓家。紅叱撥驕矜匼匝。黑昆侖黠解琵琶。紅黃霜樹珊瑚海。黑白雲花珴瑁天。病去情懷逢酒惡。困來天氣與茶親。陂塘幾曲淺深水。𣑯李一谿紅白花。客愁萬斛添盃量。春瘦三分减帶圍。服藥身軀多病日。養花天氣半陰時。茶脚碧雲凝午椀。酒聲紅雨滴春槽。其絶句才情入妙。老農。淸搔背癢坐深村。愛說前朝賜帛恩。縣帖不來尋社長。自攤牛契敎玄孫。西湖所見。綠欄干護水鱗鱗。蘓小門前柳弄春。聽得語聲嬌不見。隔簾佯喚賣花人。旱鄕田父言。疲牛病喘餓桑間。碌碡閒眠麥地乾。殘稅驅將兒子去。豆畦却倩草人看。綠珠。紅粉捐軀爲主家。明珠一曲委泥沙。年年金谷園中燕。銜取香泥葬落花。</text>
<title>絶峽秋聲驚木葉</title>,<text>有友生薄遊上游。絶峽秋聲驚木葉。滿江月色下楊根之句。膾炙人口。楊根。郡名也。余甞愛其晩木聲奔野。寒山影入村。晴鷗飛點水。倦㹀卧看山。有趣有理。亦澹亦精。欲倩石癡謙玄之筆。盡此扇頭。</text>
<title>泰伯不喜孟子</title>,<text>王暐道山淸話曰。李覯字泰伯。不喜佛不喜孟子。好飮酒性介僻。不與人往還。一士人知其富有酒。無計得飮。乃作詩罵孟子云。完廩捐階未可知。孟軻深信亦還痴。丈人尙自爲天子。女婿何如弟殺之。李大喜留連數日。所與談。莫非罵孟子也。周密浩然齋雅談曰。世言李泰伯不喜孟子。而所賦哀老婦詩云。仁政先四者。著在孟軻書。何耶。</text>
<title>高花望更多</title>,<text>雲起春天黑。高花望更多。此不知何許人詩也。意致閒談。精神朗肰。不可多得。</text>
<title>盧仝</title>,<text>盧仝寄男抱孫詩。尋義低作聲。便可養年壽。莫作村學生。麤氣強叫吼。其門箴曰。貪殘奸酗。狡佞訐愎。身之八殺。背惠恃己。狎不肖妬賢能。命之四孽。有是有此予敢辭。無是無此予之師。一日不見予心思。思其人愳其人。其交其難。敢告于門。此皆莊重有儒氣。其詩忽云。賢名聖行甚辛苦。周公孔子徒自欺。有此侮聖之語。何前後之不相同也。</text>
<title>李美</title>,<text>李美字純之。永平府人。丙申。柳琴彈素自燕回相親。贈詩藁一冊。花開十里芙蓉國。鳥語三春罨畵溪。大漠秋陰生碣石。太行空翠接祈連。幾處蒼烟迷古戍。一聲寒鴈下汀洲。此不過邊裔之一學究。其詩如此。中原之文雅成俗可知也。</text>
<title>何中</title>,<text>元臨川何中詩。聊隨碧溪轉。忽與白鷗逢。小雨十數點。淡烟三四峯。落葉半藏路。淸風時滿溪。寒沙梅影路。微雪酒香村。皆名品也。</text>
<title>嚴鐵橋</title>,<text>嚴誠字力闇。號鐵橋。浙江錢塘人。雍正壬子生。深於性理之學。工文章。善隷書。盡亦入品。金養虛，洪湛軒入燕時。鐵橋與陸篠飮，潘秋𢈢。證交於金，洪。鐵橋資甚醇美。初嗜禪。悅主陽明。好讀楞嚴。自詑曰。危病垂死之際。讀楞嚴。裨益身心。亦一貼淸凉散也。覺得地水風火四大假合。何事不可放下。竟以此愈疾。秋𢈢嘲之曰。嚴兄每日必誦大悲呪。鐵橋稍恧然。湛軒甞學於渼湖先生。法門謹嚴。遂諷之曰。晩逃佛老。何傷於終歸醇如。鐵橋自此感悟。頗改前所爲而能歸正。其爲人之樂易。可知也。自造二句。書于卧室云。存心緫似聞雷日。處境常思斷氣時。又謂堪軒曰。陸放翁詩云。醉猶溫克方成德。夢亦齋莊始見功。弟甞服膺此言。亦可知其用功之精苦也。每與湛軒書必曰。天涯知己。千古所無。感激之極。手爲之顫。惟有彼此默默。鑑此孤忱。其篤於朋友之際。盖亦知性人也。作養虛堂記曰。丙戌之秋。余游京師。交二異人焉。曰金君養虛。洪君湛軒。二君者。朝鮮人也。思一友中國人士。隨貢使來輦下。居三閱月矣。卒落落無所遇。又出入必咨守者。窘速愁苦。志不得遂。旣與余相見。則歡然如舊識。嗟呼。余何以得此於二君哉。洪君於中國之書。無不徧讀。精曆律算卜戰陳之法。顧性篤謹。喜談理學。具儒者氣象。而金君𡼲崎歷落。不可覊紲。趣若不同。而交相善也。余旣敬洪君之爲人。而於金君又愛之甚焉。金君喜作詩於漢魏盛唐諸家。心摹手追。風格遒健。而艸書亦俊爽可喜。每遇余邸舍。語不能通。則對席操管。落紙如飛。日盡數十幅以爲常。性頗嗜酒。以畏邦禁不敢飮。又洪君或譙訶之。時時爬搔不自禁。一日余強之飮。則咋舌搖手。以爲不可。且懼洪君之或來見之也。顧語及洪君。則必曰豪傑之士云。夫天下號爲朋友衆矣。其道不同則相合者以跡。而心弗能善。心不能善。則跡亦日離。是故。正人正言。每以不容於時。而頹惰自放之子。以畏親正人正言之故。流爲比匪之小人。而不自知其非。而朋友之道。遂不可以復問。若金君之於洪君。又多乎哉。余間語金君。子胡不仕。金君則慨然太息曰。子亦知吾之所以號養虛者乎。吾國俗重門閥。庸庸者或不難得高位。而後門寒畯之士。雖才甚良不見焉。吾世室之胄。得美官甚易。且年幾五十老矣。而甘自伏匿。以窮其身。盖有所不爲也。夫吾心猶太虛。而以浮雲視富貴。又性懶且傲。無所用於世。時吟一篇焉。囂囂肰樂也。時來一客焉。陶陶肰各有所得也。吾知養吾虗爾已。而欲強懶且傲之性。以求效於世。無益於人。而徒損於己。其累吾虗者莫大焉。此吾所以爲號者也。而吾卽以顔所居之堂。余曰。是可記也夫。洪君不作詩。又惡飮酒。疑與金君異。然亦以貴胄。退隱田間。方講明聖賢之道。終其身不樂仕進。其志亦金君之志。乃今知其迹若不相合而心相善以成性命之交也亦宜。惜其遠在異國。而余不獲一登養虗之堂。與金君囂囂然陶陶然於其間也。於其將歸。書以爲贈。海外之士。有同志如洪君者。可共覽觀焉。杭州小弟嚴誠拜手撰。又酬養虗留別云。輕㬉微寒釀好春。燈前孤客㝡傷神。天涯意氣存吾黨。海外文章見此人。豪興擬陪千日醉。深情共寄一詩新。分襟草草無他語。隔歲音書莫忘頻。敬次淸陰先生韵。和答養虗尊兄。客心無定似懸旌。孤舘荒寒味乍經。攬鏡怯連雙鬂白。攤書愁樹一燈靑。天涯我幸追詞伯。人海誰能識酒星。惆悵相逢卽相別。不堪兀坐思冥冥。又贈。高齋不見一塵飛。古貌深情世所稀。安得隨君航海去。頓空眼界不思歸。又題畫以贈。茆堂入翠微。永與俗情違。好客偶相訪。朝陽初上衣。松間殘露滴。嶺外孤雲飛。余亦懷長𨓏。山中采蕨薇。贈湛軒。驚心十日返行旌。烈士遺墟此暫經。官道漸看新柳綠。旅懷同憶故山靑。從今燕鴈成千里。終古參商限兩星。縱說神州無間隔。離憂如醉日沈冥。次和洪書狀。白石淸泉媚好秋。天然畫本說吾州。生綃半幅間皴染。忽憶龍泓寺裏游。簡寄養虗。素書讀罷無他說。只餘一斗千秋血。相逢都是好男兒。從此朱絃爲君絶。丁亥歲。游閩中爲舘師。病瘧寄書及詩于金洪二公。因還家而歿。書甚悽惻。葢絶筆也。南閩舘寄養虗。聞道金平仲。年來病且貧。著書餘老屋。調藥倚佳人。案自註。此二字。湛軒所題。匪敢相謔。 白髮哀時命。靑山狎隱淪。驊騮多失路。誰是九方歅。一別成千古。生離是死離。書來膓欲斷。夢去淚先垂。豪士中原少。淸辭兩晉宜。百年吾與爾。泉下盡交期。寄湛軒。京國傳芳信。遙遙大海東。斯文吾輩在。異域此心同。情已如兄弟。交眞善始終。相思不相見。慟哭向秋風。見面悲無日。論心喜有書。來從萬里外。到及一年餘。激厲煩良友。衰遲感獨居。無聞將四十。忍使寸陰虗。篠飮寄書養虗。傳鐵橋訃曰。鐵橋今春。忽有閩中之行。弟苦口力阻。而迫於父命。竟不用吾言。泣嗟何及。電光石火。倐忽便盡。想海東故人。均爲之長號也。因挽之曰。千里無端賦遠游。吾謀不用更誰尤。遺箋剩筆都成讖。瘴雨盲風未是愁。竟夭王濛堪慟哭。難携謝眺只搔頭。一書眞个關生死。魂斷句驪朔鴈秋。養虗登萬里峯。西望慟哭。聞者悲動。鐵橋兄。九峯名果。高雅絶俗。與弟齊名。時人比之機雲軾轍。湛軒。編陸巖潘三公筆談書尺。爲會友錄。又於錄中。抄鐵橋語及詩若干首。使余校勘。藏于家。柳惠風又輯三人詩。爲巾衍外集。</text>
<title>柳醉雪</title>,<text>柳醉雪逅字子相。淸癯蕭閒美鬚髥。軒然有仙氣。丁卯。充通信書記入日本。莊重有儀。日本人士皆敬憚。癸未之行。日本人問其安否。舌人妄對已仙去。其人汪然垂淚。元玄川詳說曰。今淸健無𧏮日哦詩。人稱地行仙。其人遂收淚而喜。今年八十九。吟詩不輟。詩甚淸順無結締。其自遣曰。皓髮滄浪叟。百年無一愁。江淸誰送月。沙白自來𩿨。酒盡簑衣脫。詩成秋水流。知吾長往意。短棹聽悠悠。江上雜咏。梅梢語雀春消息。小雨纔過草被庭。朝日湖樓精采變。入簾千疊海山靑。</text>
<title>[耳目口心書]</title>,<text>開已久。元氣漸薄。理之固也。巢居木食之民。𨈬榦氣力。偉壯異常。故大暑盛寒。不生疾病。而年壽亦應。人皆可以享百年。及至伏犧。改以宮室衣裳。則習俗一大變。時人漸脆弱。露宿風飧。不堪其苦。而有夭閼之兆。故天生神聖。不得不設此擧耳。自此以後。生物漸减殺。周時猶有如長狄者。後世那得有此輩。先王制禮。天理人情。酌量無欠。如父母之喪。未殯之前。勺水不入口。旣殯則三日矣。方食粥。朝暮二溢米。旣虞卒哭。䟽食水飮。不食菜果。小祥食菜果。大祥食醴醬。禫而飮醴酒。食乾肉。三代之時。人人氣禀健實。且六十者始食肉。則六十以前人。蔬食而氣自如。故雖遭喪。不大損也。今人那得一一守此禮乎。論語。子曰。古者民有三疾。今也或是之亡也。古之狂也肆。今之狂也蕩也。古之矜也廉。今之矜也忿戾。古之愚也直。今之愚也詐而已矣。范氏註之曰。末世滋僞。豈惟賢者不如古哉。民性之蔽。亦與古人異矣。今看此說。則後世僞詐日勝。不可與三代同化矣。李瑞雨超燕齋文集序銘曰。天爲氣母。譬如酒瓮。釀以爲人。篘釃日用。古往今來。宜其薄醨。液盡滓留。惟有醯鷄。眞名言哉。上古之書。大抵肇於象形。故六意中象形太半也。自蒼頡造科斗古文。以至周世。書無旁歧。周宣王周之中世。文明漸生。史籕始變古文。造大篆。籕文至秦。李斯作小篆。古意益剝。至王次中八分。程邈隷書而後。古文寢微矣。古篆淳樸。只象其形。故日字但一圈子。月字但半圈子。鳥如鳥。魚如魚。口如口。目如目。凡動筆句曲處。無一折突之勢。盖象天地間自然生成之物。圓者。甚多也。雖有方者。無四稜。均方者。如身軆中毛骨竅節臟腑。皆無四稜突然之物。草木禽獸。皆可類推。而果實鳥卯。尤團圓。天理難掩處也。草中雖有如益母草者。然何甞四稜平而且銛哉。是葢禀命於天。天陽而圓。故物皆肖天也。至於人所作爲器用諸物。多有方者也。圓之爲道活轉故大。方之爲道局定故小也。自秦時風俗一大變。故字亦隨變。八分隷書之類。無一圓勢。皆易而方形。如日字四稜突出。月字上平下豁。何甞象日月之形乎。魚鳥無翎鱗之形。口目失睫吻之象。画画點點。鉤戟釰錐。欹仄縱橫。頓無圓媚之勢。此亦非人力所可挽回也。戰國兵爭。至秦而殺人無數。故書自然象五兵也。大抵秦以前屬陽。秦以後屬陰故也。小篆。卽科斗籀文之苗裔。而八分隷書之祖宗也。天性慘刻之李斯。象其世俗爲之兆眹也。至草書而世變尤奇。至張顚而爲草書之聖者。以其顚狂異常故也。至宋蘓黃輩。欹斜放縱。五兵尤錯落。亦末世事也。至洪武作正韻。字軆微茫之間。法固森然。頒天下。作同文之治。然稜角銛利。頗象大明三百年至明至嚴之治也。凡爲國者。永遵此式。使用於科塲。可見字學不訛耳。梵書左旋向右。蒙古書亦然。華書右旋向左。此亦陰陽之別也。朝鮮訓民正音字勢。亦右旋向左。其爲小中華。於此可見。陳圖南。入華山隱居。周世宗。召問黃白之術。不對。放還山。宋太宗召至。宰相宋琪等問曰。先生得玄默修養之。可以授人乎。摶曰。鍊養之道。皆所不知。假令白日升天。何益于世。今聖上。洞達古今。深究治亂。誠有道仁聖之主也。正君臣同德協心。興化致治之時。勤行修鍊。無過於此。琪等表上其言。帝益重之。元有異僧名指空元君。順帝問道。答云。所以修者。宵衣旰食。修明政刑。四海咸安。彜倫攸叙。豈不彌綸天地。安得不永爲人皇者歟。又丞相㮶思監。至齎盛素羞以供。亦問於指空。意在增福。指空曰。凶頑至此而王綱利。愚民來供則國風淳。王臣遊。此民無益。公相之來。是謂不可。修行多道。途異而理同。在知人。在安民。忠於君。孝於親。無私於己。公於天下。助君以仁。誠能足備。則生生世世。立人間天上王臣矣。愚按圖南。學仙者也。指空。學佛者也。語能如此。可謂善諷而不欲強誘引爲己黨者也。昔嚴君平賣卜成都。各因其人。誘以忠孝友弟。凡爲異學者。皆從此法可也。雖吾道。亦不過仍其材與勢而利道之。可爲活通。而天下無棄人矣。又感異術者。盍以此二人。反諸己乎。近有相地人朴重昌老。而以術名於世。余甞問風水有驗乎。掉頭而笑曰。人皆不循天理。徒事地理。我亦不知也。斯言足了當惑風水者也。古人曰。六合之外。存而不論。言甚正大。然豪傑之士。恥一物之不知。六合之大。獨不可以知之乎。凝然靜想。無憑無托。思入廣漠。亦足而發狂。屈原之天問。亦發狂之聲也。今畧考諸書之異同。載之春秋。元命苞曰。日左旋。周天二十三萬里。論衡曰。日月一日一夜。行二萬六千里。說文曰。日經四百里。週千二百里。至地高二萬五千里。循黃道而行。尙書考靈曜曰。日光照四十萬六千里。日出於列宿之外。萬有餘里。晉書曰。日去地常八萬里。徐整長曆曰。日月經千里。周圍三千里。下於天七千里。周髀曰。日光外照。經八十一里。地說書曰。日月照地。四十五萬里。安定胡氏曰。南極入地下三十六度。北極出地上三十六度。一晝一夜。行九十餘萬里。人一呼一吸爲一息。一息之間。天行已八十餘里。人一晝一夜。有萬三千六百餘息。故天行九十餘萬里。徐整長曆曰。大星經百里。中星五十里。小星三十里。北斗七星。星間相去九千里。皆在日月下。其陰星不見者。相去八十里。關令內傳曰。北斗一星面百里。相去九千里。尙書考靈曜曰。地有四游。冬至地上北而西三萬里。夏至地下南而東三萬里。春秋分則中矣。又曰。二十八宿之外。東西各有一萬五千里。是謂四游之極。謂之四表。據四表之內。幷星宿內。總有三十八萬七千里之經天中央。正半之處。則十九萬三千五百里。地在于中。厚三萬里。春分之時。地在正當中。自此漸漸而下。至夏至之時。地下萬五千里。地之上畔與天中正。夏至之後。地漸漸而上。至秋分地正當天之中央。自此地漸漸而上。至冬至。地上萬五千里。地之下畔與天中平。自冬至後。地漸漸而下。地常升降于三萬里之中。管子曰。地東西二萬八千里。南北二萬六千里。出水者八千里。受水者八千里。淮南子曰。天有九部八紀。地有九州八柱。九州之外。有八埏。八埏之外。有八紘。八紘之外。有八極。八極之廣。東西二億三萬三千里。南北二億三萬一千五百里。詩含神霧曰。天地相去億五萬里。山海經曰。帝令竪亥。步自東極。至于西極。五億十萬九千八百八步。河圖括地象曰。禹所治四海內地東西二萬八千里。南北二萬六千里。孝經援神契曰。計九州之別壤。山陵之大。川澤所注。萊洹所生。鳥獸所聚。九百一十一萬八千二十四頃。磽确不墾者。千五百萬三千頃。淮南子曰。禹使大帝。步自東極。至于西極。二億三千五百里七十五步。關令內傳曰。地厚萬里。張衡靈憲曰。地深一億萬六千二百里。王嬰古今通論曰。地厚三萬里。管子曰。天下名山。五千三百七十。出鐵之山。三千六百有九。括地圖曰。天下之泉。三億三萬三千五百一十有九。其在遐荒絶域。殆不得而知矣。非生於中國者。能文尤難。以其方言枳之也。如中州人一言一語。無非文字。自孩兒時。耳所聞。口所說。皆有音義。但不學文之前。目不辨某字耳。是故。石季龍目不知書。而使人讀漢史。從旁聽之。心已融解。鄭康成婢。能誦詩。雖野氓里婦。聞人讀傳奇。皆皷掌喧笑。但使讀之則不知耳。故古人男女。纔四五歲。先讀論語孝經烈女傳等書。以其口耳皆通。而目識其字。只隔些兒耳。故事半功倍。如東小兒。安能初讀論語等書也。如百言之文。使中國人讀之。無加無减。只百言。東國人則以方言釋之。百言幾至三四百言。又有吐幾五六十言。比中國四五倍。終年矻矻。讀得幾書。故東國人文章識見。終不及中國。中國之愚氓。應反勝於東國之畧解文字者。使中國之愚氓。加東國之畧解文字者之工。其識解頗有可觀耳。東國尤爲俗陋所拘。不能脫出。至京城近畿外方之文軆。判然有異。以其山川局小故也。俗儒又不知字義。不辨大荳小荳。每稱豆太。盖以荳爲小荳。太爲大荳。甚至製表者。以荳分太平爲對陋矣。古俗官府簿記。書大荳幾石。煩難具書。只書大字。其下作一點。象荳形。久而浸訛。合爲太字。擧世皆以太荳。爲太。牢不可罷。靑生菽。俗亦呼之爲靑太。金慕齋日記。亦曰村人饋靑太。古今書籍之多。盖緣類與選耳。一切書籍。摘行綴句。入此出彼。改頭換面。類書尤無好者。選書亦多。而大同小異。淵鑑類凾。爲類書之大家。康煕命儒臣張英等一百三十餘人編之。凡四十三部四百五十卷。目錄四卷。康煕親序之曰。昔者孔子之繫易也。曰方以類聚。又曰。本乎天者親上。本乎地者親下。則各從其類也。於諸卦則曰。其穪名也小。其聚類也大。盖以天下古今事物之理。畢具於易。而易之爲書。因理象物。因物徵辭。以斷天下之疑。而成天下之務者。各從其類以明之。然則類書之作。其亦不違於聖人立言之意歟。書之最著者。藝文類聚。北堂書鈔。初學記白帖。杜氏通典。宋明以來。撰者寢廣。若博而不繁。簡而能覈者。抑亦鮮矣。獨兪安期唐類凾。頗稱詳括。大抵祖述歐陽詢之類聚。稍刪存書鈔，初學記，白帖，通典而附益之。安期。明人也。而曰唐類凾者。以其皆唐輯也。旣缺宋以來書而唐以前。亦有脫漏者。爰命儒臣逖稽。旁搜泝洄往籍。網羅近代。增其所無。詳其所畧云云。其凡例曰。原本唐類凾所載藝文類聚，初學記，北堂書鈔，白帖。旁及通典，歲華紀麗諸書。此皆初唐以前典故藝文。今自唐初以後。五代宋遼金元。至明嘉靖年止。所采太平御覽，事類合璧，玉海，孔帖，萬巷谷，事文類聚，文苑英華，山堂考索，潛確類書，天中記，山堂肆考，紀纂淵海，問奇類林，王氏類苑，事詞類奇，翰苑新書，唐詩類苑及二十一史，子集裨編。咸與蒐羅。悉遵前例。編入原本類凾。以藝文類聚居一。初學記居二。北堂書鈔居三。白帖等書居四。而以詩文殿之。今以釋名總論。沿革緣起居一。典故居二。對偶居三。摘句居四。詩文居五。余以爲富贍廣博。不可勝言。然大明事實及詩文。比諸它代。收入頗畧。是可欠也。夷字或易以彜。或書以𡗝。亦陋習也。玄字易以元。曄字闕華之縱画。盖彼康煕諱也。胤字亦缺乙。木弘恭字世肅。日本大坂賈人也。家住浪華江上。賣酒致産。日招佳客賦詩。購書三萬卷。一歲所費數千餘金。以故自筑縣至江戶數千餘里。士無賢不肖。皆稱世肅。又附商舶得中華士子詩數篇。以懸其楣。搆蒹葭堂於江濱。與竺常，淨王，合離，福尙修，葛張，罡元鳳，片猷之徒。作雅集於堂上。甲申歲。成大中士執之入日本也。請世肅作雅集圖。世肅手寫諸人。皆以詩書軸。笁常作序以予之。竺常釋也。深曉典故。性又深沉。有古人風。淨王常徒也。淸楚可愛。合離亦奇才。今記其詩文。雖未脫孤陋。可愛遠人之風流。墨蹟皆瀟洒。畵亦超脫。河曲合離詩曰。千里鄕爲水。誰言景似吳。殷富家多少。風流客有無。只是春晨飮。何如稧會圖。回舟傳好事。人尙在菰蘆。映山福尙修詩曰。俱陪風月勝。賦筆幾爲遊。名境蒹葭古。小園鳥禽幽。寒藻偏依水。芳花半入樓。那知金石契。瑤琴樂未休。相逢湖海侶。狂態任吾踈。人醉三春酒。家藏萬卷書。繞樓山色秀。掬水月光虛。招隱非難賦。幽情本有餘。蠧葊葛張詩曰。千秋會友有文章。花圃藥欄舊草堂。罏酒應同司馬賣。架書不讓鄴侯藏。微雲淡路𩿨千點。踈雨浪華雁數行。湖海溯遊人幾在。蒹葭隔浦欹帆檣。隔凡罡元鳳詩曰。一水春漲後。蒹葭繫小艭。人誰非舊識。詩自出新腔。夜雨晴觀海。晨花聚覆江。此中許深酌。可倒二三缸。芝菴釋淨王詩曰。高堂常會友。况召向陽春。海曙雲霞繞。花開禽鳥臻。道流容我輩。文雅屬伊人。莫逆平生好。何須問主賓。園林遲日永。談笑無偏餘。座上連陳榻。門前倂呂車。三冬堪用史。二酉足藏書。不厭西窓下。還留秉燭初。木弘恭詩曰。小堂掘江曲。幾載共相羊。投轄常浮白。論文日攤黃。誰知結交地。不屑少年塲。盟社如斯在。何愁𥳑且狂。北海片猷詩曰。蒹葭堂上浪華春。一片春心畵裏新。誰識溯回何限興。慇懃寫寄異方人。竺常序曰。蒹葭之集。以文同也。而其人各異志。其道或不同。其能使洽然樂怡然適者。豈徒以文而已哉。盖異者易畔也。世肅能諧之以和。同者易流也。世肅能齊之以禮。此蒹葭之所以集也。世肅旣禮且和。以故締綴文儒韻士。一鄕一國。以至於四海。無不揄揚。伊人於蒹葭之上焉。世肅之交。不亦富乎。迺今會朝鮮諸公之東至也。如世肅者。皆執謁館中諸公。則悅世肅如舊相識。及其將返。龍淵成公。請使世肅作蒹葭雅集圖。同社者各題其末曰。齎歸以爲萬里顔面云爾。嗚呼。成公之心與夫寘身蒹葭之堂者。豈有異哉。則世肅之交。一鄕一國。以至四海固矣。夫今何以得之異域萬里之外。惟國家之待大賓。可謂儼然重矣。而至其私覿之愉愉也。顧與世肅輩爲之矣。雖世肅之禮且和乎。苟非國家所與其能如是乎。余也文非其道。然亦辱成公之視。猶世肅也。其感於異域萬里之交。不能無欝乎內。而著乎外也。作蒹葭雅集圖後序。日本寶曆十四年甲申五月四日。淡海竺常。書于浪華之僑居。軸後題曰。蒹葭堂集者。越後片孝秩平安。那波孝敬平安。合麗王浪華。福承明浪華。𡶩公翼浪華。葛子琹淡海。僧太眞伊勢。僧藥樹主人。浪華木世肅。張童子健。玉城裔也。年十一。和子美同谷七歌。寄其從兄倬。辭甚䧺雅。其一曰。世鄙山中藜藿美。欲追巢父洗吾耳。十年自製芰荷衣。結茆爲廬空谷裏。天寒歲暮陰風起。病驥悲鳴枯草死。相思不飮令心哀。秪擬歸夢洛城來。其二曰。遙望長安倚斗柄。悠悠我懷寄天命。佇立逍遙以相羊。短衣牛歌纔掩脛。寒窓夢和蕭蕭雪。留向空階滴夜靜。對月書床歌始放。和罷琳瑯意惆悵。其三曰。與兄飄飄各一方。三餘讀書誰㝡強。堂前硉兀千尋栢。歲寒空送風雨長。荒鷄呼月未三更。夜夜夢見在我傍。晴牕手折寒梅發。素女氷姿兼玉骨。其四曰。手折瑤花憶別離。夢中兄強我曾痴。梧葉明年開滿樹。共聽秋雨正何時。去年往在長安裏。滿目龍蛇畵㫌旗。憶兄悲歌不忍奏。兄應思我眠白晝。其五曰。書樓夜卧風緊急。四山屛擁雲樹濕。洛陽城裏凝暮雪。江上寒雲觸石立。坐聽東墻人響屐。擁裘來看玉霙集。旅食京華歸夢長。滄浪一曲水雲鄕。其六曰。千里悠悠隔龍湫。極目山川自欝樛。地遠長安勞東望。潮連滄海欲西遊。憶昔東坡梧樹下。一葉秋聲風雨休。殘夢不成冬夜遲。窓外蕭蕭松栢姿。其七曰。日夜思兄令人老。山坡悠悠隔遠道。遠道展轉不可思。曉窓歸卧月上早。惟有蠟燭空相對。替人垂淚傷懷抱。悲歌更和陽春曲。歲暮陰風一何速。心溪宗姪光錫。衷襟烱然。言入虛無。幾陷佛老之學。余甚憂之。近者猛下工夫。爲聖賢之學。入孝出恭。越有規矩。眞可敬也。然其所啽哢者。逈出尋常。多有悟解。人皆不知。余獨知其頭頭皆道。時箴其太僻者。而甞笑曰。君詩。宛是讀楞嚴經者口中語。非讀大學人口中語。遂斂手而對曰。心無所纍。語或灑脫。何害吾道。龜井魯字道哉。日本人也。年二十餘。才思慧敏。其胡笳歌曰。月白風蕭瑟。胡笳度曲淸。何人多旅想。無地不邊聲。霜下千門肅。沙平獨戍橫。生憎天際鴈。捴向故鄕鳴。折楊柳詩。送客之大板曰。送客河南柳。枝枝苦不長。自添春雨色。復斷幾人膓。邊子欽若淳爲詩。恥作套語。自創一門。語皆朗悟。人或嗤之。不以爲動。性踈雅方。其苦思若忘形骸者。炯然如卧石觀音。子欽向余誦其雪屋烟發。新旭射成紫色詩曰。野雪隆然屋。大逼白駞伏。凍烟結其背。頳盤映相郁。如駞恣食塩。別挺亭亭肉。子欽向人誦其詩。人必絶倒。子欽瞑目而哂曰。聞人詩。整襟而坐。不言不笑。其詩必莊語也。凡我所誦。人必笑之。何也。秋日子欽與諸才子。遊白蓮峯。有詩曰。蒼凉瓦葉自名亭。庭栢磨風赤甲零。岩㝡泓琤泉以慧。夕無陰翳月之靈。欲開花菊霜何遏。無住心人境使停。七子者皆詩味雋。知音絃柱互相聽夜咏曰。硯汁經冬湛如藍。尙容吾輩禿筆含。閒漆旅口招過鶴。工織愁紋上卧蠶。玅契與梅同冷暖。世情如橘劇酸甘。平生塗轍應無異。燈下相隨影秪三。春日逢子欽。子欽誦其數聯曰。黃芽綠莢如孩動。縐水紋嵐似縠纖。水暖鳧雛泡影嬲。寺空狐女佛光參。余曰。故是袁中郞。近聞稚川觀中郞集。仍與子欽作數篇。頓進一格。有曰。春嫌全露先侵柳。雲悵無依竟度杉。子欽不無存神之化也。子欽笑曰。立中郞書院。以吾爲配享耶。一中郞雖不可無近者。散作百中郞。無乃太濫耶。有人輯摹趙觀我齋榮祏所畵東國風俗。凡七十餘帖。許烟客泌。以俚諺評之。其題三女裁縫曰。一女剪刀。一女貼囊。一女縫裳。三女爲姦。可反沙碟。其題醫女曰。天桃高䯻木魚鬂。紫的回裝草綠衣。應向壁藏新買宅。誰家今夜夜遊歸。妓女多家壁藏洞故云。柳惠甫逐帖作六言評。其評築土墻者曰。魚遊河長短合。木克土升降遲。豊飯三時喫了。雇錢十文藏之。評石魚商曰。生鮮石魚負去。手持大者誇張。小婢中門走出。喚生鮮石魚商。李進玉又評曰。生鮮商對答聲。耳何聡。口何疾。耳不聡。賣不得。生鮮腐。本錢失。進玉又評纏桶匠曰。弊戰笠。不見日。桶匠聲。必䧺大。瞞人細糠塞孔。卽時汲水洒洒。惠甫評泥匠曰。終不脫一雙襪。浮堦上大罵云。石子多馬糞小。初見如此役軍。文人才士。不知通俗。不可謂盡美之才也。此數子者。曲盡其妙。若以俚俗斥之。非人情也。淸儒張潮有云。文士能爲通俗之文。而俗人不能爲文士之文。且幷不能爲通俗之文。儘知言也。康煕三十一年。琉球中山王貞上言曰。康煕二十三年。蒙冊封。天使汪楫題准臣國陪臣子弟入監讀書。臣貞遵奉兪旨。業於康煕二十五年。遣官主梁成輯等三人。同貢使魏應伯進京。仰荷皇上。令其入監讀書。月糜廩餼。季給衣服。正梁成楫等。感泣高厚。殫心誦讀之時也。但伊父前經節次入貢。萬里梯航。罔辭勞瘁。今皆年老。奉養需人。臣貞亦當念之矣。且梁成楫等三人。俱未有室。父母之願。人皆有之。况臣國人皆愚昧。自成楫等進監之後。臣貞忘其返國。與臣言忠。與子言孝。以宣布皇上一道同風之化。更爲不淺。今據梁成楫等乞題請歸養等情應否。准其歸養。臣貞未敢擅便。伏乞睿鑑。琉球風俗。比諸夷㝡美。世謂小朝鮮。今閱此奏。信然也。其人姓名。亦如中國也。尤侗外國竹枝詞。其言琉球曰。歡會門中蘆扇開。美姬含米上行盃。金簪長史雍容甚。皷篋新從太學來。注曰。門名歡會。以金葫蘆團扇。爲儀衛。美姬含米。造酒名曰米。奇官皆金簪子弟。入國子監讀書。歸爲長史。侗盖記成楫入監之事也。幷錄于此。徐文長咏物。古來難比。其造語逈出言句之外。其水仙花詩曰。杜若靑靑江水連。鷓鴣拍拍下江烟。湘夫人正蒼梧去。莫遣一聲啼竹邊。其画雪牡丹詩曰。銀海籠春冷茜濃。松媒急貌不能紅。太眞月下胭脂頰。試問誰曾見影中。羣芳譜曰。宋洪邁有痰疾。因晩對。上遣使諭。令以胡桃肉生薑。卧時嚼服數次。卽愈。如旨服之。朝而痰嗽止。夷堅志曰。臨川有人。被蝮傷。卽昏死。一臂如股。少頃遍身皮脹黃黑。一道人。以新汲水。調香白芷末一斤。灌之。黃水自口中出。腥穢逆人。良久消縮如故。劉根別傳曰。今年春當有病。可服棗核中仁二七枚。能常服之。百邪不復干也。孫公談圃曰。曾魯公七十餘。苦痢疾。鄕人陳應之。用水梅花臘茶服之。遂愈。子孝寬。言其父。異其術。親記一冊後。癸辛雜志曰。韋昭曰今人食馬肝者。合芍藥而煮之。馬肝至毒。或誤食之至死。則制食之毒者。宜莫良於芍藥。故獨得藥之名耳。又曰。昔有婆羅門僧東來。見人食麵。駭云此有大熱。何以食之。及見蘿菔。曰賴有此耳。又曰。喉閉之疾。極速而烈。前輩傳帳帶散。惟白礬一味。然或時不盡驗。老醫敎以用鴨嘴膽礬硏細。以釅醋調灌。甫下咽。卽大吐去膠痰凡數升卽差。然膽礬難有眞者。養生之家。不可不預備。又曰。熊膽善辟塵。試之之法。以淨水一器。塵罩其上。投膽粟許。則凝塵豁然而開。以之治目障翳極驗。每以少許淨水。畧調閉。盡去筋膜塵土。入氷腦一二片。或洟痒。加生薑粉些少。時以銀箸點之。絶奇。赤眼亦可用。又曰。余退瘍發於外臁。不良于行。痛痒雜作。友人兪和父笑曰。吾能三日已此疾。法當先以淡虀水。滌瘡口浥乾。次用局方駐車丸。硏極細。加乳香少許。乾糝之。無不立效。遂如其說。用之數日。良愈。盖駐車丸。本治血痢滯下。而此瘡亦由氣血凝注所成。醫者。意也。古人處方治疾。其出人意表如此。又曰。小兒瘡痘。固是危事。然要不可擾之。大要固臟氣之外。任其自然耳。惟本事方棯金散最佳。又陳南劒剛翁云。切不可多服升麻湯。只以四君子湯。加黃茋一味爲穩耳。括蒼陳坡言。其孫三歲。發熱七日。瘡出而倒。靨色黑。唇口氷冷。危症也。一士曰。恰有藥。因爲經營少許。俾服之。移時卽紅潤如常。其法。用狗蠅七枚。擂碎和醅酒少許。調服。蠅夏月極多易得。冬月則藏於狗耳中。不可不知也。又曰。痘瘡後餘毒上攻。遂出內障。目不辨人。老醫一方。用蛇蛻一具。淨洗焙燥。又天花粉等分。細末之。以羊子肝破開入藥在內。麻皮縛定。用泔水熟煮切食之。凡旬餘而愈。程史曰。醫言杖皆有瘢。惟噬膚之初。傅以金箔。則瘢立消。意金木之性相消耳。睽車志曰。王亨正嗜牛炙。忽病瘧半年。百藥無效。沉頓中。夢黃衣人告云。汝勿食牛則生。更食死。旣寤誓不復食。病亦遂愈。稽神錄曰。江西村中。有人震死。旣而空中呼曰誤矣。可將蚯蚓爛擣覆臍中。當差。如言擣之。遂蘓。養老方曰。正月十六日。以川椒細末一二分。入頭垢和爲蠶豆大。凹之以窩。寘于眼角。別揉熟艾米粒大內凹中。每眼角炙七壯。或九壯。俟淸明日。復炙之。連炙三年。益加淸彩。焦氏類林曰。冬至夜子時。梳頭一千二百。以贊陽氣。終歲五藏流通。名爲神仙洗頭法。廣濟方曰。立冬日。采桑葉一百二十片。遇閏年多采十片。每用十片。遇洗眼日期。煎湯洗之。治眼百疾。月令廣義曰。立秋日。太陽未升。采楸葉熬膏如常法。擣汁濃煎收藏。搽瘡瘍立愈。又曰。立秋日。以赤小豆七粒或十四粒。服井華水。面西呑下。一秋不犯痢疾。又曰。立秋日鷄鳴時。汲井華水。長幼皆飮少許。却百病。搜神記曰。外姊夫蔣士先。得疾下血。言中蠱。其家密以蘘荷。寘席下。忽大笑曰。蠱我者。張小小也。乃收小小。已亡走。自此解蠱藥用之。多驗。葛洪治金瘡方曰。用薔薇炭末一方寸七。日三服之。古今驗錄曰。五月五前齋戒。看桑下有兎葵者。至五日午時。至桑下呪曰。繫黎乎俱當蘓婆訶。呪畢。以手摩桑陰一遍。口齧兎葵及五葉草。嚼熟以唾。塗手熟揩令遍。再齊七日。不得洗手。後有蛇虫蠍蠆咬傷者。以此手摩之。卽愈也。劉禹錫傳信方曰。張延賞判官。被斑蜘蛛咬頭上。一宿。腫如數升椀。幾至不救。張公募能療者。一人應召曰。可治。遂取大藍汁一椀。加麝香䧺黃。以蜘蛛投之。隨化爲水。點咬處。兩日而愈。本草綱目曰。宋時。東京開河。掘得石碑。梵書大篆。一詩無能曉者。林靈素逐字辨譯。乃是治風方。其法以紫色浮萍。日乾蜜丸。每服一粒。以豆淋酒化下。治諸風。服過百粒。卽爲全人。其詩曰。天生靈草無根榦。不在山間不在。始因飛絮逐東風。汎梗靑靑飄水面。神仙一味去沈疴。采時須在七月半。感遇傳曰。靑州刺史張士平。中年。夫婦皆𥌒。一日遇書生。爲開井一眼。得新泉洗之。眼俱如初。因留其說以救世。其要曰。子午之年。五月戌酉。十一月卯辰。爲吉。丑未之年。六月戌亥。十二月辰巳。寅申之年。七月亥子。正月巳午。卯酉之年。八月子丑。二月午未。辰戌之年。九月申未。三月寅丑。巳亥之年。十月申酉。四月寅卯。按其方位年月日時。井。卽爲福地。士平拜受訖。書生升天去。葢太白星官也。風俗通義曰。乕者陽物。百獸之長也。能執搏挫銳噬食鬼魅。今人卒得惡遇。燒悟乕皮。飮之。擊其爪。亦能辟惡。又曰。今人卒得鬼刺痱。吾殺䧺鷄。以傅其心上。病賊風者。作鷄散。東門鷄頭。可以治蠱。顔氏家訓曰。庾肩吾。常服槐實。年七十餘。目看細字。鬚髮猶黑。又曰。吾甞患齒。搖動欲落。飮食熱冷。皆苦疼痛。見抱朴子牢齒之法。早朝叩齒三百下爲良。行之數日。卽平愈。劉禹錫治瘰癧法曰。取鉛三兩。鐵器中熬之。久當有脚如黑灰。取此灰。和酣塗癧子上。仍以舊帛貼之。數數去帛。拭惡汁。又貼如此。半月許。亦不痛不破不作瘡。筆談曰。蛛爲蜂所螫嚙。芋梗微破。以瘡就嚙處磨之。自後人有爲蜂螫者。挼芋梗傅之則愈。又曰。有一田家。忽通身潰爛。寺僧識之曰。此天蛇毒耳。取木皮煮飮一㪷許。令其恣飮。初日疾减半。兩三日頓愈驗。其木。乃今之秦皮也。不知天蛇何物。或云。草間黃花蜘蛛是也。人遭其毒。仍爲露水所濡。乃成此疾。露涉者。亦當戒之。又曰。芎藭不可久服。多令人暴死。苦參潔齒。其氣傷腎。使人腰重。墨藏漫錄曰。荔芰皮。不可燒引屍虫。又曰。天平山白雲寺。有數僧。得蕈一叢。共煑食。至夜發吐。內三人急取鴛鴦草生啖。遂愈。鴛鴦草。藤蔓而生黃白花。處處有之。治癰疽瘇毒。尤妙。或服或傅皆可。盖沈存中良方所載金銀花。又曰。王安石爲相日。奏事殿上。忽偏頭疼。不可忍。請歸治疾。裕陵令中書偃卧。賜金盃藥曰。左疼卽灌右鼻。右則反之。左右俱疼。幷灌之。卽時疼愈。明日入謝。上曰。禁中自太祖時。有此數十方。不傳人間。此其一也。因幷賜此方。蘓軾過金陵。安石傳其方。用之如神。但目赤少時。頭疼卽愈。法用新蘿蔔取自然汁。入生龍腦少許調匀。昂頭使人滴入鼻竅。志林曰。醫人李惟煕云。菱芡皆水物。菱寒而芡暖者。菱開花背日。芡開花向日故也。又云。桃杏雙仁輒殺人者。其花本五出。六出。必雙仁。又曰。姚歡患癬疥。周匝頂踵。或敎服黃連。遂愈。久服故髮不白。其法以黃連去鬚。酒浸一宿。焙乾爲末。蜜圓如梧桐子大。空心日午臨卧。酒呑二十粒。又曰。贈米元章曰。松脂以眞定者爲良。細布袋盛。漬水一日。沸湯煮。浮水面者。以新竹笊籬。掠取投新水中。久煑不出者。皆棄不用。入生伏令末不製。但削去皮。搗羅細末拌匀。每日早取三錢。已著口中。用少熟水攪漱。仍以指。如常法熟揩齒畢。更啜少熟水嚥之。仍以嗽吐如常法。能牢牙駐顔烏髭也。澠水燕談曰。釋晉明得風疾。眉髮俱墮。百骸腐潰。忽有異人。敎服長松。明不識之。復告云。長古松下。取根餌之。皮色薺苨三五寸。味微苦。類人參。淸香可愛無毒。服之益人。兼解諸蠱毒。明采服不旬日。髮復生。顔皃如古。墨客揮犀曰。虫之類能入耳者。不獨蚰蜒。如壁虱螢火，叩頭虫，皁莢虫。皆能入耳爲害。余從祖多患腹疼。類爲虫所食。或敎之以桃葉爲枕。一夕虫自鼻出。形如鷹嘴。有人爲蚰蜒入耳。遇其極時。不覺以頭撞柱。至血流不知云。痒甚不可忍。蚰蜒入耳。往往食膸。至冬。又能滋生。凡虫入耳者。惟用生油灌之。又曰。凡菌爲羹。照人無影。不可食。食殺人。又曰。凌霄花金錢花渠那異花。皆有毒。不可近眼。有人仰視淩霄花。露滴眼中。後遂失明。酉陽雜俎曰。苽兩鼻兩蒂。殺人。簷下滴菜有毒。菫黃花及赤芥。殺人。大醉不可卧黍穰上。汗出眉髮落。婦人有娠。食薑令胎內消。十月食霜菜。令人面無光。船底苔療天行。寡婦藁薦草節。去小兒霍亂。自縊死繩。主顚狂。孝子衿灰。傅面𩈅。東家鷄栖木。作灰治失音。蟹腹下有毛殺人。獸歧尾鹿斑如豹羊。心有竅。悉害人。白馬鞍下肉食之。傷人五臟。烏自死目不開。鴨目白。烏四距。卵有八字。幷殺人。又曰。鴝鵒取其目睛。和人乳硏滴眼中。能見烟霄外物。又曰。百勞。博勞也。相傳伯奇所化。取其所踏枝。鞭小兒。能令速語。南方繼母有娠。乳兒病如霍。唯鵙毛治之。又曰。象胸前小橫骨。灰之酒服。令人能浮水出沒。又曰。虎鬚治齒痛。茄子熟者食之。厚膓胃。動氣發疾。根能治竈瘃。西溪叢語曰。許叔微精於醫云。五臟虫皆上行。惟肺虫下行。最難治。當用獺爪爲末。調藥於初。四六日。治之。此二日。虫上行也。又曰。泉州一僧。能治金蚕蠱毒。如中毒者。先以白礬末。令甞不澁。覺味甘。次食黑豆不腥。乃中毒也。卽濃煎石榴根皮汁飮之下。卽吐出有虫。皆活。無不愈者。李晦之云。凡中毒。以白礬牙茶搗爲末。冷水飮之。又曰。淳于意治王美人懷子而不乳。來意以蒗蕩一撮。用酒飮之。旋乳。今醫方。並不言通乳。老學菴筆記曰。予族子相小服兎絲子。凡數年。忽背瘇。適四五月間。金銀藤開花時。乃大敗。依良方所載法。飮之兩日。至數斤。背瘇消盡。楓囱小牘曰。子瞻手墨一紙云。足疾。惟威靈仙，牛膝二味。爲末蜜丸。空心服。必效之藥也。但威靈仙。難得眞者。俗醫所用。多藁本之細者耳。其驗以味極苦而色紫黑如胡黃連狀。且脆而不軔。折之有細塵起。向明視之。斷處有黑白暈爲眞。腫痛拘攣。皆可已久。乃有走及奔馬之效。二物當等分。或視五臟氣虛宲。酌飮牛膝酒及熟水。皆可下。獨忌茶耳。鶴林玉露曰。嶺南人。以檳榔代茶。且謂可以禦瘴。採蘭雜志曰。一婦人病陰中痒。不敢告人苦甚。平日奉觀世音像甚謹。正病時。見一尼採藥一凾至曰。煎此洗之。卽愈矣。尼忽不見。啓視之。乃蛇床子，吳茱萸，苦蔘也。嫏嬛記曰。一人爲蛇傷。痛苦欲死。見一小兒來曰。可用兩刀在水內。相磨取水飮之効。言畢。化爲綠螈走入壁穴中。其人如方。卽愈。潛居錄曰。八月朔。以盌盛取樹葉露。硏辰砂。以牙筯染點身上。百病俱消。謂之天炙。古人以此日。爲天醫節。祭黃帝岐伯。蓼花洲閒錄曰。范文正公四子。長曰純祐。通兵書學道家。能出神。一日方觀坐。爲妹婿蔡交以杖擊戶。神驚不歸。自爾遂失心。有子早世。只一孫女喪夫。亦病狂。甞閉於室中。牕外有大桃樹。花適盛開。一夕斷登木。食桃花幾盡。明朝人見其單身坐于樹杪。以梯下之。自是遂愈。再嫁洛人奉議郞任諝。以壽終。養疴漫筆曰。凡人溺死者及服金屑未死者。以鴨血灌之。可活。又曰。耳暴聾者。用全蝎去毒。爲末酒調滴耳。聞水聲。卽聾愈。又曰。枸杞子。榨油點燈觀書。能益目力。又曰。金瘡刀斧傷。用獨殼大栗。硏爲乾末傅之。立止。或倉卒用生嚼傅。亦驗。又曰。癰疽惡瘡初腫起。當歸次黃蘗皮羗活爲細末。生鷺鶿膝擂汁。調傅瘡之四圍。自然收毒。聚作小頭。卽破切。不可倂瘡頭傅之。恐毒氣四攻。不可收也。又曰。骨鯁用犬涎。糓芒用鵝涎。無弗愈者。皆以意推也。又曰。孝宗甞患痢。衆醫不效。德壽憂之。過宮。偶見小藥遣中使詢之曰。汝能治痢否。對曰。專科。遂宣之至。請問得病之由。語以食湖蟹多。故致此疾。遂令診脉曰。此冷痢也。其法用新采藕節細硏。以熱酒調服。如其法。數調卽愈。又曰。病眼生赤瘴者。取田螺一枚去殼。掩以黃連末糝之。置于露中。曉取則肉化爲水。以之滴目。赤瘴自消。又曰。越州某學錄云。少時苦嗽。百藥不療。或敎用向南柔桑條一束。每條寸折。納鍋中。大約用水五碗。煎至一碗。於盛暑中。遇渴飮之。服一月而愈。又曰。象山縣。有村民患水腫者。以爲鬼禍。訊之卜者。卜者授之方。用田螺，大蒜，車前草。和硏爲膏。作大餠覆臍上。水從便出。數日遂愈。文昌雜錄曰。有一士子。爲魚鯁所苦。累日不能飮食。忽見賣白錫者。因買食之。頓覺無𧏮。後見孫眞人書。已有此方矣。鼎州通判柳應辰。爲余傳治魚鯁法。以倒流水半盞。先問其人。使之應。吸其氣入水中。面東誦元亨利貞七遍。吸氣入水。飮少許卽差。亦甞試之。甚驗。續明道雜志曰。有富家子竊出遊倡。隣人有闘者。排動屋壁。富人子方驚懼。疾走出。惶惑突入市。市方陳刑尸。富人子走仆尸上。因大驚。到家發狂。龎安時爲劑藥。求得絞囚繩。燒爲灰以調藥。一劑而愈。穌譚曰。凡中風中暑中氣中毒中惡乾霍亂一切速暴之症。生姜自然汁。加童便調服。立可解散。又曰。魏國公徐鵬擧。老而御女不衰。人傳其術。以紅棗數十枚。令姬妾。口含而寢。過夜則煮食之。又曰。治寒氣腹痛緊陰危篤者。急飮熱酒。外用葱慰法。葱白碗粗一束。麻繩纏住。切去頭尾。留中一寸厚。放在臍中上。葢片布。以熨斗貯火熨之。令熱氣入腹。葱壞再𥣫。以汗出痛止。爲度。又曰。病鼻赤者。乃陽明經胃火上炎。一方只食鹽一味硏細。每晨起撮少許擦齒。噙水蕩漱。旋吐掌中。掬以洗面。行之月餘。而鼻色復舊。且有益於齒。又曰。口瘡無問新舊。遇夜卧。將自己兩睪丸。以手攊緊。左右交手。揉三五十遍。每夜睡覺輒行之。愈於服藥。又曰。凡産後。不問有病無病。卽用童便好酒煮。熱服之。百病不作。又曰。小兒急慢驚風。痰涎壅盛。塞於咽喉。其響如潮。名曰潮涎。但用金星礞石。火煅過。硏細末。入生薄荷汁內。少加蜂蜜。調和溫水服之。良久。其藥自裏痰從大便出。升菴外集曰。蠱毒。一本。作妖術。以魚肉害人。 在上。則服升麻吐之。在下則服欝金下之。或合升麻欝金服之。不吐則下。宋李巽岩侍郞燾。爲雷州推宮。鞠獄。得此方。活人甚多。菽園雜記曰。病痔者。用苦菜。或鮮者或乾者。煮湯以熟爛爲度。和湯寘器中。閣一版。其上坐以薰之。候湯可下手。撩苦頻頻澡洗。湯冷卽止。日洗數次。予使宣府時。曾患此疾。太監弓勝。授以此方。洗數日。果見效。一作苣。北方甚多。南方亦有之。說儲曰。療時疾者。服大黃良。陳宜中。夢神人語曰。天災流行。人多死於疫癘。惟服大黃者生。事見宋史。楮記室曰。凡風狗，毒蛇咬傷者。只以人糞塗傷處。新糞尤佳。遯齋閒覽曰。淮西士人楊勔。中年得異疾。每發聲言應答。腹中輒有小聲效之。數年間。其聲浸大。有道士曰。此應聲虫也。久不治。延及妻子。宜讀本草。遇虫所不應者。取服之。讀至雷丸。虫乃無聲。頓餌數粒。遂愈。物理小識曰。兒呑鐵針。以乳香荔支朴硝爲末。以犬豕脂。入鹽和之。呑下自愈。若碎鐵。則用皁莢硇砂。雷斅曰。鐵遇神砂。如泥似粉。神砂應卽硇砂也。何子元曰。鐵鍖煅金銀。多年以槌皁角。則一夕破。鐵中堅塊曰核。入香油則核散。福鐵皆塊也。筆醮白水。周畵擊之。隨畵處斷。此理亦奇。又曰。兒生墮地不啼。擊水瓢迫猫命叫。卽啼。兒語遅。取鵙所𨄌枝鞭兒。卽語。中通曰。俗稱不啼兒。爲悶寂生。旁人呼其父名。父應。兒卽啼。莫氏八林曰。誤呑釣魚鉤者。以其釣絲穿繭口向外。更以光滑念珠。穿其絲如絫絫然。逼入喉中。其鉤膮肉爲繭所蒙。因念珠之路相承。拔之卽出。客中閒集曰。張甲僑居司徒蔡謨家。遠出數宿。謨晝眠夢。甲云。暴病心腹疼。腹滿不得吐而死。所病乾霍亂。可治而人莫知其藥。故死耳。但以蜘蛛生斷去脚呑之。則愈耳。謨覺探之。果死。其後有乾霍亂者。試用輒瘥。又曰。栗。惟兗州宣州者。最勝。一毬數顆。其中扁者。謂之栗楔。能治腎虛腰脚無力。以袋盛之。風處俟乾。每朝吃十餘顆。次吃猪腎粥助之。久必強健。葢風乾者。勝於日曝。而火煨油炒。勝於煮蒸。仍須細嚼。連液呑嚥。則有益。若頓食至飽。反致傷脾。蘓子申詩云。老去自添腰脚病。山翁服栗久傳方。客來爲說晨興晩。三咽徐收白玉漿。此得食栗之訣也。又曰。中州集曰。貞祐中。高琪秉國。士夫被笞辱。醫家以酒下地龍散。投以蠟丸。則受杖失痛。范中歌曰。嚼味誰知味最長。一桮卯酒地龍香。䄵來紙價長安貴。不重新詩重藥方。疻痏靑腫。用菜菔爛罨之卽消。或用菉荳粉調附。又曰。象牙，牡鼠，肝腦，栗屑，鳥鷄尾灰，白梅，人爪，人齒，垽和，黑虱。皆能出箭頭鐵針在肉者。張子和儒門事親方。端午取莨菪。作丸。黃丹衣之。置臍而箭頭自出。劉薦叔曰。近日行伍中。惟以乾莧菜。與砂糖塗之。能出箭頭與鉛砲子。此常驗。則古方所未載也。又曰。蚯蚓糞能治蜂螫。余少時摘黃柑。爲遊蜂所毒。急以井泉調蚯蚓糞塗之。其痛立止。聞之。昔人。見石蜂爲蜘蛛所罥。蛛出取蜂。受螫而墮。爬沙墻角以後。足抵蚯蚓糞。掩其傷。須臾健行。卒啖其蜂於網。霏雪錄曰。葛可久。姑蘓人。同郡富人女。年可十七八。忽四肢萎痺。不能自食。目瞪。可久曰。此不難治。乃悉其房中香匲流蘓之屬。發藉地板掘土爲坎。舁女子其中。扃其扉。戒家人。候其手足動而作聲。久之果然試藥一丸。明日自坎中出矣。葢此女平日嗜香。而脾爲香氣所蝕故也。羣碎錄曰。巴荳與蜣蜋。硏塗傷處。可出箭鏃。又曰。宋書云。張收爲猘犬所傷。食蝦蟆膾而愈。又推碎杏仁。納傷處卽愈。近峯聞畧曰。江西人患傷寒疾。多以豆豉湯飮之。汗出卽愈。又曰。近有穉子。戱以線，錘置口中。誤呑之。有胡僧啖以餳糖半斤。卽於谷道中隨穢而下。凡誤呑五金者。皆可啖。三餘贅筆曰。煮蕈時。和燈心草。或以銀簪淬之。若燈心與簪色黑。卽有毒棄之勿食。塵餘曰。有名醫將入蜀。見負薪者猛汗。於河中浴醫曰。此人必死。隨而救之其人。入店中。取大蒜細切。熱麵澆之食之。汗出如雨。醫曰。貧下人且知藥。况富貴乎。遂不入蜀。菊坡叢語曰。今小兒乳哺時。値母有孕。輒眉心靑黑。泄瀉黃瘦。此病俗謂之記。爾雅翼言。伯勞能療繼病。繼病者。母有孕而乳子。使子得疾如痁。庚午春戚從弟金民城盛汝書</text>
<title>[耳目口心書]</title>,<text>焦贛易林卦總四千九十六。詞甚奇奧幽妙。天地間別種文字。葢其心界靈通。物無不觸。又罵世太毒。多有噓唏泣下處。意者。元成之間。皇政陵夷。則此其寓憤之書乎。又有詼謔絶倒者。亦玩弄也。然則焦先生其君子乎。鍾伯敬曰。似讖似謠。似諢似隱。似寓似脫。異想幽情。深文急響。又曰。有數十百言所不能盡而藏裏。回翔於一字一句之中。眞名言也。焦易繇辭靈驗異常。我國壬辰倭亂之前。有人筮世事曰。文巧俗弊。將反大質。僵死如麻。流血漂樐。皆知其母。不識其父。干戈乃止。後壬辰倭亂。明兵來援。仍通婦女。多生子。其言始驗。近者又聞。京中一氓失其妻。來告隣士請筮之。士本不知占。第筮焦易有曰。南山大玃。盜我媚妾。士謂曰。汝試往南山。連呼大玃。必有應之者。妻可索矣。氓如其言。果有一大緫角。出門而應。又見門內女舂。其妻也。周易略例。晉王弼著。儒家雖譏其老莊名理論易。然其文辭明凈可讀也。邢璹曰。略例大則緫一部之指歸。小則明六爻之得失。承乘逆順之理。應變情僞之端。用有行藏。辭有險易。觀之者。可以經緯天地。探測鬼神。匡濟邦家。葢亦信之篤矣。畧例明象曰。夫象者。出意者也。言者。明象者也。邢璹註曰。若乾能變化。龍是變物。欲明乾象。假龍以明乾。欲明龍者。假言以象龍。龍則象意也。畧例曰。言者。所以明象。得象而忘言。象者。所以忘意。得意而忘象。猶蹄者所以在兎。得兎而忘蹄。筌者所以在魚。得魚而忘筌也。然則言者。象之蹄也。象者。意之筌也。註曰。旣得龍象。其言可忘。旣得乾象。其龍可捨。畧例曰。觸類可爲其象。合義可爲其徵。義苟在健。何必馬乎。類苟在順。何必牛乎。或者。定馬於乾。案責卦有馬无乾。則僞說滋漫。難可紀矣。余以爲其言理到。推以爲讀書之法。可也。世以其言談格調。不似後世之爛熳。以爲老莊之學而斥之歟。平心靜讀。可見至理。不可以晉代淸淡。罪而攻之矣。京房。焦贛弟子也。著易傳。葢世應。占之祖也。辨三易。運五行。正四時。謹二十四氣。志七十二候。位五星。降二十八宿。有世應飛伏。建積京氏之書。歷世分裂。各不同。元祐時。高麗進書。有京氏周易占十卷。今亦亡而所傳易傳。只三卷耳。高麗宋時獻書。有顔子朝義。疑其僞書。易傳亦於此時。同獻歟。然高麗何處得之而更進於中國歟。所獻易傳。中國今雖不傳。而東國亦不傳何也。意者。其亦僞書歟。按焦贛甞曰。得我道以亡身者。京生也。尤知焦君之爲君子也。三墳書。始出於宋元豊年間唐州民家。周禮太卜。三易。一曰連山。二曰歸藏。三曰周易。杜子春云。連山伏羲。歸藏黃帝。鄭玄曰。夏曰連山。殷曰歸藏。周曰周易。孔安國曰。伏羲神農黃帝之書。謂之三墳。孔穎達曰。按世譜等書。神農一曰連山氏。亦曰列山氏。黃帝一曰歸藏氏。幷是代號。則周易稱周。取岐陽地名。鄭漁仲曰。夏后氏易。至唐始出。今亡。歸藏唐有司馬膺注十三卷。今亦亡。隋有衆參軍薛正注十三卷。所存者。初經齊母本著三篇。文多闕亂。其辭質。其意古。後之人。能爲此文乎。馬端臨曰。連山歸藏。乃夏商之易。然歸藏。漢志無之。連山。隋志無之。葢二書至晉隋間出。而連山出於劉炫之僞作。歸藏亦此類耳。章俊卿曰。子春之言。是耶。歸藏。何以曰堯舜降二女。又何以曰殷王。則歸藏。非黃帝。連山。亦非伏羲矣。康成之言勝耶。世譜何以曰連山歸藏。幷是代號。則亦不可謂之夏商矣。葢伏羲黃帝。造其名。夏商因之。以作易。禮運曰。吾得乾坤。注之者曰。得商陰陽之書也。其書存者。有歸藏。歸藏旣爲商之書。則連山寧非夏易乎。皇甫謐曰。夏因炎帝曰連山。殷因黃帝曰歸藏。連山果爲伏羲。皇甫謐又安得謂之因炎帝乎。周正建子。葢得天統。故周易以乾爲首。商正建丑。實得地統。故商易以坤爲首。夏正建寅。實得人統。無爲卦首之理。艮漸正月。故夏易以艮爲首。吳菜曰。周易古矣。先天之易。伏羲之所畫者也。文王修之。伏羲豈以連山爲易。又首艮乎。夫連山。葢列山也。列山。本神農之舊國。首艮又有重山之象。歸藏本黃帝之別號。非它易也。乾坤是已。又何析而爲二乎。余今極搜諸家之說。會萃而觀之。說各不同。而章氏之說差勝耳。肰三易自爲一書。三墳自爲一書。不可混同而說矣。眞贋無論。連山歸藏。純是占辭而不得見矣。所謂三墳。今見之則列書三易卦象。而載姓紀皇策政典。葢摸倣尙書典謨耳。且連山歸藏。各有書。而所謂乾坤易。何無其書耶。乾坤若歸之周易。則三墳書。何以載形墳。地皇軒轅氏乾坤易。列書乾坤陽陰土水雨風等名目耶。意者。贋作二易者。從周禮三易之說。而不別纂周易。贋作三墳者。從孔安國伏羲神農黃帝之書之說。而分纂姓紀等篇。而兼作三易卦象。自相矛盾耳。不難知也。今讀三墳乾坤易。有曰。日山危峯。月山斜巓。氣雲散彩。山氣籠烟。川氣浮光等語。六朝口氣。豈唐堯以前文字也。又伏羲策辭。所謂天王升傳敎臺者。亦淺近。漢藝文志。旣無此目。其後數千年。不少槩見。而至宋而始出於民間耶。反不如汲塚書之猶有憑據也。其初得而序之者篤信。至曰㣧征引政典曰先時者。殺無赦。不及時者。殺無赦。豈後人之能僞耶。余以爲奸人欲作贋書。潛引古書。以亂其跡。亦伎倆。梁周興嗣所著千字文。漢章帝書之。何也。此亦是類耳。子夏子貢。俱是聖門親炙之弟子。則其言詩應無異說。今讀子夏詩小序及子貢詩傳。何其相反也。試以關雎論之。小序則以爲樂得淑女。以配君子。憂在進賢。不淫其色。哀窈窕思賢才。而無傷善之心焉。詩傳則以爲文王之妃姒氏。思得淑女。以共內職。賦關雎大相不同也。朱子疑東漢衛宏所作。然猶以其所從來也遠。其間容或眞有傳授證驗。葢宏學於謝曼卿。曼卿學於毛公。班固曰。毛公之自謂出於子夏。鄭玄直指古序以爲子夏。則實因毛語也。今按其源流如此。則衛宏綴其師相傳之說爲之。而鄭玄仍爲口實。而謂子夏之文耶。今考小序。編次風雅頌。與朱傳同。朱子葢從毛傳。而毛傳與小序相表裏故也。但笙詩次第。朱子從儀禮。與小序不同耳。四家詩者。齊轅固詩傳亡於魏世。魯申培詩傳及說。亡於晉世。今傳詩說一卷。燕韓嬰有內傳外傳。今只有外傳。趙毛萇詩傳凡四家也。葢漢時只立三家學。至衛宏，賈逵，馬融，鄭玄之徒。皆從毛詩。而學者翕然從之。至魏晉時。三家皆廢卜商千餘傳。而至魯人毛亨。亨授萇。萇爲小毛公。亨爲大毛公也。子貢詩傳與申培詩說。大同小異。其編次之序。兩書皆同曰。周，召南，魯，邶，鄘，衛，王，齊，魏，唐，曹，鄶，鄭，陳，秦。小疋。小疋續小疋傳。大疋。大疋續大疋傳。周頌，商頌詩說。但商頌上。有二頌字也。歐陽公曰。周南，召南，邶，鄘，衛，王，鄭，齊，豳，秦，魏，唐，陳，曹。此孔子未刪詩之前。周太師樂歌之次第也。周，召，邶，鄘，衛，王，檜，鄭，齊，魏，唐，秦，陳，曹，豳。此鄭氏詩譜次第也。按皆與小序朱傳。不同爾。子貢詩傳。申培詩論。黍離亦大同小異。又可驚恠。詩傳曰。王世子宜臼。弑其君幽王。自立于雒。尹伯封過西都而傷之。賦黍離。詩說曰。幽王伐申。申侯逆戰于戱。射王弑之。立平王于申。自申遷洛。命秦伯帥師逐犬戎于鎬京。尋遣尹伯封犒秦伯之師。過故宗廟宮室。秦人皆墾爲田。咸生禾黍。旁皇不忍去。故作此詩。所謂宜臼試幽者。未可知也。詩說小近於毛傳也。詩傳曰。齊襄公 缺缺 王。周人恥之。賦何彼穠矣。詩說曰。何彼穠矣。齊襄公殺魯桓公。莊王將平之。使榮叔。錫桓公命。因使莊公主昏。以桓王之妹。嫁襄公。周人傷之而作是詩。二家皆不次此詩於召南。而次於王。此則近理矣。平王齊侯明有其人。古注午正之王。齊一之侯者。未可知也。春秋莊公元年。書王姬歸于齊。乃桓王女。平王孫。下嫁於齊襄公。故詩云然也。肰詩說所謂桓王妹者。矛盾矣。詳玩其詩。則以爲如許威儀。如許家閥。美則美矣。但襄公非善人之意。隱然可見。所以恥之傷之也。鄭漁仲曰。三百篇之詩。皆可歌。歌則各從其國之聲。周召王豳之詩。同出於周。而分爲四國之聲。邶鄘衛之詩。同出於衛。而分爲三國之聲。何彼穠矣之詩。何以不列於王風。葢爲詩之時。則東周也。采詩之地。則召南也。韓詩外傳十卷。雜引經傳子史推演之。略有異同。間出己言。大抵多寓言。有時如道家者流。或涉讖緯。此漢儒固有之習。其文章偉衍可讀。其辭氣惻恨可警。多引孝子之言。無非於悒。意其人孝悌者也。雖不醇乎醇。亦儒者之倫也。先引一事。末必摘詩語解之。然不襯合者多。有時乎迂濶。如曰太平之時。無瘖聾跛眇尫蹇侏儒折短。詩曰。有𥌒有𥌒。在周之庭。紂之餘民也。豈緣紂而有𥌒目者歟。甚無謂矣。其論性甚正。大勝於蕫仲舒騎墻之學。有曰。古今一也。類不悖。雖久同理。故性緣理而不迷也。又曰。繭之性爲絲。弗得女工燔以沸湯。抽其統理。不成爲絲。卵之性爲雛。不得良雞覆伏孚育。積日纍久。則不成爲雞。夫人性善。非得明王聖主扶携。內之以道。則不成君子。詩曰。天生丞民。其命匪諶。靡不有初。鮮克有終。戴德禮記。爲大戴禮。戴聖禮記。爲小戴禮。今立之三禮之列者。是也。周禮儀禮。周人之古經。而二戴之記。盖其輯衆家之說。以爲二經之傳者也。漢興。禮書凡三百一十四篇。大戴刪爲八十五篇。小戴仍之以損益。爲四十三篇。曲禮檀弓雜記分上下。馬融。益以明堂位，月令，樂記。総四十九篇。今大戴之書前三十八篇。專逸。只自三十九至八十一篇。存焉。中間又逸四篇。又第七十三篇云者。有二。総四十篇。所謂八十一篇以下四篇。又闕也。小戴所萃多精要。足爲禮經羽翼。故漢立學官。至於今日。大戴則多衍長之語。故世儒不之重歟。夏小正。意夏時月令流傳者。而漢儒仍逐條䟽釋之歟。盖其逐月標題者。文甚簡古。其若䟽釋者。雖與之連文。而多用何字也。字如公糓之傳焉。是故。知其爲正文釋文之別也。哀公問及投壺篇。與小戴記無甚異。禮察與經解同。曾子大孝篇與祭義相似。勸學及禮三本。見於荀卿子。保傅篇。見於賈誼䟽。其帝繫本命易本命等。又如管子淮南子家語等書。小戴記月令。取於呂不韋。緇衣。本乎公孫尼子。中庸，大學。子思，曾子之所著。曲禮，王制。撰於曲臺博士。則二戴禮記。皆輯諸家而應無自家手撰也。蕫仲舒春秋繁露十七卷八十二篇。其中三篇逸。按本傳曰。說春秋，事得失，聞擧玉杯，繁露，淸明，竹林之屬。數十篇十餘萬言。顔師古注曰。皆其所著書名。今書総名繁露。而篇名有玉杯，竹林，玉英，精華等屬。而無所謂淸明者。意此數者。是書名。而决非篇名。本應有繁露書幾篇。玉杯，淸明等書。各有幾篇。後世錯亂。合爲一書也。今繁露。只爲書名而無繁露之篇名。則尤驗本傳渾擧玉杯，繁露等書名也。其它篇。皆摘篇內數字爲名。如楚莊王。王道滅國之類是也。篇中。本無玉杯，竹林等字。而何必闖列爲名也。書旣一亂。而後人不知。妄削其中數篇之名。而換之以此名也。然玉英，精華，淸明。何增减之不同。未可知也。今雖不析其自某篇至某篇爲繁露書。爲玉杯竹林等書。然可合以名之曰董氏春秋。或董氏書。或董子。而改玉杯爲文公篇。竹林爲常辭篇。玉英爲一元篇。精華爲愼辭篇。且附以三策及春秋决事。比則足爲董氏全書。而勝於只名繁露之甚無謂也。董氏書。䧺渾宏博。皆可讀也。論衡所謂文中之烏獲者。非虗言也。朱子嘗言困苦而無精彩。是極好處。今閱之果然也。但其論性駁雜。且有時拘於災異纖緯。以仲舒之爲儒者而猶然。况劉子政父子耶。魏相傳。相引高皇帝所述書。天子所服曰。春夏秋冬。天子所服。當法天地之數中。謁者趙堯擧春。李舜擧夏。兒湯擧秋。貢禹擧冬。四人之名。偶同唐虞夏商之君名。若有意而分排四時者然。異哉。王元美嘗有標竊。摸擬詩之大病之語。而自家詩全犯此病。嗟乎。使王李輩。少不言開元大曆語。庶免中郞受之輩之辱矣。論春秋之人。固難矣。袁宗道歷評列國大夫優劣。有曰。論功則宜首管民。而孤趙爲次。敖百里奚又次之。論心則宜首展禽。而僑瑗札次之。士會士爕等又次之。其爲論次頗精覈矣。漢長安許商。善爲筭。至九卿號其門人。唐林爲德行。吳章爲言語。王吉爲政事。炔欽爲文學。王莾時林吉爲九卿。欽章爲博士。商蹈襲聖學。宜乎莾之用其弟子也。楊無咎游娼館。作折枝梅於矮璧。往來士夫。多往觀之。娼藉此以壯門戶。偸兒竊去其璧。車馬頓稀。張逸人嘗題崔氏酒罏云。武陵城裏崔家酒。地上應無天上有。雲遊道士飮一斗。醉卧白雲深洞口。自是酤者愈衆。詩畵小技也。使妓酒頓添價如此。况服事賢聖者乎。宋董逌錢譜。載海東番錢凡四㨾。曰三韓重寶。東國通寶。東國重寶。海東通寶。按高麗肅宗丁丑。始鑄錢。則此樣或其時所鑄也。朝鮮通寶。譜不載也。春秋二百四十二年。左氏傳十九萬言。自黃帝迄漢武三千餘䄵。史記七十萬言。班固漢書十二帝二百三十年。一百萬言。世愈降而事愈多。事愈多而言愈繁矣。酒器六彜有舟。所以戒其覆。使酒曰酗。所以戒其㐫德。周官萍氏。掌幾酒。本草述萍能勝酒。古人垂戒於酒。可謂微矣。又醉字係卒。醒字係生。巵字類危。杯字屬不。石守道作怪說。以刺楊大䄵之文體。王彜作文妖。以砭楊廉夫之製作。文名已是怪妖。欲譏人而反不覺自歸怪妖也。東史云。檀君命彭吳。治國內山川。以奠民居云。葢洪水之世。若中國之有伯禹也。本紀通覽云。牛首州有彭吳碑。牛首州。卽今春川也。金時習詩曰。壽春是貊國。通道自彭吳。按漢書食貨志。武帝時彭吳穿穢貊朝鮮。置滄海郡。然則彭吳。武帝臣也。非檀君臣也。東人之魯莾類也。抱朴子曰。世俗有戱婦之法於稠衆之中。問以醜言。責以慢對。或蹙以楚撻。繫足倒懸。至使流血。踒折支體。楊用脩丹鉛錄曰。今此俗世尙有之。娶婦之家。新婿避匿。群男子競作戱調。以弄新婦。謂之謔親。或蹇裳針膚。脫履䂓足云。此如我國醜謔新郞。倒掛其足。椎其掌心。號曰足杖。或有致死者。葢陋風也。然謔戱新婦則尤醜矣。賈生死時。年僅三十三。其惜誓賦曰。惜予老而日衰。又曰。壽冉冉而日衰。其語老成無餘蘊。不祥甚矣。挹翠軒朴學士被禍時。年纔二十六。而詩多用老衰字。有漸成枯槁老容顔。白首詩書今有味之句。反常爲不祥也。陳情表。忠孝藹然。固是吉人善士。陽節潘氏刺其少事僞朝。孫霜厓有詩曰。僞朝料得非公筆。不得當時墨本看。楊用脩曰。佛書引此文。僞朝作荒朝。密之初文也。晉改之以入史耳。霜厓亦見佛書所引否。杭人。削松爲小片薄如紙。鎔硫黃塗其銳。名曰發燭。亦曰焠兒。齊后妃貧者。以發燭爲業。此其始也。淸異錄曰。批杉染硫黃。呼爲引光奴。東國則削柳木爲之。只名石硫黃。高麗之初。凡言語。以大者。爲王。此王太祖將起之讖。高麗之末。忽呼粳米爲李米。此我朝將興之兆。晉天福中。浙中兒童市井。皆以趙字爲語助。如云得則曰趙得云。可則曰趙可。後宋祖受禪。錢氏納土浙中。皆屬趙氏。或擧杪秋杪冬之義。如七月十月爲杪耶。九月十二月爲杪耶。世人混用之何。余適引鍾伯敬詩。杪冬孤艇發。初冬則杪。迺季月也。又梁元帝纂要九月曰。末秋杪秋。十二月曰。暮冬杪冬。古人命名多以物名爲之。亦淳朴之風也。如楚狂之名接輿。燕俠之漸離。一則艸也。說文曰。莕爲菨餘。一則蟲也。說文曰。螹螹離也。雖字形有異。其音則同。亦轉而僞也。漢制三公。月俸三百五十斛。自中二千石。至百石。凡十四等。中二千石。月俸百八十斛。百石月俸十六斛。後漢大將軍三公。月俸三百五十斛。中二千石月俸七十二斛。錢九千。至一百石。月俸四斛八斗。錢八百。晉品秩第一一千八百斛。後周凡九命。三公一萬石。至下士一命。一百二十五石。唐正一品。歲七百石。錢三萬一千。至從九品。五十二石。錢一千九百十七。宋四十一等。宰相樞密使。月錢三百千。至保章正二千。明正一品。月支米八十七石。從九品五石。高麗中書尙書令門下侍中。歲米四百石。至助敎十石。國朝正一品。歲俸九十八石。紬六疋。正布十五疋。楮貨十張。從九品十二石。正布二疋。楮貨一張。壬辰後一品。歲俸六十餘石。無細布楮貨。王阮亭池北偶談。霍亮雅曲。周人倜儻任俠。卒後。其邑人劉津逮逢源。哭以詩云。門前債客雁行立。屋內酒人魚貫眼。或曰。此敗家子弟小影耳。予按此。唐人詩也。阮亭何不知也。李播詩。債客。作債主。屋內。作屋裏。酒人。作醉人。古今黈。后稷摯堯契四人。同爲帝嚳高辛氏之子。契則十三葉而得湯。稷則十四葉而得文王。然則夏之世歷四五百年。而商之世又歷五六百年。計千餘年。而文王始生。若以代數較之。文王之于湯。但不及一葉耳。是則殷之先。一何夭。周之先。一何壽乎。此爲甚可疑者。前志必有脫誤。自伏羲氏。至淸乾隆正統天子。統二百五十。幷計呂后武后無統天子。自魏吳南北朝。至五季。統八十五。僭僞帝王。自后羿。至吳三桂二百七十餘。春秋戰國之君。四百九十有奇。辛卯孟秋。漫計而記之。古今黈。郗超之郗。則讀如絺音。郄詵之郄。則讀如綌音。今人不復別白。皆從綺逆反。大謬也。楊用脩丹鉛錄。龍生九子不成龍。一曰贔屭。形似龜。好負重。今碑龜趺。二曰鴟吻。性好望。今屋上獸。三曰蒲窂。性好吼。今鍾紐。四曰狴犴。形似乕。立獄門。五曰饕餮。好飮食。立鼎盖。六曰蚣𧏡。性好水。立橋柱。七曰睚眦。性好殺。立刀環。八曰金蜺。形似獅。好烟火。立香爐。九曰椒圖。形似螺蚌。性好閉。故立門鋪首。予按今義禁府廳事。名虎頭閣。取龍之第四子之義歟。孟蜀王仁鍇好手錄。書至數千卷。卷皆白藤紙細書。極爲端好。每候朝尙於檐子上。得一二番。袁俊家貧無書。從人假借。必抄寫自課。日五十紙。讀書者當作此觀拈此爲。補眉公讀書十六觀。劑藥之名。曰湯。曰飮。曰子。曰丸。曰丹。曰膏。皆有義意。獨曰散者。似無意。然酒巵一升曰爵。二升曰觚。三升曰觶。四升曰角。五升曰散。則散之爲散。或此意歟。凡散藥。皆屑藥。若益元散，通聖散之類。後之湯飮。亦名散者。訛誤也。虎倀嗜酸。機陷之徑。置梅子則倀引乕而去。鬼嗜土鼠。食之則死。或云食蛙亦死。妖狐嗜鷄。而食梧子油則死。故漬梧子油於鷄食狐。則雖九尾善幼媚者。必死。乕事出寄園。寄狐事出留溪外傳。我朝翰林薦。不罷時。其誓文有曰。薦非其人。殃及子孫。盖重其事也。淸康煕戊辰。考試官徐乹學。作誓文曰。某等敢以瓣香。昭告司盟某等。荷朝命。典試禮闈。學術固陋。大懼弗克得士以備國家任。使致寒儁抑而不章。用是矢諸明神。其有偏私玩易。弗虗公於乃心。弗恪恭於迺識。上負聖恩。下負多士。神其殛之。俾蒙蔽賢顯僇。禍罰及於厥世。謹此如翰林薦誓文。同其意。新羅斯多含。年十五六。風標淸秀。志氣方正。時人奉爲花郞。其徒無慮一千人。明陸瓊臺天資高邁。會講東林。年未三十。弟子已八百。此二事相類。蒲衣八歲而堯師之。睪子生五歲而贊禹。項橐七歲而爲孔子師。羅李李羅羅李李。爲君難。爲臣難。難又難。創業難。守成難。難又難。俱太平簫曲也。籠同籠同籠同。籠籠同籠籠同。籠同籠同籠同。籠籠同籠籠同。籠同籠同籠同。籠籠同籠籠同。此擂皷三通也。詞曲有名迎仙客曰。囉嗹哩嗹囉嗹。哩囉嗹哩囉哩。嗹哩囉嗹囉嗹。哩嗹囉哩嗹哩。囉哩嗹哩囉嗹。此與籠同。俱見五倫全備記。記卽丘瓊山諷世之演劇。而葉疊靑錢者。逐段補之凡四卷。今漢語諺翻同老乞大朴通事。課講譯官。明淩迪知萬姓統譜。以四聲韻譜編之。計姓二千七百五十三。複姓一千三十一。三字姓六十六。四字姓二。王元美曰。劉之望最夥。爲二十五。王次之爲二十一。張又次之爲二十四。李又次之爲十一。皆不如我國李之望爲六十餘。阮亭池北偶談。載淸陰先生詩十餘聯。甚稱美之。今見阮亭帶經堂集。有戱效元遺山論詩絶句三十六首。自建安至崇禎末。歷叙詩人第三十三。詩曰。澹雲微雨小姑祠。菊秀蘭衰八月時。記得朝鮮使臣語。果然東國解聲詩。注曰。明崇禎中。朝鮮使臣過登州作云。葢首二句。淸陰詩也。讀都玄敬京師香山記。入寺觀千佛殿。殿圓製極工。成化初。創於中官。中官高麗人也。嘗見其國金剛山。有圓殿。故移其製於此云。金剛山未嘗聞有圓殿。正陽寺。有六稜閣。疑其製歟。王貽上集。載兵部侍郞李輝祖神道碑。有曰。鐵嶺李氏。自寧遠伯成樑。以閥閱顯勝國。至本朝。其門益大。入參帷幄。出爲將帥。李之先出於朝鮮。其徙襄平。自英始。英以軍功。授鐵嶺衛都指揮使。子文彬。文彬子五人。長春美。春美子涇。生寧遠。次春茂。春茂子潤。潤子成功。成功三子。長曰如梴。知太原府。三曰如榟。如榟子恒忠。官副都統。世襲一等阿達哈哈番。子三人。長輝祖云云。其從兄廕祖。亦官兵部尙書。輝祖三子。錕，鋐，鍇。皆官。盖恒忠降於淸也。寧遠之派。死國事。獨陵替。如松之裔。流落東國者。能知此否乎。如梴子哈哈番思忠墓誌。汪堯峯著。以人身軆字。喩物之形。似甚扞格。而古或有之。皆典雅可玩。如湄字水之眉也。衣袵交處。謂之衣眦。此與莊子緣督以爲經同。督。人之督脉。卽脊之謂也。然則任脉。卽衣袵之袵同也。禮記曰。馬黑脊而般臂。山海經曰。水馬狀如馬。文臂牛尾。臂卽前脚也。莊子所謂蟲臂。亦應前脚之謂也。人但知黃帝臣倉頡作字。而不知又有沮誦。與之齊名。人但知穆王臣造父御馬。而不知又有犇戎。與之齊名也。世以牛耕。始於漢趙過。然多疑冉耕字伯牛。爲周時人。則牛耕似先於趙過矣。盖兩牛耦耕。自過始矣。按山海經曰。后稷是播百糓。稷之孫曰叔均。始作牛耕。然則牛耕古矣。叔均凡四見。一曰舜之子商均。一曰帝俊生后稷。稷降以百糓。稷之弟曰台璽。生叔均。叔均是代其父及稷。播百糓。始作耕。然則與舜之子同名。而叔均。卽稷之從孫也。周之先。盖業農者多也。一曰蚩尤作兵。伐黃帝。黃帝乃令應龍攻之。蚩尤謂風伯雨師。縱大風雨。黃帝乃下天女曰魃。雨止。遂殺蚩尤。魃不得復上。所居不雨。叔均言之帝。置之赤水之北。叔均乃爲田祖。然則叔均。非唐虞人也。敬齋古今黈。前漢趙過。始用牛耕。石林援冉伯牛司馬牛。皆名耕。以證過以前。耕非用牛。則名字何取以相配乎。古盖耕而不犂。後世變爲犂法。用人。犂用牛。過特爲之增損其制。非用牛自過始。又云。孔子言犂牛之子。騂且角。孔子時固已用犂。李子曰。石林說趙過以前。已用牛耕。誠是。然方說冉伯牛司馬名字。而復遽云犂牛之子云云。何其說之不倫也。犂自是雜文。今呼貓犬之類。毛色之雜者。皆謂之黧。古字少。凡音相近者。皆得通用。而石林以駁雜之犂。同之耕犂之犂。是眞誤矣。國子監生陸萬齡。以魏忠賢頒要典。比孔子作春秋。殺楊左周魏諸公。比孔子誅少正卯。請建祠國學之右。與先聖幷尊。江西廵撫楊邦憲。毁周程朱三賢祠。兼奪澹臺子羽祠。碎其像。思陵卽祚之初。䟽請建魏忠賢祠。康煕年間。道州周濂溪子孫。有逋賦者。州守張大成徑詣祠堂。枷鎖先生像三日。聖賢之厄。於斯爲甚。平壤永明寺中。有一穴。試立其中。左右皆石築。長幾一丈。廣可六七尺。上亦覆石。石上阜陵。穴甚長。西向而行六七十步。窈黑。使人以炬火導之。烟欝而返。世傳東明王。乘麒麟朝天之處。仍號麒麟窟。余親見之。若冰庫。案後漢書云。其國東有大穴。號禭神。十月迎以祭之。唐書云。國左有大穴。曰神禭。十月。王自祭。此可以此窟當之。而但不知起自何王而爲何神也。且疑是東明之墓也。若窮探其底。則可驗也。唐陳子昂舘陶郭公姬薛氏墓誌曰。姬人。姓薛氏。東明國王金氏之胤也。昔金王有愛子。別食於薛。因爲姓。世不與金氏爲姻。其高曾皆金王貴臣大人也。父承冲。有唐高宗時。與金仁問歸國。帝疇厥庸。拜左武衛將軍云。余按句麗始祖。爲東明王高朱蒙。今曰。東明國王金氏。非也。夫薛。新羅之大姓也。金亦羅王之姓也。唐武德四年。新羅人薛罽頭。隨海舶入唐。至太宗時。拜左武衛果毅。及征高句麗。力戰。死於駐蹕山下。太宗脫御衣覆屍。授職大將軍。金仁問。新羅武烈王第二子也。二十三人唐高宗時。挾唐師。共征百濟。後官至柱國。死於唐。子昂所謂薛承冲者。余葢以謂新羅人薛罽頭。改名承冲也。况所謂別食於薛。東國古郡。本無以薛爲號者乎。然則武衛之拜於高宗者。非也。旣曰。與金仁問歸國。則仁問之入唐。或在於太宗之時歟。又曰。帝疇厥庸。則罽頭從征有功。故帝嘉其功也。其所謂帝者。余以謂太宗也。誌又曰。姬人幼有玉色。少號仙子。年十五。大將軍薨。剪髮出家。見寶手菩薩。靚心六年。靑蓮不至。乃謠曰。化雲心兮思淑貞。洞寂滅兮不見人。瑤艸芳兮思氛氳。將奈何兮靑春。遂返初服而歸。我郭公長壽二年。太歲癸巳二月十七日。卒於通泉縣之官舍云。按貞觀十九年乙巳。薛將軍死之。其時姬年十五。則姬辛卯生。是薛將軍歸唐十年。始生斯女也。宋煕寧末。洛中有民。耕於鳳凰山下。獲石碣方廣二尺餘。乃婦人誌其夫墓之文。文曰。漢進士曹禋墓誌銘。君姓曹氏。名禋。字禮夫。世爲洛陽人。二十八歲。兩策不擧。卒於長安道中。朝廷卿大夫。鄕閭故老。聞之無不哀。其孝友婣睦。篤行能文。何其夭之如是耶。惟兒聞之。獨不然。乃慰其母曰。家有南畒。足以養其親。室有遺文。足以敎其子。凡纍乎陰陽之間者。生死數不可逃。夫何悲喜之有哉。丙子年三月十八日卒。以其年十月十五日。葬于鳳凰山之原。予姓周氏。君妻也。歸君室十八歲矣。生子一人尙幼。以其恩義之不可忘。故作銘焉。銘曰。其生也天。其死也天。苟達此理。哀何復言。其生也浮。其死也休。終何爲哉。慰母之憂。余按禋二十八歲丙子死。而周氏歸曹凡十八䄵。則禋十歲婚矣。漢王吉上䟽言。世俗早婚。此可考也。婦人之文亦明。凈可讀也。文選李善註曰。吳均齊春秋。王儉曰。石誌不出禮典。起宋元嘉顔延之爲王琳石誌云。葢不知漢世已有誌也。或立墓前者。仆而埋於地耶。後見高文虎蓼花洲閑錄。又載曹禋誌以爲三十歲卒云云。又下曰。歸君室八載云云。未知孰是也。前本亦出宋人書。文人而嗇。尤可惜也。文人而好施。可謂快活。李白上裴長史書云。曩昔東遊維揚。不逾一年而散金三十餘萬。有落魄公子。悉皆濟之。韓愈與人交有死。卽恤其孤。爲畢婚嫁。孟郊張籍之類是也。盖爲碑版。受潤筆以施之也。退之旣好施而又善推奬後輩。退之與皇甫湜。爲一代龍門。牛僧孺携所業謁之。二公大稱賞。俟其它適。訪之。大書其門曰。韓愈皇甫湜同訪。翌日。遺闕以下咸往投刺。因此名振。李賀年七歲。名動京師。退之皇甫湜覽其文曰。若是古人。吾曾不知。若是今人。豈有不知之理。二公因詣其門。令賦高軒過。嗚呼。此風不可見矣。惟施也無論而奬也何有哉。讀破萬卷。只辦了猜一字矜一字。安用文章爲哉。唐楊祭酒愛才公心。嘗知江表之士項斯。贈詩曰。度度見詩詩揔好。及觀標格過於詩。平生不解藏人善。到處相逢說項斯。由此名振。遂登高科。士大夫設心當如此。妬才嫉能者。可焚香齋心。頂禮此詩也。日本上毛多胡郡碑文弁官苻。上野國片罡郡，綠野郡，甘良郡幷三郡內三百戶部。成給羊成多胡郡。和銅四年三月九日甲寅宣。左中弁正五位下多治比眞人。太政官二品𥛸襀親王。左太臣正二位石上尊。右太臣正二位藤原尊。此碑在多胡郡池村。日本東都平鱗字景瑞。寫字官也。甲戌年。見此碑。始表而出之。其前好事者。皆未之見也。遂摹勒。雜引書籍爲攷證附刻。盖封侯食采碑也。文多不曉。字大如兒掌。奇古剝落。痤鶴銘魯公書。太彷彿。有時如童子塗鴉。徐汝五以爲奇則奇矣。字不成聞。金英仲斗烈。大奇之也。和銅四年甲寅。迺日本元明天皇四年。唐睿宗景雲二䄵也。至今倭皇僞寶曆六年丙子摹勒之時。則計千四十六年。按古錢譜。則有日本和同通寶。銅與同有異。或錢譜譌耶。攷證解弁官引職原抄云。辨七人。左右大辨二人云云。解𥛸襀親王。引公卿補任云。知大政官二品穗積親王云云。弁辨。與穗積衣禾旁之有異。盖通用也。然則銅同亦通用耶。考證記一事甚奇。今錄之。郡成給羊義未詳。土人呼爲羊太夫碑。故姑從土人所傳記。此如石。鹽谷二墟者。小幡羊大夫之邑也。巉巖險阻。獸不能走。其巓有巨巖。俗稱御前石。又有八束城。接八束嶺。因得此名焉。羊氏每朝京師。必乘龍駒。一竪從之。竪脛八尺。故曰八束小脛。和銅四年。人或上變告羊氏欲反狀。主將某率官兵以擊之。羊氏不能拒戰。單騎遁走。至池村而自殺。其首拔飛。墜於池村。就葬立碑。今尙存。龍駒亦逸。至馬庭村。飛躍升天。今之馬庭山瑞雲寺。卽其處也。羊氏之宰。從羊夫人而逃。至落合村。爲官兵所逼。夫人及七嬪與宰。皆死。有七輿山宗水寺。卽此也。池村民家患癨者。禱於羊氏祠則止。乃采水中之石。以祠其神云爾。按倭書。藤原廣嗣。聖武帝天平十八年。爲玄昉所譖。廣嗣於是義怒而謀叛。戰敗。自以刀切首升天。生時得龍駒。自太宰府。至奈良京。一日能往返云云。此事相類。高麗宣宗八年。進奉使李資等。還自宋。奏云。帝聞我國書籍多好本。命館伴書所求目錄。授之。乃曰。雖有卷第不足者。亦須傳寫附來。百篇尙書。荀爽周易十卷。京房易十卷。鄭康成周易九卷。陸績注周易十四卷。虞飜注周易九卷。東觀漢記一百二十七卷。謝承後漢書一百三十卷。韓詩二十二卷。業遵毛詩二十卷。呂悅字林七卷。古玉篇三十卷。括地志五百卷。輿地志三十卷。新序三卷。說苑二十卷。劉向七錄二十卷。劉歆七畧七卷。王方慶園亭艸木䟽二十七卷。古今錄驗方五十卷。張仲景方十五卷。元白唱和詩一卷。深師方黃帝鍼經九卷。九墟經九卷。小品方十二卷。陶隱居效驗方六卷。尸子二十卷。淮南子二十一卷。公孫羅文選注水經四十卷。羊祐老子二卷。羅什老子二卷。鍾會老子二卷。阮孝緖七錄。孫盛晉陽秋三子三卷。孫盛魏氏春秋二十卷。干寶晉記二十二卷。十六國春秋一百二卷。魏澹後漢書一百卷。魚豢魏畧劉璠梁典三十卷。吳均齊春秋三十卷。元行冲魏典六十卷。沈孫齊紀二十卷。揚䧺集五卷。班固集十四卷。崔駰集十卷。汲塚紀年十四卷。謝靈運集二十卷。顔延年集四十一卷。三敎珠英一千卷。孔逭文苑一百卷。類文三百七十卷。文舘詞林一千卷。仲長統昌言杜恕體論諸葛亮集二十四卷。王羲之小學篇一卷。周處風土紀一卷。張揖廣雅四卷。管絃志四卷。王詳撰音樂志蔡邕月令章句十二卷。信都芳撰樂書九卷。古今樂錄十三卷。公羊墨守十五卷。糓梁廢疾三卷。孝經劉邵注一卷。孝經韋昭注一卷。鄭志九卷。爾雅圖贊二卷。三蒼三卷。埤蒼三卷。衛宏宮書一卷。通俗文二卷。凡將篇一卷。在昔篇一卷。飛龍篇一卷。聖皇篇一卷。勸學篇一卷。晉中興書八十卷。古史考二十五卷。伏矦古文注八卷。三輔黃圖一卷。漢官解詁三卷。三輔决錄七卷。益部耆舊傳十四卷。襄陽耆舊傳五卷。嵇康高士傳三卷。玄晏春秋三卷。于寶搜神記三十卷。魏名臣奏三十一卷。漢名臣奏二十九卷。今書七志十卷。世本四卷。申子二卷。隨巢子一卷。胡非子一卷。何承天性苑高士廉氏族志一百卷。十三州志十四卷。高麗風俗記一卷。高麗志七卷。子思子八卷。公孫尼子一卷。愼子十卷。晁氏新書三卷。風俗通義三十卷。汜勝之書三卷。靈憲圖一卷。大衍曆兵書接要七卷。司馬法漢圖一卷。桐君藥錄二卷。黃帝大素三十卷。名醫別錄三卷。曹植集三十卷。司馬相如集二卷。桓譚新論十卷。劉琨集十五卷。盧諶集二十一卷。山公啓事三卷。書集八十卷。應璩百一詩八卷。古今詩苑英華集二十卷。集林二十卷。計然子十五卷。此宋哲宗元祐六年辛未也。王元美。秉天下之文盟。低昂聲價。宲自有文人以來。未之有也。趨伏者引之。異己者斥之。海內名士。皆爲掌握中物。忌之者亦多也。然能免焉者。亦想見盛明之世。惟可以容身也。其所許與者。前後各分爲五子。前五子。曰濟南李攀龍，吳興徐中行，南海梁有譽，武昌吳國倫，廣陵宗臣。後五子。曰南昌余曰德，蒲圻魏裳，歙郡汪道昆，蜀郡張佳胤，新蔡張九一。廣五子。曰崑山兪允文，魏郡盧柟，濮陽李先芳，孝豊吳維嶽，南海歐大任。續五子。曰陽曲王道行，魏郡石星，嶺南黎民表，豫章朱多煃，虞邑趙用賢。又有二友。曰王宗伯錫爵，弟學憲世懋。其言曰元馭拔我於雕蟲而進之。太上刮濯而就之。我友也。宲我兄也。敬美匡我保我。我弟也。宲我兄也。又重紀五子曰。汪司馬道昆，吳參政國倫，余憲副曰德，張御史太夫佳胤，張九一。其言曰。昔爲五子篇。後爲五子篇。盖三十年去已半矣。今其存者。一時集焉。故爲五章。又有末五子。曰趙太史用賢，李參政維楨，屠儀部隆，魏博士允中，胡先輩應麟。其言曰。汝師者。嚮固及之。肰而未竟厥詣也。是以。不妨重出云。汝師卽趙用賢。而入於續五子者也。又此外收所與遊者四十人。爲四十咏曰。皇甫僉事汸。莫方伯如忠。許長史邦才。周山人天球。沈山人明臣。王太史祖嫡。劉僉事鳳。張先輩鳳翼。朱王孫多𤏳。顧山人孟林。殷進士都穆。考功文煕。劉先輩黃裳。張太學獻翼。王太學𥠧登。王山人叔承。周選部弘禴。沈尙璽思孝。魏考功允貞。喩杭州均。鄒黃州迪光。余明府翔。張將軍元凱。張京兆鳴鳳。邢侍御侗。鄒吏部觀光。曹山人昌先。徐太學益孫。瞿太學汝稷。顧太史紹芳。朱王孫器封。黃先輩廷綬。徐司理桂。王山人伯稠。王茂才衡。注太學道貫。華太學善繼。張府幕九二。梅秀才鼎祚。吳文學稼竳。此外同時若歸有光，湯顯祖，徐渭輩。皆以排王李。不與四十之列歟。大抵名目標榜。有自爲之者。如竹溪六逸之類。 有世人艶羡而爲之者。如商山四皓之類。 有身後後人追爲之者。如朱子所贊六先生之類。 有人或媢嫉。欲嫁禍而爲之者。如明末點將錄之類。 若有文章道學志同氣合。互相推讓。名目自生。亦或爲君子之美談。昭代之勝事。然後世之人。切不可受人之標榜。况自爲之名目。以取人譏嘲也哉。且易流於輕薄放蕩之倫。後生小子。不可妄自爲此等事。亦不可妄加人以名目也。高麗李仁老，吳世才，林椿，趙通，皇甫抗，咸淳，李湛之等。自以爲一代豪俊。結爲友。稱七賢。飮酒賦詩。旁若無人。世才死。湛之謂李奎報曰。子可補耶。奎報曰。七賢豈朝廷官爵而補其闕耶。未聞嵇阮之後。有承之者。皆大笑。又令賦詩。奎報口號云。未識七賢內。誰爲鑽核人。一座皆有慍色。其所謂七賢者。皆應浮浪之人也。我朝則李山海，崔慶昌，白光勳，崔岦，李純仁，尹卓然，河應臨，宋翼弼。時號八文章。此皆文學彬菀。亦不自相標榜。足爲盛世美談。而以宋龜峯之寒踪。亦預其中。亦可見當時公議之正。風俗之厚也。 其後申東陽翊聖。有五子詩。寅城鄭 弘溟 子容。德水張 維。錦城朴 瀰 仲淵。延城李 明漢 天章。案不盈五數當攷。 旣述五子。又添五子。通前爲十子篇。德水李 植 汝固。完山李 敏求 子時。延日鄭 百昌 德餘。海嵩尹 新之 仲又。案此亦不盈五數。盡是名流。可見當時人文之美。癸辛雜志曰。海舟必用大板。護其外。不然則舡身必爲海蛆所蝕。按日本人。亦用此法。謂之甲舡。久則剝棄。又用新板。舡身則長如新也。甲申通信使回還時。使工學其法而來。丙戌渡海。譯官始用此製。水入兩間。舟覆。百餘人皆死。盖裝治不如倭人之精緻故也。朱子曰。恭字輭。敬字硬。勉齋黃氏又曰。恭似低頭。敬似擡頭。西山眞氏又曰。敬有堅強意。恭有柔巽意。敬恭之別。三先生皆同。而北溪陳氏獨曰。敬工夫細密。恭氣像濶大。敬意思卑屈。恭意思尊嚴。與三先生之言。不同矣。老子曰。知不知上。不知知病。不知而曰知。儘是病也。知而曰不知。無乃曲乎。孔子曰。知之爲知之。不知爲不知是知也。平白無後弊。可爲萬世之法也。李老儒某。善解術數之書。余嘗問曰。凡諸占家。何者爲最善。李良久曰。平生篤信一占書。中庸曰。至誠可以前知。一言足矣。它雜占。皆旁流也。余笑曰。然。汝五嘗言書字莫非心畫。何以知之。如人左手把筆而書之。雖不如右手之便。其字形則不出自家本㨾。足攝筆。口含筆而書之。無不皆然。此豈非心畫乎。子貢詩傳。簡兮。伶人名也。簡字作柬字。申培詩說。亦然。新臺。小序作新。詩傳作寴。詩說作親。余嘗言有修飭衣冠。愼攝威儀者。人或笑曰。彼假飭也。其中有無限慾心。強作脩斂。無益也。不如直情任行。欲卧而卧。欲言食色而肆口爲之。甚快活。此論何如。柳雅士榮健曰。雖有假飭者。譬如飮食。食心雖動。有辭讓而食者。絶勝於攘奪而食者矣。韓詩外傳曰。楚莊王賜其群臣酒。日暮酒酣。左右皆醉。殿上燭滅。有牽王后衣者。后扢冠纓而絶之云云。余以爲此語非也。莊王雖伯者。豈有挾其后。與羣臣夜飮於一殿之理哉。且王者夜宴。應非獨爇一燭也。大戴禮記帝繫篇曰。𥌒叟産中華。是爲帝舜及象産敖。此文意難通。以謂𥌒叟産三子。曰舜。曰象。曰敖云。則其所謂父頑母嚚象敖者。何也。馬遷雖引帝繫爲三代世表。然舜于黃帝爲九世孫。于堯爲四世從孫。則擧二女嫁舜。何也。余嘗覺飽食。令人神濁。大不利於讀書。客曰。歷觀少年多喫飯。必夭折。今看博物志。有曰。所食逾少。心開逾益。所食逾多。心逾塞年逾損。焉知前言之有驗也。日啖珍饌而腹果然。反以思之。莫如我稻飯。日遊歷宏宮壯樓。反以思之。莫如我正堂日讀子集百家。反以思之。莫如我經書。李老儒某曰。經書以外。莫非玩物喪志。又曰。陸象山之學。屛去書籍。自謂師心。以六經爲自家注脚。此言甚不樂也。吾憂其流弊。將焚六經也云。古來好着棊奕者。雖賢人。脫然不染甚難。惟韋昭，王肅，葛洪，陶侃，顔之推，皮日休，林逋數人。盖極力闢之也。余平生不樂此技。非徒不能。亦不欲爲也。人或曰。它技可絶也。棊則閑雅可爲也。余笑曰。棊爲罪魁。諸伎豈不從此中流出耶。欲闢技戱。先從棊始耳。廢事業。竟晝夜。爭途喧囂。不見雅致。先爲棊奴耳。管子謂少男少女曰吾子。謂老男老女曰諸君。吾子者少而易之之意。諸君者。老而敬之之意歟。齊之俚語歟。古者寢時。旣有寢衣。則應有寢冠。今則頭風者獨有寢冠。嘗愛管寧遇風波。自訟三晨不頭之語。以爲冠不可一刻免也。歲甲申。同等輩五六少年。攻擧業三夏。諸人終不一脫冠。人而爲難也。及見風俗通。有曰。巾所以飭首。衣所以蔽形。乃士君子所以自別於夷狄者。惟喪者訟者。露首艸舍云。甚恰余意也。余已辨世傳三墳書。是後世贋作。恠其得之而序之者。宋人而序末。不書姓名。甚以爲疑。今按王應麟尙書考異。有曰。元豊中毛漸。得之西京。或云。張天覺。得之比陽民家。非古也云。余又按其序。有曰。元豊七年。予奉使西京。廵按屬邑。歷唐州之沁陽。道無郵亭民舍。有題於戶。三墳書某人借去云云。則兩人宲難辨也。考異曰比陽。此曰泌陽。比泌音訛歟。嘗見一人文集。辨格物物格之言。有曰。格物。與唐人詩行到水窮處者。一般矣。物格。如唐人詩半夜燈前十年事。一時和雨到心頭者。一般矣。孔門諸弟子問知問仁等事。皆是格物。而曾子之唯於一貫。是物格時事也。取譬甚理到。故書之此。古人云。和氣格天之本。筆墨中和之氣。天地之福澤氣也。又曰。値不如事。但有料理。更不煩惱纏縛。又曰。貧窮親友。時時在念。無米而急人朝飢。又曰。讀書有得。不私其善。輒引以告人。期於同有。又曰。讀史論事。必先稱其所長。幷不輕責人以死。又曰。朋友久不相見。聞流言不信。又曰。留心敎女爲人家。造奕世之福。大陰隲事。余於數者。有稍能行之者。亦有不及者。故每念不忘。以爲一生受用。世都知王元美爲文章宗老。大名所壓。無不羡慕。是固然也。然不知文章之弊。爲二巨靈者。作馬吊。賭法也。作金甁梅。淫書也。尤侗。淸儒也。作戒賭文。闢之甚力。歷言明世上自縉紳。下至皁隷。若痴若狂。喪廉沒恥之極。下段卽曰。吾聞此風。明末最盛。曰闖曰獻。又曰。大順流賊作亂。其名皆應。相公馬吊。百。老阮姓。南渡亡國。不祥先讖。聖王在上。豈容妖氛。敢告司冦。宜制嚴刑。天罡地煞。大盜餘腥。誅不待敎。有犯必黥。火其圖譜殛此云。其爲大禍。可勝言哉。金甁一出。助淫者多。少年。不看此書。爲大恥。害亦至矣。明末至于今。小說之學。陷溺人心。鍾山黃周星。淸人也。有曰。六旬始思作傳奇。毅然成人。天樂一種。駸駸乎漸入佳境。乃深悔從事之晩云。噫。惑之甚矣。淸儒周文煒。獨闢小說曰。昔人謂黃魯直。作艶詞。以邪言蕩人心。其罪非止墮惡道。近日作小人。豈止艶詞。非常報應。人人親見之。案頭如有片紙隻字。當盡數焚却。壞心術喪行止。皆此等書引誘。人家兒女。豈無識字者。畧一回想。豈不可懼。斯言越快比黃周星。豈翅霄壤。表以書之。托爲同志。淸儒龍眠石龎天外悟語曰。金聖歎。施耐菴之後身也。耐菴作水滸。弄盡舌鋒。直于聖歎身。遭一殺劫。以了前因宜矣。斯言雖戱。亦甚爽絶。以其聖歎。評水滸故也。四月懸燈之夜。滿城燈竿。點綴如星。予靜聽。墻外有男子自語。聲如破鑼曰。願忽地急雨暴降。從以猛風。則燈光盡滅。我當行拾其燈盞哉。余聞其語而如見其面之獰悍也。其心術之乖張也。噫。推是心。何事不爲。世傳富家糓廩中。必有蛇或黃鼠。謂之業。人時饋白粥。待之如神。余甚異此說。及按蛇譜。有云。色微黃而間以靑。腹白舌赤齒黑。長不過四五尺。如穴人家倉囷下。米粟必多倍于所入。故曰。富貴蛇。除夕。必設樽俎香燈祀之。始知世所謂業者也。又聞有物如馬駒者。號曰駒業。未可知也。然業遁而家隨敗云矣。文心雕龍曰。身與時舛。志共道申。標心於萬古之上。而送懷於千載之下。金石靡矣。聲其銷乎。余則以爲窮人多著書而窮之又竆者。書亦不傳。然而其所著嘉惠後人。得遇知音。則竆中有通者也。若或長受後世之唾罵。則此天下之至窮也。然則著書不傳者。窮之又窮之中。又有通焉者也。又曰。宇宙綿邈。黎獻紛襍。拔萃出類。智術而已。歲月飄忽。性靈不居。騰聲飛實。制作而已。余則以爲雖幸而傳數千年。以天地之大䄵論之。不過蚊雷之度碧紗幮耳。文心雕龍曰。山沓水匝。樹襍雲合。目旣往還。心亦吐納。春日遅遅。秋風颯颯。情往似贈。興來如答。妙解爲文處。匪陳文腐士所可及。余嘗愛此言也。心溪宗姪曰。東國之大科。猶有受用處。其所謂小科者。果何依據。叔旣攻擧業。何不只治大科業乎。余曰。小科世以爲門戶計。心溪曰。我則雖當世爲正兵。少無㤪尤。叔則憂子孫之爲正兵。余笑曰。吾之心豁然無牽。庶幾一死生。齊彭殤。何暇憂後世之門閥。是不盡知我者也。心溪亦笑。丁亥四月。余到心溪。與宗姪及族宗姪命燮。談吐竟日。余曰。世間有多少樂心之事。而擧皆不易得。故皺眉時十常八九。只有親戚。久未相見。忽爾團會。共做話頭。怡怡雍雍。此天下之至樂也。余嘗以爲陶五柳所道悅親戚之情話。此至學問語。至文章法也。心溪拱手曰。然。朴孺子齊雲。岐嶷夙慧。嘗曰。我嘗有七字語。曰爲善之效如忍色。余究之良久曰。以爲無後害歟。孺子曰。非但無後害。爲善之甚難。如忍色之甚難。然而及其有效也。如忍色而無害同焉耳。白大鵬詩曰。醉揷茱萸獨自誤。滿船明月枕空壺。旁人莫問何爲者。白首風塵典艦奴。此詩有名於世。余嘗見此人。上某宰相告目。知其爲隷也。而不知事迹。及見柳夢寅作村隱劉希慶傳。有曰。與書吏白大鵬酬唱。許筬使日本也。欲與白大鵬。洎生偕死。以養老辭。獨以大鵬行。逮壬辰之亂。廵邊使李鎰。以大鵬諳倭中事。強之同行。死軍中云。然則不惟華國。能辦一死。可以胥隷而蔑之乎。觀其詩。已知其豪達之倫。嘗爲典艦司書吏。而自稱典艦奴歟。楊䧺之爲人。毁譽相半。葢其文章才華則美也。失身則大矣。不待朱夫子。而北齊顔之推駁之甚正。其言曰。著劇秦美新。妄投於閣。周章怖慴。不達天命。童子之爲耳。桓譚以勝老子。葛洪以方仲尼。使人歎息。此人直以曉算術。解陰陽。故著太玄經。爲數子所感耳。其遺言餘行。孫卿屈原之不及。安敢望大聖之淸塵。且太玄今竟何用乎。不啻覆醬瓿而已。言甚快活。司馬涑水。何不及顔氏之見耶。心溪嘗歎曰。可買善吃草果下馬。閉牖讀書。逢疑難處。卽騎馬。書掛鞍。隨意而尋勝於我。討論乃歸。不亦善乎。心溪嘗言曰。尹敎傅得觀以爲世儒。但知月受日光爲明。而不知日亦受月光爲明。以其陰陽相濟爲明云。邊子欽曰。余素性迂踈。庶幾無機心。近覺機心。稍稍萌動。此將奈何。余曰。前後左右耳聞目見。莫非機心之事。故酬應周旋。自然如此。此無倍人之定力故也。甚可悲也。子欽曰。君言信然。出沒於世。則無絶斷機心之道。吾當十年後擺脫。入萬山中。無所應接。則機心自然退伏。此外無它謀耳。余笑曰。欲做佛耶。子欽曰。持吾儒本色。但絶機心。雖處窮山。何害之有。贈持平孝子芮歸周。嶺南人也。其孩日也。輒跪而飮母乳。食則必後長者。其護親病。嘗糞血指。至口噓肛門。使親溫中而得效。獐肉宜於藥。而乕投生獐。親沒。廬墓。服闋而衰病。難於晨夕省掃。則設壇望拜。乙酉。其曾孫秀弘。錄其行來京師。求士大夫文與詩。斯人可謂孝之至也夫。南中有稻。名大明。梁瀟灑園後孫濟身。移文于華陽洞。使之播種。爲皇廟粢盛。又求諸賢詩以揚之。禁中大報壇前。有花。亦名大明紅。明人之先創別立門戶者。自何大復始。而卒不能別立門戶。終是唐人脚下。至徐文長而後。突出別創之論。而亦不亂罵王李。至袁中郞。始極口大罵。幾至於仇讎王李。徐文長肖詩序曰。古人之詩。本乎情。非設以爲之者也。是以有詩而無詩人。迨於後世。則有詩人矣。乞詩之目多。至不可勝應。而詩之格亦多。至不可勝品。然其於詩類。皆本無是情。而設情而爲之。夫設情而爲之者。其趨在於干詩之名。干詩之名。其勢必至於襲詩之格。而勦其華詞。審如是則詩之實亡矣。是之謂有詩人而無詩。有窮理者起而捄之以爲詞有限而理無窮格之華詞。有限而理之生議無竆也。於是。其爲詩悉出乎理而主乎議。而性暢者其詞亮。性鬰者其詞沈。理深而議高者。人難知。理通而議平者。人易知。夫是兩詩家者。均之爲俳。然謂彼之有限而此之無竆。則無竆者。信乎在此。而不在彼也。其葉子肅詩序曰。人有學爲鳥言者。其音則鳥也。而性則人也。鳥有學爲人言者。其音則人也。而其性則鳥也。此可以定人與鳥之衡哉。今之爲詩者。何以異於是。不出於己之所自得。而徒竊於人之所嘗言曰。某篇是某體。某篇則否。某句似某人。某句則否。此雖極工逼肖而已不免於鳥之爲人言矣云。然不指摘王李輩名字。中郞則言言肆罵矣。徐文長文之神妙。余嘗咄咄稱奇。尤喜其感夢祭嫡母文。有曰。惟母在昔。以病而死。胡昨夕夢。不死而病。裸坐室隅。展戶自掩。兒診其候。呼涕激面。脉數以煩。知不可理。詭曰其愈。須旦夕耳。掩面痛哭。扶母於牀。哭罷而覺。泣涕猶滂。夢母於病。哀且不禁。覺哀其死。兒何爲心。文長不害爲孝子也。余讀此而未嘗不淚淹纓而欲溘然也。淸儒尤侗字展成。號悔庵。長洲人也。作外國竹枝詞百餘篇。各道其風俗。又有注脚。試觀咏朝鮮者。凡四首。掇拾風聞。多所訛謬。今皆記之。中國最近者如此。則其餘遐裔。可推也。其一曰。高句麗降下句驪。未若朝鮮古號宜。千里王京陳百戱。漢城猶見漢宮儀。注曰。古朝鮮幷入高句驪。隋征之不服。貶爲下句麗。洪武中入貢奉詔。更號朝鮮。此不知中間有高麗也。其二曰。長衫廣袖折風巾。硾紙狼毫漢字眞。自序世家傳國遠。尙書篇內九疇人。李白詩曰。金花折風巾。笠子也。笠簷平直。可以割風也。然新羅時。則以金花餙笠子耶。其三曰。楊花渡口杏花紅。八道歌謠東國風。最憶飛瓊女道士。上樑曾到廣寒宮。注曰。國有八道。楊花渡在漢江濱。閨秀許景樊。後爲女道士。嘗作廣寒宮玉樓上樑文。突入杏花紅。豈不沒著落。且八道歌謠之句。太無味。而楊花渡之於漢江中間。有幾曲折。不可以爲其濱也。蘭雪軒許氏。爲許景樊。甚無謂也。其爲女道士之說。亦從田汝成廣輿記中出來。記以爲許氏夫金誠立。死節於倭亂。許氏爲女道士。此無根浮浪之語。何人做出。以謾中國人耶。且中原文字。以許蘭雪，許景樊。分作二人。尤爲可笑。婦人之能文多才。忝辱乃如是乎。甚可慨也。其四曰。小兒八歲號黃昌。舞劒能誅百濟王。更唱嘉俳會蘓曲。朝來蠶績已盈筐。注曰。新羅國黃昌郞八歲。爲王往百濟。舞釰於市。王召入宮令舞。因刺殺之云云。金藝園斗烈。字英仲。一號南村。又曰褐寬齋。詩文豪達。又能傳神篆籀行艸與圖書印章。無不精通。其篆尤大名於世。葢慨慷奇士也。其自叙圖章曰。誕聖後五年。浴佛前二日己亥。吾以降。光山金斗烈。新羅璿源係。朝鮮詩禮閥。願將潘岳筆。庸寓直淸說。盖乙卯四月初六日己亥時生也。潘岳。述家風。而直淸。柳玭字也。金藝園子五言古詩。有漢魏風皆可誦。其悼亡詩曰。自君之歿矣。厭見親戚札。不知人已歿。猶問病劇歇。我雖剛膓者。何忍答其說。不答知不可。欲答已嗚咽。又曰。何處難忘君。朝晡祭奠時。祭奠衆生爲。衆生最可悲。昔君飮食時。請益亦或辭。如今滿床設。胡爲捴无知。其沃川貞女行曰。沃川有佳人。無愧古貞烈。少小在閭巷。紡績聊生活。良人異梁鴻。焉知孟光德。暴風日以吹。涇渭混淸濁。妾有寸心誓。但知古女則。不嫌新人妬。願我郞好合。破屋僅容膝。短籬當深。常恐乕豹警。戒郞愼出入。夜黑心先怕。扶持膝相接。獰風吹燈滅。疾雷破窓閤。乕以良人去。蒼皇起扶執。所過多荊棘。肌肉流血赤。誓使郞或脫。妾身無可惜。行人爲之救。乕亦感而釋。庶幾百年約。從此期安樂。惟彼耽耽者。夜夜窺毁壁。一聲忽驚起。不聞良人息。夜半出門啼。顚倒追乕跡。一之旣云厄。再此又何酷。天寒足不襪。况復兒在腹。山路苦險阻。彳亍無餘力。向風囓余指。臨泉濯余髮。囓指質神祗。濯髮祝星月。郞死亦何辜。願以妾身贖。哀哀哭且訴。天地爲慘惻。良人乕背上。尙聞風末哭。忽看然疑面。尋聲來顚跌。死別還生逢。驚喜殊怳惚。良人稍定魂。爲我叙顚末。靡爾斷斷誠。吾豈乕口脫。爾哭山可裂。爾心天可質。虎狼亦相感。捨我不忍食。惡性終未已。閃閃且注目。一塊俎上肉。急勢在頃刻。蒼崖忽崩拆。忽然壓乕殺。虎殺吾則活。得此冥冥隲。冥冥豈我隲。賴爾聲上徹。語罷爲一泣。感歎中自怛。里人相謂曰。烈哉不可滅。齊聲入官家。爲向太守說。太守嗟嘆久。牒報都觀察。觀察亦嘖嘖。將以朝廷達。天門九重深。閽者亦嗔喝。遂令下土人。貞行任泯沒。僕本慷慨者。一聞感嘆發。褒賞何關爾。若節爾無怍。吾東禮義俗。賴爾應更作。何恨古貞烈。異事惟爾獨。嗟彼杞梁妻。崩城竟何益。又聞天山石。望夫空悲切。豈如沃州女。本末無欠缺。一哭行人來。二哭山石落。人來救其死。石落滅其厄。丈夫所難能。乃於一女覿。士族所罕聞。爰得下賤閥。願將如椽筆。鐫彼中壘碣。此不惟詩多警語。事蹟絶異。余前有香娘歌。當與是詩。可警告閨閤間耳。此辛未年間事云。許積生於忠州。四歲忽失所在。人見積於屋上。探雀雛恣噉。葢無梯而登屋。甚恠事也。至貴而殺人之象也。世傳嘗斬毒蛇。蛇呵靑氣。直入口中。仍生子堅。後以逆誅。又傳嘗爲臺官。閭閻女新嫁。衣錦段。以爲犯禁。發吏捕之。鞫殺之。女瞪目直視積。良久乃死。後生堅。克肖其女云。堅兒時袖鰒魚。打杏桃子。童隊皆隨而拾之。以銀龜鎭被四角。冬月以貂圍溺器。其濫侈。皆此類。性聦慧。不讀書。只使人讀經史。卧聽之。皆記念。終身不忘。庚申伏誅。積將坐死。自案曰。有子逆堅。萬死無惜。社稷西畔。有許積址。朴曄字叔夜。爲人豪擧。少時善蹴踘。有幹能。料事如神。嘗遇神人。告曰。活千人可善終。誤以爲殺千人。恣行殺戮。事光海君。許爲平安監司十年。凡八年癸亥。仁祖靖難。遣使誅之。曄殺人凡九百九十。方臨刑。大同江邊。有大童過之。曄回首叱之使入水。童不敢避。蹈波而死。乃滿千矣。威令行於西道。建虜猖狂。不敢加兵於我者。曄之力也。嘗遣刺客。偸建酋帽珠。賣於番市。虜由是慴服。臨死嘆曰。何不活我十餘年。盖逆覩丁丑之難也。嘗召匠搆宅。將上樑。忽使孔於中。人莫知所以。後。曄營新門之闕。無樑。或言曄之家樑最大。工往掇其瓦。見而止。其家尙在會賢坊。余雨中卧念。一生向人乞借。可歷數也。余性甚拙。先度人有難色。不忍開說。明知彼之於我不少慳惜。始言之。借人馬驢。只六七番。餘皆步行。或借人奴馬。慮其飢困。心甚不安。絶不如緩步爲便也。父母有病。無以爲藥。向親戚乞錢百文米稻數斗。嘗當妻病。眞氣大敗。乞藥於宗人。心少跼蹐。决不如父母病時求之之爲宜也。坐於踈迂。有時誤事。而亦不取大辱也。余平生有大病根。對能容受吾迂踈底人。則評山水。譚文章。以至民風謠俗。娓娓不厭。雜以諧笑。窮晝竟夜。人不知吾爲不能言人也。若吾與人趣味不入。人言而吾不知。吾言而人不知。雖欲強爲笑語。沒沒不可爲也。於是受無情之譏。伸於知己。屈於不知己者。宲際語也。然每欲強務淋漓爛熳意態。而年近三十。卒不能辦。可恨可恨。余瘦弱不勝衣。而看人險仄事。則胸中熱激。直欲手搏。此非君子凾容之量也。余每戒之。不掛口角。不置心曲。一切以消遣爲法。久而尋常若痴人。人或疑我爲不明是非者也。或目以爲占便占宜。或以爲好老道。余亦甘受不辦。是豈眞知我心哉。世界甚窄。旣無挽回世道底眞正氣力。則吾一偏客氣。罵人砭人。豈不爲辱身之堦乎。如有容聽我言。敏於爲善者。則余豈不竭言其過哉。每見齷齪淀涊之事。則未嘗不獨自咄嗟。至欲裂冠入山。却羡屈平之懷沙。鮑焦之立枯。然瞑目移時。火氣始降。則反覺自家太狹窄。於是究竟寬平和緩悠遠虗靜等字義。心界始寧謐。然欝輪時節多。恬泰時節少。噫。此客氣也。安得吾儒涵養法而矯之也。曹植武帝誄曰。潛闥一扃。尊靈永蟄。又文帝誄曰。皇雖殪沒。天祿永延。古人作文。固不擇言耶。易書素問。先秦古書多叶韻。道德經尤然。且古時村謠里諺。才出口已成韻。此由世猶淳眞天植之聲。不澆訛也。論語䟽曰。公冶長辨雀語云。唶唶嘖嘖。白蓮水邊。有車覆粟。車脚淪泥。犢牛折角。收之不盡。相呼共啄。鳥亦能叶韻耶。</text>
