<title>大殿端午帖 二首○癸卯</title>,<text>昨夜黃梅雨。微風殿角凉。天時回午運。邦慶屬重光。賀醞新蒲灧。朝衣細葛香。堯眉從此展。歧麥頌聲長。其二講席爐煙合。璇題殿日遲。瀛班添妙選。爭獻育莪詩。</text>
<title>臘享親行日。奉和御製。</title>,<text>四時太廟享。無歲不親禋。瞻慕齋居肅。祼將聖孝新。省牲纔臘日。祈糓又來春。於穆駿奔列。羣情更獲伸。</text>
<title>大殿延祥詩 二首○甲辰</title>,<text>元月元朝是甲辰。千門和氣八荒春。雙瞻殿壁添新帖。識慶先從解撰人。其二方春議賑貸。宵旰爲元元。八路今年熟。無憂我至尊。</text>
<title>元子宮延祥詩 四首</title>,<text>六宮和氣慶雲垂。是日吾王供悅怡。地闢春闈令節届。衣添寶尺瑞暉遲。羣情普係增磐泰。邦籙無疆仰洽煕。睿質不煩師傅誨。階蓂新展驗新知。其二豫建惟常禮。元朝進秩宗。延祥增茀祿。祝壽效華封。問寢龍樓自。橫經鶴駕從。恭將帖子獻。章四意千重。其三閶闔春回捲繡簾。祥暉排却大冬嚴。邇班倍切呼嵩祝。縟禮銅闈八域瞻。其四集賢門外路。高閣檢新書。攢手彤庭賀。溫文協令譽。</text>
<title>大殿春帖 二首</title>,<text>接賢多在萬幾餘。蒼陸迎春化日舒。聖代卽今無闕事。公車猶積諫臣書。其二頒綵彤墀淑景移。千門寶字貼春宜。一年佳節三元日。又是离宮晉接時。</text>
<title>元子宮春帖 四首</title>,<text>迎春蒼陸上銅樓。堯曆新年慶夏謳。初進綵花佳氣導。漸長朱芾瑞光浮。起居要與端方接。僚友先從草野求。盛事令辰齊獻頌。聳瞻來日禮容修。其二輔養明朝見。新春迓百祥。靑陽開震邸。朱芾叶离光。堯曆貽祈永。周詩頌俾昌。願將五色縷。繡進尺衣長。其三仁政門開黼座臨。方春惠愛入人深。靑宮帖子新年祝。願學吾王育物心。其四葭灰噓臘白。盤菜送絲靑。燕翼先躬敎。金華講不停。</text>
<title>大殿端午帖 二首</title>,<text>吾王明鑑覆幈幪。鑄鏡何須百鍊工。幾月宸憂勞漢賑。來宵禴禮薦殷宮。撫辰政闡居高象。亭午洪沾育物功。彤筆今年書大有。天心看取麥農豐。其二天中佳節届。騰賀最摛文。榮遍新袍賜。恩沾摺扇分。梅黃朝雨細。竹醉晩風薰。彩佩垂長命。絲絲祝聖君。</text>
<title>中元夜齋宿內閣。下御製詩一首。命在筵閣臣賡進。</title>,<text>九臯仙鶴一松靑。穆穆齋宵月在庭。每歲中元迎駕至。詞臣拱立八鑾聽。</text>
<title>陪駕高陽郡。恭和宸章。</title>,<text>輦路黃雲一色通。龍旂初日滿天紅。停鑾處處知宸意。萬姓歡聲四野中。</text>
<title>重煕堂親行大政日。下御製詩。命在筵諸臣賡進。</title>,<text>是日稱歡爲是堂。溫綸擎誦聳班行。恭知大德荷天祿。豈待官人始迓祥。</text>
<title>大殿春帖</title>,<text>延祥佳節近。靑邸海籌增。吉慶前秋自。豐穰每歲仍。臘梅迎暖律。宮柳褪寒氷。擧筆微誠切。千門寶帖登。</text>
<title>大殿延祥詩 二首○乙巳</title>,<text>丹莢堯階報十春。寰區洋溢我王仁。年豐倍切祈豐意。元日元朝是上辛。其二三殿朝朝問寢寧。新年喜氣滿彤庭。靑宮政近開筵日。先遣宮僚習孝經。</text>
<title>大殿端午帖 二首</title>,<text>黃梅小雨麥風淸。簾幕時聞禁樹鶯。菱鏡綵絲存故俗。蒲花新泛萬年觥。其二端陽佳節屬中天。日永龍樓瑞靄連。八路豐從登兩麥。萬幾暇輒接三筵。仁風紫闕瑤琴按。喜色靑宮寶箑宣。擧筆敢言能補衮。秪將華祝祝年年。</text>
<title>雨後看瀑玉流泉。奉和宸章。</title>,<text>香濕池荷近。凉生欄瀑飛。需雲偏此地。不醉敢言歸。</text>
<title>陪駕至永祐園。上以步輿。周審局內岡麓。登拜峰山。定補土役所。承命恭和御製詩韻。</title>,<text>鑾輿盡日度山迤。鬱鬱松陰萬億基。禮罷辭園宸慕永。寢官頻接下嚴遲。</text>
<title>大殿延祥詩 二首○丙午</title>,<text>斗杓東指帝出震。一年佳節三元最。萬戶千門換桃符。瑞日初上雲氣藹。羣公抃蹈丹墀下。是日閶闔千官會。聖人端冕御法座。巍巍至德惟天大。堯堦蓂莢功化隆。舜殿簫韶氣象泰。春臺玉燭布深仁。陶鑄洪纖無薄厚。鸞掖近臣承渥久。染翰朝朝侍左右。金爐香濕朝袍惹。玉珮聲來彩幡揷。疎才無能裨聖代。永日靑綾抽箱笈。但願今年復來年。四方無事百祥集。其二尺衣添繡五紋靑。前歲离筵講孝經。睿質自遵三善敎。仁聲已聳八方聆。祥凝甲觀歡斟斗。春滿銅闈仰耀星。內閣詞臣新獻帖。朝朝鶴禁問康寧。</text>
<title>世子宮春帖</title>,<text>淸晝銅龍漏刻長。講筵頻接左春坊。新年內閣初承候。已擬琅函奉睿章。</text>
<title>淸漪亭。奉和宸章。</title>,<text>晩赴看花席。釣臺更射亭。一遊皆聖度。薰曲聳新聽。</text>
<title>大殿端午帖</title>,<text>薰殿瑤徽午日舒。金丹新降壽民書。八域豐登徵麥熟。牙籤頻對萬幾餘。</text>
<title>文孝世子輓章 九首</title>,<text>聖人有聖嗣。天篤厥初生。震索方膺慶。离明遂定名。綴旒憂幾載。磐泰樂昇平。漢代歌暉潤。吾東復頌聲。其二造化昭休命。羣祥奏一人。紅光甲觀夜。仙棗辛年春。何况千秋節。重符兩聖辰。人心從此係。天意詎無因。其三睿姿元不世。潛德卽生知。愉惋形啼笑。溫文在戱嬉。未離阿保抱。先具大人儀。尙憶重煕賀。端臨儼若思。其四積雨新秋霽。令辰寶冊颺。神人俱舞蹈。日月益輝光。屛載賡詩盛。堂瞻御扁煌。岡陵餘舊祝。萬事只摧膓。其五嗚呼十一日。欲語淚先沱。天理寧期此。雷歡忽變俄。秪緣民不祿。將奈國於何。忍說瑤華夕。刀圭恨更多。其六十行宸翰降。二字懿名垂。僾慕盈眶淚。琅音托夢辭。那攀仙鶴遠。虗報寢雞悲。最是吾王孝。無言慰聖慈。其七誰言玄隧近。十里杳南坰。哭巷連三輔。朝山走百靈。素帷悽夜色。哀鐸咽晨聽。明器無他玩。重陽舊孝經。其八駄醫分兩局。頒劑濟羣黔。黃帝論方意。文王及幼心。覃仁宜受報。貽戚竟難諶。天視元民自。申休佇迨今。其九雷肆初開歲。下番卽小臣。獲陪天北極。先覩日重輪。未作橫經士。空悲草輓人。端陽恩賜箑。一展一沾巾。</text>
<title>秋幸。賤臣病未參班。回鑾後承命。攀和御製。丁未</title>,<text>每歲鑾輿拜寢園。吾王繼述孝爲元。松杉老大攀遺澤。霜露凝淸感至尊。輦路無塵晴日日。田家有慶樂村村。微臣獨阻陪班後。追和雲章亦聖恩。</text>
<title>高嶺祈稔閣御製詩韻。承命追賡。</title>,<text>小閣重臨記昔年。萬岡環後數疇前。鑾聲止處農謳發。遍野黃雲一色然。</text>
<title>雪夜。召對玉堂官聯句。癸卯</title>,<text>御製 簾頭瑞雪集縱橫。均着高低大地平。積得空濛渾是氣。飛來疎密不聞聲。臣仁浩。 瑤墀凍合千條勁。玉宇光添五夜明。臣崑秀。 琯裏葭灰隨暖律。閤中梅影較寒英。臣兢淵。 近臣踏玉初登陛。遠樹搖花欲滿城。臣鼎運。 三白徵豐行月令。一陽來復叶宸情。臣序東。 咏詩誰任韓公重。攀什恭知舜殿賡。臣崑秀。 在地雷鳴開泰運。自天香濕荷新榮。臣鼎運。 關心蔀屋將垂綍。寓慕羹墻仰展誠。臣仁浩。御製 授簡梁園眞卽事。不妨蓮燭坐深更。</text>
<title>臘享日。齋殿聯句。</title>,<text>御製 夙戒龍旂大饎承。宸誠不憚沍寒凝。天時夏蜡方廻節。臣有隣。 王政周凌已納氷。慕切羹墻躬歲禴。臣良浩。 禮殷鍾磬薦冬烝。黃流氣與心香注。臣尙集。 朱瑟歌將駿烈登。此日肇禋光祖考。臣有防。 自天純嘏錫孫曾。享期未到誠先篤。臣志儉。 齋夜方闌念彌兢。萬籟收聲更漏下。臣祐源。 千官整佩月星澄。玄端穆穆愀如見。臣豊之。 茀祿洋洋降不勝。壁揭璇題思益永。臣憙。 筵賡寶什寵徒膺。邇班倍覺今宵幸。臣時秀。 盛禮長期每歲仍。天爲降監寒自退。臣崑秀。 人爭歌頌日方昇。元春更擬祈年夙。臣行任。御製 三白先占大有徵。</text>
<title>元子宮相見禮日。恭覩盛儀。聯韻志慶。甲辰</title>,<text>環陛欣瞻岐嶷儀。禮行今日萬年基。鄭民始。 珠旒臨殿回宸笑。朱芾當筵儼睿姿。徐有防。 應在燕閒勤四敎。將開鶴禁繼重离。金載瓚。 佳賓初接羣情聳。綿籙方新盛禮遲。李崑秀。 顒仰已知衣尺長。步趍將見珮瑜垂。黃景源。 洪休久識堯臨日。茀祿今徵稷幼時。徐命膺。 姿挺溫文天乃錫。敎存蒙養業重煕。徐浩修。 四重歌叶騰輿頌。千一河淸啓聖期。徐龍輔。 亭午春陽融尺雪。天心看取日辰知。金鍾秀。</text>
<title>東宮冊禮日聯句</title>,<text>御製 吾家大慶每今年。金尺洪圖萬世傳。列祖深仁基業厚。缺。 皇穹垂佑本支綿。唐堯瑞甲回新籥。臣存謙。 軒帝樞星耀舊躔。丹棗奇徵方驗古。臣命善。 黃華聖節又符前。怡愉喜氣融三殿。臣徽之。 蹈舞歡聲動八埏。天意可占生質異。臣樂性。 人心已繫定名先。官緣輔養瞻光屢。臣福源。 位忝賓僚覿德專。海潤河淸謠頌盛。臣景源。 禮成樂備節文全。周邦瓜瓞徵岐嶷。臣命膺。 夏啓謳謌識敬賢。日表溫文欣夙就。臣鍾秀。 尺衣端穆仰齎虔。龍樓繞綵開宸笑。臣載純。 鶴禁橫經待胄筵。早諭身先三善敎。臣浩修。 廣恩徭許一年蠲。七章服進輿情聳。臣志儉。 貳極門開寶冊宣。靑邸迓休承出震。臣有隣。 朱陽繼照協重乾。需雲同樂均霑渥。臣祐源。 岳牧齊歡各奉箋。日午重煕瞻寶額。缺。 春回八彩擁祥煙。陽和普澤覃編戶。臣載瓚。 保傅新書講細氊。節近流虹騰華祝。臣龍輔。 綸頒貽燕誦周篇。宮壺拜賜恩濡首。臣東浚。 班笏環瞻喜聳肩。千一史應書簡策。臣崑秀。 四重詩合載笙絃。賁成縟禮呈鰲抃。臣行任。 蒙養新工在燕涓。率土胥歡爭祝斗。臣載經。 自天申錫又如川。仁聲及遠咸顒若。臣在學。 彝典遵先復煥然。化景初舒遲午漏。臣致中。 休徵方至驗秋田。天成睿表如升旭。臣時秀。 日就新知譬達泉。星會兩行齊翠弁。臣興鎭。 雲成五彩護靑綖。傳臚禮擧三呼動。臣有隣。 志喜歌賡百韻聯。恭進寶圭承拜跪。臣文源。 齊鳴玉珮備周旋。今朝快覩爭眸拭。臣。 三載同祈幾頸延。瑞靄初凝雙鳳闕。臣祖承。 祥風徐拂五花甎。欣均左海歌無競。臣謙彬。 壽獻南山頌不騫。蒼皡象輝排陛仗。臣有成。 明离叶律奏庭懸。歡情此日同跛躄。臣濟遠。 和氣如春及肖蝡。睿德新模文賁竹。臣集斗。 鴻名肇錫譜添璿。元知是禮三王自。臣晉賢。 咸曰吾邦萬事圓。雷肆末班榮亦極。臣東觀。 緋衣副价寵仍偏。初貽哲命雙函奉。臣履素。 上報洪庥五册鐫。節届中元辰旣吉。臣魯鎭。 福膺皇極慶相連。將傳聖主心精一。臣在協。 可卜宗祊業萬千。物色政當秋有實。臣一祥。 工歌相與樂無邊。衢謠可但民情見。臣有寧。御製 是日晴明又識天。</text>
<title>秋幸回駕。至德水川駐蹕。命扈從大臣閣臣。承旨聯句。</title>,<text>御製 駐馬黔巖路。恭瞻御題碑。天淸溪水活。臣命善。 霜早岸容奇。萬幕平郊逈。臣有防。 千箱瑞糓垂。祥光迎禹甸。缺。 喜色上堯眉。繡旆輕塵動。臣東浚。 仙韶霽日遲。見羹伸聖孝。臣行任。 宣飯軫羣飢。幸値風雲會。臣鍾秀。 均霑雨露私。竹苞松茂詠。臣龍輔。 蘭秀菊芳時。晉接交簪珮。臣志儉。 從容似殿墀。今年增聖慕。臣崑秀。 此地啓洪基。謠頌播倪耄。臣祐源。 輝光載路歧。遲遲仙蹕發。臣載經。 肅肅羽旄儀。獲侍停鑾席。臣頤之。 同懽賜醞巵。昭回宸翰揭。臣載純。 蠲貸渥恩推。夏豫元徽度。臣浩修。 虞賡愧鹵辭。貢誠筐或獻。臣。 詢瘼仗頻移。大有秋呈瑞。臣時秀。 中元月滿規。寵光前席遍。臣興鎭。 佳氣近城知。盛事堪誇後。臣載瓚。御製 聯成五字詩。</text>
<title>內閣聯句 丙午</title>,<text>御製小序曰。是日御摛文院。親試抄啓文臣。仍設三製于院門外。夜與閣臣聯句。徐判府事。兩文任，兩副學。亦與焉。二提學，直閣。新叨閣銜。下句及之。御製 宮樽咫尺永今宵。春意方闌萬品昭。化溢菁莪來吉士。臣命善。 歡騰徵角賦新招。身依日月恩光遍。臣㻐。 地近蓬萊瑞色饒。玉輦廻時初整笏。臣浩修。 璇題頒處聳環橋。花知好雨紅抽萼。臣崑秀。 柳擺輕寒綠漲條。法醞周沾移院燭。臣鼎修。 賡歌齊獻替衢謠。門開六六和風轉。臣行任。 節届三三淑氣調。銀漏丁東稀報箭。臣祐源。 奎躔辰北逈聯瑤。弛張有道逢佳會。臣秉模。 陶鑄無私荷聖朝。官忝條氷如履薄。臣大容。 手擎雲漢似登霄。曰生大德符羲易。臣命植。 咸戴羣情祝帝堯。翰墨才疎慙授簡。臣有隣。 笙鏞治洽怳聞箾。寵陪宣室叨虗席。臣豊之。 餉出天厨邁貺弨。盛事閣中誰解撰。臣尙鎭。御製 嘉賓添爾兩仙僚。在筵者。二提學趙㻐。原任直提學徐浩修。二直提學朴祐源。原任直閣李秉模，徐鼎修。直閣鄭大容。待敎李崑秀。檢校待敎尹行任。判府事徐命善。弘文提學徐有隣。藝文提學李命植。原任副提學沈豐之，趙尙鎭。</text>
<title>探花宴賦 四學齋任儒生應試○壬寅</title>,<text>馬蹄疾於九陌。看盡花於長安。英才多於育莪。盛事傳於賞蓮。皇恩侈以好花。不亦樂乎探春。旣盛宴之同賞。所嘉名之肇錫。朝射榜於天門。摠賢俊於桂籍。紛躍鱗於龍門。爛題名於黃甲。梧桐生兮鳳鳴。最明廷之佳彥。天顔喜於得士。新有命於曲宴。虞歌和於景星。漢會同於需雲。淸遊貴乎翫景。將有事於良辰。瞻杏園之在左。淑氣媚於千林。紅蘂映於繡袍。錦叢撲於雕鞍。春工亦其助喜。又多花於此間。華筵高於紫禁。得意遊於少年。吟淸詩而寓興。醉芳樽而詫恩。春光畵於太平。喜有人於仙李。攀第一之高枝。競掇簪而相語。自焚膏而讀書。期今日之探花。嗟㶚橋之歸客。摠無心於花鳥。簇花甎而如堵。應謂我以仙郞。天旣假此勝時。又重之以寵光。紅紫爛於頭邊。花朶朶兮恩榮。春光滿而不盡。又佳會於慈恩。鳶魚樂而作成。願此會於年年。憶昔年之下帷。園有花而未窺。今吾看此異卉。宿債留而可了。風流動於一代。可不傳於千秋。諸公皆有文章。最能詩於元白。</text>
<title>日照龍鱗萬片金賦 抄啓課試○癸卯</title>,<text>山龍穆其畵。日照萬國以無私。堯宮闢而午運。陳橋盪而祥暉。暾將出兮蜿蜿。光陸離而成章。撟六龍之初日。較雙南之秋光。龍之靈也隨時。寓諸氣而爲容。鱗三百而則長。德九五而正中。雲常從而雨噓。盖變化之萬狀。隣扶桑而出遊。浴初成於金烏。鯨波紅而海濶。鰲背蒼而天齊。彌六合以曜靈。時大人之潛藏。謇飛騰而照耀。遇神物而相盪。回秋風之動甲。與旭日而爭光。乘中黃而象德。曜相射於天門。雲徒奇於五色。月能分於萬川。玲瓏處而受光。互盪磨而騰彩。頷珠吐而欲動。振麗水之精華。鱗鱗動而一色。煥爛燁其躍爐。初迷離而出地。倐飜騰而升乾。依夏廷之負舟。笑草堂之卧鱗。金盆騰而璨爛。光片片而若碎。將三品而暗投。繞全身而都是。合兩光而成文。影空明而互澈。光箇箇而各具。宛海物之維錯。竿初高而散萬。雲亦噓而成五。波濤瀁而粘天。偸餘光而成金。固日色之莫尙。况龍光之相添。回羲御之萬丈。俯齊州之點煙。惟芒山與大澤。盖矯矯者若斯。潛在淵而戾天。撫三光而遐思。雲漢映而昭回。識龍章於遺詞。</text>
<title>爲此春酒。以介眉壽律賦。命韻稱彼兕觥。萬壽無疆。課試。○乙巳。</title>,<text>述夫山樞歲晏。塲稼豐登。男舂粱而索綯。女績麻而挑燈。康衢騰順則之謠。氓俗蚩蚩不識。薰殿服解慍之化。帝德巍巍無稱。於焉爾界此疆。瞻犂星而叱牛。春耘夏耔。帶扈雨而荷耜。一之日二之日。旣先公而及私。上平田下平田。爰鑿斯而陟彼。時則八口之家。五畒之里。天降康年之祥。人有田畯之喜。前宵報賽。禮敢緩於烹羊。社日登樽。器則用其觩兕。於是同我婦子。速及友生。香粳炊而粟飯。露葵折而蔥羹。稻粱正肥。先思哺烏之義。肴核孔潔。纔擧獻豣之觥。更有土鼓鼕鼕。籥舞蹲蹲。挹彼行潦之淸。收我黃茂之畹。北堂之萱言樹。宜娛皓髮韶顔。南畒之黍旣多。已致倉千廂萬。遂乃美醞三升。新秫數斗。粒粒甫田之禾。欣欣太和之酒。洗酌奠斝。何不以遨以遊。鼓瑟吹笙。展也多福多壽。相與塞向墐戶。樽携挈壺。薄言旣醉且飽。何必無酒以酤。高堂斟北斗之樽。農夫胥慶於秋有。役車迄東作之事。良士好樂而荒無。少焉獻壽交錯。飮酒樂康。觀重穋之納圃。聽蟋蟀之在床。今夕濡首之情。宜家宜室。明春擧趾之苦。我理我疆。亂曰。曾孫有慶。詩人攸稱。耕田鑿井。原隰在彼。有肴有酒。山雞水兕。滌塲穫稻。上堂揚觥。獻壽非一。頌禱於萬。宜言飮旨。如南山壽。入室謀婦。何有何無。自今有年。其樂奚疆。</text>
<title>麥秋賦 課試比較○丙午</title>,<text>槐陰濃而薰飈。聲在樹而凝淸。朱明届而按節。黃鳥鳴而媚陽。是月也而麥黃。別有曆於農家。撟兩歧之垂穎。認一氣之如秋。三秋後而滌塲。麥四月而爰採。經大冬而托根。歷陽春而吐穗。瞻靑靑之在陵。最靈秀於百糓。時南郊之司令。乍玉宇之澄廓。黃梅潤而辟暑。細葛飄而迎凉。微風颯而夕起。是何氣於北窻。無白露之滴堦。忽黃雲之遍野。鳴蜩亦其喞喞。怳蟋蟀之入戶。農謳歇於四郊。繄幪幪之是穫。畦蔥香而午炊。園葵熟而朝摘。麥斯時而登塲。謂之秋也亦宜。非葭灰之測候。異井梧之先秋。西天映以大火。定授衣於何時。蒸雲堆而不流。語其時則南維。乘大麥之告登。得素秋之流輝。時尙遠於鴈過。工已訖於兕稱。丘有麥而克秀。奄已觀乎西成。收登地而爽塏。雖非秋而亦秋。農人告余秋及。指綠浪曰黃華。曾三白而驗豐。節何待於納稼。先禾麻而發穎。嘉我麥之旣茂。徵上瑞於蟈鳴。導金神於鶉火。瞻夏畦之有菀。尙未了於耘耔。前村歌以打麥。麥畒外則皆夏。繽上田與下田。宛颯颯有秋意。歌土鼓而賽神。秋一番而又至。</text>
<title>閏月定四時成歲賦 親試</title>,<text>茅宮邃而捭左。詔六龍使迂轡。蓂何爲乎未落。灰又異於剩飛。遂於是乎定朔。肇以閏而名之。甄分度之有贏。俾時序之無愆。天平分以四時。元有閏於曆前。軒消息以刱法。羲奇耦以演數。先天運其日月。歲功成而無爲。然氣數之不齊。奈推步之多違。三光亂於軌躅。四序錯於耕播。時冉冉其互差。何以導夫中正。皇穆穆而代天。拊銅渾而推象。察運行之疾徐。悟旬朔之盈縮。參乾象而旣著。在璇璣又靡忒。曰天機之如此。非置閏則莫可。儀分刻於嚳曆。筮耕稼於炎敎。收衣煌其對越。詔羲和曰欽哉。惟時重而月重。寔歲餘而日餘。分大小於十二。置一再於三五。斯其所以曰閏。於歲功而何有。崇天候而祗承。順人工而均布。春與秋其代序。曰是閏以歲行。繽黃道與赤道。爛宵中而日中。民莫得以强名。帝曆象而授令。登灝典而上下。想神堯之遺軌。出震維而建極。闢草昧而莅黎。候多舛於古甲。時亦重於授民。欽天餘而曰咨。以閏月而茂對。揆盈虗之至理。定時歲之成數。伊三百與六旬。歲自行於其中。拚璇題而拜手。覿是閏於吾東。</text>
<title>可以處臺榭 課試○癸卯</title>,<text>明堂九室面南開。午日中天瑞運回。政喜薰風來舜殿。豈徒雲物察周臺。居高直近三淸界。氣爽渾無一點埃。夏葛冬裘隨處異。厥民因析任天裁。</text>
<title>淸水出芙蓉 親試比較</title>,<text>池塘淸且淺。初日照芙蓉。水外天然質。花中君子容。亭亭塵氣絶。灧灧露華濃。月色添奇事。紅粧影萬重。</text>
<title>華山 親試</title>,<text>陳橋昨日事。一笑拂衣還。丹鳳休銜詔。白雲自悅顔。肯爲歸馬地。好作牧羊山。掃石花陰靜。烹茶鳥語𠴨。從他四海晏。分我一區閒。春睡遲遲足。仙臺幾日關。</text>
<title>疎雨滴梧桐 親試</title>,<text>小庭蒼翠晩濛濛。白雨霏微散碧桐。荷露影團初滴處。盤珠聲大亂跳中。瑤琴濕盡驚棲鳳。金井寒催送早鴻。十二闌干徙倚久。滿簾秋色正玲瓏。</text>
<title>旋隨新葉起新知 課試</title>,<text>芳心相續綠如紉。一葉纔抽一葉伸。露砌細尋生意發。晴窻益驗靜工眞。潛滋好雨方含動。快展光風便覺新。欲識聖人觀物法。滿庭交翠四時春。</text>
<title>鑑湖 親試比較</title>,<text>有錢不用買江湖。管領皇家一幅圖。波濶四邊平似鑑。沙明十里淨疑鋪。詔書新許跨揚鶴。遯跡誰能縶谷駒。始識煙霞眞有待。終敎風月莫相孤。鷦鷯借樹幽棲穩。魚鳥爲隣晩景娛。醉後黃冠眠水底。恩波添酒滿金壺。</text>
<title>箭箭中紅心 課試比較</title>,<text>彤弓初設射帿深。一貫工夫箇裏尋。揖讓元知君子事。準程尤驗聖人心。發時平直丹田炳。中處分明白羽沉。斜日晩風鼓聲動。花籌新令罰觥斟。</text>
<title>放夜 課試○甲辰</title>,<text>元夕稱佳節。千街樂此宵。金吾三夜弛。銀燭萬枝燒。不妨人如海。將何月滿橋。昇平知有象。簫鼓答淸朝。</text>
<title>吾家大慶每今年 親試</title>,<text>寶位光升冊禮宣。吾東今歲是何年。飛龍啓運堯蓂届。繫馬符祥漢業綿。邦慶無疆從此始。天休有待若今偏。前星每耀重陽月。繼繼洪圖萬世傳。</text>
<title>明朝有意抱琴來 親試</title>,<text>君歌我嘯摠無心。籠鶴尋常報好音。客滿花籌傾北海。興來剡棹下山陰。莊生曉夢方交蝶。叔夜佳期更喚禽。隨意何妨頻倚几。披襟應許更論琴。高山流水明朝約。朗月淸風此夜尋。自是幽人無俗事。一年三百定如今。</text>
<title>岸容待臘將舒柳 課試</title>,<text>先春梅放閤。至日一枝疎。吹黍韶光漏。抽芽淑氣噓。欣迎殘臘色。濶展大冬餘。會待淸明節。黃金御柳舒。</text>
<title>金貂換酒 課講比較○乙巳</title>,<text>沉香亭上鬱金銷。學士尋常一斗朝。漉葛正酣壚下睡。典衣何待市中邀。盈樽大酒斟紅友。滿袖淸風解綠貂。乍倒玉山花落井。亂揮雲錦面生潮。不妨快意劉伶鍤。更擬留期子晉簫。白也生涯渾是醉。藏名酒肆樂逍遙。</text>
<title>此日中流自在行 課試</title>,<text>早歲乘瀾學海舟。氷壺㶑灧接天浮。穿來急峽迷方向。宛在澄江自去留。一任輕風吹水面。好隨明月到源頭。塵渣淨盡眞機好。一葦東西縱溯流。</text>
<title>聽蟬懷高風 課試</title>,<text>離懷秋易感。高樹又鳴蟬。響滿靑山屋。人遙白露天。一般淸意思。何處寄林泉。落日聲逾靜。移筇上釣船。</text>
<title>且看寒花晩節香 親試</title>,<text>粲粲黃金映曲欄。東籬佳色十分團。春歸寂歷羣芳歇。霜後慇懃數朶看。傲氣秪應宜淡泊。晩香偏愛帶輕寒。老夫種菊還多意。更把疎枝揷滿冠。</text>
<title>嚼梅蘂 課講比較</title>,<text>蘭露菊英節過纔。主人無事繞簷廻。香房破臈先春漏。疎瓣迎寒待雪開。調鼎會須尋氣味。泛罇何妨啜胚胎。邵翁玩易同眞趣。契活山家有小梅。</text>
<title>山意衝寒欲放梅 課試</title>,<text>萬木蕭森大地寒。羅浮消息上簷端。侵凌冷艶靑山老。透破香房白玉團。北陸先春噓暖氣。南枝排凍動人看。微陽一脉知天意。喜見名花趁歲闌。</text>
<title>包橘 親試</title>,<text>浮于淮海度函崤。萬國瑤筐達四郊。霜後摘來金顆熟。日邊遙獻白茅包。生從楚戶叢搖落。擎出宮盤色映交。嘉樹南州霑雨露。洞庭不盡貢香苞。</text>
<title>好雨知時節 親試○丙午</title>,<text>東皇昨夜好風吹。潤物神功驗授時。一點犂星明屋角。十分春意在花枝。輕陰霮䨴禽相語。靈雨依微柳欲絲。不寐農家聽簷滴。沉沉淸夜動深巵。</text>
<title>馬上逢寒食 親試</title>,<text>花雨江村路。羸驂客意闌。忽驚佳節届。宛是暮春寒。紫陌初蒸杏。靑帘競佩蘭。芳辰如過駟。遊子尙征鞍。着處繁華競。今朝行邁難。故園垂柳綠。立馬問平安。</text>
<title>燈市行 親試</title>,<text>長安大道平如砥。翠竿家家雲霄騰。傾城士女聯袂出。共向街頭繁華矜。金吾放鑰通三鼓。鐵馬鳴珂過五陵。是時年豐樂事多。十二橋頭浙江燈。浙江從古燈爲市。上元燃燈佳俗仍。九陌靑帘彩毬蟠。萬枝紅紗火雲蒸。大燈小燈形形奇。箇箇絡以靑絲繩。千門萬戶光照耀。珠星錯落連觚稜。廣陵觀燈天下壯。紅雲一朶瑤皇承。九重香煙政裊娜。三五月色何鬅鬙。今宵大酺民物殷。翠華咫尺丹墀登。鰲山鳳輦眼中高。滿天華燄懸層層。飛塵冉冉香車動。遏雲淸歌響春氷。氓俗競闘佳節戱。宸心端喜昇平徵。街童拍手巷兒舞。滿酌華筵春酒澠。縱有燈光隨境幻。今夕何人不夜興。轅門鼉鼓奪關將。梵宇桄鐘照佛僧。可使時平人共樂。夜夜張燈詎不能。貧家一椀長太息。所以蘇狀千古稱。吾儂四月燈市好。寶炬端門瑞光凝。</text>
<title>白牛溪 親試</title>,<text>送客河汾上。何如過虎溪。浣花流水靜。馴鶴小琴擕。白石曾留咏。靑霞今作棲。春風沂浴意。飛沫自東西。</text>
<title>無絃琴 親試</title>,<text>泠泠五柳宅。三尺古昭琴。自有胸中韻。何勞絃上音。引風時作響。對月好開襟。世遠南薰曲。瑤徽何處尋。</text>
<title>藕花無數滿汀洲 課試</title>,<text>莫道芳菲歇。幽香着晩葩。田田荷子葉。歷歷海棠花。萬里春光暮。三洲日色賖。分明數朶發。輕裊不勝斜。</text>
<title>復賜酒一石肉百斤 課試</title>,<text>金門待詔客。天上瑞星云。應悔偸仙核。何妨贈細君。尋常宮醞醉。絲絡內珍分。宣室上書日。黃金更百斤。</text>
<title>池葉極靑錢 課試</title>,<text>秋水芙蓉發。香闌葉更鮮。牽絲尖似筆。浮荇碧連錢。雨過纖纖立。風翻箇箇圓。花中君子質。誰解愛池蓮。</text>
<title>誰不駐年光 課試</title>,<text>玉燭春臺化晷旋。六旬三百永今年。黃楊落處籌添屋。翠莢開時斗宿躔。祝華願將延聖曆。轉丹何待學眞仙。光陰自此知誰賜。生老同歸壽考天。</text>
<title>班馬政 親試</title>,<text>王政重差馬。圉人承鳳綸。蒐兵車甲選。比物色毛班。牽出三千牝。分歸十二閑。紫騮嘶玉陛。喜氣上天顔。</text>
<title>魚躍龍門 親試比較</title>,<text>海門遼濶露形容。九萬風摶三百宗。雲氣噓來波勢壯。甲光翻處日輪彤。肯隨鱗介沉坳壑。夬展蚌珠劈盪舂。顯晦飛潛皆造化。豈徒魚躍學從龍。</text>
<title>與諸兄弟春遊貞陵。分韻落花遊絲白日靜。鳴鳩乳鷰靑春深。得春字。己亥</title>,<text>仙陵移洛社。聊與送殘春。雲際有僧舍。林間無俗人。溪肥憐窈窕。花謝惜紛繽。此會成眞率。聯詩樂意均。</text>
<title>實錄奉安之行。過原營。次監司再從氏韻。乙巳</title>,<text>官燭三宵到漏殘。危欄徙倚露華寒。桐鄕小會君恩重。石室前期客意闌。畵舫乍疑天上坐。仙岑猶似霧中看。明朝更向重關路。別曲休歌蜀道難。附原韻[穉可]匝席笙歌燭跋殘。小塘微雨作輕寒。來尋先蹟逢秋晩。坐說君恩到夜闌。蓬閣月中成一笑。楓岑霜後待重看。桐鄕邂逅聯花樹。此會堪誇具二難。</text>
<title>金城道中。次東伯再從氏韻。贈東翁。</title>,<text>閱盡悲歡六十霜。翁雖髮白體猶强。殊鄕甲日仍宗會。官酒何妨作晬觴。</text>
<title>翠屛臺聯句 乙未</title>,<text>峽江春漲綠玻瓈。家大人。 十里芳洲信馬蹄。翠壁周遭浮上下。柳燦景明。 雜花濃淡見高低。淸流曲曲縈廻渚。辛景愈德允。 垂柳陰陰遠近堤。老石參差奇骨露。朴宗羽儀甫。 遙山橫斷翠眉齊。境淸漸覺仙區近。再從兄時秀。 地僻端宜野客棲。斷壁中窪成翠釜。三從兄英秀。 疊屛傍繞綴瑤笄。游魚戱水窺歌席。從兄洛秀。 鳴鳸催春喚饁畦。几案平臨千尺岸。崑秀。 筇鞋遙指百川梯。萍鄕小會移東社。家大人。 花牒幽期自北溪。太守淸遊滁上放。景明。 友生佳約谷中啼。同來幾日今爲最。德允。 未到三山此可題。一笛風吹江瀨轉。儀甫。 八簪春照野樽携。仙緣未可尋常了。時秀。 絶境終須分寸躋。柳暗花明纔白鷺。英秀。 灘鳴峽束忽黃驪。東風鱖上桃花浪。洛秀。 細雨驢衝燕子泥。松老遺詞心已爽。崑秀。 花川一逕興全迷。新豐樹裏行人度。家大人。 躑躅花間匹馬嘶。萬二遊從今日始。景明。 海山佳處永郞提。仙源咫尺無多路。德允。 元氣淋漓不識倪。飽看蓬萊須再到。儀甫。 終敎此地擅淮西。時秀。</text>
<title>長安寺聯句</title>,<text>四月長安寺。陰崖尙有氷。家大人。 白頭關外客。靑眼洛東明。柳煥景文。 兄弟他鄕酒。樓臺今夜燈。景明。 客心方渺渺。佛火自層層。德允。 玉鏡乘晴約。禪鍾待曉興。儀甫。 登高憶諸弟。入定伴閒僧。時秀。 洩瀨流何急。危巖勢欲騰。英秀。 窻含雲氣濕。樓瞰日輪昇。洛秀。 棋局三更響。花籌一客增。崑秀。 遊從翠屛始。詩在畵欄憑。家大人。 柳逕同尋屐。蒲團味說楞。景文。 循檐携桂影。題石拂苔稜。景明。 手杖吾猶倦。肩輿僧可矜。德允。 山谿懸古磴。人跡出危藤。儀甫。 簷缺疎星見。林深宿雨仍。時秀。 興隨眠渚鷺。心似脫縧鷹。英秀。 花發看疑繡。溪明淨似綾。洛秀。 筇鞋無歇日。笙鶴隱中陵。崑秀。 流水心無競。層崖脚未能。家大人。 淸遊眞不負。詩軸字如蠅。景文。</text>
<title>九九臺九日聯句 臺在楓岳須彌洞○乙巳</title>,<text>聯翩花樹屬淸秋。再從叔仲眉。 恩許名區四印遊。始覺天荒靈㙮外。族叔士質。 翻驚鬼秘曲潭頭。神仙若有吾眞是。再從兄穉可。 洞府初開客過不。再宿長安今十載。星瑞。 茱萸時節更登樓。仲眉。</text>
<title>次韻</title>,<text>海客來尋山寺秋。萬千峰下九筇遊。龍潭白石欣呈矚。駱社紅萸擬揷頭。別意偏知三夜促。後期那待十年不。恭聞是日离筵闢。欲望京華更上樓。</text>
