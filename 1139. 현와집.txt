<title>謹次心穌臺壁上韻 㙜卽先祖華谷公杖屨之所。而舊有原韻。</title>,<text>平湖如掌忽高㙜。極目風烟活畵開。野濶鳥從天直去。日斜人傍水低回。分明吐月山眉艶。偃蹇撑松石角嵬。喬木春陰先祖地。得來今古幾英才。</text>
<title>心穌亭重建韻 二首</title>,<text>東南賓主始登臨。斗覺湖山倍豁襟。十里桑麻仍大野。一川花柳又長林。樓如石室宜藏史。境似蓬萊可化琴。洞闢八窓中夜起。雨餘新月印江心。													憶曾吾祖戒淵臨。留却淸風灑滿襟。不有魚龍奚取水。可棲鸞鶴始爲林。諸君且置花間酒。老子將聞月下琴。徙倚層欄重有感。我家安得又淸心。</text>
<title>百弗庵崔先生輓</title>,<text>大嶺闢南紀。八公中磅礴。星辰輝高頂。松栢挺邃壑。琴江出其側。西南以合洛。元氣之所蓄。大賢於是作。鍾呂在其耳。絺繡在其目。負山以爲背。呑澤以爲腹。守訥有金口。踏實有鐵脚。亦有造化手。隨器運繩尺。百軆聽方寸。本地儘昭廓。明鏡出古匣。寶釰斂新鍔。天姿旣合道。更加竆格力。鄒書始發軔。魯論重啓鑰。箴訓列屛幛。敬牌隨几閣。從容拾階級。膏潤發郛郭。百行根孝友。一念主忠恪。本職徵鷄唱。至誠憑虎跡。山南老昆季。吳中舊宗族。每事自合矩。大智不勞。智社排花樹。淵塾疏泉石。窈窕扶仁洞。益見功化博。千秋鹿洞規。一區藍田約。賢者雖在野。斯民猶被澤。于時嶺運盛。瑞星聚奎璧。聽蟬懷野友。折梅寄湖益。誰謂九臯遠。聞天終是鶴。王曰汝來亟。吾與爾好爵。非無葵藿性。奈此桑楡迫。終年守巖穴。一味甘澹泊。衛耄猶賦抑。顔貧不改樂。一自淵氷訣。山林遂寂寞。浮雲歸太極。寒月照小學。邇來卄餘載。世運一何錯。先生奄墜舃。天地都崩坼。君子不勸善。小人易爲惡。篋珠何時綴。門客漸凋落。那知北山裏。金石猶被鑠。龍亡舞鰌鱔。鳳去噪烏鵲。公議纔欲定。阿鑑又安適。千里將稅駕。半天遽摧翼。㓒東龜不食。黔南山更碧。曾孫改建兆。多士爭執役。棺和復出世。倍憶叨丈席。小子蒙尙甚。揣日空拊籥。欲飛難附驥。徒言不離雀。烏頭力已盡。迷轍逝將覆。世界何廣蕩。魂兮安往托。崑崙八柱列。閶闔九天闢。中途忽反顧。哀此世溷濁。七曜秉爲燭。八風振如鐸。雷霆示警惕。雨露資膏沐。以此作來哲。古道重輝赫。此時庶可待。此歌且勿慽。歌竟下山阪。南湖夜月白。</text>
<title>百弗庵集刊役韻 二首○小序</title>,<text>先師遺藁。蠧窩公所編次。而歲久未梓。今年幼瑞君繼述之。命工始刊于鳳泉書塾。以余甞及門。亦要監刊。余坐冗甚晩而往。瑞君已停役而之東海。遂奉玩所刊一帙。感而有作。						吾師百弗子。斯道七篇中。並世三賢蹟。傳家兩祖風。瑞毛徵逝鳳。斑爪認飛鴻。不有愚翁語。那知菊老功。						公山花盡後。琴水月明中。萬事嗟今日。一言尙古風。所思蠅附驥。安敢鷰知鴻。欲得相傳訣。須加妙契功。</text>
<title>奉酬立齋鄭先生 二首</title>,<text>春來又作臘前行。正趁山樓月漸明。天下英豪歸一樂。洛中生長際三平。巨鰲有力能支嶽。老馬無心尙識程。終日陽和凝塑座。幾人輸得飮河情。						長愧昏衢擿埴行。忽驚椽燭照人明。鄧林春返花初動。洛水風微浪已平。境僻烟霞開苕霅。客來圖史講周程。世間樂地惟名敎。安得從遊盡此情。</text>
<title>愚谷雜咏 並序</title>,<text>往在穆陵盛際。有文莊公愚伏先生得退陶老先生之學于西崖先生。今愚伏洞卽其所隱求處。洞有泉石之勝。先生甞一一命名而記實。有二十詠載集中。蓋櫂歌九曲之流。調高而旨深。學者無和者。今先生之祀孫臺丈丈學先生之學。卽是洞而重拓門路。倣武夷圖陶山記等例。擧洞之全而叙其源流。又其不列於卄咏而亦經先生品題者。采而補之。以寓孝子慈孫思其居處之意焉。於是乎愚山志成矣。噫先生之道。豈惟在愚山一壑。修而身則在家。推諸人則在鄕黨。事君而莅民則在邦國。總之則在心。彼在愚山者蹟已。求先生之道者。其可舍是而求之跡哉。抑惟先生之道。布在家鄕邦國。所施者博。所及者遠。然其所竆格而涵養者。亦未嘗不本於愚山靜觀之日。則顧在是洞者跡。便是心耳。㙜丈丈之所以志愚山者殆以夫。詩曰永言孝思。孝思維則。是㙜丈丈得之。又曰高山仰止。景行行止。是東野敢不勉焉。遂敬次其韻。書此以爲序。						書室						夫子顔曾宛座中。一燈應費十年功。千籤閱盡終何得。洗却毫私見至公。						溪亭						靑山依舊對雲扃。緬憶唐虞午日亭。芳草自生魚自躍。春風坐了幾光庭。						述懷㙜						先生獨抱玉溪琴。坐久松間轉竹陰。水遠山長懷渺渺。一尊何處屬知音。						五峰塘						一鑑新開半畒池。天光雲影正相宜。晴嵐面面分明見。認是風恬浪靜時。													五松臺						龍身蟠屈鶻巢危。終歲蒼然節更奇。得遇良工方是用。問誰知汝棟樑姿。						翔鳳㙜						沂雩佳節旣春衣。千仞翺翔盡意飛。不識吾師何所與。片言當日契精微。						鰲柱石						日月長如蟻磨旋。巨鰲無恙戴媧天。萬古仍爲華表立。夜深應見降飛仙。						羽化巖													終日尋源到水竆。石間線路接層空。初年枉試參同契。分外天遊在此中。						御風臺						雲飛霞擧出塵埃。萬竅精神孕得來。莫道冷然旬有五。一生行處盡蓬萊。						萬松洲						蒼龍蟠屈雲生洞。玄鶴飛來月滿空。夜靜笙簧鳴萬壑。使人如在九韶中。						山影潭						雲屛玉帶幾重圍。巧貯波心得月奇。一理元來含萬象。自家方寸本淸漪。						垂綸石						濠梁風味任天眞。穩着靑簑戴白綸。終日臨磯何所事。自然忘我又忘鱗。						船巖						積水方能負大舟。任他閒地是誰謀。瞿塘灧澦多翻覆。靑雀黃龍迄可休。						花溆						浴燕才歸飮鹿回。早花飛盡晩花開。碧桃花下三千歲。一去仙人倘復來。													雲錦石						銀浦支機瀅不苔。雲裳九幅爲誰裁。操針學線山村女。謾費心情乞巧來。						雙璧壇						鉅靈揮斧洞天開。雙掌芙蓉絶塵埃。浴罷冠童聯袂去。春風如自舞雩來。						靑山村						靑山籬落夕烟踈。當日先生不暇居。終是君民堯舜意。此間羞作耦耕沮。						畵圖巖													活畵天機動鬼神。石屛臨水影相隣。不知摸寫皆誰手。怊悵空山不見人。						拱仙峰						天上元無不讀仙。黃庭一誤謫何年。凝精端拱終能悟。會見龍飛復鳳騫。						水回洞						福地元來待地仙。世間三十六區傳。誰知萬古仇池穴。一路纔通少有天。						爛柯巖						樵歌一入赤城霞。玉子聲中石室峨。客未來時翁已着。棋枰何不爛如柯。						倚筇巖						鷗鷺翩翩下碧泓。溯流終日到源竆。行逢白石低回久。追想先生舊倚筇。						揷花巖						對山樓起好山多。况有層巖倚碧渦。最愛年年苔頂上。春風長揷舊時花。						愚巖						媧斧秦鞭不敢鏖。似愚還覺竟非愚。若令脊脚牢如許。知道今吾勝舊吾。</text>
<title>呈立齋先生</title>,<text>萬松深處一茅堂。書帶萋萋綠滿床。周野衣冠懷大雅。魯墟文物仰靈光。瑤徽欲絶回新韻。寶鏡重磨有古方。題罷桐翁千載蹟。龍山餘菊更芬芳。</text>
<title>龍泉精舍重建韻</title>,<text>天湖松栢鬱蒼然。忠孝吾東又一賢。三霜往蹟靑山在。萬曆孤忱白日懸。彤管掃苔書絶壁。玄尊泛菊酹重泉。庭梅園竹皆靑史。愈覺淸風百世傳。</text>
<title>龍泉四友韻</title>,<text>松													桃李不耐久。安往得吾友。相期在南山。天地歲寒後。						梅						欲知賜畫意。請看和鼎姿。萬山風雪裏。花開自一枝。						竹						何草不黃落。此君獨無改。若比古之人。明月出東海。						菊						茂叔稱花逸。淵明許霜傑。知己數君子。千載期九日。</text>
<title>題某里</title>,<text>正氣乾坤得浩然。朝鮮此有大明天。淸翁並蹈東溟濶。學士同瞻北斗懸。一部春秋仍鶴洞。萬年魂魄尙龍泉。某里如今誰不識。薇歌花曆史應傳。</text>
<title>花葉樓。敬次先生韻。</title>,<text>崇禎年號在於斯。今歲猶堪舊曆披。葉落花開千古壑。天時不與世間移。</text>
<title>浣溪書院。謹次立齋先生諸詠。</title>,<text>景賢祠						白馬山高水更深。今人猶見古人心。春風不盡沂雩路。芳草萋萋綠滿潯。						養性堂						二五眞精妙合成。鏡能含影皷含聲。須從未發先加養。不是吾心只統情。						居敬齋						穆我天君太極尊。靜中方覺有仁溫。淵氷旨訣何從得。須信惺惺是法門。						由義齋						一理能令萬事宜。誰知正路本無岐。請看浩氣彌天地。要在吾心直養時。						上達樓						大廈崇深問幾間。眼前階級力躋攀。要看樓上雲天在。莫向傍人詑倚欄。													下學門						吾道升堂自入門。箇中成性便存存。徐行到得應高處。平地先須立脚跟。</text>
<title>道院講會</title>,<text>便輿初出壑。習鳥晩成羣。車指迷塗使。鼓徵遇敵軍。江湖逢霽月。天地際卿雲。一貫堂何屹。昔賢稱質文。</text>
<title>謹次追遠堂 金江湖，畢齋兩先生墓閣。 韻</title>,<text>兩世崇封儼若堂。行人下馬慕羹墻。恩爲父子家謨重。義倂師生道統長。古井猶傳顔氏巷。居民尙說鄭公鄕。凝川不絶高巖在。介爾曾孫萬歲觴。</text>
<title>謁德院有感</title>,<text>大賢立人紀。巖巖後孟子。範金做三代。秉燭照百氏。尙在屋漏下。森然鬼手指。好善能易色。嫉惡將凂己。喚惺鈴若雷。臨斷釰如水。蓋玆敬義法。國之修攘似。迢迢少微躔。何夜傍太紫。爭似南陽廬。躳耕老於耟。臯翁且莫喚。松爺同所止。嗟呼我生晩。未及聞名理。													右南冥先生												先生北方士。早遊南冥宅。冥翁授何道。君子其能國。萬古詩書腹。一代東西擘。仙鶴自天下。見者誰不服。安知白馬禍。落此黃門獄。履險心自定。臨死辭猶博。赫日常照頂。嚴霜奈透骨。落落南山松。歲暮猶苦節。送子還多事。遣醫終何益。江陵失舊錄。千載我懷積。													右守愚先生</text>
<title>登洗心亭次板上韻</title>,<text>方丈開南戎。先生舊洞門。鳥知還栗里。花憶泛桃源。惺取金鈴動。斷應寶釰存。洗心亭上坐。塵慮不須煩。</text>
<title>奉酬李晩覺齋 東汲</title>,<text>深夜挑燈讀晦翁。白頭猶復註參同。聊將寶鏡重磨力。遂許金丹九煎功。醉客纔醒眞想發。散禪初定幻緣空。停車却喚幷州客。莫向人間泣路竆。</text>
<title>奉贈李遅庵 東沆 南遊諸詠</title>,<text>方丈						仙掌芙蓉萬古靑。白頭爲祖揖蓬瀛。乾坤上下惟淸濁。日月東西任晦明。大圈銀環知海色。一齊金皷壯風聲。請看秦漢褰裳地。惟有冥翁畢老名。						白雲橋						終日天台採藥行。石橋飛瀑又松聲。冷然風馭翻何去。一嘯崆峒訪廣成。						天王峰 二首						一路纔竆又一重。登山有道貴從容。行行到得終何處。如許天王上上峰。						金剛一萬二千重。南入耽羅又漢峰。無限中間飛舞勢。天王全腹盡包容。						矗石樓						元戎㙜榭揷天豪。檻外長江萬古濤。佳人舞袖山河重。壯士歌樽日月高。三版孤城餘此地。一年佳節屬吾曹。南藩花柳昇平久。何事登臨彈大刀。</text>
<title>賀宗三兄 東亨 病甦</title>,<text>天錫遐齡鬼護身。滿堂和氣掃嚬呻。如何此慶皆寅歲。認是先公種德辰。在昔丙寅。公久疾而愈。先公置酒邀客。唱和以志喜。其後三十七年壬寅。又病起。子侄因置酒而追感舊事故云。</text>
<title>月山宅。與黃白下 磻老 共賦。五首</title>,<text>月朗唐虞世。客來梁楚聲。靑山一大鳥。江夏寄餘鳴。						汪汪千頃水。燁燁四皓芝。爲我何所贈。終日臨墨池。						對山樓如畫。冠帶多坐春。異日衣藁托。非君更何人。						憶昔西遊匹馬行。白華山下遇初平。今歲失農因大水。故人催飮爲寒程。豐城採釰星辰動。剡曲移舟雪月明。商顔諸友如相問。爲報江湖未了情。						鹿鳴佳客問周行。小會梅陰作太平。豐豹棲山依霧窟。大鵬圖海闢雲程。秋懷菊後樽仍在。夜話琴前燭更明。南出高陽師友在。勸君前路瀉餘情。</text>
<title>愚山歸路。宿姜鳳下 ▣▣ 與姜皓隣 世綸，姜芝園 世白，鄭制庵 象履 共賦。二首</title>,<text>六載長相憶。一燈偶合歡。和陶多傑菊。招屈有芳蘭。歲月書中近。乾坤酒後寬。賡成小山操。竟夜爲君彈。						千年沙伐國。春興得君添。舊帙堆牛汗。新詞掃兎尖。勵志應強項。論才且美髥。偶成文字飮。爾汝不須嫌。</text>
<title>臨別相贈</title>,<text>鳳頭芳樹密。熊耳亂山稠。顔氏貧猶樂。希文退亦憂。心將丹火煖。思共白雲悠。芸閣應相待。芝歌請且休。</text>
<title>次崔蠧窩 興璧 遊見庵韻</title>,<text>花鳥二三月。衣冠六七來。山中多舊侶。爲我洞門開。蓮花萬壽洞。松籟七星臺。不食猶應飽。誰遣午飯回。</text>
<title>李使君 魯俊 臘八讌</title>,<text>八抄衣冠盡一鄕。使君朝闢拱辰堂。澤翁世遠詩書在。桐老山高歲月長。公時爲龍泉洞主。 臘酒纔成梅信動。春盤將近菜絲香。剩推餘孝資歸養。除夜家家祝壽觴。</text>
<title>張丈人  重牢宴韻</title>,<text>文康公後世綿延。三度玆休總幾年。北海衣冠歸大老。西河眉髮降眞仙。鳳凰多子迎新福。龜鶴齊齡講舊緣。白首同牢如始遇。倩誰能作畵圖傳。</text>
<title>呈姜典庵 鼎煥，申墨癡 宅明。</title>,<text>大伽南角碧重重。白鶴雙飛偃盖松。此事便成興國寺。吾師亦上祝融峯。春風入座應因酒。臘雪封山只信筇。更覺使君多款意。爲敎僧輩禮貌恭。</text>
<title>奉別墨丈</title>,<text>大伽南入白雲間。仙舃迢迢不可攀。九十獻言辭漢陛。五千留訣出秦關。江樓風月先生在。巖寺烟霞古佛閒。却恨浮生如宿鳥。曉天相散幾時還。</text>
<title>奉酬鄭檜南復汝 璞</title>,<text>伽倻東峽儘佳哉。興到騎驢得得來。耐老不扶桃竹杖。撥貧能釀菊花盃。任妻節儉仍家法。養子聦明亦父才。尙覺春風多此地。百梅依舊傍寒㙜。</text>
<title>酬墨，典兩翁。</title>,<text>十年佳約負江湖。落拓悲歌每挈壺。處世言辭羞宰我。逢時功烈笑夷吾。明牎夜氣心仍凈。遙野秋聲病更甦。實地楷模前輩在。自今迷轍信歸途。</text>
<title>和河菊潭 鎭極 黃花 二首</title>,<text>吾家霜傑冠羣芳。羞向西風混葉黃。林下前身懷綺夏。世間新貴笑金張。重陽必發仍天性。老圃猶榮是國香。遙憶美人汾水上。折花誰獻萬年觴。						萬卉叢中得氣淸。露芽霜葉自天成。世間桃李皆奴隷。雪裏松筠是弟兄。晩節有人能與隱。早花無地敢相爭。金陵詩辨君休問。不逐西風作蕩情。</text>
<title>次河復窩子深 鎭永 哀菊 二首</title>,<text>花隱風流擅國芳。今年何似去年黃。已捐蘭珮難招屈。欲展蕉心未見張。海上惟聞同死樹。世間那得返魂香。尙嫌盡負平生意。強遣殘英薦舊觴。						東籬殘月照蒲團。白露凄凄不可餐。和靖在時梅與好。子猷歸後竹誰看。祇緣此世無新契。非爲今秋有早寒。剛恨西風吹急汝。自家先自未平安。菊丈詩云凉夜西風吹急汝。白頭相傍問平安。</text>
<title>大山李先生焚黃韻 並引</title>,<text>大山李先生易簀後三十六年。上用宰疏廟議。特贈天官亞卿。盖崇德厚終之意也。先生諸孫告門人及諸大夫士。以九日壬戌。改題以延贈。會者凡三百餘人。猗歟盛哉。禮旣成。主祀咸昌君出示泮中諸賢賀章。東野遂用其韻。搆拙以附後。聊以見平生鑽仰之誠。													日月先生道。衣冠外祖風。所期三代上。眞訣九條中。門戶應伊老。淵源况退翁。嗟吾百弗子。存沒此心同。</text>
<title>贈黃白下</title>,<text>天地吾儕老。江湖此夜長。郢人分月佩。河女寄雲裳。客路將三峽。天時漸一陽。小詩徒慷慨。何策報賢良。</text>
<title>次崔蠧窩伽倻軸中諸咏</title>,<text>入伽倻山						盡日尋源到水竆。蓮花無數揷蒼穹。冷風笙鶴依依響。今夜孤雲降月中。						武陵橋													才渡虹橋便絶塵。武陵雲樹揔非秦。如今山外皆淸世。分付桃花好放春。						紅流洞次學士韻						百泉爲瀑折蒼巒。終日風雷亂石間。浴鳥眠魚誰管得。孤雲仙去只空山。</text>
<title>奉酬坐忘見贈 二首</title>,<text>人性本自朗。天職遂不迷。吾師百弗子。何夜聞病鷄。						人生到白髮。志氣易消歇。梅花不知雪。臘天也自發。</text>
<title>贈李修溪大彦 升培</title>,<text>沙伐城南野色靑。主翁無恙頓惺惺。前遊草宿黃山墓。卽事書來素履亭。千里入都羞獻策。十年專壑老竆經。海內知音誰復在。莫遣龍光浪射星。</text>
<title>酬姜德祖</title>,<text>白門遙夜伴靑燈。匹馬西南利得朋。梁菀衣冠纔末至。楚壇旗鼓已先登。雲漢分章來織女。雪山揮拂集高僧。瀉盡胷中多少事。滿篇皆是玉壺氷。</text>
<title>寄姜員外 碩龜</title>,<text>久懷牛渚月。今拜鹿門床。夜壁吳鉤動。春江楚佩香。移家東洛遠。戀闕北辰長。迢迢瀯上路。君馬記驪黃。</text>
<title>別姜丈 碩麟</title>,<text>乾坤容我任遨遊。瑤匣千年璧水流。忽見勞勞亭畔柳。一樽斜日送人愁。</text>
<title>泗上遇墨丈</title>,<text>問君何日入匡廬。芳草江南細雨餘。黃鵠齊飛天勢逈。白雲同住世緣踈。琴邀夜月歌招隱。筆聳春山賦卜居。歸去不忘猿鶴路。夢中應復振霞裾。</text>
<title>九日同金無名齋 麟淳 登落帽㙜</title>,<text>白石淸溪合。丹楓萬木凋。官閒多暇日。歲熟有餘秋。風帽何妨落。花餻且佐遊。一樽桐老墓。松竹頓添愁。</text>
<title>次無名翁寄養賢齋韻</title>,<text>麥隴雉將乳。桑閭狵復眠。使君先製錦。多士更聞絃。一尊酬諸帖。孤燭照殘篇。他年修郡史。應有口碑傳。</text>
<title>別無名齋 三首</title>,<text>龍山士女揔悲歌。風雨年年片石磨。自得淸翁華胄後。黃花依舊白雲多。						君家遺愛我桐鄕。臨別陽春曲且長。異日相思江漢路。梅花須寄一枝香。						春城風雪釀餘寒。南妓離歌悵倚欄。解釰當樽容易贈。男兒何患不重看。</text>
<title>次李聾叟 鼎五 壽讌韻 五首</title>,<text>三世優優二百載。到君今日又如前。人生誰不期遐壽。愷悌惟能獲福先。						世間完福眞難得。苦海茫茫奈老何。安樂如君方是壽。江山爲宅子孫多。						丹砂無力白頭易。千古神仙枉費情。君子無疆元是理。孜孜一念報吾生。						無恨人間甲子年。年年今日敞華筵。家貲饒乏何須問。吸得元精腹果然。						襄武遺芬霞堂。太平挽得獻圭觴。貽謨永世期遐福。依舊春風八百桑。</text>
<title>贈崔典籍幼瑞</title>,<text>愛君藻思湧如泉。爲待承明起草年。萬事涉來皆苦海。六經耘得是良田。紫芝古唱招眞隱。黃鶴新篇送謫仙。流落江關須莫恨。渭陽消息每潸然。</text>
<title>奉呈鄭琴窩 時毅</title>,<text>夫子行年自古稀。抑詩猶戒犯人譏。麻姑應見桑三變。莊叟偏憐櫟百圍。花下移床開酒社。雨餘扶杖上漁磯。從今剩得沂雩意。風咏陶邱緩緩歸。</text>
<title>贈鄭竹圃敬邵 東老○幷序</title>,<text>鄭氏之先。粤有竹堂公。積德累仁三世。文獻公先生出焉。自是以降。賢胄碩德。冠冕相望。比之於竹。自根而枝。自枝而葉。處家則聯根凍筍。篤於孝友。出而爲世用則文武資焉律呂興焉者皆是也。猗歟盛哉。竹堂公之后。有名東老字敬邵者。仍舊址建一屋。扁之以竹圃。葢有慕於竹堂公所封植而以寓培栽之意也。若敬邵可謂孝子慈孫之善繼先志者乎。旣敬邵請歌其事。遂綴近軆一律。庸替古風人有斐君子之祝。						猗猗君子標。迺祖以堂云。霜傑應同契。蒼官可與羣。貞姿因雪見。踈韻待風聞。何日居無此。百年爲勉君。</text>
<title>景廟因山志哀</title>,<text>曖曖都門路。通宵夜雨悲。凄雲隨仗近。虛輦度城遅。未死空丹血。何生接彩眉。傷心陵下蹕。猶似在宮時。</text>
<title>聞元子誕生 幷序</title>,<text>今上九年己巳八月丁酉。元子降生。鄕士設慶會于武陵之悅齋。各賦近軆一首。以寓橫渠夫子甚喜不寐之意。						舟梁何日曰嬪京。今夜前星始啓明。萬世貽謨臨列祖。八方祈福聳羣生。樞墟大電回新運。華渚流虹降舊精。遙望健陵葱鬱氣。靑邱萬世護靈英。</text>
<title>題文東泉景明 正儒 精舍 二首</title>,<text>舞月峯如畵。風簾賀鷰斜。道人疑玉關。仙侶認金沙。峽開仍飛瀑。林深自晩花。天公却會事。春意一任奢。						役役人間世。無端送幾秋。山扉依竹掩。澗戶撤桑繆。迹已隨時斂。心應與境幽。誰從赤松子。此意勝封留。</text>
<title>次吳槐石再賓 慶觀 遊猿鶴諸咏</title>,<text>枕流亭						遙野羅鬟似畵中。使君亭子足淸風。檻前日夜溶溶水。三峽眞源溯可通。													句陳遷						吾曹非復少時容。好把名山托晩蹤。才到洞門怊悵立。前賢已去更誰從。						四樂亭。次老先生韻。						陶翁於此早迎春。卧柳欹梅古色新。地僻烟霞仍𤃡上。客來筇屐又瀼濱。靑猿一嘯歸何世。黃鳥雙飛喚故人。斜日登臨無限意。漁樵猶見葆天眞。						鎭洞巖						平原疊石忽高㙜。東海依然砥柱嵬。萬古長風吹不偃。岩下有長風店。 化翁撑得洞天開。													凌虛亭						鶴去潭遷世界浮。古亭重起小如舟。登臨爲問溪翁事。檻外春波不盡流。蠖溪鄭公玉堅始搆此亭。						搜勝㙜。次老先生韻。						名因陶老勝。境自葛翁佳。湍落癯巖露。藤深曲逕埋。衣冠留盛事。風月起遐懷。強把千秋意。題歸百丈厓。</text>
<title>賀林龍巖遠卿 碩馨</title>,<text>每憶飛吟過洞庭。忽聞修契似蘭亭。兩賢詩禮傳家學。三峽樓臺占地形。水月將秋無盡白。嶺松衝雪尙看靑。客來不作塵中夢。終夜鳴泉透石扃。</text>
<title>許德懋家夜話 二首</title>,<text>首露王孫里。先朝國子生。一樽蓬海約。白首尙風情。						七山春雨歇。三浦夕潮生。却謝留天氣。還追旵始情。古有留天將軍旵始仙人。</text>
<title>挽李靑山 之淳</title>,<text>眞卛平生不餙邊。鄕人皆說大夫賢。晩來無復西遊夢。壺酒床琴一任天。						雪中來哭李靑山。遼柱浮雲鶴不還。嗟爾同庚吾直友。與月峰同庚而皆已沒。 九原應復似人間。</text>
<title>南遊日。路由犬遷。</title>,<text>世人何好怪。非犬路應開。赤壁千層立。靑泥九折回。馬從雲際去。人自鏡中來。二樂亭相望。誰知畫意裁。</text>
<title>檜山道中二絶</title>,<text>一片金猪島。千年月影㙜。蕩舟發長嘯。孤雲欲復回。						春日馬山浦。行歌近踏靑。請君一壺酒。與我觀海亭。</text>
<title>送吳再賓▣仲勵先之文殊寺</title>,<text>南塞高秋可遠看。海天風氣動微寒。驛亭斜日成三笑。蕭寺淸宵倂四難。苦覔烟霞如勝友。懶拋衣帶似閒官。鰲床鶴洞憑僧問。爲遣鍾聲落世間。</text>
<title>閒山島</title>,<text>不見閒山島。那知制勝堂。英䧺可無恨。滄海萬年長。</text>
<title>鐵營卽事</title>,<text>飛雲雙舃下長空。行趁西灣夕照紅。仙侶重來華表鶴。英䧺安在雪泥鴻。路隨江漢同歸海。舟到蓬萊不畏風。麻姑俯笑滄桑變。贈我三花第一叢。</text>
<title>出盤城。訪崔而觀幽居。</title>,<text>南出盤城已夕陽。征衣拂拂又秋凉。煙橫魚市三千 津名 近。風積鵬池九萬 村名 長。英妙有詩頗老鍊。故人於酒托淸狂。尋常到處渾佳約。道院諸儒闢正堂。</text>
<title>次挽河亭板上韻</title>,<text>滄海環如鐵瓮城。鯨鯢不動萬波淸。金氏家基仍地勝。李公勳業自天成。十洲仙氣通鰲窟。八賜皇恩闢虎營。虎嘯堂統相所居。 挽得銀河兵已洗。英䧺從此報休明。</text>
<title>鐵營忠烈祠</title>,<text>紅衣大將降雲霄。千古朝鮮不寂寥。宣廟勳盟山海重。神皇恩賜日星昭。秋虹宛見靑龍釰。夜雨如聞白馬潮。無限挽河亭上月。令人長唱太平簫。</text>
<title>洗兵館</title>,<text>酒後飛登拱北樓。朝鮮三廈一玆州。至今忠武公如在。萬里滄波不盡秋。</text>
<title>宿轅門。用朱夫子十二辰軆。</title>,<text>鄭人得鼠爲璞玉。蜀客見牛開山谷。市中傳虎失之惑。株邊待兎蔽於慾。大人爲龍不見尾。拙者畵蛇何添足。禍福無心塞馬失。進退有戒藩羊觸。千金不賣猿公釰。一粒豈啄鷄場粟。請君且訪狗屠客。斗酒彘肩歌一曲。</text>
<title>發向錦山。疊老杜渼陂韻。</title>,<text>丈夫六十無一奇。石田茅屋倚荒陂。弊冠不合簪玳瑁。好酒無待甁琉璃。坐看雲出與鳥入。濠濮遐懷自然集。宇宙古今千萬象。我何一一皆目及。苟得其大餘自開。祇要心天廓無埃。南遊先訪忠武蹟。怳若復挽銀河來。四方雖遠圭可測。一毫難逃鏡且拭。回舟不發閑山島。大風簸海天雲黑。忽憶花田錦之山。此去東南百里間。義相白法歸天笁。孤雲紫氣出函關。我來赤水拾玄珠。六丁護駕虹門趍。鍾窟魚龍應起聽。露水鳳凰來飮無。九井峰頭望仙至。窅然都喪天下意。爲問金剛與此何。萬二千峰太費多。</text>
<title>錦山初㙜。次強 强之，士 士直 兩宗韻。</title>,<text>鳥度猿攀不覺危。蓮花無數鏡中開。四邊弱水三千里。非是神仙豈上來。</text>
<title>中臺次直友韻</title>,<text>滄海茫茫地盡頭。齊烟欲暮楚雲秋。不須更覓須彌去。已覺三才一軆浮。</text>
<title>上㙜</title>,<text>大藏山色泛東洋。聞到鍾聲已夕陽。浮佛陵波開十島。坐仙披霧弄三光。參寥舊夢燃槐火。靈隱新緣拾桂香。姑射羣眞同一宿。軒轅天下窅然忘。</text>
<title>虹門</title>,<text>帝遣吳剛石作虹。混根無數成空。雲橫鰲柱媧天近。波落龍門禹穴通。表裏立防猶自異。東西開竇又何同。定知神造非人力。况復新秋錦帳紅。</text>
<title>露梁忠烈祠</title>,<text>千古男兒李大將。死生皆在露梁津。山河鍾氣爲豪傑。星斗朝眞質鬼神。兒戱元均都敗事。老成厓相獨知人。孤舟歷訪中興蹟。鴈背蘆花月色新。</text>
<title>馬浦</title>,<text>魚鱗千戶夾通衢。缺。 八路帆檣都會處。土風人物似江淮。</text>
<title>漕倉</title>,<text>龍山三月歲輸漕。七郡裝船十八艘。萬折波濤安陸地。順風噓上五雲高。</text>
<title>戰船</title>,<text>龍雀風驅下鐵營。聖朝時使習昆明。萊夷不復窺南海。都護門前繫太平。</text>
<title>商船</title>,<text>瞿塘峽口大堤頭。海色蒼蒼積不流。坐說東南風勢順。今年多泊北魚舟。</text>
<title>送仲勵</title>,<text>伯也翩翩又季君。海天歸鴈不成羣。槐翁且欲從誰去。錦頂丹楓已十分。</text>
<title>追賡朴知樞贈秩宴韻</title>,<text>碧桃花發紫芝新。樞府衣冠占幾春。海上同歸周大老。洛中齊會宋名臣。人情盡欲無疆壽。天意知應有德親。更願二郞移孝去。五雲高處祝三辰。</text>
<title>追賡姜知樞御賜回榜韻</title>,<text>粤我正考十年丙子。卽故知樞晉山姜公文科回榜。時公春秋九十四。尙矍鑠能具儀詣朝謝恩。正考嘉之。特賜崇秩。優以庖廩。旣又用肅廟故事。賜韻以榮其歸。肅廟丙申。賜詩李光迪。 於是五福具而三尊備矣。朝野無不歌其事以昌之。猗歟太平盛事也。今其詩帖莊于素亭。出示東野者。公之祀孫世謨氏也。三十年來。襄陽之耆舊旣邈。喬陵之弓釰又閟。拜手擎讀。不覺涕下。東野遂追賡二絶。以寓於戱不忘之思云。						先王聖學上天希。星道驅民會極歸。好德有人先錫福。我朝優老古今稀。						甲紀巹年世亦希。况逢回榜賦榮歸。宸章特用明陵韻。玆事人間更覺稀。</text>
<title>望海樓遺墟。與許德懋共賦。</title>,<text>春風吹客上蠶頭。竹浦笙歌告放舟。斜日寒鴉啼古堞。落花飛鷰訪虛樓。海門山斷天仍逈。江國潮生地欲浮。駕洛王孫君輩在。匹驢南下又玆遊。</text>
<title>首露王陵</title>,<text>金官城外有仙陵。千古名都淑氣蒸。舜鳥啣珠丹海曲。軒龍墜釰白雲層。九于村落春歸鷰。萬歲橋頭夕渡僧。纓老眉翁俱採實。莫將遺事歎無憑。</text>
<title>次華山齋壁上韻</title>,<text>從古山林見義明。好將高手對楸枰。武夷有客期春暖。剡曲懷人待雪晴。詩社藏修專一壑。畵橋吟弄占雙淸。此間貯得三千卷。努力諸生各趲程。</text>
<title>次蓬萊子遊山錄中韻</title>,<text>官橋斜日客驢催。天際看山得得來。孤鶴夜深應有警。老梅春早却無猜。雲容出沒三峰 寺名 樹。雪勢參差兩角 山名 隈。爲說琴江遙夜月。憶君行樂夢中迴。</text>
<title>成文仲家。與郭夙汝 亨漢 共賦。</title>,<text>病骨衝寒放小驢。故人居處似匡廬。周官頒曆靑陽近。楚客論琴白雪踈。老去遂忘天下事。閑來猶檢腹中書。已看江國梅花發。借得春風滿羽裾。</text>
<title>次李守白 晦根 遊山軸中韻 幷序</title>,<text>余與守白翁有詩社舊。今年翁客吾郡。肅道山院陟義相峰。歷搜新羅古蹟。得若干篇。示余以要和。矍鑠哉翁。不惟勝情不衰。兼有濟勝之具。空花結習。尙吐出少壯時口氣。寫境諸作。恰有如老杜秦川記行。道家云東海上多神仙者流。翁其是耶。翁之家距義相不百里。天故遅翁以七十年。待其塵債之脫刷藻思之蒼健。俾今日而發之。是又義相峰得是翁也。余於此緉屐屢及。尙恨未得與如翁者從事觴政。今於是錄。遂樂用南歸故事。附和以歸之。以爲義相峯賀。						謁道山書院						吾道山靑杖屨春。金猿花葉共留眞。一生小學根基積。千古春秋義理伸。史氏書名垂竹帛。鄕人依禮采蘩蘋。世間迷轍無歸着。安得三賢共接隣。						壽老洞卽事						秣馬尋盤谷。牽牛過穎川。泉鳴聞是瑟。花落坐仍筵。飮野懷袁粲。登樓憶仲宣。千年修契會。今夕又羣賢。						尋眞庵													吾家旨訣在淵氷。每夜惺惺問瑞僧。天地大寒陽尙復。男兒將老道愈升。千金不重來朋酒。三界皆明有佛燈。同宿尋眞聞磬起。飛鷄催曉白雲層。						垂瀑㙜						落虎巖前走獺喧。百泉爲瀑撼雲根。長虹不雨橫天卧。亂雪無風倒地翻。三峽羣猿攀鳥道。黃河大鯉上龍門。一經此路多奇絶。分付行人更溯源。						降生庵						三分世事一分刪。十界迢迢隔九寰。仙侶相逢明月下。僧家多在白雲間。臨泉老石寒癯骨。映日丹楓鬪醉顔。此地煙霞猶可樂。丈人何必夢崑山。						東樓板上韻						世人皆蟻穴。吾輩獨鷦巢。道觀多支許。詩林有島郊。山河三界定。風雨五迦遙。諸佛留眞戒。塵根不少饒。						山中卽事						與客入叢林。靑山亦會心。僧詩飢歲菜。隣酒病時蔘。節序催秦臘。工夫戒禹陰。瑤琴空在匣。臨瀑爲誰吟。						東庵						逶迤磴數折。蕭灑屋三間。落日伽倻國。浮雲太古山。泉聲應雨過。花意且春還。庵主今誰在。逢君乞與閒。													龍湫						石壁谽呀會衆湍。僧言神物此中蟠。雲霞灝氣晴猶濕。松檜繁陰夏亦寒。水鬼揚靈通海窟。郡人憂旱上雩壇。普施天下方爲德。願汝深潛莫自安。						石函						石作方槽玉作凾。腹中長貯醴泉甘。三時汲引歸仙竈。四面磨礲作佛龕。雨脚添聲珠欲碎。月瓢分影鏡應涵。讓餘不納能知足。長使來人戒勿貪。						萬壽塘						一鑑平開萬歲巓。仙人石刻至今傳。命名或自伽倻國。閱劫何知癸巳年。鹿飮纔通壺口逕。龍蟠長戴鏡中天。深盃滿汲嵩呼意。夢入瑤㙜拜帝前。						發見庵						仇池消息別天圓。一喫烟霞腹果然。藥褁纔分茅洞客。漁舟還謝武陵仙。遍尋諸佛三千界。已了多生十二緣。酒罷呼驢仍倒跨。晩風吹磬落何邊。						東菴遇李北坡 光厚						竆山臘雪送殘年。孤鶴翩翩下遠天。久欲橫舟尋洛浦。忽聞騎馬渡瀯川。僧盤蒿笋仍佳節。客路梅花又好緣。此地相逢如夢寐。佛燈終夜爲君懸。													雪中賦禁軆						谷風吹動灑窓聲。搖颺篩空點點明。乍整復斜如作態。欲踈還密似多情。雲霞半濕山容重。坑坎都塡世路平。茶罷呼僧門外望。剡中應有小舟行。						歸路夕陽						橫坡半嶺境愈淸。古木蒼蒼亂鳥聲。倐爾乾坤成老態。杳然雲樹又離情。漁舟遠浦隨鷗返。牧笛平原喚犢行。尙有餘暉無限好。石間抽筆更題名。</text>
<title>次無名窩韻</title>,<text>浮名於世不如無。分內廬山枕馬湖。處士田園依栗里。神仙樓閣接蓬壺。白頭覽物忘榮辱。黃卷論人驗智愚。時有孤雲來入夢。月㙜餘景足歡娛。</text>
<title>上巳。與族弟聲重 東鐸 共賦。</title>,<text>對酒如對友。覓花勝覔官。東風上巳日。天地假我寬。</text>
<title>贈黃注書贊煕</title>,<text>吾友黃叔度。其家白華山。鳳飢竹之恥。誰贈靑琅玕。</text>
<title>舂歌九絶</title>,<text>父家有水碓。兒生但習容。早知爲貧婦。未嫁先學舂。						小姑嬌不杵。大姑病不箕。祇可多貯粟。難舂未必飢。						舂伴夕已會。長廊月復明。三人如去一。臼玉那得精。													東隣有富家。女隷千足指。鷄鳴請授舂。主媼猶不起。						邀君軟麥飯。照君明松火。君如無所舂。佐我舂亦可。						今年霜降早。晩稻多不登。君田向陽在。一石果幾升。						舂黍未到熟。舂秫又何。翁舅好飮酒。敢道無春粮。						寒杵如機梭。井梧多夜雨。阿母有時呼。兒啼且歸乳。						我牛生白犢。君蠶縛黃繭。杏花月欲西。舂多多益善。</text>
<title>秧歌九絶</title>,<text>人道秧時苦。我愛秧時好。此日不爲此。麥盡那復稻。						君不歌采蓮。儂不知折柳。古今諸樂府。此曲當爲首。						中婦能古調。小娃善時聲。農書誰復採。邠頌自然成。													花房白苧娘。高髻鳴環佩。靑春不動指。老來方自悔。						羣傭如鴈序。主翁似鷗行。春光與水色。隨手畵太平。						田畯自郡府。揚揚登隴呼。官家祈雨返。明當給倉租。						饁婦趁午至。塊飯餉田神。有饛請加進。待傭如待賓。						祭祀爲吾祖。租稅爲吾王。此心良已好。天必錫穰穰。						君秧欲何日。我秧明將揷。隣農不相妨。此事頗有法。</text>
<title>次金寒溪君述 繼善 甲宴韻</title>,<text>我生丁丑爾維寅。游戱蟠桃共幾春。尊俎前庭諸孝子。衣冠南國盡佳賓。本來處世心能古。此去餘年福漸新。還鶴詩中無限意。不知仙侶更何人。丙子李鳳西有此宴。余寄詩曰座中誰唱鶴南飛。明年余又回甲。詩有催却鳳西還我鶴。從此年年仙侶會之句。盖欲年輩逐年作此會也。</text>
<title>迎春二絶</title>,<text>乘龍帝出震。周禮著郊迎。欲識乾元意。須看萬物生。						俗言立春日。天道始爲春。春貫四時妙。吾聞諸聖人。</text>
<title>三平齋韻 幷引</title>,<text>三平齋者。友人尹之覺之大人翁所自號也。翁生于英考丙辰。至今上十一年恰爲七十有六歲。尙飮啖健而步屧輕。聦明不假於人。而腹中書能不爲蠧鼠蝕。又與婦子偕老。而有二子能文章以養志。凡翁所以自樂者。不知其爲幾。而獨取安樂翁觀化詩三言以自命者。葢以無是則餘不得爲樂也。乃作詩求和于東南諸名勝。揭諸壁以資玩。亦一樂也。野亦生老于三朝壽域之內。所以得三平者。與翁等。然翁所以自樂則殆無一焉。若是者。雖三平尙何以爲樂哉。遂書所感於心者。聊以爲翁祝。又以爲之覺氏祝云。						唐虞餘運際尨煕。閒計南山占便宜。小橋看花春種種。曲欄聞葉雨時時。好歸林下詩千首。羞向人間畵十眉。七耋平生多少事。樂窩三語侈新楣。</text>
<title>崔而貫大人翁重牢宴韻</title>,<text>碧桃花發月重圓。白首東床舊少年。君子不回多福祿。淑人無恙續因緣。星臨南極應齊老。日永西河又伴仙。會有兒孫方此樂。請看萊服舞翩翩。</text>
<title>次都進士景升杞菊亭諸詠</title>,<text>常關門						每事於天貴不違。一何藏六似枯龜。淵明此語非眞意。開闔乾坤各有時。						鷄黍圃													鷄邊有犢黍邊禾。老圃生涯不讓多。看得晦翁書末意。本來經濟欲如何。</text>
<title>輓林公士綏 光履</title>,<text>安陰有三洞。第一是猿鶴。洞居恩津氏。大賢粤有作。冠帶淵源古。詩書功化博。公乃服家訓。實地牢着脚。燕居具冠服。聖世甘邱壑。日用自合矩。不須煩繩削。座中常有酒。佳賓日入幕。秋風日夕起。世界皆搖落。古德日以徂。後生且焉托。嗟嗟九原路。奈無千歲藥。生安死又順。天不於公薄。但恨兩世好。一朝遂寂寞。石門那忍入。葛水不復酌。萬事嗟無及。一言寄行略。</text>
<title>敬次舅氏崔枝巢韻 五首</title>,<text>屠者隱於市。耕者隱於郊。與世不相涉。遐擧永息交。堯舜雖在上。洗耳亦有巢。其志自高尙。在蠱上九爻。						噫噫我舅氏。安此棲衡茅。淡味長藜藿。古器皆陶匏。一枝巢猶足。萬事天所敎。吾師有餘訓。病鷄尙膠膠。						古鏡不廢照。洪鍾猶待敲。誰知滿山雪。一陽在梅梢。看他境自靜。令我心不怓。遐哉搆木世。白頭長嘐嘐。						八公南麓掩柴扉。匣裏瑤琴韻正稀。千載沂雩無盡意。不知當日咏何歸。						長歌一日出蓬扉。當世知音未必稀。千古東都三姓蹟。一驢拾拓海山歸。</text>
<title>留道洞作</title>,<text>官橋落日送君回。梧閣踈簾待鳳開。採藥山中童子去。讀書燈下古人來。葭灰自動陽生管。竹葉相分月滿盃。何必明春期再訪。小驢應被臘梅催。</text>
<title>平川祠 幷序</title>,<text>外先祖台洞府君。以文武全才。建家國中興之蹟。今於先師百弗翁所編遺事可攷。及祧用陳蕫故事。揭虔而俎豆之祠曰平川。盖當世知禮大方家之所裁定也。東野晩始至。進而祇謁于祠。退而觀禮事一統。多士觀者各用近軆一律。以歌其事。遂謹次其韻。以寓凱風寒泉之思。						文武全才見義明。鴻勳多藉鶴翁成。一書遺子仍嘉訓。萬死酬君况至誠。在世山河同蓄氣。歸天星斗與收精。百年公議今朝定。要發來人敵愾情。</text>
<title>東大嶺</title>,<text>扶桑元氣積蒼蒼。東岱無雲鳥獨翔。向上工夫天漸近。滿前光景海何長。蛟池影佛涵秋水。鵄嶺行人帶夕陽。方壺圓嶠皆安在。徙倚紅雲望帝鄕。</text>
<title>海東 三首</title>,<text>蒼茫不可測天機。斗覺吾身一粟微。萬物浮沉終自定。二儀磨盪轉相依。堯湯水旱無加减。秦漢神仙有是非。盡日萬波亭下路。浩歌相答却忘歸。						開闢滄波積不流。掛帆容易問瀛洲。冥濛只見天相接。汗漫翻疑地盡浮。精衛欲塡無歲月。魯連能蹈有春秋。羅人莫恃風濤險。日本紅夷揔慣舟。						蒼蒼元氣接天河。長笛聲中息萬波。滄海東浮知我國。中原北望是誰家。洲烟半是芙蓉色。浦雪渾應木麥花。乾坤大度無今古。容得人間這箇多。</text>
<title>次權松溪春興詩三十章</title>,<text>木德旁流大化中。一天和氣共融融。張生風骨千絲綠。杜曲芬華萬點紅。道在詩書惟養性。分甘邱壑已成翁。閒來欲識生生意。強曳枯筇出水東。						窄窄茅廬僅膝容。十分筋力已衰慵。閑中職事惟親卷。分內經綸但課農。世味靡甘山採蕨。殘骸思煖澗樵松。兒童莫怪庭梅晩。帶雪開花在臘冬。						沿流一路石爲矼。鹿里幽捿處士龐。水暖池塘魚潑潑。日斜簾幕鷰雙雙。微烟籠竹初疑畵。明雪通梅欲曙窓。故友不來春寂寂。夢中時到洛西江。													早逐浮名狼貝歸。晩來方覺枉奔馳。道誠在邇那求遠。學欲將行貴致知。只願眞工收分寸。不憂殘影迫崦嵫。白頭於世干何事。手把陳編一枕支。						地僻山村掩竹扉。明時高臥一儒衣。固知白屋甘咬菜。豈向朱門願嚙肥。千日希夷何渴睡。五旬蘧瑗始知非。一春閉戶無餘事。且理芒鞋上翠微。						微竹高梧一草廬。殘年眞樂賦閑居。書生經濟山林在。君子文章孝悌餘。沂水初成曾氏服。樂窩閑轉邵翁車。今朝穀雨生新浪。料理竿絲可釣魚。						老去逍遙酒力扶。尋花訪柳氣昭蘇。孫纔學語鶯聲滑。翁且忘機鶴夢孤。積毁消金宜討靜。聖謨如藥可砭愚。西郊雨澤隨時降。爭道今年免麥虞。						水氣侵軒山影低。百年喬木小溪西。風驅野麥翻生浪。雨打庭花粘作泥。世事推來皆外物。此身安處是幽棲。彼哉達觀莊園叟。那識人間此理齊。						二月峭風氣候乖。淸晨起坐冷生骸。窺花小鳥頻移樹。含雨殘苔欲上階。心倦拋書因着睡。興來邀友暫開懷。昊天廣覆無私意。春物吾家景亦佳。						半臥柴扉晝不開。竆廬寂寂少人來。捲簾柳絮風吹入。近砌花枝雨壓頹。非是坐貧要止酒。却被多病懶登㙜。茶爐筆架閒無事。身外悠悠萬念灰。						自憐賢聖未同辰。胡走迷塗已幾春。通塞無非由氣質。齊治元自本心身。淸踈技倆猶今日。狂簡衿懷曰古人。鄒魯南州門路正。外邪焉敢亂吾眞。						歲暮江湖白髮紛。吾年七十愧無聞。寒愁凍卧牛衣雪。壯志空垂鵬翼雲。黃鳥啼時堪把酒。白鷗眠處欲爲羣。竆雖所惡其如命。堪笑昌黎著送文。						綠竹紅桃是我園。琴書幽閴隔塵喧。尋行數墨猶餘事。養性治心是本原。不厭溪山當戶映。無心鳥雀近人翻。靜中識得循環理。貞極於終始復元。													吾儒境界本來寬。脚下從容一路安。晩節最憐霜後菊。幽香自播谷中蘭。心傳秋月龍門瑟。樂在春風陋巷簞。近日山庭花意悴。剛憎三月尙餘寒。						十畒園中屋數間。翁隨桑者共閒閑。踈編蘆箔將邀月。低揷松籬爲見山。窓日照書分細細。簷花落地作斑斑。呼童欲理尋眞屐。雲水遐情老未刪。						萬念消磨學定禪。晩翁身世老梅前。野人忠愛猶憂國。浮世升沉只信天。倻峽夢懸題壁日。錦江詩憶泛舟年。讀書勑行無他事。祇恐吾生忝厥先。						百劫餘生骨欲消。閉門孤坐任囂囂。兒鬟力弱慵朝杵。老僕心頑強暮樵。妻戀淸羸時供味。孫知偏愛漸生驕。殘年尤切思君子。整肅衣冠誦蓼蕭。						自笑微才近斗筲。白頭坎坷繫如匏。威儀禮有三千節。理數圖成八十爻。物外遐心鴻避弋。月中寒影鶴歸巢。烟葵露藿春來好。尊酒邀賓可佐肴。						閱去風霜節愈高。臯松園竹是吾曹。才非楚國懷珠卞。跡愧田家脫穎毛。處世固知同鑿枘。居心且莫覓疵毫。平生與物元無競。頹臥書床志氣豪。						桃花落盡麥生波。無事衰翁惜歲華。月下婆娑三太白。江中漫浪百東坡。身參野叟安耕。學待良朋喜琢磨。莫道池蛙聲聒聒。田家風味替笙歌。						淸溪一曲是吾家。地得寬閒物又華。庭種芭蕉聞雨葉。盆移叢菊待秋花。游魚適性吹淸荇。倦鷺無心睡晩沙。老子幸生堯舜世。一區烟月樂桑麻。						坐誦邠詩七月章。田村逸樂此中長。排懷酒是單方藥。容膝堂如恰受航。竆谷無人懸榻久。矮簷邀鷰捲簾忙。梅花不欲爭桃李。雪裏孤高獨向陽。						蒼穹玄默但生成。一理流行萬物亨。魚躍鳶飛同活潑。桃紅李白各精神。詩經聖手刪來正。易見天心剝後生。女採男耕隨節候。起聽原陌有蒼庚。													人於天地最爲靈。參得三才踐厥形。存性寧歸禪宿定。收心要喚主翁惺。柳風灑落時吹面。梧月蒼凉又滿庭。莫道牛山元濯濯。平朝雨露自生靑。						屈指平生百不能。無眠咄咄五更燈。南山霧卧成文豹。北海風愁失路鵬。鄕國才名輸後進。江村樂事與親朋。憐君尙有干霄氣。時作靑霞萬丈蒸。						倚枕中宵生百愁。此心搖蕩似虛舟。歌長薜館靑萍釰。詩壓滄溟白雪樓。到處留歡琴酒夜。有時歸夢海山秋。從來直道難容世。閉口關門庶寡尤。						鷄鳴起坐整衣襟。嚴畏常如上帝臨。着處扶身三尺杖。有時橫膝一張琴。空潭水活能知性。半嶺雲歸不繫心。山外是非都不省。此身惟恐俗塵侵。						閒事看書懶事酣。起居寥寂似禪菴。操身有道甘藏六。處世成醫戒折三。淸史空談揮玉麈。悟門何意繡金針。林泉自得優遊樂。仰祝明時聖化覃。						睡起開牎日上簷。懷人不見詠蒼蒹。爐煙細細凝書架。山雨微微撲畵簾。酒欲醺心仍隱几。詩將得意且掀髥。一聲啼鳥春光晩。滿地梨花不道鹽。						欲學金人口自緘。交情世態閱酸醎。微才自阻靑雲路。長物猶存白木鑱。語燕雙捿親似友。流鶯百囀巧如讒。吾儒樂地惟名敎。放曠何曾似卓咸。</text>
<title>次趙仲默 尙晉 晬韻</title>,<text>白首江湖識面新。自言回甲在前春。丹爐得力身無病。黃卷留心道不貧。九老衣冠應復會。十忠家閥爲先陳。好德如君方壽考。幾人於世度玆辰。</text>
<title>謹次愚伏先生盆梅四絶</title>,<text>一點猩紅不染唇。淡粧要與月傳神。莫遣東風輕破綻。明珠自是貴深珍。菩蕾						艶非妖冶淡非慵。氣或參差理自同。驗得乾坤無暫息。子雷鳴後日新功。破綻													訪汝難分雪後山。參星爛爛隔雲端。會看風氣無南北。着處陽和竟一般。爛熳						曉起翻驚落滿床。寒愁淸㤪莫爲腸。黃昏玉笛聲何苦。到得調羹又國芳。衰謝</text>
<title>輓蔡判書</title>,<text>寂寞長興洞。嗚呼蔡判書。文章鳴國後。官職引年初。語默皆中道。恩讐並大虛。幾年觴咏地。爭奈巷無居。</text>
<title>立齋鄭先生輓</title>,<text>厓翁衣鉢退陶門。當日文莊再接源。不有先生斯道晦。遂令吾黨所聞尊。枕邊日月唐虞夢。座右圖書洛建言。猗我健陵如萬歲。白頭經幄庶酬恩。						㓒老湖翁倡道勤。嶺中叢桂有餘芬。世間本性皆同舜。天下眞豪不待文。萬理圓如寒水月。一生閒似太虛雲。小樓今夜秋風起。古匣瑤絃可復聞。</text>
<title>贈朴使君兄弟</title>,<text>章山太守冶翁孫。珪組家聲世世尊。棠下初開賓主榻。梅陰重對弟兄樽。芳年意氣鵬圖海。昭代文章鳳下崑。一檄廬江誰所賜。願君努力答天恩。</text>
<title>賀李騎郞荷賜上弦弓</title>,<text>弦爲矯性緩。矢以賞言讜。苟不善反己。焉得中心貺。</text>
<title>輓鄭檜南</title>,<text>竹屋靑燈萬古心。百梅園畔閉門深。肚中自有春秋傳。座右長懸夙夜箴。驥伏應知千里路。鶴鳴猶惜九臯音。峨洋曲盡翛然去。樑月今宵可復聞。						埋玉年來鬂欲霜。匣中明鏡爲誰光。讀書已了三千卷。敎子能栽八百桑。自道懶龍無變化。人言飢鳳尙文章。北邙近日驢鳴客。應拾臯蘭不盡香。</text>
<title>述懷贈朴杏園 慶大○一首</title>,<text>遙望天王第一峯。千鞋萬笏拱重重。月明滄海光涵璧。霜落豐山氣感鍾。東土有書傳孔壁。中原無地覓堯封。願君莫說躳耕好。長卧南陽豈是龍。</text>
<title>穌㙜夜。與族弟聖善 東覺，而述 東璨，李景時 魯奎，朴命汝 命稷。拈韻共賦。</title>,<text>世事於吾百不關。曲香門掩水雲間。避塵此地猶箕𤃡。開卷吾師卽孔顔。花氣濃流聯澗柳。雨聲踈滴入簾山。沙鷗巖鹿忘飛走。剩向遊人乞與閒。</text>
<title>上元夜。與族弟久瞻 東恒，士欽 東擧 共賦。</title>,<text>紅雲玉帝寂無言。誰闢乾坤衆妙門。萬戶笙歌融積雪。九衢星月斂黃昏。春盤已送靑絲菜。曉漏重瞻白獸樽。火樹銀花無數處。太平光景勝三元。</text>
<title>秋夜。與李丈 德中，族叔活溪 陽健。賦月六絶。</title>,<text>天地會水精。團凝任造化。昭昭配太陽。照之分晝夜。						瑩瑩出河漢。一輪光萬川。燭物無不皎。應透地底天。						老蚌幾結胎。寒魚頻减腦。若無盈與虧。何以得天道。						薄雲何翳影。明星猶助輝。爛然一天上。令人見是非。													蟾蜍薄太淸。掩映倐何去。皎皎還復明。吾人改過處。						先天一豪傑。有我無極翁。湓上小亭子。窓前碧梧桐。</text>
<title>李鳳西 東文 留穌亭。與李景時，族姪士擎共賦。</title>,<text>風味醺人似麯君。一燈雙釰動星文。琴書尙有難銷癖。鍾鼎嗟無可記勳。鏡水來時逢賀老。伽倻前路訪孤雲。世間此日何多得。吐盡心期到夜分。</text>
<title>默軒李先生輓 二首</title>,<text>正考崇吾道。潭翁降是孫。卷中多歲月。身上有乾坤。木晦因韜彩。金緘爲愼言。一朝厭斯世。何處更尋源。						久懷寒水月。遂見玉壺氷。上智無傳得。眞豪不待興。淵明歸未晩。蘧瑗化猶能。可耐登龍處。空瞻下馬陵。</text>
<title>次河謙窩，琢之兄弟。</title>,<text>凉秋佳月照靈㙜。君在江南第幾隈。五畒分開兄弟宅。一床同醉聖賢盃。渭濱畵肚先成竹。洛下詩名已卜梅。病起忽驚寒谷暖。數書珍重報春來。</text>
<title>閱郭夙汝詩篋有感 二首</title>,<text>歲暮行歌伐木章。五峰寒月爲誰光。埋塵斷釰猶干斗。處世孤錐未脫囊。梅譜將成逢臘雪。菊樽纔罷送重陽。欲知別後相思意。天馬山深洛水長。						菊後齎餘酒。南遊薄采眞。歲寒難作客。山靜可留人。坐隱成壺老。飛吟學洞賓。共君終夜話。和氣暖如春。</text>
<title>泉友從李眠广，立窨兄弟遊伽倻。歸飮泉上。余聞而和其韻。</title>,<text>山川元是史。花草自然詩。長嘯振林樾。孤雲此意知。						紅流洞						東望伽倻第一峰。送君遙贈葛陂筇。哀莊古國空流水。學士遺墟尙老松。石色撑花雲錦織。瀑聲添雨月珠舂。箇中仙侶如相見。道我于盤秣馬從。						白蓮菴						蓬海今纔渡。仇池昔幾思。詩林崔學士。功㙮朗禪師。貝書藏白馬。金像壓花獅。大字題何壁。長歌寄舊知。</text>
<title>白蓮帖 神仙傳。紅蓮歷三千歲爲白蓮。○幷序</title>,<text>余以英廟三十三年丁丑九月丁巳生。至今上十七年九月戊辰。是爲六十一歲。從余遊者欲開筵以稱觴。余辭以劬勞之日。迺以十一月辛丑。約置酒于心穌亭。盖以亭之重新。適會其時。且可以容衆也。及期親知咸至。序坐而觴者殆六十餘人。一人主賓。一人視觴政。一人主文事。觴盡而詩。詩溢而歌。事盛而物豐。禮備而情至。余何人哉。諸君子過矣。夫余今年下壽也。非可以昌之。然由是以往。七十以上皆壽也。俗禮之重回甲者是耶。堯舜之世。其民無夭札。是所謂驅一世而躋之仁壽之域也。豈惟諸君子爲余祝。余亦爲諸君子祝。觴已。主文事者請書之。作近軆二律。書此以弁之。						江淮鳧鴈六旬翁。多謝諸朋好會同。小圃殘葵猶向日。竆山老樹不禁風。枯禪未覺前生夢。老將還思後世功。更願諸君同壽域。美人遙望絳雲中。						月峰 士直 如在七旬翁。壺友 士壽 生年况復同。列宿有情明午夜。晩花無力報東風。家貧不問千金術。身老惟憂一簣功。催却鳳西還我鶴。見上。 夜來淸唳徹天中。</text>
<title>穌亭諸詠</title>,<text>讀書						十里溪山屋數間。昔人非是爲偸閒。此心靜處方竆理。座上依然對孔顔。						賦詩						晴晝焚香倚曲欄。白鷗來處遠山看。良工臨畵徘徊久。眞境分明寫得難。						會友													壺有新醪案古文。江山如此可無君。終宵爲奏陽春曲。開得窓梅已十分。						課童						蒙能求我我求蒙。惟斅元來學半功。輕服翩然成六七。沂雩花柳又春風。</text>
<title>偶感</title>,<text>周南罝椓在中逵。采采英華有所思。能射星爲雷煥釰。未凌雲豈子虛辭。風塵薄味鰣多骨。天地芳名豹有皮。不可碁樽消好日。世間能事待男兒。</text>
<title>有所思</title>,<text>弱水何茫茫。西繞緱氏嶺。飛仙挾雲去。衣佩空中冷。我家十二樓。樓頭梅月影。令人不能諼。對燈心耿耿。秋烏入淸漢。曉虫鳴金井。我有七返丹。能駐千歲景。汎彼木蘭舟。誰謂河之永。雙燕東南飛。先寄相思詠。</text>
<title>夜吟</title>,<text>蘭堂仙漏報深更。多事浮雲送雨聲。正恐此心如野草。春風吹處却還生。</text>
<title>白鷺</title>,<text>楊花飛盡藕花新。楚尾吳頭萬里春。物外前身應處士。湖中舊面揔漁人。西方日月鵷成隊。南浦風霜鴈結隣。相近相親猶未足。水樓高處更模眞。</text>
<title>呈杏窩丈人</title>,<text>鶴髮烏巾老太平。普州松栢至今靑。春秋漸入中樞府。子弟咸登上舍生。梅雨重回纓老社。薇時應訪冶翁亭。南來幸得龐床拜。臨別留題未了情。</text>
<title>許孝子 東儼，權烈婦㫌閭韻。</title>,<text>東南冠帶式紅門。君子偕亡尙若存。三從自决仍同穴。百行俱全最得源。隱德終因公議著。令名尤荷聖恩尊。一區綽楔誠難廣。良史誰家特立言。</text>
<title>鵲院</title>,<text>橫看成列側看懸。江上人家太半船。危磴折迴無剩地。曲欄斜出有長天。魚鹽來往知叉港。花樹參差似輞川。何必嶺南樓獨好。此行無處不留連。</text>
<title>著存堂壁上韻</title>,<text>巢鶴山南有別天。廣陵華胄福如川。谷梅有實應調鼎。崖竹生孫又中椽。一架詩書資後進。四時香火侑前賢。更看飛鳳樓相近。淵泗淸風永世傳。</text>
<title>送尹侯之任滎川</title>,<text>日長山色碧千春。節義家門世祿身。遷轉五州賢太守。起居七耋大夫人。携琴山水多南國。拄笏風雲近北辰。酒罷那堪城下別。龍泉又是菊花新。侯時爲龍泉洞主。</text>
<title>南山唱酬 南山在樂育齋西</title>,<text>南山遙夜一燈紅。獨抱瑤琴曲未終。久矣不聞當世事。居然相對古人風。詩成楚璧光涵月。酒罷吳鉤氣吐虹。最愛洛江源發處。少年努力着眞工。</text>
<title>輓河子深</title>,<text>南晉從遊盡昔賢。夢中衣佩尙翩然。詞人大抵多無命。志士尋常自不愆。所貴收心歸實地。况能觀物得全天。可憐吊菊詩成後。養得桐孫抵幾年。</text>
<title>題枕泉亭</title>,<text>少小無端走世間。愛君新卜吉星山。一床圖史餘年足。五畒桑麻特地閒。春盡殘花猶抱䫝。露凉晨月更開顔。可憐憂國心長在。祈送泉聲作雨還。</text>
<title>次河琢之方丈紀行韻</title>,<text>日欲方眠出。雲猶不禱開。氣通星宿海。陰散赫曦㙜。世界皆邱垤。英䧺亦草萊。憑空一長嘯。此意儘悠哉。</text>
<title>碧鷄堂</title>,<text>癯松老檜不知年。到得天王更有天。石折遂聞千瀑落。㙮空猶見一燈傳。已經佛國乾坤幻。轉上仙㙜日月圓。黃葉人間秋色遠。碧鷄聲裏夢悠然。</text>
<title>和李守白翁重牢讌韻</title>,<text>琴瑟人間盡少年。白頭偕老最關天。撑持門戶基新福。閱歷星霜續舊緣。綵帳和風趍百子。玉簫明月降雙仙。問翁執爵還何感。當日親迎父母前。</text>
<title>白門社會。拈老杜季秋韻。</title>,<text>吾道琴將絶。君家燭更明。黃花餘傑氣。白首作何情。夕照橫商嶺。秋雲傍漢城。莫言樽酒薄。肝膽貴相傾。</text>
<title>宿朴松泉士允 文國 書舍</title>,<text>今年多鬼爾惟人。說到悲歡意轉新。此去小舟仍剡上。向來孤枕久漳濱。桐身已槁猶明月。梅性雖寒亦早春。菊圃桃園餘幾友。爲言魂夢往來頻。</text>
<title>次洪聖弼 寬輔 梅鶴亭韻</title>,<text>俗人皆煑鶴。君獨識梅深。怪石應三品。寒松又十尋。玉壺藏世界。丹因駐光陰。何日西遊路。登亭竟夜吟。</text>
<title>贈李注書 東迪</title>,<text>玄圃堆珠一一明。憶君兄弟聽蟬聲。鬂邊歲月無仙訣。皮裏春秋有史評。弘璧寧因三刖碎。神丹應待九煎成。床琴永夜洋洋動。爲送嘉賓賦鹿鳴。</text>
<title>輓都景升</title>,<text>白頭無意久人間。多見親朋去不還。聞說星州都進士。今年又向北邙山。						杞菊亭深早下帷。古燈留照鯉庭詩。天胡俾爾爲人子。又却催歸父在時。</text>
<title>次全郊窩 邦赫 魯巖齋韻</title>,<text>好峯無數列窓前。除是人間別有天。十里平蕪多楚色。一床孤燭貯陳編。昔賢已戒無求外。吾輩須先不餙邊。最是巖巖遙入望。願君於魯得眞傳。</text>
<title>堂成</title>,<text>靈氛爲汝索瓊茅。占得幽居樂彼郊。細草斜封聯澗路。古梅橫放出墻梢。衣冠自幸生鄒魯。飮啄何妨伴許巢。從此吾廬隨分足。野花林鳥莫爲嘲。</text>
<title>白石齋</title>,<text>居或無山俗。人寧不學迷。莫敎虫蝕字。遂與鶴分棲。懸燭雲牎朗。橫琴石架低。淸溪春欲暮。諸子可相携。</text>
<title>挽蠧窩崔公</title>,<text>學齋遺訓炳千春。夫子平生讀古人。霞舅同時携筆硏。㓒師終日正衣巾。世間白璧誰知價。燈下玄經且任貧。文藻江山尋舊宅。鳳毛猶復護松筠。</text>
<title>佛國寺次畢齋，晦齋兩先生韻。</title>,<text>千年佛國寺。雙㙮石重重。海月傳心印。天風送法鍾。名從先輩著。情爲故人濃。慚愧塵中客。相逢鬂已鬆。</text>
<title>謹次朱子十梅詩</title>,<text>江梅						美人淡粧束。弄珠臨漢濱。江南萬花樹。君何獨先春。						嶺梅						遙看雪如花。近看花如雪。北枝未及胎。南枝已奇絶。						野梅						野鳥啼不飛。野風吹不絶。爲花語野人。堪折卽須折。						早梅						萬木凍欲摧。天地積陰裏。忽然一聲雷。使我巡簷喜。													寒梅						江氷猶未泮。林月欲向殘。本心惟自固。雖寒不是寒。						小梅						桃花杏花繁。此花花何小。應因太早開。所貴能了了。						踈梅						花開月同孤。枝蘸水自淺。莫嫌影不成。風度看更遠。						枯梅						老幹多受風。病査不勝雪。一半尙開花。亦堪爲君折。						落梅						花開山欲明。花落山更寂。美人約黃昏。及此三七實。													賦梅						周人亦已詩。楚客胡不賦。請君看一看。難言是妙處。</text>
<title>漂海人稱明裔者。有詩贈灣尹。因次其韻。</title>,<text>山河萬曆憶神宗。海客誰家咏匪風。左域有人星拱北。中原無地漢朝東。政逢孤鶴千年返。遂見靈犀一點通。爲說皇壇追報意。火傳猶可慰薪竆。</text>
<title>龜鶴亭。閱大學衍義。亭在榮川。</title>,<text>左海乘槎浮上都。栢翁曾我退翁徒。何書不可惟曾傳。斯學重明自宋儒。萬曆星霜餘汲簡。兩朝奎壁列河圖。吾邦再造伊誰力。更祝雲仍護篋珠。</text>
<title>挽林龍巖</title>,<text>三峽烟霞第一區。主翁惟爾澤中癯。神光自在埋塵釰。慧性無勞記事珠。千里同遊齊瑟古。十年相訪剡舟孤。赤裳山北歸何遠。夢裏令人每錯呼。</text>
<title>次陳子昂感遇韻 二首</title>,<text>南山有松栢。歲暮何獨靑。北渚有蘭芷。芳心自根莖。不必要人採。祇可報天生。寄語遠遊子。毋勞訪廣成。						人間是何世。聖哲嗟邈矣。衆轍集中逵。誰能返太始。時花善媚目。古鳥能砭耳。終年無是非。不妨村夫子。</text>
<title>次張九齡感遇韻 二首</title>,<text>瘦騏上埈坂。那得孫陽顧。蒹葭在曲港。何從倚玉樹。流年鼎鼎去。遊子太多懼。磨鏡醜女㤪。守壁貪夫惡。請君益努力。嘐嘐古人慕。						靑山雨更媚。皓月秋愈潔。人生百年內。幾番好時節。交柯榮木欣。對語幽鳥悅。美人本愛花。堪折卽須折。</text>
<title>次元微之贈樂天韻。寄東泉。</title>,<text>溟鵬擊千里。谷鷦棲一枝。物象雖或異。天機各自宜。南江第一曲。有人湖海姿。彼哉金馬客。抱策望丹墀。芳年採蘭若。衣佩紛陸離。及此英華歇。悠然何所思。有酒盈錯落。無客和參差。壤虫顧無翼。敢望雲鵠隨。一自鷄壇祝。遂作嚶鳥詩。片言無苟合。寸心長不移。新凉滌大暑。安往張佳期。天風颺布帆。鉅海橫南垂。</text>
<title>挽遅菴李公</title>,<text>往者廣陵氏。蔚爲一代宗。師儒傳菽粟。王佐賁笙鏞。丹穴無凡羽。玄洲出瑞琮。世應賢者作。人道子之丰。天得優端㓗。家承篤孝恭。照物光仍鏡。熏人味自醲。乾坤身上在。師友卷中逢。法篆懷蒼頡。神經訪蔡邕。三唐爲左翼。二雅作前鋒。早歲稜猶露。中年意漸濃。逢竆元有命。年老苦無悰。風雪欺雙鬂。江湖信一筇。騎驢閑覓句。賣犢不謀農。方丈孤雲逈。金剛萬瀑舂。斂歸雲漢手。蕩洗岳陽胷。大海逍遙鳥。竆崖偃蹇松。琴碁紛錯落。圖史且橫縱。鶴瘦猶分夜。梅寒不改冬。如公眞慷慨。愧我太踈慵。才業分鷄鵠。心期托蟨蛩。巴山春草綠。錦江夕霞彤。小艇移琴浦。峨巾自鹿峯。昔賢懷不在。吾輩可相從。長擬尋安道。那知哭顧雍。鼎古丹砂轉。關收紫氣衝。壁榻懸猶待。篋書檢更封。人生終有限。歸去且須儂。</text>
<title>輓河菊潭</title>,<text>逝者江南水。呀然丹木洞。霧散無隱豹。竹寒歸棲鳳。東風白楊阡。會者云誰送。憶昔菊潭翁。淸醒盖異衆。踈眉長過鬂。目光凝如汞。駿逸應千里。龜靈是五總。詩書襲先世。冠帶聯諸仲。早世志四方。翩翩翥鸞孔。講道歷齊魯。論文揖賈董。落落南山松。材大難爲棟。乾坤一茅屋。歸卧造化弄。鼓琴懷郢斲。閉戶謝鄒閧。家事付兩肖。湖海足吟諷。方丈歸雲廓。矗石長江動。樽中長有酒。賓客滿堂哄。野也枋間雀。何從風下羾。漢上曾同舟。巴口暫聯鞚。鹿門秋夜永。煨茶爐正烘。千秋人物藪。一生文字瓮。東籬與赤壁。字字愈頭痛。邇來聞有病。經年伴藥籠。鶴形元好瘦。梅性應耐凍。浩然三太平。安往使我慟。昆侖太高廣。上下風馬控。捐佩爲明月。投釰化螮蝀。俯視人間世。寂寞鳥虫哢。大雅已絶響。羣言何折衷。長歌起冥漠。願復相見夢。</text>
<title>輓沈南溪 龍卿</title>,<text>公家本是漢之濱。流落江關已幾春。早事詩書多遠友。晩栽花竹有芳隣。燈前古佛觀心態。鏡裏佳人守節身。淵上一言如昨日。德星何處更精神。</text>
<title>輓成仲文</title>,<text>洛浦天風急。江氷難使船。縱使船可渡。吾豈復藿川。若人今安適。搔首問靑天。斯世同爲客。前身爾應仙。起自蓬瀛窟。思入奎璧躔。陽葩燦芳樹。秋月瀅深淵。文章成黼黻。標致寄雲烟。得失皆外物。哀樂奈中年。花發何多雨。琴亡難復絃。肝膈猶不腐。霜雪益自堅。論交自何日。偕道庶無愆。逢塲每投轄。終夜分坐氊。酒戒留舊禮。史恨促新篇。浮雲倐歸鶴。高秋忍聞蟬。萬事都已矣。百歲遂茫然。因風寄此曲。聊爲後人傳。</text>
<title>九日登朴儒峰</title>,<text>秋來無地解悲秋。直上儒峰上上頭。處士當時應此會。黃花留作後人遊。</text>
<title>次栗里孫友見寄二絶</title>,<text>春來杖屨每林臯。微雨新晴燕子高。聞說君家花事爛。對蘭如屈菊如陶。						倦鶴無心唳九臯。客山西望白雲高。閒居每事成眞卛。濁酒朋筵器用陶。</text>
<title>挽李聾叟六絶</title>,<text>玉笛聲長水月澄。向來襄武又中興。賢孫更有如公在。門外霞山碧幾層。						千里雙飛渡漢鴻。蓮花消息報秋風。晩來子敬嗟何去。一自琴亡兩耳聾。						通衢折洛直門前。冠盖翩翩日喚船。盡說霞亭非自好。江山又得主人賢。													長春和氣動門閭。蘭玉雙雙舞彩裾。身後靑氊何所托。濯㙜花竹護莊書。						鹿門當日拜龐床。鷄黍留人夜話長。庭有梅花宜臘雪。一樽遺我上枝香。						箴酒論詩不盡情。篋中遺札見平生。菖蒲一別翻千古。惟聞靑山大鳥鳴。</text>
<title>次呈鄭琴窩</title>,<text>春來芳草盡忘憂。况復葡萄綠滿甌。安得東南風一席。鱸時同泛岳陽舟。</text>
<title>輓鄭琴窩 二首</title>,<text>晉江南下矗石前。蕭灑茅廬八十年。冥老山川仍地重。農翁詩禮又家傳。風塵早負靑雲策。湖海長吟白雪絃。牛斗中宵光怪斂。千金何處買龍泉。						甘棠丹木畫滄桑。終日南山對竹堂。柯葉將新猶氣像。羽毛雖老亦文章。從今與鶴棲方丈。肯復騎驢入漢陽。身後林泉高士傳。問誰金管綴遺芳。</text>
<title>賀朴知樞 二首</title>,<text>南窩杖屨際三平。桃水洋洋可濯纓。碩德終能躋大耋。請看樞府荷恩榮。						金華丹訣訪初平。滿座仙風振客纓。海屋遐籌添幾許。竚看三世得追榮。</text>
<title>題楊妃沐浴圖</title>,<text>華淸日暖水如油。蓮葉靑靑蓮子稠。可憐第一傾城色。留與他時李郭憂。</text>
<title>輓李西臯聖七 東泰○二首</title>,<text>吾家華谷爾璿源。十世芳隣內外孫。分釰雙龍懸北斗。按琴孤鶴下西崑。六旬共世猶稱壽。二子能家已了姻。無可奈何今日去。與誰書史更微言。						同年同里又同心。兒戱追隨老益深。泉舍尊賢將菊酒。穌㙜留客聽松琴。是非忽激時還罵。哀樂難忘更與吟。此去道山風月夜。渭陽相對待吾尋。</text>
<title>寄李</title>,<text>吾邦紫玉武夷同。岳色泉聲想晦翁。莫道花開方覺好。四時無日不春風。</text>
<title>哭崔內兄</title>,<text>兒時騎竹走公門。慣見藜床笑語溫。千里江湖孤鳥逈。百年墟落古喬尊。世間白髮歡兄弟。身後黃金笑子孫。剛恨如今溪上路。落花猶復可尋源。</text>
<title>輓李蓮窩 恒協</title>,<text>耆舊娥林獨有公。草廬高卧朴儒東。行先仁恕能容物。事到艱難每反躳。長欲桑鄕修世好。尙期蓮籍述家風。人生八十渾如夢。惟見庭鸞下碧桐。</text>
<title>輓姜皓隣 二首</title>,<text>有美菊翁胄。聯芳早過庭。東廂卿士月。南極老人星。良玉懷天寶。幽蘭薦國馨。留琴何處去。寥廓海山靑。						談笑春風暖。襟懷水月寒。南湖聯講席。西郭占詩壇。時望兼三達。家聲倂二難。若知今日別。須盡昨秋懽。</text>
<title>采鰒</title>,<text>采鰒莫采鰒。河難憑况大海。中流一失匏。爾身還爲鰒所采。</text>
<title>次王摩詰田園樂詞 三首</title>,<text>雉下山田磔磔。鷰飛水檻斜斜。柳邊何處漁戶。杏下分明酒家。						種菊重陽漸近。憇松五月猶寒。田間出倚鳩杖。案上歸着鶡冠。						江上中秋有月。郭南寒食無烟。兒尋夕犢何去。翁與春鷗欲眠。</text>
<title>挽詞[鄭象履]</title>,<text>淸廟朱絃嶧陽桐。天閒上駟冀北騘。寶珠時遺滄海洪。芳蘭歲晏荊棘叢。嗚乎我觀弦窩翁。天胡嗇畁降之豐。燭照丘墳過人聦。鶴立鷄羣是風容。衝星釰氣倚崆峒。支廈良材聳壑松。少時螢雪業專攻。老去詞律造語工。日用文字橫復縱。學海深源左右逢。使翁早登金榜龍。蓮館蘭㙜步武虹。尺階可陳禦冦戎。百里要做治黃龔。蘊抱旣富生禀䧺。奈何虛老坐蓽蓬。自古妙音草野竆。首首琳琅燦盈筒。心穌亭子足洗胷。無限山月與江風。願公眉壽明德崇。表卛鄕隣羣顓蒙。忽感盃蛇未解弓。人間七十太忽怱。寂寞玄經布衣終。起土何山寒雨濛。精爽應歸列星空。不隨金骨翳泉宮。跡公平生可記功。堂堂合入外史彤。崇禎大老文簡公。白雲黃花緬孝忠。建齋芬苾敬展衷。復白印券快洗㐫。顧數十年獲相從。地步敢肩鵠與蟲。祇爲師事我儒宗。門下周旋共愚憃。闡幽先碑懇血悰。請記心齋俛溫恭。龍泉節目執謙矇。一一卞禀薦配醲。巨細全集重璜琮。豈作雪泥飛去鴻。無官猶得誦兒童。貞曜誰謚今孟東。寄吊娥林諸掖縫。嗚乎便折天柱峯。</text>
<title>挽詞[李東迪]</title>,<text>瀯湖唱和錄羣賢。先子當時許忘年。大嶺東南推巨擘。吾家伯仲繼隨肩。自從髫齔聞風下。幾把牙籤對月前。行義隱居名夙播。文章餘事美非專。磋磨金玉參師席。吐納烟霞脫俗緣。趙館錐囊頻見末。楚壇笳皷屢登先。靑萍不負千金重。白首胡爲五鬼延。車轍相尋皆好友。觥籌交錯又新篇。仁鄕况復英䧺藪。姑叔曾同講討筵。多荷高風偏倚仗。敢諼遺契久牽連。滄桑倏變心常感。雲樹遙分夢獨懸。溪社留歡如昨日。穌亭漫詠已先天。蟪蛄此世嗟無耉。笙鶴何鄕遽上仙。淸風不盡芝蘭室。只冀餘芳續舊氊。</text>
<title>挽詞[戚侍生崔孝述]</title>,<text>儒學淵源賴有傳。公從吾祖弱冠年。功深存敬銘遺牓。志欲矯偏佩古弦。文釋倫常扶末俗。譜論規例發前賢。如今萬事渾成夢。淚入靑山祇潸然。						瀯湖流水爲誰泱。吾道悠悠轉可傷。愚谷春沉書帶社。靈川秋晩菊花庄。自憐摘埴迷歸轍。疇導康莊護舊箱。公案重重俱未了。此生何處共商量。</text>
<title>挽詞[鄭象晉]</title>,<text>風姿癯鶴丹霄逈。詞筆騰蛟銀漢分。壯志靑雲悲歲暮。霏談流水出塵氛。一心某里桐翁蹟。九月龍齋菊露芬。久矣南鄕阻尺牘。居然夜㙜作修文。白雲故峽成陳跡。淸洛親朋空淚沄。</text>
<title>挽詞[張儔]</title>,<text>弱冠契許小心翁。生老於今尙古風。丈席陪遊知有得。科圍出入惜無功。重修穌榭追先意。虔薦龍齋衛道衷。回首倻雲魂欲斷。峩洋自此曲之終。</text>
<title>挽詞[李尙模]</title>,<text>豐於天賦嗇於時。嘆息斯文奈若爲。詩律京湖騰紙價。淵源愚㓒啓門楣。星辰北極看精氣。楊柳東風想彩儀。今日如公何處見。鄕無善士士無師。</text>
<title>挽詞[金繼善]</title>,<text>大方門下飽河飮。義理關頭任楚咻。依舊龍泉圭畒在。年年有事菊花秋。						平生未了斯文事。盛世空爲可惜人。欲識男兒牢落志。試看遺草溢箱巾。						楚璞空藏無奈數。向平遺債是堪憐。調床一訣仍千古。獨抱瑤琴哭斷絃。</text>
<title>挽詞[李守德]</title>,<text>杖屨穌亭老益強。會文誘掖敎多方。牌銘敬義功夫篤。案蓄琴書趣味成。一生仰德懸南斗。無路捐身起北邙。自今後學將安仰。瀯水滔滔夜雨鳴。</text>
<title>挽詞[族姪]</title>,<text>瀯水抱加耶。蜿蜿萃氣佳。靈龜應出洛。神馬乃生洼。鸞鶴昂昂骨。珊瑚濯濯柯。焰光合月璧。聲韻叶天葩。命奇逢羊衂。材大漏兎罝。搴騰終有分。斂退更加磨。當世愚山宅。斯文百弗家。烏頭服上蔡。玄草受侯芭。洙泗知何處。淄澠也不差。山川佐氣格。名碩騁聲華。尙義亶由性。恢張豈爲誇。某邱大明樹。龍舍重陽花。蒙自抱靑簡。猥隨拜絳紗。申申箴止酒。眷眷戒蒸砂。淺質縱難化。百年期不些。此行何太遽。世事捴堪嗟。園蕙委殘馥。庭梅但古査。弊箱半蝕蠧。䵝墨誰分鴉。古洞無於菟。法門化釋迦。九原難再作。地角又天涯。</text>
<title>挽詞[族姪楀]</title>,<text>篤生華谷宅。早及弗翁門。抱玉空逢刖。復圭尙戒言。門祚此何極。更無耆德尊。													桐老齋中約。愚爺座上風。文章卽餘事。孝悌是眞衷。玄草屬誰手。零零弊簏中。						天姿金與玉。世業禮兼詩。傑不姬文待。人皆大舜爲。九原難復作。萬事可堪悲。						康寧祈百歲。生長際三平。已結師生誼。况兼叔姪情。寂寞靑山土。可埋不朽名。</text>
<title>挽詞[族孫章玉]</title>,<text>淑氣鍾人物。元精降文昌。襟懷濯秋水。神氣瀅夜光。華谷賢祖武。淸心古家庄。㓒溪溯淵源。愚山仰門墻。點化爐韛中。珠圓而玉方。周庠登秀造。漢策擬賢良。竽瑟苦不偶。數奇百戰塲。白頭坐書巢。世累頓自忘。圖書排左右。杖履任徜徉。小子偏蒙春。朝夕拜書床。義猶師弟分。親爲祖孫行。擧世多鷃雀。喙喙噪鸞凰。桃李亦無言。只有義理當。某山松自老。龍舍菊有黃。造物太何猜。千古一瞬。籋雲蓬海上。騎箕玉帝傍。瀯水風蕭索。穌臺月荒凉。鄕黨無師表。後生泣倀倀。萬事渾夢夢。薤歌送北印。</text>
