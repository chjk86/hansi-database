<title>次歸去來辭 幷序</title>,<text>余於乙未歲。始讀朱子書節要。乃退溪李先生所刪定也。其書無非一時知舊門人問答之語。雖其人禀各異。問辯不同。其所以抑揚導救。莫不期於大中至正之歸。則實學者用工本領之地頭。規模廣大。心法嚴密。讀之令人有如嚴師畏友對越於前。雖以余之昏惰。不能無警發於心矣。於是始知聖賢爲學之意。而悼前日迷路於記誦詞章之習。輒效藍田擬招之意。次靖節歸去來之作。歸去來兮。安宅久曠胡不歸。路多歧兮何泣。絲失素兮奚悲。正道坦其在前。斯擧足而可追。復雖晩於不遠。豈終迷於前非。曩旣昧於爲學。幾走食而奔衣。謾墜落於科臼。哀道心之愈微。情車四馳。意馬橫奔。末學拘拘。詞說多門。寸許一心。若亡若存。正性見蝕。杞柳犧樽。惕余心而自諫。愧古人而汗顔。披陳篇而三復。尋昔賢之所安。言必取於踐履。德必造於誠關。恒勉勉而循循。作後學之監觀。何余生之賤愚。空櫝買而珠還。路已迷於燕越。辨豈明於文桓。歸去來兮。友千古而神遊。志嘐嘐兮自樂。復慼慼兮焉求。味聖賢之旨訣。俛孜孜焉忘憂。占消長於羲易。驗𥚁福於箕疇。凈我智水。掉我情舟。豈六馬之難調。有綿蠻之止邱。搜濂洛之緖餘。泝洙泗之涓流。冀一覔乎眞源。豈杜撰而便求。已矣乎。進德修業欲及時。豈將此心任滯留。胡爲乎惑惑迷所之。放曠非端士。高遠不可期。理山逕之茅塞。闢丹田兮耘耔。閉吾兌而進趨。庶立禮而興詩。苟一返乎廣居。千蹊萬徑復何疑。</text>
<title>靜坐賦</title>,<text>余幼好此遠遊。年旣大而不改。乘驥騏之瀏瀏。尋正路之所在。然止宿之無所。吾將上下而求之。聞關洛之遺風。盍歸來乎摳衣。憫趨向之不定。就考亭而陳辭。曰余生此遐裔。歎學問之未博。徒遑遑其無所得。愧此心之走作。先生之憐余朱愚。示依歸之一說。曰道非寓於渺冥。在靜坐而着力。苟事物之膠擾。豈專靜而無爲。顧惟吾之一心。實主宰於此身。然活動之無常。或飛天而淵淪。緣斯須之不戒。奄萬端與千歧。繽或出而或入。曾莫知其指歸。伊靜虛動直之有要。貴閑邪而專一。倘未能收拾乎此心。詎工夫之湊泊。顧初頭着力之地。而在夫根本上做得。斂形骸而默坐。凈方寸兮虛明。端視聽於耳目。絶邪僻於心情。收旣放之鷄犬。祛山逕之茅塞。兀如尸而惺惺。藹心德之透澈。靈臺靜兮無塵。虛室寂兮生白。儼我思之無邪。若上帝之對越。見夜氣之淸淑。免牛羊之來牧。斯學者養靜工夫。諒向上之階級。宜致敬於閒居。俾不迷於動爲。觀上列之自彊。莫不於是乎做去。危坐夜深。仰康節之靜慮。如塑終日。慕明道之守敬。胡末學之多歧。紛立脚之不定。智者過之。反入於死灰枯木。愚者不及。亦失於惰嫚邪僻。紛智愚之胥失。慨吾道之日非。苟吾子歸而求之。綽綽乎其有餘師。余聞言而忽悟。怳醉夢之蘧蘧。回朕車而復路。反余身於蓬廬。嗒隱几而忘言。精氣搏兮麁穢除。庶閑邪而存誠。何必歷遠而求諸。</text>
<title>述懷 二首○壬辰春。到聞韶作。</title>,<text>冷於秋水淡於僧。世味如今又折肱。此身何處無貧賤。婢膝奴顔自不能。空階夜雨自淸絶。客子無端百慮縈。寸廩縶人歸未得。千莖華髮益星星。</text>
<title>癸巳春</title>,<text>平生每願花開日。今歲春來不識春。滿目干戈人殺盡。新蒲細柳揔傷神。</text>
<title>題路上盤松</title>,<text>直道從來處世難。故將勁質作龍盤。縱然未得充樑棟。猶蔭行人頃刻間。</text>
<title>題聞慶馬浦院石窟 二首○幷序</title>,<text>時天兵勦滅箕都留賊。兵威所及。松都漢京之賊。席卷南下。天兵殿之。余以天兵支供官往聞慶站。見玄禽巢於石窟。感而題之。古縣凄凉兵火後。人民城郭嘆都非。可憐堂上舊巢燕。盡日含泥石竇飛。二載干戈陸沉地。一朝收復仗恩靈。偏荒始見王師至。拜謝三韓再掃淸。</text>
<title>因樹亭</title>,<text>踈慵無長物。溪樹自成行。因樹爲風榭。依溪作小塘。荷香來杖屨。山影倒藜床。隨遇全吾樂。何須羡玉堂。</text>
<title>夕陽窩</title>,<text>世情隨處變炎凉。覆雨翻雲苦不常。惟有天公無厚薄。數間窩舍亦斜陽。</text>
<title>夢見仁薰 舍弟仁薰。以癸巳六月。得染病歿於東城里。後數月夢中見之。感而書之。</title>,<text>不泯精靈在。飄然入夢中。依俙話疇昔。惝怳接音容。草草談遊賞。怱怱告吉凶。蘧蘧殘夢罷。唯覺淚沾胷。</text>
<title>書懷次金藥峰 克一</title>,<text>病裏愁多夢未圓。孤衾如鐵夜如年。細君秪怕兒衣薄。手把繅車不得眠。</text>
<title>遊觀魚㙜。吟贈金景鎭 九鼎。○二首</title>,<text>強鞭羸馬上危臺。萬里風雲入酒盃。夢想平生今始到。飛仙揖我約重來。觀魚風致舊聞名。此日登臨百感生。擧目山河殊曩昔。令人不耐伯仁情。</text>
<title>次黌堂壁上韻</title>,<text>小窻風入正蕭蕭。鏡裏光陰十分凋。劒失雷公無復識。琴亡鍾子孰能調。白侵衰鬢星星換。紅落韶顔漸漸銷。安得虹霓長萬丈。碧空取作上天橋。</text>
<title>次成精甫 安義 韻</title>,<text>壬午之秋初識面。幾多樽酒與君同。當時傾盖俱年少。此日相逢已老翁。羡子騫騰雲路去。媿余衰病命途竆。主憂恨乏涓埃補。誰是中興第一功。</text>
<title>次黃山谷求田問舍之韻</title>,<text>萬事如今竟謬悠。平生心計儘堪羞。時危未得陳奇策。主辱難能出好謀。肯效彦倫巾北嶽。寧從元亮事西疇。求田問舍雖非願。其柰功名未易求。</text>
<title>亂離以來。飢饉連歲。丁壯弊於鋒刃。老弱顚於溝壑。邑里蕭然。蓬蒿滿目。二百年休養生靈。將至靡有孑遺。傷心慘目。聊述不平之懷。</title>,<text>不我後兮不我先。自憐逢此亂離天。衣冠文物都消盡。城郭人民已蕩然。海冦陸梁垂四載。唐兵飛輓亦三年。凶荒飢饉仍連歲。忍見遺黎溝壑顚。</text>
<title>吟贈愚洞諸友</title>,<text>四載干戈未息肩。儒生無賴老林泉。區區書劒終何用。到處隨緣被酒眠。</text>
<title>次金景鎭韻 二首</title>,<text>解組歸來把釣絲。得何爲喜失何悲。今年剩飽溪山興。某水追思童子時。墨子何須歎素絲。人間萬事不勝悲。爾來荃蕙爲茅盡。未見貞姿歲晏時。</text>
<title>次權聖輿韻</title>,<text>濁酒三盃足解愁。人間隨處任浮休。尊前故舊皆靑眼。亂後親朋已白頭。許國平戎誰衛霍。具臣持祿盡由求。筭來時事眞堪笑。多少幽懷付碧流。</text>
<title>次陳簡齋韻</title>,<text>自憐生較晩。逢此難離時。頭白仍多病。形癯爲忍飢。偸生非我願。義死是初期。欲應河陽役。樵蘓助王師。時天兵已東下。故末句及之。</text>
<title>次河太易 受一 韻</title>,<text>七載干戈戰不休。儒生豈合任閑偸。願君早晩居丞弼。莫使千羊媿一裘。</text>
<title>謝成熟甫 安仁 見訪乖奉</title>,<text>世累多端不暫閑。恨君相訪又空還。歸來始識題凡鳥。怊悵回頭望北山。</text>
<title>次琴皡如 復古 韻</title>,<text>傷時同漆室。憂國賦江南。尊酒何曾樂。幽懷不盡談。山河風景異。宇宙戰爭酣。誰奮擎天手。危邦獨自擔。</text>
<title>己亥初夏。在白雲洞。安而得將還。權應諧踵至。戱題。</title>,<text>桐花已盡海棠開。一友將還一友來。箇中風物渾依舊。秪欠樓頭送禮盃。院中舊有禮字盃。閔居昌爲司甕院奉事時所送者。盃以六藝爲名。以靑書盞底凹處。相疊爲一以藏之。自禮以計至於數。禮盃居外特大。故院中浮白。必飮禮盃。亂後院用不給。不能釀酒。而盃亦羽化已久。戱及之。</text>
<title>次景濂亭韻</title>,<text>山呈霽後色。溪送雨餘聲。十載曾遊處。重來倚小亭。</text>
<title>次松滋渡望峽中韻</title>,<text>坐想家山已落梅。路長稀見寄書來。風塵久隔愁如海。客宦多艱念若灰。蔀屋雨沾身屢徙。暮天雲起首頻回。遙知朝夕門閭望。幾度臨風獨上臺。</text>
<title>次郭靜甫 𡺽 贈行韻 余以在京從仕爲難。求外郵官得碧沙。將行。靜甫有詩送行。余次其韻。</title>,<text>塵埃紫陌裏。白首困風沙。自是甘遐棄。非緣愛物華。短鞭催夕照。衰眼眩秋花。海徼安能久。歸來共釣簑。</text>
<title>次朴汝仁 善長 贈行韻</title>,<text>支離衰病孰吾儔。自擬浮名若傳郵。南徼馬官非夙願。北堂烏哺柰關愁。贈言情友皆靑眼。入望脩程欲白頭。來卧海鄕歸路邈。某邱某水付神遊。</text>
<title>次順天客舍韻</title>,<text>崎嶇海路曲而脩。到處秋風惱客愁。點點白雲勞遠目。棲棲浪迹遍遐陬。秪憐鶴髮悲劉日。肯恥微官泣楚囚。男子功名無內外。不爲鉛槧卽戈矛。</text>
<title>到別珍始見親書</title>,<text>五十之年八十親。相離千里隔音塵。今宵忽得平安信。手引殘燈展讀頻。</text>
<title>丙午八月。余赴碧沙。路遠久未覲親。丁未正月。始呈由狀。將以初三日登道。成材成橒未得率歸。留之而去。元日夜獨坐料理行程。有懷仍吟。一首</title>,<text>旅舘蕭然轉似僧。坐料行李伴孤燈。思親半歲歸心切。留子明朝別恨增。長路入鞭勞客念。嚴風吹面作衣稜。悠悠去住皆愁思。秪爲微官舍未能。</text>
<title>次李廣文 俊良 韻 二首○丙午秋。俊良以長興訓導來校。因與往來。丁未春遞歸。有詩留別。次以贐行。</title>,<text>飜覆人間不足陳。知心末路在相親。君懷自是無拘繫。我志元來喜卛眞。漂梗浮萍同作客。尋山訪水共遊人。交情未洽還成別。遠送春風擡首頻。千里長程送子歸。轉空遲日欲斜暉。綿綿西路君家近。寂寂南州我友稀。好去春山看嫰綠。獨留空舘對芳菲。此間離思知多少。握手臨歧更摻衣。</text>
<title>馬上書懷 余於丙午秋。赴碧沙馬官。丁未三月。以差使員上京。過方伊嶺。感以書之。</title>,<text>山路崎嶇曲似蛇。長安西望客情多。奔馳數載成何事。謾負花時不在家。</text>
<title>送吳通判景虛。次座中韻贈行。</title>,<text>南遊半歲阻炎凉。來卧桑鄕夢一塲。今日離程送君去。驪駒一曲酒崇觴。</text>
<title>次權士英 俊臣 亭板上韻</title>,<text>傑構崢嶸倒落星。南山爽氣入牕欞。心懷坦蕩安天分。才氣軒昂禀地靈。世事不聞頭已白。故人相見眼爲靑。揷秧釀酒田園興。无咎從來不出庭。</text>
<title>次金景望雙碧韻。述自少相從之意。</title>,<text>屈指從遊日。筭來今已遙。弄花耽馥郁。折竹翫淸標。倏忽年齡晩。蕭踈鬢髮凋。蹉跎成老大。何處試牛刀。</text>
<title>次星州客舍李延陵韻 甲寅十月。以東堂査同官赴三嘉。歇于星州客舘。見板上有詩。乃延陵府院君李孝彦令公韻。次之。</title>,<text>早抵星山舘。朝陽照菊花。紗籠爲君拂。烏帽向誰斜。繚繞城千雉。周遭民百家。老來行役倦。雙鬢轉生華。</text>
<title>題新曆</title>,<text>荏苒行年滿六旬。眼昏頭雪面尤皴。從前世味都消盡。隨分唯思養性眞。</text>
<title>收視樓 二首○花山校衙有樓。前遮馬廐頗壅塞。余創名之曰收視。詳於記。</title>,<text>官冷何須敞畫樓。無詩不患礙詩眸。前人制作存深意。收視要令任卧遊。自有胷中一小樓。不須高倚騁雙眸。任他隨處安愚分。倦鳥浮雲自在遊。</text>
<title>眼昏</title>,<text>平山山色有無中。永叔當年悲視短。此病誰知亦到吾。晩峰晴日煙雲亂。</text>
<title>奉呈安東府伯朴東善 余於乙卯冬。遞安東提督。丙辰春。以尙州提督。還付安東提督。戱吟一首呈府伯。</title>,<text>不恨功名苦滯留。越人之射隴西遊。無心東閣尋梅樹。有似仙鄕泛鐵舟。再奉芝眉雖是幸。重遊冷校亦堪羞。歸來定被人爭笑。指道獼猴騎土牛。</text>
<title>送回答副使赴日本</title>,<text>一節能夷險。如今有幾人。滿朝皆首鼠。夫子獨忘身。不避鯨波濶。無難桂海巡。應將仗忠信。從此化殊鄰。</text>
<title>慰回答副使頒命還朝</title>,<text>萬里宣綸歲未遒。歸來玉節尙殘秋。精忠斷斷行蠻貊。氣槩堂堂伏海酋。圃老遺風良可繼。鶴峰高義庶同儔。逖聞行李俱無𧏮。爲寄荒詞慰遠遊。</text>
<title>明遠樓。敬次圃隱韻。</title>,<text>長川袞袞望中回。快閣前頭鏡面開。葉落山顔秋色遠。雲收天際夕陽來。登臨剩有供詩債。邂逅終無勸客盃。到底此行多踽踽。獨憑江檻久低徊。</text>
<title>贈新寧客舍枯竹</title>,<text>軒竹儼離立。槎牙枝榦枯。客來澹相對。憔悴欣同符。氣節雖在中。其如外貌癯。吊渠還自吊。欲去因踟躕。寄語桃李花。渠知此君乎。此君有標格。本不爭春敷。</text>
<title>枯竹答</title>,<text>客來吊我枯。客行良亦苦。羸馬顚且僵。行裝殊草草。衰顔十分皴。雙鬢雪色皓。胡爲跨官馬。歧路紛顚倒。不羡桃李華。甘同我衰槁。氣味旣相似。何必相驚吊。</text>
<title>種碧桃。看花戱吟。余自商山得碧桃核五枚。而三枚抽芽。後四五年一枚枯死。兩株存。其後一株先吐花。乃尋常紅桃也。</title>,<text>誰言草木禀天生。赤白靑黃有定形。嘉橘變來成枳棘。碧桃今復吐紅英。</text>
<title>月夜遊湖上沙汀 幷序</title>,<text>余於戊午仲春。在花山鄕校。是月上旬。訪府之二車于其衙之東軒。二車姓任名羲之字逸少。與余同年也。 與之坐談須臾。金大邱而靜與金洗馬活源兄弟相繼而至。半刺爲出酒。仍成小酌。從容談話。日暮活源兄弟先起。余與金大邱亦欲辭出。半刺留之強云今夜月色如晝。飮酒樂甚。盍乘未闌之興。追古人訪戴之遊乎。遂與偕轡。信馬所之而休焉。先到李參議器成臨瀛閣之東邊小草亭而坐。主人聞其至。顚倒出拜。將設重茵而待之。半刺辭云今此月夜。風氣微和。可於湖邊地坐。翫月淸談。何必坐亭中障皓月耶。乃相與出坐其家前湖上沙汀。主人追到。畧設藁席而坐。先出半刺所携酒。煖於神仙爐。劈乾山鷄飮且啖。繼之以主家之酒。與之酣暢。歌妓琴姬兩三隨焉。主家亦助歡焉。于時纖雲四捲。素月流輝。上下天光。一㨾皓皓。江流無聲。萬籟俱寂。怳然如在瓊瑤水晶之界矣。大邱允子處厚參議猶子得培亦在傍焉。余囑大邱令兩生起舞以爲歡。酒酣半刺謂大邱。塵世鞅掌。人事多端。一塲談笑亦未易。期之未必得。得之未必全。而今夜之會。不期得而得。不求全而全。四美二難。並且具矣。余亦行且投笏。盍誌其顚末。以作他日相憶卧遊之資耶。大邱因屬余爲之。余亦恐此淸遊之堙沒。不敢以不文辭。粗敍其事。兼成短律。錄呈半刺及大邱。以希斤正。且望瓊報云。梅軒昨夜傾春酌。乘興仍同訪戴家。已向主人看翠竹。更從湖畔坐銀沙。歌聲瀏亮驚眠𪆽。舞影婆娑對素娥。此日淸遊難再得。題詩留與後生誇。</text>
<title>剪荊蒔花留題 幷序</title>,<text>校衙東軒外斷麓。荊棘蒙密。乃令人剪拔以去之。因植以山礬及黜堂花若干本。夫花與荊棘。實皆毛于土。得遂其生生之性。則是兩物者初非有恩怨於我。而我所以必令去彼而植此者。亦豈有偏私於其間哉。蓋好善嫉惡之心。自有所不期然而然者矣。然而苟非吾力之所及者。則吾雖有是心而吾亦末如之何也已。若其吾力之所及者。則其剪去之封植之。惡可緩乎。此吾之所以不得不去彼而植此者也。因題一絶以誌。時戊午暮春卄一日庚辰也。剪除荊棘種寒花。夫我初非所好阿。愛惡元來天性得。親賢遠惡自無他。</text>
<title>次柳亭詩 幷序</title>,<text>金上舍始伯。一日遣其胤子。袖一編詩若文。送余邀其屬和。余卽奉而披閱。則乃其家柳亭唱和之作也。夫亭乃上舍五世祖某所手自封植而詠之。其胤子某官某能存桑榟之敬。勿剪勿伐。又加以栽培。囑一時文人材老歌詠而賡之者也。足以想見前人當太平時寓物興懷暢敍自適之氣象。而周愼齋一詩亦在其中。則豈不爲亭之光彩哉。上舍之所欲揄揚穪述。以久其先世之事而爲後孫永世之翫者。容得已乎。余里中後生也。自吹葱騎竹之年。遊翫乎亭之下。滌煩熇而避炎蒸。引淸風而翫皓月者。曾不知其幾許也。猶不知亭之有序述題詠之存也。今因上舍始得見焉。非上舍之篤於追遠。圖其不朽。安得捃拾於積年塵蠧之間哉。余雖不能。未可以孤負上舍厚望。旣爲之次其詩韻。因書其事之顚末以還之。若其景致之美。觀覽之勝。則前人之作已備。而上舍之友朴栗甫，金仲亨盡之矣。今不復贅。詩曰。小少頻遊此樹亭。炎蒸但覺爽煩情。如今始閱諸詩序。萬事看來若喚醒。</text>
<title>舊聞恭儉池汪洋浩大。爲一道之最。旱久水縮。爲灌漑者所決注其田。過半竭涸。今之所見。特一尋常瀦澤。</title>,<text>恭儉池爲小洞庭。南州從古擅雄名。今來所見尋常耳。鰌鱔蛙蟆莫遁形。</text>
<title>憎蒼蠅</title>,<text>蒼蠅蒼蠅復蒼蠅。底事營營使我憎。若使秋霜一夜下。尋頭撲面爾安能。</text>
<title>聞戶曹以今年太甚。特停差官踏驗。貢稅一依前年下下之例。蓋恐踏驗則田結减縮國用不贍也。</title>,<text>地曹憂國憐經費。特省今年踏驗煩。依前下下均輸賦。庶免貧民濫索寃。莫言下下爲均賦。下賦猶從地上生。若於赤地徵徭賦。童羖無從怨益明。</text>
<title>次金任實 業男 韻。呈牧伯金子定 止男。兼示任實。二首○任實卽其兄</title>,<text>衙罷鈴齋小吏稀。池塘左右對芳菲。從容尊酒論懷處。風送荷香吹客衣。親舊年年日以稀。相逢何幸襲芳菲。從今準擬源源奉。對酒時時憶振衣。振衣。閔汝任狀元別號。</text>
<title>述懷詩</title>,<text>恨我不能如寒蟬。尋高樹飮淸露。自放於五月之炎天。恨我不能如蚯蚓。食槁壤飮黃泉。無求於人世之腥膻。愧我爲儒之腐士之俗。奔衣走食隨俗子而周旋。腰不肯折爲人折。膝不肯屈爲人屈。顔不肯低爲人低。頭不肯縮爲人縮。寸廩蝕降衷之正。微官屈偃謇之性。言辭本拙人欲使之巧。氣色本舒人欲使之佞。有如糜鹿而冠巾。蹙蹙中懷靡所騁。悲來乎安得追赤松隨彭聃。超絶迹而高擧。不使俗吏論品秩較高下。亂我之視聽。</text>
<title>送別成熟甫年兄還鄕</title>,<text>與君相識面。屈指已多年。宵共慶山話。秋同漢水船。初來成邂逅。畢竟有因緣。試院名纔籍。芹宮榜偶聯。晩隨羣彦後。舊識莫君先。托契雖遲暮。交情亦最專。從今期莫逆。歲晏共周旋。不幸遭此亂。無生詠古篇。干戈迷郡國。雲樹暗春天。離合寧非數。相逢好有便。季方盆始叩。溫氏鏡初傳。聯戚猶爲幸。相知况自前。春萱仍避地。昆弟又同遷。遂此追前好。從玆續斷絃。尋幽時共討。對月或同眠。拙薄誰知我。淸貧室似懸。少游無欵段。孟浩謾吟肩。門外題凡鳥。家中坐乏氊。源源嗟未得。落落恨將纏。路出荊扉下。征騶冀惠然。紵袍無戀戀。行旆去翩翩。遙望長程畔。孤吟落日邊。衡門何寂寞。親客肯留連。去矣無相贈。悲哉莫我憐。音塵自此隔。懷抱更何宣。跋涉山川遠。崎嶇道路綿。春田君帶雨。秋釣我和煙。潦倒須珍重。飢竆且益堅。中情空乙乙。涕淚謾漣漣。貧別愁銷骨。吟來欲華顚。</text>
<title>加伊嶺謠</title>,<text>加伊嶺高揷天。越在淮川之一邊。距鄕千餘里。平生夢想曾無緣。胡爲客中再躋攀。井可歷兮參可捫。嘻噫此爲嶺。橫截道路何巑岏。旣不爲咽喉地利之要衝。又未見天冠無等之奇觀。空於平地作險阨。瘏人之馬摧人轅。伊余繫微官。棲棲湖海間。爲人驅馳不自由。一年重到堪爲嘆。安得五丁士。椎碎平如砥。空懷未果何爲哉。西望白雲成長喟。已矣乎吾將早回王尊車。爾嶺之險期不履。</text>
<title>竹嶺行</title>,<text>竹嶺之山鬱嵯峨。根盤百里天可摩。羊腸之險伯仲間。蜀道之難無等差。聞者心悸凋朱顔。行者膽栗愁躋攀。伊余自少浪行役。半生幾許登陟艱。年年戰藝向玉京。勞勞三刖空往還。一度踰嶺一回老。五十年來玄鬢素。爾顔之靑如昨日。我面之丹十分槁。浮名僅成始衰日。爾來來往尤數數。前年何幸忝薄宦。領馬湖南遊海曲。不登雲棧年已周。西望螺鬟何許隔。今春又被王事緊。領僧西歸朝紫闥。歸來轉急將母諗。却向家山迂遠迹。意外今朝又回步。僕夫懷愁睠跼顧。弊裘羸馬苦難行。宦情已似枝頭露。嘻噫此險阨。吾自蹈之吾誰咎。他年倘賦歸去來。際天石磴吾何有。</text>
<title>牛頭嶺行</title>,<text>牛頭嶺阻且長。橫截知禮與居昌。飛川汩汩流百折。峻峯岌岌摩穹蒼。縱不如竹嶺鳥嶺之險阨。猶遠過車嶺蘆嶺之阻絶。昔我爲擧子。丁亥之仲秋八月。隨羣赴擧安陰縣。共轡聯鑣廁諸彦。維時無𧏮四兄弟。同辭北堂來遠遠。夜宿知縣午過嶺。馬上笑談行不倦。爾來憂患數十年。二弟云亡家喪天。南望雲岑隔幾重。神遊時復思依然。一名纔成始衰日。人間三樂今半失。前年領馬湖海間。再登雲棧愁難歇。來往勞勞歲已匝。每度踰嶺興嘆息。今來又値四月暮。微雨初經樹陰綠。來來山坂六十里。瑤草玲瓏行可拾。杜宇啼血白日靜。山梁得意啼角角。恠鳥羣飛繞巖間。黃鸝兩兩號古木。我時下馬坐溪邊。多少愁懷在心曲。白雲遠飛小白傍。遙望吾親情轉傷。稚兒昨日此來過。默想前路摧中腸。微官縶人事掣肘。欲去未决顔之厚。蹈危履險實自取。爾嶺雖高我何負。從今願賦歸去來。烏紗早掛山中樹。</text>
<title>題雲峰大捷碑 舊無碑。當宁時縣監朴光玉恐其事迹久而湮沒。爲請於朝。竪碑以紀之。朝廷許之。政丞金貴榮撰碑文緫若干言。守護之人復其役居其傍焉。余以碧沙馬官。路經碑下者數次。丁未四月卄九日。又自家鄕還復過。感而題之。</title>,<text>荒山山上白雲飛。荒山山下行人稀。先王遺迹問無處。秪有螭頭黃絹詞。當時麗運屬陽九。島夷竊發乘其危。橫踰湖嶺若無人。一方赤子含瘡痍。雲峰之下作窟穴。蟻結蜂屯誰敢遏。維時聖祖奮劒起。直擣輕身先士卒。神弓一箭斃酋首。衆賊披靡先氣奪。崩騰倒戈勢破竹。蹂躙厓塹川成血。再造三韓覆盂中。至今䧺風猶竪髮。陋邦無人知好古。聖蹟年深恐堙滅。神孫乃嘉縣宰言。特命儒臣鐫偉烈。豐功輸盡一片石。聖德穪揚銘鶴膝。小臣平生仰洪造。半部麗史空披閱。前年何幸領郵官。路出名區親獲看。摩挲石刻讀數過。聖烈如昨虜膽寒。吾知微禹吾其魚。再拜碑下成長噓。如今時事不忍言。感古難堪淚交如。</text>
<title>西行長篇 丁未五月二十三日。以差使員上京。頗有不平之懷。途中仍記日日所見。</title>,<text>是月二十三。又啓京城行。留驛纔兩旬。客懷頗庚庚。出門別二子。黯然難爲情。再過方伊嶺。重休社倉亭。坐看山中雲。捲舒天邊橫。默念多少事。方寸無由平。中飯卽登途。加嶺參天靑。崎嶇山谷中。細路欹且傾。十步九回折。步步魂屛營。夕抵人物驛。斜陽漏雲明。下馬解征鞍。歸鞭爲留停。此驛已三過。郵卒看亦憎。入夜魂夢煩。愁緖來塡膺。卄四仍蓐食。促駕過爾陵。綾城別號 是時亢陽極。到處地皆赤。或苗而載枯。或耕而龜坼。卓午到加麻。歸裝爲暫息。頹然欲就睡。蠅紛眠不得。起來吻正燥。村杏初成熟。郵卒進數枚。嚼下聊止渴。歇馬又載驅。畏日誰扇暍。行行不得休。此情那忍說。烏城曁武珍。旱乾同一轍。人無卒歲策。燎原謀種粟。騑騑戾府內。天日已西昃。來休喜慶樓。淸風生坐榻。牧伯遣小吏。問我從何至。老妓慰遠來。坐談仍針刺。問答雜今古。斜日移牕紙。此日國祖忌。蔬果排數器。園苽徑寸長。野杏半靑黃。咀嚼覺新味。呑醪又一觴。日暮進夕飯。蔬菜聊充腸。黃昏入樓房。轉輾卧空牀。黎明發征驂。快若驚鳧翔。主倅又伻來。公行何太忙。且可少安行。吾今出相將。余云旱炎酷。當午流汗漿。玆以不敢留。着鞭乘朝凉。細霧迷前路。霏霏濕衣裳。崇朝不褰開。此豈爲雨祥。行到永新驛。霧散又載暘。水田盡乾付。野鳥飛無數。種旣不入土。苗又不沐雨。到底所見慘。此旱誰執咎。廟堂有伊呂。展盡調元手。胡爲遭此災。咄咄佇立久。郵人進朝炊。䟽糲無可口。僕痡蹄又蹇。遲遲皆鈍步。欲速勢未能。疾驅將何走。徐徐踰一峴。步步頻回首。行纔十餘里。道上列四樹。枝葉鬱參天。炎曦不敢漏。過客聽竽籟。淸風來左右。稅駕爲休歇。披襟散煩熱。信美不可留。驪駒又催發。來過伊城縣。縣宰方散糓。遣人慰遠行。點茶療渴客。酪粉調碎氷。呑來洗肝膈。斯須縣宰出。勸留催午食。食訖來靑巖。山日猶未夕。展席坐巖前。箕踞思一眠。督郵是同儕。出待頗惓惓。論說雜弊瘼。傾盃暢幽悁。言訖卽歸衙。余亦移坐氊。解衣卧房中。夜夢何紛然。昧爽料行李。鷄聲來枕邊。驚起催僕夫。揮鞭由後巓。平明過古縣。農民初向田。來來到蘆嶺。朝日已昇天。踰嶺及天原。地坐亭樹前。默默抱牢愁。中懷向誰宣。忽逢施普書。展看頭風痊。宛然如對面。相携叙繾綣。古人喜跫音。此言知不舛。况承親友書。鄕愁可消遣。看訖藏鄭重。謝答情戀戀。蘧然仍枕書。神疲行意倦。假寐卽命駕。來尋楚山縣。主人聞余來。出待情不淺。授余思菴集。閑中許披讀。半日得潛尋。驪珠驚滿目。官淸少塵事。衆鳥喧屋角。日晡飫官厨。魚菜聊果腹。客牀夜眠穩。旅夢何太雜。平朝謝主人。翩翩向泰仁。聞說廵檢使。留連宴私賓。直行有所礙。迤驅間路循。乃到高川里。蔀屋三四鄰。坐我亭木下。蚩蚩村野民。哀哉遭旱魃。仰天時忿嗔。徒勞運桔槹。詎能遍畦畛。聞諸道路言。此旱諸路均。默念今年事。饑饉將荐臻。竊恐民無賴。佩犢從黃巾。愚臣慮雖切。無由借前陳。土木爲急務。輿頌期奐輪。誰能念民旱。不聞貴者歎。嘖嘖坐多時。綠陰移火傘。載指鳳山縣。着衣皆透汗。間關不能休。黃埃迷近遠。過邑不敢入。又到鸎谷驛。此驛最幽僻。過客所罕迹。地高無引水。田皆仰天澤。十畒無半靑。所見尤慘惻。引席趁樹影。脫巾露雙脚。風來非雨候。似慰行路客。當風着睡覺。起看紅日昃。笑矣此何處。經月又來宿。中宵蚤虱侵。耿耿眠屢覺。數問夜如何。起看天欲曉。詰朝戒征轅。依依迷遠眺。來投參禮驛。出日方杲杲。主人暫來過。坐談頗遽卒。仍向礪良郡。期余此同宿。揖罷卽歸去。獨留桃下食。食了又行邁。飛塵眯兩目。午投良山郡。赫炎金可鑠。主人方視事。孤眠倚牕北。移時罷事出。辛勤勞行役。盤羞雜魚肉。飮酒三四爵。酒止卽相別。炎雲逗天末。始離湖南境。市津日欲沒。主倅新遞去。空舘塵不掃。晡時進夕食。盤中殊草草。對案不能喫。水飯供一飽。解帶憑大枕。無人自嘯傲。翌朝過尼城。赤日生於東。其雨安可期。山川皆蘊隆。東西數千里。所見無異同。食時到井川。大陽方天中。居民憂井渴。况望禾黍豐。老嫗憫年凶。預憂餓死竆。其言發至情。聞來使人恫。未經小家村。畏景燔蒼穹。路右有虗簷。村老時所遊。於焉暫登臨。蝴蝶憑莊周。驚回又疾驅。忽到錦江頭。旱久水爲涸。川澤皆絶流。誰謂此江濶。潺湲不容舟。策馬亂飛渡。聿來一心郵。蔀屋不可坐。尋松陟西邱。村斧屢相加。無枝可庇庥。童童一片陰。從之席屢移。水飯療飢渴。呼奴促騶騎。日夕到廣程。小院渠邊依。令人掃小樓。鋪氊坐移時。黃昏滌煩熇。舊染除膚肌。颯然神骨淸。怳若仙風吹。黎明戒行㫌。朝霞隨風飛。乃過車踰嶺。日晩來德慶。畿甸看漸近。人心黠且佞。喧聒亂客耳。令人怒生癭。陋矣不可住。前途又促登。凝雲已四散。日脚天中昇。農民釋耒鋤。仰天空嗟矜。天安又歇馬。艱辛那可勝。飮食不知味。百慮來塡膺。暮宿時廩所。前踵皆復蹈。棲棲數月間。往來千里道。路人應恠笑。思之躬自悼。明朝葛院路。轉覺覊愁惱。下卒㥘午熱。曉起何太早。行將十餘里。曙光猶未耀。中程微雨灑。點點霑枯草。誰言怨行路。馬卒亦驚倒。俄然雨收脚。游塵亦未浥。歸來弊院墟。借眠居民幕。薄雲漏朝暉。朝暉出復沒。甘霖雖未霔。且喜炎氣歇。况復有雨徵。沛然終可必。西向騎無停。浮雲堪遠征。如何雲更消。火旗燒天明。午過淸湖村。欲休無林亭。遙看前岸上。稚木數株靑。擇陰爲往投。隘陋無與侔。草舍蔽其前。柴藩礙遠眸。微風亦不至。麥塵時浮浮。欲去又無地。且將須臾留。解衣舒兩膝。自擬逍遙遊。陋哉難久稽。轉向行院遒。陽烏蹙雲破。炎風助其威。揚塵時撲面。若甑遭其炊。村店纔八九。茆屋皆傾欹。傴僂入其室。苦苦尤倍之。呼奴挹溪水。澡雪聊自適。雖媿浴乎沂。猶勝執熱濯。薄暮微飊興。行雲又四合。斯須虹見東。過雨時點滴。點滴乍還收。明星爛空碧。平明來板橋。輕雲翳朝日。終然不成霖。農人但愁絶。行經新院村。秣馬良才驛。招招漢江渡。都城乘夕入。城中百萬家。無地寄一足。苟苟僦人簷。偪側何偪側。曰予未有室。古人宜癙泣。行當棄手板。勿爲人覊束。</text>
<title>題狄仁傑望白雲圖</title>,<text>伊昔狄懷英。氣岸超凡羣。黃卷對聖賢。耻辦刀筆文。一行作幷州。辭親心若焚。言陟太行巓。層巒相糾紛。回頭望河陽。靉飛孤雲。遙知白髮親。倚門朝復曛。今余念母切。母正思我勤。舒卷任去來。入眼空紛紜。見此久延佇。凝睇悄無欣。雲移仍發驂。愁緖空殷殷。誰將此情境。寫向毫端分。鮫綃入指點。千載名芬馧。摩挲激方寸。隱然如對君。</text>
<title>茂村驛詞</title>,<text>茂村驛前年。中飯今來宿。前年八月柿結子。絳實初熟兒爭摘。今年四月柿花落。雨練風揉陰正綠。爲實爲花節物改。過客看來悲不耐。家山此去數百里。可笑勞勞鞍馬背。鞍馬勞勞行未已。郵卒相看應恠罵。林亭夕陽與誰友。愁向靑山佇立久。斯須糲飯慰遠客。穩送枯腸聊適口。入夜更引宿處去。蔀屋無壁纔如斗。</text>
<title>惜春詞</title>,<text>前年花時客城闉。旅舍蕭條昏復晨。花開花落渾不識。市朝緇塵愁殺人。今年花時客湖南。領僧西來垂數旬。花開花落道路中。馬上驚見飛殘紅。長郊處處草色新。細柳新蒲隨意濃。紅殘綠軟節物移。客懷年年多此時。支離末官有何裨。催却兩鬢千丈絲。白雲入望未能歸。棲棲隨處空逶遲。豈不知歸去好。歸去其如懸罄悲。實不是愛微官。棄官恐失慈親歡。空作思歸未歸人。屢負春光覊旅間。悲來乎安得佳辰令節不我負。留與北堂長歡顔。到板橋宿。無聊中書。</text>
<title>輓朴都事汝仁 二首</title>,<text>居同一里又同襟。交契平生利斷金。共折桂枝臨晩景。俱榮鶴髮遂初心。謂言終始歡無極。遽隔幽明恨不任。况復堂存百歲老。知君地下此寃深。汝仁今已矣。我絶峨洋絃。鄰笛山陽月。難堪淚瀉川。</text>
<title>輓吳慶州大源 澐</title>,<text>洪疇五福一身全。屈指如今孰有先。科第展才榮慶早。箕裘承業子孫賢。從前治績存州郡。傳後遺名在史編。秪恨光陰容易過。三郞風樹慟終天。</text>
<title>輓成承旨 安義○四首</title>,<text>壬午年中初識面。達城黌舍麥秋時。從玆歲歲隨鄕貢。到處頻頻接綺詞。世路炎凉無足說。古人膠漆莫相疑。官崇州牧家尤窘。位至珥貂意愈卑。拙薄年來冠久弊。耽羅新樣遠相貽。時將彈拂加華髮。每歎王陽已白髭。苽滿歸來投暮境。田園永擬送餘暉。寧知此計還難久。未滿稀年報溘晞。</text>
<title>輓李上舍善應 興門</title>,<text>少小從遊分最深。同宗同隊又同襟。山堂溪院相聯榻。秋月春風亦共斟。準擬百年偕老境。寧知二竪竟先侵。默思某水釣游處。難盡區區片幅吟。</text>
<title>輓權司諫 春蘭</title>,<text>若有人兮花之山。身千載兮心羲軒。食不求乎苟飽。衣不求乎苟溫。雖拔身於科第。乃親命而非願。歷翰苑與玉堂。夫豈樂於淸顯。縱亞長於兩司。亦坐席之不暖。况外符之三縣。實爲養而無他。終卷懷而自適。向故山而婆娑。搆小亭於斷麓。種方塘於朱華。散余髮兮亭之上。鑑心源兮池之中。一冲澹而嘯傲。慕北牕之淸風。托後事於過房。任一生於淸素。趁佳辰與令節。尋某水與某邱。悅親戚之情話。幾暇日而消憂。顧平生之心事。信無媿於古人。余承顔於宿昔。接英眄之最親。逮來任於花校。而情義之益篤。屢忝預於華筵。蒙宿留兮欵洽。何此歡之不可恃。奄人事之蹉跎。始遭慟於扣盆。旋自感於盃蛇。哀一歲之未遒。竟相繼而湮沒。想從前之遊處。已陳迹兮於悒。霜葉丹兮亭樹。破荷側兮池畔。公舍此兮何歸。送靈輀兮不可挽。縻職事兮違執紼。題短詞兮腸欲斷。</text>
<title>輓詞[虛舟金汝煜]</title>,<text>遇遯焚朱藁。時睽食鄭家。眼前婚嫁畢。身後子孫多。遺恨榮州誌。平生寶劒歌。無從考德業。小子慟如何。</text>
