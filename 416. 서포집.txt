<title>雜詩 四首</title>,<text>天子在昭陽。昭儀同匡床。容華若桃李。肌膚自生香。年年侍君王。歡樂殊未央。却咲武皇帝。虛求白雲鄕。白雲在天上。須臾變爲蒼。寵愛難久恃。人事不可常。美哉班氏女。千載流芬芳。其二客從西方來。驅馬入臨淄。臨淄七萬戶。朱甍相參差。平明九門開。車馬自追隨。金鞍照通衢。翠蓋時躕踟。殷殷復轟轟。皆入孟嘗家。孟嘗敬愛客。食客多如麻。客有善鷄鳴。函谷夜半開。強秦爲割地。英名振八垓。奈何馮先生。彈鋏歌歸來。其三南山何鬱鬱。蔓草萋更碧。春風動地起。百花零如雪。陰雲在高天。不能成霈澤。哀哉彼下民。力盡稼與穡。秋收盡入官。藜藿常不足。其四下庭採芳草。零露何瀼瀼。芳草雖可愛。畏此霑衣裳。佳人在遠方。羅帷失輝光。我欲往從之。畏此他人言。嘒彼參與商。胡爲隔晨昏。悲來獨長嘯。餘響入靑雲。願爲雲間月。流光照我君。君回未可期。妾心徒自勤。</text>
<title>暮春</title>,<text>暮春暄氣敷。草樹繞我廬。捲簾望時景。觸目皆可娛。白雲散遙岑。初日滿平蕪。竹抽嫩綠排。桃謝殘紅鋪。圓荷出綠波。嘉木蔭淸渠。惠風從東來。谷鶯聲相呼。安得故人詩。永日時卷舒。</text>
<title>日氣甚熱。午後有小雨。頗淸爽。</title>,<text>幽客欣春煖。暇日陟林丘。苦被春氣惱。憇來枕石頭。景昃林影轉。鳥雀爭啁啾。微雨颯爾至。靑山雲氣流。日色隱高柳。四野輕陰周。平蕪綠如染。極目風光浮。願言酌春酒。聊以撥春愁。</text>
<title>擬古詩</title>,<text>戚戚背鄕國。去去卽脩道。音容曠千里。行役使人老。自君違重幃。晷景倏如催。翩翩南雁翔。嫋嫋秋風廻。時物若循環。子行無前期。淸霜隕野木。落日在征衣。江漢日東流。安知游子悲。願愛千金軀。庶慰居者思。其二皎皎紗窓日。馥馥金鑪煙。娟娟燕趙女。素手弄朱絃。新聲旣裊裊。幽思亦綿綿。問子安所思。所思在南楚。一別經九秋。嬌顏能幾許。其三白日出扶桑。靈曜正中天。廻風吹之去。奄忽沈虞淵。吾人瀛海內。百年亦須臾。終當詣塚頭。不樂更何須。睠彼長安道。佳麗無與俱。歌鐘四面起。車馬亘長衢。彈箏奏淸樂。旨酒傾金巵。無爲守窮賤。但使識者嗤。其四高臺出雲中。璇房對金屋。羅帷捲流蘇。綉戶文紗綠。中有織錦婦。擲梭指如玉。盛年甘辛苦。爲此遠行客。月出深閨靜。夜永聲轉促。浮雲爲凝結。行路盡悲酸。不怨機杼苦。所悲關塞寒。願爲隴頭月。夜夜照君顏。其五銀燭明華筵。金罍列中堂。絲管吐淸音。主客皆盡觴。中有雙美人。長髻垂夜光。起舞越羅衣。矯如白鵠翔。含情竦輕軀。徙倚久彷徨。朱顏不恒居。爲樂須芳時。君如不信我。往觀北邙陂。其六翔風鳴枯草。霜雁何翩翩。白露洗秋空。新月淸光懸。病葉方辭柯。時菊各爭姸。節序逝不淹。壯心怨暮年。帝里多新貴。草澤多遺賢。令色競自容。貧賤誰相憐。東井無轆轤。天漢未灌田。其七珍木生苑中。枝葉何煌煌。上有並蔕花。中棲雙鳳凰。佳人惜年華。對此懷苦腸。素手攀靑枝。終然涕霑裳。其八平原莽浩浩。山樹際空碧。霜颷掃炎蒸。病葉日以積。二耀迭爲光。陰陽互變易。蒹葭懷伊人。北風詠同車。人生貴適意。安用戀故墟。美人處空谷。容顏嬌如葩。長裾佩明珠。皓齒揚淸歌。調高世所希。郢人安足多。願言從之遊。之死矢靡他。其九婉娩春陽節。花鳥競芳菲。虛牗闃無人。習習風捲帷。夫壻愛游衍。去年之邯鄲。悅豫春花艶。棄置琴瑟歡。日暮叢臺路。歌舞尙未闌。慊慊懷內憂。拊心向天嘆。妾有錦字書。燦爛成文章。藏之篋笥中。經歲愈芬芳。願假高鴻翼。寄聲雲路長。其十朗月照中庭。淸輝薄羅帷。綺席金波散。花叢白露滋。樹上棲禽聒。床下吟蛩悲。離居當此夜。安得不愁思。</text>
<title>仁慶宮後苑椒泉</title>,<text>地媪釀靈奇。茲泉擅精英。液本坎六祕。性因商金成。潺湲滾珠碎。泓渟涵鏡明。味方蜀椒烈。氣與氷井淸。洗濯已百疾。倉扁功莫呈。委流絶淤泥。發源托上京。色混沁水影。波連銀漢橫。散下御溝水。蕩漾鳳凰城。吾聞虞夏盛。醴泉應時生。縱有如飴甘。未著愈疾名。地寶豈虛出。皆由吾王誠。萬歲奉東朝。巡遊樂太平。</text>
<title>伯氏直春坊閱月。詩以呈之。</title>,<text>的的雪相照。夜永風不息。慊慊勞寸誠。云誰慰離索。緬惟捧芸編。銅樓趨日夕。炳炳丹靑言。可以當獻曝。案上有文史。盤中有苜蓿。平生舌耕意。曾不爲口腹。所嗟離別久。坐見冬春易。伊彼昔人悲。每恨山川隔。云何咫尺地。會面不可得。沈沈禁樹靜。引領望靑閣。觚稜凌中天。碧雲生暮色。上春寒尙緊。君子定焉若。馳思想寢興。結夢念餐食。思深旣成疲。夢好亦難數。棄置勿復道。無乃兒女慼。勖哉追前修。相期永無斁。</text>
<title>題李子輝白沙錄後 名光稷</title>,<text>觀濤枚筆艶。泛海謝句淸。廣陵旣流聲。赤石亦擅名。地應須哲匠。天或慳善鳴。君興百代下。振轡追前英。其二弱冠負奇才。綵服仍勝域。姑潭俯泓渟。首山凌犖确。憁乎陰嘼宅。悠哉淸士跡。信美未云足。一筇窮西極。其三並海富靈異。金沙勢最奇。夜色連星芒。朝容嗣月輝。海寒天風起。忽若褰長帷。復疑千玉妃。飄颻雪爭飛。其四屼屼梵王宮。何年託孤絶。登樓御櫺軒。朝夕見溟渤。玄冬蜃氣消。極目琉璃闊。日落層瀾外。萬里繁陰發。其五婉婉同袍子。開樽共登臨。漣漪洗華月。霽霰燭窮陰。令儀森映玉。高言競擲金。浩蕩文章事。寥落滄海心。其六聞說登仙者。於此駐雲節。金丹方已祕。玉簫響久歇。浦思翔禽呼。風悲紫氣滅。褰裳我欲從。積水不可越。其七璨璨越客珠。贈我非暗投。自從入懷袖。光耀常夜浮。和慙羊何共。期愆向禽遊。漫勞莊生蝶。春來遍西州。</text>
<title>素沙</title>,<text>大野闊百里。日月沒其中。我行自南來。忽復迷西東。曾聞漢飛將。於此樹奇功。雄圖不可見。征衣遡天風。</text>
<title>登僧伽寺後峯</title>,<text>攀峻嫌葛弱。躋險畏石滑。回回數里間。忽作千萬折。步步身漸高。雙眼轉敞豁。芒芒原野開。鬱鬱崗巒列。亂山朝京國。百川輸溟渤。落日當海門。天水赤如血。雲霞相送迎。島嶼互明滅。所嗟塵事迫。無由遲明月。</text>
<title>送崔周卿佐幕嶺南 名後尙</title>,<text>涉世余寡合。同病子相憐。正坐慵疾幷。而令幽思牽。偪側靑門道。宿昔夢嬋姸。何況今朝別。行當隔山川。鳥嶺際天起。火雲屯其巓。離愁將洛水。千里共綿綿。彈作鳳凰調。冷冷動哀絃。回颷忽間之。中意鬱未宣。淸時貴讜議。臺閣須才賢。南樓有明月。信美莫留連。</text>
<title>石鼓 課製</title>,<text>六籍久已灰。片石獨千古。眷眷韓蘇氏。摩挲良亦苦。豈伊耽蟲鳥。爲是宣后鼓。願將車攻義。一爲陳明主。</text>
<title>端川節婦詩</title>,<text>節婦名逸仙。端川官妓也。本郡報其節行。禮官以素賤。抑而不旌。豫讓不死於范中行而死於智氏。先儒奚取焉。其言不曰士爲知己者死乎。余時爲儀部員外。蓋嘗陳以此義。退而綴其行實。以爲歌詩。庶幾樂府所錄秦羅敷焦仲卿妻詩遺意云。皚皚黑山雪。鮮鮮濁水蓮。皎皎靑樓婦。自名爲逸仙。逸仙小家子。初不學詩禮。感郞一顧恩。本無衿帨誡。郞爲上舍生。家在京城裏。妾爲端州婢。去留不由己。喔喔晨鳴鷄。燭燭晨明月。蕭蕭征馬嘶。行子侵晨發。逸仙送上舍。相送雲嶺頭。嶺頭有流水。各自東西流。流波日以遠。千里復千里。上舍謂逸仙。此別如此水。盛年不可棄。空床難獨守。宛宛楊柳枝。一一行人手。善事新夫壻。時時懷故人。逸仙含淚說。此言何忍聞。同居二年餘。妾身猶君身。兩身雖可離。兩心不可分。竹死節不改。藕斷絲相連。啓我含貝齒。破我春蔥指。滴我丹砂血。寫我香羅袂。妾心不可渝。血書不可滅。逸仙不顰蹙。上舍爲嗚咽。委委頭上髮。翦作同心結。報爾千金意。纏綿無時歇。喞喞復喞喞。此意難重陳。生人作死別。行路亦悲辛。春山多蘼蕪。春海煙冥冥。朝亦望君行。暮亦望君行。望望不見君。佇立久彷徨。按使從西來。玉節何煌煌。璽書在馬頭。道路自生光。按使飭無驅。襜帷暫踟躕。將爲問謠俗。抑爲戒畏途。按使無所問。按使無所戒。怳然若有覩。中心自歡喜。太守敬按使。飾妓侍中房。北方出傾城。東隣進名倡。室內贈羅襦。小衙脫明璫。相將理雲鬢。爲爾整紅粧。胡姬奉玉觴。秦女扶錦瑟。莫愁最嬌少。橫陳薦枕席。按使不顧眄。中心別有屬。慙沮嬌顏頩。太守心惕息。桓桓帳下兒。能識主將意。密附太守耳。云云復爾爾。太守坐黃堂。號令如風雷。喧呼動閭里。急如星火催。謂言點行兵。乃反覓逸仙。逸仙謝差人。不幸惡疾纏。衆人所厭避。況可侍貴人。差人還致辭。一如逸仙言。未回太守意。反觸太守嗔。阿母心煩惱。曰兒一何愚。生爲娼婦身。悅己人盡夫。雖爲人所賤。亦爲人所憐。何況侍按使。平地登神仙。非但榮汝身。足以光吾門。逸仙但唯唯。懸知難與言。潛身向井欄。脫屣赴淸淵。阿母驚且謼。里巷爭來救。太守聞之歎。按使顏爲厚。道路相與言。此事未曾覯。小閤何沈沈。端居類結夏。朱絃凍泉凝。脂粉殘花謝。朝朝啓箱篋。珠淚雙雙結。篋中亦何有。有郞頭上髮。如何九秋霜。染此綠雲鬒。見此心內痛。心知人事變。客從京洛至。遺我一書札。開緘讀未竟。長慟肝腸絶。上堂辭阿母。下堂理行裝。東市賣金釵。西市賣羅裳。南市買苴杖。北市買葛屨。兒今自有天。兒身非母有。阿母不得留。里巷但悲傷。朝越咸州關。暮渡城川江。肌裂朔野風。足瘃鐵嶺霜。望見東郭門。痛哭穿衢街。京洛百萬戶。何處是君家。路從相識問。君家誠易知。外庭設柳車。內庭設素帷。遠行已有日。親賓紛雜沓。上堂拜尊姑。慈顏忽不睪。咄汝何用見。兒病爾爲祟。入閨拜女君。面壁不廻視。妖狐禍人家。爾來更誰媚。逸仙不敢譍。進退無顏色。潛身側女僕。戮力供舂汲。臨深不敢蹕。履薄不敢息。慊慊服勞苦。庶報郞恩德。家人共嗟歎。尊姑顏爲怡。吾兒旣不幸。所愛如見兒。女君心爲轉。後悔猶江汜。同是未亡人。相依唯我爾。逸仙長跪謝。感極千行淚。賤人奉明恩。雖死且不朽。春露何圑圑。秋霜被草莾。嵽嵲北邙陂。纍纍四尺墓。朝挹澗中水。暮攀松柏樹。妾淚樹可枯。妾恨城可崩。慟哭流泉咽。哀響散靑冥。羈禽爲嘲哳。孤獸爲跼顧。行人盡回首。駐馬不忍去。苦節世所希。姬姜亦不如。多謝秉筆人。戒之愼勿疏。</text>
<title>李持平載仲挽詞 名敏采</title>,<text>題挽淚霑臆。憶昨相知新。同榜盡才彥。惟子最情親。往歲月在申。聯步趨臺席。周旋未云久。子捧安陽檄。跂彼祖江潮。日夕上龍山。相看俱黑頭。不道前期難。沈吟禁花殘。碧雲生暮寒。靑蔥玉樹色。不共美人看。憐君病緣酒。勸君細細斟。尙恃君方壯。愧負苦口箴。麴糱豈其祟。脩短信由天。薿薿九畹草。凋零從古然。北堂樹叢萱。前榮常棣枝。以我母兄樂。知君長逝悲。送送復何言。行行之何鄕。丹旐泝月峽。佇立江蒼茫。</text>
<title>南生鶴鳴室內挽詞</title>,<text>人生暫分離。莾蒼仍旬月。會面非無期。執手還成說。況當終天訣。未瞑入地目。君子有行役。爺孃不在側。含意永莫宣。幽明兩悽惻。少小詩禮家。婉娩閨儀飭。靜好琴瑟御。珍重白首約。夭桃未結子。春色遽零落。簷溜與隙風。曷慰潘郞慼。聊爲相紼辭。往和悼亡作。</text>
<title>李都憲惠仲挽詞 名敏迪</title>,<text>孟春陽氣發。草木生光輝。浮雲東南來。似從蟾江湄。中逵有回轍。江漢有歸舟。此行無還期。胡不爲少留。客有操楚辭。彷徨山澤中。遠續巫陽招。謳吟托回風。翳翳西嶺日。餘輝照北堂。垂垂鬢邊絲。半爲思子長。庭前紫荊樹。春色到幾枝。侁侁膝下兒。一一芝蘭姿。季女未結褵。嬌男未加冠。少婦初入門。未熟姑嫜顏。平生老萊衣。中歲對床約。人間慈愛情。纏綿寧有極。淸朝講虞唐。王道無陂偏。入告皆嘉謨。登崇盡才賢。從容受釐夜。豈無鬼神問。兩美終必合。永訣獨何忍。肅肅御史府。沈沈玉署直。筆札猶手澤。寮寀多宿昔。數三同袍友。情誼類弟昆。情話雜善謔。新詩間淸尊。停杯各不御。虛席久延佇。怳惚馬蹄聲。踏踏門前路。待君君不來。招君君不聞。乘風載雲旗。去入無窮門。似聞玉欄干。花開十五春。仙樂動煙霧。羽人驂麒麟。赤舄引老臣。簪筆趨史官。想見捧瑤編。佳氣同周旋。依然骨肉會。不改風雲契。蚍蜉與蠻觸。積蘇杳臨睨。此理定不誣。彭聃要有盡。令名古所寶。富貴等煨燼。皎皎氷玉潔。煌煌麟鳳瑞。炯炯憂國誠。鬱鬱匡君志。醇深廣川對。懇惻建中奏。應將日星懸。肯隨草木朽。一代不數人。百年能幾見。三復古人語。一字一涕濺。</text>
<title>記夢</title>,<text>夜闌群動息。一燈伴孤客。纔化夢裡蝶。似遌雲間鵲。俯視丘陵出。去與風霆逐。上堂拜慈親。執手淚雙滴。俄然一笑粲。已失離懷慼。長公色敷愉。喜我歸來速。子女與衆姪。競來環我側。細君素抱恙。別來淸羸劇。中廚促午膳。飯漿間肴蔌。京洛氣候早。春色紛盈矚。小杏方綴紅。新篁亦抽綠。時物感余懷。坐久成悽惻。羈魂易振蕩。幻境漸變易。俯仰曾未改。夢寤飜相續。有如池中星。躔次初歷歷。風來水生鱗。破碎失舊迹。又如晨後月。宛轉雙影落。東隅旣揚光。西汜遂斂魄。起坐久惝怳。垂首勞抽繹。亦知是妄想。有淚滋枕席。念昔登仕途。擬躡前脩躅。平生百錬鐵。磨礪亦云熟。意欲窺衡湘。一發氣抑塞。日月曾幾何。遽爾就銷鑠。伊洛有微言。夢寐卜所學。題詩志吾陋。聊用替鞭策。</text>
<title>送堂弟萬埈省師于北</title>,<text>冥冥海水深。杳杳浮雲徂。嬋媛昨宵夢。君子定何如。沈憂損性靈。朱顏易凋枯。夜起忽彷徨。晝坐唯嗟吁。願得西南風。因之送賤軀。低回愧簪紱。匪我無舟車。其二窈窕華山陽。谿谷水增波。想見幽人宅。薜荔間女蘿。昔爲白駒詩。古調有餘悲。嘿默復何言。今日非昔時。其三邊塞多悲風。胡天氣常黑。昏昏沃沮墟。聞說魑魅宅。村落少人煙。道途無行客。飢鼯嘯向人。怪鳥飛接翼。深林不見天。翳翳日易夕。群山障遠目。何處望京國。白雲去不返。蒼梧鬱暮色。終古皇英恨。海水深千尺。其四徘徊千仞鳳。疇昔巢阿閣。飄風忽相値。吹汝之北極。手弄燭龍珠。一破寒門黑。茲鄕雖云陋。維斗亦在北。其五古有傾城人。合德與飛燕。雙雙掃靑蛾。兩兩入紫殿。春華發意氣。珠玉生顧眄。歡樂意何極。方爲人所羨。寂寂長信宮。秋風詠紈扇。煌煌紫陽褒。萬古離騷傳。其六我讀楚臣賊。廻風與往日。幽憤托風濤。千載尙嗚咽。及爲遠遊語。口吻煙霞發。脫屣人間世。致身何超忽。陽舒旣天飛。陰慘乃泉結。氷炭變瞬息。肝膽或楚越。斯人信忠厚。於道惜未達。憂世與樂天。君子貴中節。其七聖門有十哲。相從陳蔡阨。蘇子亦何人。萬里致巢谷。昧昧想高風。感歎勞精魄。吾弟生今世。勇躡前脩躅。刳肝叫天閽。繭足凌鬼門。以我素心違。憐君古義敦。行行閏五月。火雲燒乾坤。臨別何以贈。加餐且愼言。</text>
<title>送鷄林任使君文仲 名奎</title>,<text>別酒難成醉。別詩難爲語。非爲離別難。志士心自苦。落落四海內。同人散如雨。去意諒眷眷。留迹轉踽踽。平生任氏釣。壯圖捨魴鱮。蹉跎江海麾。夙昔鑾坡武。淸朝信多士。夫子乃州府。都門送五馬。嶺坂凌險阻。南方少友生。故國多荒莾。茫然月城墟。訪古應延佇。五陵何鬱鬱。浮雲似湘浦。巫咸如可質。一爲懷椒糈。</text>
<title>送光州牧使李西河彝仲 名敏敍</title>,<text>春寒逗四野。春意一何遲。盈盈冒寒梅。佳色無多枝。離愁滿南紀。故人有所之。志士諒多感。非直怨路岐。少壯與衰暮。常理安足悲。頗怪沈休文。剌剌論前期。</text>
<title>光牧寄書惠扇。以詩謝之。</title>,<text>別離如俯仰。時物忽變易。紅英已掃地。綠陰紛盈矚。關關求友鳥。止我庭際木。因之憶遠人。日夕亂心曲。年凶撫摩勞。務劇調攝妨。南州雖信美。不如歸故鄕。其二客從南海至。遺我一書札。開緘讀未竟。已覺涼颷發。溪藤有秀色。湘竹有苦節。持之比故人。慰此心如渴。</text>
<title>謁花潭書院</title>,<text>楓酣村路明。日落山影紫。蕭然振衣塵。來謁徐夫子。喬木生天籟。碧澗日千里。斯人有來去。斯道無生死。</text>
<title>李進士師命室內挽</title>,<text>鷄鳴士女警。促織伴唔咿。歲荒甘旨艱。入廚不咨咨。仲卿豈長貧。年命苦參差。蚌珠纔吐光。蘭蕙忽已萎。他年夫子貴。兒女各有歸。逝者差可慰。生者足酸悲。疇昔門闌盛。尊舅在堂時。佳兒與佳婦。羅列玉樹枝。歲月曾幾何。人間萬事非。秋風會賢里。舊客爲躕踟。弱息托高門。冢婦以爲師。怡愉未渠央。零落乃如斯。白江逝悠悠。孤墳水之湄。遙知潘安仁。定有悼亡詩。</text>
<title>送表兄李擇之宰沃州 名選</title>,<text>聖代網自恢。吾道分甘廢。誠微未見察。臣罪固難貸。衆女矜蛾眉。自屛反疑懟。一麾諒不惡。偃仰聊卒歲。邑中多山水。朝夕呈新態。淸遊倘相思。願乞瓊瑤佩。其二南路何逶迤。五馬時躑躅。山川如宿昔。人事有變易。宿草下馬陵。寒煙秭歸宅。懸知涕淚下。不獨羊公石。其三洋洋赤登水。西入錦江津。鬱鬱鷄山陽。丘壟望隱轔。游子感霜露。泣涕霑衣巾。悠悠我之懷。逐君征車輪。袖中一書札。願寄故鄕親。上言加餐食。下言愼語言。</text>
<title>少小讀詩禮</title>,<text>少小讀詩禮。女子生有歸。娉婷二八初。婉戀結褵時。但道嫁娶樂。未省嫁娶悲。年將顏色去。事與中情違。人心楚山雲。世路羊腸岐。閒登小樓上。眺望陽春輝。鳥語日杲杲。芳草煙菲菲。時物正如此。我淚忽已滋。憶昔在家日。嬉戲肆嬌痴。學姊塗朱粉。折花遶曲池。</text>
<title>織女愁獨居</title>,<text>織女愁獨居。引領望川梁。烏鵲不安巢。白楡空成行。終朝弄機杼。織此雲錦裳。裳成君不御。蘭麝徒芬芳。素手啓篋笥。中有淚痕滋。不惜玄黃渝。惜此芳年移。綺樓近秋河。環佩夜相隨。寄語小兒女。無用乞巧爲。</text>
<title>詠史</title>,<text>卓女不安室。琴心赴佳期。但道知音難。不惜千金虧。幸矣御溝吟。免續復關詩。其二蛾眉豈相懸。女愛在善淫。趙后赤鳳操。班姬紈扇吟。可憐臺上鏡。照影不照心。</text>
<title>菊花</title>,<text>菊花開滿枝。明月復在茲。端居悄無樂。忽若有所思。佳期杳何許。日月逝如斯。古人不可見。吾誰與同歸。其二採菊陶元亮。焚香韋左司。爲詩類其人。五字婉而悲。迢迢千載餘。讀之有餘思。且從性所好。安知時世宜。</text>
<title>尤齋先生孫婦挽詞</title>,<text>捧讀函丈書。求我相紼辭。一紙字十行。寫出中心悲。云有長孫婦。少小愼閨儀。承顏常婉婉。入廚不咨咨。坡翁度嶺行。過子負笈隨。每嗟違晨昏。不解歎蟰蝛。患難誠孝殫。憂瘁疾病罹。皓天有反復。修短乃參差。先生一言褒。百代垂光輝。永爲泉路榮。持此可以歸。</text>
<title>大雪中寄鎭安宰金盛達</title>,<text>大雪群山白。遙思縣齋冷。想見馬耳峯。微露雙尖並。蘇仙七字詩。境勝語逾警。知君有佳句。千載與馳騁。思之不可見。南望徒引領。</text>
<title>宣醖史局。錄呈諸公。</title>,<text>謬忝修史役。日與群賢遊。朱墨不知疲。麗澤獲所求。沈沈華館靜。朝夕共淹留。明主軫微勞。饋賜良獨優。宮壺傾法醖。飣餖皆珍羞。相公居上席。寮寀迭獻酬。厭厭秋夜闌。嚴城聞漏籌。歡極悲心生。感激淚盈眸。念昔事先后。經幄侍冕旒。報德蔑絲毫。蒙恩等山丘。竭心紀聖政。垂輝照千秋。任重才力綿。徒然愧汗流。</text>
<title>寄畏堂李尙書季周 名端夏</title>,<text>冬春忽已易。昨事飜成昔。來尋聯步地。追憶從遊樂。晴窓掩瑤編。暗塵生綺席。惟與河汾子。對坐共歎息。其二別懷何漫漫。別日何卒卒。殘雪獨歸路。踏君去時轍。君今非壯年。況有淸羸疾。林居縱無事。未須耽麴糱。其三拳拳君子心。憂世不遑私。謂人亦如己。薄俗飜相疑。古來賢達士。與世常背馳。歸來發陳編。莫歎知音稀。其四子瞻昔遊宦。念念在峨眉。有願終莫遂。詩什留餘悲。松楸依咫尺。父老日追隨。借問昭氏琴。何處有成虧。其五楚國信讒言。漢庭妬才子。古人有不幸。今子異於是。明主念忠勤。相臣推良史。蕭條谷口耕。君豈久淹此。其六曰余本愚陋。幸逐高賢遊。時時掇餘論。霍如昔疾瘳。此事信難忘。誰知我心憂。人隔龍門雪。春生江漢流。</text>
<title>驪陽府院君挽詞 閔公維重</title>,<text>孝宗盛作人。髦俊充王國。譬彼鄧林富。我公實聳壑。蕩蕩天衢闊。鴻雁聯羽翮。陸贄多封事。犯顏稱汲直。玉節臨藩維。甘棠流惠澤。度支掌財賦。中兵列戈戟。餘人或瑚璉。不器推成德。濟陽有陰功。塗山贊禹績。周室豈無士。頌崧唯申伯。古來鼎呂重。不必皆黃閣。先兄夙求友。麗澤獲三益。中間類出處。晩歲共憂樂。接武疏恩封。同傳期史策。賜第門巷近。肩輿過從數。優游釋事權。畏愼謝賓客。時時起居班。佩綬光相射。共訝容貌瘁。髭鬢先年白。意此亦偶爾。不謂遽凋落。平生故人弟。疇昔候顏色。晤言承款曲。蒙陋資洗滌。今春喪吾兄。公哭如親戚。公乎又長逝。邦運一何厄。志士憂治世。古人危明辟。臨餐或投著。中夜時仰屋。大雅殄瘁慟。騷人八哀作。愾此後死人。悲歌付冥漠。</text>
<title>宣川懷金將軍</title>,<text>鄭莊獨無母。何有尊周義。明明上帝命。賴此行間士。一死固所決。誰論鈍與利。將星隕柳下。夷夏一涕淚。鬱鬱宣川郡。旌旆昔所莅。遺風動謠俗。父老傳往事。罪臣謫茲土。懷古髮上指。秋霜落古槐。逝水淸而駛。倚劍望西北。黃雲一萬里。想見操吳戈。長驅渡鴨水。</text>
<title>李統制忠烈祠 在南海縣北露梁口。有尤齋先生所譔碑。</title>,<text>統制領戈舡。偏師鏖強敵。信義擾漢將。威聲慴關白。妖氛已褰豁。大星俄芒赤。共嗟諸葛忠。而無汾陽福。功名古難居。臣子甘殉國。蕩蕩露梁口。風濤成霹靂。魚龍畏簡書。蛇鳥留陣磧。廟宇從民望。香祝降毅魄。靈風翼兩旗。簫鼓喧阡陌。似聞鐵馬聲。往往陰雨夕。淸時澤畔纍。日星礙叢棘。跬步阻趨蹌。九歌聲轉激。片石星斗文。想見苔蘇蝕。拳然生楚愴。不待拭遺墨。山谷詩曰。經行東坡眠食地。拂拭寶墨生楚愴。</text>
<title>燕燕篇</title>,<text>燕燕尾涏涏。雌飛在後雄在前。春風芳草媚芳年。雙去雙來亦可憐。長安甲第連雲起。燕燕飛入千門裡。千門柳色正裊絲。百朶花香初壓枝。細雨輕煙桃李院。搖風蕩日元央池。元央池上鳳凰樓。翡翠流蘇簾半垂。芙蓉帳暖語呢喃。明月窓空影參差。引雛恒繞玳瑁梁。銜泥任落珊瑚床。床中美人睡初醒。徙倚紅欄鬪身輕。藹藹春雲白日長。盈盈玉顏脂粉香。羞同公主怨黃鵠。欲效秦女驂鸞凰。乍近乍遠意自親。朝看暮看心不忘。年年春色幾度廻。足下香線看不猜。世間行樂有消歇。高堂大榭爲塵灰。可堪當日歌舞地。衰草荒煙一飛來。</text>
<title>巫山高</title>,<text>朝見巫山高。暮見巫山高。巫山七百里。峽水聲嘈嘈。草木蒙蘢若雲霞。蛟龍出沒揚風濤。猿啼三聲聲最悲。行人聞之皆淚垂。舟楫遙遙幾千里。浮雲四塞迷所之。前眺神女峯。背指荊王宮。佩聲散淥水。輦路迷靑楓。荊王宮闕今已蕪。神女精靈今有無。却憶荊王遊獵時。千群獵騎當風披。曲檻高棟俯曾淵。撞鐘伐鼓驚龍眠。綉幕花屛重重開。神女嬋姢夢中來。襄王一去二千載。神女迢迢不可再。時俗薄朱顏。爲誰揚蛾眉。千秋巫峽間。雲雨空霏霏。徘徊歲將晏。霜露霑人衣。</text>
<title>宿田家</title>,<text>隴上牛羊下夕陽。行人促馬投田庄。田家主人慣待客。掃室爲張燈燭光。天河漫漫覆茅廬。天星爛爛羅天衢。爾來季冬苦霧雨。感荷天公餉吾徒。丁寧顧向主人問。不知家有鳴鷄無。明日須行一百里。只恐耽眠誤前途。</text>
<title>鶴城行。贈別李泰叔。名潤朝</title>,<text>鶴城形勝冠東方。高山臣浸爲城隍。北通靺鞨南穢貊。風俗淳古士馬強。東出都門路不極。鐵嶺雪色界天白。鳥道盤盤幾百折。孤雲兩角天一握。往在麗朝封疆縮。曾將此嶺限南北。聖代文敎無遠邇。絶域盡爲歌舞地。胡姬抱瑟留行客。纖手彈作關山曲。關山作客君莫愁。君方少年仍綵服。綵服日向庭闈趨。知君此樂人間無。暇日時時理蠟屐。域內名山恣登陟。把酒肯孤梨花春。題詩想帶煙霞色。我本於世無所好。往往夢入山陰道。意欲從君不可得。斥鷃徒然羨黃鵠。雪殘東郊春草短。千里春光愁極目。握君之手贈君詩。人生會合豈無期。吾聞滄海東頭有仙山。玉作峯巒萬二千。會待秋風涼冷後。與君晞髮毗盧巓。</text>
<title>記夢</title>,<text>夢履星辰行。言造紫皇所。紅雲蔽九重。玉女煙中語。群仙手捧蕊珠經。星冠月佩不計數。徘徊不敢進。悵望日欲暮。日色蒼涼閶闔深。相將携手散如雨。明月出五城。淸光溢玉京。眞珠之簾珊瑚鉤。玳瑁之筵紫鸞笙。玉女投壺帝左右。金囊玉矢樅樅鳴。纖纖素腕嬌無力。矢躍壺中接不得。落來猶成百丈蜺。朝朝掛在扶桑西。</text>
<title>讀樂府華山畿</title>,<text>可憐華山畿。華山女兒嬌小姿。妾有爺娘念妾深。愛惜女兒勝男兒。阿兄去歲販錦去。前月舟從武昌歸。越羅蜀錦車班班。盡是阿妹嫁時衣。縣令昨日遣媒來。第三令郞美容儀。極知爲君一死誠倉卒。人生意氣相感動。百年之身安暇恤。誰家女子年十四。艶質絶勝邯鄲子。正逢時俗薄朱顏。一寸柔腸爲誰死。君不見吳宮歌舞女。徒向君前作歌舞。君心妾意水東西。一步之地千里許。華山畿君莫悲。</text>
<title>奉贐堂伯鐵原之行</title>,<text>金絡靑絲踏春草。使君五馬東州道。三十專城潔白晢。那箇行人不言好。是何阿連饒口舌。喋喋持向行人說。使君弱齡賦甘泉。聲名一日滿京國。無何上君白玉堂。朝朝染翰君王側。白玉之堂與天通。中庭玉樹何靑蔥。使君掉頭不肯住。拜手陳情疏一封。小人有母母病數。烏鳥之情安有極。臣非敢厭承明廬。得一小郡榮養足。疏辭懇惻涕堪垂。覽訖屢頷君王頜。極知茲行爲親屈。不然焉用牛刀爲。是日親朋送于野。陌上楊柳靑堪把。酒闌索余贈行詩。阿連豈是贈言者。昔我先祖宰是邑。武城絃歌應未熄。何勞遠法漢龔黃。去矣使君須努力。</text>
<title>雜詠</title>,<text>河間有節婦。皎如山上雪。足不履中閾。六親不得見顏色。一朝乘車事游戲。車聲轆轆入蕭寺。帳中女子爲秦聲。壁裡男兒似龍陽。昔慕宋伯姬。今作邯鄲娼。昔亦一人身。今亦一人身。人心飜覆乃如此。令人感涕霑衣巾。</text>
<title>是何男子行。贈安大靜塾。</title>,<text>是何男子稱諫官。隻手要折額額角。榻翅傷臆走踉蹌。投之湖南與嶺北。湖嶺不受投海外。乘桴飄飄上南極。水怪揶揄魑魅喜。友生衋傷家人哭。執手牽衣留不得。君不見圓嶠之山上干天。呵噓雲霧無時息。君行白晝無陰翳。手拾瑤華蔭若木。攀援絶頂殊怳惚。星辰之遠如可摘。直北濛濛何世界。無乃槐檀或蠻觸。得喪榮辱何足爲欣慼。</text>
<title>長公爲便養計。初得舒川。旋移廣州。舒因求而廣以薦也。慈親將以十一月之旬。逐子東征。而繫官于朝。不得隨行。作爲長篇。情見于辭。非敢附於古人贈言之義。聊以抒母子兄弟分離之懷云。</title>,<text>盛之尙書凝香之署。吾兄掉頭不肯住。屛諸鼃魚萑葦之鄕。朝議惜之不肯許。南漢尹兼防禦使。名雖外遷稱重寄。旣不能進退又難。用捨俱無義。居留之責便養願。公私兩無損。二者得失必居一。姑舍請勿論。聽我擊節歌一闋。歌長意切悲喜幷。刺促林烏反哺聲。大兒琅琅誦詩禮。小兒學書未離乳。左持饘粥右夏楚。以敎爲慈母心苦。欲重陳之涕成雨。大兒銀緋朝大夫。小兒躡塵省中趨。朝退上堂問起居。人爲母榮母心懼。相與勉勵酬明主。豈不足爲鄕黨光。親憂菽水兒心傷。民之所欲天不違。廣陵之浦紫蟹賤。月溪之灘銀唇肥。今年雨乾穀雖貴。官輸亦足供甘旨。拜謝天恩感淚偕。何以報之保障哉。人心自可爲金湯。不將百雉誇崔嵬。最是都門別離地。其言伊何嗟我季。婉婉黃鵠雛。養育毛羽有輝光。正緣棲君上林之玉樹。子母兄弟不相將。哀鳴拍翅久徊徨。唶女豈不聞聖王孝理爲民倡。乞暇歸覲可自由。何況兩都相望纔莽蒼。且復寬抑中自幸。君不見溫祚城高俯八荒。扶桑西枝弱水影。長繩繫此羲和輪。書問阿母桃花春。長跪獻親壽。壽與南山久。</text>
<title>李副提學幼能挽詞 名端相</title>,<text>瓊琚玉佩韻鏗鏘。七襄黼黻盛文章。藝苑世業光焜煌。追逐班馬高頡頏。蘭臺玉署天中央。萬夫奔走起且僵。中途勒廻千里韁。楊山之麓芝溪陽。黃鵠一擧知圓方。斥鷃蓬蒿安可望。問津濂洛思褰裳。天根月窟窮渺茫。金華旭日講虞唐。經幄無人聖情傷。君民憂愛臣敢忘。日月何短意何長。顏淵三十孔道明。要有不與身俱亡。鬱彼佳城公所藏。月墮淸晝耿餘光。已矣濁世非公鄕。想見騎麟下太荒。</text>
<title>戲作南平扇子歌。贈別表兄張晦而。名世明</title>,<text>南平扇子冠東國。靑霞白月媚顏色。爭奇鬪巧年復年。班女江郞讚不得。四月五月南風起。吹入洛陽卿相宅。渭川千畝赭如髠。帝子含淚無處滴。淸朝所急豈在爾。此事多恐爲民瘼。吾兄分竹作吏隱。懸知於此未數數。我言凡物在所用。洴澼猶能制強敵。何不一扇枝頭少女風。以陰以雨禾黍豐。再分蘭臺大王風。坐使淸涼遍域中。持之可以奉明主。洗滌煩熱安聖躬。波及應須在吾曹。一豁思君心鬱陶。丞相障塵何預人。京兆拊馬徒自勞。此外區區盡掃却。留得齋頭千竿綠。讀書仍當松桂林。結子還要鳳凰食。相將飛上鳳池上。拜和聖人南薰曲。</text>
<title>讀班婕妤梅妃故事。感而賦之。</title>,<text>甲寅春。余以侍從被罪。謫居金城。而李都憲惠仲卒於原州。余旣以長篇四百字哭之。復作此詩。托之男女之際。以申前詩未盡之意。且以竊自附於李公者。蓋以男女君臣之情。發於彝倫者。初無醜好賢不肖之別也。從人聞李公之死。天意嗟惜。故第四云。桂葉雙蛾紅綃衣。梅花疏影共依依。當時一顧且不得。身後丹靑謾光輝。亦有棄妾抱秋扇。淚盡深宮不相見。河漢迢迢北斗廻。夢裡彷彿君王面。不見死別與生離。安識人間婦人悲。風筝絃斷石沈海。璧月寡色崇蘭萎。花開複峽紅千層。內江外江春冥冥。採得蘼蕪山月上。想聞環佩聲冷冷。</text>
<title>送李兄擇之巡撫濟州</title>,<text>憶昔先王憂南鄙。御筆親除四御史。濟州地遠任最重。吾兄視海猶平地。天崩往事那忍說。百官奔走淚盡血。今王善述任舊人。增秩衣緋其命新。從知草木稔姓名。可是威風變旗旌。明時方引濟世才。衮衮臺省登群英。無人不讀司馬法。有客自請終軍纓。封侯萬里此其時。破浪長風亦一奇。此身天地一虛舟。遇坎乘流本不期。要從夷險驗所學。莫把內外生分別。別時都門春向晩。路傍楊柳靑堪折。却憶往歲崔氏宅。長篇小字贈遠客。人生此別再何堪。王事賢勞古所惜。尾閭之水鬼門關。何似人間行路難。悵望蒼梧生暮色。湘潭芳草春應碧。別語凄斷不成闋。沙頭酒盡君當發。</text>
<title>送金判尹宇亨爲養出守淮陽</title>,<text>世間楊州鶴。人生老萊衣。古來誰得兼。畜眼省見稀。白藤肩輿露網軒。路指萬二千峯雲。蓬萊仙侶來相迎。羽衣金節何繽紛。安期棗實大如瓜。阿母桃花長自春。相將拜獻北堂壽。一笑滄海生輕塵。君不見鷄林任留守。又不見臨瀛李使君。炎荒去去黃茆瘴。歸夢時時鶺鴒原。向來別詩多苦調。今日臨岐莫霑巾。寧親之孝錫類仁。此行可以見君臣。何時飛舄向洛陽。早晩徵書下楓宸。千秋邑名偶然耳。須知長孺非今比。</text>
<title>題洛神紅線障子</title>,<text>障是孟榮光所畫。斯百金。尙書使曹世傑摸寫云。尙書名錫胄孟生丹靑入三昧。不學周昉畫肥婢。曹子臨摹亦一奇。絶勝優孟像廉吏。若有人兮水中央。皎如芙蕖照淥水。思王賦裡曾相識。今之畫圖無乃是。飄然躡煙彼姝者。袖裡靑萍光燭地。採菱歌聲怨千古。生綃颯爽長風起。吾觀二子眞仙姿。一洗世間脂粉累。只有憐才與銜恩。一念秋波餘嫵媚。尙書文彩映海東。不似武陵空好事。綵筆朝續宋玉詞。華燈夜評裴鉶史。才高八斗更誰讓。名壓十子何曾比。天人一漚變幻餘。飛入華堂奉君子。遙憐春色滿書帷。應有行雲惱宵寐。幾多新篇與品題。肯使前人獨擅美。城南居士晩耽禪。解道色空元不二。他時相訪共揮麈。遮莫天花衣上墜。</text>
<title>望月三章</title>,<text>望新月新月曲如眉。愁人秋來自多感。無心學畫纖纖規。望弦月弦月側如梳。愁人首如九秋蓬。高髻雲鬟安用渠。望望月望月圓如鏡。深閨春色坐消歇。不用新粧照端正。</text>
<title>擬四愁詩</title>,<text>我所思兮在海東。碧波浩浩多天風。日月之行出其中。餘輝曾不照丹衷。山有桂兮澤有蓀。我思美人不敢言。西嶽迢迢天一方。明星玉女遙相望。山林深阻水無梁。霰雪紛糅猿鳥傷。荷衣蕙帶山之隅。我欲思之心鬱紆。江南地遠多秋色。美人逍遙望明月。芳洲之草颯已歇。錦水之波不可越。願言思子憂心擣。我今未老顏枯槁。彷徨中夜誰與親。登茲樓兮望北辰。天不可梯身在塵。我欲叫天天不聞。南飛烏鵲西流河。織女黃姑奈爾何。</text>
<title>樂府</title>,<text>三藏有蛇二歌出於高麗忠烈王時。其詩曰。三藏寺裡燒香去。有社主兮執余手。倘此言兮出寺外。謂上座兮是汝語。有蛇銜龍尾。聞過太山岑。萬人各一語。斟酌在兩心。其語雖俚而殊有古意。今輒擬而稍演之云。君演三藏經。妾散諸天花。天花撩亂殊未央。井上梧桐啼早鴉。不愁外人說長短。傳茶沙彌是一家。其二玉石無定質。姸媸無正色。玉石在人口。姸媸在君目。日月本光明。讒言自成膜。</text>
<title>越女行</title>,<text>越溪水東流。越女白勝雪。朝攀溪上花。夕弄溪中月。素手浣紗溪邊石。照影淸波私自惜。此時越王正嘗膽。欲以女戎傾吳國。幄中借籌二三臣。深謀密語人莫識。天生尤物意非偶。不容身作田家婦。館娃宮中花滿樹。西施玉顏年十五。千金爲粧奩。萬金敎歌舞。娥娥宮樣粧。渺渺邯鄲步。房中儀態盈萬方。天老當年傳素女。可憐絶色人所慕。擧衣孤臣心獨苦。屬鏤之劒眞自取。</text>
<title>淮南王歌</title>,<text>劉安昔日愛神仙。築臺宮中與天連。玉壺銀瓮酒如泉。黃金舟砂合仙丹。賓客窈窕多少年。文章妙絶大小山。八公之徒氷雪顏。其言怳惚非人間。雲中鷄犬誰所傳。天路由來無術阡。宮中侍女雙明璫。一曲悲歌堪斷腸。淮水東流春茫茫。行人欲度川無梁。</text>
<title>採桑行 樓餘用樂府本韻。洛陽一作滎陽。</title>,<text>燕棲盧家梁。日照秦氏樓。樓上女兒字羅敷。顏色纔可十五餘。可憐窈窕艶傾城。洛陽少年休問名。羅敷玉手採桑葉。使君五馬觀春畊。春城薄暮多風雨。一水盈盈那得渡。如花嬌顏易消歇。請看城東桃李樹。</text>
<title>次琵琶行韻</title>,<text>洛陽才子湓浦客。澤畔平生最蕭瑟。偶聞琵琶月下船。姸辭翻出泠冷絃。聊從怨女訴遠別。要與離騷懸日月。樂府新腔沸成雷。吳歈越吟喑不發。千秋苦心識者誰。尙想沈吟下筆遲。蘆花楓葉如眼見。彷彿未散回燈宴。解道人間婦人苦。當時自矜如花面。十二十三學新聲。傳得宮嬙遠嫁情。星星香撥無限思。萬事終傷不如意。空聞漢帝選玉色。浪說侯門多樂事。佳期幾誤綠綺挑。暗恨每結朱絃幺。悲歡翻覆若雲雨。往事還羞向人語。煙波離別淚幾彈。搖蕩君心珠轉盤。洞庭瀟湘水粘天。瞿塘灎澦多危灘。雲邊消息雁影絶。鏡裡容華芳草歇。夢回南浦片月生一曲涼州猶舊聲。文人邂逅亦一奇。哀怨猶堪托善鳴。旗亭淸唱壁間畫。黃四芳名留竹帛。人生貴賤各一時。越女休誇天下白。嬌蛾曼睩競閨中。莫笑他鄕憔悴容。飄零豈獨薄命女。佩玦危蹤無着住。屠龍不惜破千金。少小三冬書四部。賈生翻遭絳灌讒。靈均苦被椒蘭妬。書成燕石謾自奇。獵回藍田誰更數。三言終使慈母走。白壁無奈靑蠅汚。夜郞風波舟楫危。商山氷雪征車度。靈修一念夢裡餘。蘭佩殘香手中故。欲識生離惻惻悲。看取君臣與夫婦。呑聲含意鬱未伸。地角天涯去復去。借問秋江送客船。何似瓊樓玉宇寒。心逐行雲朝北闕。身同化石留江干。湘娥停瑟助歎息。蜀魄巴猿共啾喞。一篇新詩婉而哀。衷情不許人人識。祥雲瑞靄白玉京。御柳宮花丹鳳城。傳聞廣樂奏勻天。五絃誰和南薰聲。協律爭道李延年。詼諧更有東方生。能令天笑一爲新。誰念騷人不平鳴。龍門枯桐且莫彈。郢客陽春何足聽。願寫此詩置香案。時時倘回重瞳明。空留哀響天地間。至今人傳琵琶行。擊節高詠爲起立。淸霜倒飛商颷急。曲長調悲不易竟。蒼涼夜色寒蟾泣。不待琵琶更促絃。應知四座衫袖濕。</text>
<title>宗丈金執義大夫人挽詞 執義名益廉</title>,<text>余嘗掩卷後漢史。長恨范滂母與子。子母死別色不變。唯幸其名齊杜李。聖代深仁邁虞唐。孟博不死母壽康。先朝侍從蒙記識。錫類殊恩聳四方。天明之水似淮淝。樵漁養親慈顏怡。兒年六十親八袠。老萊身上班斕衣。小子忝居姪孫列。願言升堂寸心違。承訃東望涕沾臆。俚辭何能狀懿德。</text>
<title>觀黃昌舞</title>,<text>繁絃欲停催撾鼓。翠眉女兒黃昌舞。短後之衣頭虎毛。頗似木蘭行負羽。長袖洋洋拂地起。欻驚腰下秋蓮吐。左盤右旋勢轉焉。風雨颯颯雷霆怒。弓彎舞袖眞嫌俗。公孫劍器何足數。吾聞海東昔三分。日尋干戈相侵侮。惠文好劍風俗成。黃昌十四勇如虎。洗國深羞報君王。功成身死名萬古。項莊鴻門謾掉箾。荊卿遺恨在銅柱。舞陽色變秦王宮。唉彼豎子非爾伍。聖代昇平文敎敷。故國遺民齊變魯。庠序絃誦達四境。巍峨章甫委蛇步。烈士風聲久寂寞。賴有此舞傳樂府。奉化賓館開勝宴。北客初看毛髮豎。願見北地傅介子。杜陵老儒心良苦。如今鬚眉男子且巾幗。嗚呼黃昌之舞竟何補。</text>
<title>淸城府院君遷葬挽詞 金公錫胄</title>,<text>房山東望娛賓里。草樹際天山逶迤。雲旗玉軚定省路。僕御辛苦龍津水。孝子夙夜心不寧。僾然聲音如接耳。鬱鬱佳城見白日。朝野追思悲不已。客有緘辭相執紼。猶是斑斑去歲淚。自公之行歲月周。却疑東山臥不起。深山大澤龍虎逝。箕尾迢迢光照地。角巾亭下秋草生。渼湖嫋嫋秋風至。人生俛仰成今古。何況丘原千載事。揄揚盛德吾豈敢。付與他年趙文子。</text>
<title>南海謫舍。有古木竹林。有感于心。作詩。</title>,<text>龍門山上同根樹。枝柯摧頹半死生。生者風霜不相貸。死猶斧斤日丁丁。憶我弟兄無故日。綵服塤篪慈顏悅。母年八十無人將。幽明飮恨何時歇。其二北風蕭蕭吹竹林。今朝憶我兩阿咸。自我南遷汝心苦。何知汝亦海天南。風濤滔天不可越。六月曾無一書札。我今病瘴日昏昏。死去誰收江邊骨。</text>
<title>從軍行用唐人韻</title>,<text>從軍辭帝京。追虜屬長平。秣馬單于府。休兵趙信城。因山排陣勢。向月聽笳聲。勠力干戈際。翻然等死生。</text>
<title>五月六日小雨</title>,<text>欲雨天無色。陰雲盡北飛。遠山初暗淡。高柳漸依微。肅肅涼生榻。襜襜風捲幃。秋千花外女。細霧濕羅衣。</text>
<title>重興東菴</title>,<text>杖策踰層嶺。排雲到上方。梵鐘淸客意。花木閉禪房。海氣三山遠。春風一水香。殘碑留日月。弔古意何長。</text>
<title>王昭君</title>,<text>征馬平明發。關雲萬里長。廻風飄怨淚。冷月照殘粧。身已胡王妾。衣猶漢殿香。琵琶塞上曲。千載足悲傷。</text>
<title>銅雀妓</title>,<text>漳水秋風起。霜淸銅雀臺。佩聲虛夜月。輦路暗蒼苔。歌舞何時歇。君王不復廻。西陵樹已拱。誰識妾心哀。</text>
<title>九月九日。重興寺作。</title>,<text>萬木絢紅葉。祇園淨素秋。入門淸磬發。移席白雲留。塔聳天應逼。泉鳴境轉幽。醉來從落帽。風急莫深愁。</text>
<title>渡錦江</title>,<text>南國春風動。蘭舟錦水長。滔滔波送客。款款燕隨檣。浦樹雲煙雜。汀沙杜若香。聊供吟賞興。未覺是他鄕。</text>
<title>客睡</title>,<text>客睡濃如酒。隣鷄警曉裝。起看庭際月。誤認夜來霜。冒兩坡山滑。乘氷洛水長。天寒行旅苦。隨處秖神傷。</text>
<title>早發金沙驛。將渡新灘。大霧失路。</title>,<text>大霧金沙路。行人積氣中。乾坤歸混沌。山岳失穹崇。難借陽烏照。能忘老馬功。畊歌聞互答。沮溺想遺風。</text>
<title>大駕還自溫泉。祇迎江上。</title>,<text>佳氣隨仙仗。霓旌拂晩煙。吾王無疾病。草木盡忻然。日向溫泉浴。天從紫極旋。樓船催截漢。還似濟汾年。</text>
<title>送北評事洪國卿 名柱國</title>,<text>對酒禁花暮。論詩桐雨淸。浮生元有別。往事最關情。風雪城東路。簫笳海上營。從軍雖可樂。且莫厭承明。其二爲問紅蓮幕。何如玉筍班。詞臣辭禁闥。匹馬向關山。積雪杳無際。浮雲不可攀。迢迢西掖月。夜夜望刀環。</text>
<title>哭安大靜</title>,<text>不要窺南海。微臣職所當。雙親垂白髮。萬死荷明王。宣政宮門外。成歡驛路傍。蒼茫離合地。回首涕霑裳。其二雷無終日怒。海借北歸舟。天地至仁愛。死生誰怨尤。春秋還責備。廊廟有餘羞。已矣一棺戢。人間萬事休。</text>
<title>洪校理叔平挽詞 名萬衡</title>,<text>轉麈阿奴恨。斯人而止斯。昔賢非不達。片語有餘悲。地下庭闈戀。平生常棣詩。今君長逝慟。天道倍堪疑。其二洗滌綺紈習。聲華席上珍。篇成推醞藉。筆落見精神。宿昔鑾坡直。依然花柳春。退朝歸院地。無復接淸塵。</text>
<title>徐判書必遠挽詞</title>,<text>白面還戎慕。雙珠異暗投。優容平昔感。酬報此生休。寂寞尙書履。飄零大樹秋。羊曇何限慟。巷北是西州。</text>
<title>桃花欲動雨留人 此下二首課製</title>,<text>春光兼客恨。渺渺遍南州。已被花相惱。翻困雨少留。渾疑湘岸夜。緬憶武陵舟。竟日看紅濕。聊忘去路脩。</text>
<title>題柱</title>,<text>華表摩挲地。仍看綵筆携。凌雲千丈氣。言志數行題。去任鷫鸘弊。來須駟馬嘶。當壚人似玉。元不學秦妻。</text>
<title>大殿春帖子</title>,<text>赤羽薰晴旭。靑陽破臘寒。新春隨帖子。一日滿長安。瑞靄籠三殿。嵩呼引百官。天顏應有喜。不敢擧頭看。</text>
<title>大殿端午帖子</title>,<text>北極垂衣地。南風入座薰。獸爐香靄動。鵷列佩聲聞。剩喜微涼進。還應四海分。願賡虞殿曲。相與詠卿雲。</text>
<title>寧陵遷葬挽章</title>,<text>先王不可忘。三復烈文章。至痛臣民在。流年十五忙。帝鄕無馬迹。陵樹颯秋霜。他日橋山淚。重霑劍舄藏。其二葬防非不愼。於傳涕宣尼。密邇仍先兆。深長仰孝思。追惟貞觀意。遠覽霸陵規。大事終無憾。東方慶在茲。其三先聖危微訓。親傳十六言。蒲輪聘遺逸。袵席奠黎元。洒落風雲契。涵濡雨露恩。新陵配世廟。天意詎無存。其四第一春秋義。端如日皎然。中興功未半。志士淚長懸。繼述周王孝。謳歌夏啓賢。惟新萬世命。象設永無鶱。</text>
<title>春草</title>,<text>春草正萋萋。愁人意轉迷。客中寒食過。窓外子規啼。拈筆閒題壁。臨風獨杖藜。鄕園何處是。日落萬山西。</text>
<title>雨色</title>,<text>雨色映林薄。花枝似故園。遙憐北堂下。新長幾叢萱。景昃山禽喚。春陰野水昏。耕歌各自樂。遠客易消魂。</text>
<title>顯宗大王挽章</title>,<text>精一元家法。工夫又日新。風行民似草。化洽物皆春。聖德何加孝。天心不外仁。微臣等百世。唯覺典謨親。其二啓沃資良弼。風雲藹一堂。齋心問敬怠。接統泝皇王。宿昔書帷闢。從容晝漏長。人間舊侍讀。衣袖尙餘香。其三大德得其壽。斯言久我欺。應緣孺慕切。不待夢齡期。歲律灤封換。塵奩漢寢遺。東郊引法仗。猶似拜陵儀。其四動植均洪造。愚頑倍渥恩。非無宣室召。永負夏侯言。吉日廞儀發。喬山凍雪渾。百年酬報願。痛哭此身存。</text>
<title>登大興城</title>,<text>聖代今修武。相公西築城。勢雄資控扼。時絀費經營。萬堞雲邊起。千山脚底平。書生昧遠略。徙倚眺新晴。</text>
<title>滿月臺</title>,<text>家國有興替。山河無古今。秋風吹鵠嶺。黃葉似鷄林。異日管絃地。荒臺樵牧吟。昔賢皆寂寞。而我獨霑襟。</text>
<title>白江相公遷葬挽詞 李公敬輿</title>,<text>恭聞李相國。遷葬卜辰良。名許兒童誦。身爲簡策光。東維列宿遠。南紀大江長。不盡云亡慟。聊吟殄瘁章。其二生晩吾生恨。無緣奉緖言。卽看周禮秉。奚止典刑存。世變紛無已。遺風不可諼。蕭條卄載後。題挽涕雙痕。</text>
<title>木覓</title>,<text>木覓僑居逼。山寒日自斜。風霜侵短髮。砧杵動千家。小逕丹楓葉。疏籬白菊花。時淸且健飯。老去莫長嗟。</text>
<title>種竹</title>,<text>種竹小庭畔。令人生遠情。秋容稍慘惔。夕露轉輕盈。俯仰有新態。琮琤非俗聲。何須翠袖倚。已自不勝淸。</text>
<title>次李可成見寄韻 名商翼</title>,<text>春睡苦慵起。小窓花影重。柴荊驚剝啄。珠玉溢題封。已覺詩無敵。何妨道不容。多慙珍重意。竊祿負歸農。</text>
<title>李大司諫允迪挽詞 名柙</title>,<text>岳老難爲繼。家聲賴有公。淸名看速肖。秀句更遺風。玉署曾嗟晩。靑蒲不盡衷。唯應諫草在。耿耿篋箱中。其二閉戶光陰換。憂時鬢髮衰。皓天終必復。沈瘵已難醫。正屬艱危際。徒懷諫諍姿。斯人那復見。士友共嗟咨。其三幸托連姻誼。深知長者風。從遊東觀早。出處暮途同。薤露新聲咽。臺山舊墅空。尙看雙玉樹。餘慶未應窮。</text>
<title>仁敬王后挽章</title>,<text>昭代二南化。宮闈萬福原。先臣遺積慶。聖女出寒門。儷日光爲月。承天道協坤。應知編簡上。名並摯莘尊。其二憶昨歸靑邸。于時實弱年。奉盈心轉小。鳴佩禮無愆。婉娩中門戒。沈潛內則編。仰惟三殿喜。寰海共欣然。其三翼翼宣陰化。愉愉奉聖慈。鷄鳴長樂寢。春滿萬年危。仄席憂民瘼。臨餐軫歲飢。艱難仗柔順。宗社共安危。其四忍說初違豫。分離法仗忙。終天不盡恨。雙闕永相望。七載光陰迅。千秋惠澤長。向來邦國運。倚伏劇蒼茫。其五仁壽徒聞說。明徵轉可疑。虛騰螽羽祝。莫驗燕禖祠。禁苑春風起。深宮晝漏遲。傷心罷朝後。無復獻箴規。其六伊昔濯龍門。恭承訓誡言。因循慙膴仕。恐懼負明恩。吉日廞儀動。悲風素仗翻。永無酬報地。慟哭此身存。</text>
<title>李生涉室內挽詞</title>,<text>相門有女土。宗黨共稱奇。最得爺娘惜。仍看家室宜。先秋蘭蕙隕。並月蚌珠虧。丹旐城西路。行人涕淚垂。</text>
<title>閔生鎭厚室內挽詞</title>,<text>婉嫛儒家女。人稱婦道宜。弱年詩禮敎。中夏蕙蘭萎。渭洽騰歡日。姻親送喜時。羹湯問食性。往事有餘思。</text>
<title>贈申書狀琓燕行</title>,<text>雪中飛鳥絶。之子欲安之。遼野去無極。燕歌聲正悲。愁雲漢陵樹。落日信公祠。此地難爲客。應多弔古詩。</text>
<title>姜鍾城叔夏挽詞 名碩昌</title>,<text>積雨靑門道。去年相送時。壯心輕遠別。一笑易前期。擬托三春雁。先題四韻詩。何言人事變。轉作薤歌悲。其二玉署生明月。隨人度北關。依依戀禁闥。脈脈望刀環。一札經年後。孤魂久客間。屋樑前夜色。猶似見君顏。</text>
<title>寄張兄晦而</title>,<text>儘道韓山僻。韓山有足誇。坐衙稀簿牒。並海富煙霞。八尺鄿州簟。于叢日本花。聊堪當梅信。無謂驛程賒。</text>
<title>送通川尹使君世紀</title>,<text>學士求殘邑。使君殊不凡。官閑宜細酌。境勝要窮探。客有江湖夢。身猶侍銜御。智愚三十里。臨別可無慙。</text>
<title>春日公山途中</title>,<text>暖日鳥相喚。征人馬上眠。綠迷芳草路。紅闇杏花天。陂水悠悠岸。村墟漠漠煙。客中饒物色。詩句亦堪傳。</text>
<title>送李白川懏之任</title>,<text>伯仲今循吏。分符又季方。俱宜下鳳鳥。猶足報君王。水驛風帆穩。川原麥氣涼。茲行非遠別。垂老易悲傷。</text>
<title>忠原道中</title>,<text>霜落水煙斂。群山蘸水寒。登登緣石棧。聒聒俯風湍。客路何時盡。秋花昨夜殘。琴臺暮雲合。撫古一盤桓。</text>
<title>舟下淸風。次寒碧樓壁上韻。</title>,<text>小艇帶疏雨。縈回一水幽。夕陽催繫纜。山色與登樓。掇佩芙蓉晩。留人桂樹秋。依俙京洛夢。前夜到滄洲。</text>
<title>彈琴臺</title>,<text>于勒彈琴處。臺空草樹荒。煙波愁晩暮。雲日送蒼涼。有客停歸棹。題詩弔戰場。毅魂招不得。獨立大江長。</text>
<title>明聖王后挽章</title>,<text>摯女能胎敎。周王有亂臣。壼儀仍母範。恭儉與慈仁。殷奠珍羞斥。遺衣大練陳。萬方何以報。身後尙勤民。其二社稷安危際。人心去就時。天成五色石。國有萬年基。收斂神功寂。揄揚顯冊垂。宣仁差可擬。猶恨藉簾帷。其三宗社前冬慶。金縢翌日瘳。慈顏新一笑。盛事曠千秋。倚伏天難詰。悲歡月未周。縢廬深墨色。寰城涕交流。其四莫是緣憂疾。多應願與齡。開奩留手澤。問寢隔泉扃。長樂晨鍾斷。蒼梧暮岫靑。孤臣十載淚。霑洒望仙軿。</text>
<title>草廬先生挽詞</title>,<text>萬里涪陵謫。餘年漳水濱。惟應安義命。寧復責天人。簡策收封事。絲綸惜老臣。鷄山靑未了。斯道肯緇磷。</text>
<title>李梅澗初度之宴。次南壺谷韻。梅澗名翊相。壺谷名龍翼。</title>,<text>高齋有尊酒。佳友及良時。共折黃花壽。孰云秋氣悲。陶情五字句。寓興一枰棋。林月漸看滿。更爲他夜期。</text>
<title>淸城府院君挽</title>,<text>聖主哭辰日。千官盡愴神。傾都望素紼。賜地葬功臣。邦國今猶活。哀榮孰與倫。餘威懾鬼蜮。遺像儼麒麟。其二許國一腔血。憂時兩鬢絲。功成賴主聖。心苦有天知。漢室中興運。詩人殄瘁悲。厭厭曹李輩。何限到期頤。其三慘憺功名際。遲廻契遇中。何嘗忘勇退。猶願罄孤忠。小閤書侵坐。扁舟水映空。東山歸未得。謝傳恨難窮。其四塵憶省中躡。書從帳裡窺。光輝借餘論。游戲出新詩。一代風流盡。千秋簡策垂。並時曾自幸。沒齒可無思。</text>
<title>李掌令三錫挽詞</title>,<text>世路趋營懶。形骸骯髒偏。才應憎命達。窮不要人憐。雪暗湖鄕瘞。秋荒杜曲田。傷心卜隣願。垂老墮茫然。</text>
<title>九月十三日。出禁府赴宣川配所。</title>,<text>銜悲別慈母。揮手謝諸親。秋日西城道。關河獨去人。情知又妄發。何足報深仁。尙有區區意。從茲恐莫伸。</text>
<title>過平壤</title>,<text>大江流日夜。故國多秋陰。豈直越鄕感。偏傷弔古心。荒城潮自落。衰柳景將沈。薄暮空潭上。因爲楚客吟。</text>
<title>渡大定江</title>,<text>遠別秋將盡。西征月屢弦。塞鴻方接翅。陂柳已無煙。落日重江水。高風一葉船。何勞問行止。吾已付蒼天。</text>
<title>塞邑</title>,<text>塞邑非吾土。羈人多苦顏。有時風捲海。連日雨渾山。寒事今方始。民生各未閒。庭前有古樹。倦鳥亦知還。其二邊城夜擊柝。驚鳥不安棲。驛路淸江北。胡山落月西。家書數紙盡。歸夢五更迷。謾擬詩消遣。詩今亦懶題。</text>
<title>近得</title>,<text>近得慈親信。衰年疾病嬰。極知難送我。何以慰傷情。日暮城鴉亂。天寒櫪馬鳴。浮雲無意緖。杳杳只東征。</text>
<title>哭西河</title>,<text>惻惻徑年別。書來墨尙滋。浮生看可厭。時事轉堪悲。君逝從先兆。吾留隔母慈。深參損益理。向子一何癡。其二莫謂何從得。先兄托契深。如承夜雨話。幾勖歲寒心。花近傷時淚。春多喚友禽。悠悠水東逝。渺渺日西沈。</text>
<title>秋夕</title>,<text>西塞團團月。今宵照我衣。淸輝欲誰贈。遠客許相依。霜露先塋遠。晨昏子職違。妻孥還在側。相對涕交揮。</text>
<title>南荒</title>,<text>西塞經年謫。南荒白首囚。灰心慵攬鏡。血泣怳乘桴。落日鄕書斷。淸秋旅雁愁。向來忠孝願。衰謝恐長休。</text>
<title>洪持平仲多挽詞六韻 名億</title>,<text>婉婉曲江會。憐君最少年。靑萍方出匣。綠駬待揮鞭。英妙鬼神忌。凋零吾黨偏。脩文多舊侶。掛劍摠新阡。名譽髫齡早。家聲諫疏傳。傷心臺上柏。秋氣日蕭然。</text>
<title>夢李白六韻</title>,<text>漢室失才子。瀟湘無故人。晨星看落落。宵夢許頻頻。颯爾如相合。蘧然竟莫眞。歸魂驚局促。落月想精神。卑濕炎荒地。支離放逐臣。孰知生死別。揮涕大江濱。</text>
<title>次韓退之春雪十韻</title>,<text>駘蕩陽春唱。便姸白雪謠。寒輕纔看釀。氣暖旋成銷。日沁何郞粉。風欺靜婉腰。游絲齊弄影。落蕊共辭條。積素明隋苑。殘香失灞橋。曇花空外散。瓊佩月中搖。玉樹光流夕。繁星色借朝。物華仍晼晩。幽思坐翩飄。擬絮誇閨閤。聯蕉上絹綃。寂寥詩五字。興復此中饒。</text>
<title>淸風府院君挽詞十二韻 金公佑明</title>,<text>周室非無士。崧高實誦申。遺編徵此義。今代見親臣。種德從元輔。承乾仰姒莘。嗣王敦孝理。殊禮視家人。名數先朝舊。榮光兩殿新。持盈逾畏約。驚寵却逡巡。養疾醇醪斥。憂時涕淚頻。御醫將內劑。飛鞚接重宸。祝聖終餘戀。號弓僅閱春。禮官歸賵襚。慈敎泣臣民。長樂膺純嘏。群方戴北辰。家聲依日月。百世永無磷。</text>
<title>貞明公主挽詞十八韻</title>,<text>今代璇源牒。王姬天屬尊。遐齡膺百福。懿德稱殊恩。令譽從髫齔。芳姿稟惠溫。偏鍾聖祖念。何待女師言。邦運曾中否。彝倫可重論。眞人開紫極。織女捧軒轅。培植天心見。光華異數繁。高明增挹損。蹊逕戒攀援。配德閨門肅。承顏孝敬敦。鸞簫暮境隻。蘭玉謝庭蕃。卿月遵銀渚。仙班接沁園。御廚移綺饌。天樂在華軒。迭舞爭呈綵。稱詩摠頌萱。耄期猶有極。哀樂本同門。脫屣忘親愛。乘雲訪上元。葭莩忝末戚。臭味托諸昆。宿昔隨賓客。從容奉壽樽。蕪辭猥相紼。撫舊涕成痕。</text>
<title>呈伯氏</title>,<text>共說明時簡拔新。一番淸佩鳳池春。任敎天地論公道。那乏江湖要散人。衮衮入門徒自媚。悠悠含意若爲伸。蕭條倚杖浮雲色。衣狗如今竟孰眞。</text>
<title>初日</title>,<text>初日流光照杏梁。美人鳴珮出蘭堂。容華似與花爭艶。衣帶潛隨柳共長。明月關山空有夢。春風脂粉爲誰香。使君五馬休相問。自是閒愁懶採桑。</text>
<title>上陽</title>,<text>上陽宮女一生悲。泣送芳年問爲誰。獨語每猜鸚鵡洩。閒愁唯許守宮知。芙蓉葉上秋霜薄。河漢樓中曉漏遲。度盡車音殘夢裡。却驚明月入羅帷。</text>
<title>送靑平沈都尉益顯使燕</title>,<text>使節翩翩發建章。都門二月柳枝黃。還敎秦女乘鸞侶。却向丁威化鶴鄕。燕塞雁聲愁裡度。沁園花氣夢中香。懸知自昔悲歌地。不獨春光解斷腸。</text>
<title>送南參判龍翼赴燕</title>,<text>霑衣不是怨離情。休唱燕歌作羽聲。忍道江南無寸刃。誰從函谷返連城。身當主辱齊夷險。國以公行占重輕。專對極知紆睿簡。越人猶誦陸生名。</text>
<title>王世子冊禮。以司書從。</title>,<text>鳳樓晴雪媚朝陽。仗外輕風韻水蒼。華蓋共瞻天北極。仙韶交奏日重光。啓賢已協齊民望。周曆行看百世長。左右正須端正士。深慙淺薄廁春坊。</text>
<title>承露盤 以下十四首月課</title>,<text>瑤池桃核少君丹。別有仙人掌上盤。擎雨綠荷珠顆細。滌煩金盌蔗漿寒。眞方浪說朱顏駐。浩劫俄驚碧海乾。渭水西風辭漢恨。淚痕猶似露華漙。</text>
<title>次唐人早朝大明宮韻</title>,<text>掖垣西畔柳絲長。玉漏聲中韻水蒼。日射璇題開鳳闕。雲移黼座識龍章。染毫淸迥金莖露。拂袂氤氳紫殿香。何幸得從枚馬後。共將歌頌奉君王。其二西淸落月送微寒。露井桃花春未闌。天子垂衣朝萬國。大行傳警引千官。香煙欲結簾初捲。丹詔催裁墨未乾。共荷發生同雨露。自慙涓爝報恩難。</text>
<title>鍾街觀燈</title>,<text>漸看微月隱天階。待得千燈照九街。流俗尙傳西竺遠。風光肯數上元佳。但愁玉漏催銀箭。不管香塵墮翠釵。須識弛張文武道。故敎行樂萬民偕。</text>
<title>濟川翫月</title>,<text>闌干十二白雲邊。俯壓滄浪水底天。遂有謫仙賖月色。更携崔顥詠晴川。金波素練紛相映。漢女嫦娥欲鬪姸。何處孤舟吹鐵笛。只愁風浪夜深偏。</text>
<title>樂游原上望昭陵</title>,<text>喬山春望易銷魂。客子驅車上古原。當日神功開紫極。百年仙寢鎖黃昏。騷人幽怨留湘浦。駿馬長鳴戀薊門。還羨鄴宮歌舞妓。一生猶及奉君恩。</text>
<title>每到花時不在家</title>,<text>悠悠驅馬到天涯。游子經年正憶家。客路又生愁裡草。鄕園幾落夢中花。生憎春色欺霜鬢。不分歸期後歲華。佳節易闌身已倦。杖藜斜日送棲鴉。</text>
<title>徙倚湖山欲暮時</title>,<text>登臨何處破愁顏。千尺危樓尙可攀。無奈夕陽沈遠浦。強將襄鬢對秋山。天低平楚微茫外。目極層瀾浩渺間。從古凭軒流涕地。正須佳句動江關。</text>
<title>病須書卷作良醫</title>,<text>門掩春風臥弊廬。閒中遮眼幾編書。沈痾坐覺成消散。靈藥須知在卷舒。草檄雄文眞可喜。觀濤幽興復何如。仍思前哲砭愚旨。嗟爾兪倉術太疏。</text>
<title>拜杜鵑</title>,<text>以鳥鳴春亦偶然。少陵何意感傷偏。孤臣再拜衣冠整。獨夜三聲涕泗漣。理或變常天孰問。忠唯寓物志堪憐。暮雲弦月還詩句。不但關心有杜鵑。</text>
<title>遭亂始知昇平樂</title>,<text>平居未解樂昇平。投老追惟愧半生。茶薺備嘗方識味。春秋迭代自傷情。仲宣作客思歸賦。子美哀時憶昔行。難忘午橋橋上飮。笛聲花影到天明。</text>
<title>舊家燕子傍誰飛</title>,<text>草長江南燕子飛。又隨春色到烏衣。樓臺簾幕依依是。王謝風流事事非。冤劇啼鵑無處訴。情同化鶴爲誰歸。若爲銜盡西山石。愁聽宮潮蕩夕暉。</text>
<title>筑中鉛</title>,<text>荊卿袖裏劍成虹。一寸分留付筑中。國破家亡心未死。身殘處穢氣猶雄。殺聲坐變淸商曲。迅電晴馳白帝宮。知己九原差不負。莫言當日壯圖空。</text>
<title>杖頭錢</title>,<text>食萬終須一飽休。腰纏謾說上楊州。何如桃竹隨閑步。自有靑蚨在上頭。身世醉鄕聊可托。尋常酒債未應愁。君家校尉稱賢達。底事窮途亦涕流。</text>
<title>大殿春帖子</title>,<text>春信何曾待歲除。窮陰轉作發生初。陽和已遣輕寒讓。瑞日仍看化國舒。秦地遺風銀翦勝。漢宮恩赦紫封書。深慙獻帖無新語。強掇歐公諷諫餘。其二梅萼排寒媚上春。玉盤傳菜出重宸。星回泰運知環復。德合天心驗日新。晝接佇看開虎觀。早朝方擬趁鷄人。吾王無疾臣民祝。不待車音喜已均。</text>
<title>大妃殿延祥詩</title>,<text>王母桃花又一春。千門喜氣逐時新。喬夭共荷資生德。蠢動咸依撫育仁。陳女椒盤遺俗遠。漢宮銀勝寵頒均。臣民拜獻南山壽。長仰軒星繞北辰。其二旭日初昇禁苑東。花枝已動昨宵風。軒星色借招搖轉。樓雪寒從喜氣融。壽頌南山纔仗外。春隨陰化盡寰中。漢家只說含飴樂。盛德今看萬福同。</text>
<title>南溪雜興</title>,<text>春半金城草未生。蕭條驛路少人行。陰雲接地天常曀。積雪渾山夜亦明。複峽難通千里夢。四時長作九秋情。唯憐一曲南溪水。萬古淸如楚水淸。其二孤臣淚灑峽江流。暇日難銷去國憂。臥病窮山逢二月。憶隨仙仗賀千秋。風搖玉佩花間落。雲結金爐殿外浮。朝罷委蛇歸院路。掖垣西畔鳳池頭。其三數村山驛掩荊扉。默算平生萬事非。受玦明時爲逐客。霑衣昨夜夢慈闈。庭邊細草迎春色。籬外寒流漾夕暉。無限亂峯天際合。不知何處望雲飛。其四南溪殘日下高舂。溪上群山紫翠重。目送行人臨古道。步隨芳草信孤筇。靈脩夢隔盈盈水。慈母衣傳密密縫。亦識仙區聯咫尺。未能輕躡遠遊蹤。其五小臣無狀忝簪纓。環顧尋常面發騂。編驛已多蒙聖澤。買牛聊欲作流氓。春來滿地文無草。窓外三更杜宇聲。魂夢不知明主意。強隨殘月度西淸。其六風煖雨香春暮天。前溪澹澹欲生煙。弄晴沙鳥各自媚。入眼花枝殊可憐。母病妻憂歸不得。山長水遠信難傳。扶藜獨立三分路。欲待尋思已惘然。</text>
<title>無題</title>,<text>天上星辰下界塵。瑤姬何事峽江濱。非關一字黃庭誤。尙憶三時電笑新。幽佩空山徒自媚。朝雲暮雨竟非眞。緘書爲問同宮女。碧海蟠桃又幾春。</text>
<title>送江陵使君李梅澗</title>,<text>盛世方知刺史榮。況聞州府似蓬瀛。霜臺白筆今能在。鏡浦寒松且細評。長孺偶然辭禁闥。玄暉猶得領宣城。流傳篇什飜多事。久矣人嫌抗疏名。其二停杯却憶十年前。幾向花磚步武聯。俛仰人間唯涕淚。去留天末各風煙。海隅日月隣三島。湖上樓臺說四仙。此地從來堪避世。隨君擬買沃州田。其三已辦身爲不繫舟。任他溝水有分流。年光晼晩鳴禽變。關塞蒼茫去馬愁。幾處晨星看落落。邇來吾道轉悠悠。憑君別寄加餐字。聞說溟州近陟州。</text>
<title>東城</title>,<text>東城南陌宛相通。月榭花樓更幾重。神女閑愁三峽雨。荊王殘夢五更鐘。春蠶欲起桑新綠。野雉和鳴麥正濃。一自歌傳黃竹後。可憐天廏老飛龍。</text>
<title>竹洞夜會歌伎</title>,<text>紅燭靑尊煖似春。急絃哀唱杳難分。多生疑有楊州夢。何處飛來楚峽雲。長樂殘鐘風細細。章臺歸騎月紛紛。滿堂詞客饒佳句。須向旗亭側耳聞。</text>
<title>趙判書珩挽詞</title>,<text>角巾藜杖故尙書。淸福無非聖渥紆。遺老小齋仍舊築。耆英佳會更新圖。風霜滿地秋香晩。桑海驚心魯殿孤。乘化翛然何所憾。不堪時事轉艱虞。</text>
<title>張判書善瀓挽詞</title>,<text>相門淸議冠朝紳。元舅尊仍國藎臣。歷職何嘗輿望外。秉心如在布衣辰。明時涕淚危衷激。泉路光輝異渥新。屈指古來恩澤表。身名能復幾完人。</text>
<title>送密陽李使君次山 名嵇</title>,<text>尺地心勞緣抱瘵。芳時鬒變爲離群。舊遊忽忽翻疑夢。客路駸駸又送春。大嶺東南多瘴氣。高樓西北有浮雲。贈君努力加餐飯。書札兼應問故人。</text>
<title>送姜校理叔夏擢守鍾城</title>,<text>侍臣增秩領邊州。千里龍荒玉陛頭。壯志已輕雲嶺險。惠聲應共豆江流。平郊快馬秋觀獵。紅燭靑蛾夜打毬。遙識政成饒樂事。愁城從此不須愁。</text>
<title>送李彝仲大諫按節嶺北。與余替爲承旨大諫。余以不職遞大諫。李首發凶人正刑之議。</title>,<text>委蛇華省燕違鴻。何況關河路不窮。白筆拈來曾變色。牙旗隨處自生風。春廻沙磧耕桑遍。雪外封疆鎖鑰雄。贈別頗嫌歐九俗。金釵玉麈語徒工。其二城川之水向東流。上有如霞百尺樓。燕趙古稱游俠窟。沛豐元是帝王州。平時行樂看遺俗。此地分憂得我侯。喚作癡兒無不可。酒籌何惜作邊籌。</text>
<title>和彝仲大學士詠陶硯</title>,<text>石友論交擧世同。弘農寂寞舊家風。雲孫再啓人文兆。崑玉還成劫火中。坐使詞場添氣象。從知藝苑有宗工。墨池鵬掣諸公語。攀和眞慙類二蟲。</text>
<title>洪監司柱三挽詞</title>,<text>世途翻覆足危機。八九年間幾局棋。因病得閑殊不惡。乘流遇坎復奚疑。銀臺玉署成陳迹。棠路桐鄕見去思。驥滯鵬垂從古歎。剩留餘慶付瓊枝。</text>
<title>李參贊弘淵挽詞</title>,<text>補鶴鞓𡱝爛寵章。聖恩優老出尋常。耆英席上精神旺。宣政班中進止詳。四路風謠懷邵伯。三朝齒德仰靈光。古來華屋山丘慟。短什那能寫苦腸。</text>
<title>洪判書處亮挽詞</title>,<text>江海襟期山澤癯。蕭然晩節據枯梧。小庭花木無塵事。耆社衣冠入畫圖。郞席幾回承款款。哀詞那得罄區區。高文淸德今難繼。末學空嗟失楷模。</text>
<title>宋參議國澤夫人挽詞</title>,<text>天敎懿德享高齡。福履閨門世罕聆。尊是東朝外王母。上應南極老人星。板輿河縣終榮養。龍劍延津會爽靈。題挽誰能禁感泣。九重哀詔下丁寧。</text>
<title>鳥嶺</title>,<text>白山南走三千里。大嶺橫分七十城。從古霸圖資割據。至今殘壘未全平。迎人靑嶂重重出。照眼舟楓樹樹明。劍閣勒銘吾老矣。停驂聊復賞新晴。</text>
<title>雪後往觀島潭石門之勝。是日仍留丹陽。</title>,<text>十日驅馳半日閑。茲遊猶得及秋天。翛然昨夜連江雪。疑是山陰訪戴舡。悅已雲煙相嫵媚。忘情魚鳥共周旋。舟丘自昔神仙窟。知有多生信宿緣。</text>
<title>韓果川起愈大夫人挽詞</title>,<text>家邦鍾慶豈無因。憶昨椒闈獻賀辰。尊屬誰如外王母。榮光頻送內廚珍。向來倚伏眞難詰。浮世悲歡可重陳。賻襚便蕃官庀葬。聖朝恩澤泣姻親。</text>
<title>次諸公危字韻。奉呈金華洪尙書伯涵。名萬容。</title>,<text>南巷離筵阻把危。水亭花落負佳期。百年災疾侵尋裡。七月炎涼代謝時。夜永草蟲如訴怨。風高井葉已辭枝。秋來爲得寬懐抱。暫閱諸公唱和詩。</text>
<title>萬壽殿周甲之慶頒敎後。諸公各有詩。追次其韻。</title>,<text>如月長圓日不斜。千門喜氣結爲霞。琅函擎進封雲錦。丹詔催題爛墨花。東漢含飴寧擅美。西池戴勝摠虛誇。天廻甲子今方始。自此三元轉覺賒。</text>
<title>梅澗尙書冠子之席。次諸公韻。</title>,<text>芝蘭三秀謝庭邊。令季偏承膝上憐。吉日加冠遵古禮。尊賓酌醴祝遐年。催呼華饌成嘉會。爭覩台星照綺筵。復有諸公詩句好。他時盛事許流傳。其二駱峯西畔小塘邊。柳嫰花嬌各自憐。物色三春餘一日。前宵好雨驗豐年。爭分綵幅題瓊什。不用紅裙踏舞筵。可耐夜闌騎馬去。禁城鐘鼓醉中傳。</text>
<title>送北評事金仲和 名昌協</title>,<text>相門才子玉堂仙。暫許從戎赴朔邊。客路相隨淸禁月。征驂回望白雲天。亦知阮瑀能書記。正要淳夫在法筵。瀚海陰山雖壯觀。紅蓮綠水莫留連。</text>
<title>尹忠州嘉績挽詞</title>,<text>君曾花縣我湘浦。五馬荊扉盡日留。往事追惟疑夢寐。中年離別隔明幽。浮雲零落琴臺暮。素紼歸來峽水秋。遙想棠陰遺澤在。南州士女淚長流。</text>
<title>永安尉遷葬挽詞 洪公柱元</title>,<text>文優華國志匡時。子敬眞長詎等夷。遂有太常歸美諡。仍看大筆勒豐碑。洛川漢水交流地。雙劍重泉會合期。得御龍門疇昔感。十三年後復哀詞。</text>
<title>送擇之表兄赴燕 黃勉齋與中表兄弟歲會于天寧浮屠</title>,<text>春蠔夏荔天寧約。百遍相從意未闌。可得浮生無聚散。不堪時事轉艱難。吾人中歲鬢毛換。臘月窮邊氷雪寒。殊俗逢迎須愼語。客程努力且加餐。</text>
<title>奉送南相公赴燕 名九萬</title>,<text>雪雲霾雨遼東塞。丞相頻年此地行。未必安危關使事。聊從夷險效忱誠。朝廷今日須公論。田里何時息怨聲。但得大家存惻怛。憂虞猶足轉昇平。</text>
<title>明安公主挽詞</title>,<text>唐樓花萼乏申岐。南國穠華棣一枝。友愛王家曾未有。柔嘉夫族共稱宜。沈痾莫續端陽縷。遠日才經七夕期。冒熱鑾輿桃茢屛。群臣感泣路人悲。</text>
<title>任監司文仲挽詞</title>,<text>素紼都門風露秋。是非榮落儘悠悠。淸時敢怨禽三黜。公論眞同貉一丘。憂世江湖添白髮。就醫京國少靑眸。兔鄕小築成陳跡。依舊煙波漾釣舟。</text>
<title>張判書遷葬挽詞</title>,<text>昔我曾爲殄瘁章。維時時事足悲傷。憂虞十載何當解。忠憤重泉可得忘。相府風聲今寂寞。江樓秋色日荒涼。新阡舊域應餘慶。撫古難禁涕泗滂。</text>
<title>蔥秀站</title>,<text>攅雲蒼壁驛亭幽。十頃澄波靜不流。盛世衣冠那復見。西關物色摠深愁。羸驂落日傷心地。黃菊丹楓滿目秋。最是翰林遺蹟在。只敎苔蘚護銀鉤。</text>
<title>宣府秋盡日</title>,<text>秋盡鄕關闕寄聲。況經寒雨少人行。年光苒苒老將至。鴻雁連連飛且鳴。破屋題詩燈燼暗。空庭散步斗杓傾。邊城歲晩無芳草。霜菊猶堪採落英。其二西出國門千里強。龍灣鶴野接封彊。川原綿邈欲何極。客子謳歌殊未央。博望乘槎雲海闊。延年死節姓名香。亦知此地宜登眺。撫古其如涕泗滂。</text>
<title>劍山僧天祐乞句題贈</title>,<text>行止悠悠懶問天。猶從釋子話因緣。多生未了空門債。老去聊爲漫興篇。山雨欲來燈有暈。海潮初落月成弦。金文誦罷應餘暇。珍重良宵對榻眠。</text>
<title>次李甥養叔見寄難字韻 名頤命</title>,<text>聖君天覆嚴程近。慈母年高別語難。空有微誠懸北闕。不堪斜日迫西山。書傳驛使歲行盡。春動邊城風更寒。氷雪崢嶸江海闊。杖藜矯首片雲還。</text>
<title>新春</title>,<text>天涯風俗似鄕園。蹴跼樗蒲動四隣。何日門閭歸綵服。孤臣關塞見靑春。浮雲欲度嘉山嶺。滄海應通漢水津。強把新詩寫懷抱。寒窓殘燭易傷神。</text>
<title>塞上</title>,<text>塞上黃雲日易斜。愁人何處望京華。空山自掛經心月。獨樹還開濺淚花。千里驛書憑定省。五更鄕夢當生涯。深知嶺海容吾道。追逐前脩莫怨嗟。</text>
<title>落木</title>,<text>落木無邊下遠山。一年秋事已闌珊。乾坤定向南溟盡。鴻鷹虛從北地還。自笑新篇餘舊習。不妨時菊映衰顏。相隨案上眉山集。嶺海風流可許攀。</text>
<title>擬子夜歌</title>,<text>春深樹發艶。日長人御裌。鶯啼秖繞花。歡醉定戲妾。其二文縠薄如霧。穠肌明照耀。脫却珠翠繁。捲得雙鬟小。其三常矜顏色艶。秖把芙蓉比。已看芙蓉花。萎落秋江水。其四郞言妾顏白。大勝雪花白。細窺臺上鏡。方知郞語的。</text>
<title>明月</title>,<text>明月此時見。團團上鳳池。秖能明似鏡。不解照蛾眉。</text>
<title>弘慶寺碑</title>,<text>曠野草如積。禪宮有廢基。時看行路客。下馬讀殘碑。其二水雲澹落日。秋草埋殘碑。至今弘慶寺。唯有白家詩。</text>
<title>暗行時作</title>,<text>土木被簪紳。雖榮不是眞。麻衣仍草笠。還我本來身。其二主人且莫嗔。客子請具陳。自昔問津者。東西南北人。其三主客夜深語。油燈照壁明。千金翻易得。難得長官淸。其四九月二十五。慈親初度日。兒生三十五。今歲初離膝。其五曉月看看細。秋花稍稍殘。離家纔十日。蘸水已衰顏。其六細細草間路。濺濺澗水聲。橫參與落月。伴我向西行。其七時驚馬上夢。暫息樹邊身。白鳥不愁思。雙飛故近人。其八下馬稻田畔。坐聽流水聲。不愁西日晩。林外亂煙生。</text>
<title>正月二十七日。拜別慈親。赴配所。</title>,<text>呑悲腹中結。行子別母情。情知啼不可。索笑從底生。</text>
<title>過道峯</title>,<text>溪水潺潺響。山雲黯黯垂。孤臣北去路。獨過靜菴祠。</text>
<title>對案</title>,<text>靑擷文無草。紅煎杜宇花。客盤聊獻頌。何日定還家。</text>
<title>春詞</title>,<text>深院一鶯啼。朝陽在簾額。春風去還來。稍見楊花積。其二曲逕芳草侵。墮蕊春風送。窓外鳥聲多。喚起窓間夢。</text>
<title>詠琴題詩稿</title>,<text>秋夜正沈沈。凄風拂玉琴。獨彈還自賞。何必有知音。</text>
<title>梅澗示病閱月。室中有盆梅花發臘前。春色盎然。此殆喜兆。謹次諸公賞梅詩韻。以致區區之意云。</title>,<text>多病維摩室。盆梅瘦似人。懸知有起色。冷蕊已廻春。</text>
<title>擬烏棲曲</title>,<text>菰葉參差暗別浦。羅裙紅濕楊柳雨。不共隣女採江蓮。還向江頭望歸船。其二翡翠爲帷金作屋。明眸素腕嬌紅燭。鷄鳴庭樹郞欲行。起來窓前視明星。</text>
<title>因送人。自豆浦舟至漢江。</title>,<text>送客東湖雨未收。微茫宿霧漲沙洲。鳴榔十里衝晨去。隔水楓林起白鷗。其二衰柳童童列遠浦。平沙渺渺晩帆多。冒雨人人靑蒻笠。隨波處處竹枝歌。其三浸江絶壁僅千尺。隔岸人煙分數洲。復有樓臺御暮景。朱甍一一照淸流。其四梨花亭子昔聞之。不見梨花映雪時。紅樹千林如畫出。未應春色獨稱奇。其五公子亭空漢水流。長留明月使人愁。休說鳳皇當日曲。石娥春色亦荒丘。其六濟川亭下逝水空。賓主風流在眼中。十載兵塵冠蓋絶。荒墟衰草自秋風。其七隔水呼船渡水人。西風盡日吹沙塵。江南行客今朝發。一曲陽關淚滿巾。其八半陰半晴風捲雨。船北船南江潑油。瀲瀲微陽翻浪色。層層雲影滿中流。其九纔見漁人理釣竿。銀絲細細已盈盤。十里江天歸路晩。復呼春酒禦輕寒。其十江上人家水映戶。臨江洗菜蘿莖靑。舟人乞得數根白。知我食魚牙齒腥。</text>
<title>丁酉九月落第後作</title>,<text>未必君恩偏誤妾。自嗟顏色不如人。歸來試照菱花影。莫向春風浪濕巾。</text>
<title>詠牛女</title>,<text>洞裡神仙一局棋。紅塵日月塚纍纍。天上只應朝暮會。人間看作隔年期。</text>
<title>城樓</title>,<text>帆檣簇簇擁長堤。舟檻憑空白日低。渺渺汀洲春欲盡。杜鵑花落錦江西。</text>
<title>瑤池詞</title>,<text>閬風積石西復西。赤水遺珠從古迷。誰傳少廣眞人坐。穿盡周王八馬蹄。其二層城十二自相望。琪樹瓊林迷處所。仙家自失蘇四郞。方朔公然偸桃去。其三東方㬅倩是知津。西極新來汗血馬。玉臺閶闔徒絃歌。那不來繫碧桃下。</text>
<title>秋日直玉堂。有懷李副學惠仲弟兄。</title>,<text>江湖消息近何如。西掖梧桐影漸疏。誰復梁園居客右。相如去後席猶虛。惠仲遞長官後。銓曹以乏人不出代累月。其二二女飄颻在漢皐。月中瓊佩望迢迢。無情烏島城邊水。猶向龍山早晩潮。</text>
<title>豆浦舟中。贈別仁同李使君惠仲。</title>,<text>一疏非關漢大臣。賈生流涕爲君民。東江水色淸堪濯。莫謾投書弔古人。</text>
<title>癸丑九月十三日。自禁直請對入侍。因以朝衣詣理。翌日有定配之命。獄中作絶句。</title>,<text>風聲撼戶壁燈殘。隙月窺人夜向闌。自是柏臺霜氣早。靑綾猶道玉堂寒。柏臺借用坡詩其二趙國才人別玉階。蛾眉不掃淚凝腮。猶從隣女誇恩寵。昨夜叢臺侍寢廻。其三夢躡紅雲拜紫皇。身隨明月度瀟湘。無勞楚客蘭爲佩。携得金爐滿袖香。</text>
<title>謫居金城。聞楓岳距本邑屬縣通溝纔七十里。</title>,<text>春來夜夜羈人夢。不是湖中是洛中。楓岳山靈故相惱。有時挽向海天東。其二宿昔摩挲山水經。通溝東去短長亭。漢南客子春心亂。知是雲翹隔錦屛。</text>
<title>謫中伏聞王大妃殿昇仙訃音。不敢作挽。以俚語綴韻。</title>,<text>二月二十有四日。恭聞聖母棄臣民。深山窮谷共哀慕。何況鑾坡舊侍臣。其二纍臣蹤迹阻周行。伏哭窮山痛肺腸。誕日問安如昨日。淚霑宣賜舊鞶囊。其三四殿問安宣政門。邦家福慶頌千春。餘生異日瞻天日。長樂鍾聲忍重聞。</text>
<title>春盡</title>,<text>南谿春水已平堤。煙草茫茫路欲迷。山鳥一聲山日暮。亂紅飛度小橋西。其二山上繁花一萬枝。風搖雨打滿天飛。聲聲蜀魄少意思。喚送春歸人未歸。</text>
<title>絶句效蘇體</title>,<text>草根絡緯難成見。錦字廻文強擬歸。宛轉女蘿何限涕。逡巡骰子一回悲。</text>
<title>絶句緝唐人語</title>,<text>重幃深下莫愁堂。海燕雙棲玳瑁樑。聞說春來倍怊悵。不將淸瑟理霓裳。</text>
<title>蒙宥放還</title>,<text>正月行人四月歸。孤臣感淚萬行揮。從今脫却芰荷服。試拂平生五綵衣。</text>
<title>天壽院用古人韻</title>,<text>故國秋深霜葉飛。山川滿目市朝非。傷心天壽門前水。流盡繁華去不歸。</text>
<title>送金川韓使君斗愈</title>,<text>欲晴不晴秋天雨。欲發未發西州客。請君安坐聽離歌。前路無多碧蹄驛。其二天磨瀑布名天下。太白興公讓一頭。歷數東方三百郡。故人五馬最風流。其三姑姆之潭一萬丈。鮫人宮闕架空明。使君造次休相問。神女前年嫁朴生。其四南望山城杳靄邊。飛芻轉粟上靑天。艱難天險眞堪恃。憔悴民生亦可憐。其五馬度松京草木秋。興亡百變水東流。斜陽滿月臺前路。任是無愁亦自愁。其六猪灘水入碧瀾渡。有客江頭攬木蘭。聞說秋來倍怊悵。憑君一欲勸加餐。時南公二星謫居白川。</text>
<title>東村酒席。金斯百因事先起。翌日寄。</title>,<text>來何緩緩去悤悤。紅袖琵琶曲未終。玄武鉤陳雲影裡。可能無夢到城東。聞其夜宿精抄廳。其二我緣多病君多事。肝膽無違顏面疏。尙憶玉堂持被日。夜深殘燭共看書。</text>
<title>聽臨瀛妓唱翰林別曲。有懷李使君。</title>,<text>臨瀛消息近如何。關嶺連天霰雪多。玉署從遊如夢寐。佳人休唱翰林歌。</text>
<title>送人之湖南</title>,<text>百濟城邊見雁飛。湖南行客淚霑衣。秋風馬度淸江水。夜雨人敲白竹扉。</text>
<title>大堤詞</title>,<text>送君南去路悠悠。聞說襄陽漢水頭。多少樓臺煙雨裏。紅欄干繫木蘭舟。其二大堤楊柳春堪織。大堤女兒顏如玉。春風吹送唱歌聲。歌聲盡是迎郞曲。其三水國秋深柳葉殘。遊人殊未憶長安。靑尊紅燭留君飮。不道金風白露寒。其四宜城美酒甘如乳。大堤女兒工數錢。夜永酒闌江月白。琵琶又上何人船。</text>
<title>無題</title>,<text>曲曲廻簷短短墻。月明花影在西廂。誰知此日東隣子。曾是當年夜度娘。其二河中流水水邊花。花外樓高燕子斜。蘭室桂梁香似霧。莫愁猶自夢東家。</text>
<title>宮詞</title>,<text>承華宮闕近靑冥。絳節霓旌集廣庭。碧實自來稱上藥。可能兼解壽生靈。其二雜劇陳來似有神。龍宮萬舞楚臺雲。瓊瑤桃李情長短。山木歌聲動鄂君。其三不遣神珠度綵門。蟾宮要得桂留痕。探來岐薛心中事。紈綺相隨舞袖翻。其四風裊歌聲聲不定。纔聞北闕又東廂。知君不乏纏頭錦。可是無心學呂強。</text>
<title>送安邊申使君寅伯 名晸</title>,<text>閉門憐子頻中聖。多病嗟吾強學禪。等是人生不相見。任他關嶺遠連天。其二南溟逐客愁炎瘴。西塞游人望白雲。靑蓋影中嘶五馬。吾儕行色少如君。其三春風東閣花如雪。檀板佳人玉作聲。蘆酒千鍾堪一醉。使君何必憶秦京。</text>
<title>寄湖南李按使伯吉 名師命</title>,<text>凌煙閣上畫圖時。綠鬢紅顏始有髭。此去光輝人更羨。周郞三十擁旌麾。其二全羅一道國根本。上遣勳臣撫遠人。看取富公何似業。一生唯說賑飢民。</text>
<title>醴泉客舍</title>,<text>留客華軒秋日午。朱絲解作黃鶯語。無端門外角三聲。忽復悤悤騎馬去。</text>
<title>覺華寺見菊花</title>,<text>手栽叢菊繞階斜。花欲開時不在家。贏得游人歸思切。禪房霜後數枝花。</text>
<title>奉使嶺南。九月二十五日作。</title>,<text>每歲慈親初度日。弟兄相對舞衣斑。弟今奉使違親膝。多恐親心未盡歡。</text>
<title>金生昌立挽詞</title>,<text>玉樹芝蘭謝傳庭。可憐春色幾枝榮。那堪宿昔塤篪響。變作參差斷雁聲。其二弱歲奇才已絶倫。建安詩格最淸新。他時雁塔題名處。失却風流第一人。其三錢氏神方擅痘工。中州談命說虛中。如今此事都成錯。終古無言造化翁。</text>
<title>次西河大學士仙遊峯絶句</title>,<text>憑高依約見孤山。人在歸雲落照間。秋水蒹葭何限意。寒潮空帶片帆還。其二萬頃波濤一點山。小亭孤絶白雲間生憎歲暮淮南樹。留得王孫未擬還。其三津頭煙雨暗空山。晼晩秋期一水間。借問高飛雲外鳥。上林深處幾時還。西河詩。有高飛獨鳥穿雲去。欲向何山盡日還之句。借問一作寄語。幾時一作莫忘。</text>
<title>李生興朝室內挽</title>,<text>潘郞謝女正靑年。公姥逢人說婦賢。百事算來無欠缺。多生奈此短因緣。其二幽明去住路岐分。此意纏綿可重陳。玉雪嬌兒生五月。憑郞留語累新人。其三斂襲衣裳色色宜。內間恩賜有光輝。阿孃白首憑棺哭。憶昨中門結帨時。其四百年成說十年間。鬱鬱深深付碧山。花誥榮光他日事。可能泉下一開顏。</text>
<title>厚陵奉審歸路遇雨</title>,<text>撲撲黃泥上馬鞍。濕雲猶未露前山。輕蓑細雨陂邊路。也是人生半日閒。</text>
<title>送梅磵尙書之任松都</title>,<text>香山得意詩千首。晩節分司亦偶然。誰把成虧問昭氏。素琴從古本無絃。其二故都物色非全盛。只是靑山與碧江。正値春來詩思闊。可能供得筆如杠。其三霜臺出守他年事。穢國山川亦舊都。但得淸朝公道在。不妨蹤迹偶相符。</text>
<title>九月二十五日謫中作</title>,<text>去年今日侍萱堂。兄弟聯翩捧壽觴。一落塞垣音信斷。蘆山新塚已秋霜。其二人間倚伏莽難推。歌哭悲歡只一朞。遙想北堂思子淚。半緣死別半生離。其三塞門殘月半窓明。萬事關心睡不成。夜夜林烏聽未了。更堪雲外斷鴻聲。</text>
<title>次普光僧雪泂韻。乞佛書。</title>,<text>客懷蕭瑟易成哀。雪擁柴荊午未開。謫裏相隨無二友。須君遠寄貝書來。東坡號陶韋集爲南遷二友。</text>
<title>雪泂借寄楞嚴圓覺。詩以謝之。</title>,<text>泂公知我晝饒眠。爲寄珠函貝葉編。戰退睡魔三百萬。菩提樹影滿窓前。</text>
<title>春盡謾興</title>,<text>春盡登山病不任。詩成聊復一長吟。浮雲解作千般態。啼鳥時傳百種音。其二山雨連旬未肯晴。砌苔庭草漸妨行。陂塘處處春波綠。付與群蛙盡意鳴。</text>
<title>睡起</title>,<text>日長村巷午鷄啼。游子思歸夢易迷。睡起小窓開眼見。胡山秖在短簷西。</text>
<title>初秋</title>,<text>初秋門巷盡蒼苔。漠漠輕陰隱隱雷。零雨謾傅悲織女。行雲莫是自陽臺。</text>
<title>在南海。聞兩侄配絶島。</title>,<text>蒼茫三島海雲邊。方丈蓬瀛近接聯。叔姪弟兄分占遍。可能人望似神仙。</text>
<title>己巳九月二十五日</title>,<text>今朝欲寫思親語。字未成時淚已滋。幾度濡毫還復擲。集中應缺海南詩。</text>
<title>冬至</title>,<text>萬木森森涷欲摧。海風終夜吼成雷。燈前有客讀周易。地底微陽回未回。</text>
<title>壽康曲</title>,<text>於皇太母。配古塗莘。翼我三朝。惠此兆民。天監厥德。俾壽而康。如山不騫。應地無疆。曾孫燕喜。管籥笙鏞。稱彼玉巵。萬福來同。煌煌顯冊。永垂鴻號。太母之仁。曾孫之孝。</text>
