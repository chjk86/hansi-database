<title>暮春漫興</title>,<text>夜雨朝來歇。山村照日初。不知春已盡。芳草滿庭除。</text>
<title>乘月渡錦江。次韻。壬子春。</title>,<text>客渡錦江水。長程又日新。日新。地名。 春泥自沒膝。夜月卽通津。</text>
<title>丙寅。以活人署別坐赴朝。餞席次韻。</title>,<text>濟世吾何敢。微官稱活人。却辭棲隱處。晩作漢廷臣。</text>
<title>見鄕書</title>,<text>水閣橋邊夢。三奇亭畔飛。今朝有鄕信。千里寄朝衣。</text>
<title>祈雨</title>,<text>雨澤非臣力。天恩又賜弓。百年思報答。只是有微躬。</text>
<title>秋夕</title>,<text>八月十五夜。月從今夜明。鄕心自不耐。南鴈復秋聲。</text>
<title>偶吟</title>,<text>靑雲無器業。白髮有因緣。旅枕長安夜。歸心路幾千。</text>
<title>長安夜雨</title>,<text>六月長安雨。三更客思多。故園雲水外。千里正吟哦。</text>
<title>得鄕信</title>,<text>夢繞江南樹。書傳漢北秋。忽聞燀也病。燀。從弟名。 添却客中愁。</text>
<title>還鄕</title>,<text>素乏調羹手。難堪司䆃官。提携妻與子。千里向雲山。</text>
<title>公山道上。戱贈同行少年。</title>,<text>紫闥文圍近。靑坡香夢遙。客遊金已盡。歸路葉蕭蕭。</text>
<title>秋夜。憶京口。</title>,<text>秋夢飛千里。寒蛩盡五更。故鄕還似客。何處慰餘生。</text>
<title>遊楓嶽。至龍溪。贈惠遠師。</title>,<text>楓岳眞廬岳。龍溪卽乕溪。慇懃三笑後。腸斷白猿啼。</text>
<title>次權生汝守 大業 韻</title>,<text>煑芹無可口。炊麥失前肥。萬事惟高枕。山風雨滿扉。其二蛙亂頻驚睡。蛇繁畏下床。不緣詩遣興。可耐日初長。</text>
<title>詠梔花</title>,<text>白蝶飛難見。朝陽照未華。回頭笑桃李。不恨晩開花。</text>
<title>醉吟</title>,<text>近日春寒重。梅花凍不開。草堂還索寞。客至但傾杯。</text>
<title>燕兔吟 時畜兔逃去。新燕尋巢。</title>,<text>燕欲棲簷裡。兔應歸月中。愛憎無彼此。去就理難窮。</text>
<title>感物 戊寅復職。臨發作。</title>,<text>樹有傷根色。鶯傳出谷聲。樹鶯間自處。千里若爲情。</text>
<title>留別家姪</title>,<text>君有一池蓴。年年持送人。慇懃知此意。羞入洛陽塵。</text>
<title>聞邊報送軒兒下鄕</title>,<text>父子不相保。舊聞今見之。淸秋漢水北。可耐日斜時。</text>
<title>己卯寒食</title>,<text>寒食大風夜。雨聲添客愁。故驚孤枕夢。不得到芳洲。其二柳色新經雨。泉聲已解氷。如何好時節。爲客病相仍。</text>
<title>庚辰休暇還鄕</title>,<text>故國三年別。新秋匹馬歸。入門懽意足。童稚競牽衣。</text>
<title>秋懷</title>,<text>黃葉重陽節。靑楓細雨天。此時無一盞。何以慰殘年。</text>
<title>題七事紙尾 辛巳二月二十一日。遷懷仁。政吏書呈七事。因題一絶。</title>,<text>讀律誠宜熟。分憂恐不堪。霜㙜無寸效。薄縣理還甘。</text>
<title>感遇</title>,<text>縣薄來迎少。官淸送餞稀。傷心漢江水。欲渡更依依。</text>
<title>到縣。偶吟一絶。寄呈白軒李相公。景奭。</title>,<text>峽束乾坤窄。花繁洞壑明。鈴齋無一事。山鳥伴人鳴。附次韻 白軒別後長相憶。書來眼忽明。遙憐縣庭靜。黃鳥隔簾鳴。</text>
<title>題笑陶軒</title>,<text>高卧笑元亮。歸來苦忍窮。誰知五斗米。兼有北窓風。</text>
<title>天赦日。修縣獄。懷仁。別號仁山。</title>,<text>天赦人修獄。山仁吏虐民。不如投手板。敀去養吾眞。</text>
<title>次盆梅韻</title>,<text>客土盛陶器。危根長雪梅。能回造化力。花趁臘前開。</text>
<title>送春 戊子</title>,<text>莫道東君去。明朝閏月來。從今三十日。日日盡餘杯。</text>
<title>庚寅五月。李使君 惟寅 以拿命去。口號贈別。其家屬。歸丹陽別墅。</title>,<text>遺愛三年夢。離懷五月霜。分知棲隱處。鍊藥在丹陽。</text>
<title>冬至日。送外孫權鶴來。</title>,<text>鶴來來又去。冬至至還悲。赤豆通宵煮。朝餐慰別離。</text>
<title>感懷 時有落傷之患。</title>,<text>盛夏流頭日。殘年傷足翁。前溪不得到。華髮灑松風。</text>
<title>見射雀有感 庚子。喪室後作。</title>,<text>可惜雙飛鳥。雙飛在碧山。一雌墜白羽。誰與繞林間。</text>
<title>送春 壬寅</title>,<text>四月明朝是。春風卽日歸。應知昨夜雨。天意慰芳菲。</text>
<title>三月晦日。寓懷。癸卯</title>,<text>流鶯迎夏囀。巢燕送春飛。物物渾如舊。傷時淚濕衣。</text>
<title>送朴使君 安禮 以尙衣判官之京</title>,<text>王命徵還入洛陽。六年遺愛故桐鄕。袖裡平生五色線。此行應補舜衣裳。</text>
<title>守歲聞蛙鳴</title>,<text>分付蛙鳴作敎坊。一年將盡夜將央。渾家願祝無多語。欲使祥兒似我長。</text>
<title>夢作 癸丑</title>,<text>乍晴乍雨靑山夕。或短或長枯葉蟬。一杯桑酒浩歌發。霜滿玉階秋滿天。</text>
<title>乙卯冬有懷</title>,<text>大雪關門詠杜詩。山妻擧案晩齊眉。人將橡栗充腸日。還使狙公苦忍飢。</text>
<title>七月十日夜雨</title>,<text>七日不雨十日雨。滿耳秋聲生碧樹。銀河漠漠夜沉沉。應是牽牛別後淚。</text>
<title>送朴參奉 東立 南歸省母</title>,<text>行色飄然倦鳥如。甄萱城外有郊居。羡君白首營甘旨。再見姜詩煮鯉魚。</text>
<title>秋夕</title>,<text>長安秋夕意如何。獨坐茅簷鬢欲華。遙想阿咸掃墓地。滿山松栢夕陽多。其二白首微官成底事。長安八月倍思家。中宵坐想山中伴。濁酒黃花興轉多。</text>
<title>淸夜</title>,<text>淸宵獨卧漢陽城。霜滿秋空月轉明。自是浮生爲口腹。紫鱗紅蠏夢還成。</text>
<title>鑷白</title>,<text>客中佳節重陽近。鏡裡衰顔四十秋。強對黃花鑷白髮。今年或可免花羞。</text>
<title>雪夜</title>,<text>雪滿長安霽月明。鄕園夢斷夜凄淸。逢人莫說思敀意。說到思敀似不情。</text>
<title>秋思</title>,<text>靑袍似草秋來故。鄕思如蟲夜轉吟。殘秩挽人歸未得。夢中南國盡楓林。</text>
<title>次李歲卿 楚望 韻</title>,<text>花發墻根九日前。此間覊思正依然。感君淸夜來相訪。挑盡殘燈話昔年。其二漢北湖南勞夢想。今宵相對菊花時。從來古劒終難隔。不信人間有別離。</text>
<title>送單曆于兪上舍爾城山居。兼寄一絶。</title>,<text>山靑幾度識春時。寒盡非緣曆日知。堪笑天涯寄一紙。破牎風雨只相宜。</text>
<title>次柱笏軒板上韻。贈朴使君。自凝○朴以不參癈母䟽。左遷高山。作此詩以美之。</title>,<text>紫霄鸞鳳落江干。獨宿風霜羽翮寒。枳棘不妨棲暫定。天敎芳躅後來看。</text>
<title>和宋使君 錫夢 見寄韻</title>,<text>樓在龍溪路幾何。近來心賞夢中多。使君持贈烟霞句。怳倚危欄對月華。其二書生食籍太淸凉。每想行厨擘蠏黃。時遣官僮遺束縛。玉盤爭似間華觴。其三霜露凄凄玉宇空。芙蓉塘畔有西風。明年九月知誰健。請看仙區樹樹楓。</text>
<title>閑愁</title>,<text>壯志蹉跎氣欲降。淸宵枕手背金缸。閑愁秋雨天難曉。落葉流風入小窓。</text>
<title>雲梯和白雲寺惠遠師詩</title>,<text>吾愛高山處處山。雲梯何似白雲閑。雲梯逢着白雲釋。却話白雲秋日寒。</text>
<title>黃山書院。寓興。丁卯胡亂分朝時。以義糓差員。久留此院作。</title>,<text>初從二月到三月。聽盡黃山夜夜蛙。浦口月斜風浩浩。孤舟出沒滿江波。</text>
<title>完山秋思</title>,<text>秋思迢迢秋景新。幾家梨棗半城闉。片雲長短成踈雨。洗盡甄萱百戰塵。</text>
<title>秋夜聞杜鵑</title>,<text>杜宇春啼秋亦啼。此心無夜不悽悽。錦江千里未歸恨。聽到月輪低欲西。</text>
<title>贈別黃同年時彦 名世 還龍華窟</title>,<text>龍華山窟卽金華。聞道初平卧紫霞。暫下人間留信宿。仙壇一夢繞三花。</text>
<title>漫興</title>,<text>種一頃田付小童。枕溪邊石睡松風。却憎村犬驚殘夢。謾向瓊潭吠釣翁。</text>
<title>感秋</title>,<text>萬事人間鬂已絲。菊花初發曉霜欺。縱然衰病無詩興。忍向秋光不有辭。</text>
<title>丙子四月五日。韓山船上。</title>,<text>前年此日子生孫。自喜箕裘屬後昆。此日今年湖海上。遙欣穎悟勝堂軒。堂軒兩子致成，致兼。小字。致成。生子猉獜。年十五。夭。</text>
<title>丁丑上元日詠懷</title>,<text>郊原無處不黃雲。南漢迢迢白日曛。欲向街頭佇獻捷。逢人盡是走迴軍。其二未死人逢此亂離。偏驚節序上元時。蒼茫獨立呑聲哭。南漢孤城勢轉危。</text>
<title>閑居漫興</title>,<text>流水靑山一草堂。滿園松竹欝蒼蒼。斜陽遠見牧羊客。疑是華山身姓黃。</text>
<title>次蘇柳川 昕 韻</title>,<text>男子虗生宇宙間。白頭行色澤藏山。荒郊老馬無人管。日暮空懷十二閑。</text>
<title>七夕 戊寅</title>,<text>日食廣興四升米。身居瓦署一官寒。梧桐半夜秋聲起。夢入湖南萬疊山。</text>
<title>自嘲</title>,<text>馬跡車塵不稱情。斜陽睡起漢陽城。白頭假板誰能識。着處爭傳子晦兄。子晦。從弟熽字。</text>
<title>長安秋日</title>,<text>一川魚蠏秋宜捕。萬壑松聲夜可聽。魂夢不禁隨鴈去。昨宵飛過短長亭。</text>
<title>重陽感懷</title>,<text>鬂華霜葉一般秋。九日空齋遠客愁。遙想故園今夕樂。東籬花揷幾人頭。其二住世假令期百歲。今生斷送戊寅秋。強顔羞對長安菊。佳節空添萬斛愁。</text>
<title>長安春日 己卯</title>,<text>白頭塵世任飄零。再見長安草色靑。却羡當時玉川子。看花猶得抱添丁。</text>
<title>送金察訪 宏 解官歸海州 金以典藉。除居山察訪。朝議以爲不合邊塞重地。故解敀。</title>,<text>白頭離思正依依。塞馬飜成得失機。誰惜此翁經濟手。浩然歸採首陽薇。首陽。海州山名。</text>
<title>端午</title>,<text>五月正當初五日。麥風吹暑日如年。遙想兒孫今夕樂。綠楊塘畔弄鞦韆。</text>
<title>食蓏</title>,<text>麥風吹冷雨斜斜。千里歸心晩更多。白首小官期已滿。客中重食二年瓜。</text>
<title>直宿有懷</title>,<text>榮辱叢中日月多。霜㙜直宿意如何。今宵欲作還家夢。爭奈官池到曉蛙。</text>
<title>暇日。使童子墨尺。鑷白髮。戱成一絶。</title>,<text>南北東西五十年。是非憂樂任皇天。霜㙜可遣三秋興。墨尺能令兩鬂玄。</text>
<title>次權殿中學古 爲己 韻</title>,<text>歲暮容顔鏡裡凋。白頭黃葉共蕭蕭。使年七十今餘幾。強着靑袍忝百僚。</text>
<title>廣興倉頒祿</title>,<text>糜塵成屑襲衣巾。人語如蛙滿眼前。坐覺世緣都在此。殿中奔走亦拘牽。</text>
<title>再往廣興。馬上偶吟。</title>,<text>曉風吹作十分寒。纔渡溪橋又上山。世道難於江路險。幾多來往是非間。</text>
<title>松峴遇辛察訪 希古。口占一絶以贈。</title>,<text>十載江湖遠別離。亂來相見喜兼悲。欲知心內無窮事。看取風塵鬂若絲。</text>
<title>次契帖韻。送權學古之抱川。</title>,<text>抱川三望出霜㙜。府吏偏驚異數來。驥足莫言無所展。先將小縣試英才。</text>
<title>和長兒致成畫山詩</title>,<text>山可以藏世莫容。夢魂千里躡仙蹤。春來倘乞餘年去。吸盡淸泠第幾峯。</text>
<title>金奉事 始乾。大風失鷹。次高霽峰失鷹韻。示余要和。因醉而成。</title>,<text>狂風動壑野雲平。絛解杠空六翮鳴。揚去卽知緣飽肉。啄泥端合息營營。</text>
<title>辛巳元日</title>,<text>新年坐占壽無窮。三歲仍稱老殿中。自笑不歸成底事。紅塵白首又春風。</text>
<title>次圭山李僉知 師聖 韻</title>,<text>客裡星霜幾度移。鏡中嬴得鬢邊絲。遙知故國烟霞伴。更入新年笑我癡。</text>
<title>送洪叔美 柱彦 之牛峰</title>,<text>騘馬三年踏舊班。牛峰分竹亦酸寒。之人才調尙如此。轉覺世間行路難。其二三年同躡殿中班。一字朝廻耐曉寒。縱是牛刀今有試。老夫偏惜別離難。</text>
<title>寄印文伯 世禮</title>,<text>離思悠悠日月多。溪居逸興問如何。却羡此翁無一足。不知人世有奔波。</text>
<title>赴任仁縣時。山花盛開。縣齋無聊偶成。</title>,<text>叱倅峯頭花正開。花光倒影水縈回。使君欲試尋春脚。只恐峯頭叱倅來。</text>
<title>聞杜鵑有感 時王世子在瀋陽。感物寓懷。</title>,<text>他山流落未言歸。聲痛西峯曉月輝。蟣虱小臣遭世亂。終宵聽此淚霑衣。附次韻 白軒春盡江南客未歸。夢回山月送淸輝。鵑聲偏入愁人耳。聲到殘時更濕衣。</text>
<title>風巖打魚</title>,<text>風巖水穴舊聞名。每恨東坡夜不行。曉渡溪橋尋勝槩。明沙白石古今情。</text>
<title>留別李秀士晩</title>,<text>三月來人至月歸。花冥冥處雪霏霏。白頭離思堪垂淚。不是仁山也濕衣。仁山。懷仁別號。古諺云。太守初來。以峽深邑殘而泣。去時以官閑俸饒而泣。故云。</text>
<title>送從弟熽之京</title>,<text>數朶芙蓉數叢菊。近來風雨正離披。六年蕪沒芳菲恨。更入淸秋怨別離。</text>
<title>追和澤堂李判書 植 見寄韻</title>,<text>萬事人間雪滿顚。忍看文宿落天邊。洛陽甲會還如夢。獨立蒼茫詠舊篇。附元韻 澤堂丱時相別到華顚。落落晨星各一邊。聞道輞川詩法在。栢梁何日奏遺篇。</text>
<title>次洪師傅天光 宇定 韻</title>,<text>人謂非狂自謂狂。憐君才命不相當。白頭傾盖露肝膽。濁酒數杯歌正長。</text>
<title>甲申初度。有感。是歲北京破。作此以哀之。</title>,<text>自甲申逢又甲申。分明六十一年身。是非憂樂知多少。憶昨兒時萬曆人。</text>
<title>寓興</title>,<text>長短誰登一百年。非非是是更無全。曉窓殘月明如燭。讀破心經上下篇。</text>
<title>贈李宜叔 惇義 所親金興寶</title>,<text>君於宜叔眼中人。聽說襟期意轉親。沉痛去年存沒後。豈知今日見元賓。</text>
<title>哀兪羲之 羲之。兪上舍爾城子。纔及其父初期而夭。</title>,<text>羲之之後有羲之。誦此寬懷已及朞。誰料羲之今又逝。是時悲甚去年悲。</text>
<title>送春 戊子</title>,<text>一盞正當三十日。春光欲盡苦吟中。惟有山花向我笑。天開閏月又東風。</text>
<title>訪權處士幼安 謐 不遇</title>,<text>人遊江海草堂空。離思悠悠惱此翁。不向門扃題鳳字。小梅花發暮烟中。</text>
<title>醉次兒輩韻</title>,<text>何處淸香入盞中。芙蓉塘畔有微風。生憎兒輩多輕薄。笑殺山翁面發紅。</text>
<title>鼠破朝衣歎</title>,<text>小時書劒計還非。白首爲農歲又饑。飢鼠且嫌無粒粟。夜來穿斷舊朝衣。</text>
<title>琴娥雲英，勝英與衙客。久留不歸。其夫彩雲居武人。眷戀彷徨云。戱作一絶。</title>,<text>酒暖人間琴復鳴。風松蕭瑟彩雲輕。風松，彩雲。皆琴曲名。 將軍莫憶陽㙜夢。東閣春深鎖二英。</text>
<title>夜坐吟</title>,<text>田家炊麥足爲生。抱膝長吟欲二更。漠漠頑雲成夜雨。滿林螢火濕還明。</text>
<title>送李使君 惟寅○家在丹陽</title>,<text>無錢無酒又無詩。人世難堪此別離。白首莫言終遠隔。丹丘日月夢中期。</text>
<title>贈菊</title>,<text>黃花白髮一般秋。仔細看時哂不休。等是西風俱索寞。莫言羞上老人頭。</text>
<title>輓陳處士</title>,<text>白髮蒼顔兩老翁。仙區卜築占西東。未成丹液公先去。獨立靑山一半空。</text>
<title>夢覺</title>,<text>風雨池塘夢未闌。惠連消息隔雲端。方知咫尺如千里。白首悲吟行路難。</text>
<title>秋思</title>,<text>寥落秋齋萬古心。暗雲三逕夜沉沉。却憎童子多輕薄。戱逐飛螢過遠林。</text>
<title>送心上人遊金剛山</title>,<text>師向東溟訪列仙。不妨南國暫逃禪。諸天合在金剛裡。踏遍奇峯萬二千。</text>
<title>聞杜鵑</title>,<text>春夢驚時古意多。小牎如晝月西斜。杜鵑底處聲悽切。不在梨花卽杏花。</text>
<title>重陽遊龍巖</title>,<text>九月正當初九日。龍巖何似古龍山。強登高處追餘賞。吹帽秋風共一般。</text>
<title>一足烏</title>,<text>一足烏一足烏。啞啞低飛坐不得。何當决機上靑天。便向陽烏借一足。</text>
<title>輓趙僉樞 瑾</title>,<text>仙蹤不出古城村。白首江湖齒爵尊。天落玉棺泉路隔。也應餘慶屬兒孫。</text>
<title>輓李生 萬葉</title>,<text>世傳詩禮卽眞儒。積德門多汗血駒。榮宴罷時違色養。親朋慶吊一年俱。</text>
<title>感春</title>,<text>近日沉綿久閉門。不知春色滿荒村。小牎開處傷心事。卧看梅花正斷魂。</text>
<title>丁酉歲終</title>,<text>丁酉歲終丁酉日。老人頭戴老人星。兒孫滿眼斑衣舞。只合尊前不願醒。</text>
<title>送趙使君 億○戊戌</title>,<text>五馬歸時歲亦終。別愁愁雪復愁風。爲君春祝無多語。佩竹重尋此老翁。</text>
<title>哀陳生舜民</title>,<text>上有慈親下妻子。旋將黑髮托丘原。哀詞若說平生事。人是人非口不言。素有啞患。故云。</text>
<title>寄金馬太守洪叔美 以事解歸。復以命再莅。</title>,<text>忘年蹤跡舊霜㙜。離合無端問幾回。坐覺神交自有分。天敎五馬去還來。</text>
<title>用前韻。酬叔美。</title>,<text>病怯秋風不上㙜。簞瓢陋巷學顔回。箇中多少寬心處。金馬詩筒數往來。</text>
<title>哀勝上人</title>,<text>雲門洞府是諸天。眞偈吟成有幾篇。甁破雀飛禪影滅。舊袈裟作亂峯烟。</text>
<title>哀從孫廓 壬寅</title>,<text>暮年頻哭少年喪。斷盡衰翁一寸膓。忍見從孫今日逝。雙親白髮在高堂。</text>
<title>詠盆梅</title>,<text>盆梅花對墨梅開。眞假春容巧剪裁。便可吟詩消永夜。不知門外雪崩頹。</text>
<title>次韻。留別定能法師。壬寅冬。</title>,<text>仙區異境路悠悠。要伴禪翁作勝遊。歎我一生無所往。空垂六翮似周周。</text>
<title>送李秀才浻之三陟 癸卯春。</title>,<text>屛間每見竹西樓。願一登臨已白頭。塵世徒悲雲路隔。羡君今作畫中遊。</text>
<title>用前韻。酬李使君。癸卯夏。</title>,<text>仙郞千里幾登樓。跡徧關東地盡頭。爭似使君詩遣興。琴軒高詠卽淸遊。</text>
<title>戱題 癸卯夏</title>,<text>阿咸遊賞最無端。看盡龍巖巖上山。却笑天公嫌獨往。故將風雨濕衣冠。</text>
<title>次乞僧韻 癸卯夏</title>,<text>山僧只合說空空。何必奔波道路中。絶糓自能成佛道。一時飢飽任天公。</text>
<title>謝從姪致中送酒 癸卯夏</title>,<text>郊居每恨各西東。千一朝來信始通。爲謝梨花酒一器。能令六月醉春風。</text>
<title>寄南士瞻 嶪○補遺</title>,<text>明珠大貝出窮溟。不惜餘光照濁涇。空谷寒梅春正發。可能於此眼俱靑。</text>
<title>題雲梯林處士幽居</title>,<text>古縣何時廢。人居松石間。川分雲兩岸。山擁日三竿。秋晩槐陰薄。天晴水氣寒。閑中有罇酒。却恐暮敀難。</text>
<title>和宋使君 錫夢 見寄韻</title>,<text>去來隨所遇。南北坐詩窮。白憶溪邊石。紅思峽裡楓。容華今日異。淸興少年同。倘解陳蕃榻。重陽陪下風。其二自知萬事足。孰謂一生寒。節食身逾健。休官意轉閒。流雲吐夜月。零露繡秋山。東閣容踈放。良時酒量寬。</text>
<title>九月十日。與宋使君遊裵亭。</title>,<text>世事殊無暇。人生歎有涯。仙官閒簿領。遊刃釣漣漪。坐愛淵明菊。還傾太白巵。此時宜酩酊。莫作一秋悲。</text>
<title>送宋郞奎徵</title>,<text>以我論才子。如君有幾人。都忘一日長。喜作兩家親。西塞風塵色。南州草木春。可堪千里別。頭白更沾巾。</text>
<title>挽朴部將  慈堂</title>,<text>鄕隣欽婦德。遐壽七旬餘。歌哭三從後。悲歡一夢虗。萱堂有故址。馬鬣像平居。塟于舊基。故云。 負土情文盡。宜㫌孝子閭。</text>
<title>漫興</title>,<text>白首營新築。依山眼界通。枕喧淸澗水。窓入綠蘿風。雨候雲藏寺。秋光井吐虹。晩來披散帙。扶病敎兒童。</text>
<title>次權生汝守 大業 韻</title>,<text>安得絲千丈。爲君意馬覊。幷鄕久轉厭。秦贅數還奇。怨句工全刺。恩情厚益。要須心地靜。此老亦鍾期。</text>
<title>次汝守牛疫韻</title>,<text>萬姓憂灾疫。千牛病勢同。豈徒遍湖右。傳道自遼東。藥物無神效。寃氛化白虹。村童舊牧笛。不復弄溪風。其二千萬古災異。難將牛疫同。曾從鴨水北。深入貝江東。無乕欺黃犢。非燕畏白虹。兩西先設驗。復恐有邊風。</text>
<title>入城後。次喚醒鞠上舍 涵 送行韻。</title>,<text>朝野多艱日。干戈滿目時。如逢大亂止。敢謂小官卑。歲月遅丹液。行藏感素絲。遙憐方外友。招隱有新詩。</text>
<title>用前韻。酬兪上舍。</title>,<text>久被浮名繫。懷君獨卧時。憑將身進退。要識道高卑。芳草迷三逕。瓊潭弄一絲。應憐此病叟。追和去年詩。</text>
<title>長安秋夕</title>,<text>莫道長安近。風雲未易逢。斷腸天際鴈。側耳枕邊蛩。故國迷千里。秋懷復萬重。應知丘壠上。烏鳥集寒松。</text>
<title>三月卄四日。縣齋有懷。辛巳。</title>,<text>小縣無公事。鈴齋賞物華。山山花似錦。樹樹葉藏鴉。強飮非關酒。沉吟苦憶家。蒼茫迷去住。獨立夕陽斜。</text>
<title>次李秀才晩韻 辛巳</title>,<text>何處難消日。鈴齋寂寞時。淸思南澗水。閑愛逸人詩。山鳥驚官吏。庭苔耀碧滋。野多刈麥穗。民或可療飢。</text>
<title>哀從姪致和 死於賊刃</title>,<text>不辨東門草。安知削礪工。驚魂逐丹旐。寃氣射蒼穹。忍淚憐孤子。含哀慰乃翁。世間恩愛絶。千載泣幽宮。</text>
<title>次洪天光韻</title>,<text>吾愛洪夫子。高風世所宗。那堪指白日。且樂勖靑松。談笑湖南酒。棲遅嶺外蹤。神交期歲晩。同躡海中峰。</text>
<title>輓兪上舍</title>,<text>君才刃發硎。師事我慚丁。歌詠俱頭白。追隨每眼靑。名成老上舍。魂返少微星。絃斷峨洋絶。蒼茫涕淚零。</text>
<title>次韻。贈具勉甫。時勉。</title>,<text>吾宗伯勉甫。聲價動殊隣。名以詩書重。情因意氣親。相逢疑夢寐。乍別話悲辛。莫道山川隔。元來一體人。</text>
<title>遊花巖寺</title>,<text>迢遰花巖寺。躋攀感遇餘。時當冬至後。跡趁雪晴初。石戴苔紋滑。窓含雲影虗。上房無長老。明月滿庭除。其二此寺今兜率。行尋十里餘。僧衣石色古。山態雪花初。涉世迷眞實。齋心詠步虛。逝將供井磑。老病孰能除。</text>
<title>漫興</title>,<text>蕪逕誰能屈。閑居病易瘳。林亭比廣廈。菜甲勝珍羞。看竹開靑眼。迎風露白頭。百年渾在此。外物更何求。</text>
<title>輓白石柳咨議用汝 楫</title>,<text>後學將安仰。先賢孰可追。悠悠塟日促。慘慘路人悲。道以詩書大。貧惟爵祿辭。焉知鷄黍約。竟作九原期。</text>
<title>春深</title>,<text>特地春深好。貧居興亦長。奇花迷近遠。稀菜滿園場。日暖黃蜂閙。風輕白蝶忙。均沾造化力。無物不悠揚。</text>
<title>癸巳有感 萬曆癸巳。連喪怙恃。</title>,<text>孑孑身仍老。重逢癸巳年。殘生未入地。摧慟迫終天。萬事供搔首。千愁集聳肩。追思六十載。合眼夢三泉。</text>
<title>挽孝子鞠上舍深源 沉</title>,<text>白髮驚千丈。靑衿落九原。哀笳催素紼。㤪色起紅門。酒至相先後。詩成共討論。峨洋終永隔。淚墨與招魂。</text>
<title>哭從弟殿中熽</title>,<text>咄此人間世。池塘一夢催。白頭愁獨立。靑眼復誰開。地望鄕閭丈。天恩御史㙜。居然成古迹。空入哭聲哀。</text>
<title>述懷</title>,<text>素乏資身策。生涯老轉貧。腸飢思玉粒。肌凍乞烏薪。官有催科令。門無問病人。空庭雪未掃。何日見陽春。</text>
<title>輓權郞在</title>,<text>憶昨淸和節。郞來一宿歸。那知終永訣。卽事夢依俙。妻子恩情斷。爺孃色養違。嗟吾每多感。於此又沾衣。</text>
<title>輓李生 東白</title>,<text>厭苦他鄕久。將歸托比隣。如何萬壽洞。遽作一阡新。孀婦誰相恤。孤兒孰可親。是非憂樂定。脩夜卽安身。</text>
<title>哭舍兄 補遺</title>,<text>天意實難知。我兄奚至斯。呻吟八晝夜。存沒兩塤箎。地下修文日。人間痛哭時。先塋誰共掃。任伐白楊枝。</text>
<title>和鞠巨源 溟 韻。贈喚醒。</title>,<text>以吾五十五。憐君六十六。長幼間十年。今日俱頭白。向來葱竹伴。幾人爲枯骨。當杯若不御。後悔追何及。</text>
<title>輓鞠生 洪</title>,<text>前年哭巨源。今年哭士純。如何二年間。奪此雙麒麟。二墳起松丘。九原應相親。朋知執素紼。子女哭蒼旻。早知人世間。百年如隔晨。行年六十八。遽作狐兔鄰。猶有兩上舍。慰我思元賓。一奠終永訣。哀詞難重陳。</text>
<title>哭從弟燀</title>,<text>痛哭復痛哭。八月十四日。令弟就窀穸。日月獲其吉。祖載發酉渠。風烟起㤪色。七十年間事。俯仰成陳迹。孑孑只一子。襄事誰共策。佳城迷處所。謾向他山卜。先塋幸不遠。莫謂楓林黑。平生孝友誠。夜㙜應會合。豈知此老兄。哭送愁獨立。敦睦隔幽明。招尋宛如昨。時遣騎奴迎。芳罇酬令節。靑鶴不復來。靑鶴蒼頭名 白首吾安適。老境近重泉。相逢庶可必。</text>
<title>遊山後。贈朴性之。安行。</title>,<text>樹陰濃綠黃鶯語。分日尋眞奉使君。水曲觴流成半醉。僊厨丹伏未全焚。天燈山路連天闕。白馬江舟阻白雲。有船遊白馬之約。而至白雲寺止。 萬事早知皆有命。異時蕭寺憶淸芬。</text>
<title>金成之 士尙 別墅。戱次壁上韻。</title>,<text>客到高堂顧後前。小溪淸淺不容船。壁間製作空詩思。門外江山未實然。荷泛池塘際晴日。花殘躑躅屬炎天。主人靑眼吹葱舊。此夜胡床喜更連。</text>
<title>偶吟</title>,<text>西風吹作十分寒。寂寞空齋獨掩關。世慮憂煎成白首。餘生瀟灑卧靑山。僧催敀寺斜陽盡。蜂倦趍衙晩菊殘。領略閑中多少事。五年塵夢正無端。</text>
<title>輓銘石宗丈 大修</title>,<text>每恠吾宗頭早白。纔經六十卽長眠。平居十室專忠信。此日三山伴偓佺。伯道無兒天可恃。中郞有女業還傳。凄凉銘石哀笳發。執紼驚呼淚逬泉。</text>
<title>和鄭汝諧 維 韻 金山賀老人</title>,<text>寒食春華照眼明。何人不起故園情。老夫搔首驚千丈。鄭子撚鬚斷數莖。竹嶺烟花鳥道遠。錦江芳草野船輕。歸田便合從今始。莫向天門詠鹿鳴。</text>
<title>次高季悠 任久 春懷韻</title>,<text>客意酸寒病轉辛。年華又屬踏靑辰。三更慣作還家夢。九陌飜嫌拂面塵。笛裡愁聞梅已落。街頭厭見柳還新。可憐五十知非日。白首宜歸某水濱。</text>
<title>輓柳兄佐郞 泰亨</title>,<text>吾兄憂世不憂貧。天與英才老有神。薄宦未成經濟志。風塵任作去來身。琴書花竹餘年盡。離合存亡舊迹陳。暮齒夜㙜期亦近。却疑冥府更無春。</text>
<title>輓柳楊城 之豪</title>,<text>看君年少氣方強。豈意浮生速電光。一子可傳身後事。九原難進眼前觴。斑衣舞罷萱堂暮。繡被香殘錦瑟傍。白首故人無限淚。秋風月谷樹荒凉。</text>
<title>輓鄭洞長 沃</title>,<text>歲在壬申與戊申。憐君父子揔成塵。英才每想文辭壯。重厚今亡笑語眞。十五年來九原會。三千劫盡兩阡新。朋知此日寬懷處。風味溫溫更有人。</text>
<title>輓鞠道源 濂</title>,<text>道源鬚髮未蒼浪。凶問云胡告一鄕。七子女如黃口少。五兄弟失白眉良。盈罇綠蟻餘香在。照鏡孤鸞別恨長。栗谷風烟空鎖宅。丹㫌催入故山岡。</text>
<title>還鄕途中</title>,<text>行裝初自洛城還。遙望家鄕雪滿山。肥馬不如瘦馬逸。籠禽那及野禽閑。靑雲每歎知音少。白首飜傷世路艱。十畒可成終老約。柴門無客亦常關。</text>
<title>輓蘇參奉 貞震</title>,<text>妙年馳譽擅騷壇。晩節忘懷酒量寬。無子一生還有子。除官九品却辭官。軒窓慘慘書千卷。村巷依依竹萬竿。回首三蘇山上土。玉魚蒙塟亦多艱。</text>
<title>輓鍊溪林訓導 瓘</title>,<text>身世曾同老鄭虔。讀書千卷只攀蓮。三椽茅屋槐亭畔。十畒瓜田鍊水邊。金馬書堂餘古迹。玉樞仙術落新阡。寡妻孑孑於菟弱。鍊溪長男德輝。小字乕。故用於菟字。 空使親朋淚逬泉。</text>
<title>輓林生 桂鸞</title>,<text>親朋齊哭路人哀。僊桂連枝一樹摧。微疾定隨蛇氣盡。遠公虛渡乕溪來。死猶不死終多子。生苦勞生晩有財。川上立談成永訣。同鄕契分落泉㙜。</text>
<title>松灣次鞠巨源韻</title>,<text>聞道秋高十二鬟。獨騎瘦馬訪松灣。靑春荏苒風塵際。白首遊遨水石間。日暖漸看楓葉赤。霜遅未見菊花斑。倘能十月杯重把。赤壁淸遊興一般。</text>
<title>輓沈生 沆</title>,<text>君家叔姪互肩隨。自少交情膽可披。甲子年中曾一哭。戊寅春末又含悲。淪亡賢哲俱無命。高大門閭並有兒。衰病獨存空灑涕。竹林佳會更難追。</text>
<title>次韻呈長浦李石城 汝惕</title>,<text>遼海沙塵靑海暗。幾人淪喪幾人生。曾逢胤子驚風彩。今見瓊琚感舊情。長浦秋風供漫興。短船斜日任閑行。餘生碌碌還覊絆。未免孤衾卧洛城。</text>
<title>再次前韻</title>,<text>亂世衣冠多武士。酸寒誰似老書生。活人瓦署分詩興。倦鳥歸雲惱客情。漢北光陰愁裡度。湖南山水夢中行。誓將投刺如長浦。不道官銜舊石城。長浦老而放達。投刺于名公家。以交河座首李某書之。故云。</text>
<title>聞徐掌令 祥履 左遷鏡城判官</title>,<text>北風西日共依依。未到離筵淚濕衣。憲府乘騘言是罪。邊城受玦計還非。丹陽故郡孤雲遠。白雪關山鳥獨飛。莫作楚辭傷至骨。聖君朝暮霽嚴威。</text>
<title>次李生文淸韻</title>,<text>梨花如雪正霏霏。三月將終更夕暉。漢北淹留頭盡白。江南迢遞夢猶稀。蜂喧蝶駐詩家興。燕語鶯啼造化機。舊隱山中今尙爾。空令妻子㤪芳菲。</text>
<title>縣齋憶圭山</title>,<text>白首南來苦別離。靑春倍憶李僉知。懷仁縣裡花如霰。崇禮門前柳若絲。日夕相從成舊迹。天涯獨立詠新詩。此生倘作雌䧺劒。風雨他年合有時。</text>
<title>輓李奉事 志淵 慈堂</title>,<text>憶曾東洛接芳隣。見說萱堂有老親。暫爲立揚離四載。欲將勤苦報三春。幽閑令德傳閨範。喜懼遐齡過八旬。歸省豈料仍負土。故林霜月一阡新。</text>
<title>縣齋淸和</title>,<text>峽裡人稀公事少。門前吏退未斜陽。古槐陰薄黃鶯露。小閣簷低紫燕忙。薇蕨療飢常滿案。文書引睡日頹床。此身正似山林客。始信微官是寔藏。</text>
<title>次心上人韻</title>,<text>石似羣羊卧寂寥。山如天馬出蒲梢。三花香露窓前滴。雙磵盤雲檻外拋。遊子短筇時遇興。高僧一鉢卽安巢。從今欲入參同契。只恐塵心又塞茅。</text>
<title>聊德寺。次鞠喚醒韻。贈黃時彦。</title>,<text>常高鞠老千篇裡。不見黃生十載間。會合乍疑前夜夢。吟哦還破故人肝。芳醪只解催佳作。白髮猶能識舊顔。後日視今如視昔。幸同禪榻話悲歡。</text>
<title>次任退之 進 韻。贈別子晦赴朝。</title>,<text>乍見飜疑夢裡逢。彩纓朱笠正頭容。春風出沒街邊柳。秋夕攀號隴上松。笑我愚頑堪引分。知君英俊合登庸。馬磨衣食餘年事。此去靑雲不可從。</text>
<title>雲梯玉露亭。醉贈主人諸公。</title>,<text>玉露高㙜絶世紛。適然乘興不離羣。川涵錦繡今秋葉。村別東西古縣雲。野鴨無機還泛泛。田翁有酒任醺醺。明沙白石神仙界。笑請山翁一半分。</text>
<title>洗心亭。次席上韻。</title>,<text>撥去人間七不堪。行吟水北與山南。肯將眞率供塵世。欲挽羲皇入草庵。步出洗心亭上月。平臨安秀嶺頭嵐。少年蹤跡今猶在。白首端宜各盡酣。</text>
<title>輓金君實 彧</title>,<text>衰年親愛半佳城。君實君今有此行。一子三孫餘慶重。舞衫歌扇舊緣輕。交遊義氣同苽葛。老少歡情若弟兄。斷送先歸悲白首。不如神血本無生。</text>
<title>次心上人立秋詩韻</title>,<text>眞僧雅論若懷霜。隱在雲門倚石床。錫杖暫搖鈴下索。衲衣猶帶佛前香。炎天乍喜三秋近。特地偏驚六月凉。看取禪家成半偈。怳然晴碧起連岡。</text>
<title>輓黃時彦</title>,<text>萬曆年中歲壬子。共登蓮榜許知音。如何四紀爲兄弟。便隔重泉變古今。坐覺峩洋世無耳。空敎鄙吝復存心。哭君遐壽還如夢。猶喜諸郞冠士林。</text>
<title>輓李生期甫 挺生</title>,<text>人如嘉穀病如蝗。方未能神藥未良。年過五旬纔免夭。寓居南土死還鄕。丹旌影過珍同路。黃菊花殘九日香。白首送君含淚眼。忍看靈幄酒盈觴。</text>
<title>輓徐生 雲驩</title>,<text>幾多於世劒頭炊。着處神明足護持。數畒狐莊終老地。一塲鷄夢覺來時。魂遊碧落三山暮。㤪入靑霞萬竹悲。休恨仁人還不壽。應將餘慶屬之兒。</text>
<title>輓宋進士 時雨</title>,<text>於君七十六年前。一曲峨洋思渺然。人世謂逢開口笑。玉郞要作送終篇。名流蓮榜浮榮薄。兒大詩書緖業傳。莫道音容成永訣。卽知衰境近重泉。</text>
<title>輓宋子潔 錫圭</title>,<text>幾多湖嶺隔塤箎。家姪來時問所思。甲乙年高俱老病。幽明路絶更傷悲。殊方托體隣山鬼。蓮榜留名只古詩。遙望吳山阻一哭。神交復待九原期。其二嶺南消息杳難知。不意斯人遽至斯。二十年間爲客地。稀三歲後盖棺時。未將事業供今世。空遣書生誦古詩。早晩夜㙜期會合。却疑魂魄去來遅。</text>
<title>輓金交河 翊震</title>,<text>三十年前哭乃翁。喜君猶有故人風。家聲不逐存亡異。世分還兼出處同。劒吐寃氛干北斗。粉書殘秩返南中。可憐父子先歸盡。獨立人間萬事空。</text>
<title>輓金參奉 東達</title>,<text>鶴駕歸飛上玉京。鳳棲花萼夢魂驚。空將世業傳猶子。謾讀經書誨後生。司馬幾年成白首。齋郞今日寫丹旌。八旬除二還非少。遺恨人間有老兄。</text>
<title>輓鳳谷金殿中而振 東準</title>,<text>讀聖賢書道不行。微官只好寫銘旌。同朝義重忘愚智。並世情深若弟兄。舊約難尋鳳棲谷。遺蹤空憶漢陽城。此生如夢音容隔。異日相從在九京。</text>
<title>悼亡</title>,<text>三生緣重俱頭白。一病難醫獨悼亡。想像糟糠閑歲月。彷徨庭宇飽風霜。野蔬山菜誰烹餁。暑服寒衣孰主張。送塟先塋期後日。地中相見恐荒唐。</text>
<title>輓兪參奉爾屛</title>,<text>幾處論文幾處遊。名山寺寺共登樓。巷連南北俱靑眼。杖出鄕閭兩白頭。二竪嬰時先我逝。百憂叢裡哭君休。室空無主隣無伴。獨立蒼茫涕自流。</text>
<title>哭叔父</title>,<text>天遣猉獜地上行。世間榮辱八回庚。三霜齋室賢勞獨。二縣銅魚政敎淸。宗族契成花樹會。汝南風化月朝評。積而能散留餘慶。老不求名絶所營。散地就閑逾食祿。尊年加秩勝哀榮。兒孫滿眼多男女。胤子成行有弟兄。泉感姜詩鯉輒出。竹因號泣笋還生。杯中豈意驚蛇氣。夢裡誰知奠兩楹。一脉玄風變太古。千年白日照佳城。哀哀孤姪無依倚。再拜靈筵哭失聲。</text>
<title>輓詩[李景奭]</title>,<text>幾年鱗羽阻相通。八十遐齡舊殿中。二子號天求輓語。素秋霑灑白頭翁。大匡輔國崇祿大夫領中樞府事李景奭 拜輓</text>
<title>輓詩[宋時烈]</title>,<text>七十猶稀况八旬。誰言天道不扶仁。高山東望新阡遠。永負閑齋一飮醇。恩津宋時烈 ▣挽</text>
<title>輓詩[宋浚吉]</title>,<text>胤子曾來訪。憑聞體氣康。暮年饒大福。早世謝塵韁。八袠還如夢。三生捴可傷。盈庭有玉樹。垂淚寄哀章。恩津宋浚吉 再拜</text>
<title>輓詩[李時聃]</title>,<text>月日雖先後。行年與我同。八旬非下壽。諸子有前風。高義聞湖外。微官止殿中。蘭亭已陳迹。回首恨何窮。嘉善大夫同知中樞府事李時聃 哭挽</text>
<title>輓詩[蘇東道]</title>,<text>從遊師友早。門下被提撕。疾惡燒書日。尊賢建議時。儒林還不祿。吾黨更依誰。湖外添蕭索。呑聲豈我私。又小少肩隨忝。行年八歲加。故人唯我在。高義孰君多。守靜耽書史。休官卧薜蘿。雙珠仍八袠。淸福亦堪誇。又昔在耽羅月。書傳海鴈飛。敀來期一會。衰病奈相違。夢裡逢猶乍。人間事忽非。遙憐林下宅。寥落掩柴扉。折衝將軍前行龍驤衛副護軍蘇東道 哭挽</text>
<title>輓詩[李惟泰]</title>,<text>湖南長老數三公。相繼云亡一道空。千載高山雲寂寞。誰知此日意無窮。月城後學李惟泰 哭挽</text>
<title>輓詩[李慶徽]</title>,<text>豈弟人無斁。優閑樂有餘。暫爲彭澤吏。終愛玉川廬。白髮身猶健。靑山迹已虗。順寧知不憾。臨輓自沾裾。又每憶床前拜。桐鄕結綬辰。十年塵土別。千里素書頻。世事俄成幻。凶音忽愴神。無由奠鷄絮。身上愧簪紳。通政大夫吏曹參議知製敎李慶徽 再拜哭挽</text>
<title>輓詩[李慶億]</title>,<text>憶曾南國旅遊辰。野寺山村杖屨親。五馬風塵辭郡紱。百年丘壑養閑身。紅梅翠竹襟期在。華髮淸尊咲語眞。怊悵高人難再見。寄哀千里倍傷神。折衝將軍行龍驤衛副護軍李慶億 再拜哭挽</text>
<title>輓詩[尹宣擧]</title>,<text>昔日安心寺。淸霜錦樹秋。家兄爲太守。上客卽君侯。三十二年事。存亡一夢遊。今題蕭挽字。感淚自難收。坡平尹宣擧 拜挽</text>
<title>輓詩[尹元擧]</title>,<text>彭澤歸來南畒田。逍遙丘壑度殘年。藝麻種秫無多地。弄月吟風自在天。八袠登仙餘白室。二男努力守靑氊。西湖舊會今如夢。回首高山落景懸。坡平尹元擧 再拜哭挽</text>
<title>輓詩[任進]</title>,<text>我愛吾君道眞實。一生於世玉無瑕。深恩暫洽懷仁縣。餘慶猶存積善家。二子孝心由素性。諸孫詩態吐天葩。人間八十雖云壽。葱友悲情豈有涯。故人任進 哭挽</text>
<title>輓詩[蘇東鳴]</title>,<text>每憑敀便致丁寧。何遽哀音入我聆。地撤西州高士榻。天昏南極老人星。訃傳胄子靑衿席。痛結賢郞玉樹庭。官止殿中才豈展。義終知己涕交零。故人前察訪蘇東鳴 哭挽</text>
<title>輓詩[權謐]</title>,<text>自解懷仁綬。敀來獨養眞。端居無俗客。閑坐遠囂塵。淸白傳餘業。詩書屬後人。悠然乘化盡。丹旐故山垠。花山後人權謐 再拜哭挽</text>
<title>輓詩[宋錫命]</title>,<text>五月瓊琚是永訣。忍看南極壽星淪。平生雅操傾前輩。百世淸風起後人。鴈塔詩名懸白日。竹窓書几掩黃塵。休言栢府官資薄。應有哀榮爵秩新。忝親宋錫命 再拜哭挽</text>
<title>輓詩[朴承健]</title>,<text>先子當年托契深。共將身世任浮沉。情親不是緣聯榜。老去方知利斷金。遺愛至今留下邑。餘齡仍復着園林。平生出處相終始。倐忽光陰變古今。百代佇看綿後慶。九原應有舊知音。餘生從此將安仰。往迹追思淚滿襟。通訓大夫前宗簿寺正朴承健 再拜哭挽</text>
<title>輓詩[尹抃]</title>,<text>八十康強舊殿中。閑情遐福古人風。趍庭昔日曾經地。挾冊當年獨拜公。此世每思重奉誨。今朝那意遽承凶。餘生孤露多傷感。蕭挽吟成淚滿瞳。通訓大夫前行司憲府掌令尹抃 再拜哭挽</text>
<title>輓詩[李憕]</title>,<text>濁世誰全節。湖南得一人。聲名從此大。風彩至今新。位下非無德。年高信有仁。修文終不返。題挽益沾巾。通訓大夫行長城府使李憕 哭挽</text>
<title>輓詩[柳頲]</title>,<text>公是先人最所親。兩家襟抱絶畦畛。後生仍作依歸地。末路頻隨杖屨塵。休道神明扶愷悌。那堪長老又凋淪。重泉想有吾翁問。爲說猶存未死身。通訓大夫行安岳郡守柳頲 再拜哭挽</text>
<title>輓詩[蘇斗山]</title>,<text>聞道遊鄒魯。名聲擅兩湖。沉綿罹一疾。堂構付雙珠。達德宜遐壽。高才止佩符。追思陪杖屨。題輓獨悲呼。侍生通訓大夫行舒川郡守蘇斗山 拜挽</text>
<title>輓詩[趙億]</title>,<text>吾君有志學沙翁。晩歲林泉德業崇。壽到八旬仁果驗。官終百里道尤窮。四期詩酒長心戀。半夜閑情一夢空。回首高山違執紼。無從涕淚灑巴東。通訓大夫行工曹佐郞趙億 再拜哭挽</text>
<title>輓詩[尹弼殷]</title>,<text>聞公鷄夢罷。哀淚自漣洏。有德官何小。爲仁壽至期。子能修世業。孫是稱家兒。役役身難奠。緘辭寓一悲。通訓大夫行海南縣監尹弼殷 再拜</text>
<title>輓詩[宋有佺]</title>,<text>南天半夜壽星微。地下偏忙長老歸。先世昔年交契厚。後生今日涕洟揮。八旬享歲方仁少。百里居官比德卑。餘慶從知裕裔嗣。玉芝謝樹茁庭闈。通訓大夫行淸安縣監宋有佺 再拜哭輓</text>
<title>輓詩[李元龜]</title>,<text>名達元非志。休官養性情。田園存晩計。詩禮裕家聲。大袠超千古。雙珠價十城。湖西舊莅邑。追慕泣殘氓。又尙憶趍庭日。公來下榻忙。人間幾歲月。世事足悲傷。孤露蒙深眷。存亡隔遠方。空餘不盡淚。揮灑寫哀章。完山李元龜 哭挽</text>
<title>輓詩[李惟孚]</title>,<text>妙年聲價擅湖右。先輩論人有我公。半世功名知宦拙。八旬燕引見天通。忽聞泉夜收精爽。共惜儒林失耆鴻。子擬雙珠能用譽。從敎後報定無窮。月城李惟孚 哭挽</text>
<title>輓詩[李惟謙]</title>,<text>聞公長逝日。衰涕自沾腮。談笑春風好。胷襟秋月開。承歡先故重。托契後哥偲。病負漬綿計。虞謳寄一哀。月城李惟謙 哭挽</text>
<title>輓詩[李大載]</title>,<text>暮春春服旣成後。偶向溪堂問起居。晩節尙勤凾丈誨。靜中猶對滿床書。那知一別爲長訣。無復平生意有餘。鳳谷人亡公又繼。南方從此更蕭踈。侍生桂陽後人李大載 再拜哭挽</text>
<title>輓詩[沈沅]</title>,<text>高標耿耿脫風塵。敀卧雲山自養眞。名顯儒林求識面。行尊斯世願同鄰。淸明實是金無礦。貞固端如玉不磷。幸與二難承敎誨。九泉將隔更傷神。靑松後人沈沅 再拜哭挽</text>
<title>輓詩[李起漢]</title>,<text>山下幽居逼畫圖。去年秋暮許趍隅。飄然始見人間鶴。仰止偏憐屋上烏。從古達尊公獨有。卽今儒雅世全無。誰知一瞥成陳迹。回首新阡淚滿鬚。侍生進士李起漢 哭挽</text>
<title>輓詩[宋奎祥]</title>,<text>托迹龍門久。姻親荷德深。雅望驚朝著。文聲擅士林。八袠超人福。雙鸞瑞世禽。此日題哀挽。臨風淚滿襟。生員宋奎祥 再拜哭挽</text>
<title>輓詩[宋有景]</title>,<text>先君交契盡零落。此日那堪又哭尊。栢嶺無因承下誨。竹軒何處拜嘉言。澤深單父民猶頌。業繼河汾我豈諼。况忝姻親情最厚。題詞不覺淚成痕。常山宋有景 再拜哭挽</text>
<title>輓詩[宋昌]</title>,<text>前冬一拜轉依然。誰料如今訃忽傳。言念曩時唯涕淚。可堪人事已推遷。官終小邑才雖屈。仁享遐齡福又全。况復庭蘭誠孝足。克家應保舊靑氊。通訓大夫前行司憲府持平宋昌 再拜哭挽</text>
<title>輓詩[金守堅]</title>,<text>淸淑山河氣。鍾精歲甲申。自童心正直。及長志君民。學就詩書習。禮行俎豆陳。名聲優地望。誠孝出天眞。淸白傳家久。莊嚴敎子頻。抑邪明大義。憂世擴深仁。祿薄忠尤切。官微政益新。武城儒化遍。單父俗風淳。才大世難用。年催鬂易銀。人心多反覆。世味備酸辛。丘壑思藏迹。林園决退身。歸田淸有興。掃榻淨無塵。茅屋依山麓。松窓傍水濱。閑情人所羡。詩語自生神。手裡扶藜杖。頭邊岸角巾。逍遙探勝景。談笑引嘉賓。世亂心何亂。家貧道不貧。前賢因繼緖。後輩賴成人。况與吾先厚。深情世莫倫。非惟相托契。更許共連姻。祖子孫三世。交親義一均。風標相引領。訓誡已書紳。曾擬陪淸夜。寧知哭此辰。儒林失長老。鄕里絶芳鄰。基業垂雙子。春秋享八旬。芷蘭猶馥郁。珠玉豈沉淪。素紼穿雲道。丹旌拂曉旻。淒凉舊林宅。寂寞鎖松筠。承誨嗟無日。趍隅似隔晨。平生一掬淚。揮洒暮山垠。侍生咸昌後人金守堅 再拜哭挽</text>
<title>輓詩[宋有拭]</title>,<text>憶曾去年秋。承顔頗怡怡。髭髮勝於昔。遐壽猶可期。那知數月間。凶音遽至茲。痛哭豈爲人。潛惻亦以私。自我先君沒。朋知果是誰。惟公最相憐。嚮慕何日衰。追念曩時事。欲言先自噫。先君少交遊。非賢莫肎隨。於公許知己。幾年相偲偲。洛邑從仕日。江都扈駕時。志趣旣無逆。勤苦莫相離。自此契益密。亹亹期不移。小子時雖幼。亦因先君知。伊來卄餘年。世事嗟已非。此身少也孤。風樹空自悲。慨然無所依。向公情更冞。如今公又逝。慼慼將何追。誄行雖近妄。詎敢無一辭。孝友天所賦。廉介人共師。蠖屈旣多年。鵬擊會有爲。一官不稱德。世道誠可嗤。在公亦何傷。從古皆如斯。泉石自有樂。名利肎爲覊。西山薇可採。東溪魚有箄。頤養此而足。出處亦可宜。肅容雖已遠。令名尙菲菲。福祿猶未艾。靑氊有所垂。二子能繼述。諸孫亦俊奇。仁者必有後。古人豈我欺。卜築近先壠。精魄亦有依。生死竟無憾。可爲鄕人儀。惟我適遠征。歸期恐遅遅。臨風題一輓。不覺涕交頤。常山後人宋有拭 再拜哭輓</text>
<title>輓詩[具廈]</title>,<text>皇天至粹㓗。公能禀其靈。端莊和易色。耿介金玉形。矯矯松栢秀。薰薰茝蘭馨。伶仃能自立。聲名動瞻聆。淸論氷生水。高才鶴振翎。初椉栢府騘。更聽琴閣鈴。歸來舊田園。閑閑老巖扃。愜適三經趣。頤養一心惺。冠童爭負笈。析縷每傳經。形神益老大。詩律愈淸熒。天錫實所扶。百歲期永寧。那知龜鶴筭。而至八十齡。門闌嗟寡祿。鄕黨誰儀刑。月冷前溪水。風悲舊松亭。顧念平生事。庶幾垂汗靑。微官竟不滿。難恃彼蒼冥。嗟余最承愛。戀德心腑銘。江湖隔雲山。久缺趍門屛。啓手未永訣。此恨終難停。佳城遠日促。丹旐出西埛。從此阻承顔。含哀哭寒廳。語盡情難盡。不禁涕交零。從孫廈 百拜哭挽</text>
<title>輓詩[宋之琦]</title>,<text>大德之人位不尊。爵名終止一懷仁。文章餘事嗟何說。儒道元來自有眞。承訃永違隨杖屨。題詞難禁濕衣巾。應知二孝攀號處。龍劒平津會更親。侍生宋之琦 再拜哭挽</text>
