<title>援琴歌雉飛賦</title>,<text>虛堂閴而弔影。彼何禽兮雙飛。鴛鴦侶而物嬉。琴瑟友而我孤。凭淸絃而咽音。歌一闕而自傷。鳴哀音於觸耳。增悄懷於拊躬。不如鳥之吾生。云七十而無述。痕孤枕而涕淚。送百年於咨嗟。世難期於鳳凰。和幾羨於雎鳩。山之陽兮日暖。時哉時哉雉飛。連斑尾而上下。繞林間而雄雌。携採薪之隻影。看刷羽之雙侶。憑舟翅而起立。撫白頭而興喟。顧微禽之于飛。嗟令人而傷懷。沾春雨之聖澤。物亦有此相配。惟希年之此生。胡獨未有室家。梭靑春於獨夜。淚白髮於空堂。聲難和於鼓瑟。緣莫借於結繩。紅翮寓旅野巢。皓首孤於虛窓。伊身命之自悼。曾彼鳥之足羨。雙林藪而彩禽。一天地而窮人。情難堪於覽物。意可訢於撫身。援斯琴而侶柱。轉淸響而鳴絃。悽思溢於變調。歎懷多於回商。孤鳳叫於柱下。隻鴻怨於絃上。羨微物之兩兩。慨人生之踽踽。聲掩抑而訢懷。調瀏亮而敍哀。諒目視而思從。認情惻而回悲。</text>
<title>終南是捷徑賦</title>,<text>歌聲高於紫芝。要路通於紅塵。芳餌賭乎巨鱗。濫巾致夫華紳。謂終南之捷徑。微斯語而寓刺。名旣釣於棲岡。路有通於登仕。山名區而獨擅。人俗客而高臥。視遐蹈於雲岫。要好媒於草徑。林泉恍其靜遯。起一世之山仰。纔蛟名之撼極。致鶴書之赴隴。初非眞於潔身。倏羽衣於上京。回舊趣於綠蘿。詫新榮於朱紱。曾山潛之士逸。何一朝之顯達。非張孝之應辭。異王經之就徵。瞻南岫之勝景。遐斯人之名場。餌巖竇之葛服。釣仕路之金章。山人奄其宦客。布衣榮以軒冕。蘭珮換以玉佩。白雲梯以靑雲。通雲霄之九衢。駕宦海之一津。假鶴皐之遠鳴。展鴻逵於高步。寧山林之隔雲。自名利而開路。人由斯而乃顯。途在彼而孔邇。微草堂之竊吹。詎華省之猝貴。雲山蒼以一髮。倏爾來於蒲輪。巖扉寥以萬壑。如許致夫笋班。門豈邃於九雲。路自始於一隅。缺</text>
<title>題白棗堂鄭公 玉良 旌閭</title>,<text>氷鯉冬筍世爭慕。若比先生摠下風。棗實當年天實降。名聲千古振吾東。</text>
<title>梁君 弘澍 布衣擧義。將奔問行在。行過水原。不勝嘉歎。詩以送之。</title>,<text>國步何多艱。海醜方孔棘。豺虎恣其噬。虺蜴肆其毒。鑾輿遠播越。天地奈晦塞。君能起草莽。奮不軀命惜。越海將勤王。又不憚險邈。廓淸定無期。食祿我實恧。何以答昇平。西望只自哭。</text>
