<title>詠池中團石</title>,<text>檻外方塘止水環。一痕團石點波間。曉來急雨添新淥。雲影中央半沒顔。塘中小石正團團。好事誰敎辦勝觀。自是太虛無一物。著來毫髮便生瘢。</text>
<title>詠池中築石種菊</title>,<text>客土孤根特地艱。冷風飛沫亂相殘。莫言水國無知己。匝岸松篁也不單。</text>
<title>觀天下圖</title>,<text>百年遊屐未曾經。圖上分明對一枰。畢竟乾坤何處屬。傷心不忍看新亭。南北東西互緯經。中間一片似紋枰。盈盈只隔東溟水。未傍西湖置一亭。懶從陳蠧蝕前經。長日消來不用枰。靜對壁間神會久。忽忘身在此山亭。江南歷歷若身經。千古名區簇一枰。何人更續龍眠手。添我乾坤一草亭。</text>
<title>望月臺</title>,<text>光動雲崖萬石瓃。忽穿芒蹻上層臺。須臾玉鏡浮空出。碧海淸風帶得來。</text>
<title>吟詩</title>,<text>吻裏噓呵意欲團。沈吟握筆字難安。時從枕上添新著。喜氣眞如得美官。</text>
<title>次先集韻。戲呈權遊餘 以鏺。</title>,<text>水光山色媚新晴。十里桑麻一望平。何處崇朝人打麥。家家唱起太平聲。</text>
<title>堂前小瀑</title>,<text>滿空銀竹度西岑。巖角飛泉直萬金。竟日山堂看不厭。夜來攜被聽瑤琴。</text>
<title>夢覺</title>,<text>打窻疎雨喚人醒。隔樹飛泉徹夜鳴。數曲棹歌吟不盡。曉風吹送遠雞聲。</text>
<title>夏日㬥水。方塘汎溢。所畜魚族。夜從溢處亡去。</title>,<text>急雨崇朝水滿塘。碧溪靑岸不爲量。竆鱗好向江頭去。一夜源通碧海長。</text>
<title>孤山草堂。次友人韻。</title>,<text>溪風拂樹綠陰合。嶽霧壓城山雨來。永日竹窻淸興足。好懷那得向君開。竹屋蕭疎蘸石塘。幽人閒臥曉雲凉。一篇瓊語風中落。驚我碧窻春夢長。一夜西風別恨長。夢和殘月繞西廊。定知此意君先會。故遣新詩到草堂。</text>
<title>孤山雜詠</title>,<text>巖畔茅廬只兩間。半間書架半間欄。贏得一間和客睡。白雲無處宿簷端。半空層路出松端。曉夕行吟岸鶡冠。屐齒時時觸山石。一聲高徹暮雲寒。缺月漸低人語隔。碧藤新長山蹊窄。一筇響破嶺頭雲。雙屐踏穿松下石。斲石穿林細逕迴。半村桑柘紫霞堆。三盃秫酒紅潮面。帶月歸來踏綠苔。滿江風雨夜來多。曉日葱曨壓翠霞。無限綠陰和露濕。望中山色十分佳。一枕淸風也不知。午窻晴日夢回時。山光沐雨濃疑滴。鳥語迎風澀似癡。竹屋蕭然隱翠微。綠蘿無逕客來稀。村家知在靑林畔。半夜鷄聲到石扉。</text>
<title>謹次栗亭韻</title>,<text>一樹臨風碧。幽人自作亭。吟邊雲出峀。睡破雨侵坰。世事輸凡楚。生涯任醉醒。無家仍避世。何物入經營。</text>
<title>閒中謾詠</title>,<text>茅廬終日對孱顔。氣吐胷中塞兩間。玉海四隅雲捲盡。其中七澤與三山。著脚當從一步初。遊心肯到百年餘。只愁一大事難了。不用千篇吟發疽。</text>
<title>瀑布</title>,<text>曉日葱曨動海隅。玉龍虹飮定非誣。山家自是饒奇事。不爲塵人較有無。</text>
<title>六月十八日雨</title>,<text>北來飛雨打空城。驚破幽人午睡醒。長風捲出碧天外。夕照亂蟬千樹聲。</text>
<title>次柳上舍景輝 日祥 韻</title>,<text>世路難楷眼。逢場喜捉裳。冲襟久自托。俗態已先嘗。愧我歸心迫。憐君別意長。鰲潭獨去路。回首暮雲涼。</text>
<title>聞雲南消息有感</title>,<text>誰道男兒有壯圖。長繩未繫北單于。邇來喜得雲南信。每向遼人問姓吳。</text>
<title>寄權仲明</title>,<text>寺門秋雨掩新苔。一枕淸風午睡回。盡日苦吟相待處。祇應矯首北人來。洞門深鎖逕生苔。暮雨西風一雁回。莫道故人情太薄。淸儀猶許夢中來。每向書中結後期。期來還復故遲遲。疋馬明朝山院去。暫時扶病莫躊踟。</text>
<title>陽山寺贈仁師</title>,<text>過水穿雲入洞來。石門高處斷橋迴。明月樓頭一夜宿。平朝又上白雲臺。</text>
<title>時化驛</title>,<text>碧天南豁半邊明。雲海蒼茫一眼平。萬疊湖山收拾盡。飛驂直上漢陽城。</text>
<title>別友人</title>,<text>路向秋風嶺上分。驛亭斜日暗銷魂。東津橋畔一回首。只見靑山不見君。</text>
<title>曉發果川</title>,<text>孤村夜雨不知過。夢入西湖客路賖。一聲啼鳥江城曉。濕盡溪南萬樹花。</text>
<title>謹次矗冷臺韻上仲父</title>,<text>百年遺躅但荒臺。重見棠軺嶺北來。未向銷魂瞻玉節。碧峯回首暮雲堆。畫角聲殘淑景遲。雙旗斜日獨登時。鶴京恨失同樽約。會待他年作後期。春仲父陪家廟過嶺底。時伯父亦新有恩命。迎到嶺北。庶幾可追往迹而未暇。今行伯父又不果往會。深以爲恨。故絶句及之。意葢有待於他日也。</text>
<title>次贈張秀士器彥 萬杰</title>,<text>野燒村斧日相侵。山木髼鬆未秀林。莫遣牛羊盡意牧。會看層碧擢千尋。</text>
<title>輓辛慶山</title>,<text>丹旌百里客魂歸。濕盡桐鄕士女衣。半世浮榮渾一夢。不堪凄咽向淸時。養親人盡說專城。到得專城却未誠。至行似公眞幾箇。還成遺恨結重冥。</text>
<title>我無家行</title>,<text>我無家我無家。天地蕩蕩我無家。無家不必羨有家。有家不願高且華。向來憂患十年間。一年九徙堪咨嗟。舊屋頹盡新未就。飄泊東西無定窠。去歲攜家北渡江。數椽新搆依山阿。蕭然環堵不蔽風。入室每遭妻孥訶。㗳然頹臥耳不聞。萬軸牙籤聊自誇。蓬蒿塞逕席作門。客來訪我多誤過。呼童出門喚客回。岸巾一笑臨晴沙。坐定開卷話千古。掉臂不許談桑麻。昨夜金風動遠臯。浯水秋回生素波。秫酒三盃豪興發。起看林月寒婆娑。丈夫得意有如此。層樓複閣如吾何。君不見洛陽城裏連雲起甲第。朝辭玉堂暮天涯。</text>
<title>水田種蕎行</title>,<text>南村昨夜雨一犂。高樹風生曉露滴。山翁睡罷驚節序。杖藜晩向田頭立。上田下田黃塵飛。不雨如今二百日。種不入土秋事晩。田家望望惟蕎麥。人言蕎性不宜水。今年澤田皆可植。若使終年不下雨。斗穀可從荒田得。百穀休言蕎最惡。凶歲得穀何所擇。糜糠爲粥米爲飯。晩萼兼好和松殼。白粉交麪作水饅。歲時偏宜供上客。呼童驅牛闢舊菑。土脈燥澀堅於石。小婢腰槖行復種。大婢荷鍤敲且擊。短僕嬌頑不用命。暗向傍人說無益。一夜天工降大雨。此地淼漫無畛域。我聞此語如不聞。但敎盡力深溝洫。深溝猶可辟行潦。若遇大水從一拔。丈夫生計只如此。笑向西風一嘆息。</text>
<title>偶成</title>,<text>臨風健倒十分盞。臥石高搴千丈陰。山雨過時僧擊鉢。竹林深處客鳴琴。</text>
<title>次權遊餘韻</title>,<text>嶺雲千疊是前程。滿目西風別恨生。回首驪江秋水𤄃。一輪明月兩鄕情。</text>
<title>槐亭講會韻</title>,<text>寄語靑襟丱角童。莫辭勤苦著新工。從來此學非高遠。却怕靈臺未發蒙。讀書何須千卷破。古人曾道足三冬。但遣胷襟無一物。自能融液漸旁通。</text>
<title>山行</title>,<text>鶴駕秋雲濕不飛。薜蘿千丈綠參差。山行盡日無人見。隔水漁家晝掩扉。</text>
<title>輓張玧</title>,<text>落拓才名士。蒼茫舊大家。園林渾逸興。詩酒卽生涯。竹灑他年淚。花明古樹槎。斷魂招不得。隣笛夕陽斜。</text>
<title>日洞潭上夜泛</title>,<text>缺月下孤山。漁村人正宿。山僧急回舟。誤過繫船石。</text>
<title>早春贈權遊餘及世卿</title>,<text>白雪滿天地。孤山人不行。竹邊新月白。沙際澹烟生。</text>
<title>江興</title>,<text>醉客江城路。春風滿眼詩。大堤淸唱發。漁店月明時。</text>
<title>輓朴世說</title>,<text>瑞世麒麟骨。名家玉樹姿。棧雲投袂日。關月返魂時。白髮心全破。靑氊腹祇遺。柏舟河水上。千載有餘悲。</text>
<title>訪柳上舍不遇</title>,<text>客來問主人。主人門掩晝。落葉下天風。秋山明錦繡。</text>
<title>輓李參奉 尙逸</title>,<text>日上扶桑海色寒。蓬壺千丈綵雲端。百年未了諸緣債。枉遣芳名滿世間。</text>
<title>題愛菊堂</title>,<text>秋風客到主人家。醉摘主人庭畔菊。壺傾酒歇下山歸。洞口雲深人不識。愛菊堂成詩亦成。繞籬佳菊稱堂名。江城已結重來約。莫向西風別恨生。</text>
<title>夜歸</title>,<text>孤山雪初霽。客子夜還家。江冰敲夜月。睡雁起寒沙。落雪捲平沙。冰江夜有響。寒牕客無眠。漸看山月上。</text>
<title>偶吟</title>,<text>笑殺孤山老。春來不賦詩。隔簾花似錦。長日掩山扉。</text>
<title>留客</title>,<text>兩岸靑楓拂釣舟。江頭客去使人愁。不妨更作淹留計。分取月潭千樹秋。</text>
<title>孤山</title>,<text>鶴懶無心報客過。人閒不復種梅花。等閒點撿村童話。錯道孤山處士家。江天淅瀝雪埋山。巖底靑松巧耐寒。向來紅綠春風裏。却把蒼髯一樣看。落月下西湖。孤山人正宿。山翁罷釣歸。滿船風露足。</text>
<title>春曉</title>,<text>野色山光不耐春。滿城烟雨一番新。東風也自無痕迹。剛被啼鵑說向人。</text>
<title>雪行</title>,<text>踏著瓊瑤十里沙。繞村江水侵人家。陽坡側畔眠黃犢。一樹寒梅正放花。</text>
<title>戲呈權上舍雨中著簑笠還家</title>,<text>壓頂農冠襯貼簑。滿天風雨亂交加。不管街兒齊拍手。任敎人說老東坡。</text>
<title>雪中醉還</title>,<text>山雨絲絲日半陰。江天寂寞無人渡。行人不識春深淺。但見蒼茫烟樹暮。</text>
<title>詠月</title>,<text>十分滿時十分缺。一番晴了一番陰。等閒識取天公意。不信人間有古今。</text>
<title>西江月餞春</title>,<text>別處江天渺藹。愁邊烟樹微茫。一年消息未渠央。君歸更欲何向。人情厭故漸薄。物色爭新日忙。待得風雪正飛揚。却恐靑陽長往。</text>
<title>酬柳上舍</title>,<text>孤山細雨過。一夜金風發。瑤琴自生響。曉夢驚林月。蹉跎歲將晏。感歎芳時歇。</text>
<title>戲次仲明嘲耳神韻</title>,<text>半世相隨費許功。秖今無賴十分聦。聦明不屬田家事。從此慇懃謝主翁。耳神嘲主翁誦盡千編不見功。百年竆苦坐明聦。渠今謝去都無恨。却恨平生誤此翁。主翁答耳神</text>
<title>酬柳景輝詠蓮</title>,<text>淸香應入小僮憐。移植初從野水田。莫笑石堂模樣小。會看抽葉大於船。隔牕疎雨曉無蹤。朝起新荷宿露濃。却愧山家幽賞富。杖藜呼起北隣翁。</text>
<title>戲贈柳景輝醉歸 幷序</title>,<text>柳上舍性不能酒。怯杯勺甚。一日從余飮數盞醇醪。余度非其任。旣而上馬別去。自言無醉。余窃恠之。明朝得詩。中道昏昏幾不得到家。有田夫見而收之。其事極可笑。世間萬事無不有。柳上舍有一醉。豈不亦異哉。其詩醲贍可愛。可傳之譚苑。以爲騷家一奇事。大醉貴不亂。小醉差可樂。但得酒中趣。何必論淸濁。笑殺江南子。百憂在心曲。平生不解飮。虛作襄陽客。昨過峴山前。村醪偶同席。接口愛甘香。微醺遂不覺。俄然發新興。天然相酬酢。三杯能騎馬。駄醉浯江碧。不管兒拍手。豈知風倒幘。黃昏臥道傍。野老煩擁掖。居然一夢覺。百年成大錯。孤山老居士。兀坐如飢鶴。遇酒輒快飮。塵紛謝咿喔。抵掌讀君詩。勝事傳一噱。聖人惡旨酒。秪應警沈溺。器量有大小。歡伯何深斥。丈夫五十年。一醉也不惡。但恐酒難强。且願仍飽德。</text>
<title>九日贈金秋伯 兌一</title>,<text>自笑山翁懶討文。閒來管却滿山雲。詩因遣興飜成閙。酒爲傷時易得醺。物態飽來憐野逸。人情老去惜餘曛。可憐識字揚家老。白首長楊要獻君。頸聯一作階竹近霜寒映月。澗松經雨淺含曛。國子先生山斗文。百年行止懶於雲。詩情如水亦如錦。世味半醒仍半醺。三島秋光開活畫。一帆歸影趁斜曛。峴山南畔閒吟客。節迫重陽正憶君。當年絳灌恨無文。文到工時老子雲。且向世道齊得喪。却將人事付醒醺。竹牕夢罷聽寒籟。水國秋回散夕曛。叵耐詩人謾好事。錯將湖月當封君。</text>
<title>寄呈鶴城使君 張瑱</title>,<text>千里書回碧洞秋。玉人相望海西頭。開緘不覺千峯隔。入夢飜添半夜愁。分外陽春隨虎戟。吟邊醉興屬蘆洲。柴門月下過從處。幾向西風說舊遊。</text>
<title>問矮松</title>,<text>曲是封侯死是直。世人寧或如鉤曲。汝今於世不相關。盤屈何須爲惡木。</text>
<title>矮松答</title>,<text>直道由來不見容。故隨時樣學蟠龍。雖然尙有衝霄氣。不怕寒空萬里風。</text>
<title>輓權遊餘</title>,<text>昔我與公居莫違。一日不見令人悲。今公去我入玄扉。永別千秋無返期。天生大才古有稀。抵死飢寒禍又奇。哀哉兒母同日歸。我歌正悲公不知。</text>
<title>輓尹上舍 商美</title>,<text>山雨夜打扉。落葉鳴西林。遙憐玉樹摧。永埋秋江潯。美質世莫識。奇才古所罕。逸足騁長途。哀哉白日短。千秋爲悲辛。孝子捐其身。</text>
<title>謾詠</title>,<text>已費乾坤一日晴。一番風雨打空城。明時閉戶如眞隱。陋巷逢春尙太平。自覺有身還有累。只應無事爲無名。酒兵最好衝愁陣。解事何人乞一成。</text>
<title>秋日醻蘆翁見寄</title>,<text>秋風動遠臯。夜雨鳴脩竹。美人在何方。相思淚盈掬。欲往道路長。離居苦幽獨。朝從江渚遊。暮向江樓宿。徘徊歲將晏。佳期杳難卜。白日中天飛。紅顔不再復。炎凉異節候。雲雨何飜覆。揭厲亦已慣。人情亦已熟。</text>
<title>輓李在寬</title>,<text>溪舍何年宿。柴門白雪飛。張燈環寶樹。款客覓村釃。此事渾疑夢。浮生頓覺非。春來訪水落。宿約更添悲。</text>
<title>戲次黌堂諸友</title>,<text>覓詩中夜恨無詩。詩在梅頭喚得遲。定是梅魂還解事。一樽留待故人期。</text>
<title>登鶴駕山望內延。懷柳景輝。</title>,<text>一片秋雲接內延。碧天南望不盈拳。君看夕照吟鞭上。幾送靑虹落箇邊。</text>
<title>秋日寓居阿飧里</title>,<text>憶年二十氣尙麤。拔劒直視當淸樽。金陵夜雪一膝深。霽月飛上天無雲。中宵赤脚望八荒。玉海四面通中原。躋攀九龍挾天風。直上仙臺三萬丈。臺下長江日夜淸。巖前玉樹花相倣。衝飊一起捲沙雪。六合濛澒乾坤窄。一聲長嘯動坤軸。萬竅鼓怒馮夷泣。橫江白鶴趐如輪。夜半飛來鳴向我。同行數人齊擊汰。興盡歸來山月墮。邇來飄零二十春。世事變化如浮雲。却將壯志臥江西。美人不來天一方。荒臺埋沒隔秋水。今夜月明空悵望。</text>
<title>醉歌行。贈柳景輝。</title>,<text>我昔與君皆少年。一樽相視氣衝天。讀書不必破萬卷。飮酒應須吸百川。詞壇縱轡蹙千古。一鼓意欲擒驕虜。天下英雄幾人在。本初之徒何足數。傍人驚我語懸川。對面冷笑仍縮肩。但見淋漓百戰餘。風雨披靡旗鼓顚。喘息惴惴不敢前。秖今萬事須盡醉。君在江南隔秋水。</text>
<title>聞召命</title>,<text>一枕依然午夢牽。萬松如海室如船。須知六國封侯印。不直東都二頃田。韓山李明弼聖諧詩叢曰。李參議某嶺南人也。有學行持淸論。在鄕聞有召命。作此詩。可見其耿介之志云云。</text>
<title>移竹</title>,<text>孤山風味一番新。移植初從洛水春。縱有客中焦悴色。露枝風葉也精神。</text>
<title>自嘲</title>,<text>老夫於物百無貪。半世迂疎守一憨。邇來花竹還成癖。却笑多多意益饞。</text>
<title>向陽齋用晦庵韻</title>,<text>一點孤山紫翠堆。兩間石室傍林開。碧牕雨散春風早。山月如期上竹來。</text>
<title>李景儀宅。敬次孤山先生白蓮歌。</title>,<text>君家白蓮韻絶俗。恰似幽人在空谷。神閒意遠白日靜。雪膚朱唇冠切玉。相逢一笑寂寞濱。正値乾坤金氣伏。昨夜南郊細雨晴。十里烟霞曲江曲。天香浥露淑且眞。翠葢翻風寒更綠。謂是淸都鶴頂紅。不受人間炎與溽。太乙眞君睡半酣。姑射山人淡無欲。風埃合沓翠雲重。歲晏無人交契篤。孤山道士世不識。十年不出謝輿僕。邇來三月住君家。月夕風晨幽賞足。秋風颯颯秋水寒。善保孤芳却相勖。君不見洛陽城中家家重牧丹。濂翁小說誰解讀。</text>
<title>秋日還京。和薛少保韻。</title>,<text>秋氣生遠郊。白日照黃河。縈迴望不極。萬里橫素波。故鄕日已遠。憂思日已多。驅車向秦天。雲山鬱嵯峨。栖遲歲月晩。感古獨悲歌。西山採薇翁。飢死知爲何。</text>
<title>七月旣朢。屛山夜泛。</title>,<text>碧天雲盡水如烟。遊人夜泛秋江船。秋江月出兩岸平。赤壁揷天天入淵。</text>
<title>樵夫詞</title>,<text>靑靑南山松。上竦無低枝。腰斧日已久。難易皆自知。尋逕時獨往。日暮隨伴歸。陰風夜來急。白雪覆茅茨。炊烟曉不起。稺子寒無衣。薪樵豈有竆。生理轉艱危。攜家在城市。始覺夙計非。</text>
<title>牧童詞</title>,<text>微雨夜來過。前郊春草深。驅車任所之。牛自知人心。朝行露濕衣。暮歸風吹襟。霧暗知天雨。雲湧知天陰。大牛行牧草。小牛時隱林。回頭喚小牛。叩角仍謳吟。羣童拍手笑。調斷不成音。</text>
<title>采蓮詞</title>,<text>挐舟莫深入。水深蓮葉疎。蓮葉如翠葢。蓮花似名姝。低頭不忍采。淚落春江隅。朝從江浦望。暮向江樓宿。月出大堤樹。雲生靑草湖。隔花唱竹枝。郞心何太愚。</text>
<title>暮相思</title>,<text>谷深人不到。春深花晩發。盈盈一水間。共此相思月。思君君不來。芳菲坐衰歇。</text>
<title>烏夜啼</title>,<text>烏夜啼。夜夜烏啼人不眠。烏啼不必便有情。使我如何雙涕懸。烏夜啼。不恨夜啼烏。但恨秋宵苦難曉。繡枕鴦衾共君語。烏夜啼啼亦好。</text>
<title>我面紅</title>,<text>我面紅君面白。紅白雖不同。緫是靑春色。靑春已失人易老。坐見落花心斷絶。我有雲鬟爲君梳。我佩幽蘭爲君潔。百年苦樂長倚君。君獨何爲不重別。我面紅君面白。我心正如面。君心不可測。</text>
<title>大雷行</title>,<text>江邊老人夜飽飯。當軒脫頂棲息穩。一聲乾雷響坤端。初如戍皷傳雲間。閃閃電母明遙山。忽然大風起西北。黑雲直上光潑墨。翻山倒海勢莫當。殺氣虩虩鳴空蒼。居民但恐天柱折。豈識屋漏床床濕。六合晦冥氣吐呑。雨脚亂擊如落石。百靈震怖盡辟易。虎豹股戰誰敢伏。撾鐘列陣聲暫歇。突騎別出來益急。夜久天風捲地休。一輪殘月西山頭。</text>
<title>輓柳拙齋 元之</title>,<text>厓翁德望壓吾東。東人至今仰之如北斗。名家大姓誰與比。海內盡識豐原柳。先生早歲襲家聲。璧彩奎光留典刑。淸文自合煥黼黻。雅範端宜鎭浮俗。百年詩禮有餘樂。萬鍾浮榮輕一髮。拙齋堂前滄波淼淼碧萬頃。四壁圖書聊習靜。雍容顧眄自生敬。一見便覺邪思屛。閉門著書一百卷。襲置不許他人見。白髮紺瞳如瘦鶴。一團春和顔綽約。謂是長生老仙伯。松喬等壽無終極。嗚呼奄遭時不祥。半夜南極淪晶光。英靈炯炯應不昧。不在蓬瀛在帝傍。高風逸軌不可攀。末路回首天蒼蒼。小子魯鈍無一善。幾擧藍輿接淸眄。世故年來違丈席。景仰之忱實不倦。謬蒙索誄淚傾泉。愧我促促安得筆如椽。</text>
<title>次任道三寄花山伯李玄祚佳字四十韻</title>,<text>二子新詩較孰佳。但看齊轡躍天街。曹劉對壘嚴旂鼔。鮑謝交鋒絶咈唲。島瘦郊寒誰甲乙。柳江韓海失津涯。任公大釣連滄海。李白仙風醉玉階。習氣蹉跎淹郡邑。恩波浩蕩沒陵厓。宣城佩竹尋山屐。紫陌朝天趁鑞牌。豈以升沈論傑士。且將詩律騁雄懷。調高白雪人難和。氣鬱靑霞世莫諧。戰罷將軍收散騎。糚成美女妬名釵。北溟龍鬬愁莊鼈。南極鵬摶笑蟄蝸。耀世麒麟羣野藪。跨空騄駬蹴層崖。風雷恍惚篇中發。雲鳥蒼茫陣裏排。始覺國能眞哲匠。自憐薄技混凡儕。快看海內鳴䨥鳥。羞向天涯臥小齋。弱歲壯心題柱罷。中間失步壽陵偕。周情孔思千秋遠。月斧雲斤一世皆雕篆。謬膺華省直。風塵轉覺宿心乖。夢回紫闕宵頒燭。門闐靑山晝掩柴。靜想舊遊猶彷彿。晩來仙賞未參差。竹樓風月吟魂醒。蓬島烟霞病眼揩。欹帽不妨偏角墊。破銅誰拂舊塵埋。泉聲岳色充文簿。石𩪷丹砂養體骸。幾處尋眞騎白鹿。有時輕擧駕靑騧。九疑魂斷蒼梧帝。太白壇空岱岳祡。乘鶴神人靑玉笛。陵波仙子錦紋鞋。朝雲暮雨金屛爛。艶舞嬌歌寶髻叉。方朔詼諧頗似隱。茂陵卓詭僅如俳。實慚夔永增文藻。無賴壺觴吸海淮。不向名區留綺語。何殊俗輩醉紅娃。忽驚東海傳瓊什。爽若靑天豁霧霾。斷港移船逢大壑。焦原遇雨發春荄。雄才豈合仍棲棘。餘事應須早植槐。因憶花山開勝會。好將尊酒錯珍膎。朱軒已道歸山墅。黃鵠高飛睨井鼃。磋切只憑基郡守。鑪錘專仰補天媧。欲觀蛟鱷須溟渤。要得龍孫必渥洼。雅頌向來看萎草。叫號堪笑類嘷豺。挽回正待千匀弩。風雨那聞半夜喈。倘許金箆來刮眼。卽將箱篋去投緺。塞天悵望空回首。雨處茫茫起夕𩘅。</text>
<title>贈李監司伯春 萬元○伯春來使言。從者從城外直抵東樓。望眼方穿。忽聞高騎已過門矣。追至城樓。仍一醉。其事頗奇。足爲詞壇一話柄。借用老子出關事。公亦李姓故云。</title>,<text>相思不厭數經過。才屈全無筆底花。强被老仙挑逸興。惡詩還愧大方家。世事都成合眼過。一年詩思負鶯花。逢君頓覺開蒙滯。遠客渾忘不在家。不知軒外謫仙過。但見飛騘掣五花。急向關門尋紫氣。笑看城郭世人家。煩襟烈日未堪過。睡眼昏昏轉著花。聽說東樓淸賞足。莫嫌踪跡近公家。</text>
<title>次兪方伯 道一 韻</title>,<text>剛信關東有別區。閒隨玉節辦春遊。松間花雨穿雲棧。月下絃歌上竹樓。塵世百年今夜醉。騷仙千古幾人留。男兒底處重逢地。且向樽前一唱酬。</text>
<title>碧樹舘</title>,<text>天涯別恨浩難勝。落日樓臺獨自憑。莫恠春光一夜盡。春光有脚向江陵。</text>
<title>楓嶽路。次崔上舍 相殷 韻。</title>,<text>楓嶽秋雲一望開。此心先在正陽臺。君看自古尋眞客。明月中秋幾箇來。</text>
<title>望海中漁舟</title>,<text>雲外千帆費許詩。海天朝日颺淸輝。憑渠乞得長風便。直到蓬萊採藥歸。</text>
<title>大康驛。次先祖韻。</title>,<text>落日望遠村。炊烟一帶碧。緣崖路轉深。馬蹄響溪石。雲碓雪翻騰。蒼藤映半壁。一宿茅簷月。何曾問水驛。</text>
<title>靑鳥</title>,<text>靑鳥來何處。飛鳴向大洋。憑渠報王母。明日上金剛。</text>
<title>仙遊潭</title>,<text>瓊潭瑤草漾寒濤。名到仙遊一格高。羽葢秖今何處住。亂松風雪月盈舠。</text>
<title>鉢淵</title>,<text>入峽逢秋雨。回鞭上鉢淵。泉鳴紅樹裏。僧語白雲邊。境寂風鐘遠。窻虛霽月鮮。仙區路幾許。落雁倚靑天。</text>
<title>馬上折丹楓一枝。分贈柳上舍。</title>,<text>醉折丹楓第一枝。平分一半共君持。馬頭管領秋光去。撥得騷仙幾首詩。</text>
<title>夢泉庵</title>,<text>六六螺鬟翠色寒。寺僧遙指有無間。朝雲也解騷仙意。糚點秋容半面看。</text>
<title>普德窟。次趙副學 持謙 韻。</title>,<text>銅柱何年寺。丹崖屋數椽。仙人吹玉笛。乘月過樓前。</text>
<title>靑鶴洞</title>,<text>萬瀑聲中爲少留。眼看仙鶴入雲浮。無端澗底天風發。吹上白雲巖上樓。</text>
<title>丹楓橋</title>,<text>丹楓橋畔見丹楓。錦帳千堆水底紅。滿目秋光渾不管。藍輿直抵寺樓中。</text>
<title>山映樓</title>,<text>蓐收消息雨聲中。染盡靑山萬樹楓。盡日踏穿雲水境。黃昏乘月上禪宮。</text>
<title>楡店寺</title>,<text>世人但道蓬萊好。不道蓬萊在世間。萬二千峰明月色。何緣分與世人看。</text>
<title>雁門岾</title>,<text>箭筈連天碧。靈源一路通。赤城雙玉笛。丹壑萬林楓。刻削勞神斧。經營見鬼功。老仙飛出峽。兩腋挾天風。</text>
<title>望毗盧峯</title>,<text>危臺高出世人間。此去人間隔幾關。不向毗盧登絶頂。却嫌高處見塵寰。</text>
<title>天逸臺</title>,<text>平生不上毗盧頂。幾作人間小乘仙。天逸臺中今夜月。古來能照幾詩仙。</text>
<title>歇惺樓</title>,<text>天半危樓勢欲浮。一輪明月萬峯秋。玉簫響徹靑冥外。吹破世間萬劫愁。</text>
<title>蓬萊山月歌</title>,<text>君不見蓬萊之山一萬二千峯。乃在東海之上扶桑之洲。海色蒼蒼三萬里。白雲千載長悠悠。蓬萊山在其間。萬二千峯矗寒玉。白日照之如雲雪。雲崩雪堆塞宇宙。上與靑天色相奪。我來正値中秋月。直上毗盧吹鐵笛。攀援北斗望八荒。碧空萬里浮雲滅。浮雲滅。月出滄溟照蓬萊。蓬萊影落滄溟闊。乾坤何處無月明。月到蓬萊更奇絶。蓬萊山月天下無。天下幾人能見蓬萊山上月。蓬萊仙人笑我蹩躄風塵中。向月飛去如旋風。擧手相邀不回顧。我縱追之安得逢。歸來醉臥山頭石。但見萬二千峯秋月白。</text>
<title>金剛山</title>,<text>上有一天碧。下有一海碧。中間一萬峯。一一如雪白。</text>
<title>朝望</title>,<text>峯號曾聞萬二千。及觀峯處過於前。東溟日出紅光動。一一飛騰躍半天。</text>
<title>下山</title>,<text>一宿金剛第一庵。磬聲搖月落西巖。自笑世緣磨不盡。明朝回過百川潭。昨日登山步步艱。下山容易失層巒。從來善惡渾如此。爲學須看上下山。</text>
<title>外水砧</title>,<text>去路東西尙不分。嶺頭紅葉亂紛紛。莫辭醉臥雲邊石。猶是金剛一段雲。</text>
<title>三峽橋馬上。次柳上舍韻。</title>,<text>三峽橋南路向南。仙山已隔一重嵐。回看昨夜燒香處。猶在金剛第一庵。</text>
<title>百川橋望隱仙瀑</title>,<text>十二飛泉隔綵雲。百川橋上問仙源。夢魂不被山河阻。一夜翩翩度石門。</text>
<title>出山</title>,<text>泉聲送客轉重巒。錦樹秋光却好看。莫恠藍輿遲出峽。百川橋外卽塵寰。</text>
<title>道中</title>,<text>九井雲初合。雙溪日半斜。仙凡從此別。隔嶺有人家。</text>
<title>別山僧</title>,<text>丹楓碧澗弄晴暉。牽挽行人出峽遲。虹橋一枕遊仙夢。也逐歸僧入翠微。</text>
<title>夜行</title>,<text>襄陽太守醉能騎。楓嶽秋雲滿袖歸。滄海月明天似水。水光山色揔新詩。</text>
<title>降仙驛</title>,<text>翩然乘月下滄洲。袖裏金剛萬壑秋。莫恨仙山看漸遠。夜來猶臥降仙樓。</text>
<title>宿海上</title>,<text>一度仙遊一夢疑。此行塵世未前期。君看滿袖烟霞氣。一一毗盧頂上詩。</text>
<title>東海神廟 在襄陽時。爲神廟祀官。</title>,<text>東海神祠壓海門。三山只隔一重雲。長風吹上扶桑日。燭破滄溟萬里昏。</text>
<title>石人臺大風</title>,<text>危臺聳出揷靑冥。雪嶽千峯眼底平。坐見北風飜雪浪。大鵬應是擊南溟。</text>
<title>送山人</title>,<text>淸溪石門橋。是向金剛路。山僧拂袖歸。暮入千峯雨。</text>
<title>華陰橋</title>,<text>山下石梁名不識。行人但道華陰橋。綠雲捲盡一峯出。紅葉落來千點飄。</text>
<title>天吼山</title>,<text>我願天吼山。爲惜萬民命。急疾斂風威。勿令嘉穀病。高攀雪嶽頂。不是輕性命。中有不死藥。可以療我病。</text>
<title>立春日。和祥雲丞琴文叔 聖奎。</title>,<text>天時人事已全更。絶域偏驚遠客情。未到立春猶舊歲。卽逢今夕定新正。詩因病懶難添疊。愁逐笙歌轉作城。賴有故人相住近。肩輿衝雪往來輕。</text>
<title>用前韻。和柳致中。</title>,<text>別後居然歲已更。天涯相憶不禁情。新詩忽報來雲舘。令節仍兼得月正。退步莫嫌留弊邑。前途難得過高城。逢場正好竆奇賞。波上仙舟一葉輕。柳兄以高城棧道不通。還來故云。湖海分飛已隔旬。客中愁思正紛繽。那知北塞趨庭日。飜作南關返棹人。聚散只應無定處。止行何用謾傷神。大堤花柳猶堪賞。莫負今宵竹葉春。</text>
<title>又次柳致中韻</title>,<text>兒童拍手攔街來。報道仙翁駄醉回。太守風流愧山簡。一燈癡坐傍寒梅。</text>
<title>次祥雲丞韻</title>,<text>習懶從來愛靜幽。怯寒端合斷交遊。回船訪客還多事。千載風流笑子猷。</text>
<title>東軒敬次松齋先祖韻</title>,<text>自憐勳業愧光前。玉節經由且幾年。影響幾憑芳草句。池臺尙帶太平烟。胡床醉興南樓月。祇樹奇觀北海天。愧我人非謫仙子。峴山無賴酒爲泉。</text>
<title>臥仙臺</title>,<text>十二峯頭暮雨深。轉敎遊客倦登臨。朝來別有醒心處。百尺飛流掛碧岑。</text>
<title>巫山飛仙臺。次霑上人軸中韻。</title>,<text>不入飛仙峽。那知出世懷。穿林雲羃羃。過水石差差。把盞千峯暮。談詩一釋偕。禪樓坐長夜。風雨聽喈喈。</text>
<title>洞山道中。敬次先祖韻。</title>,<text>海天飛雨細無聲。十里棠花照眼明。漁店閉門人語寂。隔林時聽午雞鳴。</text>
<title>送姪兒還鄕</title>,<text>山雨蕭蕭脩竹鳴。小窻羇客夢初驚。念渠何處投寒店。一夜相思鬢改靑。送爾行穿萬嶺深。病來三日擁紬衾。無端觸發鄕關興。峴首秋風日半陰。</text>
<title>次柳上舍</title>,<text>愁如細草暗生庭。病似醇醪醉不醒。又失今宵詩酒話。雨中辜負一燈靑。</text>
<title>觀打魚</title>,<text>君不見南川之水靑如藍。日夜滔滔流入海。海魚本在滄溟間。何事更上川中在。山氓不識網罟利。但把楸根沈水底。楸根入水水爲黑。頃刻淸流如潑墨。水底魚兒皆爛死。玉尺銀鱗浮水白。大魚獻御固必取。浪死偏憐蝦與蛭。巨細洪纖逐水流。蛟龍索寞天爲愁。幸有脫者走紛紛。兩岸戈戟森相投。我來咨嗟久不樂。猶督黎庶恣鞭朴。我願天公恤天民。爲傾東海爲沮洳。擧網得魚輸縣官。一身無事耕菑畬。太守不用事捶撻。細民亦厭蟹與魚。我食不飽甘喫蔬。</text>
<title>詠秋荷</title>,<text>西風一夜雨將過。欺我石塘千柄荷。我病不看誰復見。可憐秋水出寒花。</text>
<title>看竹</title>,<text>看竹從來不易看。萬竿蒼玉骨全寒。誰知一片靈臺裏。還有沈沈竹萬竿。</text>
<title>登大關嶺</title>,<text>地盡東南萬嶺低。碧天空闊海門西。分明指點三山外。一朶扶桑綠未齊。</text>
<title>洞山驛。同扞城太守，祥雲督郵。聯轡下鏡浦臺。</title>,<text>三山不見使人愁。欲掛雲帆過十洲。向晩西風吹棹急。回船直下鏡湖秋。</text>
<title>降仙驛。謹次先祖韻。</title>,<text>曉日葱曨碧海堧。彩雲千里草連天。我來枉覓仙人去。不道人來喚我仙。</text>
<title>次祥雲督郵</title>,<text>仙區各占水西東。叔世憐君有古風。北海壯觀天一握。南樓醉興雪千峯。風流爛熳恩波裏。歲月蹉跎客路中。却笑行雲解誤事。一樽淸話幾時同。一曲淸歌小院東。隔窻夜雪正無風。夢回紫極三千里。興入蓬萊一萬峯。令節易拋愁陣裏。親朋難合酒船中。客懷到處偏生感。歲到除時却不同。</text>
<title>原城道中</title>,<text>亂山西望夕陽紅。大野長吹拂面風。回首長安看漸遠。夢魂猶在五雲中。走入孤城日半昏。畫旂朱戟列營門。中宵却望丹邱峽。十里溪橋月一痕。</text>
<title>珍富驛</title>,<text>倦客但愁關路長。酒杯無賴潤枯膓。平明又向橫溪去。海碧長風吹我裳。</text>
<title>蓮葉酒</title>,<text>荷葉團團綠玉盤。萬莖擎出碧波間。何人解撘香醪住。一夜濃成雪乳寒。金盌潟來風露足。瓊漿吸處齒牙寒。感君持贈無竆意。一勺應須一駐顔。</text>
<title>次贈李參判文若 沃</title>,<text>兩家情義莫須陳。蘭室醇醪轉覺親。早歲慣聞當世士。晩途同作聖朝臣。冰江倒屐迎南轡。雪峽聯鞭向北辰。千首新詩輕萬戶。不妨分占帝城春。偶隨卿月到咸州。候舘靑燈雪打樓。會向龍湫拚一醉。覓詩驢背也風流。</text>
<title>次鳥嶺道中雜詠</title>,<text>詞壇當日擅爲雄。筆力眞堪敵華嵩。桂海冰天觀已遍。三墳五典讀來通。已看卿月輝天上。且放文星照嶺中。不遣謫仙歌蜀道。千秋誰復振王風。鳥道千層步步艱。人言蜀棧十分安。世間別有千層險。平地還成萬仞山。新詩成日課。一一道奇觀。月色侵溪冷。鴻聲度嶺寒。北風愁倦僕。南雪逗征鞍。半夜思親夢。朝來帶眼寬。磵壓千層雪。崖懸百尺冰。湫深龍正蟄。谷邃鬼堪憑。宿霧成堤幔。剛風鬬石稜。客途身半老。供世恨無能。</text>
<title>次贈曺君叙</title>,<text>東風花柳是前期。剛被諸公强索詩。我有詩情何處覓。琴臺千樹月明時。</text>
<title>又次贈酒席韻</title>,<text>大醉高歌出大堤。雲山千疊與天齊。十里漁村和睡過。不知君去已江西。</text>
<title>又疊堂字贈文若</title>,<text>末學那堪貢玉堂。名儒自合在君傍。碧山有約吾當去。他日相尋雲水鄕。附原韻送子盛君白玉堂。佇看文彩鳳池傍。法筵淸暇春煦長。肎放儒臣返故鄕。</text>
<title>入洛後贈博泉</title>,<text>邂逅相逢此夜中。西都遊子各西東。感君高義能醫俗。愧我庸才未發蒙。過嶺歸雲天際白。近京佳氣日邊紅。卽今世道多艱險。醉裏休論上世風。</text>
<title>洪行叔席上。次贈博泉。</title>,<text>鳥道雲間隔。龍城近帝鄕。二人行幷轡。十日臥聯床。筆老詩難敵。天寒酒不妨。幽期在歲晏。水石任徜徉。附原韻禮俗新羅國。文風泗洙鄕。高名雷慣耳。篤志膝穿床。曲奏陽春晩。珠投暗夜妨。將君會此意。歲晏共徜徉。</text>
<title>次瓜背詩韻 幷序</title>,<text>前秋有一友人。以余盤蔬不繼。饋以一冬瓜。題詩其背。余得之不忍遽刳而食之。遂竅其中以釀酒。酒在瓜中。與詩內外交相映。亦一奇也。步其韻却寄。因遍示諸詞伯。相與和之。作騷壇一好事。君從何處得仙瓜。瓜背題詩爛墨華。爲鑿瓜心因釀酒。瓜心酒熟訪山家。</text>
<title>柳上舍日祥亦曾有是事。其韻又同可異也。更疊其韻贈日祥。</title>,<text>瓊琚錯落著仙瓜。濃墨煌煌雜雪華。會待瓜心新釀熟。許君來醉故人家。自是山中一小瓜。著添佳句也繁華。虛心更好容新釀。風味全輸野老家。詩筒遞付一冬瓜。筆意縱橫爛更華。却憐當世絲綸手。嘉遯飜成老圃家。</text>
<title>上元日道中。次花山使君送行韻。寄呈求敎。</title>,<text>已費新年幾首詩。客中情境我先知。使君自有經綸責。遊子長吟歸去辭。梅閣酒醒人散後。山村月照夢回時。湖樓解記重來約。莫向春風怨別離。</text>
<title>鶴駕山中臺寺。次六老座上韻。</title>,<text>剛信人間別有天。抵臨花雨霽光鮮。曲江雪壓春先動。鶴峀烟空月半圓。自是淨緣磨不盡。直敎遊賞晩能專。席間定有新詩否。那得晴虹射斗躔。嶺中耆碩未全孤。六老同筵道氣腴。勝地香山湖上寺。高風綺皓橘中徒。壺天雪月容君醉。客座風流著我愚。天爵秖應尊壽德。世人休羨執金吾。</text>
<title>大殿春帖</title>,<text>九重高拱體乾元。淑氣初回化日暄。瑞雪欲殘明紫闥。祥烟不散擁金門。卽看前席疇咨盛。已信寰區惠澤存。聞道山東寬詔下。八方扶杖頌天恩。紫極祥光動。金門淑氣新。蓂抽臘後葉。梅報雪中春。雨露覃恩化。乾坤體至仁。故知宵旰意。秖欲奠吾民。</text>
<title>乘月往謝竹峯主人。主人有詩。次韻奉呈。</title>,<text>山陰一片月。客過野翁亭。主人猶未睡。門掩竹峯靑。</text>
<title>守歲</title>,<text>平生少壯日。不解惜年華。每逢歲時節。蹈舞競喧譁。及此年衰暮。心事日已差。况復去鄕縣。作客千里遐。四序苦易邁。羲御無停車。居然歲將換。此日良可嗟。殘燈耿無寐。歸夢不到家。獨坐抵曉鐘。仰看星斗斜。酌酒強自寬。醉裏愁轉加。憶昔臥江湖。偃仰棲雲霞。柰何來遠遊。廁迹隨風沙。主恩久未報。親齡亦有涯。百年能詎幾。浮榮未足誇。何時好掛冠。歸去理桑麻。</text>
<title>疾風</title>,<text>何處起來何處竆。太虛噓氣卽爲風。掀天撼日聲何壯。倒海翻山勢甚雄。絶塞迷塵愁北馬。長空失侶怨南鴻。誰憐勁草能孤立。不受摧殘自在䕺。</text>
<title>藏冰</title>,<text>燮理存王化。周詩詠伐冰。收藏陰實抑。啓發火方昇。損過應須急。防微懼不勝。無人會此理。誰復戒初凝。</text>
<title>冬至</title>,<text>北陸龍戰血玄黃。朔氣贔屭陽氣藏。乾坤閉塞風怒號。白日慘慘寒無光。半夜雷聲動地底。萬戶千門開正忙。始知天心無改移。葭管飛灰理杳茫。碩果團團尙不食。玄酒淡淡味方長。俄然一氣轉洪匀。三十六宮春未央。先王法天順時節。是日閉關休省方。財成天地貴靜養。意在抑陰而扶陽。噫吁嚱人心寂感亦如此。三復羲經心激昂。</text>
<title>立春日酬秋伯</title>,<text>天時人事遞相遷。病客逢春一悵然。幾度賦詩酬令節。誰家送酒作新年。世情領略頻添恨。往事思量自識愆。若道隣翁不解事。雪中那得度淸篇。</text>
<title>柳校理 世鳴 遷厝輓</title>,<text>昔公初葬菖蒲驛。我之輓歌成不得。百年人事有餘怍。此日又違臨穴哭。文星晦彩知幾年。今夜應須移一躔。一躔移來可若何。玉樹依舊埋塵沙。公家家法世莫幷。公質溫醇我所敬。明時黼黻禮遇盛。士林想望方側聽。中道凋零豈天命。遂使吾曹掌銓柄。世道澆漓誰復整。瑞鸑祥麟絶響影。長途老淚爲公新。我言不情公應瞑。</text>
<title>呈蘆隱鄭丈</title>,<text>谷口老子眞。杜門動經旬。平生愛古道。羞爲當世人。襟期常坦蕩。容顔無苦辛。蘆洲作大隱。欲見未有因。昨來過孤山。訪我雲水身。於吾丈人行。齒序非敵均。忘年許然諾。意氣何紛繽。援琴發淸興。看竹融心神。握筆寫新詩。雅韻超俗倫。天然謝雕琢。不用費吟呻。題罷拂衣去。望履無由頻。一日造其廬。杯酒見眞淳。丈夫心犖犖。白日行秋旻。安得效飜覆。手裏雲雨新。國家幸無事。我輩爲閒民。才分當自量。無惡賤與貧。黃金拄北斗。瑣瑣不足陳。巷南有聾叟。自矜瑞世鱗。褎如不聞事。內畜千金珍。雄詞力排奡。尺筳轉鐵輪。大篇日唱酬。鑿鑿斧析薪。自足舒憤懣。萬事不須顰。乾坤一水萍。民物風中塵。擾擾夸毗子。奔馳欲何臻。</text>
<title>病中校長以酒相問。適對客自酌。頓覺愁圍稍解。走筆草謝。</title>,<text>老來漸向人情熟。愁裏偏知酒味長。多謝故人珍重貺。能令春意滿溪堂。</text>
<title>龍門席上。次諸長老韻。</title>,<text>昨夜淸霄聚德星。晩來山寺眼雙靑。龍門曉雪添詩興。大醉歸來月滿城。</text>
<title>梧桐 庚午月課</title>,<text>昂霄拔地碧千尋。柯葉扶疎玉井深。露下偏憐祥鳳宿。風前慣聽老龍吟。轆轤曉徹新秋響。庭院晴垂白日陰。最是枝頭好光景。一輪明月到天心。</text>
<title>石榴</title>,<text>嬌資艶質自天然。嫩綠深紅色可憐。拂檻直成雲錦爛。當窻却訝曉燈燃。名留白傅團綃句。價重昌黎照眼篇。會待秋風齊綻實。天漿更與腹中傳。</text>
<title>芭蕉</title>,<text>鳳尾墻頭十丈過。玉莖露葉動紋波。風翻色奪淇園竹。雨打聲疑玉井荷。仙客羽衣搖翠扇。佳人醉袖舞靑羅。從今識取新知妙。千古橫渠得趣多。</text>
<title>牧丹</title>,<text>嬌嬈富貴自天成。名到花王孰敢輕。綽約最稱天寶舘。繁華更說洛陽城。香心裛雨偏呈態。醉臉臨風別有情。殿得春光留勝賞。不妨終日繞階行。</text>
<title>西湖柳</title>,<text>濃綠長堤嫩更柔。古今遊客此經由。偏憐密葉隨風動。叵耐飛花逐水流。細馬踏穿長短影。嬌鶯喚送別離愁。任渠糚點春光住。須信江南第一州。</text>
<title>讀書堂</title>,<text>東湖一面闢書堂。正値百年奎運昌。博識閎才渾俊傑。雕龍吐鳳盛文章。瀛州路向雲衢闊。學海波涵化日長。墜典只今重炳煥。佇看羣彥賁巖廊。</text>
<title>報漏閣</title>,<text>霱雲深處聳朱甍。徹夜丁東細漏傾。水咽銅壺催曉筭。聲傳玉座報嚴更。軒皇舊制參神化。聖代新䂓極巧精。想得九重宵旰地。憂勤一念後先庚。</text>
<title>慶會樓</title>,<text>灑落君臣契。高明慶會樓。冠紳此聚集。計畫各綢繆。日月天中近。風雲座上稠。百年餘敗礎。堂搆屬今休。</text>
<title>大殿端午帖</title>,<text>明都和氣正冲融。柳拂輕陰匝漢宮。已見聖恩覃域內。更逢佳節屬天中。祥雲曉濕知時雨。瑞旭晴熏解慍風。至理祇應由典學。緝煕須著日新功。蕤賓回令節。紫極轉淸陰。魚水風雲合。乾坤雨露深。江中百鍊鏡。殿上五絃琴。正屬長贏節。宜推育物心。仗前山色晩來佳。講罷詞臣下玉階。密席秖堪勤勸戒。不敎方朔任詼諧。瑞日當簷轉。祥雲拂檻開。菖華無限酒。滿酌太平杯。</text>
<title>玉淵酬唱韻 同花山伯李玄祚，李高城後榮，金校理世欽，金正言昌錫，金內翰世鎬。泛舟玉淵。</title>,<text>昨夜文星爛不收。使君今日動仙舟。一時詞客東南盡。千古名區次第遊。銀漢影迴衝嶺月。白蘋風送過江秋。丁寧更結重來約。分付風光一半留。</text>
<title>閒吟</title>,<text>靜坐澄思慮。閒吟樂性靈。鶯花渾漫興。風月轉多情。趣向樽中得。詞從枕上成。天機隨處動。虛室自生明。</text>
<title>渡漢江</title>,<text>來時母病今無恙。別後人稀未見書。通夕擁爐仍不寐。獨憐朝日上衣裾。</text>
<title>輓朴參判 廷薜</title>,<text>紺瞳綠髮映簪纓。玉雪精神瘦鶴形。卿士宅同寒士宅。德星明傍老星明。淸朝不盡風雲契。令譽應傳汗竹靑。一代淸芬看漸歇。似公貞操合須旌。</text>
<title>滯京述懷</title>,<text>隔簾花影正婆娑。一夜前山細雨過。世路只今知己少。虛名從古誤人多。苔磯水暖眠鷗鷺。山逕春深長薜蘿。病懶漸能拋妄想。莫令歸計久蹉跎。</text>
<title>輓李進士 萬榮</title>,<text>善士日零落。吾南將柰何。無端知己淚。又灑洛江涯。不盡風飜翮。誰憐玉混沙。銀溪李奉彥。今日亦山阿。</text>
<title>與李舜卿 華翊 酬唱</title>,<text>天際輕陰一半開。碧山殘照雁飛迴。可是春風詩滿眼。安排句法却難裁。新拓柴扉傍竹開。春風散步日千迴。幽懷轉向閒中得。佳句多從醉後裁。中宵一氣十分澄。門外春風浪百層。老我宦情無望蜀。憐君詩陣强侵滕。</text>
<title>送金吏部聖起 文夏</title>,<text>急向靑山掃石臺。隔江驚報故人來。風流快覩雲間鳳。消息曾傳嶺上梅。月下談霏晴噴雪。床頭燭淚坐成堆。遙看鳥道千重翠。莫惜臨分進一杯。</text>
<title>權先達叔寬慶席。謹次睡軒賦松齋先祖慶席詩韻。</title>,<text>吾祖當年聞喜宴。睡軒有詩傳士林。季葉遙遙遂至今。兩家情分何其深。德門科慶再煥赫。况復春萱堂上臨。今朝慶席我爲客。往躅依然聯佩簪。繁絃促管雜淸歌。北海芳尊隨意斟。我願鋪張盛事畫爲圖。幷和遺篇調玉琴。傳之世世作故事。莫敎後來寂寞家聲沈。</text>
<title>輓金參判 </title>,<text>一夜南天晦德星。鄕邦寥落士林驚。舊家模範推先輩。晩歲班聯逼上卿。慣向世途經險易。還從盛際極哀榮。漸看末俗番番薄。吾黨那堪憶老成。</text>
<title>送花山使君之任</title>,<text>送君歸。君去何時到嶺中。嶺中七十州。花山爲之雄。太白蒼蒼高揷天。洛水東流三百里。其間大府號花山。文物家家誦孔子。君今晝錦作二天。五馬嘶向春風前。君才自合置君側。此去諸公留不得。國家當以花山作晉陽。君可暫去爲尹鐸。送君歸君且去。出入安危各努力。</text>
<title>次山陰姜中樞回婚慶席韻</title>,<text>同牢重結此生緣。夫婦相逢六十年。麝佩蘭衿渾舊物。紅顔白髮卽眞仙。初筵禮數芳樽暖。滿路絃歌旭日鮮。方丈神山傍南極。夜來應見動星躔。</text>
<title>寄柳上舍</title>,<text>城南大堤上。是向嶺中路。送君臨河橋。蒼蒼烟樹暮。</text>
<title>走筆次柳上舍八音體寄贈韻</title>,<text>金玉其人隔水別。半世經營到其室。石窻夜話留一約。不道塵事還相奪。絲絲飛雨鶴山前。薄暮歸來心壹鬱。竹馬舊情可相負。况乃信誓明曒日。匏樽對酌縱不敵。靑簡談霏應噴雪。土炭年來我已病。長途奔馳轉蹇劣。革習典墳余豈敢。幾箇英豪循故轍。木落秋山容一會。且和新篇用大筆。</text>
<title>輓孫遇馹</title>,<text>隱約淸江曲。蕭疎處士家。詩書爲活計。花竹卽生涯。習靜經營少。包蒙樂育多。龍門風雨夕。雪涕送靈車。</text>
<title>次校中小池韻</title>,<text>石罅潛連小磵通。新開一鑑杏壇中。天光本自無纖翳。剛怕中間一點風。</text>
<title>天意</title>,<text>說到蒼天却杳然。纔言著意便非天。已知闔闢無他物。須信陰陽只一源。覓去精微如有像。悟來神妙不容言。可憐此理無人會。潑潑嘉魚躍在淵。</text>
<title>輓李上舍 元才</title>,<text>羣從科名盛。龍山水石奇。一時隨化盡。萬事轉頭非。世誼從前重。交情到老知。他年落帽節。不忍過荊扉。</text>
<title>次丁丈</title>,<text>相逢一笑鬢毛明。坐席餘香徹夜淸。繡句帶將秋色至。高山流水十年情。</text>
<title>敬次靜齋銘詩。仰呈晩思庵座下。乙丑</title>,<text>錯說將心與汝安。只消一靜擬神丹。千邪退聽都無事。百慮收回不作難。外物不然渾謝遣。本原那得許寬閒。却嫌偏處成蹉脚。須把工夫帶敬看。</text>
<title>木齋洪先生輓</title>,<text>先生一擧白雲鄕。海山千里無晶光。天寒日照雲錦裳。羽旂何處高翺翔。蓬萊殿裏筆如棟。尙記朝陽鳴彩鳳。大醉呼來七寶床。力士扶出天恩重。天恩如海不可忘。殺身肯避斧與斨。讒邪吮血舌作刀。太空無語空蒼蒼。白頭山高一萬丈。南溟水闊昏炎瘴。歸來閉戶碧溪上。一室圖書樂天放。邇來一十六年間。世事飜覆太無端。木齋堂中春睡足。任看兒輩爭瓦丸。淹中卷裏三千字。龍門筆下今古史。大闢緇帷勤敎育。靑襟濟濟如雲委。三韓千載降聖人。再見陰谷生陽春。都人加額望陶冶。九重虛席思忠勤。孰謂儒林相慶日。轉灑千秋志士泣。天上催還鸞鳳馭。人間謾驚奸諛骨。先生自是謫仙倫。靈襟炯炯無纖塵。已向扶桑掛高名。更上靑霄爲列辰。攙搶熒惑不敢動。烈日晴雷開螮蝀。鬼魅辟易氣甚䧺。亂領妖腰莫欣聳。小儒碌碌不足評。幾何黥刖醫天刑。竹里淸江百花發。鳳山秋雨一燈明。不憚徒步侍丈席。世故其如苦纏縛。邇來自有無限恨。此心耿耿公應識。白日晼晩若逝波。嗚呼吾道堪咨嗟。中宵不寐獨憯歎。感涕倒盆吾柰何。已焉哉天實爲之吾柰何。</text>
<title>輓沈判書 梓</title>,<text>不信名門積善多。須看福祿絶人家。班高八座仍眉壽。榮極三郞幷棣華。世路慣更猶令譽。夜臺長閉尙恩波。千秋聖代名臣傳。良史波濤不盡嗟。</text>
<title>遊燈心寺。次延陵君李 萬元 韻。</title>,<text>古寺秋聲動。危樓彗日臨。竹泉鳴上下。山雨易晴陰。蠟屐渾忘倦。詩盃不厭深。風塵隔幾許。坐愧百年心。</text>
<title>次蔡仲耆 彭胤</title>,<text>平生浪讀十年書。一夜煩君啓鑰魚。却怕坦途無著脚。更從何地逗征車。昨見仲耆書。猶不滿於朱子註疏。反覓陽明捷徑之說故䂓之。莫道心全不在書。讀書還怕卷中魚。遺珠買櫝渾閒事。燕轍那堪踵越車。自笑平生學劒書。晩來功力上竿魚。登壇建幟輸公等。不數軍中老左車。</text>
<title>道中敬次內舅芋園公贈行韻</title>,<text>不是東都索價人。忽驚恩命下淸宸。明時敢道功名薄。慈母年今七十春。</text>
<title>次潘孟陽元和布澤韻</title>,<text>不見生成處。那知發育恩。太和流品物。至渥遍黎元。萬戶祥光動。千門淑氣繁。仁風煽玉燭。化日映瑤軒。剩識涵濡澤。端由造化源。難將荒拙語。容易畫乾坤。</text>
<title>次杜工部暮春韻</title>,<text>度盡春光逆旅中。十分心事九分空。羇蹤自笑萍浮海。世故那堪燭轉風。岸柳千絲晴弄翠。庭花一片暖飛紅。故鄕迢遞頻回首。丹桂年來長幾䕺。</text>
<title>大谷寺次高麗李相國韻</title>,<text>百年意氣苦難平。獨向招提盡日行。紅樹巧當千磵落。夕陽偏傍半江明。新糚佛壁閒看畫。舊識山僧不記名。向晩杖藜登嶽頂。八荒烟雨動詩情。</text>
<title>戲贈蘆洲</title>,<text>晩從詩苑築長城。旂鼓縱橫陣未成。猝遇勁兵來薄壘。强敎編卒去連營。彭城日暗乾坤窄。細柳春晴甲劒鳴。海內秖今多割據。終須一箭爲君平。</text>
<title>次宣城李使君韻</title>,<text>使君杯酒且偸閒。千古名區絶世寰。落日樓臺驚節序。故人風雪强登攀。天涯別恨雲千樹。江上詩情月半環。萬事祇今須盡醉。莫嫌相對破愁顔。</text>
<title>黌堂會罷。呈蘆老。</title>,<text>病蟄年來阻說玄。卜居無賴近君邊。偶從江郡衝微雨。爲說黌樓集衆賢。對酒却忻逢笑語。臨文那得別媸姸。歸來十里沙村暮。山月催人續短篇。</text>
<title>輓人</title>,<text>接武聯英翊聖朝。一時兄弟盛金貂。逢時會見鵬翻海。失路俄驚鶴返遼。都覺世緣渾夢境。只言南路遍風謠。秖今英魄知何處。路隔重泉不易招。</text>
<title>過中原阻閽</title>,<text>我非干謁者。何事到公門。大笑上馬去。靑山多白雲。</text>
<title>次洪天叙</title>,<text>百年非是且休歌。長路如何可住車。世味正酣千日酒。道情虛著四時花。風塵歷落心全破。歲月蹉跎髮半華。莫遣浮詞枉費力。只應貽笑大方家。</text>
<title>春日謾詠</title>,<text>暖風吹雨打虛堂。落盡溪花萬樹香。更有何人解送酒。一年孤負好春光。</text>
<title>輓李丈</title>,<text>詩禮防臨盛。聲名軾轍優。聯翩當世望。零落士林愁。天地風雲變。江湖歲月遒。經綸千古志。都付一官休。</text>
<title>寄金校理天若 世欽</title>,<text>且聽樽前一曲歌。迷途端合早回車。世情慣見雲和雨。心事飄如浪泛花。詩鬢正從今夜白。愁顔漸落昔年華。可憐行販千金子。散盡千金却返家。</text>
<title>滯京述懷</title>,<text>長路行行且未迴。歸心已在峴山隈。卽逢佳節頻題句。却爲羇愁强擧杯。漢月曉從西嶺隱。胡風夜逐北人來。男兒莫被浮榮縛。蘺菊今看幾度開。昔在孤山下。擬將麋鹿羣。虛拋東海釣。深愧北山文。世路難於水。人情劇似雲。徘徊歲將晏。岐路莽難分。弱歲懷奇志。恥爲俗士羣。惠莊憎侮聖。絳灌恨無文。問路須尋劒。呑胷不數雲。物情看漸熟。愚知定誰分。</text>
<title>遊武陵橋 橋在靑玉山中甘露寺下</title>,<text>湖海風塵隔幾重。武陵橋畔問仙蹤。落花流水來何處。雲鎖千峯更萬峯。</text>
<title>碧灘驛道中。遇旱感吟。</title>,<text>羸驂十日到重關。爲說黎元抵死乾。明主尙聞中夜禱。小臣那堪暫時安。蒼生恨入西江水。紫極恩深北海瀾。安得盡收雲霧去。化爲霖雨滿湖山。</text>
<title>次碧樹丞具 筴 韻</title>,<text>竹西樓下草如茵。雨後春光一夜新。已把水雲供案牘。却將湖海洗精神。當時未必知彭澤。千載阿誰識洞賓。剛笑靑蓮多事客。碎來黃鶴詑癡人。</text>
<title>和權春卿 斗寅 竹西樓韻</title>,<text>天下無雙處。關東第一州。烟霞連北海。歌吹滿西樓。日月楹間出。蓬壺水上浮。使君無事酒。詩興在沙鷗。</text>
<title>用前韻酬李國材 棟完</title>,<text>自笑孤山子。仙緣在此州。再爲關外客。高臥竹西樓。席下滄溟闊。樽前日月浮。行藏猶未決。却愧浪中鷗。</text>
<title>酬碧樹丞借魚梁</title>,<text>秋風客興動蓴鱸。碧樹書回借鑑湖。却笑眞珠饞太守。釣竿方欲傍珊瑚。</text>
<title>次碧樹丞</title>,<text>一聲霜雁叫蒼空。碧樹書回意不竆。詩魄却慚愁裏減。衰顔暫向酒邊紅。烟霞錯落官居畔。歲月蹉跎客夢中。彭澤賦成歸思促。莫辭相會一樽同。</text>
<title>七月夜泛海</title>,<text>扁舟泛大海。直向蓬萊山。夜泊珊瑚島。月出扶桑間。</text>
<title>除夕</title>,<text>壺天日月十分閒。倦客逢春也未還。鬢雪較添前歲暈。官梅已判隔年看。蓬萊靈藥門前草。巫峽仙娥席上鬟。這裏秋毫渾聖澤。况將甘旨慰慈顔。</text>
<title>次兪使相韻</title>,<text>玉節春遊替省方。秖今坐席有餘香。仁風半拂三山樹。化雨全添一路棠。海上文星橫寶氣。樽前古劒動龍光。關東攬轡公家事。惠澤應兼剡水長。</text>
<title>酬金景昭 瑞呈</title>,<text>身隨薄祿落天涯。荒歲仍添鬢雪皤。世事轉頭成變化。物情平地有褒斜。且將僶勉酬明主。不擬遲徊及晩瓜。花滿竹樓難一醉。海山春色爲誰多。</text>
<title>李茂卿將行。邀余叙別。茂卿詩用松齋先祖按節時韻。余感其意敬次。</title>,<text>秋雨連宵綠漲溪。故人相送海門西。野禽不識離情苦。却向人間盡意啼。</text>
<title>移卜春陽</title>,<text>桃花流水在人間。太白千峯日月閒。莫道書生生計拙。向來猶得買靑山。</text>
<title>題海印寺紅流洞僧帖</title>,<text>路入紅流洞。雲深學士臺。淸簫聞月夕。疑有羽人來。</text>
<title>題書封贈金正則 楷</title>,<text>孤山居士一封書。傳送山陽大道里。琵琶山下室如舟。走卒皆知金進士。</text>
<title>輓人</title>,<text>未覺名門久寂寥。弱齡聲價擅南徼。芹宮會展靑冥翅。玉府催還絳節朝。春盡橘林風淅淅。烟空桑柘月迢迢。可憐精爽今何在。定作晴雷戮鬼妖。此人病有祟。臨歿至焚其舊宅故及之。</text>
<title>次蘆洲臘日老杜韻</title>,<text>野雪村烟入望遙。別來三月正魂消。詩傳臘日聯雙璧。人隔冰溪只一條。晩節各憐疎懶態。壯年虛値聖明朝。苦寒且喜春光動。和氣應看塞九霄。</text>
<title>輓金學詩</title>,<text>芳草凄凄雨乍晴。春江一笑別來輕。當時却說相離恨。此日那堪永訣情。半世榮名珠出海。百年冤氣劒衝星。篋中詩句憑誰和。轉作哀詞涕自橫。</text>
<title>掖垣直中。次贈友人。</title>,<text>夜色沈沈雪打林。詩筒傳倒掖垣深。百篇掃去輕千戶。一字吟成直萬金。誰惜逸才潛下位。只應明主戀遺簪。廣文不耐飢寒逼。千載空傷杜老心。</text>
<title>李存齋輓 徽逸</title>,<text>蒼蒼碧海之東角。有美一人顔如渥。玉佩荷衣光照日。白雲滿壑無人識。我昔倚棹竆扶桑。摳衣再拜升其堂。堂前玉磵靑如藍。石室四面圍松篁。知我遠來有遐想。爲我一言勤指掌。夜久默坐兩相語。一點靑燈澹相向。男兒感激志嘐嘐。百歲未可終虛擲。歸來世故長偪側。欲往從之那易得。春風倍覺苦離憂。夜夜魂夢空悠悠。誰知一夕事忽非。使我雪涕風霏霏。嗚呼斯人不復見。末路蒼茫誰與歸。風塵鴻洞白日晏。側身天地空長歎。空長歎柰如之何。仰視蒼天腸欲斷。</text>
<title>洛山寺春吟</title>,<text>歷歷郵亭動浹旬。朔風吹雪亂紛繽。阿誰下榻迎高客。幾處開樽對故人。前道莫須愁越險。至誠應是可通神。逢場喜得新詩伴。野寺梨花欲放春。</text>
<title>輓詞[李惟樟]</title>,<text>時論同歸尺五天。如公地步擅名專。可憐芝草欲三秀。叵耐林烏啼二年。緱氏山中尋舊學。子眞巖畔理荒田。黔妻死後衣巾廢。一謚千秋表兩賢。</text>
<title>輓詞[權斗寅]</title>,<text>嶺外揚聲日。朝端正色年。望歸名下士。風振海東天。進退皆憂世。艱危遽失賢。方期濟川用。誰遣壑舟遷。</text>
<title>輓詞[權斗紀]</title>,<text>吾道將窮日。邦家殄瘁時。先生已云歿。後死更誰師。美質荊南璧。良才冀北驥。謙謙君子德。諤諤諍臣儀。學術通今古。文章絶等夷。忱恂奉萱室。密勿侍經帷。國藉忠賢重。家因孝友持。允爲章甫範。偏得聖明知。玉署論思切。銀臺出納宜。尺書扶義烈。孤節凜霜威。世固多猜忌。天胡不憗遺。儒林爭惋惜。行路亦嗟咨。旣失巨川具。其如大廈支。永懷疑夢寐。長痛爲公私。小子蒙知眷。生平奉祝規。靑山移卜築。白首許陪追。已矣吾安倣。悲乎涕自垂。鴻歸空有跡。豹去但留皮。谷口人來少。遼陽鶴返遲。羊曇無限淚。不忍寫哀詞。</text>
<title>輓詞[洪萬朝]</title>,<text>一脈陶山接緖餘。朝端玉立冠簪裾。匡君只欲輸忠直。論事何曾較毁譽。始信和平還有確。卽知名下果無虛。胡然微𧏮仍長逝。聽說神精損孝廬。</text>
<title>輓詞[張璶]</title>,<text>君懷卓犖自齠年。收斂身心學聖賢。孝友家庭忠有本。糾繩文陛道無偏。幾微不昧時艱際。妙契重尋靜退全。墳種未陰齎志沒。蒼黃一疾欲尤天。</text>
<title>輓詞[成瓘]</title>,<text>士林聲望孰踰公。經術文章各致功。雲路飛英行素學。陶山講道遡餘風。黃堂奉檄心纔屈。堊室呼臯孝未終。可惜邦珍難再得。云亡非獨爲私恫。</text>
<title>輓詞[李坽]</title>,<text>愚爺去世後。始有懶翁賢。好學今顔氏。孝親古大連。德爲儒軌範。忠作國蓍篅。痛哭斯文喪。明星落九泉。</text>
<title>輓詞[嚴緝]</title>,<text>濁不隨波醉不醩。朝端玉立獨淸高。已能文學尋伊洛。何况淵源自退陶。心薄功名同土梗。意無權貴視毫毛。苫廬滅性寧非命。慟爲公私淚濕袍。</text>
<title>輓詞[柳栽]</title>,<text>當年才望冠淸朝。儒雅遺風襲退陶。地分岧嶢看峙鵠。天恩煥赫荷頒貂。聯翩禁直襟期照。離索年來夢想勞。最是衰麻渾血淚。九原餘痛未應消。</text>
<title>輓詞[鄭岐胤]</title>,<text>文章節行賁邱園。君子風流子獨全。學有淵源由百世。義爲被服慕前賢。大庭遙憶君愁寂。人境長嗟我變巓。虛負當年分華約。暮天搖落淚如泉。</text>
<title>輓詞[孫萬雄]</title>,<text>軒然器度肅然儀。瑞世高才更不羈。詩禮元從溪上出。名聲早入嶺中推。材宜廊廟官方峻。壽止耆艾命反奇。知己舊情那足道。士林堪歎失宗師。</text>
<title>輓詞[趙鳳徵]</title>,<text>士林根柢國蓍龜。雅範端爲一世師。大義已明扶壼日。孤忠可見伏蒲時。仁而不壽眞由命。天若加年豈止斯。最是九原無限痛。荒扉尙有素帷垂。</text>
<title>輓詞[李光斗]</title>,<text>正氣塞天地。先生稟得之。至道無偏倚。先生明毫釐。巍巍山岳像。落落雪松姿。接物無私欲。待人去毛皮。學從鄒魯得。道源洙泗湄。雅望人爭仰。淸標世共推。天門一射策。名譽動京師。鵠立鵷班上。文彩傾朝儀。義彰扶壼日。志公揀賢時。堂堂正直論。不爲權勢移。入孝出而悌。偏蒙聖渥滋。致君擬堯舜。濟世期雍煕。陞沈固無常。素志竟差池。皇天喪斯文。喬岳忽頹夷。儒林失根柢。國家亡蓍龜。風凄懶隱齋。月寒衰柳枝。淸儀底處得。只有霜月知。路遠違執紼。題輓淚交頤。</text>
<title>輓詞[沈橃]</title>,<text>此生於世亦多聞。名下完人始見君。前席忠規今祖禹。明廷直節古朱雲。蒿里底處新埋璧。蘭室何時更挹薰。惆悵屋樑殘月照。一聲隣篴淚河汾。</text>
<title>輓詞[姜碩臣]</title>,<text>南州松退道相傳。咸仰儒宗百代賢。文學承家公獨勉。行能高世孰敢肩。風流江左無雙士。聲價朝端第一仙。寶樹方榮今遽折。春陽何處掩新阡。</text>
<title>輓詞[李時善]</title>,<text>夫子入窮鄕。人瞻若鳳凰。位高能下賤。名盛善鞱光。拮据民蠲瘼。薰陶俗向方。不虞舟夜失。朝野惜摧腸。</text>
<title>輓詞[李斗精]</title>,<text>寬厚天姿德望崇。聲華早出縉紳中。心窮性理推來學。文激頹波振古風。哀毁只緣殫子職。蒼茫眞可恨天公。吾南從此將焉仰。憔悴儒林痛豈窮。</text>
<title>輓詞[丁思愼]</title>,<text>眞城世閥又斯人。薜荔爲衣蕙茝紉。忠孝立身根有漑。行藏在我玉無磷。緇帷講學山中市。經幄論思席上珍。東洛舊遊渾寂寞。春陽回首獨傷神。</text>
<title>輓詞[朴紳]</title>,<text>此世完人獨數君。尙看風範出蕕薰。奔流砥柱猶能屹。衆卉孤蘭謾自芬。東峽聞曾欣捧檄。北山歸不待移文。藏修晩計今何誤。一片春陽寄尺墳。</text>
<title>輓詞[金壽聃]</title>,<text>筭了當時第一人。名聲燀爀動朝紳。儀容敬謹言無擇。藻思淸奇筆有神。北闕端宜資黼黻。東阡那忍瘞經綸。凶音忽報悲難任。爲寫哀詞謾濕巾。</text>
<title>輓詞[李琓]</title>,<text>才望當年冠嶠陽。明時拔擢荷龍光。身經夷險操愈厲。世閱滄桑譽益昌。吾黨期君殊不淺。彼蒼殲我一何忙。尙看滿篋文章在。留與芳名千古長。</text>
<title>輓詞[洪道翼]</title>,<text>北斗東山標望高。百年南國挺人豪。文章赫世由松老。道學心傳自退陶。晩入仙區知色擧。早登瀛海幾翔翺。傷生嗇壽緣哀過。孝子千秋誦子羔。</text>
<title>輓詞[文道器]</title>,<text>生逢聖代振英聲。驥展雲衢路旣亨。白簡霜飛肝膽慄。靑蒲面格廟儀淸。孤忠恰似南朝李。純孝還同北地荊。君子如今催鶴駕。公私哀淚不堪情。</text>
<title>輓詞[權泰時]</title>,<text>家學淵源夙泝尋。淸溪派接退溪潯。銀臺玉署論思切。東郡南州惠澤深。元禮模楷推太學。謫仙詞賦擅瑰林。從知壽嗇雖因毁。朱雀高名後世欽。</text>
<title>輓詞[權斗經]</title>,<text>湖海堂堂一世豪。妙年儒行動倫曹。雄飛片羽靑雲闊。寡和希音白雪高。啼夜慈烏方戀乳。鳴朝儀鳳奄藏毛。英賢屈指晨星盡。淚爲傷時自濕袍。</text>
<title>輓詞[權瑍]</title>,<text>卓犖光時杰。溫文博古儒。銓司精鑑別。經席煥鴻謨。年僅中身壽。官推上大夫。豐施還嗇報。天道竟嗚呼。</text>
<title>輓詞[金夏相]</title>,<text>東蘺吾祖有外孫。乃是一國之蓍龜。嶠南倚以有質問。朝廷恃之可稽疑。名高吏部稱銓日。望重坤宮請餼時。宋都加額豈專美。蜀山輕重殆似之。一心初非當世路。聖恩難孤聊出裨。行藏惟覘義攸在。出處一任道所宜。文類昌黎推獨步。智近林宗騰口碑。嗟嗟遠業竟未終。茫茫天道苦難知。今來人事揔成虛。不堪川西室獨遺。</text>
<title>輓詞[金輝璧]</title>,<text>南紀生賢世所宗。高名直與嶺爭嵩。扶綱正議今鄒浩。疏帒良規古呂公。三載烏啼猶未盡。一朝雞夢遽來凶。從玆永失依歸地。重爲儒林痛不窮。</text>
<title>輓詞[柳後章]</title>,<text>妙歲聲華走卒傳。風流文彩世無肩。瑤墀獨對三千字。雲路高騫二十年。佇見巍班登鼎鼐。那知虐雪殞蘭荃。儒林自此無依仗。回首東天淚自懸。</text>
<title>輓詞[成文夏]</title>,<text>金馬門前第一人。十年端笏謇王臣。已驚世變波飜海。誰謂賢嗟歲在辰。不盡慈烏啼半夜。空敎神劒合延津。傷心落葉空山下。雲冷黃昏白屋貧。</text>
<title>輓詞[丁惟愼]</title>,<text>峽天東望德星淪。南嶠如公更幾人。高世重名傾左海。當朝文彩動簪紳。可憐才大時難遇。誰識家窮道不貧。回首平生成夢寐。公私長痛欲沾巾。</text>
<title>輓詞[權壽良]</title>,<text>學優而仕孝爲忠。千古聲香海以東。拔俗雄懷高士節。傾朝懿範大臣風。抗言不計身榮辱。稱美無論議異同。滅性非緣違聖訓。斯文將喪痛何窮。</text>
<title>輓詞[李蓍晩]</title>,<text>南州高士早超倫。先正遺風更有人。杜氏宗孫書滿腹。王家世業筆通神。餘哀未及成琴日。雅望終孤側席辰。從此斯文陽九運。秋懷隔嶺重沾巾。</text>
<title>輓詞[金萬柱]</title>,<text>令公生南紀。童稺已老成。嶷然名賢後。復見風骨淸。孝友本天性。詩禮繼家聲。射策君東堂。紙價增都城。東人望嶠岳。走卒知姓名。霜臺動直聲。經幄優恩榮。榮華豈素志。意欲裨世程。一麾出守還。邱園晩計營。誰知泣血餘。奄見二竪嬰。公來白山重。公去白山輕。天地竟蕭條。高才日凋零。雅望與英姿。何處更逢迎。新阡寒雨霏。故山秋月明。獨立一長慟。無言涕自橫。</text>
<title>輓詞[柳日祥]</title>,<text>天挺英豪嶺海堧。士林傾嚮自靑年。沈潛邃學皇王際。奮發高文屈賈前。禮法持身元不懈。風流接物更無愆。龍門釋褐名聲大。鳳幄橫經寵渥偏。崇級漸看卿月近。孝心頻乞邑符懸。春深瑞石華筵敞。雲滿蓬萊彩袖翩。已向名場知塞馬。仍從世路閱桑田。天衢斗隕寒光斂。澤國龍亡灝氣遷。殯斂只憑親友賵。揄揚直待史臣編。蕭條鼎路經邦業。冷落文壇主席權。泉壤婉容應不憾。闔門羈影儘堪憐。愚蒙辱在論交後。奬餙曾從結髮先。義理飽聞橫竪說。篇章慣賞唱酬牋。篋中遺墨班班在。夢裏離懷草草宣。乘化未應歸帝所。賞音誰復聽牙絃。荒詞不盡公私痛。雪涕長歌殄瘁篇。</text>
<title>輓詞[金侃]</title>,<text>自是南州第一人。早年文彩暎楓宸。橫經御榻論思日。整笏瑤墀諫諍辰。秖爲良臣終活國。那知孝子遽摧身。分明太史波濤筆。留得芳名萬萬春。</text>
<title>輓詞[李瑞雨]</title>,<text>經明行潔各端倪。嶺嶠峨峨倚欲齊。雅抱初扳靑鎖闥。離歌旋唱白銅鞮。滄桑累變書仍阻。雲樹重遮夢亦迷。漬絮單盃那得酹。哀詞空帶淚痕題。</text>
<title>輓詞[李麟徵]</title>,<text>昔年待漏銀臺門。君時珥筆登瀛閣。禁掖淸深春晝永。諸公暇日相追逐。袖中一篇蓬萊作。古調冷冷振金石。月出滄溟皆骨白。仙人舞月吹鐵篴。聞君壯遊窮扶桑。知君健筆驅海若。主屹山長一千里。人間聚散星落落。永嘉一麾天借便。屛山載酒楓葉赤。語我人寰何偪側。吾將佚盪以自適。太白之下雲水深。架巖鑿穴開茆屋。天寒歲暮碧梧冷。腐鼠不足鸞鳳食。知君此計誠長往。况君襟袍曠塵俗。歸來京洛懷往事。嶺雲杳杳音塵邈。聞道丹井纏至痛。且憑素書替雙鶴。吁嗟誠孝天不佑。今君病死深山谷。可惜風流與文彩。豈是碌碌者所敵。河洛之後溯眞源。歐蘇之間見風格。天門白日射天策。向來聲名動京洛。貴人皆避繡衣騘。宮娥夜燃金蓮燭。有才無賴聖明知。有志未替雍煕澤。好花多風良玉碎。古來此理難可測。顧我相知自妙齡。膠漆之契斷金諾。豈有微能來信從。自幸鈍質資磨琢。人生百年何倏忽。舊遊太半成陳跡。我有漬絮與白茅。欲往酹之江山隔。擊節長歌薤露辭。未到三行涕橫臆。</text>
<title>輓詞[金昌錫]</title>,<text>太白山高秋月白。爽然寒宵看灑落。山高月白自淸奇。不許塵氣來相逼。往歲吾君入太白。太白峯頭秋月紛。我吟秋月送君去。秋月熒熒長隨君。長隨君。君心月色渾未分。寶馬葱籠曉無跡。下視人寰雲錯莫。玉堂金門如夢中。羽衣絳節何飄忽。孤山日月影婆娑。十分精神非子耶。我歌山月當薤曲。和君蓬山山月歌。戊寅九月。君之入太白也。遇於鳳停寺。臨別以秋月詩相贈。君以蓬萊山月歌。示我要和而未能。故說與此意以報重泉。</text>
<title>贈職時詩 幷序 [李光庭]</title>,<text>李懶隱先生。以經學文章。重明陵世。旣擢上第。選銓曹郞。歷敭館閣。直道正言。不勢怵不比權。以義去就。卒不究所學。識者以爲恨。今年春。筵臣白先生在某時。有某事某事。宜奬遺直。上曰兪。予未及知。其褒贈錄用子孫。於是先生有冢宰太學士之贈。三月某日。先生孫重延奉誥冊而至。四月己亥。焚黃祀告于廟。先生胤子濟兼士達甫。書告光庭。且令歌詠其事。光庭作而歎曰聖恩至矣。爲後學者。固欲張大之。以耀久遠。而光庭非其人。且先生儒者。儒者之於時。進以禮退以義。常與道俱。行其所可爲。無所必於中。不可以一節擧也。世方以名義操切前時人。故筵臣之所達。只据先生處置間一二事。非先生之至也。然因是數言者。先生之在當時。剛正無私可知已。豈不偉矣乎。光庭老矣。猶識當日事。未嘗不以先生爲正。今先生歿四十年餘。而公論發於筵席。嶺南人士其勸耳矣。光庭病不能進盛禮。與士達甫握手而敬。謹綴近體一篇。以道景行之思云爾。世變賢愚久失公。悠悠頰舌到公空。至今人說孤忠凜。曠世恩從聖眷隆。史冊端能傳盛節。簪紳猶自揖餘風。白頭尙記前時事。憾慨題詩意不窮。</text>
<title>贈職時詩[李徵兼]</title>,<text>故承宣懶隱先生眞城李公。以肅考十年癸亥。擢上第登瀛選。時當己巳。國有大事。公上封事極言。其爲天曹郞也。又抑權貴去闒茸。直氣凜然。聞者縮頸。入待經幄。啓沃弘多。上亦虛己聽納。眷遇隆重。由是爲己巳名人。事在國乘。今上十七年辛酉正月。大臣及筵臣合辭白上公立朝時事。因奏請追奬。自上命贈大冢宰兼太學士。是歲四月之初。遂焚黃改題。嗟呼。公以卓節重望。位不滿德。識者恨之。卽今滄桑累變。洛蜀交分。乃於此時。有一種公論在。褒以曠典。榮及九壤。豈非天哉。小子嘗從先生學。其於大君子爲人行己之方。盖仰覰而心識之。山梁旣頹。寓慕無地。今日之來。幸參祭官。跪獻一爵。俛仰今昔。不勝感咽。謹此作敍紀實。賡之以古風長句一篇。以歌其事。緫一百八十二字。懶隱先生吾叔父。道德文章當世一。一朝釋褐揚王庭。朝中雅望山斗匹。主上重之深倚毗。敭歷淸要遷代迭。成就君德公己任。多處經幄以輔弼。惟公大節在己巳。直道危言光史筆。太白山南東洛上。晩計藏修高臥必。公是玉帝香案吏。龍蛇之歲賢嗟日。公歿四十有二年。一二臣工上事實。自上一聞嗟歎久。贈以天官冢宰秩。四月維夏日維戊。題主焚黃殷祭畢。尙書履聲宛如聞。冠帶觀光贊芬苾。寔公生朝同一日。何幸干支邂逅吉。嗚呼盛事盛無二。歌頌洋洋箕域溢。</text>
<title>贈牒焚黃時有吟[金景泌]</title>,<text>朝陽彩鳳一聲孤。范孔貞忠復海隅。名義本非吾嶺壞。倫常幸賴此翁扶。當時事蹟輿人誦。今日恩徽曠世無。試看宦途躁競輩。火寒灰滅卽須臾。</text>
<title>戲呈權游餘 以鏺○一首見原集</title>,<text>病中心事九分乖。賴有新詩句句佳。遣悶不妨頻往復。柰君一字苦難排。</text>
<title>次權游餘韻</title>,<text>幽懷鬱鬱向誰開。門外從敎點綠苔。賴君鼓得詩情發。百返郵筒莫輟來。</text>
<title>閒中兒輩戲作紙片。貼古詩韻字。令人懸揣得之。名曰摘韻。是日權兄遇强韻窘甚。旣而竟得之頗自矜。因用所得誇字韻戲贈。</title>,<text>紙面生毛眼欲花。山堂客散日西斜。百篇寫就吾當去。一字摘來君莫誇。謾向瓊林擷綵花。任看長日望中斜。傍人莫道偸閒事。滿手淸香亦足誇。</text>
<title>同權游餘。次聯珠韻。</title>,<text>烟散雲消白日沈。玉輪流影到天心。淸光却被靑蘿翳。斗覺山中草閣深。</text>
<title>權游餘詩謂家有燕巢八窠。次韻却寄。</title>,<text>觸熱銜泥任笑嘲。著添新壘滿衡茅。秋風一夕天衢闊。得路那能守舊巢。一間茅屋未全貧。卅九呢喃日日親。微物定應呈異瑞。主人非是草萊人。</text>
<title>觀漲</title>,<text>丙辰七月大雨。前川泛溢。登南山觀漲。江勢盛長。茫如大洋。俄而驟雨大至。山岳隱形。乍明乍暗。氣象萬千。亦一奇賞也。傍人要余哦詩。余沈吟久之。得千里層濤接塞雲之句。爲雨所困。遂下山。詩不復成。至明年丁巳。終歲不雨。時當七月。小雨卽晴。追想前年勝遊。遂援筆足成。千里層濤接塞雲。劈掀坤軸勢翻盆。一聲雷雨靑山暗。碧海四隅相吐呑。</text>
<title>與諸友登山亭舊址共賦</title>,<text>七月二十五日。同權游餘過新村。欲登野逸臺不果。遂與安受吾，李立仲登古朴氏山亭舊址。西望蘆蒲大野。夕陽半江。暮烟橫帶。野色蒼茫。鳥嶺以南諸山。紫翠相盪。爛如畫圖。益知杜草堂詩山行落日下絶壁。西望千山萬山赤之句。眞千古絶調也。盡日尋秋不見秋。秋到郊墟未到頭。塞雁一聲天宇闊。白蘋紅蓼滿汀洲。紅光隱映靑林畔。草色霏微落照中。多少野人都不管。一聲村笛隔江風。山頭落日半邊明。萬丈紅霞襯赤城。眼底却驚成別界。秖應身在綵雲屛。</text>
<title>槐亭呼韻</title>,<text>獨樹西風分外淸。暮雲秋色與天平。坐到高舂吟不盡。亂蟬千樹隔溪聲。薄雲閣雨千峯濕。高樹吟秋一岸平。大醉歸來山有月。隔溪漁唱兩三聲。</text>
<title>酬柳上舍 日祥 詠蓮 二首見原集</title>,<text>竹外新添一朶荷。風流偏向月中多。天香却怕驚塵世。不向西風浪放花。</text>
<title>送高上舍汝含之京</title>,<text>積雪滿三江。疾風凜以烈。之子去西京。迢迢路阻絶。孔子道至大。配食盡聖哲。古來大賢人。祀典猶或缺。千秋有是非。聖世宜審察。此義誰能陳。九重深閫臬。濟濟魯諸生。抗疏趨金闕。今君爲之首。奮身輕斧鉞。丈夫貴大節。三軍帥可奪。回頭望秦天。萬里浮雲滅。鳥嶺橫晴空。君子愼行發。中宵把盞起。慷慨寸心折。去去崇令德。行違各努力。</text>
<title>戲次黌堂諸友 二絶○一首見原集</title>,<text>詩思空憐萬丈長。一樽談討欠聯床。老夫興退無新語。一任輸君錦繡腸。殘燈竹榻夜何其。詩爲樽空下字遲。却喜兩君猶好事。明朝且莫負佳期。</text>
<title>失題</title>,<text>紅樹千層石路危。寺門閒掩夕陽時。尋秋錯喚詩翁去。說與人間俗士知。一作說與世人奇事知。</text>
<title>落花巖。次柳上舍送行之作。</title>,<text>芳名千古偶相參。海國東西兩石巖。奇賞一時偏落手。莫須誇說一龜潭。</text>
<title>百川橋逢霧</title>,<text>百川橋北翠雲寒。不放仙區與世看。却恠靈源無管束。長時流去出人間。</text>
<title>靑鶴臺</title>,<text>山上仙人何處尋。碧峯千疊綵雲深。題詩寄與巖棲鶴。記取今宵一宿庵。</text>
<title>次權陽村應製詩韻 大明太祖命權賦金剛</title>,<text>直上毗盧第一峯。眼前千疊白芙蓉。銀河曉掛西庵樹。玉笛晴搖上界鍾。詞客百年今夜會。眞仙一隊舊時蹤。世人不識蓬萊路。何處能開磊落胷。</text>
<title>宿正陽寺</title>,<text>萬二千峯霽色涵。夢中猶記玉森森。曉來宿霧糚秋壑。覺後飜疑一宿庵。</text>
<title>遊雪嶽山</title>,<text>聞道秋生雪嶽山。藍輿穿過萬林間。山僧住錫向余笑。報道隔溪楓葉丹。</text>
<title>宿神興寺</title>,<text>夜宿西庵伴月明。亂峯千疊夢中靑。夢中不記秋深淺。但覺渾身風水聲。雪色層巖霽景寒。萬峯松翠碧雲端。遊人肚裏都收拾。化出新詩滿世間。</text>
<title>邱山驛。次松齋先祖韻。</title>,<text>過嶺愁仍在。逢村却解顔。籬前淸澗響。野外怒濤頑。月隱簷端樹。雲飛海上山。𤅀洲明日去。奇矚破天慳。</text>
<title>竹山館滯雪</title>,<text>男兒定計苦不早。客館中夜令人老。兩鬢蕭蕭見華髮。明朝又上長安道。富貴於我亦何有。半世行藏愧前後。萬卷詩書謾在腹。一幅綸巾空墊角。昔歲優遊臥江山。明月淸風好開顔。每從山蹊戒茅塞。不向世人爲態色。柰何將身老征鞍。長程日日凋神觀。寒牕夜夜夢萱堂。白髮慈親安未安。竹山夜雪曉不息。竹山官酒難爲力。五色祥雲看漸邇。回首鳥嶺千重翠。</text>
<title>中臺寺。贈玉瓊上人。</title>,<text>積雪滿巖扉。江天日暮時。山僧頻勸酒。行客且題詩。</text>
<title>次仲明舜卿韻</title>,<text>一番風雨洗塵愁。虛閣渾成分外秋。何處玉人來近岸。一詩先遣約淸遊。</text>
<title>次老杜臘日寄詩</title>,<text>野雪村烟入望遙。別來三月正魂消。詩傳臘日聯雙壁。人隔冰溪只一條。晩節却憐疎懶態。壯年虛値聖明朝。苦寒且喜春光動。和氣應看塞九霄。</text>
<title>次任豐基道三韻 道三詩以孤山處士之號見借。甚可愧。步韻寄以自笑。</title>,<text>幽居晩占一山孤。千樹寒梅雪裏腴。已判烟霞爲活契。更將鷗鷺當朋徒。鶴因客少飜成懶。溪被人居却喚愚。老我無心賦疎影。愧君多事强名吾。</text>
<title>奉呈姜明府 碩臣 行軒</title>,<text>欲挽征車未有因。別筵無賴是芳辰。風流不盡習家醉。物色空留河縣春。已辦浮榮輸夢境。不妨聖世著閒人。長年何處遙相憶。峴首碑前草似茵。</text>
<title>次伽倻山僧詩軸韻</title>,<text>昨宿伽倻寺。今逢伽倻僧。紅流一片月。分作兩心燈。</text>
<title>輓張友 珣</title>,<text>令弟專城日。萱親白髮新。恩榮看鼎盛。酷禍柰逡巡。血盡湖天夜。魂驚峴首春。脊令悲不盡。江月不成輪。</text>
<title>戲答柳上舍譏余窻前植竹太近</title>,<text>庭前隙地大於扇。石砌四匝方似硯。當窻植得十竹遍。爽氣颯颯生戶關。但喜簷端翠拂雲。豈識春風長子孫。客來勸余移東垣。莫遣疎梢狎小軒。南山紫翠絶奇玩。却怕眼前成遮斷。我植我竹只自管。疎密不要他人看。君不見昔日西山二子歌采薇。尙有千載閒是非。</text>
<title>輓從弟 端標</title>,<text>賢者是弟愚者兄。我年長汝十年强。亦有我季才且良。雁影飄落海天霜。坐見門戶日淒涼。憐渠兄弟高翺翔。汝曹人道不可當。足下雲程千里長。聲威赫赫動帝鄕。兇飊一夕撼靑蒼。可憐瓊林玉樹摧折委道傍。解令行路亦悲傷。大人哀哀訴玉皇。弱弟孑孑淚盈裳。白日慘慘天無光。少婦在室守空床。伏劒欲死事蒼黃。渾舍驚動走且僵。吾嶺年來運不祥。天公爲我集百殃。忍見才子善士一時零落歸玄堂。玄堂一閉何時暘。但令人間父母日夜泣血割寸腸。萬事俯仰渾亡羊。</text>
<title>題靈泉庵</title>,<text>倩僧開霧架巖扃。峀繞波回隔外坰。身退棲遲應此地。誰知密約寄山靈。</text>
<title>元日寄金南甲</title>,<text>新年且不見。惆悵一樽前。同是離鄕客。知君亦不眠。</text>
<title>秋月</title>,<text>一天凉雨晩來晴。風送冰輪上太淸。山帶素輝當戶倒。雁拖寒影入雲驚。愁人幾引思家步。騷客偏挑訪友情。最是空閨無限恨。願隨流照伏波營。</text>
<title>秋閨</title>,<text>羅幕凉生獨掩閨。霜華月色共淒淒。魂消壁上寒虫語。腸斷天邊白雁啼。織到金梭忙手擲。裁來玉尺有情携。臨風無限紗窻恨。揔爲黃雲海戍迷。</text>
<title>次韻寄金天若</title>,<text>中宵擊劒一悲歌。剛恨當年讀五車。蠧簡漫添頭上雪。風塵贏得眼中花。毫端錦繡輸詩伴。客裏光陰逼歲華。最怕虛名解誤事。自慙無策答邦家。</text>
<title>再遊武陵</title>,<text>藍輿穿過萬樹花。花底泉鳴日又斜。春風何處無花浪。直到武陵春更多。</text>
<title>大風</title>,<text>陰風半夜北來號。捲盡千家屋上茅。天際怒聲掀地軸。海中紅旭盪鯨濤。魚龍震動摧鱗甲。鳥獸橫奔惜羽毛。樓上老翁愁不寐。護梅藏竹亦徒勞。</text>
<title>冬至病臥。次碧樹丞。</title>,<text>終年別恨正憧憧。咫尺詩樽且未同。病臥不堪佳節過。歲寒偏覺客途窮。幾時天地回春色。是日衣冠謁紫宮。半夜忽驚雷響動。千門已啓九泉中。</text>
<title>次除夕韻</title>,<text>身似孤雲一片浮。兩年來臥此西樓。名爲太守二千石。居住仙鄕第一州。儉歲烟霞還富貴。良辰水月也風流。春來定有桃花浪。欲拂珊瑚放釣舟。</text>
<title>次碧樹丞長律</title>,<text>自笑凡夫最下乘。却來仙府夢何曾。道情濩落千魔重。詩骨淩兢一病仍。弱歲壯心衝過斗。百年豪氣折殘肱。早知叔世峨洋少。不擬淸時位望騰。殺馬故園甘落拓。閉門深巷斷交朋。風塵轉覺諸緣妄。文字休敎俗輩謄。慣見世道雲萬變。坐看平地浪千層。多生嶺海留因業。此日泥塗出角稜。蓬島十洲淸境在。竹樓千載美名稱。烟霞水石都收攬。雪月風花孰愛憎。仙尉何年飛去舃。民風太古結來繩。榮親秖幸烏含哺。側翅非關鳥避矰。春滿塞垣花似錦。日長公館坐如僧。國憂正値勤民隱。箕範那堪錯庶徵。客榻旅懷愁絶域。騷壇哲匠近平陵。芝眉晩向金門接。綺語時從酒席承。眼曠千秋從皓首。才高一代困邊丞。靑雲路隔鵬飜海。白雪詞傳句挾冰。萍水相逢仍唱和。樓臺幾處共攀登。張儀舌在逢蘓季。荀爽心驚見李膺。薄宦天涯同是客。暮雲春樹恨難勝。只緣病懶雕鎪倦。剛被煎催意氣增。夥子將軍添壁壘。憐吾弱國劇邾滕。吟筇踏遍三淸界。令節纔經八日燈。傑句珊瑚糚寶樹。豪情太白掣秋鷹。陽春自昔高難和。老我元非鮑謝能。</text>
<title>次謝碧樹沙餠之贈</title>,<text>剝椓聲中午睡驚。竹西樓下浪花生。瓊章擲地金全響。藥褁開緘雪半傾。絶域晩逢詞苑敵。當筵閒鬪酒船兵。每蒙厨養煩勤念。祿食還慚寸草誠。</text>
<title>將赴碧樹之招。阻雨不果。詩來督過頗深。</title>,<text>已遣吟魂遶草亭。那堪石燕舞山庭。不愁皁盖霑花雨。只爲泥驂怯海程。客裏春光强半老。病來詩眼幾回靑。明朝霽景還應好。大醉東風月滿汀。</text>
<title>輓琴以晢</title>,<text>昔歲我喪弟葬時。君之輓歌聲最悲。今日聞君入玄扉。我涕倒盆君不知。人生自古莫爲材。木秀於林風折之。吾嶺年來運不淑。可憐才子善士落落歸窀穸。乾坤納納人孔多。天於此輩何所訶。嗚呼此理不可問。一聲痛哭吾柰何。一聲痛哭吾柰何。起來向風東望添霜霰。君與我弟應相見。</text>
<title>星磨嶺</title>,<text>星磨嶺上坐超然。山木蒼蒼上有天。虹飮北溟雲潑墨。雨昏南國樹如烟。年光荏苒風塵裏。客路崎嶇牛斗邊。自笑行藏猶未定。可憐簪笏映華顚。</text>
<title>次李進士蓮池韻</title>,<text>我性本麁俗。十年在空谷。不向名園玩牧丹。不向藍田採美玉。今朝跨驢鶴山前。正値乾坤金氣伏。偶向君家雙眼明。滿池荷花曲江曲。小葉田田不出水。大葉落落千莖綠。謂是仙都鶴頂紅。雪膚朱嘴灑落不受人間炎與溽。從今始信絶世姿。一見洗滌心中欲。主人正是君子徒。愛之實出中心篤。斥去衆芳不許近。匍匐不足充輿僕。君不見我家孤山浯水上。種竹新添十箇足。西風嫋嫋白日晏。勁節幽芳各相勖。汝叔淸詞續濂翁。碧牕淸晝湔心讀。</text>
<title>輓高君輔</title>,<text>男兒生年三十死無成。千秋寃恨何時平。天生美質淑且貞。一段淸冰盛玉甁。又如百尺珊瑚出海碧。寶彩燦燦明新旭。酒酣把筆動高興。逸句往往驚末俗。吾嶺年來不吊天。可憐才子善士接跡歸黃泉。黃泉歸去幾時返。但使人間父母泣血如懸川。淚乾血盡亦何及。我歌到此君應泣。噫吁嚱。天意茫茫誰得知。世人錯道生男奇。</text>
<title>輓詞[李棟完]</title>,<text>正屬蒼生望。天何遽降凶。列星還氣魄。巨壑逝蛟龍。藝院無司命。儒林失所宗。墳前丈餘鳥。俯仰有悲容。</text>
<title>輓詞[李達意]</title>,<text>淸明端愨得天姿。學問淵源表世師。每向經筵勤啓沃。常持公議不磷緇。求之叔季無多得。假以其年豈少裨。欲寫哀詞垂涕淚。老夫非獨爲吾私。</text>
<title>輓詞[李柱天]</title>,<text>雪月襟懷廊廟姿。天應有意佐明時。風天未副蒼黔望。木稼驚吟殄瘁詩。半世淸要安足道。一生名節最無。疎慵幸忝知心契。痛哭人間失子期。</text>
<title>輓詞[張萬杰]</title>,<text>南極新摧天柱峯。儒林氣喪泣相逢。從看太史收遺草。不愧高名上景鍾。</text>
<title>輓詞[李成龜]</title>,<text>望隆山斗儒林惜。國失蓍龜志士悲。自此嶠南誰可仗。呑聲不獨哭吾私。</text>
<title>輓詞[成世璜]</title>,<text>文星一夜晦光精。俄報英姿閉九京。當世士林推領袖。盛朝人物作權衡。最憐身上衰麻痛。不盡生前泣血誠。天奪亦知邦運係。哭公非但哭私情。</text>
<title>輓詞[李厚天]</title>,<text>天之初何爲。生公不偶然。天之又何爲。奪公不假年。可必不可必。天意誠難究。我識我公賢。望夙負山斗。孝友人無間。信義衆敬服。紛旣有內美。又重之以學。博涉聖賢書。精深理義剖。出入淸顯班。綽綽裕去就。筵席進經義。聖學日以富。栢府振風棱。憸小驚縮首。郡邑三佩符。政皆主字牧。彼此無一偏。心皆出正直。抱負任旣重。經綸責亦大。一士能光國。否運將回泰。萬姓手加額。一疾身不起。君失霖雨佐。朝乏廊廟器。上以爲國痛。下以哭吾私。官高貧益甚。殮不以其儀。諸葛君不負。黔子被不足。然後見淸白。題詞增感惻。</text>
<title>輓詞[李華翊]</title>,<text>痛哭明時玉署賢。驂鸞何事遽升仙。東山已失蒼生望。北闕偏深聖主憐。淸韻尙留階下竹。遺芬猶在案中篇。定知不朽芳名久。儀範應憑後輩傳。本二首。而一首則在養蒙齋集中。</text>
<title>輓詞[申義命]</title>,<text>半生師友托麻蓬。雞夢何忙歲在龍。君實盛名騰婦孺。次膺姱節自筠松。佇看傾否重回泰。那料罹憂更報凶。士失模楷邦乏彥。公私痛衋淚無從。</text>
<title>輓詞[姜酇]</title>,<text>俊彩堂堂八尺身。淸名懿德動朝紳。豫章材大宜支廈。壁月光沈奄壞輪。一代咸嗟無國士。九重應悼失良臣。高柴掩藋違終老。痛入泉臺結萬春。</text>
<title>輓詞[宋光壁]</title>,<text>善居因滅性。天意定難諶。北闕封章在。南州倚望深。將看吾道振。何遽德星沈。殄瘁邦家痛。應同遠邇心。</text>
<title>輓詞[權萬濟]</title>,<text>憶曾銓席聳風裁。人道南州第一人。動植咸思蒙惠澤。縉紳方待任經綸。那意風樹銜哀日。遽値邦家殄瘁辰。不復連床瞻玉色。公私危淚謾霑巾。</text>
<title>輓詞[申義建]</title>,<text>松齋公後見其孫。行誼文華一代尊。玉署天曹風望重。南州東郡惠聲存。擬看更試旋乾手。驚報還臯泣血魂。從此士林無考問。冷風和淚灑秋原。</text>
<title>輓詞[李好意]</title>,<text>名家世世挺英姿。復覩朝陽彩鳳儀。經席湖堂儒望重。銀臺玉署聖恩滋。咸稱愷悌神明佐。誰料重泉孝服隨。惆悵吾南人物盡。不堪悲淚爲公私。</text>
<title>輓詞[李𤈛]</title>,<text>吾道今將戹。斯人又至斯。宗門頹棟宇。南國失藩籬。德望當時重。風流百世師。無從數掬淚。非特爲余私。</text>
<title>輓詞[金著一]</title>,<text>公是眞城後一人。文章德業尙彬彬。傳家不墜松齋緖。入室期承退老仁。風樹居憂猶未畢。鹽梅調鼎更無因。今朝此哭非私痛。重爲斯文淚滿巾。</text>
<title>輓詞[權壽祺]</title>,<text>家學淵源自有因。淸朝儀範領朝紳。名聲東魯無雙士。文彩南州第一人。紫極佇看卿月耀。靑霄忽見德星淪。平生至行由天性。地下終爲孝服身。</text>
<title>輓詞[李國芳]</title>,<text>儒雅推公第一人。淸標猶想暎簪紳。銀臺伴直今如夢。悵望南雲獨愴神。</text>
<title>輓詞[李文興]</title>,<text>人物爭推嶺外賢。雲塗玉立自無前。世閱桑滄疵不到。家承松退業逾全。居憂未闋三年泣。歸化還驚二竪纏。非爲吾私偏下淚。士林憔悴柰斯文。</text>
<title>輓詞[李龜齡]</title>,<text>憶昨南遊幸見親。襟期灑落出凡塵。吾知名下無虛士。衆賀朝中有正臣。陶溪詩禮淵源舊。聖代恩榮拔擢新。便養深誠終毁滅。屋梁殘月倍傷神。</text>
<title>輓詞[門人洪相勛]</title>,<text>松老雲仍得此人。俊才雅望係陶匀。律身正行周張契。經國文章屈宋親。直道方期匡世態。皇天胡忍喪儒眞。吁嗟吾黨將安倣。却爲邦家淚拭巾。</text>
<title>輓詞[鄭鐸]</title>,<text>先生豪氣盖南州。人道當今第一流。厚畀固知天不偶。嗇施那意鬼爲讎。人間已斷蒼生望。天上初成白玉樓。可惜斯文長已矣。謾敎吾黨淚盈眸。</text>
<title>輓詞[金履謙]</title>,<text>松齋之後有澹巖。吏部文章艶古今。承寵幾優蘓學士。宣醞頻醉李翰林。從吾好處工專積。任衆謗來道益深。上界忽驚催作記。啼烏未盡吐哀音。</text>
<title>輓詞[洪道章]</title>,<text>間氣東南挺異姿。山林廊廟兩相宜。佩符幾洽生民望。趨階偏承聖主知。千古文章推巨擘。一時名論許宗師。長途未半天還奪。斯道從今更托誰。</text>
<title>輓詞[李後榮]</title>,<text>江海胷襟錦繡脾。碩材眞是廟堂姿。銀臺玉署恩偏厚。東郡南州惠幾遺。誠孝出天神必佑。仁人無壽理難知。堪嗟嶺運從玆否。長慟非徒哭吾私。</text>
<title>輓詞[柳宗海]</title>,<text>孝子居廬日。賢人養德辰。藏名名益卲。劬學學彌新。士失依歸地。朝無儻直臣。邦家從此殄。臨挽涕沾巾。</text>
<title>輓詞[門人李在弼]</title>,<text>英明本自蘊經綸。謇謇王庭一德臣。司馬聲名傾洛社。呂公風彩動朝紳。周邦殄瘁天無憗。吾道將孤鬼不仁。風樹未伸三載痛。也應遺恨鎖荒墳。</text>
<title>輓詞[權晊]</title>,<text>天挺吾南第一流。儒林碩望擬前修。雄辭健筆知餘事。懿行層標孰比侔。聖渥偏承宵對日。危機咸仰得言秋。却將忠孝平生志。空付泉臺萬古愁。</text>
<title>輓詞[潘世河]</title>,<text>道學淵源有所因。陶山風月更淸新。堂堂志槩淩霜雪。凜凜忠勤動玉宸。漢氏衣冠欣共接。宋朝文物幸相親。淒然萬事關時運。從此儒林復失眞。</text>
<title>輓詞[金楷]</title>,<text>只道深山閉藋扉。誰料夜壑掩縗齊。天扶世道生人傑。手抉雲章作錦脾。彩筆未窮華國手。奇文還促綺樓詞。賢人存沒關邦運。長痛非徒爲我私。</text>
<title>輓詞[李碩意]</title>,<text>前後登龍分義敦。接人行己揔堪論。專工詩禮家聲遠。餘事文章士望尊。入海危檣平地出。扶綱高義大防存。提毫不盡云亡痛。峴首秋深菊滿園。</text>
<title>輓詞[李克哲]</title>,<text>翛然毛骨不凡姿。餘事文章更絶奇。模範已推爲士日。風聲爭仰立朝時。靑綾鎖直恩偏重。黃閣經綸衆所期。君子失朋民失祿。白頭非獨爲吾私。</text>
<title>輓詞[權斗光]</title>,<text>早歲聲名動八垠。和容粹色丈夫身。襟期落落人無右。論議堂堂國有臣。一病固知因泣血。半世誰料入傷神。南州碩望凋零盡。痛切公私淚滿巾。</text>
<title>輓詞[金世重]</title>,<text>豪傑當今數爾賢。笑看浮俗氣翩翩。月高仙閣承恩渥。春滿西樓聽管絃。涇渭已分波自定。火炎雖烈玉能全。可憐遠日貧無襚。淸白如公太史傳。</text>
<title>輓詞[金聲厚]</title>,<text>文雅風流聳縉紳。嶠南聲價許誰倫。名高玉署論思日。望重銀臺出納辰。萬事秖今渾似夢。此生何處更追塵。遙憐絶峽無人到。回首西風淚濕巾。</text>
<title>輓詞[柳世興]</title>,<text>赫赫名家代有英。瓊琚玉佩際河淸。模楷當世推元禮。聲價詞壇數馬卿。人鑑遽亡悲聖主。口碑猶在泣殘氓。連廬未盡終天痛。更愴欒欒孝子情。</text>
<title>輓詞[柳榰]</title>,<text>玉署飛英幾箇賢。瑰才鳴世罕隨肩。淸文久煥論思地。遺直須看奏議篇。聖代尙勞求碩輔。哲人其柰嗇遐年。南天莫歎奎精晦。千古高名太史傳。</text>
<title>輓詞[高徽世]</title>,<text>天官郞宿最光輝。賴子吾南道不微。筆泚喉舌敷奏密。琴鳴關邑簿書稀。遙憐廬下靈芝秀。豈意楹間夕夢飛。嶺外儒紳誰第一。故交相吊盡沾衣。</text>
<title>輓詞[宋時靖]</title>,<text>文星炳炳耀東躔。桂苑魁名萬口傳。承寵曩時香案吏。賜貂當日玉堂仙。出天孝友人爭慕。治邑廉平世共賢。喪制未終天不吊。峽雲遙望淚如泉。</text>
<title>輓詞[李杲]</title>,<text>詞如屈宋筆王鍾。才格超然出衆中。君實名聲人手額。李膺門舘士登龍。至公可見爲郞日。正論皆稱借劒風。今我遠來扳紼地。一哀非特爲同宗。</text>
<title>輓詞[朴希閔]</title>,<text>公私痛極涕空潸。眞範依依俛仰間。顒望不慙天下士。浮榮纔躡地卿班。林泉計存張文獻。風雨悲纏庾子山。吾道忽看窮至此。瀼東流水謾潺湲。</text>
<title>輓詞[洪重夏]</title>,<text>峨峨太山岑。浩浩洛江源。挺然文章材。長于繩尺門。幽蘭自播芬。瑞鳳遂高騫。上君白玉堂。講說皆昌言。君親兩係戀。進退各有援。北斗司喉日。前席賜貂恩。世道劇推遷。完人復誰存。養急愛西日。心豈戀東旛。春陽水石幽。晩計起田園。圖書儼左右。靜裡一乾坤。那知雞骨哀。遽招鯨背魂。吾道一至此。天理不須論。烈風吹我衣。寒日夕以昏。默默涕自零。獨立終南軒。</text>
<title>輓詞[洪柱震]</title>,<text>名門蔚有昔賢風。經術詞章到底通。鵠立近班文彩聳。貂頒前席渥恩隆。邇來消息晨星外。當日逢迎驛路中。一別居然千古隔。薤歌吟望嶺岑崇。</text>
<title>輓詞[丁時潤]</title>,<text>晩歲金蘭躡後塵。艶君經幄荷褒頻。汝南鄕黨知名士。元祐朝廷亢節人。泣血兩年終滅性。傳家雙璧幸留珍。郊屋白首餘生在。悵望芝山淚滿巾。</text>
<title>輓詞[朴明義]</title>,<text>眞城華閥挺魁姿。爭道遺風也在玆。隆譽翺翔雲路日。盛名携導士林時。病緣欒棘醫無驗。庭茁芳蘭業不隋。南邑從遊如夢裏。秖今追憶倍沾頤。</text>
<title>輓詞[朴世柱]</title>,<text>早從蘭室托深知。公視爲朋我請師。一代芳名山共仰。千秋孝誼口成碑。誰言杜峽馴鳥日。却是東瀛化鶴時。私情國事斯文慟。薤露聲中涕自洏。</text>
<title>輓詞[李簠]</title>,<text>記得前冬拜孝廬。却憂柴甚氣隨虛。那知隔歲雙魚斷。忽報凶音一夢如。廊廟大才終莫展。雲山別業竟誰居。不徒殄瘁邦家痛。且念衰門淚濕裾。</text>
<title>輓詞[朴文豹]</title>,<text>璧宿收輝大廈傾。聖朝還失廟堂英。斯文已失將安適。吾道如何困不亨。推理可知今世事。哭公非爲舊交情。最憐身上衰麻在。泉下應深遠慕誠。</text>
<title>輓詞[朴世胤]</title>,<text>天上奎星地醴泉。如君淸標世無肩。淸朝雅望南金重。半世高名北斗懸。枯栢忍傳斑血地。戹賢誰報夢眞年。同庚更托班揚誼。存歿交情一潸然。</text>
