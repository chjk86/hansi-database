<title>貞洲精舍八詠。用茅齋元韻。八首</title>,<text>風月涵千頃。恩波當鏡湖。濯纓淸興足。何用慕陶朱。右一帶長江曉霧螺鬟濕。斜陽罨畫開。南邊傳警急。怕見夕烽來。右千重遠岫有石波心峙。何年作弟兄。參商長入望。對爾若爲情。右兄弟雙巖滿目生蒿荻。臨風獨自傷。日斜村遠近。何處有歸羊。卜居地名羔羊故云。右羔羊古村窮巷餘衰柳。依依陶令家。重來十載後。垂淚聽鶯歌。右柳巷聞鶯誰道吾無事。朝朝向栗林。低頭收落子。不見曉霜侵。右秋園拾栗冬暉眞可愛。炙背臥前楹。欲獻君門遠。徒懷一寸誠。右茅簷負暄年衰腰脚懶。久坐亦傷神。杖策時流憩。空庭不見人。右閑庭散策</text>
<title>疊茅齋八詠韻。送于西山令弟求和。八首○己亥季夏</title>,<text>避世思浮海。開窓獨望湖。床頭有周易。滴露自硏朱。右一帶長江山連艮嶺峻。江向寶蓮開。拄笏看朝暮。閑雲去復來。右千重遠岫兄離常憶弟。弟別苦思兄。兄弟巖相對。不知離別情。右兄弟雙巖舊里無相識。重來倍慘傷。忘憂猶有酒。萬事摠亡羊。右羔羊古村垂柳連成幕。深藏隱者家。流鶯啼永晝。如答又如歌。右柳巷聞鶯種栗滿東山。金丸拾脫林。郊居幽事足。世念不相侵。右秋園拾栗晴旭烘如醉。熙然對午楹。意便持欲獻。隨遇罄丹誠。右茅簷負暄携笻聊散步。隨意自怡神。乍覺塵中夢。依然物外人。右閑庭散策</text>
<title>申樸。寄松醪柹棗。詩以謝之。</title>,<text>珍重靈川子。心期在歲寒。松醪兼柹棗。貽我擬金丹。</text>
<title>德薰。次寄八詠詩。更步其韻述懷。八首</title>,<text>平生懷魏闕。老去臥江湖。亂世尊韓白。何人服孔朱。其二窮陰天地塞。幽抱撥難開。閉戶三冬臥。山村斷往來。其三一門餘慶在。難弟亦難兄。雲樹相思處。應同急難情。其四書來傳遠信。喜極轉悲傷。早晩金華洞。相尋問牧羊。其五他鄕曾踏遍。是處豈爲家。獨夜愁無寐。晨鷄凍不歌。其六人今依樹屋。誰問燕巢林。未死眞爲累。長遭外患侵。其七海月來窺戶。山風吹入楹。端居澄一念。隨處自存誠。其八山蔬眞有味。草堂亦安身。晩識幽居趣。回頭愧野人。</text>
<title>雪夜凍吟</title>,<text>閉戶寒宵永。無勞問酒家。佳人知我意。雪水起煎茶。</text>
<title>除夕前二夜。枕上偶吟。</title>,<text>耿耿不能眠。殘燈翳復吐。槽頭滴酒聲。錯認簷間雨。</text>
<title>戲書 三首</title>,<text>治聾更何爲。賣癡眞自癡。年來兩眼暗。深覺混希夷。其二平生稽古力。癡子亦因書。黙黙觀時變。悠悠玩物初。其三空花何太擾。阿睹未分明。麴糵烏能爾。傷時哭賈生。</text>
<title>醉吟 三首</title>,<text>老去惟耽睡。蓬扉暖始開。孤村聞犬吠。常恐有人來。其二身老心猶少。家貧酒不空。新梅何處有。醉倒月明中。其三未負歸田計。猶餘戀闕心。靑春臥湖海。白髮淚沾襟。</text>
<title>效淵明歸去辭詠詞中雲鳥松菊四絶</title>,<text>出岫知何向。行天不可尋。世人常役役。來往自無心。右雲春來常自樂。日西相與還。詩人觀物化。雲木翳松關。右鳥孤松生絶壑。老柯入雲深。春光幾時盡。淸風無古今。右松何恨三逕荒。庭前有時菊。遊人携酒來。不必悲孤獨。右菊</text>
<title>讀杜詩。至時危思報主。衰謝不能休之句。有感於懷。因以其字作十絶。</title>,<text>異世同懷抱。平生杜老詩。更吟詩一句。恨未得同時。其二丹心餘一寸。白髮亂千絲。身遠江湖外。何方濟世危。其三伏櫪悲騏驥。傾陽泣露葵。三巴消息阻。靡日不相思。其四一飯不能忘。形容任枯槁。可憐寸草心。何以三春報。其五松篁困風想。桃李滋雨露。何曾怨彼蒼。只欲扶吾主。其六老謀與壯事。二者俱無施。顧惟螻蟻誠。到死不能衰。其七隨世任行藏。一心老耕稼。人事有盛衰。天時相代謝。其八羲皇世已遙。禍亂何時畢。司空願三休。叔夜知七不。其九遠岫晴雲斂。前湖霽景澄。朋來共藉草。泥醉是吾能。其十逝水何曾返。歸雲不可留。只緣筋力盡。非爲好休休。</text>
<title>用杜老養拙江湖外。朝廷記憶疏詩字。作十絶。</title>,<text>滄海在門前。靑山臨屋上。從來無盡藏。取以資吾養。其二身世任悠悠。光陰空卒卒。鴻名本不期。蛇足眞成拙。其三待月開東戶。迎風倚北窓。晩來淸興足。漁唱起寒江。其四身退非忘世。思歸豈爲鱸。平生戀風月。心想在煙湖。其五生時有古今。與子襟期會。何當駕風霆。搖蕩塵埃外。其六綠暗江村晩。黃鶯處處謠。休論人世事。且樂送今朝。其七對月愁仍破。看山眼却靑。每慙衰朽質。曾忝在明廷。其八暮齒諒多憂。虛名眞自累。時聞題目中。頗怪蒙收記。其九耿耿一寸心。蕭蕭千丈髮。西江對北辰。夜夜長相憶。其十一病緣憂國。孤蹤坐信書。柴扉掩長夏。江南晩計疏。</text>
<title>蟋蟀 五首</title>,<text>宋玉悲秋後。何人繼苦吟。天敎千載下。餘恨付蛩音。其二泣露寒蟬咽。銜蘆旅雁哀。枕邊添蟋蟀。客恨若爲裁。其三曾入金籠裏。淸聲助夜絃。千秋訴遺怨。宿客未能眠。其四鵑哭春山月。蛩吟白露秋。天機有舒慘。虫鳥亦含愁。其五人心有感觸。不平則悲鳴。微物緣何事。三秋送怨聲。</text>
<title>題畫屛瀟湘八景</title>,<text>南來逐客舟。莫近湘江泊。西風夜雨時。髣髴英靈泣。右瀟湘夜雨平湖七百里。積靄夜來收。欲知秋月好。須上岳陽樓。右洞庭秋月晴嵐布山腰。可怡不可攬。壟上有丈夫。欲市何由敢。右山市晴嵐上方樓閣晩。雲外數聲種。山僧有底忙。橋畔促歸笻。右煙寺暮鍾楓落吳江上。蒲帆送晩風。惟須數行鴈。和影點寒空。右遠浦歸帆西崦紅將歛。南湖返棹忙。百年供役役。人世幾斜陽。右漁村落照豈不戀稻梁。其如避矰弋。前身諸葛侯。布陣依沙磧。右平沙落雁江娥朝玉京。步步布瓊屑。何村酒可賖。不辨靑帘色。右江天暮雪</text>
<title>丙申春帖</title>,<text>誰道吾生晩。歡情老更新。不緣寒沍極。爭得見陽春。</text>
<title>詠雪 二首</title>,<text>寒花着新梅。飛絮縈枯柳。長吟白雪詞。侑以黃金酒。其二憶昔東湘夜。寒齋對酒缸。三更山雪霽。缺月映西窓。</text>
<title>寒食東風御柳斜 按公行狀云。十三歲與諸兒觀閱武于試場。命官沈相連源。招聚諸兒。欲試其才。以此命題試製。公立就以進。沈相擊節稱奇。命公特立。使諸兒羅拜。觀者如堵。</title>,<text>春晴禁苑扇微和。只見垂楊不見花。惹得介山千古恨。金絲先向御溝斜。</text>
<title>醉吟 五首○丙申閏八月</title>,<text>江湖漫浪是前期。人是人非我自知。夜夜旅窓驚客夢。碧天殘月雁孤嘶。其二百戰乾坤度五秋。血盈壕塹骨成丘。只今天意眞難料。何幸村村酒滿篘。其三踏遍西南志未酬。聖恩猶許臥滄洲。如今始覺名爲累。村老相迎訝故侯。其四西風吹捲荻花洲。鳧雁聲中擁弊禂。興替古今同一轍。腐儒空自白渾頭。其五呼馬呼牛我自譍。夢餘仙枕更超騰。傍人莫訝晨炊晩。會有隣家送米僧。</text>
<title>放鷹有感 三首</title>,<text>星在漁梁雉在田。蕭蕭墟落少人煙。如今校獵何須遠。不向山林向海邊。其二臂鷹牽犬向平原。遙聽令令草際喧。日未晡時呈五雉。可憐人少獸禽繁。其三少年豪氣邁秋鷹。馳志黃河十月氷。潦倒如今棲海上。臥看狐兔恣驕騰。</text>
<title>伯氏見訪。詩以謝之。五首</title>,<text>蕭蕭霜鬢荻花洲。旅鴈聲中夜夜愁。不分紫荊紆枉駕。相看萬事一時休。其二幼少肩隨到白頭。在於平世未多求。誰知地坼天分後。兄弟相依度一秋。其三從前萬事不須言。過眼繁華逐夢魂。案有琴書樽有酒。太平風物只松村。松村。乃伯氏莊號也。其四兄來弟往幾多時。野蔌村醪到處隨。行樂一年天借便。好懷休遣小兒知。其五相對怡怡話舊情。向來軒冕摠雲輕。西暉苦短催歸騎。更約重陽共掇英。</text>
<title>濬兒以金吾郞。往湖西監刑。來過告別。漫題。三首</title>,<text>盜弄潢池五日休。至今宵旰尙餘憂。崑岡火烈誰分別。回首西風涕欲流。其二晩生天地獨長吁。人物如何自就屠。出入年年親岸獄。秪今誰羨執金吾。其三無賴妖星作諫臣。向來鼷鼠費千勻。湖西一面非吾土。父子相隨害幾人。余頃忝其道方伯。按治賦徒故云。</text>
<title>九月之初。上舍李稶，鄭鑑，崔天後等。邀縣令會于浦口斷壟。地名古頭。以余在近村。亦來請之。與壻郞尹溍同赴。盡醉而還。追記一絶。</title>,<text>風流三舍拉遨頭。臨水登山作勝遊。終是一年文酒會。老懷憭慄自生愁。</text>
<title>濬兒自湖西。持贈烏竹杖。詩以記之。</title>,<text>兒郞携寄一筇枝。知我年來兩脚衰。不覺西風生老興。尋山訪水好扶持。</text>
<title>余在湖西。得龍飛御天歌兩卷。伯氏要見。仍題三絶寄呈。</title>,<text>半千王氣屬衰時。天遣潛龍濟世危。北伐南征皆徯我。孰知天命自人爲。其二安危治亂喜相乘。從古悠悠幾廢興。留與一歌存鑑戒。聖明當日更明徵。其三寒雨蕭蕭未放晴。旅窓終夜夢難成。連床細話何由得。相望徒懷鬱鬱情。</text>
<title>詠懷十絶。贈權仲悟。</title>,<text>展禽元不小微官。城市雲林往返間。未了塵緣今白髮。破窓風雪對南山。其二幽棲自是勝居官。韁鎻胡爲戀世間。親老時危須捧檄。任他猿鶴怨空山。其三西隣甲長有秋官。白首卽潛簿領間。心事未成愁不寐。凍肩終夜聳如山。其四金殿何時引百官。至今卿相壁墻間。未應佳氣終衰歇。拭淚長瞻覆鼎山。仲悟。乃戊辰司馬也。與余有交竹馬。時仲悟留寄偏母于安峽。方圖外補。故句中及之。其五樞府休言是散官。老孱深怕廁其間。他年誰作中興頌。泚筆猶堪效次山。其六氷雪那堪逼冷官。曲肱終夜小窓間。南邊未得平安報。天使何時過鐵山。其七塞上三年作鎭官。至今馳想海雲間。誰敎餘孼留吾境。一鼓猶能破釜山。其八時危無路得休官。顧影長慚俛仰間。只是不歸歸便好。江南隨處有靑山。其九淸要從古說郞官。鞅掌憐君凍雪間。早識牛刀試無地。不如雞口保殷山。其十孰知周禮闕冬官。端爲窮陰塞兩間。何日陽春敷惠澤。共看花柳媚前山。</text>
<title>次權仲悟鶴峯韻 二首</title>,<text>少時同學幾人餘。相見休驚鬢髮疏。詩酒暮年渾減興。舊情惟不變于初。鶴峯詩中。有惟有不衰三箇事。片心詩酒尙如初之句。故及之。其二一生多口愧名隨。驚鵲西飛豈擇枝。湖海雲山從此別。只應明月照離思。</text>
<title>留別西山。兼示諸弟。三首○西山。德薰別號也。</title>,<text>五年奔走坐虛名。風雪天涯又此行。擬奉魚軒西海去。恐君先我向開城。時聞開城人。願更借德薰爲留守。故及之。其二花山避地流離日。海上嬰城捍賊秋。誰料老身猶未死。又承新命出西州。其三離鴻南北暫相依。姜被生寒夢亦稀。身老時危思退遯。此行終恐未旋歸。</text>
<title>戊戌元日。述懷呈外兄。兼示禥姪。時禥病臥不起。</title>,<text>濁醪元夕當椒觴。萬事傷心涕自滂。却憶少年叨侍從。屠蘇四載得先嘗。</text>
<title>追憶丙戌年。題漢陽窓壁一絶。</title>,<text>玉川破屋依東洛。陶令淸風滿北窓。顔子一瓢眞有味。榮期三樂本無雙。</text>
<title>流離他鄕。不勝追感。戲續其吟。在河陰書</title>,<text>玉川破屋今何處。陶令淸風到底隨顔子一瓢求不。得。榮期三樂有誰知。</text>
<title>次尹起夫六絶</title>,<text>憐君生世飽酸寒。垂老何曾一榻安。惟有舊情終不減。夜來淸夢繞湖山。其二荒村棲托送殘年。破堗煙生鼠穴穿。想得終宵肩聳處。凍髭撚斷雪風顚。其三誰敎耕鑿化荊榛。康濟吾東會有人。但得餘生臥江海。功名元不要麒麟。其四灰燼幽墟始自旋。江天物色淚痕邊。卜隣從此成偕老。秋月春花樂聖賢。其五相合相離摠係天。兩枝笻竹對依然。傷心莫說從前事。新數中興戊戌年。其六九死歸來隻影孤。空餘寒月照前湖。殘年萬事都消遣。病裏關心只酒壺。</text>
<title>再疊 六首</title>,<text>君詩島瘦我郊寒。擬洗元和到建安。莫作花溪終老計。舊緣應在采連山。其二雪擁郊扉日抵年。湖西歸路眼長穿。誰知十載干戈後。尙有詩狂與酒顚。其三漢陽宮殿沒荒榛。痛哭猶爲國有人。欲學魯連東蹈海。豈惟宣聖泣傷麟。其四聞道驕倭自撤旋。天兵虛老海雲邊。只今民力龜毛盡。曲堗焦頭果孰賢。其五悔禍徒云有老天。不修人事豈其然。丘陵發掘山河變。漢主關中二百年。其六晩生天地此身孤。投老何心向五湖。一片靑丘無凈界。願隨笙鶴覓方壺。</text>
<title>復次述懷 六首</title>,<text>鷗鷺尋盥未可寒。向來容膝却平安。疏陰不改門前柳。倦鳥依依返故山。其二戎馬生郊閱幾年。將軍無賴射楊穿。未應周鼎論輕重。關白胡爲太放顚。其三愁思空吟山有榛。安危當日屬何人。孰云天網恢恢大。尙漏中林鳳與麟。其四綸音不敢墜周旋。長對淸光咫尺邊。報答生成非一道。古來惟說二疏賢。其五休將隻手擬擎天。潦倒甘爲孟浩然。十里江村前路闊。蹇驢破帽度年年。其六風捲黃雲霽月孤。虛明一色接長湖。愁人獨夜元無寐。遮莫寒更滯漏壺。</text>
<title>復次詠雪 六首</title>,<text>須信騷人一味寒。閉門終日臥袁安。已驚靑海成銀海。更訝荒山作玉山。其二三白從來驗有年。那愁破屋冷光穿。謝家兒女無才思。錯比東風柳絮顚。其三埋沒誰分棘與榛。瓊林瑤草摠宜人。不須乘興山陰道。擬訪淸都駕玉麟。其四作態斜飛巧折旋。塡坑滿谷浩無邊。灞橋驢背尋詩客。何似程門立雪賢。其五滕六疏疏近臘天。寒齋凍縮思凄然。煎茶縱獵渾閑事。却憶淮西破賊年。其六投玉酬桃免興孤。謾將溝澮較江湖。只應相就霏談屑。狂叫何妨缺唾壺。</text>
<title>聞天兵破賊。喜而有賦。復用前韻。六首</title>,<text>狂虜聞風膽已寒。天兵十萬出長安。劉陳麻董同時擧。直擣倭橋破釜山。其二電擊風馳此一年。長纓懸馘似魚穿。凱歌聲震鯨波息。白髮孤臣喜欲顚。其三狐狸失宂竄荊榛。多難從來啓聖人。載戢干戈知有日。佇看郊藪集祥麟。其四一鼔功成振旅旋。捷音先到五雲邊。已敎祈父來開府。那有王師怨獨賢。其五事大誠深動上天。諸公効力不徒然。東人感戴知無報。惟願皇啚更萬年。其六何限吾民哭寡孤。枯骸遍野血成湖。南邊又報長星隕。可惜中流失一壺。聞水使戰死。末句及之。</text>
<title>貞洲漫詠 三首</title>,<text>桑田東海信非誣。又見貞洲草欲蕪。人事天時消長裏。倘容衰病臥江湖。貞洲。本故郡。而浦洛廢郡者數百年矣。今聞日漸泥生。故及之。其二灰燼遺墟訪舊居。江山滿目淚沾裾。蒼顔素髮休嫌我。簑笠從今逐釣漁。其三曾將偏師救一城。至今雙劍匣中驚。君恩粗報歸無處。碧海前頭學耦耕。</text>
<title>詠遮陽</title>,<text>郊扉一面對西湖。濃淡雲煙當畫圖。餘事經營吾自笑。强編枯荻補簷隅。</text>
<title>詠門前柳</title>,<text>搖蕩西江十里春。滿堤煙柳正愁人。孤村盡日輪蹄斷。閑却淵明漉酒巾。</text>
<title>姪兒潚。祥祭來到告別。書贈。三首</title>,<text>吾衰無復夢周公。庭下芳蘭有幾叢。頭角嶄然今見爾。詩書素業付家風。其二泣血三年痛未衰。豈知餘禍到妻兒。他時生死如相訪。煙雨茫茫海一涯。其三情親不啻猶吾子。別去難禁思惘然。富貴功名聊爾耳。行蔵到了證心天。</text>
<title>西山弟服闋。還向春川別業。述懷贈別。四首</title>,<text>白髮簫簫老弟昆。相看含淚更何言。三年一瞥辭筵几。此後追隨只夢魂。其二人間棠棣春無賴。天上參商迹已疏。莫問貞洲今後事。只應隨分老樵漁。伯氏下世。故及之。其三天外疾風鴻雁斷。沙頭暮雨鶺鴒寒。亦知離恨緣情愛。兩地心期付月團。贈之以團扇。故末句云云。其四兵連上國邊籌急。師老江南戰骨高。壯事老謀俱未效。夢携書劍泣霜毛。</text>
<title>烏竹杖。贈外兄金景信。戲吟。</title>,<text>殘年何物伴衰翁。江上扶行只短笻。休怪此君顔色改。近來時慰尙玄同。</text>
<title>得烏石硯</title>,<text>擧世爭傳紫硯名。豈知藍浦有玄瑛。黑光噓出三錢水。方信前賢鑑識精。</text>
<title>聞鷄。枕上口占。二首</title>,<text>長夜漫漫不可晨。關心百念靜中新。一聲啼送芧簷月。驚起窓間獨臥人。其二隣鷄拍翼兩三聲。撫枕山齋獨自驚。起舞將軍難再得。當時不但爲功名。</text>
<title>庚申夜有感 三首</title>,<text>殃凶慶善自分明。堪笑區區一夜情。人世百憂無處避。睡鄕安得送餘生。其二休遣笙歌鬧耳邊。老來滋味只甘眠。深思引睡惟須酒。誰借江州十萬錢。其三齊諧一說誤千年。兒女嘈嘈競不眠。醉倒五更雷睡息。寸心元是證玄天。</text>
<title>雪夜凍吟</title>,<text>可念天朝十萬兵。防秋未解又屯營。千山雪滿鱗鴻斷。此夜應添白髮生。</text>
<title>買銀魚</title>,<text>皮鮮骨細又無鱗。美味要令入老唇。莫怪商人須厚價。從來此物號爲銀。</text>
<title>得嘗新乾大口魚</title>,<text>纖鱗巨口豈松鱸。風味眞堪佐酒徒。魚物不隨人事變。感時懷舊獨長吁。</text>
<title>凍白魚</title>,<text>長江凍合斷叉漁。氷下誰知有玉魚。甘旨奉親今不得。嘗新偏覺波沾裾。</text>
<title>有人饋獐肉</title>,<text>齒豁頭童六十翁。殘年口業似嬌童。今朝忽得珎鮮味。還怕臟神訴夢中。</text>
<title>哭殤孫</title>,<text>賢愚壽夭兩茫茫。今古都輸夢一場。孫子一年相繼死。撫膺徒自怨蒼蒼。</text>
<title>除夕前二夜。枕上偶吟。二首</title>,<text>剝復天機一瞬中。窮鄕積雪又春風。年來百念俱灰冷。尙喜缸頭濁酒濃。其二哀疚悲傷了一年。老來誰惜歲華遷。家童忽報新春至。惟覺胸中百慮煎。</text>
<title>二弟往西山正朝拜掃。書寄。</title>,<text>傷心積雪隔西阡。孤負松楸此一年。潦倒老兄君莫問。百憂叢裏病纏綿。</text>
<title>漫吟</title>,<text>蕭蕭窮巷四無隣。耐久相從是鬼貧。漫把淸文要送別。退之眞箇少恩人。</text>
<title>除夕 二首</title>,<text>淸時盛事夢依依。簫鼓家家餞歲歸。憔悴如今身獨在。滿山殘雪掩柴扉。其二非關玩愒惜流年。自是羇懷耿不眠。强飮數杯還悄悄。坐聽鷄唱起霜天。</text>
<title>戲吟</title>,<text>殘雪消邊淑氣新。天時從古幾回巡。年年草木榮還謝。何似吾生六十春。</text>
<title>擬答</title>,<text>松柏靑靑貫四時。紛紛紅紫盛還衰。人生莫道能長久。百歲中間幾苦悲。</text>
<title>偶吟</title>,<text>殘年多病怕春寒。瘦骨稜稜寢未安。閉戶不知朝日上。臥聞氷筯落簷端。</text>
<title>題海山亭</title>,<text>楓嶽前宵雪一堆。客邊淸興浩難裁。四仙不在江山老。空棹蘭舟日暮回。</text>
<title>題端川</title>,<text>山名七寶嶺磨天。自幸奇遊在少年。多病窮秋回馬首。至今遺恨滿端川。</text>
<title>大駕西幸後。登松京南門樓小話。</title>,<text>風雨南門酒一卮。前朝五百不須悲。翠華西幸無消息。獨立蒼茫涕自垂。</text>
<title>守城夜吟</title>,<text>雪滿群山月滿空。樓頭戌卒臥如弓。城孤援絶何須恨。雪月昭昭照我衷。</text>
<title>述懷</title>,<text>蘧瑗平生我所師。行年六十遽如斯。尋常晩節猶難保。世亂尤當念在玆。</text>
<title>謝地主送食物</title>,<text>竊廩平生愧此身。官厨何事又分珍。煩君莫怪慇懃謝。十口年來患在陳。</text>
<title>元日。述懷示二子。二首</title>,<text>白髮風塵未拂衣。回頭五十九年非。急流勇退平生願。從此田園定得歸。其二行年六十尙蚩蚩。深愧前脩進德時。惟有淵明言可服。樂天知命復奚疑。</text>
<title>寄謝李主簿子貞持酒見訪 四首</title>,<text>病臥新年不出門。故人何幸到荒村。憑渠欲貸監河粟。斗水枯魚也亦恩。其二茅屋蕭蕭對海門。隔籬烟火數三村。如今莫恨生涯薄。送老田園是聖恩。其三憔悴偏憐屈宋才。靑衫薄宦尙低回。棲棲四海知音少。匹馬窮途幾往來。其四包魚朋酒辱提携。相對茅簷日欲低。話到少年京洛事。不禁衰淚墮凄凄。</text>
<title>辛盤</title>,<text>陣荄新菜一般春。時物看來更愴神。霜雪鬢絲何日改。鏡中非復舊時人。</text>
<title>香飯</title>,<text>新羅遺事到千年。糯米炊香薦曉筵。寥落小村烏鳥散。不知何處是天泉。</text>
<title>看月</title>,<text>亂鴉啼散紙鳶飛。蕭索東風泛客衣。病眼更從東嶺望。月輪高下占豐饑。</text>
<title>馬</title>,<text>伏櫪年來瘦骨高。夜寒飛雪着拳毛。可憐人馬同衰病。誰記從前服役勞。</text>
<title>犬</title>,<text>貞洲一面少人家。朝暮相依只老猧。濺草傳書俱細事。警宵功力問誰加。</text>
<title>鷄</title>,<text>冠距森嚴五德全。天生畜物孰居先。主人自是尸鄕老。更喜春來卵育延。</text>
<title>猫</title>,<text>誰把猫兒比小人。獵殘狡鼠捷於神。只緣禀賦陰柔性。贏得平生到處親。</text>
<title>家有四畜。而農牛闕焉。戲占一絶。</title>,<text>春入湖山草木榮。田原何處不宜耕。自憐衰病謀生拙。漫聽隣翁叱犢聲。</text>
<title>醉吟</title>,<text>誰送羇魂入醉鄕。閑愁萬斛敵千觴。須臾戰罷無餘事。都付槐陰夢一場。</text>
<title>入壁蟋蟀。經冬不死。時時有聲。感而作詩。</title>,<text>羇魂永夜不禁淸。時聽寒蛩壁裏鳴。應是前身郊與島。伴人長作忍饑聲。</text>
<title>外兄金景信氏。避賊移寓他鄕。感而有作。</title>,<text>頭白湖邊一老生。實心時復喚金兄。携家却向殊方去。此後惟應影伴行。</text>
<title>唐猪肉</title>,<text>海外珍烹此物稀。老人何幸飫甘肥。衣冠變盡民風換。借問唐兵曷月歸。</text>
<title>軟飽。酒也。黑甛。睡也。東坡詩云。三杯軟飽後。一枕黑甛餘。是也。少年何知是意。老去方知有味。戲題二絶。</title>,<text>儀狄規模備杜康。古來歸咎作人狂。深思二聖權輿意。只爲扶衰却老方。其二世故驅人不暫閑。寸心明滅百年間。陶然一夢槐陰下。方信吾生是大還。</text>
<title>石花</title>,<text>春風先入水仙家。日照雲蒸瑞色斜。何處漁郞有具眼。波頭掇出白輪花。</text>
<title>生鮮</title>,<text>年來病口厭羶葷。薺本蒿芽手自分。忽見紅鱗來海上。膾鮮聊復醉醺醺。</text>
<title>漫吟</title>,<text>訓誥纔分眼已昏。何由得入聖賢門。案頭黃卷猶關念。時向明窓獨自翻。</text>
<title>退憂齋 三首</title>,<text>心事平生慕四留。暮年蹤迹似萍浮。君恩未報身先退。誰識孤臣尙百憂。其二家人勸我醉無醒。醞釀春醪更滿缾。方信婦人言可用。此身於世一長亭。其三昨日江邊雪滿山。今朝和氣滿人間。從敎雙鬢增新白。剩喜東風掠醉顔。</text>
<title>二月初吉。乃季弟生日。與大薰往訪飮話。</title>,<text>相携到處避風塵。蕭索江皐已仲春。樽酒偶成荊樹會。塞鴻聲裏對三人。</text>
<title>送洚兒上洛赴擧</title>,<text>戎馬交馳且十春。只今山鳥恠儒巾。男兒自有揚名地。科擧從來解誤人。</text>
<title>偶吟</title>,<text>東風欲雨過江城。醉倒窓間鼻息驚。不記槽頭載新釀。曉來疑是滴簷聲。</text>
<title>春分</title>,<text>天時忽忽到春分。東北都無吉語聞。山雨溪風渾漫興。不如終日醉醺醺。</text>
<title>聞監試罷場</title>,<text>十年戎馬動邊陲。退虜應須待一詩。畢竟一場同夢幻。何人高枕玩兒嬉。</text>
<title>寒食寄二弟 二首</title>,<text>草宿郊原未放晴。東風寒食思冥冥。遙知諸弟相逢處。悵望西雲醉不醒。其二天末羈魂只自驚。夢回殘月枕邊明。春來海上多歸雁。添却鴒原夜夜情。</text>
<title>聞德薰出按關東。作小詩八章。以記舊遊。贈別。</title>,<text>行盡荒山不見人。忽驚丹碧照湖漘。月明還共仙娥賞。此夜淸遊更絶塵。右淸虛樓。在酒泉縣。雲海茫茫浪接天。孤城一帶竹林邊。佳人莫唱凌波曲。遠客登臨意惘然。右竹西樓。在三陟府。翼成遺跡在山隈。鬱島于山眼底開。欲見東溟紅日出。請君須上召公臺。右召公臺。在交柯驛北。鑑湖爭似鏡湖明。形勝關東獨擅名。落日試登臺上望。板橋人影畫中行。右鏡浦臺。在江陵府。一夢仙遊豈化城。雲端隱隱暮鍾聲。我行恨値秋風晩。不見梨花夜月明。右洛山寺。在襄陽府。一派金剛碧玉流。蘭橈曾泛海天秋。埋香碑畔丹書在。此是群仙昔日遊。右三日浦。在高城郡。鬼斲神雕面面同。一亭高峙石爲叢。古來吟賞知多少。到此偏傷句不工。右叢石亭。在通川郡。淸平山水聞名久。王事悤悤未暇尋。東望至今餘一恨。送君空賦白頭吟。右淸平山。在春川府。</text>
<title>貞洲四時詞</title>,<text>新年窮巷雪消遅。海上陰風日日吹。除却一枝窓畔柳。春來春去不曾知。自註。結句暗用香山柳枝事。其二南柯夢罷雨聲中。一枕功名遽如許。淸風還就北窓眼。栗林時有流鶯語。其三霜寒江瀨雁流哀。木落西風山露骨。不眠中夜望北辰。耿耿長庚配殘月。其四天上玉樓何處是。人間白屋更淸新。可憐驢背行吟客。何似關門獨臥人。</text>
<title>遙寄成久叔</title>,<text>相望迢迢過一春。想應詩科更淸新。半生虛老風塵裏。愧爾湖山獨往人。</text>
<title>題尹寧小莊</title>,<text>德津堂下屋三間。前俯長湖後碧山。匹馬向來成信宿。袛今魂夢繞淸灣。</text>
<title>偶吟</title>,<text>蕭然終日臥茅堂。更盡三春睡一場。忽訝籬前群犬鬧。家僮報道過行商。</text>
<title>種粟</title>,<text>衰病年來擬乞身。那堪故里但荒榛。乘春試種三升粟。伊後豊凶付老旻。</text>
<title>感懷</title>,<text>羞將白髮犯紅塵。來臥江湖試一春。終日疾風吹撼屋。夢魂猶似道中人。</text>
<title>漁翁</title>,<text>江湖終老爲漁翁。細雨斜風倚短蓬。自笑一生長役役。釣船今又急流中。</text>
<title>菜圃</title>,<text>城市鄕村自不同。理生那免問村翁。早苽晩芋千金種。趁取新年細雨中。</text>
<title>謝申質夫携酒見訪</title>,<text>蘿衣元不襯紅塵。留滞江湖一病身。誰佩松醪來過我。草堂方信有靑春。</text>
<title>遊琥珀洞 二首</title>,<text>洞裏溪流琥珀濃。杜鵑花落滿山紅。一聲橫笛陶然醉。須信浮生在夢中。其二吾鄕誰道欠溪山。壺裏乾坤白日閑。啼鳥數聲春寂寂。野花相映鬢毛斑。</text>
<title>新燕</title>,<text>簷角呢喃燕燕飛。春來應訪舊巢歸。樓臺掃盡蓬蒿遍。誰識人間萬事非。</text>
<title>杏花</title>,<text>蕭索東風屬暮春。忽驚墟落杏花新。蒼苔濁酒無人共。觸目悽悽淚滿巾。</text>
<title>櫻桃</title>,<text>墻外垂楊舞細腰。堂前更植赤櫻桃。休言老子風情薄。長對春風伴二喬。</text>
<title>薔薇</title>,<text>無賴春花一夢空。更留昏眼待薰風。綠林靑子林塘晩。會有黃裳對老翁。</text>
<title>甁花</title>,<text>淡白濃黃又血紅。數般春色一壺中。如今莫恨離根本。分付佳人護惡風。</text>
<title>賣牛</title>,<text>耕也時乎餒在中。樊須何苦學爲農。人間得失眞難料。禍福吾當問塞翁。</text>
<title>寄士薰弟二絶</title>,<text>春來閑況問如何。棠樹花殘別恨多。金馬玉堂天上事。不如煙雨老漁蓑。其二桃李紛紛過眼新。惟餘古木不曾春。如今更覺君恩厚。長向江湖作散人。</text>
<title>石首魚</title>,<text>時鮮又見海鯮腥。感舊嘗新涕自零。愁裏不知春已暮。楝花開盡荻芽靑。</text>
<title>偶吟</title>,<text>春未來時怨夜長。花開又怯見春光。細思老境無便適。安得將身入醉鄕。</text>
<title>鷄雛</title>,<text>上防鴟嚇下猫窺。非爲秋來口腹資。寂寞江村風雪夜。警晨功課定中知。</text>
<title>有約探春山寺未果</title>,<text>觸目悽悽感老懷。遊春一約又成乖。胸中政爾無情興。花鳥猶堪玩小齋。</text>
<title>芹菜</title>,<text>水芹椒葉味相宜。更向花前倒酒卮。醉倚風欞成午睡。向來眞趣少人知。</text>
<title>川椒</title>,<text>江都只隔一滄波。衰盛難同理則何。方信渡淮分枳橘。不如隨土長枝柯。</text>
<title>得鷹送于季弟</title>,<text>權公贈我不凡材。云是江頭偶得來。傳與季方要放獵。草中雉兔想爭猜。</text>
<title>李主簿崑玉。持酒來訪。醉中書贈。</title>,<text>落盡林花不記春。一瓢江海任家貧。故人携酒勤相訪。垂柳陰邊倒葛巾。</text>
<title>醉吟花甁</title>,<text>夢入羅浮醉不醒。覺來靑鳥語丁寧。東君不管花消息。分付佳人揷玉甁。</text>
<title>醉吟</title>,<text>無賴春花一夢空。不堪湖海雨邊風。佳人莫歎韶華盡。奈此窓間白髮翁。</text>
<title>聞鶯 二首</title>,<text>寥落山村已暮春。風光滿目捴傷神。綠楊何處黃鸝語。入耳淸聲似故人。其二鳳城花柳逐煙空。舞榭歌臺一夢中。黃鳥亦知興廢恨。年年愁醉哢春風。</text>
<title>三月晦雨中 五首</title>,<text>年少偏憐春日長。老來惟覺送春忙。東君似識干戈地。收拾風光向異方。其二長笑平生賈浪仙。何須到曉不能眠。春風歲歲年年好。人老何曾更少年。其三崇朝一雨灑霏霏。黃鳥無言燕不飛。惆悵東君何處去。不禁和雨淚沾衣。其四潦倒江湖一老翁。幽愁脈脈付春風。春歸誰與開懷抱。安得淸樽酒不空。其五逢春不覺費吟呻。尢物從來解累人。吾笑賈生生亦笑。不如和睡送三春。</text>
<title>醉吟</title>,<text>殘年何物可忘憂。歸舍惟須與婦謀。且覺平生休伎倆。詩書滿案奈昏眸。</text>
<title>戲投尹仲淸</title>,<text>窮老人間事事違。恨君虛枉過柴扉。湖邊綠樹淸陰好。勝日同携擬詠歸。</text>
<title>四月八日</title>,<text>一代豪華燭散風。綠陰依舊小園中。今宵不作燃燈會。腸斷湖邊白髮翁。</text>
<title>感懷</title>,<text>悶見天邊落日光。三年更覺此生忙。都將暮景供辛苦。沒道山林歲月長。</text>
<title>讀陸宣公集有感</title>,<text>宣公死去幾千年。遺訓丁寧在耳邊。誰遣大賢生叔季。可憐無路問蒼天。</text>
<title>薇菜</title>,<text>此是夷齊採食餘。只今風味尙淸踈。秦家老吏何爲者。謾向瓜田手自鋤。</text>
<title>野亭四詠</title>,<text>平湖細雨晩霏霏。煙外微茫白鳥飛。汀草岸花渾不管。夕陽時見釣船歸。右南湖細雨原隰今年羊起陳。天敎時雨慰餘民。田園却恨歸來晩。農事無由手自親。右西疇觀稼一陣金風送雁聲。碧天如海露華淸。東山轉上孤輪月。添得殘生白髮明。右東嶺邀月風捲黃雲夜色闌。玉峯高聳半空寒。朝來不覺增詩律。輸盡淸閑入肺肝。右北岳晴雪</text>
<title>偶吟 二首</title>,<text>萬化無窮自一元。聖賢開示不多言。自從後世添枝葉。歎息何人識本原。其二上達生知不可能。循循下學亦顔曾。只緣人稟分淸濁。休向前賢有愛憎。</text>
<title>醉睡戲吟</title>,<text>卯醉昏昏睡一場。睡鄕應與醉同鄕。深思引睡無如酒。始覺劉伶計更長。</text>
<title>卽事</title>,<text>草堂眠起强扶頭。四月南風麥欲秋。溝塍斜水滿斜陽裏。爭唱農謳不肯休。</text>
<title>戲謝從兄寄惠石魚</title>,<text>野老飯飧只菜蔬。何曾彈鋏怨無魚。今朝忽拜仁兄饋。却怕臟神訴夢餘。</text>
<title>柴扉外野棠盛開。色香皆可愛。</title>,<text>共惜幽蘭在谷中。誰知荒野有芳叢。瓊瑤點綴靑苔地。時送淸香散晩風。</text>
<title>感舊四絶。投示亦樂堂求和。</title>,<text>漏下天門閉禁城。月輪高轉露荷傾。只今行樂尋殘夢。遶遍池邊達五更。右南池賞蓮吹蔥騎竹隊魚聯。明月無聲在逝川。回首可憐狂走地。石橋蕪沒鎻寒煙。右石橋步月沙白松靑是慕華。四時都隷羽旗斜。少年耽賞渾閑事。誰識先朝念國家。右盤松觀武輕銳靑年孰似吾。擬將投筆學彎弧。城西逐兎何由得。往事惟應問直夫。直夫。閔忠男字也。萬里峴。在直夫家後右萬里逐兔</text>
<title>詠香玉</title>,<text>幽香不減雪中梅。葉裏寒花的皪開。髣髴陽臺雲雨會。玉人朝暮御風來。</text>
<title>端午醉吟</title>,<text>蒲觴爛醉不須辭。佳節他鄕此一時。堪笑屈原憔悴甚。椘人千載只追悲。</text>
<title>六日有感</title>,<text>一期渾似一宵忙。却憶平生更斷腸。脩短亦知元有數。老懷何苦不能忘。</text>
<title>夏日卽事</title>,<text>深巷無人睡起遅。海棠花落麥風吹。直將何物消長日。左氏春秋子美詩。</text>
<title>鶯粟花 二首</title>,<text>誰把名花比貴妃。嬌妖國艶見依俙。香魂汚血應難泯。付與年年黃鳥飛。其二曾被明皇帶笑看。風流第一擅花壇。只今留得沉香面。題品宜稱草牧丹。</text>
<title>蝴蝶</title>,<text>一生遊戲百花場。興逐春風抵死狂。安得與渠同變化。睡鄕深處恣飛揚。</text>
<title>蚊蚋</title>,<text>長日昏昏夢屢驚。耳邊深怕起雷聲。村家亦有煙熏術。奈此炎天擬火城。</text>
<title>靑蠅</title>,<text>得意營營逞爾能。暫時尋逐未深憎。還思螻蟻皆含毒。何事詩人獨剌蠅。</text>
<title>伯氏小祥有感</title>,<text>淫霖如晦阻川梁。南望松莊淚滿裳。今日几筵誰主奠。可憐父子一年亡。</text>
<title>靑苽</title>,<text>金粟生肌碧玉寒。嚼來氷雪爽心肝。仙山火棗知何似。合把靈芝一樣看。</text>
<title>己巳夏。余爲京畿都事。陪行監司金相公德龍。到金浦野次。炊麥飯。相公有詩。俾余次之。追記以錄。</title>,<text>行驂臨野試新炊。最愛流匙滑潤脾。當午鋤邊多一飽。向來眞味老農知。</text>
<title>今年在鄕村。嘗新有感。仍次前韻。</title>,<text>夢罷邯鄲尙未炊。光陰忽忽似羊脾。白頭從事江湖上。此日嘗新恨可知。</text>
<title>紫茄</title>,<text>帖石爲階種紫茄。秋來擬見饌珎加。無端却被家人笑。不向庭前蒔菊花。</text>
<title>漫吟 二首</title>,<text>蓬蒿深處掩柴扉。長夏庭除鳥不飛。江嶺白雲如有約。朝朝相望故依依。其二麥酒香時鱸正肥。海豐風味擅京畿。何人晩向江東去。不待秋風我已歸。</text>
<title>流頭日醉吟</title>,<text>羞將白髮洗淸川。逃暑聊依樹影邊。濁酒三杯成穩睡。不知紅日下西天。</text>
<title>立秋日書懷</title>,<text>庭梧不待報先衰。鬢上秋光我自知。心計未成身已老。草虫聲裏淚垂垂。</text>
<title>聞金應順令公拜相 汝守，應順。皆同年故云。</title>,<text>昔年辛酉共登科。夭壽升沈問幾何。汝守遞來應順相。可知吾榜得人多。</text>
<title>病憶江原監司 二首</title>,<text>雁度霜空月正明。長洲葭葦動秋聲。寒宵耿耿終無寐。此夜難堪憶弟情。其二奔走西南幾死生。只應衰骨保崢嶸。千魔百障眞閑事。終得頭瘡作遠行。</text>
<title>留別許景昭令公 二首</title>,<text>同榜登名四十年。幾人回首隔重泉。性靈雖在形容改。遼鶴歸來只自憐。其二白髮蕭蕭兩護軍。相看拭淚共悲欣。明朝一棹還歸去。此後何時更對君。</text>
<title>景昭有和又次 二首</title>,<text>旅館寒燈夜抵年。夢隨殘月到林泉。籬前䆉稏秋方熟。風味如今絶可憐。其二十年投筆學從軍。老向田園性所欣。暫到城中無可語。肯來相訪只吾君。</text>
<title>留贈成久叔</title>,<text>暮梧灘上訪君居。記得前秋白露初。今日相逢荊棘裏。西風吹淚落衣裾。</text>
<title>留贈朴察訪希仁</title>,<text>仁里相依過一旬。交情不恨白頭新。秋風一別還無賴。愁殺江湖獨往人。</text>
<title>留別校理</title>,<text>非關蓴菜動秋思。自是乖慵不入時。湖海雲霄從此隔。只應魂夢許追隨。</text>
<title>分米同舟漢人</title>,<text>千里營營射利人。語音雖異趣相親。飢寒擬共同舟窘。却愧投桃有報珍。</text>
<title>偶吟 五首</title>,<text>六十還家更謝天。入門鷄狗共欣然。短籬破屋渾依舊。相對昏昏只醉眠。其二林泉有契世緣疏。陋巷單瓢只晏如。追想數蓂冠蓋地。劍炊矛淅更愁余。其三去日庭前始綴瓜。歸來黃蔓繞籬斜。三盃濁酒茅簷下。興在溪邊紅蓼花。其四十日城中苦憶家。西風無賴鬂添華。何人着我扁舟尾。未死歸來恨有涯。其五風送孤帆月滿船。夜深涼露滴衣邊。如今更識陶朱興。除是人間別有天。</text>
<title>七月二十九日白露。八月節也。偶吟。</title>,<text>京洛雲山乍往來。不禁時序隙駒催。小堂今夜涼如許。白露玄蟬嘯正哀。</text>
<title>寄李仲湜</title>,<text>誰遣幽蘭在谷中。碧雲千里思無窮。今朝試寄魚書去。爲問松陰氷雪容。送巨口一尾。要覓松茸。故云云。</text>
<title>白粥</title>,<text>涼露先催早稻香。曉窓供粥味偏長。如今更識歸田興。葵藿徒勤向太陽。</text>
<title>外姪李壽得來訪。云欲移住興天近村。</title>,<text>未死人間飽百憂。每逢親故更綢繆。聞渠擬卜興天洞。來往從今得自由。</text>
<title>聞延城士子因立碑。惹起紛紛。戲占一絶。寄示止之。二首</title>,<text>當日全城亦偶然。敢求文字要流傳。煩君勿聽紛紛議。却恐前功盡廢捐。其二襄陽太守强沈碑。人到于今冷笑之。自有一篇靑史在。區區片石不須爲。</text>
<title>聞長兒參監察末望。戲占。</title>,<text>南北東西不屬人。白頭江海更誰親。聞渠見擬騘臺末。巖穴應無怨棄珎。</text>
<title>聞改授副司直。幷示長兒。</title>,<text>尺喙從前誤一生。散官還許直爲名。桓圭袞冕終何有。保此惟須寫我旌。</text>
<title>家有老猫。一歲再乳。因俗忌棄之。不得禁之。</title>,<text>一年人有再生兒。何況猫雛豈有時。俗忌異常終不育。憮然空詠五豵詩。</text>
<title>安訓導大道。自江華持府使李壽俊所寄酒饌來訪。詩以謝之。</title>,<text>隔歲相逢似隔晨。小堂還對夢中身。如今莫恨頭俱白。閱盡艱難有幾人。</text>
<title>獲野鴨二隻。付諸庖丁。有感。二首</title>,<text>脛短豈能遠擧飛。肉膏終要稻粱肥。江湖物向疱廚化。三嗅茫然念世機。其二亂飛曾入簡齋詩。細雨桃花二月時。堪恨野人無好興。一生惟解救朝飢。</text>
<title>得板二葉。補添前楹。意思稍豁。臥吟。</title>,<text>容膝湖邊架一堂。晨昏俛仰得安康。人生知足誠難事。又向前楹博小床。</text>
<title>詠瓠瓜</title>,<text>朴實爲形結子遲。秋風破屋繫垂垂。何人識取千金用。歲晩纔堪汲水資。</text>
<title>薏苡粥</title>,<text>風邪作祟戰寒溫。海錯山珎奈口煩。通利三焦身作健。病中眞味不須言。</text>
<title>靑粱飮</title>,<text>靑粱畢竟是靑精。雲液熬成滿椀淸。却悔從前耽麴蘖。不從方外學長生。</text>
<title>十一日。夜夢先君與子論古今人事。歷歷如平生。又擧小詩一首。誦而詔之曰。此乃通鑑纂集少微先生所作云。子卽驚覺而起。山月半窓矣。追記其小詩。則兩句已失之。只記後二句。足以成之。</title>,<text>此志囂囂矢不降。一竿歸釣富春江。當時倘作朱衣客。蒼壁難能作我䨇。</text>
<title>松茸 五首</title>,<text>松葉松脂摠餌良。茯苓又是上仙方。爭如老子齋居日。裛露新嘗嫩茸香。其二病須參朮飯膏粱。用有時宜不可常。非肉非蔬滋味倂。每逢松茸爽人腸。其三人間腥腐損人生。頭目昏昏氣不淸。一嚼靈苗思遠擧。赤松吾與爾同行。其四鱸肥蟹紫稻花香。風氣偏鍾物産良。復道山中松有茸。病身端合老玆鄕。其五崖蜜交沈香玉膏。淸醇乍可敵松醪。吾今更笑盧郞笑。左手何須把蟹螯。</text>
<title>詠蟹 五首</title>,<text>麴生湖海擅風流。絳幘從遊五德優。誰意荒村來貴介。登筵復見內黃侯。其二藏身溝瀆恥沽名。直待秋深始暗行。不遇聖賢誰獲汝。前身釣渭子牙精。其三郭郞貌醜味偏珍。何限塵間外飾人。有美自應終見用。可憐荊璞漫傷神。其四誰家公子畏罹殃。負甲逃來傍海洋。畢竟相隨葅醢地。只緣天賦本無腸。其五形如山澤蔵修士。眞態雖多骨格麤。張翰歸時無一語。至今遺恨在東吳。</text>
<title>聞長孫慶長。八月初六日生男子。志喜。二首</title>,<text>聞渠二十又生兒。深喜衰門長本支。生見曾孫人世少。獨霑餘慶問因誰。其二吾生辛丑仲秋天。屈指如今六十年。是月曾孫聞又降。命如乃祖願長延。</text>
<title>友人惠寄東西瓜。戲謝。</title>,<text>靑靑園果落提携。知我沈綿首正低。不有故人寧及此。卜鄰終欲老東西。</text>
<title>詠懷 十首。寄尹季初令公。</title>,<text>天道如何太不仁。孑遺無復惠吾民。三年兵火兼瘟疫。已報潢池殺越人。其二天兵十萬下南陲。掃蕩兇殘指日期。師老經年財已竭。太平功業竟何時。其三平生淚下草堂詩。誰料親逢此亂離。國破家亡餘一縷魯。連千載是吾師。其四江山如舊自生愁。歲月悠悠春復秋。欲㵼老懷惟是酒。四隣懸磬與誰謀。其五鳴蜩聲裏送朝昏。桑柘村深晝掩門。一枕黑甜無外事。此身隨處荷君恩。其六半生時命不相謀。更値艱危死便休。誰借一言開主意。古來惟有富民侯。其七書劍風塵兩不成。强顔於世負初盟。干戈滿目無歸處。獨立乾坤哀此生。其八旬宣南國忝分憂。王事無成白盡頭。今日罷休天幸耳。一麾湖海理歸舟。其九朋舊凋零我二人。江南相伴避風塵。如今又托潘楊契。流落殊方轉覺親。其十相依未久又相離。身老時危不任悲。此去只爲將母計。萍蓬何地更追隨。</text>
<title>枯荷有感</title>,<text>玉妑無路返孤魂。卷盡羅裳帶淚痕。惟有天香未消歇。月明相伴宿風軒。</text>
<title>遙贈陸公則</title>,<text>孤城半載困重圍。多賴英謀早趁機。忝轄河南非我事。北望惟有涕沾衣。</text>
<title>醉題</title>,<text>無賴湖南過一春。梅花驛路更沾巾。星離草擲雖關數。轉地旋天豈乏人。</text>
<title>題泰仁客舍</title>,<text>春到庭梅未吐芬。蕭條客思與誰云。明朝更踏江南路。杳杳天涯望白雲。</text>
<title>愚磻十景。本欲一往寓目。然後以爲效顰之計。今見公追和及思庵先生所詠。則摹寫盡矣。所謂十詠。了然如在目中。不須身親見之。輒有餘興。依韻酬上。不避之誚。焉得逃哉。雷覽之餘。覆瓿爲幸。</title>,<text>耽羅千里海通潮。丹橘黃柑未覺遙。平陸成江今四載。欲隨舟子學招招。右沙津賈舶脩林籊籊圍煙渚。遶嶼居民盡業漁。日落汀洲火星照。夜深遙望認叉魚。右竹嶼漁燈孤城隱隱斜陽斂。畫角吹殘杳靄間。沿海卽今聲一槪。厭聞風散入雲山。右黔浦暮角千峯紅樹護招提。星斗闌干曉露凄。誰送鯨音發深省。海天猶未叫金鷄。右水淨晨鍾銀河一派天休惜。倒瀉仙溪萬丈潨。誰喚謫仙今更作。海風江月思難窮。右仙溪晴瀑斤斧人稀自在長。屯雲百里欝蒼蒼。而今宮殿皆灰燼。會見時來作棟樑。右梨峴長松。黃巖道士歸天上。松頂惟餘老鶴棲。往事微茫問無處。落花流水使人迷。右黃巖訪鶴苔封石逕沒人尋。僧不相逢虎嘯林。兵火連年點行數。爾來征戍屬緇襟。右蒼窟尋僧白鹿騎行古語存。尋山隨處逐閑雲。我今已是忘機久。投却銅章入戰群。右深源馴鹿曲薄承梁眞細事。君看海族截流漁。舟輸馬載歸何處。斗米民間換尺魚。右神箭觀魚</text>
<title>題契帖</title>,<text>舊家書籍散如煙。往事依俙戊子年。撫畫不須頻下淚。五人何幸四人全。</text>
<title>挽淸江子 二首</title>,<text>二十九年如掣電。中間哀樂遽浮雲。茫茫萬古楊根麓。指點靑年正字墳。其二魂消北塞歸寧日。淚盡龍灣哭別辰。可惜孝誠天不管。九原應亦戀雙親。</text>
<title>書贈蘭孫</title>,<text>往事傷心不可言。今年喜見作詩孫。他時老物渠能記。頭白昏昏臥海村。</text>
<title>示胤孫</title>,<text>二子雖亡有二孫。生成一念在朝昏。靑年心事誰如汝。南北常招未死魂。</text>
<title>新年</title>,<text>齒豁頭童一病翁。邇來兩眼又矇矇。平生戀主丹心在。猶向元朝祝歲豐。</text>
<title>早起漫題</title>,<text>平生絲髮盡君恩。老去微誠矢不諼。昨夜醉眠湖海上。夢隨鵷鷺入金門。</text>
<title>題僧詩軸 僧乃隨李叔獻來者</title>,<text>蠟屐登山病未能。蕭蕭秋雨伴癡繩。前宵擬迓詩仙至。忽有敲門月下僧。</text>
<title>送淸平君韓春卿令公。再赴京師。</title>,<text>黑頭功業說淸平。專對其難又帝京。貧未贐行言亦耄。祝公勤懇達王誠。</text>
<title>冬至有感</title>,<text>殊方喜遇一陽周。竹外梅花暖欲抽。曉起土床傾豆粥。此生溫飽更何求。</text>
<title>謝天將李守備大諫送桂花茶 二首</title>,<text>天香馥馥桂花秋。一裹應分下玉樓。點入惠山淸澈骨。從今不願醉鄕侯。其二春色隨人到海東。每牽淸夢過垂虹。半生經亂元無睡。却恐新茶未策功。</text>
<title>題梅娘詩帖 六首○梅娘。卽侍姬竹間梅。錦城人也。</title>,<text>妖紅慢綠共春風。輸盡繁華一夢空。獨有西湖淸興在。暗香疏影月明中。梅其二風枝露葉玉蕭蕭。更盡氷霜色不凋。應是二妃魂尙在。夜闌絃上聽虞韶。竹其三香山居士風流客。老去開堂放柳枝。湓浦商娥何似者。月明船上淚垂垂。其四百年如夢更何求。況是干戈度五秋。人事向來都草草。五湖何日棹扁舟。其五臘盡春回雪未消。東風料峭恨迢迢。無端想得江南興。竹外新梅月一梢。其六東氛未熄又胡塵。嘆息何人秉國勻。酬了聖恩惟一死。此心終始證蒼旻。</text>
<title>次永保亭韻</title>,<text>晴湖渺渺畫欄前。燕舞鶯歌五月天。安得長風破巨浪。直窮倭窟掃蠻煙。</text>
<title>送甁梅。仍寄宣慰使李明甫。二首</title>,<text>昨夜東風入早梅。枝間的皪玉英開。巡簷索笑無人共。步屧空庭獨往來。其二愛賞心移檻外梅。枕邊嬌靨爲誰開。氷容不共春姿好。虛負銀甁折送來。明甫。不近房妓故云</text>
<title>春帖</title>,<text>白雲靑嶂無言友。明月淸風不速賓。堂裏主人長日醉。彈琴閑咏太平春。</text>
<title>次天將周游擊韻</title>,<text>靜勝從來第一籌。長纓不用繫蠻酋。旅窓梅月撩行色。留得珠璣映海陬。</text>
<title>拜衛將直禁中</title>,<text>二十年前翰苑臣。白頭何幸厠句陳。忽聞鶯囀含春裏。髣髴當時奉紫宸。</text>
<title>漫興 二首</title>,<text>海國春深客未歸。高樓獨上思依依。三杯取醉非關興。只恐風花一夜飛。其二小兒學寫宜春字。稚女能分細菜芽。白髮乃翁年五十。唯將詩酒作生涯。</text>
<title>題襄陽洞仙驛 自註追記</title>,<text>秋風吹老峴山西。落景蒼茫醉眼迷。過盡仙洲渾不省。驛程晴雪響飛蹄。此處。有鳴沙故云。</text>
<title>偶吟 三首</title>,<text>供世無筋力。歸田尙舊情。江湖眞不分。歲月共誰爭。黙黙追前事。悠悠笑此生。西風日暮起。一雁向南征。其二瑟瑟林風動。凄凄暮景斜。愁能催白髮。節已到黃花。亂世從爲客。他鄕卽我家。江湖生眼底。直欲泛仙槎。其三火星侵斗極。漢水血成波。在昔如斯少。徂玆降難多。君臣追莫及。父子慟如何。忍淚餘生在。無心賦六歌。</text>
<title>九日遊伯氏家園。追述二律寄呈。二首</title>,<text>今年上巳日。兄弟會芳園。忽到重陽節。還來對酒樽。閑忙均勝賞。更僕盡情言。扶醉尋歸路。江天月一痕。其二節物渾依舊。情懷異昔時。登高作樂事。朋酒且相隨。野菊黃千蕊。霜楓錦一枝。他鄕無限恨。分付笛中吹。</text>
<title>醉寄崔參奉亨祿景綏。求土宇材料。</title>,<text>頭白初傾蓋。情親勝舊知。風霜遽如許。漂泊到于斯。難穩三更枕。寧虞十口飢。平生王錄事。應寄草堂資。</text>
<title>景綏送材木。又有和詩。更步以謝。二首○崔曾爲慕粟官。有功而不調。又善於談命。其四子皆有才。故句中及之。</title>,<text>得喪公應卜。峨洋我自知。艱虞今若此。能事盡於斯。種德寧求報。爲官不救飢。堂前四槐樹。鬱鬱棟樑資。其二携家依野店。霜重客先知。豈意庭前樹。能令斧以斯。茅茨材已就。僮僕喜忘飢。有賣寧論價。多應費我資。</text>
<title>伯氏和九日四韻詩見寄。又次以呈。</title>,<text>平生陶靖節。三徑有家園。我老田無郭。綠何酒滿樽。風霜期晩契。日月且淸言。興極忘還往。村煙十里痕。其二百年惟此日。垂老且偸時。急管愁將去。寒香酒暫隨。他鄕饒勝事。逸興屬連枝。醉帽從欹側。西風一任吹。</text>
<title>丁酉歲除日。乃立春。寓居豐鄕有詩。</title>,<text>今夕知何夕。新春入舊年。九重明日月。千里掃腥膻。處處還耕鑿。家家鬧管絃。餘生霑聖化。送老白雲邊。</text>
<title>贈別尹興門 二首</title>,<text>氷雪湖西路。羸驂獨往人。來時何所戀。去後更誰親豈是無才命。其如遇蹇屯。慇懃自愛惜。寒過見陽春。其二瀟洒高陽里。從來許尹居。公應成宅相。我偶結茅廬。出處寧相似。風流愧不如。卜鄰曾有約。歸計莫虛徐。</text>
<title>曉鷄有感。錄寄起夫。</title>,<text>錯道春宵短。愁人不可晨。一聲鷄報曉。百念靜中新。起舞慙身老。升堂負孝親。惟須爲善地。勉勉舜何人。</text>
<title>起夫有和。復次之。二首</title>,<text>寂寞荒村夜。孤鳴不廢晨。夢回燈燼暗。斗轉曙光新。噢起心纔動。求仁味更親。孰知先覺訓。千載牖斯人。其二夢罷鷄初呌。吟殘夜向晨。羣生方宴息。一氣自回新。栗里餘松菊。陶坡有故親。從今作三老。誰羨耦耕人。</text>
<title>再疊 二首</title>,<text>亂後元無寐。披衣不待晨。寒隨春雪盡。愁入鬢根新。軒冕非吾願。耕犁自可親。平生陶處士。幽興在農人。其二地僻甘衰懶。鷄鳴强識晨。人生難去食。日出務還新。詩律老來細。交情方外親。兵戈倘休息。聊樂暫時人。</text>
<title>三疊 二首</title>,<text>咫尺嗟相阻。迢迢隔幾晨。應知愁更苦。却喜句還新。心事詩中盡。形容夢裏親。慇懃自愛惜。春後轉傷人。其二春半風猶冷。深居不覺晨。長川渾欲合。衰柳更能新。載酒誰相問。論文子獨親。何當芳草路。携手兩閑人。</text>
<title>四疊 三首</title>,<text>殺氣彌寰海。寒聲起夕晨。龍蛇須自蟄。草木幾時新。竟日簾櫳閉。終宵榾拙親。悲吟不能去。同是可憐人。其二聞說京城事。鑾輿每戒晨。妖氛雖暫息。主辱痛方新。將帥誅求急。郊迎日夕親。無由紵國步。肉食問何人。其三海晏知風定。窓明覺日晨。寒隨正月盡。節入仲春新。竹杖扶來穩。沙鷗近却親。無能眞有味。野外斷來人。</text>
<title>安大道自江都來訪。書贈。</title>,<text>一別經三載。餘生飽百憂。誰知雙白鬂。相對暮江頭。筋力何須問。艱難不足愁。慇懃重寄語。莫負菊花秋。</text>
<title>宋廷光携妻子來見。書贈二律。</title>,<text>兵戈垂八載。餘孼尙縱橫。潦倒宜吾輩。艱難念後生。相逢且可喜。旣別若爲情。政欲常常見。延豐一日程。其二喪亂今如此。存亡俱可憐。異時多子女。幾箇隔重泉。未忍輕相別。休驚涕自涓。西風助凄切。一雁叫霜天。</text>
<title>韓彦悟來訪。贈別一律。</title>,<text>吾家十兄弟。一半隔重泉。誰料黃花節。相尋瘴海邊。風霜新契分。瓜葛舊姻緣。黃石天南外。孤魂更可憐。</text>
<title>雪夜凍吟</title>,<text>臘雪餘三白。恒寒此一時。天機雖剝復。世事奈參差。未暇憂身病。深愁阻歲飢。憑誰乘興去。驢背覓新詩。</text>
<title>二十一日。挽殤孫。二首</title>,<text>窮老仍奇禍。兒孫半死亡。鍾情應有在。忍淚更難忘。只恨吾生久。休憐爾逝忙。哀歌挽落月。安得木爲腸。其二脩短蒼茫理。天心不可知。蘭摧眞自惜。櫟壽竟何爲。抔土他山麓。嚴霜臘月時。吾衰孤撫柩。非是少恩慈。</text>
<title>立春前一日。見蝶有感。</title>,<text>得氣先飛類。明朝是立春。洞房揚粉翅。臘月弄芳塵。物理嗟難料。生成恨不辰。如何桃李節。隨處競相親。</text>
<title>聞士薰落職。戲吟。</title>,<text>河朔風塵急。中原殺氣昏。何由回日月。無術整乾坤。得喪初難詰。榮枯不足言。西疇一犂雨。持此謝明恩。</text>
<title>偶吟</title>,<text>伊昔靑春子。于今白髮翁。人生何草草。時序苦悤悤。天地干戈際。榮枯醉夢中。河淸誰作頌。筆力老猶雄。</text>
<title>新年頌詩</title>,<text>巖穴收遺逸。朝廷用老成。北窺湖馬絶。東望海波平。唐將歸何速。京倉粟已盈。田園春興足。啜菽送餘生。</text>
<title>春雪</title>,<text>徹夜東風亂。崇朝凍雪飛。云何長凜冽。無乃損芳菲。陽氣迎還却。陰威送不歸。縮頭深閉戶。淚濕舊牛衣。</text>
<title>有懷</title>,<text>自古安危地。經綸在一人。奕棋紛不定。黑白亂何頻。海內兵猶動。湖邊物自新。天高容一老。白髮又靑春。</text>
<title>漫吟 二首</title>,<text>詩貴能言志。適緣情境生。江山助淸氣。雪月動吟情。乍可呈奇態。寧敎犯市聲。自憐經濟志。終老五言城。其二書劍俱無效。乾坤一腐儒。少年添俊造。老去恨窮途。寓興憑枯筆。忘形托酒壚。春來終鬱鬱。意欲泛煙湖。</text>
<title>卽事</title>,<text>窮老身何托。來依海上村。伴猫相替臥。呼犬更分飱。遣興憑詩句。消愁付酒樽。春風不負客。柳色動柴門。</text>
<title>醉吟</title>,<text>虫篆知何用。憂愁自不禁。多於枕上得。半是醉中吟。且可陶情性。休煩議樂淫。哀絃操白雪。三歡想餘音。</text>
<title>昔東坡。集淵明歸去來辭字。作詩十首。余於田園暇日。復效其體。作 十三首。</title>,<text>寓世悲形役。歸來問首丘。園荒松已老。路絶室猶留。遠岫舒雲颺。微泉出壑流。田園及春日。聊復得天遊。其二春來還復樂。生事寄田園。老矣將安往。胡爲不自存。崎嶇經已盡。惆悵欲何言。僮僕歸田去。松風自入門。其三未覺迷塗遠。行知萬事非。孤松倚風傲。獨鳥入雲飛。丘壑容將老。琴樽樂旣歸。西疇有春事。農老願無違。其四人情迷復悟。世事古猶今。交老松還菊。親知酒與琴。路迷常杖策。室遠絶來尋。舒嘯西關內。風吹淸我心。其五尋雲登遠岫。携杖引淸泉。萬物迎時化。三農及我田。交游無宇內。稚子有門前。是事聊爲樂。何心問老天。其六三徑存松菊。田疇亦及春。憂農時有事。載酒可無人。舒嘯聊孤往。耕耔或自親。東風吹不盡。行樂復今晨。其七翳翳西園日。涓涓微壑淸。衡門無世事。春木及時榮。倦鳥悲孤往。歸雲寄遠情。良辰不可復。樽酒樂吾生。其八矯首瞻孤鳥。怡顔向老農。行休任天命。富貴寄雲容。携杖時尋壑。關門獨撫松。無心觀物化。惆悵倚東風。其九世事非吾事。何鄕不我鄕。今來良得得。昨者自遑遑。扶老尋輕策。關心悅酒觴。臨流懷不盡。西日已荒荒。其十舒嘯復觴酒。命琴還話詩。田園賦歸日。老子樂天時。役役將何事。休休得自怡。春光留不可。心悅復奚疑。其十一嘯傲衡門內。何心問有無。已欣迷不遠。休恨逕將蕪。倚杖觀雲去。行庭任子扶。春來人事絶。時問老農夫。其十二有役人將老。無田我已還。松窓雲翳翳。春木鳥關關。樽酒常爲樂。風光復悅顔。崎嶇前路盡。植杖獨盤桓。其十三策杖鄕園路。春風化日舒。無心求富貴。有樂寓琴書。出入常携酒。登臨或駕車。休將時事問。吹萬不關余。</text>
<title>記夢</title>,<text>岑寂山堂夜。淸和四月天。夢尋玄圃外。身到白雲邊。勇士紛呵衛。仙娥擁後先。覺來魂惝怳。微月照窓前。</text>
<title>舟泊柳浦</title>,<text>江上夜來兩。一望秋水長。西風吹桂棹。落日到柴桑。川路非難越。時憂不可忘。汀洲試回首。衰柳影茫茫。</text>
<title>月夜渡黃江</title>,<text>幸脫塵籠累。眞成汗漫游。黃江一颿客。明月半輪秋。白露凋斜漢。靑山隱半洲。扁舟空老去。壯志不能休。</text>
<title>旋還故廬。有懷諸弟。</title>,<text>江上有故廬。經營十載餘。從前知己矣。此日賦歸歟。塵露違初計。參商成索居。秋風吹几杖。野興轉蕭疏。</text>
<title>八月初一日夜。夢與金相應順飮話。覺後口占。</title>,<text>蓮桂同年友。如今有幾人。一宵共笑語。千里賴精神。滿酌螺杯大。盈盤綺饌新。覺來魂耿耿。鷄唱起西隣。</text>
<title>題伯氏村莊</title>,<text>三霜同泣血。一夜共披襟。舊臘年垂盡。新春節已臨。驅馳寧憚遠。萉遯不嬚深。竣事應非久。芳樽待我斟。</text>
<title>題咸悅村莊</title>,<text>仗鉞今三載。書生豈武夫。非關貪末祿。不敢愛微軀。戀母瞻西日。思君望北樞。終要天漢水。一挽洗塵區。</text>
<title>題延民樹蘭蓀家</title>,<text>貫汝曾三歲。吾猶愧少恩。自言勤稼穡。誰識樹蘭蓀。淳朴懲前俗。風光自一村。何當烽火絶。明月倒芳樽。</text>
<title>舟中卽事 三首</title>,<text>西來眞不意。北上是前期。聊爲春光惱。多應酒病欺。東風生浪急。落日放船遲。繫纜投漁舍。江臯碧草滋。其二早被浮名誤。居然到白頭。生涯三畝宅。心事五湖舟。獨鳥長空沒。孤雲盡日浮。高吟柁樓上。濁酒解春愁。其三海水潮還汐。人生古又今。往來俱爲役。窮達孰無心。舟楫風濤利。魚龍窟宅深。千村兵火遍。回首一沾襟。</text>
<title>次延城平遠堂韻。呈主倅梧陰尹公。</title>,<text>傷錦三年客。重遊十載心。主人新結構。把臂共登臨。腰壓黃金帶。窓橫綠綺琴。富公荒政最。寵錫慰呻吟。</text>
<title>次天將呂參軍韻</title>,<text>國破家何在。形存影亦慚。枕邊戈未冷。座上膽猶甘。和事終難保。軍籌獨自參。北歸衝雨雪。離恨望中添。</text>
<title>次天將沈參軍韻</title>,<text>畫角起譙樓。蕭條湖海秋。戎衣何日定。殺氣際天浮。有客來南極。豪聲動北州。登臨多物色。愧我事卑陬。</text>
<title>詠寓舍雙梅</title>,<text>庭畔雙梅樹。催人白盡頭。一春傷肺病。萬里任萍浮。瘦影堪同伴。狂吟孰可酬。參橫仍月落。獨立思悠悠。</text>
<title>述懷。錄呈參判令弟。</title>,<text>福德臨吳分。天心悔禍時。先王功不泯。餘孽爾奚爲。萬里煩供給。三年困小夷。從來保邦策。只在子輿辭。</text>
<title>因病乞罷。寓扶風。述懷。寄大諫，洗馬，內翰三弟。</title>,<text>咄咄嗟時事。悠悠靦我顔。憂隨官共解。雲與鶴俱還。耐久惟紅友。相看只碧山。無由問溫凊。空復涕流潸。</text>
<title>靑蠅</title>,<text>窮村夏將晩。斗室困炎蒸。一睡何由着。群飛最可憎。江湖餘白髮。天地奈靑蠅。却掃吾無力。行看蓐收能。</text>
<title>題古阜客舍</title>,<text>南國殘春後。孤城落照間。無私花與柳。有約海兼山。愛酒還成癖。哦詩似未閑。白雲擡望眼。何處是鄕關。</text>
<title>題高敞淸絶堂</title>,<text>淸絶湖南地。新堂制更良。竹凉侵檻曲。荷淨蓋池方。未見戎衣定。何心燕寢香。感時空涕淚。歲月去堂堂。</text>
<title>詠雪 二首</title>,<text>臘月初看雪。蕭騷物象姸。寒梅爭綴玉。凍柳却飄綿。不恨迷昏眼。從敎聳老肩。銀河連渤海。何處問張騫。其二玄冥曾失節。餘烈奪春姸。漫擺門前絮。誰資岸上綿。蓑翁回釣棹。楚客凍吟肩。欲向仙溪路。遙瞻獨鶴騫。</text>
<title>次東湘韻 三首</title>,<text>一病連三月。寒齋獨擁襟。有親將未得。爲客思還深。疏竹風驚夢。空階雨碎心。何時金革定。把酒對君吟。其二幽居觀物理。氷雪淨胸襟。松竹成盟久。琴樽引興深。淸時眞有味。餘事不關心。杖屨頻來訪。知余臥病吟。其三公是愚磻主。風生十咏襟。相從何恨晩。托契向來深。濟世非吾事。偸閑豈爾心。殘年湖海上。漁父共悲吟。</text>
<title>竹</title>,<text>淵明乘化後。誰契此君襟。疏枝靑玉挺。密葉翠雲深。雪見孤臣節。風驚遠客心。不須尋嶰谷。龍向此中吟。</text>
<title>次梅花韻</title>,<text>每閱梅花帖。塵心愧後生。依俙明月夜。瘦影水邊橫。寡鶴時孤喚。疏篁一樣淸。吟詩人不在。對爾若爲情。</text>
<title>次尹起夫十六韻三篇</title>,<text>亂後今誰在。相随我二人。覊棲仍白首。潦倒尙風塵。雪虐松能翠。蘭幽谷自薰。簞瓢甘陋巷。逸想謝桃源。聖主中興日。淸朝德業尊。羣生還枕席。鰈域罷悲辛。周士賓三物。虞庠闡五倫。安危不容力。毫髮孰非君。開闢乾坤正。光華日月新。山陽已歸馬。關塞早開門。海晏蛟螭伏。林空虎豹馴。未應思去歲。何幸値玆春。村酒招邀共。淸言往復因。投林看宿鳥。出岫羨歸雲。寂寂眞滋味。悠悠莫漫論。易安生痛定。此日更知恩。自註。起夫受業於退陶先生。故仍之有懷。其二凍雪封前路。敲門訝有人。開緘承寶唾。拭目刮昏塵。海上三竿日。窓間一炷薰。未能追述作。聊喜接淵源。古貨今誰貴。夸辭世所尊。紛紛爭月露。混混等芳辛。語道惟求末。論人却背倫。少無裨聖化。寧不愧天君。慕古丹心切。憂時白髮新。人情紛百態。師說更多門。俗弊難醫痼。兵驕豈易馴。狐鳴金殿榻。鵑哭洛城春。復剝雖常理。存亡蓋有因。包荒安反側。延攬會風雲。苦口知良藥。攻心是正論。江湖誠眷眷。不敢負明恩。其三弔影三年客。相依賴故人。幾時違笑語。連日接芳塵。湖海風光動。郊原淑氣薰。相將挑菜本。共去引泉源。農事誠難忽。謀生敢自尊。寬心依畎畝。有興掃艱辛。任作貧原憲。誰能醉伯倫。支離從白首。憔悴爲明君。痛定憂方切。時移事更新。悠悠觀物態。寂寂臥衡門。村遠輪蹄絶。庭空鳥雀馴。吟詩消白日。和睡度靑春。味道多眞趣。親仁不失因。殘年須菽水。餘事等浮雲。每恨虛名誤。無聞往哲論。幸添私淑後。難述退陶恩。</text>
<title>步前韻。憶成牛溪。</title>,<text>莘野千年後。山林有幾人。鳳雛元五色。荊璞絶纖塵。醇酒逢人醉。芝蘭在處薰。坡山猶谷口。牛水卽河源。徒弟三千盛。聲名一代尊。追思邦杌隉。欲說鼻酸辛。世議循私見。公心急正倫。廷爭回盛怒。直道事仁君。白日精誠貫。淸秋氣像新。一言扶社稷。匹馬返山門。戶外松風急。階前野鹿馴。優游聊卒歲。寂寞幾經春。毁譽他年了。升沈末路因。靑蒭孤負笈。白首悵停雲。並世慚微末。平生阻惠論。幽明今已矣。鏤骨但含恩。</text>
<title>仲冬初六日。入洛寓于靑坡里空舍。次權仲悟鶴峯精舍韻。十首</title>,<text>鶴唳三更月正南。松梢露滴濕靑嵐。考槃有所誰能共。眞味無言獨自含。樽裡聖賢將作伴。卷中糟粕不須探。五年投筆論兵地。習氣因君又一談。其二奔走東西與北南。亂餘蹤跡似飄嵐。羨君佳處方棲托。愧我何時得哺含。世上塵勞心上息。峽中幽趣靜中探。殘年菽水當榮養。此外悠悠不足談。其三此生終是戀終南。萬死歸來對碧嵐。草沒羊場遺址失。臺空禹榭夕陽含。追思往事腸堪斷。默想前遊夢亦探。白首相逢天幸耳。僕更難盡少時談。其四虛警頻傳自嶺南。夕峰明滅隔煙嵐。妙方皆曰走爲上。苦膽誰知臥則含。休道興亡元有數。可憐虛實敵能探。半生多口今無用。說與哥哥莫浪談。其五千載神都華嶽南。倚天樓觀拂晴嵐。錦袍公子歡何極。珠翠佳兒笑半含。人競刀錐忘遠慮。禍藏安樂孰冥探。黍離麥秀須臾事。慘目傷心未忍談。其六僦居容膝近城南。朔吹蕭蕭帶凍嵐。少日就氷歡自得。如今臥雪痛難含。三盃濁酒澆腸煖。百沸湯盤信手探。賴有西鄰同氣味。擁衾時復共心談。其七休官去歲臥湖南。淸夢時時繞綵嵐。雪裏香梅邀客賞。春初綠酒勸人含。詩題十詠留餘興。病㤼千巖懶往探。問舍求田嗟已晩。祗今歸計付空談。其八誰喚山人起水南。空餘蕙帳掛浮嵐。微誠戀闕頭先白。老眼看雲淚欲含。出處有時寧自斷。安危關命豈容探。西暉苦短風吹急。此事惟應共我談。其九弊廬何處覓山南。兵燹遺墟鎖暮嵐。說到舊情長耿耿。算來時事只含含。城中車馬空相遂。物外天遊未易探。夢罷五更窓吐月。幽懷鬱鬱與誰談。其十少年鵬擊志圖南。老去飛鳶跕瘴嵐。蜀犬何妨逢日吠。射工元自見沙含。三冬臥病鷄窓伴。萬里無心虎宂探。十首詩成資一噱。從今閉口不多談。</text>
<title>在河陰寓舍。見唐糧載船七十餘艘上江。喜而賦詩。</title>,<text>狂盧匪茹志射天。天王赫怒掃雲煙。千群虎步持矛士。萬斛龍驤送米船。蕭相休誇供給遠。唐宗應羨武功全。遙知喜動三軍氣。直搗扶桑奏凱旋。</text>
<title>送妻娚尹起夫兄弟還懷德</title>,<text>羈棲誰識我鰥孤。相伴惟應影與俱。少日功名隨夢幻。暮年蹤跡在江湖。天兵捷報何疏闊。嶺嶠妖氛定有無。悶向西風送歸雁。不知何處托銜蘆。</text>
<title>自島夷構禍以來。或倡義起兵。身死凶鋒。或死守孤城。或橫罹冤枉。宋象賢以下凡得八入。追擬杜陵八哀詩。各賦長律一篇。以抒悲慕之意。</title>,<text>八尺堂堂男子身。才全文武挺千人。擬將鰲柱擎南極。誰料攙搶掃北辰。義魄忠魂隨白刃。秋霜烈日照蒼旻。海雲天外曾遊地。悵望東南淚滿巾。右哀東萊府使宋象賢少日名登李杜壇。筆鋒孤映鶴天寒。誰知列郡無男子。也遣書生試馬鞍。身隕錦山功未捷。檄留遺壘衆傳者。一門父子忠兼孝。毁譽終須待蓋棺。右哀招討使高敬命食麤攻苦度生涯。行獨人間衆始疑。擧義與師傳檄日。刳肝瀝血上書時。喪元忠烈人爭仰。先見高明世共奇。未識曾山今已矣。雪窓和淚寫哀詞。右哀義兵將趙憲南方擧義公先倡。西海嬰城我幸全。共擬同心扶社稷。寧知死別隔重泉。睢陽援絶天難恃。崑玉炎焚節獨堅。應有英靈轟震電。終敎日域變桑田。右哀倡義使金千鎰來遊泮璧擅才名。仙桂香分弟與兄。餘事應深攻武略。艱危不免摠鄕兵。乘機自可追殘寇。提甲胡爲入晉城。可惜三軍成一燼。空留壯節樹風聲。右哀慶尙右兵使崔慶會曾隨信使到扶桑。狡虜凶謀詗得詳。一劍湖西先獨擊。隻身滄海竟難防。金湯遽陷非人力。文武同熸怨彼蒼。當日哀榮誰不羨。將軍名與晉川長。右哀忠淸兵使黃進天生神力世爭稱。掃蕩腥膻庶可憑。功未及成身已縶。賊猶充斥謗先騰。長城自壞嗟何及。厚夜含冤罪莫徵。古往今來寧有此。老天冥漠氣塡膺。右哀忠勇將金德齡七年橫槊在舟中。當代斯人第一功。誰意天兵摧大敵。忽聞邊上喪元戎。狂流未半竿檣倒。長子云亡海戍空。同事往時情義在。數行老淚洒悲風。右哀統制使李舜臣</text>
<title>己亥立春日。書寄起夫。</title>,<text>新年十日見春來。孤露餘生轉覺哀。燕谷已敎回暖律。殘爐誰與撥寒灰。未逢生菜靑絲嫩。追想宮花錦樣裁。稍喜王師淸海岱。病身端合瓦蒼苔。</text>
<title>復次 是歲。自上不許頒曆。初聞初十日乃立春。更聞之十一日云。故後篇及之。起夫聞賊退。欲還花溪舊棲。故幷及之。</title>,<text>聞道新春是日來。窮鄕無曆更堪哀。共欣天上三陽動。何恨殘年百念灰。德水故棲還未穩。花溪歸興浩難裁。知君去住渾愁殺。寒盡庭前已綠苔。</text>
<title>長子生日。感懷書示。</title>,<text>憶昔爾生初度日。于今三十八回春。扶携東北貧兼病。漂泊西南子及親。亂後功名都是夢。老來憂患苦相因。臨觴莫訝頻揮淚。又見錢山宿草新。</text>
<title>詠虹</title>,<text>雲綴秋空海不風。茅簷曙色正朦朧。忽看天末靑虹影。應助書生膽氣雄。滕閣壯觀霞鶩外。豐城冤氣斗牛中。如今未解詩人意。錯認長虹作螮蝀。</text>
<title>送妻弟尹立夫落第還湖西</title>,<text>血盡雙眸白盡頭。百年未滿此生休。莫言憔悴緣家累。須信悲傷爲主憂。南北東西無處所。古今天地有斯不。憑君問訊花溪老。鷄黍何心負一秋。</text>
<title>德薰服闋。還向關西。贈別二律。</title>,<text>蒼黃丁酉奔臨日。慘惔琴祥己亥秋。白髮誰憐頑命在。玄堂永負綵衣遊。披襟共對餘兄弟。拭淚相看且獻酬。此日團欒亦天幸。他時風雨只生愁。其二幽居默默念平生。得喪悠悠只自驚。末路休悲飽憂患。早年猶及見昇平。安危自古難容議。出處從來未可輕。惆悵明朝分手後。東雲北樹若爲情。</text>
<title>述懷。錄呈伯氏留別。</title>,<text>三年連哭母妻子。天道如何降割偏。應是老身多罪孼。故敎餘禍更纏錦。相看兄弟容顔變。共撫惸嫠涕泗漣。早晩同歸泉壤裏。只愁吾未着鞭先。</text>
<title>寄信川權仲悟</title>,<text>聞公登第榮親日。値我兄亡子死秋。未暇到門伸慶賀。更堪分袂抱離愁。人間此樂無今古。末路榮名信謬悠。五十九年如一夢。幾回中夜涕橫流。</text>
<title>大兒還自信川。聞黃晦之消息。感而有作。</title>,<text>因風問訊舊承宣。往事傷心不欲言。關塞寄聲無去雁。海西傳信有家豚。三年奔走緣公子。九死歸來荷聖恩。憂患玉成天意在。幾時重與對淸樽。</text>
<title>房直奴服役有年。到此未周歲。夫妻相繼死亡。感而有作。</title>,<text>携家來卜僅經年。臧獲如何死喪連。窮苦不堪當暮境。吉凶誰與問玄天。艱難一力首盲杖。奄忽驚魂似斷絃。薪水服田俱失手。靜思生浩更茫然。</text>
<title>漫吟 三首</title>,<text>百年誰道電飛忙。窮老餘生更苦長。風月少時供玩戲。江山此日摠悲涼。支離一病空皮骨。零落殘魂乍有亡。消遣苦懷須麴孼。可堪庚癸作飢荒。其二多憂更覺歲年遒。冉冉光陰水急流。瑣尾不堪違故國。蒙戎何暇念狐裘。愁聞海寇傳消息。憫見唐兵昧去留。孤臥草堂無夢寐。雪天寒月映簾鉤。其三寒江水落見汀洲。此是前朝舊邑州。天地有時更陸海。人生剩得幾春秋。黍離麥秀征夫恨。喬木斜陽故國愁。往事悠悠何處問。暮天咿軋有漁丹。</text>
<title>聞中朝石尙書瘐死獄中。感而有詩。</title>,<text>蕞爾東溟一島夷。天生毒種到今滋。整居王邑誠非料。驚動天朝本不期。控禦鴨江眞得策。馳書日域竟何爲。未成奇計身先死。可惜當初一念差。</text>
<title>漫吟</title>,<text>一片乾坤古到今。中間興廢幾相尋。周家肇迹遷邠土。唐室中衰向蜀岑。玉帛餉遺非失計。花門留駐自難任。平生吊古空多感。此日江湖淚滿襟。</text>
<title>雪夜凍吟</title>,<text>榾柮煙消夜抵年。三冬積雪浩無邊。遺蝗剩蟄千尋地。熟麥行看萬頃田。懸磬已多逃賦戶。忍飢誰復待蠶眠。江湖身遠丹心苦。危坐中宵聳兩肩。</text>
<title>遙贈東湘許伯起</title>,<text>別來幾度變星霜。堪歎餘生飽百殃。心送舊遊空悵惘。夢尋長路却微茫。留連野酌何由得。往復淸言不可忘。聞道南濱亦悽慘。竹林誰與賞年芳。</text>
<title>次李生克蕃卜居韻</title>,<text>行無騎乘住無廬。半世遑遑未定居。江上纔營桑榟地。域中方急羽毛書。燐君流落千山外。顧我支離一病餘。共老田園眞好事。只憂心計墮空虛。</text>
<title>柳絲</title>,<text>綺陌東頭㶚水陽。濃於鴨綠淡鴉黃。雲經霧緯絲綸細。雨練風繰尺度長。玉指無煩機杼力。金梭空費往來忙。織成應被東皇寵。何用區區伐遠揚。</text>
<title>卜居海上。春來多有鳴鷁。感而有賦。</title>,<text>誰把長繩繫落暉。回頭五十九年非。平生妄擬鵬搏上。老去惟思鷁退飛。山月海風心眷眷。玉堂金馬夢依依。無人載酒來相問。垂柳陰中晝掩扉。</text>
<title>老松</title>,<text>非松非柏又非杉。植物之中似老聃。嫩葉丰茸低翠葆。貞姿凜烈傲霜嚴。風晨月夕宜相伴。怪石淸池合共參。從此吾軒不牢落。草堂何用倚江枏。</text>
<title>賣牛</title>,<text>無宅無田到白頭。一生謀拙又誰尤。功名已付邯鄲夢。身世何緣汗漫遊。失婢得牛應有意。當農賣犢更何求。區區尙切憂民願。長向春天望有秋。</text>
<title>與仲淸仲信質夫輩。登覽湖上樹亭。醉還。追賦一律。示諸公求和。</title>,<text>流浪江湖是素期。淸和況値好天時。諸公痛飮眞無敵。老子狂歌自不知。醉後阿誰扶上馬。風前惟覺倒深卮。人生此樂誠難再。莫歎年來鬢髮衰。</text>
<title>次亦樂堂示韻</title>,<text>幽憂長與病來侵。安得忘機似漢陰。老馬已無思棧豆。羈禽何幸返栖林。未成樽酒拚佳會。空費郵筒送短吟。莫道身閑貧亦樂。暮年江海若爲心。</text>
<title>八月三日。大雨雷電。有感而作。</title>,<text>八月淫霖苦未晴。天心胡忍負蒼生。山田已矣都無實。野稻終焉只有莖。役巨山陵寧易就。兵艱餽餉奈連營。況看燁燁雷兼電。歎息何人秉國成。</text>
<title>坐睡</title>,<text>早服先師戒宰予。老來新卜睡鄕居。天衾地枕渾無用。危坐平身只自如。蝴蝶夢中聊栩栩。邯鄲道上任蘧蘧。麴生最是忘形友。與爾同消日月諸。</text>
<title>安訓導大道。自江華持府使李壽俊所寄酒饌來訪。詩以謝之。</title>,<text>兩地迢迢隔一江。幾回瞻想倚南窓。今朝忽迓扶藜客。右手因携滴露缸。早托龍門眞自忝。晩承蘭契更心降。牛刀莫恨無餘地。恩許干城鎭海邦。</text>
<title>八月初七日。得聞京奇。大行王后新陵。定于抱川新坪。九月二十日啓殯。同月二十七日下玄宮云。</title>,<text>早嗣徽音配至尊。六宮咸仰小星恩。豈知未享長秋慶。已見催還月殿魂。卅載坤成留美化。十年天步際艱屯。粧奩莫遣喬陵貯。恐有他時聖淚痕。</text>
<title>得頭瘡。累月針藥。皆不效。八月初十日。瘧疾復作。老身殆不堪支。偶吟一律。</title>,<text>六十頭顱已可知。瘡瘍何乃苦侵之。虫生朽木猶應爾。痎復殘年孰使爲。頭熱用寒方有效。氣寒非熱莫能醫。扁華到此俱無術。瞑目惟須待死期。</text>
<title>秋夕有感</title>,<text>秋懷憭慄易生悲。何況天涯抱病時。萬事蕭條頭已白。一身漂洦淚空垂。松楸杳杳長穿眼。皓月依依自入帷。今夜酒杯難强進。草虫聲裏獨題詩。</text>
<title>次益山淸心樓韻</title>,<text>杼柚今誰怨大東。絃歌暗與政聲通。心淸可比方塘水。慍解應分舜殿風。老樹陰陰庭宇靜。遙岑點點海天空。文成物色分留在。竟日吟哦句未工。</text>
<title>贈別尹致遠</title>,<text>湖南氷雪動春輝。回雁何時更北飛。淸鏡自憐添白髮。故山無計訪荊扉。半生辛苦隨天分。末路功名與願違。極目停雲愁杳杳。不禁哀淚濕征衣。</text>
<title>贈許別坐</title>,<text>床頭懸膽枕橫戈。奔走西南未死何。客裏容顔吾已老。閑中憂患子猶多。狂詩未了殘年債。春事都輸一夢過。莫負明朝郊外會。落來梅萼綴淸波。</text>
<title>次萬化樓韻 全州鄕校樓名</title>,<text>金革經年軫廟堂。安危誰復策賢良。絃歌寂寂啼山鳥。風雨蕭蕭剝殿墻。國賊固應期掃蕩。斯文寧忍擲荒涼。只今天意無由詰。相對靑衿淚數行。</text>
<title>贈別壻郞宋廷光還鄕。兼呈海西幕府奮僚。二首</title>,<text>末路功名黍一炊。深秋更覺族懷悲。生男已忍空埋沒。嫁女疇堪遠別離。西海雲黃雙眼暗。南天霜白兩髭垂。今來古往多如此。我亦無由侍母慈。其二書劍無成一腐儒。豈知臨老値危途。跡窮湖海棲難托。病入淸秋痛未蘇。往事依依猶破膽。時情黙黙欲捐軀。西州故舊如相問。白髮天涯吊影孤。</text>
<title>初夏漫吟</title>,<text>大野茫茫接海擣。小樓孤坐擁綈袍。雲遮故國家何在。樹密他山望漸高。多病自甘爲棄物。不才寧復惜賢勞。兩湖三嶺行將遍。半歲南塘睡得牢。</text>
<title>雨後登舟</title>,<text>楊柳依依江水平。津頭解纜小舟輕。平時慣踏風波路。好雨還妨昨日行。念繫君親從白髮。身曾將相愧浮名。鳧來雁去渾閑事。只怕邊塵未掃淸。</text>
<title>次隱迹寺題韻</title>,<text>聖恩如報合糜軀。仗鉞西巡盡海隅。山聳首陽撑半壁。庵開隱迹煥金樞。虛名坐累空皮骨。殘孼何煩費智謀。早晩功成尋舊約。雪窓同擁夜深爐。</text>
<title>送皇朝譚都司</title>,<text>海上看羊日抵年。依然獨鶴向遼天。蘇卿比子歸嫌晩。洪佛方公美豈專。寸舌却賢師十萬。孤槎自返海三千。功名定冠麒麟畫。小子狂吟不足傳。</text>
<title>挽淸江</title>,<text>公曾北塞夢崩城。誰料西遷便殞生。忠未格天應抑鬱。子先朝露豈傷情。擎天玉柱今誰見。架海金梁世或輕。賴有褒恩慰身後。粉書重煥舊銘旌。</text>
<title>次擁翠堂鄭湖陰韻</title>,<text>膏肓無賴越人方。偸樂誰憐燕處堂。五利算來惟魏絳。八難籌後少張良。氣連楚雨千峯暗。㠶送東風六月涼。未報洪恩知死所。滿園脩竹恨俱長。</text>
<title>次練銳堂宋游擊韻</title>,<text>孤城從此重於山。講武堂成不日間。旌旆暫搖靑海月。威聲已振赤間關。伏波壯節今何有。仁軌功名亦等閑。怊悵河邊餘柳色。將軍一去再逢難。</text>
<title>次南原廣寒樓韻</title>,<text>千里腥塵接戍樓。帶方誰信是邊頭。從敎孼虜窮年據。已報神京不日收。銀漢會須看洗甲。煙花莫遣負淸遊。月明欲共姮娥語。咫尺丹梯未可求。</text>
<title>次全州沃野倉安分齋韻</title>,<text>奔走西南雪滿頭。時危更覺此生浮。三年睡足黃堂裏。半世盟寒白鷺洲。菽粟未聞如水火。吏民休怪似猿猴。風塵漠漠君親遠。魂斷天涯淚洗眸。</text>
<title>次周游擊弘謨題練銳堂韻 二首</title>,<text>一弓曾是掛天山。餘事詩情翰墨間。舌上風雷南越陸。胸中義烈壽亭關。他鄕物色征途晩。故國煙花夢裏閑。萬理將身投虎穴。始知天下事無難。其二殘香飄盡綠陰新。吟倚雕欄更可人。共訝將軍都是膽。誰知健筆亦通神。解紛。誠急頻驅馬。戀物情多乍住輪。花月一春愁裏過。天涯涕淚憶君親。</text>
<title>題順天昇平樓</title>,<text>時危更愧尙虛名。千丈徒然白髮生。何日擧杯酬勝節。幾時留眼見塵淸。高樓自是名難狀。華額眞堪號太平。愁倚曲欄成午睡。枕邊如聽鳳簫聲。</text>
<title>贈別劉督府綎</title>,<text>說禮敦詩卻穀風。儀形留想笑談中。天分地拆三韓界。陰翕陽開九伐功。須信安危關將相。休論人物隔華戎。公歸倘過城安市。爲奠蕉黃慰鬼雄。</text>
<title>次宋遊擊鎭南樓韻 二首</title>,<text>煌煌玉節上高樓。正是紅旗破賊秋。南浦瘴雲天外斂。西山爽氣檻前浮。丹靑事業歸麟閣。震疊威聲到馬州。吟嘯莫言渾漫興。盛名輝映海東陬。其二收復靑齊七十城。將軍望重泰山輕。指揮神算乾坤轉。訓鍊强兵海岳傾。可使殘胡容再犯。終敎盛烈冠垂成。區區汗竹他年事。草木如今盡識名。</text>
<title>自挽 二首</title>,<text>爲孝爲忠百不能。天殃鬼禍競相乘。浮名誰使金貂貴。末路都成疾病仍。羈枕未醒千日醉。客窓挑盡一釭燈。只應泉路無窮恨。不見扶桑海作陵。其二形容短小只精神。六十年來不侫人。流水生涯僧有髮。浮雲世事甑埋塵。是非從古誰能定。憂樂如今跡已陳。笑指歸程甘露近。寺前江月是前身。</text>
<title>正月二十九日。感懷錄寄婦娚起夫。</title>,<text>新年衆所樂。我獨悲不任。東皇屯惠澤。雪霜長見侵。停觴忽不御。戚戚誰爲斟。憶昔全盛日。乾坤雨露深。年年正月暮。淑氣滿園林。兒孫羅眼前。昆弟來相尋。淸樽酬令節。爲樂不可禁。妖氛一晦冥。時序空駸駸。捐世不待老。凰飛鳳孤吟。群雛各南北。何處號哀音。終宵不成寐。有淚沾衣襟。莊生眞忍人。叩盆誠何心。</text>
<title>寒食感懷 四首</title>,<text>十年仍兵火。四郊無白楊。丘墳宛相似。纍纍依山岡。佳辰不可孤。男女爭相將。淋漓傾酒食。泉路終茫茫。日斜不忍返。烏鳶自飛翔。其二天地有消息。人生寧久存。春秋相代謝。日月明復昏。生爲五鼎食。死亦歸九原。體魄化爲土。何處求精魂。吾思上冢禮。恐非先聖論。何如端一念。家廟薦羔豚。自註。寒食祭禮。纔與諸弟有往復。故篇中云云其三舊壟草已宿。新阡草又荒。春風滋雨露。怵惕子孫傷。祭之豈知享。追遠未忍忘。酒肴競陳列。男女紛成行。何處有寡婦。哀哀哭水傍。良人死戰場。骨肉未得藏。魂招歸不得。日暮空彷徨。其四無家値寒食。瑣尾流離子。北邙東郭間。乞飯滔滔是。殘杯與冷炙。一飽斯已矣。揚揚謾自得。遑恤妻孥詈。君看患失徒。顔膝眞奴婢。萬鍾於我何。甘爲識者鄙。</text>
<title>三月三日。與舍弟大薰，季薰，外兄金景信，姪子灝，季兒洚，小孫慶胤，慶蘭，慶成。登屋山賞春。</title>,<text>行年已六十。暮景迫西山。佳辰不可孤。携客强躋攀。是時雨初霽。春物紛生顔。芳草綠芊綿。杜鵑紅斕斑。遠峯靑似染。碧海澄淸灣。冠童旣相隨。半日博淸閑。雖無蘭亭勝。酣歌不知還。更覺幽居味。何須戀世間。</text>
<title>讀簡齋遠軒詩有感。次其韻。三首。</title>,<text>常思杜子美。生世何偪側。去非亦何人。一簡千念息。吾生後二賢。憂患苦相迫。言詩敢升堂。處世吾差厄。虛名四十年。江上家徒壁。空餘五株柳。門巷依依碧。悠然會心地。野老來爭席。蕭蕭臥北窓。兀兀忘巾幘。雲歸遠岫暝。鳥返空村夕。蕭蘭共雨露。大哉乾坤澤。從來爭奪場。士患懷其璧。惟應寂寞濱。着此忘機客。其二幽人愛山深。漁父思溪側。樂哉曠野中。駕言吾將息。心神一蕭散。遑恤飢寒迫。桑褕得素願。信哉非天厄。窓前遠岫立。孤雲縈翠壁。眼底長江流。寒波映天碧。淸風供掃灑。明月同枕席。乾坤入搔頭。白髮不盈幘。時見荷鋤人。行歌微月夕。所愧爲人臣。平生荷恩澤。不能却秦軍。何由全趙璧。茫然無寸效。永作江湖客。其三傷時不能寐。獨夜空轉側。袁公淚自流。賈生長太息。其勢不兩立。嗚呼禍已迫。所爭毫末耳。兩賢何相厄。救寒莫如裘。自守要堅壁。誰將一寸心。仰證九天碧。朝爲同胞人。暮已怨分席。逄萌掛其冠。管寧終白幘。幾先貴在早。色擧寧俟夕。胡爲五溪行。白頭思下澤。和氏眞自刖。玉人焉知璧。滄浪有漁父。應笑離騷客。</text>
<title>眼暗歎</title>,<text>人生年齒暮。有如衰朽木。精華日凋零。氣血漸枯渴。胡爲掩卷悲。念我昏兩目。臨書乍辨字。望遠都漠漠。六十已如此。何須問後日。平生好觀書。笑矣成一癖。可憐阿堵子。幾爲心所役。久謂老當爾。尙且不自惜。浮生會有事。安得甘面壁。寓心各有地。目覩亦其職。惟須一息存。不可廢吾讀。古來賢達人。亦未免此疾。喪明恨子夏。遮眼惜張籍。況余値衰年。能爲幾時客。誰能爲兩眸。鬱鬱度朝夕。呼兒持酒來。浩歌聊自適。昏昏醉不醒。此計眞上策。</text>
<title>刈麥有感</title>,<text>五月收兩麥。六月薦黍粟。生成各有時。天運無差忒。旣耕亦已飧。吾今年六十。無能但哺啜。深負將軍腹。從玆師孺子。不食非其力。絶粒旣無方。一飽願已足。還携木枕臥。新炊熟未熟。</text>
<title>李受之寄海珍。謝以長句。</title>,<text>昨者到城郭。病臥秋雨中。窮巷誰相問。悄悄無與同。慇懃好音傳。執熱如濯風。副以一握椒。感歎情何窮。方期一相就。共敍悲歡悰。舟行不可住。告別還悤悤。歸來掩柴荊。悵望阻西東。何知䨇鯉魚。又自靈川通。開緘感愧幷。欲謝顔先紅。應燐老病人。藜藿枯膓充。餘波及涸鮒。失喜如兒童。念君困抱關。白首愁塵籠。何時展驥足。惠化沾疲癃。珉玒世不分。仰視天夢夢。西風掻短髮。愁殺海邊翁。</text>
<title>贈別崔參奉亨祿</title>,<text>堂堂一年長。十載聞名久。君平是前身。磊落談天口。才全數也奇。一命今白首。相逢成一笑。軒豁眞吾友。同登伯氏堂。共飮黃花酒。遺我草堂資。贈我瓊瑤句。我時抱沈痾。獨臥漳水右。門前斷跫音。寂寞甘自守。書來海錯俱。歡喜愁何有。甚喜丈人眞。甚愧丈人厚。相依仁里中。來徃成二叟。如何催上道。輟我畊南畒。深冬戒征轄。北風随斷柳。悤悤忽相離。良晤嗟難又風塵尙未靜。軍食須老手。屯田最良策。努力不可後。功名恐難免。拾地期自取。我衰百無能。何堪備奔走。臨岐望私莊。雲日明疏牗。</text>
<title>老烏行</title>,<text>江邊老烏隻影孤。夜夜哀鳴依古木。聲聲嗚咽使人悲。毛羽摧零艱飮啄。應是前時恣騰揚。䧺飛從雌和且樂。深林結巢養雛成。群雛仰哺相翕翕。何知母失子亦夭。獨守空林困栖托。時將折翼逐鷄塒。側身低回非我族。朝朝却向踜烏啼。孰謂烏黔頭盡白。休翻新曲入琴調。月落山窓人掩泣。</text>
<title>鵷雛行</title>,<text>鵷雛不是人間有。毛質逈與凡禽別。上友鸞鳳下鵾鵬。渴飮天池飢練實。一來東海混塵中。野鶩鷄群共追逐。屈心抑志非爾思。色難腥腐腸內熱。丹丘瑤草三十春。整翮凌風不可掣。祥雲笙鶴導前後。玉瓜金眸隨電沒。從今何處想仙遊。華表茫茫遼海月。雕籠空掛舊榻邊。悵望雲山淚沾臆。</text>
<title>卽事</title>,<text>十日淫霖未肯晴。支頤獨坐看朝暮。昇天積水淼茫茫。艮嶺飛雲恣橫騖。虹霓明滅不可常。日月東西翳復吐。終南漢水今何如。曝麥漂庭安足數。</text>
<title>移植海棠。次子瞻詩韻。示兒。</title>,<text>我生天地一散木。晩向江湖立於獨。孤雲倦鳥是友于。野草幽花皆不俗。春風無頼一夢空。滿目濃陰暗山谷。誰敎國艶傍踈蘺。照耀新粧動茅屋。風流自與野態俱。不恨周妻與何肉。山城昨夜微雨過。盡日巡簷看不足。游蜂戲蝶往返多。舞燕歌鶯弄閑淑。輕盈金靨貼在心。馥郁幽香藏滿腹。嬌姿含妬木芍藥。冷韻羞比寒林竹。還驚老顔變韶雉。却怕酣紅暈昏目。杜陵無詩豈足嗟。大蘓高吟動三蜀。薔微玉梅莫與爭。壤虫徒勞羨黃鵠。平生恨殺睡楊妃。千古知音紫綿曲。長歌對花成一醉。塵世紛爭兩蠻觸。</text>
<title>和贈葉游擊勸勵歌</title>,<text>將軍英氣殿天邦。餘事筆下擒雲章。腰間躍躍一劍橫。義氣凜凜彌天壤。心傷屬國作榛莽。爲人忠謀極苞桑。征袍不惜冒氛坱。匹馬東馳爭電光。憂之深矣思之長。東人感戴何日忘。休嫌六載困棲遑。倚伏昭昭關上蒼。君不見封豕長蛇食楚彊。天心久厭夫差强。又不見苻堅自詑馬鞭長。違時逆衆怨難當。分封自古有劃壤。何況聖朝恢天綱。豼貅百萬陣堂堂。一怒無間綏要荒。老夫髦矣尙軒昂。佇看我武之惟揚。君臣誓天效劻勷。鄭伯徒爾勞牽羊。北來旗旐正央央。莫道島夷勁如狼。由來板蕩識忠良。靑史要留名字香。誰挽將軍駐我邦。强作狂歌歌周行。向風長歎遡西方。滅沒天際孤鷹揚。</text>
<title>次李白將進酒韻</title>,<text>我不如巢堂玄鳥年年來。春社飛飛秋社回。又不如鴟夷之子散華髮。一棹輕煙歌白雪。少年失足風塵中。老去羈栖送日月。千里長携影伴身。惟有麴生隨我來。此生風味不可孤。可使一日塵生盃。齊彭殤等死生。幸自得其趣。悠悠之言君莫聽。竹林七賢卽我師。澤畔長恨屈原酲。人生得喪何草草。安用區區身後名。無遑曰今日眈樂。塵世難逢一日謔。休言麴糵是傷生。醉死愁生要斟酌。蘇季子黑貂裘。縱橫六國竟何爲。百年辛苦一生愁。</text>
<title>又次李長吉韻</title>,<text>堯千鍾醉興濃。舜飮百榼重瞳紅。後來儀狄作何物。要與杜康趍下風。沉沉酌淵淵鼓。厭厭飮蹲蹲舞。桑田東海朝復暮。人事紛紛劇雲雨。惟有伯倫言可用。死便埋黃公壚下土。</text>
<title>挽章[尹斗壽]</title>,<text>少時黌舍賦游魚。轉覺名高發軔初。翰苑翺翔才不忝。薇垣獻替志非疏。鹽城長嘯胡騎走。南國甘棠史策書。可惜平生經濟業。居然埋沒慟如何。海原府院君尹斗壽</text>
<title>挽章[尹根壽]</title>,<text>妙歲騰華聞。徊翔館署淸。峻資聯八座。孤節比三明。偉績嬰城日。高文振古聲。不堪悲殄瘁。掩淚憶平生。陽九嗟前歲。孤城忽墮圍。登陴賴公勇。誓死仗天威。賊退功爭誦。人亡事已非。傷心八哀淚。今日重沾衣。海平府院君尹根壽</text>
<title>挽章[金命元]</title>,<text>藉甚嘐嘐士。嶄然蹇蹇臣。完城摧劇賊。仗節活遺民。擬展經綸手。俄成毁譽身。正卿猶小德。六十況如仁。憂患仍添崇。哀傷竟損神。題詩揮老淚。知己有誰人。右議政金命元</text>
<title>挽章[鄭賜湖]</title>,<text>五百年間此一人。風流儒雅逈無倫。文章大手還餘事。忠義高名照萬春。時論擬推黃閣望。凶音遽自瘴江濱。懷恩唯有羊曇在。下哭吾私血滿巾。戶曹參判鄭賜湖</text>
<title>挽章[李弘胄]</title>,<text>曾提一旅坐孤城。擊却强倭十萬兵。東土山河歸廓掃。西關草木識威名。危忠激處身何愛。五利籌來謗輒成。如我通家小子義。忍題挽語送銘旌。淪落窮鄕歲月深。官銜猶帶舊腰金。名騰早屬匡時望。世亂方知許國心。末路悠悠公自保。浮生草草理難諶。門闌盛事今休矣。哭向西崗淚滿襟。兵曹佐郞李弘冑</text>
<title>挽章[趙守翼]</title>,<text>從臣班輟十年間。坐嘯端能化俗頑。軒冕倘來眞外物。才名從古被天慳。孤城飮血身都膽。尺疏排雲鬢已斑。最憶河汾蒙奬誨。新阡西望淚潺湲。弘文館副修撰趙守翼</text>
<title>挽章[崔岦]</title>,<text>同榜名華忝早揚。況公少我二年强。朅來好爵無多取。還與畸人一味涼。西郭訪時猶故宅。南郊別後各他鄕。安知便自棲遲處。不逐東潮向北邙。前行驪州牧使崔 岦</text>
<title>挽章[成晉善]</title>,<text>河源三歲昔零丁。高蓋臨門問死生。兩世交情無間隔。一時公論屬台衡。玉樓修罷催宣召。靑史爭將記姓名。路斷江湖歸未得。白頭西望淚沾纓。弘文館修撰成晉善</text>
<title>挽章[許晉]</title>,<text>一生忠孝兩兼全。大運纔堪六十年。曾涉亂離躬盡瘁。屢經悲痛涕常懸。英才奄忽天何奪。妙譽流傳石可鐫。同榜白頭猶未死。祗應相見及黃泉。副護軍許 晉</text>
<title>挽章[洪履祥]</title>,<text>心膽雄豪七尺身。玉壺霜月見精神延城死守公餘事。抱負平生未畢伸。大司成洪履祥</text>
<title>題延安客館</title>,<text>愚民難牗錦徒傷。三載黃堂鬢欲霜。明發有懷投紱去。白雲飛處馬蹄忙。</text>
