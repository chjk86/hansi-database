<title>宣城道中 戊寅</title>,<text>淸凉十二宿緣重。三到山門意未休。踏盡瑤階與瓊窟。春風又上月明樓。</text>
<title>訪德川書院 戊午</title>,<text>德川昔是先生宅。祠對川東五尺塋。山海百年今夜月。天垣何處少微星。春尋洞鶴風聲遠。雷發淵龍太一明。徙倚古亭心欲洗。灘鳴如復聽惺惺。</text>
<title>奉次霽山先生金公寄示韻 二首</title>,<text>萬頃滄波出沒歸。何人不道十分危。不須舍達樵夫問。誠敬存心到底宜。人間底是無波處。一日風波十二時。蟾湖亦近魚龍窟。更怕蜿蜿鱉相知。</text>
<title>和金仲九 瑞疇</title>,<text>烟雨秋山一夢長。十年今日始逢塲。梨腮雪鬢相看久。依舊君踈與我狂。</text>
<title>回榜宴席韻 辛丑四月初九日</title>,<text>脛邊常畏杏壇杖。回榜今年愴慕挑。還顧鯉庭非昨日。遙瞻鳳闕已三朝。親朋爲我歌眉壽。孫子交前舞彩袍。請酌南山千歲斝。更伸華叟祝勛堯。</text>
<title>挽梅山鄭公 重器○己卯</title>,<text>絶學憂君子。梅窩獨掩門。春風明道坐。日夕紫陽文。辨洗前脩累。編垂禮俗敦。名關透已早。衣佩㓗繽紛。</text>
<title>挽大山李公 象靖○辛丑</title>,<text>陶山聖學十圖䟽。夫子嘗云報國於。今日九條䟽上語。江湖憂愛亦何如。</text>
<title>挽洪進士 禹龜</title>,<text>衣佩從容說可聽。腹中書笥曬秋天。百年文獻傳薇院。半世生涯傍檜淵。桑梓北望思急切。江湖東限夢蹁躚。明春縱有松楸路。更忍何懷向竹田。</text>
<title>挽李注書 泰宇</title>,<text>科成須說了吾事。墻角多看短檠空。不向朱門投半刺。更從黃卷檢眞工。聰明本富溫知易。義理深灌樹立鞏。途遠未愁餘日暮。巫陽何事叫匆匆。</text>
<title>挽李聖寬 裕中○丁卯</title>,<text>悄悄不自怡。我懷日濩落。春思長惻惻。秋意增寥廓。譬如叫羣鴈。引領霜渚行。頃過耳巖下。日暮似山陽。孤烟繞虛宅。鳥鳴前堤柳。僕悲馬踡顧。風露何飀飀。靡靡入梅園。一語一哽涕。吾黨數三人。來塵幸一世。弱冠相伐木。心事兩無睽。風欞夏簟淸。雪窓冬檠低。促席亂抽帙。一硯共泚毫。君辭事典雅。秩秩冠裳高。聽我謾抵掌。取姸還忘醜。相看露天眞。服君有器宇。君生匠石園。瓊林幾丈茂。栽培好田地。已含棟樑具。厚質加藻餙。完氣又明靈。忠孝本世物。文彩述家聲。亹亹詳祖德。翼翼檢身名。看君思不匱。堂構見崢嶸。盛君白玉堂。縱君靑雲秩。受用無不宜。河淸竢未訖。竆通關時運。拓落成晼晩。中宵默撫心。斯世厭開眼。的的正人意。不拘飛長纓。引渠鑿荷沼。行塢看菊英。明時豈自棄。輟筆還復濡。架書細點檢。錯落多鉛朱。憐君老益敦。勉我竆不踣。招呼不相後。策我驥尾走。復愛梧上羽。克稱阮家咸。日夕養嶄嶄。成材使楩楠。縱爾本奇骨。由君賢父兄。有如美珠顆。琢磨方寶瑛。未遂薦宗廟。欲進中摧折。良師擲鎚鑪。却坐空悵缺。余時瞷君面。色沮氣煩寃。惜此喬木蔭。宜君自加飧。別來未曾久。聞君遘大疫。策馬抵門外。醫者已辟易。寄翁深蹙眉。欲使百身贖。廣陵祚何如。生死爲君卜。天理曩或舛。豈使再不淑。回車未十里。已聞臯有復。若知遂不起。那無面入訣。孤魂一飄散。身後永凄絶。哀哉麒麟兒。爲君寃業過。卄載勞鶴鳴。望斷聽子和。釋氏謾抱送。虗敎結慈累。一時火色漲。弱肉焚如燧。旣生胡不延。終死寧初無。嗟余慣西路。今年已再徂。何懷入君廬。低回又不忍。剝剝強叩門。白晝人影泯。寂寞肂扉掩。開戶借族兒。嗟君孝且悌。至性無惰弛。有親方絶食。有兒方頓席。胡爲去若忘。戢身安一木。念君有高識。不作丈夫淺。行危戒矯異。量厚耻宛轉。雅論有典型。歷歷聽未竆。自慚蓬蒿姿。幾年在麻中。白首有強輔。相觀庶寡過。長言樂未央。未識鬼揄揶。嗚呼子逝後。筆硏幾掃除。看書咽未讀。望月長欷歔。人生忽如寄。萬歲更相往。吾非詈此理。忘情愧太上。君有鄴侯架。塵積誰能掃。君有帚千金。蠧食誰能扣。若敖豈終餒。子文豈無後。四十君有聞。勝吾不知非。靑山葬君骨。未同朽壤歸。</text>
<title>挽李主簿 碩文</title>,<text>三十年來事。朱門掉臂行。初從北塞返。已問南園荒。鑿沼觀鯈樂。巡階嗅菊香。明時積薪歎。成就丈夫名。</text>
<title>挽李聖直 奎中</title>,<text>名祖家門澤未沬。停鸞峙鵠碧梧庭。蜚英塲屋離騷響。散跡林園漁採盟。萬事已驚頭上白。雙眸時向夢中靑。康南普北相望地。忍聽寒天獨鴈聲。</text>
<title>聞李子循傾逝 丁丑</title>,<text>誰報靑華子忽焉。峨洋從此斷無絃。蓬扉堊室逢迎後。玉佩蘭裳寂寞邊。</text>
