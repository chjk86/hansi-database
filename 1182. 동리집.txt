<title>廬江道中</title>,<text>宿霧依山薄。朝暉入水鮮。馬蹄鳴石棧。沙鶴忽衝天。</text>
<title>出丹峽至黃江</title>,<text>牧童搖櫓弄漁舟。江到忠州始穩流。夕照涵山山倒水。行人騎馬鏡中遊。</text>
<title>閒居十二詠</title>,<text>九月江湖霜露催。堤頭漸瘦兩三槐。不知南岸誰亭子。濃帶煙霏半面來。右林間漏亭長虹一線鎖平蕪。家住湖邊不見湖。夜雨分明春水至。早朝齎旅渡頭呼。右堤外喚船鱗鱗茅屋綠蕪中。十點春煙暖暎空。裊裊成雲纔數丈。垂楊堤畔忽微風。右浦項朝煙金烏西匿尙餘華。天末斜明一點霞。古廟將軍精爽在。可能揮得魯陽戈。右雲臺夕照土窟松明鬪月光。菁頭微凍夜來霜。田翁不怕寒爲病。只願今秋菜價翔。右菁田守夜腴田出穗瘠田荒。未信仁天欲用康。四月農家無舊穀。老翁扶杖撿靑黃。右麥隴望秋江峽黃昏活畫奇。淡紅生暈數峯虧。閒翁慣識姮娥面。神女今宵莫謾欺。右巫山月出醞藉靑山氣色鮮。半江鳴雨晩歸天。淡雲輕霧徘徊裏。曬羽臯禽得意翩。右蘿峯雨歇滿天河漢欲西傾。悲壯金聲萬戶驚。寄語城中宦遊子。願從今夜喚惺惺。右淸曉郡鐘南國風謠異昔時。新聲啁哳爛柯兒。靑山白水歸來晩。秋夜梧桐有所思。右薄暮樵歌千家煙火永嘉城。白地明湖几案生。秋後芰荷無郡稅。居民如有賀家榮。右城邊鏡湖羅麗往事水東流。野次金莖鳥雀秋。每恨僊人停櫂去。煙波江上繫虛舟。右江上銅柱</text>
<title>閒居述懷 七首</title>,<text>重陽送菊閉門堅。直到潛䨓出地前。老去茶頻藏宿火。夜來衾煖覺新緜。明牕喜對兒塗墨。深巷稀聞吏索錢。分付童奴備陰雨。朝看蘆荻積簷邊。天放邱園一白身。百年衣食受君親。浮沈縣里非忘世。生老昇平便福人。祇願千間庇寒士。未應三幣起天民。瑤琴在匣書連屋。留與兒曹世不貧。秦地羈遊憶盛年。匣中三尺射牛躔。文章耻伏韓歐下。事業優期管樂前。寸步未曾干曲逕。此心安用試貪泉。歸裝歲暮空垂槖。泮水蕭條一朶蓮。無情歲月鬢成絲。百事揶揄造化兒。心下經營都易易。面前排布更遲遲。寒儒未信能知命。志士還多不量時。若使工夫加邃密。桑楡奮翼詎無期。薄暮林墟拾露螢。從今契活付殘經。秋深適會稀賓客。境僻端宜養性靈。舊學商量慙貿貿。新知點撿欲惺惺。如何兩眼昏花早。細字無由辨乙丁。荷滿池塘菊滿牆。一家被服足芬芳。年衰每願收功速。性懶常思得輔強。祇恐吹生燒後草。不須爭競樹頭薑。平居日用無繩墨。頻悔童時阻大方。誰道燋桐不中琴。未聞平地自成岑。媧天可補難爲力。精海將塡只費心。菊蘂方新蘭已謝。月輪東出日西沈。百年人事皆如此。白首竆閭抱膝吟。</text>
<title>小白唱和 六首</title>,<text>浮石寺淸晨雨氣滌禪樓。幾點煙生嶺下州。地迥可能騎馬到。僧殘猶解趁春遊。仙妃歲晏誰相問。神井甃傾暗結愁。谷口人家更幽夐。碧蘿深樹數鸎流。極樂菴山竹離披細逕開。小菴淸絶倚崇臺。林邊住杖挑香菜。石上題名破碧苔。怪鳥東來號古木。片雲西去引輕䨓。釋家興廢非吾事。祇恨高僧去不回。白雲洞興州遊子感年華。手折瓊枝紉碧蘿。今古溪山李渤洞。春秋牲幣晦軒家。誰將彩筆摸先聖。人說丹書伏衆魔。山外故人來勸酒。景濂亭畔日西斜。喜方菴緣崖攀木訪僊扃。腳下飛泉鬪急霆。始謂山深無世界。忽驚林薄漏丹靑。閒雲作朶長棲棟。香蕨生芽自滿庭。壁上官書緣底事。洛城新貴媚山靈。菴僧謂是貴家願堂。故末句及之。喜方菴。又次鄭石夫 光柱 韻。百尺飛虹下飮潭。晩山蒼翠鏡中涵。跳成細雨滋林木。噴作輕珠媚谷巖。銀漢傾來疑落九。華峯環立欲摧三。泛槎亭上尋眞客。應復跨驢到嶺南。錦城壇西風嗚咽竹溪聲。累石崇壇禮錦城。老杏相傳巫媼說。寶刀時出野人耕。君王洗滌恩如海。門客煩冤史失名。祇恨夷齊遲一死。枉敎元聖暫東征。</text>
<title>輓柳壺谷丈 範休</title>,<text>聖朝優禮起儒賢。潔珮華衣照日邊。家襲簪纓如固有。學遵繩墨到天然。抱來黃卷徐登岸。騁上靑雲穩著鞭。當日湖齋懷裏帖。祇應心訣後人傳。</text>
<title>次權汝車 載大 見寄韻</title>,<text>故人家住白山靑。詩信江湖一鴈橫。木屐悵違廬阜約。花箋遙寄剡溪情。已知竹性干霄直。忽見珠光照夜明。莫把風騷懷感慨。待他時至更雲程。來詩若有憂鬱感慨之意。故末句解之。憶君遊宦鬢垂靑。僊尉腰間墨綬橫。洛下貴人爭識面。嶺南先進總牽情。風波閱去成衰晩。簪笏投歸負聖明。寂寂山門苔蘚裏。夢魂長繞健陵程。阮籍無端眼白靑。蘇洵多事學縱橫。江湖嘯詠甘愚分。城市逢迎任世情。齒髮自知非少壯。身心猶幸保淸明。秋來欲紉瓊華珮。日採芰荷作課程。</text>
<title>先廬重修日。次家兄 定秀 韻。</title>,<text>江月江花春復秋。放歌終日倚欄頭。名園政有百年感。老屋翻成三世憂。新鷰高低入簾賀。紫荊多少挾階留。願兄拋却風塵念。管得雲山作素矦。</text>
<title>立春日大雪</title>,<text>天公何事雪非時。春到梅頭梅不知。野老朝盤新味少。陽阿何處覓靑絲。</text>
<title>元日</title>,<text>遠雞聲雜郡鐘來。巷曲衣冠拜廟回。倒壁椒花爭獻態。暎階爆竹欲成灰。盈盈宇宙靑春至。送送年華白髮催。自笑元朝滋味薄。屠蘇最冷老人盃。</text>
<title>人日</title>,<text>淸曉開門雪滿津。今年人日枉愁人。剪花村老頻呵凍。傳菜廚姬似惜春。冷砌難占梅氣候。初昏差喜月精神。無端節序如流水。撼却閒翁自在身。</text>
<title>上元作</title>,<text>門外春泥夕未乾。黃昏待月倚欄干。前山雪阻鸎難至。今夜霜嚴兔易寒。深巷輪蹄無舊客。滿城歌管擁新官。每逢佳節憐雙鬢。獨對春風強自寬。</text>
<title>輓金德涵 鎭國</title>,<text>春水行船副手工。一生長在順風中。休官不借吹噓力。到老猶資警省功。十輩能容知腹大。千人可往見心雄。二郞新向瀛洲去。夫子家聲重海東。徵君髭髮儼耆英。賤子攀遊若事兄。湖社寒松期晩節。泮齋香橘見深情。從今海內無知己。憶昔山南有主盟。一別經年猶記面。上元明月夢頻驚。</text>
<title>次族弟霽谷賢民 亨秀 韻 二首</title>,<text>老去猶爲洛下生。瓊琚珍重故人情。林間淡月三更近。座上靈犀一點明。竆巷憐吾同病驥。騷家倚子作長城。明朝欲向江南墅。夏日虛舟北岸橫。三朝蘭臭座間生。醞藉新詩見性情。剡櫂慇懃訪安道。衡山迢遰降彌明。白蘋洲外江如練。黃鳥聲中柳若城。人世竆通知外物。老泉多事學縱橫。</text>
<title>丁酉夏病癘深居</title>,<text>此心垂老漸成灰。一任年華病裏催。臥認殘紅棲小杏。起占深綠展高槐。饑僮似喜廚頻爨。鄰嫗爭嗔戶早開。祇信情人南舍住。牆頭時送翠甖來。</text>
<title>病中述懷</title>,<text>南風煽火滿郊原。斗小茅廬朝復昏。桑葉初生人臥病。棠花半落客過門。形癯便覺衣裳重。氣餒常思枕席溫。晩出沙頭要試步。偶逢山叟隔林言。</text>
<title>病起書事</title>,<text>碧苔門外忽跫音。昆弟相逢劫後心。禿帚生風淸几案。長竿拂日曬衣衾。行騎走犢身猶穩。食伴殘蔬味更深。若使今春無是病。正知煩惱幾歧侵。</text>
<title>用族弟慕亭景圓 蓍秀 憫雨韻。賦喜晴。</title>,<text>茶罷步池閣。鳴蟬忽數聲。斜陽半嶺掛。柔櫓晴川鳴。夏褐無多濕。秋禾取次成。今宵莫早睡。好月二更生。</text>
<title>復和景圓喜晴韻 二首</title>,<text>雨後巫山靑佛頭。牧童騎犢去無愁。纖雲半坼來新月。軟草微斜送細流。始看煙生江外店。忽聞鐘報郡西樓。待他秋至嘉禾熟。行與田家父老遊。僊珮陽臺暮更回。長虹一線玉橋開。遙山撥霧尖如髻。老木晞陽斑欲苔。聽水田翁晨理屐。祭船津吏晩澆盃。雨中可是殘炎盡。炎盡還愁歲月催。</text>
<title>謹步張稺五 世奎 光風亭重建韻</title>,<text>鄒魯絃歌共對門。鶴爺村裏敬堂孫。溪山正與人俱著。風月無非道所存。巨壑雲輕龍去後。蒼崖松密鶴棲痕。一亭興廢何須說。千載芳名北斗尊。</text>
<title>輓金士振 驥洛○三首</title>,<text>採採溪金鍊。家庭有範圍。斂華辭欲訥。養靜體常肥。坦道如臨谷。閒居尙佩韋。先公爲余說。兒性厭新衣。我抱琴三尺。遊君父子間。年華急如水。交誼重於山。古宅繽歌哭。餘生復往還。南湖古來柏。寒後擬同攀。未了人間事。君何有此行。阿瑩正髧髮。贏博尙餘情。不待援琴日。空違反哺誠。人家哭三世。舊客鬢千莖。</text>
<title>追次陶淵韻。謹呈金雲谷丈 羲壽○幷序○三首。</title>,<text>歲辛丑秋。德星東行。時雲谷金公有陶淵耆老之會也。公壽而康。杖屨及於山水間。又以歌詩倡後進。音韻老益健。何其偉哉。五秀鄕里晩生耳。是會也未能操几往從之。竊欲托名詩什間。以自榮耀焉。旣而思之。在昔香山九老之會。狄兼謨，盧貞以年未七十。雖與會而不列於詩。今公之壽。過白傅八歲。而五秀視狄盧二公又少十年。則其許以與會。固未可知。况列於詩乎。是以詩已成而輒趑趄未敢進。日間偶得歐陽公借觀五老圖詩讀之。蓋杜祈公以下諸賢。年皆八十餘。歐公髮尙黑。不參是圖。所以借觀於睢陽會罷之後。而猶且繫之以詩。有新篇何惜畫傳看之句。可見古人續和之作。不以年齒有界限也。五秀短於文詞。雖不敢自比於歐公。而事適有相類者。遂援而爲例。謹以三章拙構。贅之於卷末云爾。陶淵不見晉淵明。殘菊高秋野老觥。一壑亭臺遺後裔。百年牲幣祀先生。行窩正有今康節。草聖伊誰古伯英。賤子竆居抱幽鬱。喜聞耒耟四鄰耕。天上飛流素練明。老僊朝洗紫霞觥。羣賢畢至山陰會。佳句仍傳洛下生。瘦鶴盤雲添骨格。蒼松帶雪露精英。永嘉東畔多山水。金氏名家隱釣耕。山中日月尙皇明。桑海悲歌酒一觥。往事西登孤竹子。高風東蹈魯連生。小邦賴有尊王義。中國知無命世英。滾滾川流流不盡。菑畬留與後孫耕。追述古事。以寓景仰之懷。</text>
<title>輓金葛川令公 煕周○二首</title>,<text>三月都門駟馬塵。山南宰相讀書人。閱來世路無瑕玉。管得民憂有腳春。一部文章在金石。百年忠孝報君親。身邊大布經冬澣。靑紫盈箱不自珍。今日朝廷仗幾賢。舊臣多病謝經筵。宦情全薄秋容圃。鄕思新添穎尾田。靑史有名垂後世。丹砂無術住流年。那知海內蒼生恨。嵆氏諸孫更自憐。</text>
<title>李支伯 廈祥 淸凉歸路贈一律。走次。</title>,<text>淸凉十日澹忘歸。知子僊襟與俗違。少日鰲登東海釣。佳辰酒重祝融飛。溪山到處皆眞境。風月由來屬布衣。雨後衝泥無早發。念君齒髮近楡暉。</text>
<title>輓李直心 秀德○三首</title>,<text>南浦商飈動白蘋。瓊華欲寄遠遊人。聞君秋晩將浮海。要我時來更入秦。每惜塵韁相迫逐。那知病枕只逡廵。斯文正値竆陰會。减却柯亭三葉春。名祖家聲北斗高。百年遺澤毓賢豪。座間風采溫如玉。丌上工夫細入毫。南省揚鑣隨計吏。西江倚櫂玩風濤。淸河太守休官早。雛鳳居然長羽毛。賤子遊君父子間。幾回相見破愁顔。未論先飮屠蘇酒。只願同歸義理關。淸夜挑燈華嶽寺。新春理屐武夷山。古今賢哲多遺恨。江水東流不復還。</text>
<title>輓柳內兄仲協 致翊○四首</title>,<text>朝上鰲山不見人。東流渭水獨傷神。寒江鴈盡無書到。幽逕苔斑入夢頻。玉子聲殘楸掛壁。金丹力薄鼎生塵。精靈也逐東風至。梅柳梢頭早著春。東峽逶迤一舍程。高堂頻拜第三甥。外爺遺範知誰在。慈母深恩感此生。先隴關心多少事。北亭分手古今情。江湖歲晏知音少。採採瓊花遠寄兄。堂構功成不自賢。破籠藳草是靑氈。淸心刮去埋塵鏡。鍊句模來出水蓮。半壁圖書生古意。一家文獻有新編。名途進取違初計。身上衰麻十五年。趨庭才子應門孫。幾朶名花共一根。石斧明知歸杜氏。軒車會看入于門。仁天穆穆方臨下。厚夜冥冥各抱冤。數闋薤歌添白髮。此心留與季溫言。</text>
<title>歲寒契。與李俛齋 秉運，所菴 秉遠，柳定齋 致明 諸公。共賦寒字。</title>,<text>幽澗松聲歲欲寒。滿堂秋士不成歡。故人相贈靈均珮。新進誰彈貢禹冠。霽月穿雲來古壁。晩虹和雨起前灘。交情自在炎凉外。寒去寒來總不關。</text>
<title>三山柳先生輓 遷時○二首</title>,<text>江上三峯入紫烟。天敎夫子作儒僊。晩攜論語需當世。靜玩羲圖啓後賢。千載淸名留玉署。一方遺愛在春川。吾東氣候嚴霜近。松柏心堅壬午前。慈母偏蒙大父恩。晩來相對子孫言。藁籠每戒淸寒好。木屐渾忘諫議尊。今世無人能記面。靑山有宅正還魂。寒花寂歷攀和路。萬葉千枝共一根。</text>
<title>輓權漢于 東奎○三首</title>,<text>送君泉下已多時。歲暮那堪喪質悲。東閤無賓懸榻久。前江有鴈得書遲。盛名埋沒終無柰。古宅荒寒不自知。聞說稺陽生地底。願君魂返早梅枝。長街裘馬望如僊。每値花辰客日邊。萬事皆從忠信地。一心長保孝慈天。牛墟古劒方成珮。灧澦狂濤忽打船。憶昔靑鳧川上店。老婆爲子涕泫然。架揷千篇腹五經。大人今世鄭康成。身安畎畝能知命。家遠京華尙有聲。對榻縱橫三世事。臨書珍重百年情。正知此日難誣學。願向西河戒喪明。</text>
<title>輓李臣哉 鄰淳○四首</title>,<text>憶昔東牀坦腹兒。先人深許好天姿。蘭芽出土將成珮。驥子騰槽欲脫羈。憂世嘉言揮麈快。濟人高義薄雲奇。阿嬃福履誰相似。喬木陰中長女蘿。昌平苗裔日蜚英。公獨胡爲白面生。聖世無媒毛義檄。丁年未誦伏生經。蒼髯故帶踈狂態。白首常懷感慨情。去歲黃槐南下路。爲言鄕擧只今行。天公知我弟兄緣。男子桑蓬一卯年。深洞煙霞聯袂去。滿江風雨共牀眠。邱園養病憐吾拙。京國知名識子賢。只願衰齡無胥遠。北亭盃酒好團圓。鍾離消息不堪聞。病姊號天到夜分。未死形骸輕一葉。半生恩愛重千斤。自知稺子經綸拙。誰報高堂鞠育勤。伊昔丹砂漁釣地。可憐今日起孤墳。</text>
<title>次賢民歲時韻 八首</title>,<text>赤手將軍白木車。鴻溝分割北南閭。百年東國無征戰。飽煖愚民勇有餘。右車戰歌呼鄰舍爛松明。十字圖中四馬橫。惡少徵逋無太急。官家新令赦元平。右四木戲田家牆木白成行。茅象京坻不厭長。勤苦方成山九仞。遊心千里近荒唐。右茅廩玉筯金盤羅氏京。穆愉烏臼日中精。野禾園棗年年熟。香飯仍成土俗行。右藥飯家家新歲紙爲鳶。祈福消灾玉帝前。無限長空風引去。買絲年少不憐錢。右紙鳶金花餘技麥苗工。糞土堆中我稼同。野老常思天下庇。兒童只願一家豐。右祈麥聞說曾孫賦楚茨。一年衣食付耕犂。閒翁不識西疇事。此日盤飧讓汝宜。右飯牛密室新爐柳火紅。淸晨挑撥主人翁。莫敎婦三竿睡。誤了田家一歲功。右早炊</text>
<title>上元夜口占</title>,<text>曠野煙霏薄暮輕。巫山東畔一輪生。中天宛露神僊面。陰壑潛消鬼魅情。直到夜深開戶坐。遠聞閭落踏歌聲。千年老桂知無蠧。又見今春結子英。</text>
<title>上元歎。示賢民景圓。</title>,<text>人道翁不衰。翁衰翁自知。歲時苦多寒。扶杖出門遲。天將上元月。都付里中兒。聯袂大道去。行樂良夜宜。玉妃倚桂樹。俯笑翁無詩。借翁半牕明。澄澈亦新奇。孤吟句未成。竆愁集兩眉。推枕一浩歌。此懷知者誰。屋中有糟糠。紅粉尙盛時。燃燈弄鏤馬。不念老人悲。岸巾入洞房。相對却無辭。宿酒味欲酸。撥火煖一巵。童婢不勝睡。佳節晨起炊。垂頭若暗嗔。翁坐太支離。一笑出長廊。四顧迷所之。東鄰兩詞伯。老去情益滋。願言張吾軍。還嘲少年癡。</text>
<title>上元車戰</title>,<text>伊昔麗人尙戰功。上元車戲遂成風。輕儇大將心籌巧。衝突前師手法雄。遊子無愁觀壁上。敗軍徵勇入村中。山氓暮過牆頭語。東捷由來占歲豐。里諺東部勝年豐</text>
<title>上元後夜。山雪未消。南岸只有一點菑火。</title>,<text>春風吹草細芽萌。宿莽年年野火生。山鬼欲遊嫌凍雪。陽阿獨引一燈行。</text>
<title>夜示稺子鳳學 庭穆小字</title>,<text>稺子垂頭睡。不知老父心。小爐鎔鈍鐵。幾日到精金。</text>
<title>輓李樂哉 彙遠○二首</title>,<text>搴芝山下掩重門。嘉木當春尙晦根。老去優閒都是福。衆中端愨獨無言。升沈一任天公意。喫着無非聖主恩。南史應成遺逸傳。昌平知有稱家孫。憶昔阿翁旅宦時。十年家政長郞知。栽培後進書連屋。迎送貧交酒滿巵。媿我論文無暇日。謂君通籍有前期。如何大老兼三達。枉抱西河哭子悲。</text>
<title>輓柳壽靜齋耳仲 鼎文○四首</title>,<text>今世寥寥載道文。靑山又送柳徵君。詩家自此無濂洛。禮學阿誰證夏殷。澗底芝蘭空想珮。門前羔鴈謾成羣。後人願護巾箱字。無負良工用意勤。兩家三世有牙絃。蒹露凄凄上下川。憐我蓬蒿身世拙。羨君麟鳳子孫賢。每論經訓慙前席。及到詩家敢著鞭。人世悲歡苦相絆。不堪離別兩衰年。北鄰緋玉答明時。君獨林居晝下帷。老去工夫加邃密。病中文思漸淸奇。巖亭舊禮終無訟。岐社諸生自有師。若俟年高能秉筆。邱陵正有幾新碑。山南韋布感君恩。林下徵書祖子孫。匪爲藏名違府檄。正知多病阻脩門。玄經未了楊雄宅。春草虛生谷口村。寄語關西遊宦客。不如康濟早歸園。</text>
<title>步景圓上元見寄韻 三首</title>,<text>城東遊子袵成帷。爭趁巫山月出時。閱歷桑溟東里老。掩門終夜問誰思。鄰舍歡呼不寂寥。老人孤坐度長宵。謂君同病聊相慰。不是佳辰酒令招。凍雪飄零臘後梅。廵簷今夜若爲懷。嬌兒不解翁心苦。謾勸屠蘇第二盃。</text>
<title>凍雪</title>,<text>北風驅雪白成堆。十日郵亭道不開。極目江沙難辨鶴。今年臘節恐無梅。村姬手捧銀甁汲。市客髯垂玉珮來。自笑袁安長臥病。故人應復興闌回。</text>
<title>夜臥口占</title>,<text>夜久燈花落。半牕雪月輝。村驚不定。知是市人歸。</text>
<title>長林歎</title>,<text>季冬積霜雪。陽德渺竆泉。江村無煙火。車薪直千錢。有人斫林木。赤脛涉冰川。竹聲生遠堤。忽如敺雀鸇。藳索纏半腰。風笠掛兩肩。謂是山澤虞。受命將軍前。愚民一罹禁。半死桁楊庭。尙戀妻子寒。深夜復丁丁。二水齧永嘉。此林爲長城。昔人勤培植。一一憂蒼生。蒼生不自愛。斬伐各任情。樑鷰詎知火。冬牛謾食韉。明春雨露至。新櫱綠連綿。寄語芻蕘子。無若今歲然。</text>
<title>輓權聖能 載綸○二首</title>,<text>淸淺溪流偃古松。茅茨糚點倚中峯。珠嫌刖足仍藏櫝。劒欲衝星益淬鋒。老去工夫加邃密。閒中步履自從容。荷衣蕙帶靑霞洞。名祖家風儉讓恭。春天峽樹接湖雲。幾度樽筵會以文。處世麁疎深媿我。持心淳淡獨奇君。相期老柏送寒歲。忽失肥猩餘舊羣。北望玄冰迷去路。不知何日弔孤墳。</text>
<title>次谷泉韻示賢民 四首</title>,<text>郭外煙雲別有天。昔人糚點不知年。山腰一線蒼苔逕。臺上三重白茆編。松月當軒襟灑落。蘿峯拄笏氣泠然。閒翁占地高如許。萬象林林列眼前。先公邃學洞人天。林下工夫六十年。虛架至今遺墨帳。中堂如昨對韋編。河汾弟子俱衰謝。江左風流久索然。猶有行人知谷口。殘春書帶暎庭前。孤露吾儕不弔天。箕裘家業負丁年。生涯澹泊山田稼。名姓蕭條郡籍編。歲暮荷裳孰華汝。閒中瓊珮自鏗然。靈犀炯照霜毛鬢。夷險憂歡共後前。人世竆通一聽天。優閒林壑送餘年。庭槐或爲遷鸎植。園竹時思渡蟻編。詩令信如盟淺土。酒兵強欲勒燕然。自知懶拙終無用。祇願昇平未死前。</text>
<title>和賢民早春韻</title>,<text>春至苦多睡。晨鐘和夢聞。花心晴向日。地氣暖成雲。得候耕牛急。營巢乳雀紛。書生老猶健。行與木欣欣。</text>
<title>輓金仲淵 驪書○六首</title>,<text>伊昔春塘獻賦迴。怪君眉宇白生輝。明朝偶向南山去。咽巷軒軺賀客來。九月梁山士女迎。使君親奉板輿行。不知西日前期窄。枉喜官庖足海腥。十世芳聯甲乙魁。仲淵名閥嶺南稀。明知禁直緋金貴。不待吹噓取次來。城東春樹雜花生。學士行聲驢一鳴。知子淸羸兼愛睡。金丹十粒見交情。桑鄕簫皷歲時遊。子困沈痾海一陬。却憶桐川晨爨客。雨中騎馬向梁州。東朝叡化古宣仁。聞說重雲引講臣。地下修文何許職。不如魂返紫薇春。</text>
<title>輓金大臨 在翼○五首</title>,<text>諸子通知二父心。至今山水有餘音。紛紛世態多雲雨。贈子芳蘭托意深。芙蓉一朶出淸池。文思丁年也自奇。西疾無端作磨蝎。功名讓與里中兒。今世無多尙質人。艶君言笑任天眞。四郊霜露芳菲歇。玉樹誰家自一春。山庄秋稼坻墉高。之子冬裘尙敝貂。未信平居無學力。且看端木富無驕。重門無客草芊芊。伊昔繁華過鳥邊。知子才堪泉下侍。可能不貸大兄年。</text>
<title>輓金大兢 在恭○三首</title>,<text>今世偉人見大兢。一生言行戒淵冰。閱來夷險無相負。坐在繁華不自矜。隨處歡情詠場藿。有時離思剪溪藤。洛城爲客家千里。旅舍相尋手一燈。江左同盟氣數殘。感君聲價重於山。芳年過市無肥馬。衰境居家不脫冠。養病都無浮世謗。寡言猶得衆人歡。相門賢子深韜晦。知子無官勝有官。層峯歸客未忘情。不忍驅車更北征。江海棲遲空白髮。邱陵迢遰忽丹旌。舊遊何處非陳迹。先契從今屬後生。濁世粃糠敗人意。羨君澡潔報家庭。</text>
<title>輓權成遠 載聲○四首</title>,<text>有一林居子。白頭赤子心。素縑嫌受采。平地若臨深。遇雨應漂麥。鋤園可擲金。胷中寸許鐵。猶化頂門針。靑巖亭下水。西去繞君家。契活詩書足。經綸草樹多。河汾誰敎授。鄒魯自絃歌。堪笑侯門客。媒君擬禮羅。賤子攀遊久。鍾離爲客時。鳴驢纔石澗。聞屐已荷池。得酒君先笑。論文我自癡。蒼松倚南壑。珍重歲寒期。幽澗芳菲歇。老天霜露多。文章留白笈。衣履掩靑莎。麟鳳元無種。螟蛉好守窠。古來懷瑾士。山野有悲歌。</text>
<title>葛菴先生輓 遷時</title>,<text>洛中新貴謾紛紜。夫子書焚道不焚。東海如今無紫氣。南人伊昔附靑雲。慈孫每有懷沙恨。良史應書衛社勳。會待千年公議定。天心未必喪斯文。</text>
<title>輓宗叔穆如 周甫○二首</title>,<text>丞相祠堂野草芳。今年寒食孰行香。殘孫落拓無名宦。古宅荒凉寄下鄕。每喜新春生澗藻。忽驚浮世變滄桑。廣陵山下經過地。故老應思李上庠。先子知君總角時。大宗遂有稱家兒。乃兄韜畧元無敵。令弟風騷便自奇。十世墳山勤灑掃。八方宗族視功朞。漢城燈夕通宵話。留作人間後死悲。</text>
<title>贈宗人元用 賢坤</title>,<text>上舍門前過鳥悲。獨憐春草綠生池。竆鄕尙保家聲好。敗局方知手法奇。南劒諸生應懋學。西崑才子已工詩。連天積水迷歸路。別後還愁信息遲。</text>
<title>又次元用韻</title>,<text>東征孤客復西還。幾日平安到景山。可愛奇男眉上氣。夜來看取斗牛間。</text>
<title>輓鄭思軒令公 來成○二首</title>,<text>淸溪行盡一牕明。白髮緋袍對聖經。未信山林無宰相。正知京國有耆英。龍蟠未雨雲猶濕。松老無風韻自淸。山外有誰爭甲乙。此心難語少年生。驛使朝尋京尹閭。聖恩珍重紫金魚。丹心戀國題春帖。白首憂時抱諫書。三世君王奇際遇。少年卿相或吹噓。永嘉父老推先進。隨處枌陰上座虛。</text>
<title>太學慶賀宴謹次大司成韻 幷序</title>,<text>聖上卽阼三十年。海內淸平。年穀比登。儲宮有虹流電繞之瑞。羣臣呼萬歲。請上尊號。上謙讓不居。久乃允之。余時適遊太學參賀班。粤三日。國子先生稟于朝。出養賢庫錢。令諸生設宴于丕闡堂。酒三行。占韻賦詩。歌詠聖德。甚盛事也。余因此而竊有感焉。惟我先聖王經緯天地。憲章文武。自羅麗以來。未有盛者。而今蒼梧之木拱矣。尙未聞徽號之垂諸簡策。而文武廷僚。無一言及之又何也。說者曰先朝亦嘗辭之矣。此其義理精微。非臣子之所敢妄議也。噫天下之義理無竆。先朝之辭不受。固義理也。後人之追尊先王。獨非義理乎。五秀草莽賤臣。不識朝廷義理。徒有前王不忘之心。自發於言志之詩。詩旣成。傳送於泮長家。日旣暮。有一上舍袖來擲之曰。微我君。幾不免海島寒風矣。余笑曰君獨畏世路寒風。不念先朝雨露耶。且聖明在上。區區向日之忱。必不枉受寒風矣。雖然拙詩本無輕重。還而復呈。近於多事。可留之爲覆甁之資。因記其事。以竢後之掌邦禮者質焉。書劒西來奏鹿鳴。泮宮歌管賁昇平。春臺試士移仙仗。長樂趨班進壽觥。夏啓方繼序。唐堯蕩蕩尙能名。健陵徽號何時定。楓陛空紆草野情。</text>
<title>賢民泛舟湖津至江亭。詩以見寄次之。二首</title>,<text>聞君西嶽去。何日暎湖船。野店蹇驢外。林亭孤櫂前。沿江問漁釣。背郭少人煙。多病西鄰老。虛齋獨悄然。繫纜垂楊近。移檣翠荇牽。晴川孤鷺潔。深樹老鸎圓。尙醉雲臺酒。前瞻水閣筵。遙知市朝客。閒劇逈相懸。</text>
<title>是夜諸生在北亭。別立幕府。翌日次軸中韻。以寓勉戒之意。</title>,<text>我欲迎雛鳳。庭前植小梧。忍饑無啄粟。乘運且含圖。至願于門大。餘生魯殿孤。誰將大冶手。努力鑄昆吾。</text>
<title>早春</title>,<text>春早寒猶在。深牕近午開。泉聲冰下澁。梅信雪中催。鄰嫗初傳菜。高田忽見灰。美人期不至。鳴鴈獨南來。</text>
<title>新秋有感</title>,<text>雨裏炎凉變。虛堂坐寂寥。任他紈扇破。行與葛衣遙。鶴勢排風健。蟲聲入夜驕。陰陽頻代謝。哀怨起漁樵。</text>
<title>責菊花</title>,<text>謂爾凌霜節。霜嚴葉隨殘。請看嶺上松。蒼鬱大耐寒。</text>
<title>先墓歲祭有感 二首</title>,<text>三世衣冠一隴。去年霜露今年。山廚冷薄煙火。那得馨香到泉。白石含苔已暗。稺松經雪欲鱗。蕭疎鬢髮三子。迢遰泉原二人。</text>
<title>北亭夜歸</title>,<text>殘燈掛壁結穗。澹月窺林漏華。深夜沙頭鳴屐。驚人水鳥衝波。</text>
<title>夏夜獨坐</title>,<text>南浦漁歌月下。遠村績火煙中。夜深知有秋信。階草連聲數蟲。</text>
<title>秋夜雨歇</title>,<text>濕葉含風乍動。薄雲負月微明。四鄰靜聽人語。田水沈禾角生。</text>
<title>冬夜偶吟</title>,<text>密戶蟲深凍壁。細毛鳥暖風簷。市兒逐利何去。終夜人聲水南。</text>
<title>愚夫歎</title>,<text>芻楚山中朝暮。鋤耰隴上春秋。家人飽食何事。牆壁殘機不收。</text>
<title>懶婦答</title>,<text>經冬襦薄易病。徹夜兒啼少眠。莫問甁甖虛實。城中斗米三錢。</text>
<title>秋夜口占</title>,<text>江外連聲新鴈。簷前數點明河。高低郡閣更皷。近遠村童踏歌。良夜可無小酌。薄寒思御輕羅。眼看庭草螢化。冉冉江湖歲華。</text>
<title>慕洞謹次柳江臯丈尋春韻</title>,<text>三日春風座。華衣儼若思。執鞭那可得。操几幸相隨。赴洛安車老。還山丈室緇。小亭苔沒逕。嘉客使余悲。</text>
<title>秋懷</title>,<text>江湖凉雨衆芳哀。蘭蕙成泥薜荔摧。庭綠不知秋候至。毿毿爭出破蒼苔。</text>
<title>䕺菊</title>,<text>暎階殘葉倚牆枝。洽受風霜始露奇。每恨䨓陽無爾種。枉敎淸聖採薇饑。</text>
<title>北亭次先集韻。呈鄭孟容 之洛。○二首</title>,<text>江霧霏微晩更晴。小亭邀客聽泉鳴。一山松桂相樛老。四野禾麻極望平。入夏渾忘病消渴。當宵倍覺氣淸明。年華冉冉芳菲歇。白首悲歌酒數行。江湖十日苦陰晴。山木今朝嚶鳥鳴。舊客多情尋熟路。寒儒無事老昇平。百年身世淸風穩。三夜胷襟霽月明。玉井新荷正堪折。可能持贈故人行。</text>
<title>江亭歸路。口占呈鄭孟容。</title>,<text>晴沙白白照鬚眉。江北江南三四耆。密樹多陰秋暑薄。軟波無力野航遲。永嘉城外漁歌晩。丞相祠前匠石悲。坐到遙村明夕火。此間眞趣白鷗知。</text>
<title>辛丑秋七月旣望。次諸公泛舟韻。因呈鄭孟容。二首</title>,<text>淸淺秋江弄畫船。東山蟾桂向誰圓。漁翁罷釣喧孤嶼。鸛鶴驚人戛遠天。沙岸平鋪忘夏簟。村醪眞率勝廚傳。夜深聯步星河影。不是詩僊是水僊。江湖潦盡穩行船。二美雙淸此會圓。北岸樓臺猶夏夜。西流河漢已秋天。匡廬勝賞誰先得。唐宋詩家子嫡傳。若使明年復康健。何須璧月羨神僊。</text>
<title>夜下江岸。見諸生溯流刺船。口占一律。</title>,<text>雨歇長堤水氣淸。孤舟鳴戛兩三聲。渡頭忽有鳥驚起。空裏乍聞人語生。夾岸沙平訝新漲。半天雲坼欲微明。懸知此夜江無月。猶望東山到五更。</text>
<title>七月夜雨歇凉至</title>,<text>初昏驟雨二更收。繞屋鳴泉百道流。霧氣虛明微放月。林容淸灑暗噓秋。溜霑荷葉難成酒。水到楊堤易繫舟。深夜風牕支枕臥。報晴鐘皷郡西樓。</text>
<title>塔洞小集用前韻。因呈懼窩從兄 梓秀。</title>,<text>晩雨如絲漸向晴。輕風撲撲葉間鳴。亂雲籠日連江暗。幽澗添池蘸岸平。濕蝶斜飛猶快活。傾荷淨洗更分明。煩公且向山亭宿。野渡孤舟暝不行。</text>
<title>更占前韻共賦。五言律二首。</title>,<text>江魚忘苦樂。林鳥辨陰晴。避世宜無聞。逢時且善鳴。竆猶畜驢僕。老不减聰明。每到論詩處。皺眉出塞行。知己無鍾子。資身有孟光。寒儒但守拙。來世儻流芳。正値南風好。未應西日凉。林泉眞樂地。門外是瞿塘。</text>
<title>謹次姜海隱丈 必孝 大明山墳菴韻</title>,<text>山似金陵溪似汴。一家忠孝小菴新。臥麟應有風泉感。枯柏猶霑雨露春。王土至今東海誌。先靈依舊大明人。人間閱去重重甲。願向君親報刹塵。</text>
<title>又次姜海隱丈闕里檜韻</title>,<text>朔雪初融時雨至。昌平村畔物華新。蕭疎古杏今千載。活潑生花復一春。棲鳳枝應厭衰世。蟄龍根似待眞人。願隨海舶移嘉種。不染燕都羯虜塵。</text>
<title>冬夜偶吟</title>,<text>黃昏飛霰薄寒生。墟里人稀狗不驚。遠火障堤猶見暈。暝雲藏鴈只聞聲。閒居漸得琴書味。老去深知子女情。冬夜支離如夏日。擁衾孤坐待牕明。</text>
<title>次南屛集中韻。贈再從弟于章 應秀○二首。</title>,<text>朝上山臯暮水頭。眼前時物動閒愁。蝸廬自笑經綸拙。霜鬢翻驚歲月流。祇願從容歸實地。肯將虛僞向何樓。池塘有草勞春夢。枉逐東風恣遠遊。行人今日大刀頭。酒後那堪去國愁。旅鴈候時歸北陸。晩花辭樹逐東流。丁年共珮衝星劒。此夜孤登聽笛樓。好去幷州結詩社。稺章詞伯與同遊。</text>
<title>次諸公苦雨韻</title>,<text>流頭佳節雨中回。愁折荷花帶濕開。蛙竈撥灰無宿火。石矼移屐破新苔。終朝不見橫江舶。六月渾忘避暑盃。祇恐仍成秋氣候。衆芳零落歲華催。</text>
<title>復用前韻示于章</title>,<text>天公似惜遠人回。十日頑雲故不開。古木蟬來依密葉。西山鶴去覓蒼苔。正知栗里多情話。未信陽關有酒盃。此會明年誰更健。鏡中髭髮暗相催。</text>
<title>江亭會病未躡後。孤吟二律呈鄭孟容。</title>,<text>爀日烘霞鬪水光。綠楊堤外弄牙檣。功曹載酒何嫌俗。漁戶烹葵亦自芳。沙上鳴筇輸散誕。林間露頂借淸凉。病夫獨守如船藕。盡日聞香半畝塘。臨江高閣動楣光。霄漢喬松客倚檣。煙火千家嫌近俗。亭臺三世好聯芳。四邊草樹爭遮日。六月江湖早得凉。向夕人歸圖畫裏。若非濠濮是錢塘。</text>
<title>用江亭韻。和諸公述懷。</title>,<text>賤子難依日月光。明時孤負濟川檣。鯤鵬欲擧風無力。鶗鴂將鳴草不芳。只合劬書忘老病。未應隨俗變炎凉。二三昆弟同詩酒。春草靑靑日滿塘。</text>
<title>十月二十六日大風</title>,<text>白板開還閉。獰風動地號。野中行旅急。天外獨鳶高。入樹聲尤壯。衝沙勢欲豪。故人衣絮薄。相送我心勞。</text>
<title>冬霧</title>,<text>郊墟暖霧暮朝興。恰似新春地氣昇。寄語西京燮理相。今年冬候水無冰。</text>
<title>輓李所菴愼可 六首</title>,<text>邇來吾道在山林。誰識先生用意深。嘉木戀根皆直榦。古琴傳譜自希音。春風不盡阿兄座。水月依然大父心。南嶠臯比虛幾載。靑氈家物好相尋。儒林挺此濟時材。纔到中年斗望巍。已識盤根迎刃解。更看朝牖向陽開。世間萬念消磨盡。宇內羣言領會來。若使生逢堯舜世。都兪事業正恢恢。神彩淸明筆翰飛。衣裳盛會衆心歸。武夷正好新糚點。蜀黨何憂枉是非。新貴金枰謾低仰。小庭書帶自芳菲。緣何太瘦秋容早。木病靑黃馬困鞿。西廨新春按宓琴。不堪衰暮聖恩深。盈盈儉歲蒼生望。鬱鬱殘城白首心。未信絃歌才可展。祇緣簿牒病相尋。長公分痛終無力。忍護靈車返故林。吾年九歲少先生。懶廢終違弟子名。秋圃芳華勞遠贈。席門車轍好相迎。通家匪爲情加密。修契應須節共貞。每喜兩賢同一座。白頭唯諾大夫甥。前年要我向陶山。却怕獰風半道還。病裏猶知精力在。客中差喜簿書閒。江魚乍阻春來信。樑月翻驚別後顔。文社攀遊更無日。此生誰與寄人間。</text>
<title>輓李所菴愼可 代家兄作○十四首</title>,<text>絃歌今古魯諸生。三世君家好主盟。汪汪南湖涵萬象。不論賢否示周行。名家培植棣華春。一世爭如覩瑞麟。莫道淸和殊氣味。本來田地共醇眞。龜潭西畔卜新居。契活優優大父書。千載絲毛疑晦義。銛刀剖劈更無餘。竆經未必抱經綸。從古名儒志不伸。問子何修兼衆美。民憂國計總精神。君顔丹渥我襟靑。白笈同遊孺子亭。每憶深春昏睡夜。更添燈火獨惺惺。三載高山土木煩。與君圖報父師恩。一朝棟宇如苞竹。喫盡艱難未敢言。顧我低回樗櫟林。感君相許歲寒心。願竢蒼官霄漢直。六僊相對弄牙琴。山亭賓榻半生塵。好古悠軒迹已陳。冉冉桑楡餘日短。交情倍篤二三人。二子吾家苦不才。共君相戲便相媒。兩情豈藉通家好。乞取名門種子來。明時郡寄謝田園。送子城東贈一言。斗祿終非潤身計。恐君年老念兒孫。前冬過我別還輕。病益沈沈骨益淸。若使避風遲一日。儻能無恨此平生。長公書裏涕漣洏。天屬還兼喪質悲。有子登科誰共樂。恩袍無色拜先祠。四月湖南草正芳。使君靈馬向桐鄕。明知十室蒼生恨。去思高碑立墓傍。嗟吾衰病寄蘧廬。地下相逢也不徐。祇是高山未了事。後人誰復昔人如。</text>
<title>輓李參判令公 泰淳○三首</title>,<text>聖朝曾用讀書人。夫子家生侍講臣。賢路逢時元坦蕩。達官無累任淸眞。絃歌暫試經邦手。金紫終歸報主身。李下芳蹊春未暮。賓朋爭說孟嘗親。北塞西關了債回。故山無恙舊亭臺。功名恥向愚夫說。身世都從順境來。洛黨羣賢爭屬望。朗陵諸子好成材。陽阿未信無枯木。歌哭人家莫謾哀。老去僊官氣益淸。單車時有渭陽行。舊遊強半成陳跡。古宅無聊對後生。山澤方期功利廣。龍蛇豈料歲華更。傷心癸卯陽和節。不見先生舊榜榮。</text>
<title>輓族孫晦叔 珩○四首</title>,<text>樑月前宵入夢中。梧桐井上又秋風。琴書閱劫空藏篋。蔘朮無情自滿籠。百世誰能知孝子。六旬猶是壽先公。薤歌向晩催靈馭。膓斷西山夕照紅。伊昔君年就傅時。先人深許稱家兒。胷襟淡蕩無纖芥。詩陣從容整鼓旗。空抱書簦入西嶽。未隨計吏上京師。磨礱鈍璞將成玉。文獻吾家足一夔。東鄰西社兩書生。山水琴中骨肉情。廣被冬宵交臂穩。一燈秋夜照心明。待吾遊海將聯騎。從子移家願耦耕。門外石矼聞履響。滿庭花樹氣新淸。悠悠病枕倍思親。謂我知心泣語頻。每惜名花遲結子。尙期槁木更逢春。一家寃恨連三世。數郡賢豪願百身。寂寞邱園無起日。此生誰復意中人。</text>
<title>輓族兄 民秀</title>,<text>雪中虹氣暗江關。歲暮龍歸寂歷山。東里兒童今白鬢。前塵剩說甲寅間。</text>
<title>川城道中</title>,<text>經冬羣蟄欲驚䨓。驅馬江橋踏早梅。百道川流冰下咽。一條山路雪中開。林禽得粒春聲集。市客衝泥酒力來。天北天南殊氣候。微寒乍與夕陰回。老愛蝸廬穩。出門行路難。涉泥憐馬健。臨水憫童寒。店酒酸猶醉。松亭冷亦安。懸知大小白。三月雪方殘。</text>
<title>失馬歎</title>,<text>雛馬不識路。暮夜出城奔。城中夜警盜。二更已閉門。行尋不知處。欲問無與言。懶僕手燈籠。泥上覘蹄痕。塞翁徒步歸。閭里一塲喧。天黑欲下雨。憐爾露郊原。畜物於我久。胡忘剪拂恩。支枕睡未酣。牕前乳犬驚。牆角觸障泥。須臾吃草聲。童子照火看。仰首一長鳴。邑人傳異事。暗中一馬生。惡少被踶嚙。長繩不敢嬰。躑躅顧四方。直向東門行。始知脫羈者。尙有戀主情。古今迷路人。不如馬智專。冥行復曲逕。一去不知還。音旋 廉頗終老楚。樂毅未報燕。河梁滯少卿。郢市阻伍員。飄飄遠鄕國。君親恩不全。白首方知悔。悲鳴北風前。我無孫陽眼。何勞辨愚賢。</text>
<title>江頭口占</title>,<text>秋江明似鏡無塵。家近汀洲揭厲頻。底事黃流生夜雨。不知深淺枉愁人。</text>
<title>偶吟</title>,<text>歲月門前水。生涯案上書。病懷長驥櫪。奇氣尙牛墟。寄世身如客。憂時背欲疽。每思謙受益。襟抱向人虛。</text>
<title>輓李俛齋丈 九首</title>,<text>春水南湖一鑑開。眞源知自武夷來。臯比剩作傳家物。經術終成濟世才。已識明天豐賦與。更看名祖好栽培。居然齒德兼高卲。鄒魯鄕中斗望巍。秦川遊宦屬丁年。風采天然出水蓮。斂袵同僚停博戲。傾心新貴送廚傳。三朝黼黻期元老。百里絃歌屈大賢。晩退東崗閒養拙。嶺南文獻一家專。衣裳中國會頻繁。上座如山壓弟昆。筆翰淋漓無敵國。約條明白詔牙門。時每有安閒意。激處猶爲醞藉言。吾黨長城長不改。任他浮俗雜啾喧。芝蘭交翠大方門。連業恩情老益敦。阿轍每稱兄老健。伯康還問弟寒溫。二州餼廩無私貨。一室談諧總格言。一自西衙分痛後。柰何多睡晝昏昏。松壇好會卜良辰。公是耆英洛社人。樹老猶含花意思。江淸更借月精神。儒僊戒酒醒能述。野客慵詩笑不嗔。提攜後進歸名敎。寒後貞心至誨諄。公議高山鬱百年。憫公髭髮已皤然。湓江建廟嗟無日。鹿洞頒經只信天。淺見恒憂樑棟朽。羣情願藉子孫賢。從今令出多門戶。祇恐餘人志不專。先子當時識巨卿。不論齒髮便忘形。純深德器元相契。貞白心期直自傾。古墓無碑憂大匠。遺文在藁媿殘生。園林幾度經霜露。舊客來時若父兄。綠楊門外小車停。公有行窩我北亭。嶠嶽居然生几案。春風忽地滿牕楹。溪山動色如相待。僕隷無知尙喜迎。多少瓊篇懷古語。此生何日報家庭。孤亭遙夜夢魂驚。起聽湖南巷哭聲。濁世深藏祥鳳羽。老天長秘德星精。祈山舊卒無元帥。滿月羣矦失主盟。吉日靈車何所向。桐鄕猶復念蒼生。</text>
<title>輓李稺復 彙運○六首</title>,<text>東巖春暮草生階。誰渡前溪趁曉雞。伊昔軒車南巷咽。如今楸檟北邙迷。故人孤倚山陽笛。遊客稀來李下蹊。最念庭梧雛鳳羽。五章雖備尙飛低。荷花出水劇鮮紅。稺復胷襟直與同。有酒常思留客醉。傾家幾欲濟人竆。風流或似規繩外。談論都從義理中。每憶鄒鄕賢父老。謂君奇士賀先公。西塞南藩愛日情。十年長護節旄行。箱留敝褐資貧友。槖有餘金讓乃兄。凍雪推車竆鴨水。春風駄醉過箕城。傍人不識慈恩重。謾說貂裘太煖輕。東郡輪蹄暮復朝。牙籌調食不言勞。瞿塘每戒風波險。闕里渾忘地閥高。夜半烹茶醫我病。雪中挑火燎君袍。如何未老心先拙。閒却腰間斷兕刀。述道淵會事西鄰珂馬走紅塵。喬木君家獨未春。白璧藏來空刖楚。黃金用盡枉遊秦。淸眞故是林居子。戇直終非世路人。籬外長江流不盡。雙龍曬日正鱗鱗。雪月江關近上元。故人消息忽乘雲。西麾將發悵誠伯。北鴈方來悲象殷。晩圃阿誰同結珮。孤城無路獨張軍。三年不見緜雞至。蜀峽哀猿子獨聞。</text>
<title>輓金稺述 祖壽○三首</title>,<text>江上孤亭松桂陰。故人雲臥楚山深。從容步履追先進。平淡詩篇逼正音。大嶺淳風非昨日。古家名士有遐心。閭閻隔水煙蠅絶。明月當軒獨抱琴。泮水蓮花秋始榮。偉君從此謝功名。朝廷早晩求方正。鄕黨應須禮老成。澹澹交情無厚薄。閒閒身計少經營。孟光頭白含飴笑。兒有書聲婦織聲。二父孤兒鬢共蒼。舊琴新譜復峩洋。遠遊或藉提攜力。多病相傳補養方。每惜芝蘭同澗谷。願隨松柏度風霜。從今萬事成陳跡。獨對亭前逝水長。</text>
<title>輓金稺見 煕復○四首</title>,<text>金氏名家兩白靑。古槐庭畔少微星。巾箱閱劫傳文藻。林壑留盟養性靈。冠冕空違周禮樂。賢良終阻漢朝廷。先公厚祿分知舊。世業蕭然只一經。東鄰南里半簪纓。韋布人能作主盟。除却炎凉多好友。不知財貨過平生。看書別有淸新語。向客如無細瑣情。我有瓊枝欲相贈。更敎喬木女蘿縈。晩踏松陰入洞門。疎煙數點海西村。野無西疾能迎客。家有荒憂尙啓樽。老去欣逢頭白友。坐來申問口黃孫。若知餘日無多在。未必輕輕向北轅。朝上先祠俎䇺筵。翩然冠服蛻如蟬。從今海底無明月。伊昔成川有降僊。身後文章留白笈。世間寃恨在黃田。永嘉士女驚相問。吾與坪翁哭巷邊。</text>
<title>七月之望。霽谷，東林。作北亭夜遊。余病未能踐約。追步瓊韻。東林。慕亭初號。</title>,<text>我有林居好。賴君鄰不孤。入山仍霽月。出洞便長湖。人事感風樹。天時憐井梧。病夫違宿約。减一虎溪圖。</text>
<title>東林詩席。因病未赴。追次以謝。</title>,<text>聞說東林子。生朝磬室淸。有弟涉二水。沽酒作人情。東林腹笥大。外物浮雲輕。周道平如砥。努力方遠征。安分慕堯夫。棄世如君平。歲晏凉風至。河漢欲西傾。竹柏節益堅。鳴鴂不須驚。霽翁爲余言。鄰耒亦吾耕。</text>
<title>江亭之行。取路湖津遇雨。吟一律贈賢民。</title>,<text>行人如鷺坐沙中。潑墨頑雲引雨東。漁戶有無迷岸樹。津舟近遠問樵童。澗流濡足欣逢石。店酒霑唇怕覓銅。咫尺湖樓登覽倦。緣何了兩騷翁。</text>
<title>廉梅軒後孫 重默 袖其先集見訪。次集中元巖驛韻以贈。</title>,<text>江海風霜客遠來。麗朝文獻使人哀。羣龍一座元巖驛。流水千年滿月臺。巨匠有心藏石室。孱孫無力在蒿萊。天時會待陽春至。遺種君家幾朶梅。</text>
<title>伴鷗亭讀大溪集。謹次集中校忘軒集韻。</title>,<text>我家文獻古。夫子正聲尋。祇信豐鐘應。誰知禹鼎沈。殘書庇後裔。遺範在儒林。桑海門生老。空爲洛下吟。</text>
<title>更用前韻。贈別于章。</title>,<text>送子客淸道。天長誰遠尋。邱原稀灑掃。鄕里斷浮沈。未試溟鵬翼。空懷越鳥林。南山有桂樹。秋至願同吟。</text>
<title>輓金仲鎭 恒銖○六首</title>,<text>軟草生幽澗。芳心不自持。祇恐鶗鴂鳴。那無雨露滋。時至紉瓊珮。西方有所思。聞君隨計吏。新袍柳色靑。兒童誦姓名。父老歎寧馨。且待賢良詔。徐步入漢廷。木顚豈無櫱。鳳去尙遺毛。春水滿龍潭。門閭日漸高。竆泉慰故人。身後不寂寥。夙余抱先契。遊君三父間。少壯能幾時。悲歡若轉環。可愛嬋姸子。臨溪送客還。聞君辭故里。深山獨掩柴。先廬日荒蕪。不畏伊可懷。若知心先動。那敎去復回。早梅含靑子。梅病子隨枯。海蚌胎明月。蚌沈兼失珠。天道正冥冥。禍福無賢愚。</text>
<title>輓權丈 師寬○三首</title>,<text>先進吾鄕日漸遐。靈光依舊玉峯家。衡門晝掩天燈下。親戚歡情送歲華。趙勝年來自附婚。洞房羞澁細君言。孤芳洽受仁天霈。今世難忘十起恩。深秋江口望行塵。珍重前期指小春。酒熟瓷缸將介壽。那知一酌餞靈輴。</text>
<title>晩到江亭拈韻共賦</title>,<text>向晩投江墅。故人來不期。芳堤放馬轡。虛戶掃蟲絲。野麥時猶早。庭蕪日漸滋。滄洲自有趣。休勸濁醪巵。</text>
<title>用拗字體呈權汝車</title>,<text>江湖悄坐孤燈宵。有客東來舟子招。佳節相酬白雪曲。衰年已忘靑雲橋。棊將數局午陰轉。酒近三盃春意饒。明日蹇驢向北去。山溪未信寒冰消。</text>
<title>送文秀才衡在歸咸興 三首</title>,<text>二十南遊翰墨塲。少年才子北方強。關河涉險身猶健。嶺路尋春珮欲芳。汾上經師無中子。楚南豪士見陳良。我家諸子同聲氣。三夏山齋坐席香。鄒魯絃歌異古今。笑他功名誤靑襟。稺鸎出谷聲猶澁。軟柳當春色轉深。晩圃殘蔬朝對案。破牕凉雨夜分衾。離家祇願身無病。老子知君父母心。七月江湖早得秋。雨中絺絡動鄕愁。雲橫鐵嶺疑無路。水漲龍川劫上舟。客意徒勞千里去。人情枉費十旬留。山亭未信前期在。多病長卿已白頭。</text>
<title>近日科塲尙速。誤了後進。家塾自有律令。恐君歸後不記。贈此而勖之。</title>,<text>騷家今世苦無師。老去知吾折臂醫。鍊玉良工應費力。築山平地詎無基。勁鋒會有穿楊日。鈍思休催擊鉢時。輕薄誰人誇倚馬。成名眞的較君遲。</text>
<title>敬堂張先生輓 遷時</title>,<text>邃密工夫洞一元。儒林千載敬堂尊。好傳衣鉢同獅畫。不出村閭便雪門。古壁虛燈 先生初拜西厓先生。講虛燈之理。 空起感。荒臺霽月尙留痕。山南後進攀和哭。畏壘西邊寂歷原。</text>
<title>輓姜海隱丈 二首</title>,<text>東海千年禮法塲。天敎大老作靈光。深春自長康成草。聖世恭循考父牆。按却紛華歸靜默。從他拘檢到平常。門生各有經邦手。身在山林道不藏。愚生曾與長郞親。喬木絲蘿更報春。短牘心勤開後進。重泉恩漏念先人。自慙牀拜違三歲。剛喜仁齡近九旬。瑞世靈禽難復覩。靑山空望石麒麟。</text>
<title>輓再從弟于章 十二首</title>,<text>春樹江村小會頻。有書難寄遠遊人。蒼蒼太白誰相待。一去如忘骨肉親。童年期子大于門。河海同深父母恩。白首文竆何事業。不如才智衆人渾。簡古儀容拙訥辭。澹香疎影雪梅枝。炯然方寸存誠敬。舟過瞿塘不怕危。喫著知君足一生。大人遊宦屢專城。淸高素性無私貨。歸槖餘金讓二兄。晩暮山居不厭深。往時南渡獨何心。思君欲贈幽蘭操。吾友文相有古琴。文章到老益淳眞。措大空言不自珍。聞說山燈多著述。忠良孝烈草萊人。精金鈍石好磨礱。十載墳菴野寺中。深夜溫溫同被卧。不知牕外雨和風。年年春草綠生池。遊子歸來我有詩。南國騷人無古調。勸君努力續裘箕。巾箱蒐輯已多年。力薄無由鋟榟傳。若使吾儕餘日短。不知何語報重泉。靑山病枕薜蘿長。一夢驚疑暗自傷。多謝西鄰仁厚俗。好將斗水漑孤芳。哀哀孤子獨南行。寄語平生拊背兄。世事紛紛無了日。不如同返赤霞城。生離猶有更逢時。一閉幽宮杳後期。今夜可能魂夢接。病兄方卧北林悲。時余病留北亭</text>
<title>輓金綾州聖觀 鎭華</title>,<text>熊軾魚符卄載強。海東州郡見龔黃。前途已識心籌定。弊局深知手法剛。歸日家人無玉帛。病中邸舍近君王。名門繼有瀛洲選。知向先兄借末光。君嘗有六十休官之語。故末句及之。</text>
<title>輓安士公 道默</title>,<text>氣似蘭馨質玉溫。少年聲價動詞垣。文成厚澤垂玄胄。蕫子遺墟作一村。未老庭趨佳子弟。方春花發舊林園。靑山此去緣何事。鶴髮三千母倚門。</text>
<title>輓柳京老 箕鎭○七首</title>,<text>憶君髧髮應門時。一朶芙蓉出水奇。父老相期前路遠。大兒文擧異凡兒。文苑寥寥執耳人。啁啾羣鳥集荊榛。百年高柳三峯下。橫出新枝早得春。六經精義析毛絲。往往高談不厭奇。如使工夫到純熟。正知先進讓臯比。知子平生誦洛閩。文章何事慕先秦。才高自到超然境。恥作明儒以下人。衣冠鄒魯動成羣。夷險相隨只有君。三載漳濱憐共病。金丹持贈兩心勤。春草池塘一夢驚。芳華未暮鴂先鳴。外爺門戶人誰在。使我今朝白髮生。牀頭蛛網短長篇。楊子精神在太玄。今世明知知者少。不如留待後千年。</text>
<title>朝起見瘴氣彌天</title>,<text>曀曀朝陰翳太淸。日輪東出未分明。明天本體元無累。坼處君看寸碧生。</text>
<title>六月八日。刊先集留江亭。與同事諸君。拈韻得巵字。</title>,<text>十日江湖臥。今朝河朔巵。文章媿先業。寒暑感天時。籟息灘猶響。眠遲月欲移。巾箱方有事。未暇細論詩。</text>
<title>更拈集中韻共和</title>,<text>待月江樓到夜深。感君先作洛生吟。竆閭自笑謳謠俚。衰鬢翻驚歲月侵。在序金鐘餘舊響。傳家石斧負初心。弟兄相慰聯牀臥。風雨終宵滿北林。</text>
<title>卄日夕。有丹霞彩雲。點綴西方。氣像萬千。呼韻共賦。</title>,<text>深黃淡赤半天斜。夏日西歸氣欲霞。淸水玲瓏燃火久。長空嵂屼得山多。正知飛去齊孤。直視排鋪印絳紗。夜久漸成雲潑墨。夢中鳴雨近江家。</text>
<title>題丹棲畫幛子</title>,<text>一樹梧桐五葉蕉。短琴橫揷羽衣腰。幽人歲晏無知己。林月尋來不自高。</text>
<title>輓再從兄懼窩公 四首</title>,<text>梨花春雨閉門深。南浦聞薤半夜心。遊子琴書空酉峽。長公衣履已蘆林。人家底事頻歌哭。文獻無端異古今。江國餘寒侵瘦骨。此生何處復姜衾。淸江南北讀書聲。不腆門闌二父成。處世麁疎焉用我。持心簡古莫如兄。桑麻剩得栽培力。子女均霑細瑣情。一部心經忘老至。綠蕪紅日半牕明。園林蕭灑枕山雲。祿薄家淸舊使君。柳巷通溪身共潔。芹盤留客禮猶勤。韋牕眼暗相思字。鄭谷心勞未鋟文。祇願兒孫無疾病。待他成就足張軍。誰家春草欲生池。康樂年高不厭詩。可想精金經大冶。劇憐嘉木有橫枝。敲推故久元非拙。題品無嚴自笑癡。佳節攀遊更何日。北亭花信報兄知。</text>
<title>輓李參判令公 彥淳○三首</title>,<text>客過陶山東北歸。一堂三世紫靑衣。花生茂樹春長在。鶴喜晴霄老慣飛。那得聲名天下聞。由來門戶嶺南稀。官高廩厚心全小。山外無人妄是非。明時未敢臥名園。白首丹心答聖恩。玉節三年臨重鎭。金繒萬里騁中原。諸曹競要參僊侶。中使頻催覲至尊。胷裏徘徊多小事。一秋吟病阻脩門。憶曾秦地計偕年。座主門生好結緣。病客優霑醫院藥。寒儒穩寢侍郞氈。孤軍久倚長城固。一木終支大廈顚。南國如今疹瘁恨。不堪騎馬向伊川。</text>
<title>輓李景老 耆祥○五首</title>,<text>莫向東都去。東都異昔時。兄江暮西流。蘅杜未秋萎。所思不可見。解珮將貽誰。先公降盛世。鴻毛遇順風。巫陽苦相催。騎箕黑頭翁。猶有未艾福。雛鳳下庭桐。眉帶靑霞氣。口絶白圭瑕。京國傳新譽。鄕鄰慕大家。門前滄海水。汪汪千頃波。憶曾計偕日。逢君漢江船。相攜向公車。持贈一朶蓮。謂待春風至。雲橋穩著鞭。蘭生南北山。臭味猶相似。羅都好風土。招招遠遊子。白首人間世。話舊涕流水。</text>
<title>輓李承旨季愚 淵祥○二首</title>,<text>聖朝簪笏作靑氈。謝傅臨衰仗阿玄。滄海當門鵬擊水。荊山繞座玉生煙。口含雞舌趨金闕。手秉彤毫倚木天。若待年高官益顯。未應經濟讓時賢。吾曾戴笠客遊秦。駟馬東來不動塵。好對三年湖上面。相逢千里嶺南人。正知強輔言辭直。且喜名門氣味淳。書與長公空話舊。故人頭白臥漳濱。</text>
<title>輓李丈 光璧○二首</title>,<text>衡門蕭灑擁明沙。獨賞幽芳感歲華。南國衣冠尊大老。安陵文獻自名家。新居且喜聯姜被。鄰社稀聞命卲車。謝却羣咻歸靜默。眞襟不與古人遐。愚生無祿失元方。令弟心勤護伯康。自歎衰年罹缺界。劇憐同郡保靈光。兩家厚誼連三世。八耋仁聲重一鄕。他日龜沙宜下馬。丈人衣履此間藏。</text>
<title>東里菜圃。產丹藜杖數枚。分贈霽谷。詩以史之。</title>,<text>亭亭紫玉雜園蔬。春雨秋霜長丈餘。老去扶藜還近俗。勸君燃火照牀書。</text>
<title>內弟柳叔久 致喬 謂我多病。一宿辭去。續聞東社有唱酬之興。追次以呈。兼示座上。</title>,<text>老去苦多病。朋來不少留。君無歎長鋏。我願共輕裘。晩計龍蟠鼎。新居鳥止邱。芳春知不遠。東社見風流。</text>
<title>賢民用前韻見寄。續和以呈。</title>,<text>沿江列花樹。春意好分留。世態忘雲雨。天時任褐裘。西楡憐我景。戔帛賁君邱。始覺林居味。無詩便俗流。</text>
<title>詠雪</title>,<text>春早寒猶在。頑雲凍不開。鳴江冰與下。晩雪雨同來。土潤宜栽竹。僮癡欲報梅。不愁蟲戶濕。冬至已潛䨓。</text>
<title>黃生煕周從余遊七旬而歸。臨別贈詩。以寓勸學之意。</title>,<text>江湖潦雨動微凉。送客東歸日出鄕。大海腥濤迷去路。靑山孤榻有餘香。自知老匠規繩拙。剛喜良駒步趣長。努力三冬加一簣。相期幽澗拾春芳。</text>
<title>輓族弟景圓 七首</title>,<text>深春落花雨。愁絶倚東園。所思期不來。夕煙生水村。尙疑夜乘興。向月遲掩門。忽聞遠遊人。驅車出郊原。悵望不可及。堤外已朱旛。士生唐虞下。猶懷稷卨心。獨有東林子。不厭巖穴深。門前羔鴈羣。恐被俗人侵。歲暮秦川路。愁雲謾結陰。哀哀蓼莪詩。千載有遺音。出郭雲林靜。依山磬室淸。忍飢披黃卷。呵凍草玄經。朝起步蘭臯。夕歸餐菊英。縕袍如珮玉。身世忘屯亨。豈無康濟手。恬澹少經營。天姿自好學。雞鳴起整冠。獨立千仞壁。高步百尺竿。十日誦新詩。奇哉腹笥寬。尙謂謙受益。韜晦心乃安。羣蒙知所向。敎行閭里間。我家東復西。愛君如相隨。冉冉桑楡景。淡水情益滋。對無神奇語。別有醞藉詩。願借提攜力。慰此枯落悲。赤心猶可贈。何惜解珮貽。往歲江南墅。三旬風雨牀。校書不憚勞。心藏何日忘。前人典刑遠。圭璧秘餘光。勸君更努力。芳菲日彌章。初平老無用。猶喜吾軍張。古來賢達人。竆苦不㤪天。只恨符到早。餘債在簡編。麟鳳無遺種。人世冷情緣。良工虛費力。書籍向誰傳。荒村餘二老。喪質涕共泫。</text>
<title>輓鄭建夫 光植</title>,<text>庭梅牆菊自春秋。逸士衡門小白幽。老去眞襟無滯芥。往時奇氣欲看牛。剛州土俗文華菀。海伯胄孫地望優。北鴈三年書不至。何人復續竹溪遊。公嘗有竹溪再遊之約。末句及之。</text>
<title>輓申丈孟厚 塾○二首</title>,<text>愚生書劒壯遊初。東指扶桑走一驢。樓古淸心先祖蹟。村深三近丈人居。低山阻海春無瘴。遠客停車食有魚。每向鄰家新婿問。白頭宗老近何如。老去人情重戚姻。知公傾倒永嘉人。眞襟故帶秋容澹。德意渾如酒味醇。好播聲名東海郡。全歸膚髮故山春。自憐雞絮難爲禮。衰病三年絆此身。</text>
<title>次肯構堂重修韻 幷序</title>,<text>順天氏江右世族。一派之在基川愚谷里者。自竹日先生始也。先生以經幄名臣。負儒林重望。遺躅所在。草木增輝。其曰肯構堂者。雖出於先生數世之後。顧名思義。亦見是祖之有是孫也。堂久而毁爲他家物。物無常主。理之常也。而後之人能購而還之。葺而新之。不墜其肯構家訓。是不但堂之廢興。有數存焉。先生之世有肖孫。實吾黨之幸也歟。日從姪庭德以其舅龍在汝見甫之意。袖示重修韻寫景諸作。請余續之。余雖未及登此堂。亦嘗莽蒼眺望。知其有窈窕幽夐之趣。且於汝見甫有平日聲氣之感。忘拙和呈。以備山中古事云爾。亭臺興廢自無常。愚谷千年復見堂。李相諸孫護花石。陶家遺業在柴桑。地因鍾傑羣峯秀。書欲貽謨萬卷藏。憶昔襄陽東眺望。半山松桂是君庄。</text>
<title>又次十二景韻</title>,<text>金蟾倒上石芙蓉。信息東來紫氣濃。頃刻庭生松竹影。四鄰驚動仰天翁。右蓉峀湧月瓊花穿漏凍雲頑。石上平鋪白玉盤。怪鳥驚猿無踏破。閒人十日好留看。右花巖鋪雪家近西山已夕陰。煙霏墟落見歸禽。遙峯一抹丹砂圈。濃帶天翁活畫心。右鷹峯夕照峯吐晴嵐嵐暎峯。羣峯積翠翠重重。山名鳴鳳鳳何去。只見胎禽巢古松。右鳳寺晴嵐流水桃花玉洞開。漁舟晩逐鱖魚回。嚴陵去後春山寂。誰向基川作釣臺。右竹津垂釣輕風拂面酒初醒。芳草溪邊緩步行。屈曲蒼官連白石。驚人鸛鶴上枝鳴。右松亭散策龎公古宅碧山圍。水鏡從遊一逕微。欲起臥龍扶漢鼎。東風吹雨出山飛。右鹿門飛雨朝採芝芽暮葛根。靑煙點點暎山門。閒翁種柳因成巷。錯比潯陽處士村。右鵂巖炊煙羅麗往蹟石城巍。秋雨春風長碧苔。悲壯新聲如鼓角。夕陽蘆笛過溪隈。右石城樵笛郡僻人稀竹嶺東。明農食力自成風。薄田待雨鉏犂早。童老謳歌各願豐。右遠郊農歌先生悟道極精深。一簣終成九仞岑。石室韋編藏底處。至今山上日星森。右道山隱躅谷口生徒日會文。遺風尙憶講重雲。我東奎運方亭午。休說斜陽欲近曛。右賢院聞誦</text>
<title>秋夜獨吟</title>,<text>天宇無雲露腳斜。數聲鳴鴈渡銀河。西風九月寒衣急。終夜高砧起萬家。</text>
<title>立春帖子 三首</title>,<text>寒後陽阿物物新。東隅瑞日好寅賓。也知靑帝恢公道。和氣均分四海民。靑菜朝盤忽報春。無端歲月惱閒人。兒曹不識翁心苦。祇喜康寧向八旬。淸羸軀殼日癃然。歌哭來來七十年。架上殘書餘債在。晩工那得補前愆。</text>
<title>輓琴繼聞 詩述○五首</title>,<text>陽阿春信臘前回。忽到孤山見早梅。幽澗棲根元自得。雜花生樹莫相猜。顔疑施粉仍成彩。實欲和羹暗結胎。海內如逢蘭臭友。可能時寄一枝來。頭白書林七十年。唾餘珠玉萬人傳。菜根心苦終無吝。雲路時來不自賢。老大功名如戲劇。深嚴禁直少因緣。會看鄒魯絃歌日。穩步徐登秉拂筵。古宅依山作義門。好人家政四鄰言。田禾早熟無常主。鼎肉均分使小孫。祇願提攜共夷險。未論飢飽與寒溫。街頭滾滾靑襟士。易識經師所在村。溫栗淸眞席上珍。鬚眉肩背總精神。津亭老卒憐遊子。丞相癡兒拜丈人。華聞曾從偕計日。羣公方擬掌綸臣。古來吾道山林在。偉子無心更入秦。前冬命駕過高軒。老樹無花欲晦根。夜火攜衾同就宿。朝盤添酒勸加飧。片心自謂長千載。一別那知便九原。善類如今星落落。苦懷時與定齋言。</text>
<title>金愼伯 謹銖 壽朝設爵。時大人公無恙在堂。座客詩以賀之。晩聞追次。</title>,<text>秋日春風太白垂。絳僊庭下老萊巵。蟠桃大小宜傳畫。南極高低合有詩。齒豁猶非稱老日。神淸能記洗兒時。故人多病違賓席。晩對獅孫有所思。</text>
<title>晩起耕圃。下葱蒜二種。分贈賢民。二首</title>,<text>南田宜蒜北田葱。待雨分耕二月中。自笑閒人小經濟。菜根思與四鄰同。連溪繞砌綠成行。書帶同春也自芳。終歲山家淸味足。笑他羊踏俗人膓。</text>
<title>輓李昚菴忠立 秉夏○四首</title>,<text>照夜明珠出水荷。從君妙少騁聲華。百年絃誦柯亭里。一座塤篪學士家。始謂功名如拾芥。終看經術欲盈科。東南幾處衣冠族。迎送於山大老車。腹笥恢恢貫古今。惜君懷寶臥山林。向人談論元無隱。衛道精誠直自深。少日難裁豪士氣。晩來全用老婆心。文章未及登郊廟。竆巷終年抱膝吟。未死遺孤鬢共霜。舊琴重理復峩洋。春來每勖蘭爲珮。別後猶聞麝過香。願奉銅盤盟踐土。莫將風帆過瞿塘。蔡家書籍無人托。子有西行我涕滂。三逕前春掃碧苔。故人消息趁江梅。衰齡慨我乖離久。險路憐君閱歷來。雲寺將尋霜葉至。郵燈忽報玉山頹。笑他俗眼無先見。相送南郊十日纔。是歲丹楓節。留約孤雲。故第五句及之。</text>
<title>四月之望。月色正佳。頗有吟嘯之興。翌日賢民以十韻見寄。欣然奉和。</title>,<text>老去心轉拙。貧病爲裘褐。蹣跚阻山水。只可談風月。感歎隣社翁。長歌贈白雪。孟夏新雨霽。寶鏡飛天闕。竹柏影凌亂。琴書氣爽豁。微吟招隱操。磊落慰孤絶。淸景不可住。念此桑楡日。所思期不至。咫尺阻胡越。襟懷曠莫伸。憂端幾時撤。祇願身長健。無似月盈缺。</text>
<title>再疊續和</title>,<text>梧陰移竹簟。絺衣換布褐。年華若流水。忽此鳴蜩月。安得剡溪舟。去賞龍門雪。賤子伏草萊。美人隔城闕。空抱杞國憂。幽思幾時豁。皤皤膂力愆。驅馳望已絶。願從同心友。書史消長日。豈不朝夕念。平蕪渺難越。紉珮欲相贈。薄言幽蘭掇。人生貴知命。世界迭圓缺。來詩有若不釋然者。故末句及之。</text>
<title>賢民以苦寒十韻見寄。走草和呈。</title>,<text>海內知己少。春至出門遲。虛負上元節。亦有祈寒咨。仁天念老病。融雪放瑞曦。惠好東閈翁。此懷知不知。新婦送酒來。擧觴一揚眉。要我共滋味。肴核戒孫兒。江郊氛祲惡。良會竟差池。瓊章滌塵肚。拊絃感鍾期。持此送歲月。忘却死亡危。豈無工拙異。幽情同萬吹。</text>
<title>聞賢民弁其孫。呈一律以助三加之祝。</title>,<text>旭朝鳴鴈向南翔。雛鳳生毛欲備章。已識延陵忘嬴博。好敎文若侍高陽。良辰有祝加元服。前路觀刑勖肯堂。聞說龜陰驚父老。舊郞孫子作新郞。</text>
<title>午橋歲時有局戲韻。追次戲呈。以寓勉戒之意。二首</title>,<text>雪月江齋夜氣淸。枉敎遊子對紋枰。滔滔世態棊翻覆。誰識閒翁局外情。愚生曾見損翁歸。百技皆從造化機。若識河圖圓圈子。棊中猶可洞玄微。</text>
<title>癸丑春帖 三首</title>,<text>一冬頑雪擁江村。屈指元無三日溫。燈下梅花辭舊臘。簷端斗柄待初昏。仁天道大能生物。野老年高未抱孫。向晩廚人炊麥進。菜盤誰送到衡門。金花暎壁竹成灰。壬癸中分此夜雞。繞巷新煙依暖日。連江老雪雜輕泥。也知癡僕傳梅信。行見遊人到李蹊。冉冉流年乖志業。笑他隨事一頭低。送送林塘七十春。春來又作賞春人。身孤已左兼三樂。才劣猶堪首四民。篔壁無情丹歲月。淇園依舊竹精神。從今不出山門外。寄語羣賢復六親。</text>
<title>正月上日。魯孫進屠蘇酒。續聞宗君景涵 瓚 有四韻一律。追次以示。</title>,<text>元日屠蘇屬後生。小童攜到野人扃。如隨柏葉從三峽。肯換金龜向四明。醒後知君詩雋永。嗅來令我氣淸平。今年厲鬼歸山左。槐柳春容近水楹。</text>
<title>續次景涵立春韻</title>,<text>老雪中含潤物心。平郊朝晛破輕陰。二三賢俊詩聲大。八十衰翁坐榻深。江表懷人無鴈到。城東移杖怕泥侵。新春地氣乖爲瘴。爕理諸公願往欽。</text>
<title>贈族弟景魯賀雙梅堂重修。且寓感慨之意。三首</title>,<text>人世重重戊午回。海東良史誦雙梅。殘春草長朝天井。浩劫苔深半月臺。慵老今無吟賞去。武皇曾詔畫圖來。千年好返遼陽鶴。嘉乃雲孫肯構才。大父名園甲永嘉。南門百步是公家。弟兄攀桂同罹禍。湖海移梅獨賞花。古宅荒蕪經歲月。孱孫籬落護煙霞。惠連亭子分南北。孤絶江鷗集晩沙。憶昔南遊上此堂。江山文藻挹餘芳。高低鷲嶺當虛牖。淸淺銀河繞廢牆。每恨他鄕無俎䇺。孰將遺集秘巾箱。如今賤質纏衰病。未伴新樑賀鷰翔。</text>
<title>輓姨夫金公 樂壽○二首</title>,<text>雲影塘邊老柏靑。主翁管得好林亭。百年空谷芝蘭茂。八世先邱黍稷馨。公藝平生惟忍字。子雲長物是玄經。西江近日多風浪。公笑悠然晝掩扃。我誦公名學語時。晩從文苑荷深知。先君迭作東西主。慈母曾呼大小姨。白嶺春蔬纔寄信。丹砂月舶更無期。最憐寶樹移根早。减却仁天雨露滋。首句初本作賤子才非可敎兒。踈狂偏荷丈人知。</text>
<title>輓柳內兄季溫 致直○二首</title>,<text>靑山十轉復溪沙。村口明牕處士家。老去經綸丌上在。古來賢達草間多。孤琴獨抱猶成韻。良玉深磨不見瑕。祇恐新秋霜露早。谷蘭巖桂損芳華。款段東西迭往還。與君兄弟祖三山。癡傖落拓規繩外。先進從容俎䇺間。除却炎凉全雅操。閱來歌哭惜衰顔。如何四歲三賢去。起土邱原不暫閒。</text>
<title>次贈呂順汝 大標</title>,<text>宜春宗族半靑山。感子鄰居伯仲間。今夜燃燈須盡話。赴家行旅未應閒。</text>
<title>又用前韻。以眉淵事勖順汝。</title>,<text>野水沈橋雪擁山。故園迢遰指雲間。堪憐後學羹牆感。走馬長途不暫閒。</text>
<title>輓柳秀才 ○七首</title>,<text>聞君靑山去。面上土三年。東風苦無情。花信阻重泉。惟見竹溪水。哀鳴西赴川。弱冠負才氣。常有遠遊心。稺鸎聲猶滑。軟柳色轉深。勸君加簣土。平地見成岑。阿翁生七子。碩果只有君。愛此淸明質。秀出黃小羣。雛烏未反哺。那忍各天分。絲蘿附喬木。弱蔓引不長。紅裙色未暗。綠鬟膩猶香。牀琴忽變調。天地足風霜。有兒初學語。呼爺爺不知。只堪傳血脈。那得記容儀。望渠齒漸長。復恐大父衰。我家多新婿。賴子增楣光。劇憐名祖後。相期前路長。衰年失所仗。不獨念孤孀。</text>
<title>輓權公燁 晦中○三首</title>,<text>醞藉低山作洞門。蒼松屈曲擁前軒。幽芳未借東風力。凡卉榮時獨晦根。簡默溫恭一布衣。古家宗子衆心歸。兩三雛鳳成毛羽。誰向雲霄覽德輝 一本作韶。西門北走是君家。款段相從到鬢華。聞說新阡臨古驛。不堪他日抱琴過。</text>
<title>輓族弟信民 允秀○五首</title>,<text>五子同膚髮。各有全歸心。擧足不敢忘。戰戰如臨深。世路瞿塘險。知君重千金。悠哉靑鳧客。不厭碧山高。涉冬冰雪重。當晝熊羆嘷。歸去莫頻來。畏道恐君勞。依林結書社。心定氣益淸。戒子傳家學。課田望秋成。豈無賢主人。不如從弟兄。君到郵亭宿。親戚了不知。淸曉起便旋。若與人相期。錦水明如鏡。那意有鯨兒。江南競渡節。父老慘無言。恨君隔衣帶。不念骨肉恩。芳洲採蘅杜。招招遊子魂。</text>
<title>重陽日次杜工部韻</title>,<text>秋士多悲故放酒。佳辰攜上嶺南臺。不愁烏帽西風倒。且喜黃花晩節開。背郭人穿紅樹去。隔溪誰送白衣來。醉裏徑藉茱萸臥。林末斜暉冉冉催。</text>
<title>輓詞[承旨李彙寧]</title>,<text>吾黨知公早。文華彰德符。臨江明月在。近市一塵無。醞藉推鄕望。商量絶俗儒。終須泉下會。此別不堪孤。</text>
<title>輓詞[鄭之洛]</title>,<text>南湖門路一條明。高臥城東抱聖經。得位補裳堪繪藻。吐詞成律可咸英。酬賓款意醇如醉。驚座高談夜轉淸。壯元司馬動京國。佳什至今詠洛生。少日託交伯叔間。心期悠遠矢湖山。湖山長在人俱沒。獨對湖山無好顔。</text>
<title>輓詞[金鎭坤]</title>,<text>數畝沈深上舍廬。自家康濟七旬餘。江湖趣味澹忘世。城市囂塵不染裾。衛道皺眉平地浪。遣時遮眼古人書。年來哭盡鴒原淚。斥苦聲中萬事虛。</text>
