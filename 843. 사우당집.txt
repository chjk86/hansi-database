<title>降仙之遊。敬呈沙溪先生。丁巳</title>,<text>旣有上藍涕。那無南嶽遊。不妨憂與樂。天地亦春秋。按譜。時白沙李公謫北靑。沙溪先生不勝上藍之涕。遂作降仙之遊。以宣其壹欝。先生侍行云。</text>
<title>贈人 己未</title>,<text>莫言今不字。猶勝見金夫。缺按譜。先生遊太學時。鄕人黃德符諂祔爾瞻。屢參廢母䟽。因用情占科。自以爲善學易而得第。對先生輒自譽。又欲與之同進就。先生鄙而斥之曰。公旣不知乾坤之義。又不能括囊而猶且自譽。後必有咎。善學易者固如是乎。黃大慧而去。先生遂决歸。至癸亥改玉。羣姦伏誅。諸賢並進。先生復遊太學。明年乃登第。又曰。先生甞贈德符詩。有云云之句。其不仕昏朝之意。槩見於此。而識者亦謂終必有乃字之吉。至甲子果驗云。</text>
<title>聞金將軍 應河 戰歿。與金上舍 光爀 相對一慟之餘。次任疎庵僧軸韻。少攄憤懣。</title>,<text>五㙜僧見紫陽筆。况復吾人此可忘。遼陽陷賊將軍歿。碎破儒冠獨熱膓。任踈庵叔英聞虜陷遼東。題僧軸曰。山僧忘却世間事。他事可忘此可忘。聞道遼陽陷於賊。吾今不食熱中膓。嗚呼此猶年前事耳。使踈庵復聞今日事。則奚但不食而已哉。</text>
<title>泮中留別金上舍</title>,<text>同來却恨未同歸。爲怕緇塵染素衣。聞說維揚山水好。他時鷄黍莫相違。</text>
<title>睡翁宋公 甲祚 挽 戊辰</title>,<text>斯人死矣乎。慟哭復慟哭。爲善未獲福。天道誠難測。特立世亂後。平生嘆大節。漂泊湖西日。情義更膠㓒。固非庸俗人。論議何其烈。憂國杜甫淚。傷時賈生哭。謂公將有爲。豈意老蓬蓽。比年阻音徽。兩地苦相憶。凶音一夕聞。胡然而此極。茫茫造化理。何由問倚伏。卓犖丈夫容。相對知無日。尙闕奠一酹。幽明顔更恧。草草人間事。薤歌聲一曲。斯人已死矣。慟哭復慟哭。</text>
<title>桂潭鄭公 復始 挽 代人作</title>,<text>珍重前春惜別離。一壺來訪欵柴扉。那知談笑相逢日。此是幽明永訣時。聞訃翻疑傳者誤。知音便覺故人稀。直廬未遂 缺。空送哀辭話 缺 期。</text>
<title>餞席次張谿谷 維 韻。留別諸公。辛未○黜補咸鏡都事時。</title>,<text>諸公爲惜別。珍重唱陽關。此日各千里。一心應九還。北征非我土。南望隔朝班。妄作曾何補。幷遊莫厚顔。附 原韻 谿谷渺渺東溟水。超超鐵嶺關。君今此地去。借問幾時還。世重紅蓮幕。人從玉筍班。靑門供帳處。當別揔愁顔。附 諸公詩 依先生手錄書附○東岳我正趨眞殿。君先赴北城。歲除何郡宿。春到幾州行。隔嶺湖雲濶。連天隴雪平。異方同旅䆠。今日意偏驚。又 金誰使悲秋恨。逢春入別愁。薇垣舊霜鶻。蓮幕更風流。嶺路三千里。威聲二十州。籌筵應剩暇。歌吹樂民樓。又 李士祥薇垣直士大夫賢。鵠立朝端最少年。固宜面爭方寸地。胡爲身遠九重天。尊前惜別朋三四。嶺外催行路一千。南北壯遊吾已熟。至今陳跡尙依然。又 尹墀雲霄得路際明時。人物湖西巨擘推。暫屈高才趨幕府。極知宸簡重邊陲。林泉夢落懷州宅。章奏名留獻納司。關嶺地形今古險。長途且莫憚驅馳。又 權淰黃麻草制擅絲綸。白簡風稜動搢紳。雲路昇沉應有數。海山離別却沾巾。亞夫細柳營中客。王儉紅蓮幕下賓。萬歲橋頭春水濶。一盃須憶洛陽人。又 朴漪楊柳都門折送君。驪駒唱晩不堪聞。傳經朔漠推朝望。戀別庭闈見嶺雲。鴻鴈歸時春色早。華夷界處大江分。高才豈讓蘭臺賦。關外應開萬丈文。又 李敏求薇垣諫草墨新題。蓮幕繁華夢却迷。此去懸㫌臨玉塞。向來簪筆侍金閨。咸關曉月聞鷄唱。鐵峽春風送馬蹄。取次歡娛還不薄。夜筵歌曲爲君低。雄關極北海溟茫。驛路從天竟塞長。自古遊人頻悵望。新年旅鴈共回翔。邊山獵火遙傳漠。村聚居民半雜羗。君到行營定何日。笛中楊柳只春光。又 宋 失名塵區何促迫。世事是耶非。關外春猶早。路中人始歸。征驂飛去去。別路望依依。千里分襟後。看雲白日微。</text>
<title>北關謹次按使東岳李公 安訥 韻</title>,<text>天放孤臣坐海磯。瓊樓猶入夢依依。雲橫鐵嶺家何在。春盡雉城客未歸。鎖鑰北門知子是。著書東老愧吾非。愁來且進盃中物。莫恠舟行水濕衣。</text>
<title>謹次按使贈行韻。別鏡城通判。二首○壬申</title>,<text>按使與通判多有酬唱。而余本不工於聲。病適又賜環。未克續貂而還。昔元微之觀察浙西。與幕賓酬唱於鏡湖稽山之間。人穪蘭亭絶唱。今詞垣鉅公。按節咸鏡。奇哉人與地適相符。而但幕賓非當日之名士。不能佐下風而作故事。是爲可愧也已。江柳依依江水渺。行人二月發咸關。殊鄕每喜相投轄。此日那知獨賜環。芳草銷魂橋萬里。祥雲入望角三山。鏡湖故事今多愧。未續蘭亭絶唱還。又局束人間轅下駒。此心那得似氷壺。杞人憂切天何補。漁父辭成我獨孤。堪笑唐虞輕自許。始知卿相愧身都。歸歟吾土信多樂。山有蕨薇江有鱸。附 原韻 東岳去年二月逢南郭。二月今朝背北關。身世不期同泛梗。歲時相代極回環。黃雲壓地連靑海。北岳撑天礙墨山。莫恠老夫頻勸酒。上京空送幕賓還。又華筵三日唱驪駒。一片淸氷貯玉壺。雪嶺雲橫關壘遠。沙河木落驛亭孤。獨嬰老疾臨殊域。先逐春風入故都。鄭谷散人應見問。歸心早憶季鷹鱸。</text>
<title>路中寄書東岳。到漢師。始蒙還賜手答。副以瓊琚。拜讀感嘆之餘。不揆蕪拙。卽步其韻。謹納棠軒。少伸鄙悃。且求斤敎。</title>,<text>倐忽過來二十州。淸談何夕陪南樓。軟塵已惱三都夢。明月空懷萬歲遊。纔到漢師。已覺塵擾惱魂。輒思萬歲橋頭踏月淸遊。何可得也。 北闕方憂邊塞日。南園那作半山秋。雪箋敢望瓊琚報。盥露高吟破別愁。附 原韻 東岳送君先入古交州。寒食咸陽獨倚樓。老子方期從此逝。春風且恨與誰遊。鐵關北驛流金日。鏡府南㙜落木秋。雨雪路中書滿紙。兩鄕相憶一般愁。</text>
<title>再謫北關。伏蒙淸陰先生寵賜別章。卛爾奉和。少伸微悃。黜補輸城道察訪時。</title>,<text>遲遲行未發。雨雪北門時。爲國心徒壯。思親淚欲垂。輸城人獨去。石室士爭推。多謝仁言贈。不須惜別離。附 原韻 淸陰天山三丈雪。豈是遠行時。北闕烏㙜逈。南鄕鶴髮垂。淸名郵吏服。高節士林推。金石平生志。知君少別離。</text>
<title>又次韻留別尹信伯 棨，成伯 集 兄弟。二首</title>,<text>兩歲三過鐵嶺陲。不堪回首九門脩。書生北鑰非能事。聖世南荒亦浪遊。只願補堯天共大。莫須從我海同浮。他時一片相思月。應照江鄕與驛樓。右次信伯韻。○尹公時在玉堂。亦論追崇之非。至被削黜之命。故有海同浮之句。與君伯仲許深知。相訪難分主客誰。痛飮離騷相別後。長歌白雪獨行時。翰林已覺如春夢。玉宇那堪遠夜思。珍重故人須努力。仲尼猶有歎吾衰。右次成伯韻。附 原韻 信伯憐君何事向邊陲。萬里郵亭道路修。才傑斗南穪獨步。恩榮關北辦奇游。山圍大陸華夷別。天接滄溟日夜浮。想得吟情何處寫。春風應上仲宣樓。又 成伯士生斯世貴相知。除却吾兄復是誰。聚散同驚春夢裏。去留俱恨夕陽時。朝廷衮職疇能補。翰苑風流有所思。猶是報恩無內外。勉旃才力未全衰。</text>
<title>鐵嶺高</title>,<text>鐵嶺高。鐵嶺雖高猶不高。上有一片宿雲飛。飛飛向上天門高。大招巫咸訴金墉。降爲五采護漢高。或爲電鋩斬蛇妖。或爲雷斧震鹿高。油然生出孝悌心。大隧之賦韻最高。宿雲變爲慶雲爛。蓬萊宮裏丙枕高。千秋萬歲仰五色。玄武蒼蒼北極高。當時未灑玉欄干。至今恰慰旱望高。湘潭一去雖不返。詞賦猶懸日月高。嗚呼弼雲李夫子。大名高出鐵嶺高。鐵嶺高。鐵嶺雖高猶不高。弼雲李相公謫北靑時。登鐵嶺作歌曰。鐵嶺高處宿雲飛。飛飛何處歸。願帶孤臣數行淚作雨。去向終南白岳間。淚灑瓊樓玉欄干。</text>
<title>按使用拙堂閔公 聖徽。歷臨敝郡。勸課諸生。甚盛事也。謹獻拙辭。以見欽頌之忱。文川時○甲戌</title>,<text>珍重無極翁。千載遺拙賦。至寶落人間。六丁曾下取。天公憫世巧。慇懃寄田父。煌煌紫陽筆。大刻南郡宇。庶使牧民者。不爲文法舞。如何叔季人。棄之如糞土。爲政不以德。只事刑杖苦。瑣細爭錐刀。煩密張網罟。手足措無地。世趍日鹵莾。有美林川宅。三拙傳世譜。梔面與蠟口。羞向人仰俯。眞法眼藏妙。獨追昔贒武。乃爲明主知。北藩委摩撫。素養澄淸志。登車不俟屨。朅來樂民樓。仁化已宣布。白叟與黃童。皷舞窮荒路。敝郡亦何幸。惠然攬轡顧。旣問民疾恫。又懼儒𧗱腐。竪拂坐膠庠。折簡招蓬戶。濟濟集襟紳。相卛瞻聖塑。已而書洛建。於焉鄕鄒魯。不啻文翁化。何况方召杜。彼哉徒簿牒。此意安足喩。鯫生忝下僚。喜若聞韶頀。嗚呼刑政撤。上下相安附。拙辭獻拙堂。亂以風淸句。公家在林川。沙溪先生甞作用拙堂記。</text>
<title>文島舟中。次沈參議 之源 傷時之作。丁丑</title>,<text>雷喧江霧塞。春日冷欲秋。人事旣如此。天怒未應收。生世亦何爲。赴海固非憂。忍看趙氏肉。尙在崖山舟。時奉元孫避兵島中。</text>
<title>瀋行記懷 己卯</title>,<text>回首望南城。忍說當時事。淸老哭東府。桐翁歸安里。秉彜人所同。心知天下士。泣血向沁中。烈焰吾得所。默誦文山語。誓將無愧志。忽驚破西門。元孫靡所倚。自念古人訓。義當同生死。忍痛抱尺衣。蒼黃東出騎。鱷浪我前流。刀山我後峙。崎嶇海島間。有時空拊髀。數月乃還朝。搢紳相賀喜。爲國分所宜。微功敢望紀。蹈海旣不能。閉戶永自矢。胡爲今日行。低頭又忍恥。痛哭望遼河。春宮勞玉趾。九重惟疾憂。宵旰無時已。恨無葛狄忠。國事今如是。時義諒不同。星軺嗟行矣。漢代蘇中郞。宋時洪佛子。姓名垂竹帛。爀爀照千禩。</text>
<title>行次湯站。聞春宮患候彌留。驚憂不定。</title>,<text>爲拜春宮赴瀋陽。豺叢蛟窟捐斯生。驚心忽對西來使。却恨遼河道路長。</text>
<title>瀋中辭春邸東歸。行至九連城有感。二首</title>,<text>忍別儲君天一方。星軺獨出九連城。孤臣拊膺嗟無及。慚愧孫公共死生。二悠悠鶴駕滯殊方。杳杳龍墀阻洛城。舜慕文慈難慰藉。此行非爲苟偸生。</text>
<title>次白石柳處士 楫 謝黃橘鮒魚韻 四首</title>,<text>南州有高士。碩果實天遺。自愧蒹葭質。幸依玉樹姿。飛潛同說話。漑食浹髓肌。借書沽酒外。無事擾官私。二憶昔行宮日。靑蒲共拾遺。四如前却 缺。一似後凋姿。已矣薪甞膽。念之矢集肌。白頭江海夕。相對淚公私。三木澗反招隱。千秋淸響遺。銀魚非子樂。金橘愧吾姿。天地陽潛脉。江湖冷剝肌。歸來非不好。其柰有親私。四禮將那無意。不徒二味遺。昔時同隊樂。今日可師姿。黑豆憎多骨。黃裳美在肌。仁言能錫類。拜讀懲頑私。附 原韻 白石不惜一書問。兼將二味遺。魚含江海色。橘帶洞庭姿。入手輝金質。登盤粲玉肌。能令慰老母。那得報恩私。</text>
<title>萊府有感 庚辰</title>,<text>漢武幸東萊。空禱萬里沙。旣爲出無名。有神其享嘏。人固不可欺。欺天奈欲何。所以君子心。存誠而閑邪。烱然鑑無塵。淡然水無波。誓將還遂初。桂樹在山阿。</text>
<title>和陶四言。寄松溪道座。六首</title>,<text>靜裏無事。畫前有書。森然萬象。足我翫娛。蟬蛻春融。居此廣居。云學須靜。莫嘆窮廬。其二動不余愼。自衒席珍。江湖廊廟。虛負君親。小草出山。無耻非人。遂吾初服。蘭臯是隣。其三蘭臯有士。日夕孜孜。不知不慍。惟學習之。丹崖翠壁。左右書詩。溫其如玉。周情孔思。其四彼哉巍然。其位餘分。無復漢儀。衣冠非忻。所以泥龜。只悅隴雲。勉哉淵默。雷聲願聞。其五昔時楚鳥。不飛不鳴。星言衛駕。靈雨其零。我作招釰。念彼周京。觀象奉天。萬方以寧。其六修攘直方。聞紫陽風。顔巷禹水。俱不失中。物有本末。事有始終。動靜以時。莫我撫躬。</text>
<title>訪炭坊</title>,<text>花香禽語弄春暉。小屋臨溪掩竹扉。官吏朝來催租去。園童晩出拾松歸。忿慾靜觀山有澤。襟期相許水無磯。半餉瞻芝名利盡。鳶魚活潑自天機。</text>
<title>兌湖曺公 忠立 挽</title>,<text>慷慨詩歌酒滿樽。相逢南郭朴公門。山河寂寞無三戶。天地昏蒙揔九原。玄石長江江上屋。靈巖明月月中村。雲旗風馬常來往。應笑腥塵醉夢魂。</text>
<title>習操有感 甲申</title>,<text>北望燕雲暗不開。紅羅無色紫蛙唉。豼貅百萬用何地。手把龍泉膓九回。</text>
<title>林川感舊 壬辰</title>,<text>南塘春水碧於藍。和采難施愧白甘。千古西林一般感。淸晨獨誦日新箴。晨起偶思戊辰春。芝老以其所著新箴。手書以贈。余今至白紛而非不佩服。一未見其新意思。眞是辜負斯翁者耳。况擧目山河。亦非復昔日者乎。感慨不能已。記此以自警云。</text>
<title>淸陰金先生挽 二首</title>,<text>九州皆左衽。東國有斯贒。至誠金石透。大義日星懸。高士嘗蹈海。中郞亦囓氊。煌煌良史筆。千載也同傳。二小生今白髮。殊眷未曾疎。猥附南㙜奏。難忘北塞書。泰山忽頹矣。斯世安仰歟。珍重平生句。一吟淚滿裾。先生甞贈余詩。有金石平生志。知君少別離之句。</text>
<title>金判官 ▣埥 挽 癸巳</title>,<text>旅遊十載托公門。德義風流更孰尊。棣萼聯芳潛谷弟。淵源端的老泉孫。割鷄可惜牛刀用。覆卵堪憐鳳羽存。潦止霽行同出處。忘年不鄙鯫生昏。龔黃相許三刀日。元白同分一巷村。那識江頭暫分手。忽聞霤上已招魂。維揚春水靈輀發。平驛晨星薤曲殘。不復南山眞卛會。哀辭題送淚盈幡。</text>
<title>松崖金監司 慶餘 挽 二首</title>,<text>斯人斯世遽如斯。大廈已傾孰復支。壁立中流千仞節。松凌嚴雪四時姿。每爲春酒歌燕喜。獨向秋宵讀出師。欲報君親當日志。今來何事便如遺。二友朋義幷弟兄恩。三紀同居上下村。某水某邱皆所樂。一花一石亦相分。飛僧衾薄鵑聲苦。節友堂空鴈行尊。忍看須臾無死語。燕雲回首倍傷魂。公臨簀謂粹姪曰。常願須臾無死。見大明恢復。今則已矣云云。</text>
<title>李都事 時程 輓</title>,<text>早歲西湖宅。對討胡氏註。秋風南別殿。送公歸來賦。嶺海渺難從。書疏尙如故。邂逅文秀鄕。蒼顔已遲暮。一節老彌堅。梅酸與蘗苦。謂公終有爲。那知忽承訃。倀倀吾何適。萬事如風捕。巫咸招不得。此寃無與訴。惟昔圃隱翁。眞宅寄玆土。公實宅相餘。今又從若斧。泉臺如辟咡。爲言今所覩。倘得奉天符。皁角走金虜。不負平生志。庶幾報明主。然後野花春。翺翔孫及祖。嗚呼聞不聞。小子欲腐心。九月龍山菊。爲我寒英吐。摘來酹公魂。西風淚如雨。</text>
<title>陪家大人。往賀朴牙山 安建 壽席。</title>,<text>朱紱綵衣奉壽樽。陪親來拜丈人尊。木瓜洞主無他姓。江叟先生有後孫。一世地仙同避俗。兩家天爵共蒙恩。聚星今日眞堪畵。且看滄洲大訓存。家大人甞爲寢郞。朴公甞爲監察。同日辭歸。又今年以優老典。家大人階嘉善。朴公階通政。</text>
<title>李察訪 憬 挽 戊戌</title>,<text>少余師竹老。與子幾同衾。取熊義甚正。愛烏情益深。况復連巷居。杖屨相追尋。謂保百年誼。用慰九原心。那意中途折。陽春不復吟。病卧足不前。哭望淚盈襟。英靈應有待。素車愧如今。</text>
<title>敬題內賜小學後。己亥暮春。書于淸心軒。</title>,<text>憶昔銀臺日。拜嘉出石渠。不惟明主賜。况復晦翁書。報佛心惟在。憂天志亦疎。古人先獲我。神明父母如。</text>
<title>閔監司 光勳 挽</title>,<text>歲寒心事許相期。一 缺 何曾有異時。崖海當年幸同免。鼎湖今日嗟共悲。八龍多喜有餘慶。雙鳥不堪吟古詩。臥病直廬違執紼。白頭南望淚盈腮。</text>
<title>孝宗大王挽章</title>,<text>殷師立極數千年。聖主龍飛始得傳。舊邦將頌維新命。大德胡無必壽天。四海車書皆鐵木。一方義理獨風泉。孤臣白髮嗟何及。樓下空唫老栢篇。</text>
<title>次黃周卿 世禎 寄光兒韻</title>,<text>精衛含木石。千里此廻翔。褥蟻旣未能。抱弓獨深藏。天地爲無色。蒼梧葬聖王。言念天下事。已矣歸蒼茫。金針度與君。願補舜衣裳。廣文寒亦職。勉哉須激昂。攙搶與枉矢。勿使晝茫揚。且怕龍戰野。以至血玄黃。兢兢扶抑戒。千古垂輝煌。秉牌升座日。斯言暫勿忘。啾喧自常態。於我實無傷。秋天有一鶚。朝陽有孤凰。腐鼠旣非念。任彼嚇而狂。酒肉哀郭墦。花石笑泉庄。靑紅海蜃樓。頃刻爲顚僵。無爲爲當爲。乃知名聞香。不用登金門。不在上玉堂。一命猶有濟。我聞河南甞。况復善淫間。吉㐫判陰陽。歷數今古人。前鑑已炳琅。冢宰公何罪。時議欲投荒。埋輪旣無人。奈何彼豺狼。嗚呼龍御遠。國事已無光。又使斯人去。何由致和祥。中夕耿無寐。念之如刺芒。玆事必有因。無奈由帶方。嘗見所著書。其說太荒唐。卓然侍讀語。昭揭今不亡。苟非魚目人。見之如探囊。彼哉謂高明。胡爲欺上蒼。眇綿須深察。此意已殊常。恐被胡孫亂。易爲覷三藏。犯分有朱訓。不必携郇筐。但將屋下談。溫暖莫雙行。濟濟化襟紳。駸駸上廟廊。無使左腹入。庶見禹拜昌。魚水續舊歡。瞻彼白雲鄕。</text>
<title>圍中朝天子畵像賦 並小序</title>,<text>按唐玄宗十五年。安祿山反。帝出奔蜀。時眞源令張廵帥吏民。哭於玄元皇帝廟。起兵討賊。西至雍丘。初雍丘令令狐潮以縣降賊。引精兵還攻雍丘。潮與巡有舊。因說巡曰。天下事去矣。足下堅守危城。欲誰爲乎。巡曰。足下平生以忠義自許。今日之擧。忠義何在。潮慚而退。圍守四十餘日。朝廷聲聞不通。潮聞帝已幸蜀。復以書招。巡大將六人。白巡以兵勢不敵。且上存亡不可知。不如降賊。巡陽許諾。明日堂上。設天子畫像。帥將士朝之。人人皆泣。引六將於前。責以大義斬之。志益附。未幾出戰。擒賊將四十人。斬首百餘級。賊乃夜遁。嗚呼壯哉。余每讀綱目至此。竊有所感焉。夫以七分僅肖之像。猶可朝之而感人成功。况其一氣之骨肉者乎。彼以君親之存亡爲不可知。而並與其骨肉而不恤。任奔竄於海島。而獨自爲身謀。或拜胡或棄母。而不知天下有羞恥事者。亦獨何心。是不惟爲張公之罪人。曾不若其感泣之士卒。則六將之斬。烏乎得免。然此輩固不足道。而噫彼天驕眞未識人倫。焉知天道者。而尙假息於閏位。缺 哇聲倔疆。安得使公奉天符而助兵。皁角之捷。龜山之禍。不半月而可復得見耶。雙廟遠隔。揭虔無地。聊陳辭而揚美。用寓曠世之感而已。噫。腥塵暗於九 缺 兮。殘堞危於一隅。缺 無奈於殲厥兮。人有謀於拜胡。獨奮義於將軍兮。朝君像於圍中。一心切於爲主兮。庶有激於羣衷。繄山河之毓精兮。誕一介之張公。手三尺之靑萍兮。心一斗之丹衷。分銅虎於百里兮。任保障於一域。志旣篤於殉國兮。義存亡於休戚。時長鯨之猾夏兮。動𥀷鼓於漁陽。驚風雨於半夜兮。矢忽及於黃屋。輸金甌於羯奴兮。播玉輦於鳥棧。愍生靈之塗炭兮。痛王業之累卵。有血氣者咸憤兮。矧我公之忠烈。哭一聲於古廟兮。人數千之同心。將天討之大義兮。誓舊物之匡復。迨功業之未半兮。城忽危於三匝。顧所操之彌堅兮。義敢忘於君臣。何褊裨之不忠兮。有反側之陰謀。紛爭趍於賣降兮。大事去於朝暮。憤已激於孤忠兮。顧何術以厲衆。運奇智於方寸兮。像至尊於一幅。儼置諸於堂上兮。宛彩眉於半壁。卛羣下而載朝兮。勤拜手而稽首。天顔近於尺五兮。諒吾君之在玆。豈人心之無憾兮。泫將士之涕泣。鼓義氣於一軍兮。誅已加於六將。士回心於死長兮。功忽收於一戰。非精忠之貫日兮。詎所爲之若是。當危堞之月翬兮。勢方急於三坂。人爭謀於降賊兮。公獨有此抗義。旣感人於事一兮。又明罪於懷二。諒臨危而善處兮。儘忠心之攸發。沿千載而想像兮。能使人而竪髮。何忠憤之未洩兮。奄壯圖之夭閼。色不變於當刃兮。果前後之一節。嗚呼北風兮西日。懷廟貌而不見。採山薇兮酌海波。欲薦羞而地遠。攬余涕之琅琅兮。奈燕雲之紫色。因操筆而寓意兮。空感慨於斯作。</text>
<title>新邑施舊號賦 並小序</title>,<text>嗚呼。萬折必東之奏。百世可誦。余竊有感於鄭武公之事焉。初鄭桓公死於犬戎之亂。子武公定平王於東都。爲司徒。又得虢檜之地。乃徒其封而施舊號。嘻雖不能終使周轍復西。然其所以使天下猶尊而事之。以爲共主。守文武之宗祧綿綿焉。久而不絶者。未始不本於此也。其後信不由中。而至有溫麥之取。繻葛之戰。則君子或病其使穎考叔獨得孝子不匱永錫爾類之贊爲可惜。然要之是皆不干武公事。安可以此而小其功哉。緇衣之詩。焉依之言可見也。噫紅羅蒙塵。東海無人。痛哭窮廬。獨抱麟經。感古傷今。抽筆寫膈。河淸無期。天門邈矣。誰能爲我。坐進斯言。噫。存周命於旣覆兮。宗社慶於再血。知臣勳之實賴兮。豈君情之或忽。爰有命於封土兮。施舊號於新邑。缺 爾烈之休前兮。宜帝心之嘉乃。自西周之分封兮。建維邦於畿內。任旣重於屛翰兮。誠固勤於卛職。缺 烽之崇禍兮。致犬戎於橫突。禍孔慘於驪山兮。身一死於節義。有血氣者咸憤兮。矧父亡而子繼。筮同人而夾輔兮。振頹緖於綴旒。復舊物於將淪兮。定九鼎於東都。膚功顯於捍艱兮。茂績著於銘彜。寵已優於錫爵兮。職幾殫於匪躬。赫彤弓之餘戒兮。拊兩邑而一拓。功前後之諒茂兮。報宜勤於宸衷。劃新邑而徙封兮。反舊號於光宅。念昔勳而不忘兮。勤有報於今日。地雖殊於彼此兮。名則同於今昔。寔天褒之非偶兮。增有光於前烈。沿千載而想跡兮。諒君心之所感。昔桓公之臨難兮。竟伏節而死義。伊武公之繼策兮。亦樹勳於不世。忠無間於父子兮。功有著於前後。肆移封而錫名兮。因舊號於新土。榮光煥於一代兮。美聲傳於千秋。嗟後世之歸來兮。慨未聞乎斯事。溫麥取而無君兮。繻葛戰而不道。周轍東而不西兮。或云愧於錫類。然當日之平定兮。實焉依者不誣。亦善鄭而勸來兮。庶上下之俱得。雖桓文之未易兮。獨不能乎絶約。嗚呼讀麟經其無地兮。徒感古而傷今。惟薪膽之可懷兮。胡爲乎繒金。聊綴辭而興喟。望美人兮天一方。</text>
<title>閉門不奉詔賦 並小序</title>,<text>客有誦閉門不奉詔賦者。盖深歎博陽侯丙吉能於巫蠱獄中。獨保皇曾孫而作也云。其辭雖陋。其志甚壯。噫客亦知夫今日事者耶。乃敢奉贈于鳳巖相公座下。以代師中詩末句。未知相公果以爲如何。嶺海未必死人。而况有陰德者必饗其樂乎。則牛喘之問。當復有日矣。相公愼旃哉。干冒尊嚴。伏紙惶恐。其賊曰。鳳巖。卽李公敬輿別號。臣剛直之世無兮。慨事君之道非。紛逢迎而取媚兮。孰批麟而觸威。詔不奉而敢拒兮。异有聞於丙吉。豈不敬乎帝命兮。愍無辜之將戮。夙曳裾於王門兮。任司冦於一邦。身臯陶之執法兮。志張公之奏當。時木偶之爲灾兮。巨禍釀於簧舌。旣割恩於前星兮。又驅人於牢獄。哀皇孫之子遺兮。亦非罪而縲絏。愛敢弛於屋烏兮。乃保護而省察。擇謹厚之女徒兮。庶乳養而得所。龍種異於凡人兮。欝佳氣者無恠。何荃心之起疑兮。謾有事於刑戮。令已急於星火兮。威亦嚴於霜雪。罪輕重之何論兮。將滿獄之魚肉。顧余心之不忍兮。羗不得乎奉詔。對來使而閉門兮。言一一而騫謇。曰微臣之承命兮。縱天威之難犯。彼不辜之何殺兮。寧自失乎不經。矧儲貳之遺孫兮。曾不啻乎他人。雖君命之至嚴兮。刑豈加於寃枉。言忠直而有義兮。果帝心之感寤。跡當日而想像兮。風可動於千秋。君有命而反拒兮。固臣子之所難。愼用刑而欽恤兮。亦前聖之所戒。伊夫公之此擧兮。卓今古而罕儔。彼白頭之訟寃兮。亦庶幾而無及。漢宗社之復振兮。功實 缺 於夫子。竟爕理於黃扉兮。名亦煥於麒麟。玆表出而陳辭兮。作遺法於人臣。</text>
<title>冦賈同車賦 並小序</title>,<text>顧今天下事未定矣。上下殿而不失和氣。雖或未易言。而冦賈之同車。是將順光武之美也。亦不得以見之耶。㓒婦苦心。夜不成寐。爲賦一篇。遙寄東床。幸禀于趍庭之際。而公亦毋或爲姊子之侍側。則實世道之幸也。東床卽淸風府院君金公佑明。時潛谷力主大同之議。與愼獨先生不合。潛谷上䟽自劾。語頗侵愼齋。愼齋遂上䟽歸鄕。上有廉藺戰國之士。尙能忍辱相下。以濟國事之語。稽山澤而端蓍兮。認君子之懲忿。誅范雎之必報兮。顆廉頗之肉袒。得美事於漢紀兮。有二子之同車。解舊日之憾㤪兮。共此夕之淡如。際同人之傾否兮。有兩公之騰譽。竭股肱而盡節兮。作屛翰於邦國。逮貳府之罔赦兮。成彼此之嫌隙。斂小㤪而爲讐兮。擬一見而必辱。知陰謀之害己兮。久藺公之避匿。奏一聞於楓宸兮。皇有命於來汝。將蕭侯之進謁兮。已賈生於前席。何宿㤪之未殄兮。反有意於起避。乖和氣於雍睦兮。致君王之責讓。謂天下之未定兮。何兩虎之私闘。旣玉音之丁寧兮。宜有感於 缺。思不遠而乃復兮。謁兩情之交孚。極歡娛於同席兮。洞肝膽之相照。自公退而委蛇兮。二人同於一車。沕意氣之交合兮。淡若水之襟抱。一乃心而協力兮。咸盡悴於衛國。情可擬於管鮑兮。義亦期於雷陳。跡當日之共出兮。曠百世而歎仰。忘私憾而復初兮。奏膚功於王室。豈不贒而能然兮。可作範於來後。能御臣以善誘兮。尤可欽於帝德。非大號之汗浹兮。詎感人之若是。宜炎雲之復噓兮。車書一於四海。然將順之無人兮。雖美事而孰知。末余生於下土兮。題短編而興喟。</text>
<title>春王正月賦</title>,<text>皇紀紊於建子。帝權假於正寅。扶殘緖之幾墜。眎大統之猶存。拈春王而首揭。仰微旨於尼聖。憫頹俗而晦義。故明朔而正名。想素王之著經。大義明於尊周。綱墜地而扶正。亂滔天而筆誅。伊篇首之四字。尤聖意之非偶。顧王統之已紊。久正朔之不行。星無拱於向北。日有晦於遷東。元年文兮已設。正月聖兮焉夢。皇春寂其不再。夏商夐兮無期。位已定於乾坤。統誰明於日月。發浩歎於西顧。假神權於南面。更時朔而揭春。定天位而書王。昭寅月之冠四。示天日之無二。知四介之特書。寔五始之要法。春爲首於四時。王則尊於萬國。月四時而肇正。朔十二而爲元。法旣嚴於正朔。義亦肅於明統。易仲冬於元春。扶殘陽於窮陰。明時始而詔世。示王尊而慴亂。立大統於天地。正一經於古今。元年下而曰春。究正朔而示法。月正上而揭王。植皇綱而扶正。惕義理之已晦。故統紀之斯明。辭旣切於撥亂。慕實寓於經綸。肆春王之特書。詔天子之行事。</text>
<title>改正東周紀賦</title>,<text>春秋後而史亡。天地易而綗類。咸汲汲於帝羸。孰眷眷於尊姬。惟東周而繼統。有意以於改史。斥閏位之非正。曉聖裔之承緖。才三長而汲古。秉直筆西繤史。名分際而必謹。與奪間而惟義。緬東洛之墜業。際西周之有君。襲八百之遺裭。延六七之寶曆。地雖偏於滕薛。緖猶存於文武。旣一縷之未絶。可三統之是與。何前史之失宜。反紀年之輸他。心猶存於進夷。意自忘於宗周。委弊冠而苴履。拭麁桃而尙黍。春王屬於白帝。洪緖絶於蒼姬。纔涑水之一錯。又小微之再誤。唉書法之大謬。挑義士之深慨。秦雖大而尙侯。姬縱微而猶帝。知尊周之在玆。庶統紀之改正。宜紹緖於赧後。眎正號於秦前。續紫陽之遺意。做綱目之舊例。抽前簡而改修。刊舊竹之謬奪。移王則之某年。作君班之元載。明遺孫之尙在。曉絶緖之復續。靳名號於西戎。輸正朔於東邑。</text>
<title>匪風下泉居變風之終賦</title>,<text>王風降於黍離。一元否於癸乙。知天道之好還。詎世運之無復。詩居風於變下。意可見於編終。甄循環於理亂。㫼至義於盈。挹深意於聖筆。攬二詩於曹檜。托寒泉以歎衰。詠匪風以興慨。詞何愴於寤懷。音已閴於西歸。拚玆詩之擗標。念當日之時世。西周鞠而草茂。東轍卑而雅亡。三元蕩於軌躅。一治否於大運。風斯變於列國。夜已脩於乾坤。唉壞亂之此極。豈識者之無傷。顧彼詩之發歎。揔有意於思治。瞻周道而漑鬵。睠苞稂以懷京。時方晦於遭屯。念固切於回泰。旣居亂而慕治。理豈往而無來。爻雖剝於六陰。果不食於一陽。看人心之厭亂。覘天理之回治。形諸詩而旣著。較于理而固然。方變葩之載叙。最二篇之紆意。非可弁於邶鄘。又奚間於齊魏。宜編次之系末。合消長之寓志。摎時運於斡旋。象得輿於君子。斯兩詩之叙終。眎開泰之至義。</text>
<title>內修外攘如直內方外賦 見朱子與張南軒書</title>,<text>達天德爲王道。驗治國於治躬。敬義須而本立。修攘竟而勢成。喩此意於欽夫。悟二事於一揆。旣幷行而交進。宜援此而曉彼。念內外之修治。盖不可以偏廢。德宜懋於自強。謨亦貴於能制。期天保又採薇。曁中外而成治。嗟今日之急務。舍是道而奚以。策莫如乎自修。義第一於復讐。知雋功之不就。職要道之莫究。一箇義於這裏。兩般事以看了。將何語而曉喩。可與論於治道。顧治心之活法。貴先修於內外。主乎敬而體直。修厥義而用方。寧一路之獨進。儘兩輪之並行。覘表裏之相須。悟彼此之同軌。內治符於直內。外攘類於方外。表豈正於裏疎。政必行於德修。惟自治之極功。與討復之丕謨。毋或忽於一日。宜深體於幷進。將理心之要道。較治邦之廟筭。寫素忱於續奏。眎微旨於講策。</text>
<title>劉氏基業在於祀孔子賦 時人謂兩賢從祀。何益於國事。其不見此語乎。</title>,<text>太史頌於伐楚。涑水贊於戮丁。固綿籙之有賴。尙礭論之未詳。宏基肇於祀孔。識最高於考亭。諒聖道之能尊。認國運之潛長。緬漢祖之龍興。本馬上之成功。誇長策於御宇。騁傲氣於輕士。時秦焰之甫經。久孔學之墜地。蔓坑儒之舊禍。熄尊聖之大義。干戈擾而世隘。宇宙晦而人盲。由吾道之不明。致禍亂之未定。儒化斷於大爐。國祚促於文喪。幸高皇之啓衷。始闕里之將事。懷曠感於遏定。起新慕於薦牢。回溺冠之舊習。藹執豆之美意。修闕章於累世。聳羣聽於萬邦。天彜顯而乃叙。斯道在而復光。誠天下之有辭。豈元氣之無補。顧皇業之樹立。永國脉之綿久。金甌奠於大基。寶鼎叶於遐筭。承二世之短祚。享四百之綿運。摎累代之不拔。揔一着之攸關。寧獨賴於寬厚。非徒由於三章。緣先聖之克尊。啓後昆之其昌。雖中心之偶感。固正脉之潛旺。煽風敎於旣泯。迓天籙於無疆。惟邦運之短長。係斯道之汚隆。知金刀之赫業。最精神之斯存。肆晦翁之特書。曉漢運之能綿。</text>
<title>已覺天顔非昔時賦 出朱子戊申封事</title>,<text>天門瞹以歲晏。攬瓊佩而愁予。秋蘭猗而夕華。春樹瞑於西虛。辰倐忽而不再。望日表而陳辭。撟年歲之莫與。兼進修之及時。昔疆仕余登卷。覿天顔之溫粹。春容敷而始曄。庭莢莞以方茂。延和穆其日升。掔天保以遐歈。拚皇輿使整策。將導之兮天衢。佳期忽其晼晩。白露遒於杞畦。空同㵳而目眇。悵玉宸之遐阻。篔芝煌其三秀。撫桑暉而寤歎。蒼顔殊於十年。瞹事君之日短。馮蒲質之已衰。悟汾飈之夕起。年洋洋而日往。混聖愚而催老。嗟少壯兮幾時。恐美人之遲暮。九閽邃而重來。仰威顔於咫尺。春光晏於紫薇。華髮颯於瓊。曾日月之幾何。覺玉容之非昔。皇雖閔此卿老。予獨惜於堯倦。懷抑詩而耿顧。指炳燭而周旋。時不可乎再得。盍孟晉而迨羣。撟四字而永矢。望二帝而爲儀。悶年光之若流。要聖德之懋時。嵩枿忽其蔽予。步黃昏而幽歔。</text>
<title>傳道則可。仕則不可賦。</title>,<text>鼎遷洛而士羞。道在我而皇求。心雖堅於罔僕。念豈忽於明彜。徵先儒之揭說。媺父師之徽軌。旣叙倫而甄義。認彼可而此否。天生聖而不辰。國則亡而道存。悲顚木之無孽。悵大本之靡傳。貞操厲而自靖。羗內美而昌修。屬西后之就正。胡龜書之乃叙。推彜倫於九類。析天人於一理。知無惡於在此。寧有嫌於不臣。顧禹範之洪德。理玄邃而難究。治具煥而畢張。聖謨奧而備載。人無知而獨知。苟不傳則將墜。瞻天人之卛歸。聖作后於西周。義雖無於服事。道可傳於敷告。執化機於潛覿。屈至尊於前席。謇從容乎而汝。沛申復其周章。究玄妙而演範。堅素守而保節。義旣明於君臣。德則貽於來後。亮自任而闡道。詎或忽乎守正。肆先民之妙覷。謂傳可而仕否。非聖人之深知。豈礭論之斯揚。嗟白馬之來東。道又敷於靑丘。噫箕聖之此擧。展匪夷之攸致。當洪疇之來詢。叙彜倫之徽猷。逮海內之卛服。礭不臣之淸操。非天道之有得。孰能闡其幽妙。靡初心之不渝。詎行道之若是。恢高識於傳後。扶大義於勵世。同天民之先覺。類首陽之全節。</text>
<title>欲居九夷賦</title>,<text>思九州之博大。王者無於諸夏。旣莫足與爲政。抑何往而不可。爰夷居之有訓。仰微意於宣尼。豈所欲於聖心。槩有激於傷時。皇王逖其世衰。宇宙責以天縱。擔經綸爲己任。儗世道之笙簧。河無圖而鳳逖。路木鐸而捿遑。紛違齊而屈宋。謾泥蔡而辭吳。西方杳以苓蓁。列國昏以風雨。君惟庸而不用。道誰需而弘濟。志旣違於西周。歎自深於桴海。慽遊轍之靡騁。瞻四方而興言。中州隘而莫容。吾道時而能權。知蠻貊猶可行。顧何處而非民。念九夷之殊種。天以東而遐域。區玄黃而介處。語侏㒧而卉服。雖無關於禹甸。幸不遠於箕封。民何鄙於羯𦎗。天亦均於禀賦。苟忠信而篤敬。庶過化而存神。風吾治而草偃。夏可用而夷變。亦足進於中國。君子居之何陋。歧西生而丕顯。海東治而仁賢。俗與化而易移。今不異於古云。玆吾所以欲居。誰曰夷而未可。非華土之偏狹。豈頹俗之爲美。心旣切於慨世。志自急於行道。豈遲遲於去故。實耿耿於居彼。</text>
<title>五柳春風自一家賦</title>,<text>結草廬於柴桑。缺 菊史於日月。超寄奴之世界。宛典午之風物。微風暖而柳依。自在家而高葆。節旣勵於恥新。境惟全於依舊。山家淡於柳下。晉士居而易安。滄桑換於故都。松菊託於幽貞。登東臯而叙嘯。眄南國而何等。書車散於寰宇。版籍輸於金刀。山河羞於擧目。非舊物於晉家。咨四海之盡劉。疇一丘之獨保。三逕繞以小窩。裕不得以家之。耻劉志之拾絮。保晉節而寫露。春秋煌於甲子。烟物宛於山居。環堵蕭以一畒。又五株之垂垂。風塵隔於建業。疎柳近於金陵。春風淡而動絮。白日爛而橫簷。松窓暎以嫰陰。繽或憇而或撫。根何托於宋土。廬自結於晉境。江山外而誰家。景物間而吾窩。雖萬里之屬他。自一家之非劉。守丘中之物色。保司馬之天地。環千都而宋室。繞五柳而晉家。淸標凜於一廬。獨自保而依古。竪余髮而聞風。景高士而雅什。</text>
<title>孟子言人皆爲堯舜疑 與尤庵旬課</title>,<text>問。孟子曰人皆可以爲堯舜。堯舜之後。更無堯舜者何耶。對。堯之所以爲堯者。惟在於孝悌之道。而禀堯之性而盡堯之道者。幾箇人哉。舜之所以爲舜者。亦在於孝悌之道。而得舜之性而法舜之道者。亦幾人哉。噫。天於本然之性。初無豊之於堯舜而嗇之於衆人也。吾人之仁義。卽堯舜之性也。堯舜之禮智。亦吾人之性也。人同此心。心同此性。則苟能盡其心養其性。而道堯之道。言堯之言者。人亦堯也。堯亦人也。法舜之法。行舜之行者。舜何人也。我何人也。有爲者亦若是而已矣。惟彼衆人。不識良知而喪堯性於外物。不貴良能而梏舜心於私欲。蓂庭之瑞日。盡盪於春秋之風雨。薰殿之和風。掃盡於戰國之荊榛。則堯之後而更無堯者。何足恠哉。舜之後而更無舜者。何足疑哉。夫然則可以爲堯者。只在於良知。而知而不知。反歸於禽獸之無知。可以爲舜者。只在於良能。而能而不能。反類於食虫之無能。則可不痛哉。可不惜哉。雖然聖聖相承。吾道不喪。則德堯舜之德。而聖堯舜之聖者。抑豈無鞭笏今古之中也耶。請申之。乃言曰人皆可以爲堯乎。人苟法堯之道而克孝克悌。乃復其性。則人皆可以爲堯也。人皆可以爲舜乎。人苟體舜之德而盡倫盡彜。不失其性。則人皆可以爲舜也。亞聖之訓。淵乎微哉。然而同得堯舜之性。而不踐堯舜之道者。其果非後世蚩蚩之人乎。局於氣質之昏濁。而昧峻德之克明。奪於私欲之汩喪。而拋五典之愼徽。有堯之性而無堯之德。同舜之性而蔑舜之道。但慕堯舜於千古之上。而不知求於一身之內。只論唐虞於言語之間。而不知體於方寸之中。故語其性則同於堯。而語其形則牛襟而已。言其性則一於舜。而言其容則馬裾而已。自棄乎良知。而不以堯而爲法。自暴乎良能。而不以舜而爲期。則後於堯而其果有堯乎。後於舜而其果有舜乎。執事之疑。無足多辨。而苟求堯舜之聖於堯舜之後。則愚有所可證者矣。何以明其然也。承精一之心法。而孜孜於文命敷四之際者聖矣。夏禹則是豈非夏之堯舜乎。體執中之聖道。而慄慄於制禮制義之時者允矣。殷湯則是豈非殷之堯舜乎。文王之至德。莫非德堯舜之德而以爲文者也。武成之氣像。莫非像堯舜之像而以爲武者也。以至伊傅周召之臣。亦皆以堯舜之道而爲聖者則盛矣。殷周之堯舜。一何多也。至於吾夫子。則以出類之聖。祖述堯舜。以拔萃之聖。賢於堯舜。皜皜之德。實無間於蕩蕩。高堅之道。自有光於魏巍。則堯舜非夫子乎。夫子非堯舜乎。至若沂水春風。萬物同流者。點也氣像。便是堯舜氣像也。戰國荊榛。必穪堯舜者。亞聖性善。卽是堯舜之性善也。自此以後。則世道不淑。人心陷溺。說堯舜之道德。則曰猶天之不可升也。言堯舜之事業。則曰日月之不可及也。有如曹交之食粟而已。焉能學堯舜也。有如漢武之內多欲者。奈何欲效唐虞之治也。天運循環。宋德隆盛。濂洛羣哲。繼繼承承。則光風霽月。堯之日月耶。一團和氣。舜之春風耶。然則往古來今。聖人迭興。同一其性。同一其道也。夫豈曰八彩之堯復生然後謂之堯乎。重瞳之舜更出然後謂之舜乎。嗚呼。唐虞邈矣。雲一過於太虛。三代逖矣。河不淸於千載。叔季歸來。雖曰人也。而乃獸乃禽。堯舜其人者誰歟。雖曰性善。而是桀是跖。堯舜其人者誰歟。何幸聖道不墜於我東。聖君臨御。而野無遺贒。夔龍登庭。則唐虞至治。深有望於今日之堯舜也。謹對。附尤庵課作對。聖人衆人。同得一理。而私欲所蔽。鮮有存者。同得一理。故衆人皆可以爲聖人。鮮有存者。故聖人不恒有於天下。知乎此則問疑可辨。嗚呼。人之所得於天者。一理而已。不以堯舜而有餘。不以塗人而不足。人人所得之理。卽堯舜所得之理也。人苟知是理之本善。而務至於堯舜之域。道行遠自近之義。加循序漸進之功。至於日用之間云爲之際。就其如堯舜者而爲之。去其不如堯舜者而不爲。則堯舜亦我也。我亦堯舜也。夫何患不到堯舜之地位乎。人皆可以爲堯舜之說。其以是哉。惟彼自暴者。擧皆反是。梏於形氣之私。滯於聞見之少。昧共由之有道。謂聖人之難及。無意於進就。而甘心於自畫。本然之善。拒之而不信。堯舜之道。絶之而不爲。仁義之路。久荒莫尋。牛山之木。無由萌櫱。天理日滅。人欲難遏。世入長夜。衆盲滔滔。瞻望唐虞。堯舜而已。俯臨後世。孰是堯舜。堯舜之聖。不可復見。亦以是夫。嗚呼。堯大聖人也。後世莫及焉。舜亦大聖人也。後世無及焉。而惟彼堯舜之道。在人方寸之中。歷萬古而不泯。越宇宙而如昨。故欲爲堯舜者。不可求堯舜於堯舜。固可求堯舜於方寸。則雖不得一蹴而輒到堯舜之域矣。一日行堯舜之道則一日堯舜也。一月行堯舜之道則一月堯舜也。然則雖不得爲萬世之堯舜。猶可爲一時之堯舜矣。夫何世之人。惟知蕩蕩之德在於唐虞之堯舜。而不知堯舜之道在吾方寸之中。嗜欲蠧心之蠱而不知去焉。血肉害心之賊而不知養焉。孝親行遠之坦途而莫之由焉。悌長登高之階梯而莫之顧焉。一失於此。尙且不可。况其所失不止於一乎。求爲中品之人。尙且不可。况爲上智之聖乎。所謂無堯舜之說。亶其然乎。謹對。</text>
<title>陽貨貌類孔子。盜跖壽優顔子疑。與草廬旬課</title>,<text>問。先儒曰容貌辭氣。乃德之符。陽貨之貌。類於孔子者何歟。傳曰大德必得其壽。盜跖之壽。優於顔子者何歟。對。於戱貌有似是而非者。理有常變之不同。則固不可執一而論之者。非今日之問乎。噫和順積中。英華發外。乃是自然之道。而陽貌之類於孔子者。果有是德而然歟。德極高大。必得其壽。只是平常之理。而跖壽之優於顔子者。果有是德而然歟。類孔子而無孔子之德者。陽虎是已。則雖曰乃德之符。而豈陽貌云乎哉。優顔子之壽而無顔子之德者。盜跖是已。則雖曰必得其壽。而豈跖壽云乎哉。若然則使陽虎雖坐於農山杏壇之上。姓穪孔氏。名稱仲尼。背珠衡肩玉斗。而吾知其非孔子而乃陽虎而已。使盜跖雖得其千歲萬歲之壽。蒼顔白髮常生。不死與天地無窮極。而吾必謂之其生也幸而免而已。更何敢疑於德之符。必得壽之域哉。嗚呼容貌外也。盛德內也。若以外貌之適類於聖貌者。擬疑於乃德之符。則陽乕爲陽虎乎。德壽常也。幸生數也。若以幸生之適優於顔夭者。起惑於大德之壽。則盜跖爲盜跖乎。有其貌而無其德者。陽虎其人。而觀其貌則人焉瘦哉。蔑其德而得其壽者。盜跖其人。而究其理則變莫變焉。盖嘗論之。夫陽虎魯之強臣也。言其人則㐫狠。言其行則僭竊。其與大聖。不啻如霄壤之相懸。而其貌之適符於孔子者。豈其德之相符而然也。盜跖古之狂人也。其爲行也暴莫暴矣。其爲事也虐莫虐矣。其與亞聖。不特如天淵之有別。而其壽之適優於顔子者。豈其德之可論而然也。然則陽貌之類於孔子者。乃類於堯舜與人同之之義也。跖壽之優於顔子者。特出於天地氣數之變者也。以陽貌之類聖。疑其符於德容。以跖壽之優顔。訝其德之必得。則烏可謂知陽虎盜跖者耶。奚以明其然也。愚嘗聞曹交之身長。適與堯而相似。則今夫指曹交而問焉曰謂之堯者可乎。亦甞聞項羽之重瞳。適與舜而相類。則今夫指項羽而問焉曰謂之舜者可乎。麒麟獸也。走獸獸也。則以走獸而謂之麒麟者。愚未知也。鳳凰鳥也。飛鳥鳥也。則以飛鳥而謂之鳳凰者。愚未知也。泰山之土。丘垤之土。同一土也。而自有泰山丘垤之別焉。河海之水。行潦之水。同一水也。而亦有河海行潦之分焉。則今夫陽貌之類於孔子者。何以異於此哉。嗚呼。大德必壽者。理之常也。跖壽顔夭者。理之變也。若以此理之常者。疑之於氣數之變。而遽謂曰跖壽之優於顔子者何如云爾。則抑不曰大德必得其位必得其祿乎。聖如夫子。終不得位。棲遑而止。暴如夏桀。能致萬乘之位。命世亞聖。不得君師。蓬蔂而止。彼哉殷紂。終享萬鍾之福。則此果非氣數之變者乎。苟不究氣數之變。而只論其壽夭之如何。則彭祖之得壽遐筭者。以何德而致也。方朔之三千甲子者。亦何德而然也。世或有不德而幸得其壽。或有蔑德而能免夭折者。果何許也。今夫跖壽之優於顔子者。亦不類於是者乎。抑又論之。陽貌之類孔子者。外面說去。雖有摸狀之彷彿。而裏面看來。自有聖狂之截然。則其於粹盎氣像。豈可謂眞箇同歟。跖壽之優顔淵者。寔出於氣數之不齊。而德垂無疆。道尊一代。百世享之。萬國慕之者。賢哉顔氏。則彼盜跖之壽。雖至億萬歲。而亦豈可同日議於三十之壽也耶。愚見如是。未知高明以爲如何。謹對。附草廬課作 按不論顔跖一段可疑對。白羽之白。猶白雪之白歟。白馬之白。猶白人之白歟。請嘗論之。以其同者而言。則麒麟之於走獸類也。鳳凰之於飛鳥類也。聖人之於衆人亦類也。凡同者擧相似也。故天下之足相似也。天下之耳相似也。天下之口相似也。天下之目相似也。曰足曰耳曰口曰目者。有相似也。則聖人之貌。陽貨之貌歟。以其不同者而言。則莠之於苗也。似而非者也。紫之於朱也。似而非者也。陽貨之於聖人。亦似而非者也。凡似而非者。實非同也。故申申之容不同也。夭夭之氣不同也。與與之儀不同也。愉愉之色不同也。其容其氣其儀其色。皆不同也。則陽貨之貌。聖人之貌歟。由是言之。則子産非聖人。而其肩如夫子也。有若非聖人。而氣像似夫子也。以其肩以其氣像。不能彷彿於聖人。則有其貌無是德者。奚足尙哉。容貌辭氣。乃德之符也。陽貨以季氏之家老。囚桓子而專政。天質小人。其𧗱狡諒。則其中之所存者。其外之所發。槩可知矣。豈夫子秋陽江漢皓皓之德容。爲可比乎。雖然人之有是四端。猶其有四體也。陽貨之於聖人。豈獨類其貌乎。受形之初。其性同也。苟不失其德而全其形。則以其有聖人之貌。亦可爲德符之容也。旣滅聖人之德。只類聖人之貌。反使聖人畏於匡國五日。其爲聖人。不幸也。謹對。</text>
<title>孔子言學易無大過疑</title>,<text>問。子曰假我數年。卒以學易。可以無大過矣。聖人未學易之前。抑有大過歟。對。深見易道。贊無窮之理。自謙其己。示誨人之法。因聖人自謙之辭。而究聖人神妙之德。則其於復明問也。忠過半矣。請推而辨之。盖大哉易之書也。交易變易。著天地萬物之理。至大至廣。具陰陽動靜之數。吉㐫存亡。以此推之。消息盈虛。以此占之。則信乎易者至理所寓。而不可不學者也。然而其言也至奧而難知。其理也至微而難顯。苟非年齊德卲之人。則不可以通神明之理而知變化之道矣。是以吾夫子以天縱之聖。加好學之誠。其於天地陰陽之理。人事得失之機。未甞有一毫之差。而猶且不足曰加我數年。可以無過云爾。則可以見易道之精妙。而誨人之深意矣。然則窮探極微。贊美其理者。夫子之學易也。謙於自己。勉進後人者。夫子之設敎也。旣能深見而贊之。則謂夫子未盡學易。不可也。旣能自謙勉人。則謂夫子或有差失。亦不可也。何以明之。夫子生知之聖也。與陰陽同其運。與日月合其明。先天而天不違。後天而奉天時。用舍行藏。無不合理。仕止久速。各有其當。則易之理。卽夫子之道也。夫子之道。卽易之理也。易之體各極其神。而夫子之體亦極其神。易之用無所不在。而夫子之用亦無不在。夫子一身之中。固有一易之理。則夫子之於易。寧有所未盡者乎。其所以無過云者。特以贊易道之大。而敎人以不可不學也。豈可以此論聖人之過不過哉。嗚呼。夫子之易也。非學焉而後知也。夫子之道。自符於易。夫子之過也。非學焉而後無也。夫子之德。自至於無過。若以假我之訓。疑夫子之未盡於易。以無過之言。疑夫子之或有纖瑕。則豈可謂知聖人之德者哉。噫微妙而難知者易也。雖以夫子之聖。猶有假我數年之訓。後學之欲無過者。敢不請事斯語而勉勉乎哉。謹對。</text>
<title>堯舜孝悌。夫子忠恕同異疑。</title>,<text>問。孟子曰堯舜之道孝悌而已。曾子曰夫子之道忠恕而已。孝悌忠恕。同歟異歟。對。指本然之性而明人倫之至。借易曉之理而喩一貫之妙。盡人倫之道者。必資乎忠恕。知一貫之妙者。不外乎孝悌。則其於同異之問。何難辨哉。請申之。盖孝悌也者。良知良能。而人性之自然也。能愛其親而仁之道寓於此。能敬其兄而義之理由於斯。自家而至國。自近而及遠。故堯有蕩蕩之德。而究其本則孝悌之充也。舜有巍巍之聖。而尋其源則仁義之實也。是以孟子答曹交之問也。擧人倫秉彜之德。明聖人人倫之至。則其所謂孝悌而已者此也。若夫忠恕也者。盡己推己。而聖道之體用也。其軆至大。有至誠不息之妙。其用至廣。有泛應曲當之理。根柢乎聖學。體用乎大道。故不待盡而自盡者。夫子之忠也而不外乎此。不待推而自推者。夫子之恕也而不越乎是也。是以曾子答門人之問也。借學者易知之事。喩聖人渾然之德。則其所謂忠恕而已者此也。然則孝悌者言聖人本然之性也。忠恕者喩夫子自然之道也。孝悌也忠恕也。雖有立言之異。而本然也自然也。本無同異之別。何以明之。愛其親敬其兄者。雖是孝悌之事。而無盡己推己之功。則無以自盡而不能成孝悌之道也。盡乎己推於人者。雖是忠恕之事。而無良知良能之德。則本心梏喪而無以到一貫之地矣。忠恕未嘗不統乎孝悌。孝悌未嘗不資乎忠恕。則二者同異之辨。無俟於發明矣。嗚呼。千言萬語。各一其趨。故言本然之德。而忠恕之道未嘗不包。喩一貫之妙。而孝悌之實亦在其中。是故孝不能徒孝。悌不能徒悌。必待乎自盡之功。則捨忠恕而爲孝悌者。未之有也。忠不能徒忠。恕不能徒恕。亦源於秉彜之天。則去孝悌而爲忠恕者。亦未之有也。以此觀之。論孟立言之旨。一而二二而一者也。愚何敢致疑於其間哉。謹對。</text>
<title>孟子言心不同疑</title>,<text>問。孟子論心處多矣。有曰良心曰赤子心曰惻隱心。心一也。而其所以名之者不同何也。言治心處多矣。有曰存心曰養心曰求放心。心一也。而其所以治之者不同何也。抑不同之中。有相同之妙耶。如欲着工。何者爲先耶。對。愚嘗手持玉鑰匙。啓鐵門關入。臨半畒之塘。而瞻靈臺之上。有一惺惺翁儼然坐其間矣。見之淸瀅灑落。能爽余胷次也。余乃拱手致敬曰。翁也是靈㙜主人耶。敢問聖人之於翁。論之多端矣。或稱以良字。或穪赤子字。或穪惻隱字者何也。翁曰。只是一箇活物。自其天賦本然處而言之。則曰良心也。自其人欲未汩處而言之。則曰赤子心也。自其善端發外處而言之。則曰惻隱心也。余曰。三箇問目。固已聞命矣。敢問聖人之於翁。治之多歧矣。或謂之存之。或謂之養之。或謂之求之者何也。翁曰。只是一箇治法。隨其出入無常處而治之。則操之爲存心矣。隨其人欲交攻處而治之。則遏之爲養心矣。隨其遊騎出遠處而治之。則索之爲求放心也。余曰。三條治法。亦旣聞命矣。敢問其曰存曰養曰求之中。當先着甚麽也。曰先賢有言曰知其病處。便是去病之劑也。又曰不遠復爲三字符。能知其放。則這是知病也。知而求之。則這是良劑也。旣能求而反之。則其所謂不遠復。而存養之妙。亦不離乎其中也。雖然要不出徹頭徹尾底敬字上工夫而已矣。余乃磬折而退。眷眷服膺而不失矣。今來禮圍。恭承明問。固知翁之言。爲此日準備也。請以翁之言。敬焚一辦香可乎。乃言曰天以渾然一太極。賦予我人。而有此虛靈不昧之物。使之主宰一身而酬酢萬變也。其所謂良心者。以其純粹無雜。而烱若水鏡之淸圓也。其所謂赤子心者。以其純一無僞。而姑無意欲之萌芽也。其所謂惻隱心者。以其善端隨感。而藹如春物之噓茁也。此所以一心之三易其名也。然而神明之妙。時出時入而莫知其鄕。則不可不操而存此也。形色之欲。以臭以味而喪其本眞。則不可不遏而養此也。情車之奔。之南之北而靡有其止。則不可不反而求此也。此所以治法之三指其方也。何則。水鏡之淸圓。雖曰無雜。而方其波動流濁。塵集晦明。或天飛而淵淪。則斯豈可任其起滅而不爲操存乎。意欲之未萌。雖曰無僞。而方其風吹草動。堤决川潰。或悍馬而銛鋒。則玆豈可任其汩擾而不爲靜養乎。春物之噓茁。雖曰善端。而方其龍生虎活。雲飛風冽。或焦火而凝氷。則此豈可任其奔放而不爲求覔乎。然則心之所分。雖有三名。而不過曰虛靈洞徹之一團明德。指其本善而謂之良心。指其無僞而謂之赤子心。指其感發而謂之惻隱心也。故初非良心之外。別有他箇赤子心也。亦非赤子心之外。又別有他箇惻隱心也。故治心之要。雖是三條。而其所用力。亦不過一岐上做將去也。豈於求之之外。別有一段存之之方乎。亦於存之之外。又別有一段養之之妙乎。只是先知其放而急急求之。使之反復入身來。則這便是操一着也。旣能操存。則涵養工夫。亦不外斯。盖其求放之際。已覺此心之逐物走作。而猛省收斂。反我本初。則粹然天君。依舊安頓於光明寶藏之中。而五官隨其指揮。百體從其使令。鳶飛魚躍。觸處朗然。而銀花寶珠。在在呈露。目不睹而自底乎戒愼矣。耳不聞而自底乎恐懼矣。此外更有何存養之別法乎。嗚呼。人之初生。孰不有本善無僞底心而隨感發見乎。惟其情瀾蕩之。欲火熬之。善以之流惡。僞以之喪眞。以至惻隱之發。無異於石火電光底消息。而傾檣無蒿。敗垣媒賊。則其所求放也存養也。烏可不岌岌乎勉焉哉。此所以鄒聖之特垂求放存養之訓。而眷眷乎遏欲存理者也。雖然存養求放之妙。別有喫緊下手處。上蔡之惺惺。河南之主一。乃其第一關鍵。而不可須臾忽者也。求放而不以此惺惺之𧗱。則雖曰求之。而其不幾於學秋碁而志鴻鵠於雲外者乎。存養而不以此主一之方。則雖曰存養。而亦不幾於仰看鳥而錯回頭於應人者乎。愚於是必以敬一字。爲存心養心求放心之要訣焉。謹對。</text>
<title>輓詞[宗侄宋時烈]</title>,<text>四友堂文半未成。忽驚旅舘復三聲。常思退去同丘壑。誰謂歸來異死生。疇昔欵言猶在耳。暮年殘淚久凝睛。從今何向飛庵路。不忍林間聽鳥嚶。</text>
<title>輓詞[月城李惟泰]</title>,<text>從遊三十載。情義老愈深。不急名場志。還甘丘壑心。病扶國陵會。魂逐故山尋。共切云亡痛。偏傷白雪吟。</text>
<title>輓詞[安東權諰]</title>,<text>愛君愷悌人。林壑隔溪隣。非樂三刀夢。晩從四友親。客寓同憐病。故園共去魂。那知今隔世。衷曲未曾論。</text>
<title>輓詞[完南府院君李厚源]</title>,<text>朋友義兼弟若兄。憶曾操几共書床。沙溪門下春風好。愼獨齋中夜月明。勇退急流歎子節。未尋初服愧吾生。白頭如雨蒼梧淚。又寄南雲灑爾良。病不可爲。使選兒題呈。以代千里責綿。嗚呼九原難作。孰知我悲。</text>
<title>輓詞[領敦寧李景奭]</title>,<text>服闋趨朝變舊容。况當如喪共搥胷。門闌國舅悲兼喜。夢裏家山雪壓松。騎省抱疴仍久鎖。𪆽班添感忽承㐫。魯連高士今何得。靖節先生獨遠宗。已矣括囊忘漢魏。歸兮一枕傲羲農。數椽蕭瑟淸溪繞。三逕荒凉碧蘚封。德本不孤仁里處。友曾成四靜時從。銀盞花見淸如水。理窟春融味似醲。鍾漏不休非素志。風雲一會好相逢。三分無奈荊尤弊。千里那堪草自茸。老栢吟成徒有恨。蒼梧望斷頓無悰。六旬身世流餘慶。一路恩光自九重。丹旐可憐隨祖馬。明庭方見滿羣龍。虛堂尙照今宵月。飛谷猶鳴昔日鍾。勒索拙文留手跡。終違宿約嘆吾慵。呻吟又負江郊送。強寫哀詞拭淚淙。前後見徵四友堂記甚勤。小錄及圖。尙留壁上。且緣賤患。未克趨哭。益增悲恨。右手尙麻。不忍代寫。強疾書送。用寓微忱云爾。</text>
<title>輓詞[領議政鄭太和]</title>,<text>槐院我曾爲後進。翰林君復作新來。升沉有數終三品。糠粃居前足一咍。不見漢儀從古恨。纔攀龍御又今哀。怊悵南州魂獨返。歲寒梅菊爲誰開。</text>
<title>輓詞[左議政沈之源]</title>,<text>苽葛義兼知己友。烟花紫禁最隨肩。淸宵幾伴銀臺直。萍水曾同注島船。靖節歸來萊府日。元城竄謫鐵關年。如君生死哀榮備。獨有情私涕自漣。</text>
<title>輓詞[知敦寧尹絳]</title>,<text>憶曾同直禁城春。三十年來兩老身。頭白幾傷星散日。眼靑還作鳳藏辰。西京舊俗終難見。東海高名久益新。臥病故人違執紼。公私痛切倍沾巾。</text>
<title>輓詞[大提學李一相]</title>,<text>十載重逢髩雪繁。悲歡說盡共傷魂。功名西省官啣舊。福祿東床國舅尊。歲暮同吟樓下栢。春來獨奠澗中蘩。忠魂好返松楸路。應感恩綸拜九原。</text>
<title>輓詞[工曹判書金南重]</title>,<text>風味溫溫襟度恢。對人傾倒物無猜。暮年松菊陶令節。早歲藝林賈傅才。志切出師來騎省。誠深褥蟻忽泉㙜。一時恩禮應啣感。歸櫬禁光照海隈。</text>
<title>輓詞[副護軍曺漢英]</title>,<text>年來親戚半晨星。十載相逢髩各蒼。誰謂慇懃會面地。便驚存沒轉頭忙。春秋獨抱嗟何及。弓釰遽遺恨更長。淚盡喬山遲一死。羡君先死效秦良。</text>
<title>輓詞[副護軍申翊全]</title>,<text>憶曾聯武上花甎。忝寀銀臺仁祖年。往事追來元一夢。浮生老去卽三眠。偲偲笑語猶森目。了了㫌𣄣遽向阡。僂指朝端舊侍從。幾人如子得歸全。</text>
<title>輓詞[兵曹參判南老星] 二首</title>,<text>芹宮奉袂卽隨肩。屈指于今四十年。雅望當筵居客右。官曹同席愧盧前。窮通無計皆由命。脩短難徵欲問天。友道更兼敦睦義。不堪收淚強詩篇。歲暮天涯雨雪霏。故人旅櫬去何之。蘭㙜栢府皆陳迹。北塞南州有後思。高節爭稱投紱日。芳名已著伏蒲時。門闌餘慶終堪托。題輓還敎老淚滋。</text>
<title>輓詞[工曹參判李時楳]</title>,<text>三十年前早識公。木天銀署亦趍風。士林共慕淸名重。輿卒皆知德望隆。誰謂達尊齒爵。同嗟哀賵軫宸衷。山亭一晤成千古。忍淚題詞倍愴中。</text>
<title>輓詞[副護軍柳慶昌]</title>,<text>識荊當日接春溫。蓮榜聯名義弟昆。久別幾嘆相問阻。重逢益覺舊情存。蜀師未及淸平頌。楚澤空招寂寞魂。身後哀榮無感事。高門餘慶耀璵璠。</text>
<title>輓詞[工曹參議任義伯]</title>,<text>儒家敦禮讓。戚婉見忠良。託契匡山夜。隨班漏院霜。舊遊今永隔。浮世一何忙。積德終膺福。門闌後慶昌。</text>
<title>輓詞[司成閔汝老] 二首</title>,<text>少日風霜漢節操。歸來初服步蘭臯。淵源學溯溪門奧。山斗名參石室高。十載經綸遊騎省。千秋痛恨抱烏號。如今殄悴那堪讀。須看忠良二字褒。少年曾共孔嚴遊。屈指如今四十秋。雲路後先雖有異。風襟彼此本同儔。自多京國相追逐。何意重泉奄隔幽。哀輓欲題潸涕下。蒼天無語但悠悠。</text>
<title>輓詞[副司直鄭斗卿]</title>,<text>平生交契臭如蘭。况復同經道路難。渤海無風波自起。邊城入夏雪猶寒。共歎禮樂非周舊。不復威儀見漢官。秉燭把盃還一夢。暮年衣袖淚難乾。</text>
<title>輓詞[完山李惕然]</title>,<text>鶴天寒夜昔同裯。往事追思已卅秋。塵土形容吾老去。故園松菊子優遊。騎省錫命承新寵。旅櫬歸魂泣首邱。慶溢玉衣踰宅相。關雎歌詠萬年休。</text>
<title>輓詞[延安李天基]</title>,<text>德恩家世仰儀刑。秘府猶傳太史名。曠度自來忘進取。醉鄕非爲托昏冥。纔經堊室仍成疾。走抱烏號不顧生。忠孝此心今寂寞。旅窓看殮淚交零。</text>
<title>輓詞[左承旨姜栢年]</title>,<text>爲緣桑榟忝同鄕。詩禮家聲聽得詳。仁里簪纓推節孝。晩棲漁釣似嚴光。一朝旅櫬西州路。十載官啣右侍郞。槐院舊僚惟我在。白頭題輓淚滂滂。</text>
<title>輓詞[左副承旨金壽恒]</title>,<text>鵷班重入哭龍髯。旅食騎省宿病添。大義難忘丹衮補。素心已與白雲淹。門楣慶衍宮闈盛。祖道恩承雨露沾。惆悵故山魂獨返。忍看松菊繞茅簷。</text>
<title>輓詞[吏曹正郞趙龜錫]</title>,<text>記余童日識公顔。卄載比隣旅食寒。標望早從臺省著。才誠晩向郡州殫。纔看病裏朝衙倦。叵耐城南薤曲殘。最是鄕山歸定穩。主恩泉路定銘肝。</text>
<title>輓詞[知製敎趙胤錫]</title>,<text>憶曾遊䆠日。旅舘作芳鄰。早荷師生義。還同骨肉親。微疴忽不起。嘉誨更無因。仁壽天胡嗇。哀榮寵獨新。何辭能寫輓。有淚只沾巾。回首丹旐遠。歸途錦水濱。</text>
<title>輓詞[榮川郡守洪柱世]</title>,<text>幕中曾把沃州盃。客舍相逢醉幾回。宇宙悲歌三戶少。風塵多感七哀催。卽看泉下儀刑隔。不復樽前笑語開。想像舊遊猶涕淚。羊曇况耐過門廻。</text>
<title>輓詞[抱川縣監李時尙]</title>,<text>卜居作芳鄰。同里又同心。拔萃公遐擧。沉鱗我苦吟。歷歇幾州郡。遺愛愈久深。銀㙜奏嘉謨。騎省瀝丹忱。不喜事交遊。抹摋古猶今。每期享遐齡。爰立橫帶金。耳順曾幾何。遽然二竪沉。朋知豈獨悲。行路亦沾襟。何奪我公速。天道誠難諶。繼述有三子。才調衆所欽。餘慶毓甥家。壼化被黎黔。嗟我七十翁。衰病日侵尋。起居必須人。慟哭更未臨。送子酹一杯。心摧豈堪任。擧目望道山。哀淚自不禁。</text>
<title>輓詞[淸風金克亨]</title>,<text>一訣纔從語默分。百年人事隔朝昏。春來有約同鄕飮。今日那知哭寢門。禮備哀榮爲客地。恩加官庇到鄕園。潛村舊要惟吾在。郢匠那堪已喪魂。</text>
<title>輓詞[從表姪奉敎宋昌]</title>,<text>禁直追陪未浹旬。居然㐫聞夢耶眞。同朝共惜仁人厚。夜逝偏沾寵渥新。往事卽今堪涕淚。此生無復仰惇親。遙知丹旐南歸日。舊老悲呼錦水濱。</text>
<title>輓詞[懷川黃世禎]</title>,<text>霽月光風幸接鄰。幾年偏作詠歸人。平生直節寧容僞。擧世同評更見眞。官到侍郞猶澹泊。恩連禁掖轉逡廵。傷心一夕氷成稼。忍向琴巖獨看春。</text>
<title>輓詞[驪興閔鎭夏]</title>,<text>七月哭吾祖。一陽又送公。人間歡不盡。泉裏好相逢。宇宙同遺恨。風塵共樹功。他時良吏傳。應寫兩丹衷。</text>
<title>輓詞[再從侄縣監宋奎濂]</title>,<text>公逝固無憾。我心猶有悲。六十縱非夭。胡不享期頤。緋玉世所榮。視德官猶卑。昔公整冠佩。秉筆趍丹墀。風彩聳朝端。鸞峙碧梧枝。淸要幾歷歇。藹蔚聲華馳。潭潭廊廟上。一蹴斯可期。爲是親在堂。恒深烏哺思。功名非我願。乞外聊一麾。專城備榮養。甘旨無闕遺。萊衣與舜慕。愉愉愎怡怡。枳棘非鳳棲。宣召未曾遲。咫尺喉舌地。出納公其宜。孝思感九重。一籲蒙恩私。追榮及先代。嘖嘖人穪奇。三珠並璀璨。嶷嶷稱家兒。東床育聖姒。御極垂壼儀。積善固有報。餘慶應無涯。尊榮世方艶。謹約愈自持。鯫生忝親屬。杖屨幾追隨。雙淸月明夜。飛庵花發時。開襟假顔色。胷中何坦夷。淸談雜諧謔。間或寓風規。音容怳如胙。耿耿銘肝脾。日月能幾何。嗚呼而至斯。窮途失所仰。痛哭將安之。屬此親癠危。未得攀靈輀。深悲結中膓。不覺雙涕洏。哀詞一題罷。我懷無人知。</text>
<title>附 姜夫人輓詞[恩津宋時烈]</title>,<text>最盛吾宗族。夫人內行敦。篤生賢女貴。仍誕聖妃尊。壽耉悲歡足。哀榮禮數繁。千秋同穴樂。佳氣俎橋原。</text>
<title>附 姜夫人輓詞[光城府院君金萬基]</title>,<text>友堂大節飽曾聞。媲美仍看婦道純。懿範閨中彤史記。榮光膝下府夫人。彩沉壽曜仙輧遠。書換銘㫌紫誥新。簪組人猶穪自出。猗歟休慶啓塗莘。</text>
<title>附 姜夫人輓詞[刑曹判書金萬重]</title>,<text>天敎懿德享高齡。福履閨門世罕聆。尊是東朝外王母。上應南極老人星。板輿河縣終榮養。龍釰延津會爽靈。題輓誰能禁感泣。九重哀詔下丁寧。</text>
<title>附 姜夫人輓詞[戶曹判書閔維重]</title>,<text>憶昔春風座。恭聞懿德尊。苦節成君子。令名戒後昆。珥簪方有頌。芝醴豈無源。不必垂彤史。千秋仰至元。</text>
<title>附 姜夫人輓詞[大司成趙持謙]</title>,<text>淑德端膺福履繁。天年八十八年尊。爲今長信外王母。媲古雙淸贒子孫。錫賚便蕃從禁掖。恩封前後耀鄕村。翻驚寶婺收光彩。忝在門闌倍愴魂。</text>
<title>附 姜夫人輓詞[延豐縣監黃世禎]</title>,<text>媲德于歸太史門。仍看自出母儀尊。平生嘉惠宜閨範。身後崇封是特恩。九袠遐齡從古罕。四郞今日幾人存。空餘頭白通家子。欲寫哀詞放淚痕。</text>
<title>附 姜夫人輓詞[再從侄知製敎宋奎濂]</title>,<text>恭惟貞敬大夫人。八袠高齡又八春。鼎列十州爵祿厚。恩頒雙誥寵光新。慈天豈間吾先妣。生甲元同歲丙申。孤露此身情罔極。忍題哀輓送靈輴。</text>
