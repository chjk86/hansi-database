<title>詠星 七歲癸丑</title>,<text>各定名與位。須氣掛無形。參爲三光一。能使夜色明。</text>
<title>詠燈火 八歲甲寅</title>,<text>照物無欺暗。丹心本自明。獨作房中晝。窓外過三更。</text>
<title>咏天冠山遊 九歲乙卯</title>,<text>發跡冠山寺。梯空上春昊。俯視人間世。塵埃三萬里。</text>
<title>咏笠巖 長城 之遊。呈久菴尹先生。</title>,<text>步徐山失險。神爽脚忘勞。俯視南天界。方知立處高。</text>
<title>立春 己卯</title>,<text>夜氣猶存際。東君始到時。吾之禱久矣。先聖豈余欺。</text>
<title>留屛溪贈申斯文有道 與申俱見屈於南省</title>,<text>得喪皆天意。竆通我自知。可笑昌黎子。多心渡灞時。</text>
<title>雙溪寺 羅州 贈僧</title>,<text>有花卽有實。實理在其中。何事阿羅佛。苦心觀寂空。</text>
<title>訪幽居不遇 庚辰</title>,<text>境靜啼山鳥。林踈見野烟。客來幽興足。傍花弄淸泉。												又						松竹侵庭蔭。梨花傍水新。韶光只在此。何事遠尋春。</text>
<title>任子中家吟</title>,<text>雲物埋山郭。江聲繞石臺。翛然竹裏館。惟有淸風來。</text>
<title>獨宿俯溪堂 魏氏墳菴</title>,<text>水鳴夜愈靜。風吹山更幽。一僧先自宿。明月滿庭秋。</text>
<title>山中雨</title>,<text>石灘輕噴玉。林霧細隨風。藥圃多春事。臨階喚小童。</text>
<title>贈別任性汝 若源○癸未</title>,<text>故人捨我去。幾日到山陽。雲影磯前水。送君度石梁。</text>
<title>笠巖山城</title>,<text>東南天險地。曾未絶戎塵。肉食終何事。銘碑只士人。</text>
<title>輓宋斯文 日濟</title>,<text>百年知己少。蕭灑臥空林。智齋一去後。松菊萬古心。</text>
<title>贈寬師</title>,<text>雲從流水瀉。烟逐暮鐘還。君與煙雲老。貌閒心亦閒。</text>
<title>宿坪村</title>,<text>月色圍平楚。江聲滿野村。行人夜未息。驚起水鳧喧。</text>
<title>漫吟</title>,<text>夜靜山僧語。霜深宿鳥驚。挑燈讀古史。蕭灑坐三更。</text>
<title>松串石臺 戊寅</title>,<text>廢港寒潮入。荒臺野草多。客來深竹裏。雞犬兩三家。</text>
<title>移菊送恕菴 李宗旭 因呈一絶</title>,<text>菊花政得意。寄與故人看。草亦遇知己。加護過歲寒。</text>
<title>次李忠武公刀字韻</title>,<text>功存朝鮮國。節薄秋雲高。立懦遺風在。書生撫大刀。</text>
<title>留題聽雨齋 金孝鎭</title>,<text>綠陰溪聲裏。苔深石逕開。一般眞意味。遊客聽雨來。</text>
<title>梅韻 十六絶</title>,<text>步庭繞古梅。入室望古梅。傍人來相問。何事戶常開。													右梅室												尋常看不足。慇懃且憑欄。時時獨自笑。此意與誰論。																				右梅檻												搴開風自暢。短齊月不遲。宜風復宜月。偏與古梅宜。													右梅簷												靜坐開小牖。獨有梅君知。自悟先天意。珍重月明時。													右梅窓												梔子與山茶。剩占小溪馥。自從梅君來。與之增顔色。													右梅階												曲曲復層層。登降自窈窕。長是爲梅君。散步苦未了。													右梅庭												𤂬湲小石澗。穿過曲墻回。梅花雖泛去。誰肯尋源來。																				右梅澗												晨興濯淸泉。午煩飮淸泉。頻頻來又去。多情古梅前。													右梅泉												夏吹淸益爽。臘吹香遠披。古査鳴天籟。尤宜欹枕時。													右梅風												玉暎光皎潔。梅窓影婆娑。世人應不識。月色多吾家。													右梅月												斜打濕皺殼。濃潤滴橫眉。苔團漸生色。移痕侵別枝。													右梅雨												泛抹露孤角。斜沈繞密條。移時濃復歇。還向澗邊消。																				右梅烟												霜重風摵摵。蕭森態又豪。花蕾團已紫。眼暗尙認高。													右梅霜												梅好雪中看。人人誰不說。珠鳳與玉龍。磻谷獨有雪。													右梅雪												看看方好好。何處雝渠回。輕撓啼又去。能復來不來。													右梅禽												有酒輒對坐。屢眄擧盃遲。飮小而易醉。梅奇還酒奇。													右梅酒</text>
<title>次九龍峯韻 冠山</title>,<text>九龍興雲雨。常時寂若無。神功人不識。遇旱方祈雩。</text>
<title>與柳村高斯文 時采</title>,<text>越分蒙恩客。遽作駄病行。猶有古琴在。泠泠山水情。</text>
<title>榧谷崔氏書齋 七絶</title>,<text>石逕 第一石逕。學者之初。知方向而不迷也。						度野已登岸。迤邐石徑開。步步響玉杖。誰許俗人來。						松崖 第二松崖。知止而有定也。						風動聞天籟。靜玩見眞容。歲寒心期在。慇懃對碧峯。						竹塢 第三竹塢。有自得於心也。						溪活淸相潤。松茂德有隣。相對澹無語。此君解留人。													栢林 第四栢林。得於己而有優。可以及人也。						冷碧成翠幕。花發滿園芳。會待苦炎日。占盡一壑凉。						活水塘 第五活水塘。渣滓旣盡。大本斯立。周應萬物。而靜之軆自若也。						活水來不息。淨澈盈方塘。魚躍元相管。依舊涵天光。						觀魚石 第六觀魚石。大而化之之妙。從心不踰矩也。						坐石觀魚遊。從容也自得。悠然兩相忘。我樂還魚樂。						混混泉 第七混混泉。下學而上達天德。學知生知。成功則一也。						盈科終到海。源深逝如斯。觀其瀾有術。聖訓豈余欺。</text>
<title>尤春兩先生從祀聖廟韻 以下四韻</title>,<text>絶學歸東土。懷川道不窊。洛濂明水月。沮澤遠龍蛇。冠冕三韓國。淵源兩宋家。聖祠尊俎豆。天聽定非遐。</text>
<title>次黃芝室 仁紀 支提 一名天冠山 詩軸韻</title>,<text>國內何山好。南州此一區。丁寧知造化。容易見瀛洲。境勝行愈緩。詩成語轉幽。若竆高絶處。吾輩亦丹丘。												又						白飯羹綠艾。團坐小園亭。勝契殆非俗。眞心幾外形。經旬莎必碧。重會眼當靑。山水有淸響。泠泠合細聽。</text>
<title>夢後懷人 以下長篇</title>,<text>吾友韓子國。世間奇偉士。志氣絶流俗。文章卽餘事。平生不欺心。自許死知己。彈出山水音。呼我爲鍾期。言論無卑鄙。遨遊永相隨。春日俯溪堂。夏雨仙菴寺。榮辱付造化。襟期托莘耜。天道固難必。不幸短命死。海山擧銘旌。滄波杳萬里。未一哭宿草。何以泄我哀。每懷不能忘。虛庭月徘徊。世道日以壞。獨有小庭梅。誰知我懷抱。悠悠不暫開。輾轉夜無眠。魂夢只九迴。</text>
<title>次黃翊贊永叟 胤錫 韻寄宋一士 必淵</title>,<text>東方有一士。稟氣淸且完。眞率復逷宕。岌岌纓儒冠。浮遊玩斯世。人天無愧顔。逸翰竆蒼籒。妙鍵透玄關。淸趣寄醉鄕。高情躡雲端。見者自崖返。仰視不敢彈。丹穴認鳳毛。蒼楡踈鸑鸞。晩交誠非偶。珍重保歲寒。</text>
<title>蒼光山 平壤 歌贈別黃上舍載之 大厚○丁丑</title>,<text>君居蒼光山。我居天冠山。蒼光山天冠山。隔千里幾重雲山。且休道隔千里。但願君爲我聽流水高山。我欲遊關西。跋涉愁江山。自從獲得君。眼中長對蒼光山。</text>
<title>俯溪堂落成宴頌禱詩七章</title>,<text>活活長川。幽幽南山。築室旣成。孔奕且安。承我先墓。載繁其祉。殖殖其庭。閒閒其楹。齋宿以時。歲薦我祀。於千萬年。勿替引之。噲噲其正。噦噦其冥。講學於斯。宴飮於斯。子孫保之。令聞不已。生徒濟濟。夙夜匪懈。侁侁緇疇。亦旣來處。匪今斯今。永世如之。我有旨酒。以速嘉賓。父老無故。兄弟俱存。鼓瑟吹笙。樂且無央。賓之初筵。其儀不忒。或靡克終。醉舞僛僛。酌彼兕觥。逝其罰汝。吹笙擊鼔。侑我旨酒。和樂旣洽。威儀孔閑。父兄有慶。眉壽萬年。</text>
<title>性理韻</title>,<text>癸酉冬。謁久菴先生。謂伯珪曰人物性異同之說。方紛然未定。子以爲如何。對曰彼以人物之性爲無異者。正被他性卽理三字所誤了。盖人物有生之初。理未嘗不同。而是理乘是氣則便有萬殊之形質。就氣質中拈出理一字而方有性底名目。其成性之後。人物何嘗同乎。且看中庸天命之性一句。天字爲重。而可見人物一原之理。率性之道一句。率字較重。而可知人物不同之性。程子將以理無不善。發明性善之義。故推上性之本原而訓之曰性卽理也。非是直敎人合看性理二字。更無差別也。其卽字須子細看。夫性之在天者理也。原其理則人物未嘗不同。理之在物者性也。論其性則人物未嘗不異。盖此二字。脉絡雖通。而窠座自別。但學者看不透耳。平日常作如此見解。如何如何。遂以一絶上呈。						性因理賦本於天。人得其全物得偏。若論一原同處是。纔看氣上便殊千。													附 先生和詩[久菴]						君知性善出於天。氣質何論偏不偏。學問元來工最大。人能之十己能千。</text>
<title>金溪縣別宋斯文絅汝 尙輝，洪斯文克念 章海</title>,<text>橘戶茶簷香世界。農家漁店好江山。幽人自有蔬水樂。分外營求却等閒。						遊學同門道不差。峨洋寧數古期牙。歸時倘憶天南客。望裏雲山卽我家。</text>
<title>辛未春。謁久菴先生於玉屛溪。歸途中敬次先生所贈三難字韻。</title>,<text>人不虛生自古難。眞知實踐是爲難。今見先生聞大道。升高行遠肯辭難。													附 先生原韻[久菴]						經意難知說亦難。雖言言下領之難。又雖領會分明得。心體行時覺最難。						綱條已熟極功明。不識眞能築底成。和靖一書猶半歲。纔旬二傳恐難精。													冠山秀色夢中回。君自冠山千里來。何日携君山上去。南臨滄海壯襟懷。</text>
<title>是秋自洛下歸。歷謁玉屛溪留數旬。以一絶上呈。</title>,<text>吾道相傳秖此心。淵源千古活來深。玉溪秋月明寒水。審問能行便易尋。													附 先生和詩[久菴]						初學惟宜收放心。本源旣得資之深。自玆迤邐向前去。入德門程庶可尋。</text>
<title>次舍弟子彦樵蘇韻 癸酉</title>,<text>蕭灑脩篁伴翠松。韋家花樹傍雲峯。閑居事事皆淸分。暇日樵蘇莫自慵。</text>
<title>宿海仙菴</title>,<text>徙倚危欄納晩風。醺醺酒力上顔紅。江村日暮孤烟起。客子閒情細雨中。												又						蕭灑矮簷隱翠松。海風山雨趁高春。吟詩把酒渾閒事。占檢身心聽暮鐘。</text>
<title>宿冠寺贈僧</title>,<text>山籟引風生夜壑。磬聲和月隱虛櫳。須看感應皆由動。然後方知靜不空。</text>
<title>漫吟</title>,<text>讀罷禪窓有所思。二更鍾後獨吟詩。上房釋子懸燈宿。虛閣風來葉下時。</text>
<title>松花臺</title>,<text>松老漁磯江可憐。幽花淺草自風煙。東流竹水來天地。臺上琴歌往幾年。</text>
<title>葛根 丙子春甚饑</title>,<text>形似神苓麵似桄。鍊成瓊膏遞糜糧。仙人強解塵間事。故泄眞方救歲荒。</text>
<title>楡根 丙子</title>,<text>冷竈踈烟煮赤楡。野人生活盡堪吁。如今國乏三年積。肉食諸君念也無。</text>
<title>二月入長川洞 洞有俯溪堂</title>,<text>二月田家倒甁甖。不堪時事苦營營。花開古峽鳥鳴磵。惟有春風非世情。</text>
<title>六月</title>,<text>售田賣畜已春初。一粒何曾度夏餘。爲語門前索租吏。姑紓民命待收畬。</text>
<title>贈暉上人</title>,<text>月櫳雲去山生影。夜閣風來磬有聲。若向靜虛論實理。迦葉應輸自信情。</text>
<title>春帖 丁丑</title>,<text>仰而無愧俯無怍。屋漏吾心可質神。萬事只應前定好。何須煩祝媚新春。</text>
<title>病中偶吟</title>,<text>身貧且賤服耕耘。憂慽欺人病又殷。海曲蒼生衆所厭。天何玉汝苦慇懃。</text>
<title>贈眞上人</title>,<text>趙州言有已難詳。纔到言無更渺茫。爲問觀空眞長老。明星何以在東方。</text>
<title>屛溪寒食</title>,<text>歸夢三更不禁寒。一年春事旅窓間。遙知故國淸明雨。綠滿前畦紅滿山。</text>
<title>詠馬耳山 己卯</title>,<text>雙峯削出石蓮花。撐柱南天入紫霞。自是渾身剛似鐵。也能千古不消磨。</text>
<title>重陽 己卯</title>,<text>醉帽風萸影亂斜。一年佳節到山家。幽人計活隨時足。坐得黃金滿院花。</text>
<title>除夕</title>,<text>歲時摧謝若曛朝。一氣循環理自饒。天意本無新舊別。詩人枉了恨今宵。</text>
<title>扶餘懷古 己卯</title>,<text>落花巖上草離離。踈柳荒城啼晩鸝。千古興亡無限恨。滿江春水日斜時。</text>
<title>培蘭</title>,<text>嫩芽新長趁春陽。風格依然壓衆芳。慇懃日夕勤培意。爲待時來擅國香。</text>
<title>濯足</title>,<text>垂足山泉洗垢塵。閒居無事不淸新。若言濁斯方斯濯。却恐淤泥反汚身。</text>
<title>尋源</title>,<text>兩岸松篁境轉幽。淸漪隨處見深湫。臨流不敢談塵事。却怕山翁恥飮牛。</text>
<title>淸明 此時久不雨</title>,<text>無雨無花春欲竆。淸明時物也全空。晴窓靜對先天畫。自在風光六六宮。</text>
<title>新鷰</title>,<text>蟄羽初來意氣新。穿花拂柳報嬌春。分明隔歲慇懃意。細語喃喃故趁人。</text>
<title>晩春</title>,<text>滿架圖書滿院芳。四山濃翠供軒堂。等閒識得春風意。流水聲中白日長。</text>
<title>苦旱 壬午</title>,<text>靑冥雲氣太淸風。戲作狂威幻作峯。待爾快心然後雨。其於人世烈燄烘。						枯苗抽芒纔覆阡。賊風螟雨日相連。只應肉食憂民食。未必山人愁不眠。</text>
<title>詠而齋重陽日。敬次家君賞菊韻。</title>,<text>未承培植媚春光。委倒寒堦保晩芳。直待凡花搖落後。爲君珍重玉壺傍。</text>
<title>溪堂秋事。次紫陽春日吟。</title>,<text>秋晩溪山紅樹深。巖臺隨處好登臨。閑中靜趣皆春興。堪笑悲騷宋玉心。</text>
<title>讀孟子人之所以異於禽獸章有感</title>,<text>禽獸之中賤犬雞。猶能愛主與時啼。頑冥愚劣知何比。堪愧吾人反自迷。</text>
<title>贈別蔡季能 百休</title>,<text>鎭川冠山南北州。溪上逢迎若萍浮。好是襟期相照地。兩鄕明月卽靑眸。</text>
<title>謹次久菴先生性情理氣同異韻</title>,<text>性心理氣語難盡。小子其如此說何。最是躬行到底後。分殊原一自無差。</text>
<title>夢見尤菴，寒水齋，久菴三先生眞影有感 甲申三月十九日夜夢。廳事西南壁。掛尤菴影子。次掛寒水齋像。次掛久庵先師像。幀版禙油綠色紬。旁書像贊。以次展拜後。覺而有感。</title>,<text>嫡傳三世一心通。不絶春秋在大東。夢覺書窓增感慨。海天朝日照丹衷。</text>
<title>呈金渼湖丈 元行○丙子</title>,<text>百川歸海狂瀾急。一水派分有淺深。鏡面無風秋月白。平湖方是見天心。</text>
<title>道峯書院次尤翁韻 丙戌</title>,<text>滿庭秋色廟門開。萬丈峯高水九迴。自是吾儒多感慨。先生又使後人來。</text>
<title>五月訪濯纓臺</title>,<text>水滿澄潭樹滿臺。淡雲濃翠正徘徊。主人淸趣眞堪少。五月中旬始一來。</text>
<title>盆菊</title>,<text>培壅明窓傍枕衾。正色彌光勝似金。豈是春花承暖熱。本來無改傲霜心。</text>
<title>臯蘭寺東閣次金三淵韻</title>,<text>巖畔危欄倚半天。繁華時事落花前。遊人佇立滄桑後。老木寒崖月一川。</text>
<title>玉屛溪次晦翁韻。贈尹高靈道而 心協。 因與作別。戊子</title>,<text>遊歷京湖二十載。未嘗投一刺於高門。雖遇其秀才雅士。亦未嘗修半面之款。非敢爲亢也。亦從吾所好而已。乃若束脩於師門。則以爲得見斯世之大人。要不爲虛過百年。自慙暴棄。徒深景慕。海岸漁樵。雖不得源源奉袂。耿耿魂夢。未嘗不在於風岑玉溪之間。今樑木摧矣。將安仰矣。哭辭靈帷。晨理芒藜。寒雲掩旭。雪片如掌。聊吟一絶。謾寓陽春之感。其韻卽晦翁玉溪詩。而先師所嘗次者也。						悵然長嘯出玉溪。北風空山雨雪時。如今亦小荷蕢者。有心無心不怕知。													附 先師次晦翁詩						千古溪名同玉溪。月明遙想抱琴時。無心雖久無難盡。未忍全忘却怕知。</text>
<title>龍湫</title>,<text>蟄跡藏神懶不起。澄泓萬丈斂波濤。本心自任蒼生雨。天若興雲豈待禱。</text>
<title>萬德寺 康津</title>,<text>山茶花落綠莎縐。懶步金沙選勝幽。一曲漁歌江日晩。忽然人上洞庭樓。</text>
<title>輓任公 以爕</title>,<text>南國衣冠北海罇。風流一世臥名軒。曼曼大夜更誰曉。所以王孫泣雍門。</text>
<title>書東坡大師眞</title>,<text>蒲團上者東坡耶。丹靑裏者東坡耶。待汝自見眞東坡。吾亦喚做了東坡。</text>
<title>立春 丁巳</title>,<text>莅官十朔又逢春。倦鳥知還便喚人。但願年豐民物好。九重從此不嚬呻。</text>
<title>次朴友茅齋韻 名缺</title>,<text>近水淸陰滿一床。世間誰似此君凉。誠知物我元無二。欲問亭名子已忘。</text>
<title>冠山次曺斯文 潤洛</title>,<text>扶老登山興自豪。石臺行酌怳仙醪。男兒意氣何時豁。坐看滄溟萬里濤。</text>
<title>與柳村高斯文</title>,<text>老骨轉風作怪痾。化工團戲奈如何。死生不必遙相問。堪罪天恩孤負多。</text>
<title>輓族弟四樂軒 伯琛</title>,<text>橘友軒孫四樂軒。多君風味爛盈門。怊悵葛園春曉酒。百年情事與誰論。</text>
<title>納爽亭十二景 羅州</title>,<text>江水漣漪劈野來。高亭迎挹阧成臺。須識有源方有此。憑欄誰肯詑詩才。右錦江淸波						東吳曾聞有紗泉。此地名勝有諺傳。千古興亡無限意。秋風客子倚江船。右紗泉古跡						危欄百尺俯江流。蒼黛伽倻暎古湫。緬想古人遊賞意。孤雲明月幾年秋。右伽倻秀色						萬朶芙蓉秀畫屛。尤看異態近曛冥。誰能識得箇中景。月夜孤筇叩石扃。右月出晴巒						罷釣歸來露沾衣。一心耽適未忘磯。開窓喜見沙頭火。同伴多情尙未歸。右磯頭漁火						瀛洲謾說海中山。誰識眞瀛在此間。但使吾人忘世念。不愁鯨海去難還。右浦口瀛島						晩來霞氣景無竆。况是靑山秀且雄。酒滿淸樽賓滿座。眞仙不必覓雲中。右郞山晩霞						草色南郊雨晩晴。悠然意氣澹然平。牧童知爾因天分。吹篴倒騎縱復橫。右十里平郊						大江橫劈兩邊沙。誰作長橋渡碧波。自是古人經濟意。行行大小自經過。右百尺虹橋						白鷺元宜在水洲。如何傳號遠嶠浮。應嫌世道多機事。飛上晴空澹自收。右一眉鷺峯						漁艇商舶滿淸波。但問米錢近少多。悄倚晴欄數過帆。憑渠又問意如何。右夕陽風帆						早鴈晩鴈集沙津。來來去去若主賓。問渠不有塵心否。沽酒吾方醉水濱。右蘆洲落鴈</text>
<title>和贈李大來 達運</title>,<text>克己關頭是峻嶺。直前要透莫由逕。憑君恰到高頂望。宇內烟塵本自靜。</text>
<title>淸和日遊舍弟家</title>,<text>農役君家聞酒來。從容杖履弟兄迴。春風此會無多處。分付盃樽盡意開。</text>
<title>春日吟</title>,<text>柳綠花明水滿沼。小園晴暖靜無風。衣塵快拂歸來好。頓覺春光在此中。</text>
<title>時興 興到得句輒成對語不必圓其首尾</title>,<text>天難欺處婦幼語。我自喜時屋漏心。若有良朋酬語好。漫因佳句用情深。						常看不厭雲間月。時到多情柳上風。意思常周天地外。形神聊寓酒人中。						花供賞晨含露重。山饒看月吐雲遲。空懷往哲發歎際。獨立虛欄微笑時。						夕陽當牖圖書淨。花氣凝軒杖屨香。慣夢古人凭枕數。喜迎新雨掃溪忙。						尋常意氣隣翁酒。黽勉句當學子書。親見唐虞元有命。不憂蔬水豈求譽。						已甘廢却燈前讀。不得放過雨後耕。如欲踐行言自小。纔分人我意難平。</text>
<title>甲申三月感懷 毅宗殉社日也○以下四韻</title>,<text>太歲涒灘幾度臨。百年中土尙羶祲。朝鮮忍負神宗德。天地明知孝廟心。大報壇崇仙御近。壽皇亭古刦雲沉。無竆宇宙英雄淚。江漢東流水自深。</text>
<title>詠天冠山呈久菴先生</title>,<text>山到懷州氣益全。扶輿淸淑此蜿蜓。望中壺丈三千里。物外風烟八萬巓。嵌窟龍藏雷雨動。石棧雲霽月星懸。靈區造化眞宰秘。自在天南極海邊。</text>
<title>溪上次蔡上舍季能盆梅韻</title>,<text>古姿幽韻出天然。特地風光棐几前。未禁暗香恒漏泄。好看淸影自團圓。芳隣剩接詩書架。花意留從造化緣。氣味但敎同處覓。園松階竹喜雙全。</text>
<title>次淵冰齋韻 李師稷</title>,<text>超出人間是卽仙。非關逸富與高年。常存敬畏全心性。敦誨兒孫學聖贒。安處兢兢如失墜。坦途瞿瞿若迍邅。若無罔念作狂戒。脚下誰知是九淵。</text>
<title>退洞權斯文 克達 所居次其原韻</title>,<text>境以人奇奇益奇。藏修薖軸兩相宜。百年身世書千卷。萬古山林水一池。素位行休雲在壑。樂天家活雀安枝。名傳退洞人歸後。留與鍾期朝暮知。</text>
<title>輓剩餘翁 族叔命德</title>,<text>身世浮休付剩化。百年遺計在東崗。平生禮學醇儒富。偕老光陰晩福昌。隱不厭深長澤縣。詩常戀舊俯溪堂。賢郞已赴仙曺會。應促雲輧入帝鄕。</text>
<title>遣懷</title>,<text>平明凍雪自開門。金石商歌未敢云。休歇一身無似老。浮沉半世謾因文。生來志業希前輩。歲暮神交有此君。暄曬小軒知易足。却愁天際是浮雲。</text>
<title>感遇</title>,<text>能知萬物備吾身。男子心期不爲貧。醉後放歌天地濶。夜來思夢友朋眞。文章有命難傳世。華髮乘秋益戲人。欲學聖贒當日志。海山樵牧剩相親。</text>
<title>次伴鶴齋韻 閔</title>,<text>不關流俗友朋新。仙羽神交象外親。淡淡靈襟元自得。蒼蒼野馬視非眞。平生大夢追先覺。世上知音有幾人。已得從容超物累。信君加意擧毛倫。</text>
<title>贈人</title>,<text>天賦全來有是非。人間何事不相違。蹠蹻塲裏風塵暗。孔孟門前道路微。旣識性焉從吾好。勿欺心耳任他譏。新衣着處思先語。體胖眞工可庶幾。</text>
<title>述懷贈河上舍 聖圖</title>,<text>朝鏡無端暎鬢霜。吾儒意氣本踈狂。身謀早覺行吾素。世事猶難任彼蒼。書舍往還稀舊伴。海山遊覽易斜陽。送人一朔從容後。雲影磯前流水長。</text>
<title>疊韻送河羲瑞單道別懷</title>,<text>幾歲江湖葭有霜。春山人到見淸狂。琴傳古譜歌調壯。筆抹齊煙刦海蒼。對飮自慙多白髮。論懷惜未趁靑陽。是非消遣從君戒。可保閒中日月長。												又						四千歲去一番春。目下荒年未必嗔。小麥團蒸兒意氣。㢢衫牽補婦經綸。奴尋隱沽愆朝課。婢撤殘籬備夕薪。惟有老翁無事事。坐看羲易岸烏巾。												又						稱爲梅霖古或然。翻盆浹旬秖今年。農民愁死其如歲。大陸橫侵莫問天。賢聖有言吾自慰。爨炊無計婦堪憐。化翁戲劇應靡已。且喚家僮看防川。</text>
<title>溪堂秋夜遣興</title>,<text>是非榮辱莫須驚。萬事從吾漸覺輕。自在溪山千古意。從容花竹四時情。不憂始信乾坤大。無忮方知世界平。誦罷邵翁淸夜咏。一窓晴夢月分明。</text>
<title>次柳侯 叙五 臨碧樓韻</title>,<text>畫桷危欄鎭海頭。使君經始樂民休。千年形勝平湖水。百里風光生色樓。山郭晴烟連竹樹。江郊犂雨趁花榴。乳鷮影入翬飛翼。玉軫聲中第一州。</text>
<title>勿染亭 同福○辛巳</title>,<text>滄浪之上瑞石東。天爲名區役化工。千古烟光藏碧瀨。一年風物染丹楓。鳥歸錦石秋雲裏。人在江上畫幛中。盡日淸遊猶未足。更隨漁火宿村翁。</text>
<title>遊瑞石山 光州</title>,<text>羾出塵埃翼迅風。逈臨穹岳四望同。山川錯落三韓國。天地褰開大海東。萬壑靈觀皆造化。千年正氣幾英雄。雙眸領略人間世。消得經綸多少功。</text>
<title>登南漢西將臺</title>,<text>藜杖排磨折木傍。古城秋霽葉初霜。江環大野朝京邑。天作高山壯關防。無事元戎觀錦樹。有功神廟食巫陽。如何保障千年計。只得三良竹帛香。</text>
<title>冠山耆英會韻</title>,<text>杖藜相喚上嶙峋。俯視齊州點點煙。白髮情懷閑得逸。叢林景物暖將春。少年過去其何我。今日如斯見在身。擊鼔吹笙仍飮酒。還應猜惹赤松嗔。</text>
<title>次第三弟 伯紳 韻</title>,<text>生理具來直以眞。藏之方寸主吾身。幾微由己元審辯。觸感從他孰喜嗔。上智天明同在物。下愚私計獨無神。箇中意氣君看取。誰是人間快活人。</text>
<title>自警</title>,<text>切己工夫不着眞。吾心之發負吾身。竆通計處難消慍。物我形時便惹嗔。未必放情爲惡事。終無誠意格明神。堪羞白首讀書者。猶是鐵門關外人。</text>
<title>理氣吟</title>,<text>非一非二兩而一。初何擬議有後先。呼吸動靜宜體認。霜露風雲儘布宣。氣旺攝理善喪本。理定率氣惡無緣。兩存之地驗偏重。理氣工夫是當然。</text>
<title>贈李大來</title>,<text>貧富竆通摠役形。世人專是爲吾生。恒謀僥倖寧知命。雖語家親不盡情。纔得錙銖瓮裏舞。苟差毫分劒頭行。打破心中人我境。坦平千里是前程。</text>
<title>雙樹山城月波樓 公州。次板上韻。</title>,<text>畫閣崢嶸女堞頭。登臨知是古熊州。關防國倚湖西重。形勢天生江水流。過去名存都督府。卽今人上月波樓。請看雙樹亭前石。未許諸君作浪遊。</text>
<title>登月出山 靈巖</title>,<text>穿林遙趁上方鐘。步步層崖信短筇。海國烟雲藏大壑。玉淸星月宿深松。化工艱閱三元刦。遊客輕登萬丈峯。到處奇巖還可笑。隨名強作佛僧容。</text>
<title>再遊南漢</title>,<text>危巒疊嶂互糾紛。海東形勝漢陽軍。砲垣撐柱天南壁。譙閣平臨薊北雲。學士綱常山萬古。溫王功業國三分。書生未必憂時事。且看無忘樓上文。</text>
<title>與黃芝室冠山酬唱韻</title>,<text>莫耐塵間摠醉狂。天風吹我上山忙。留連數日仙應遇。直去三洲路不長。男子襟懷開海岳。大冬風物有松篁。人生意氣難知足。纔到詩成又擧觴。						手摩牛斗豁氛烟。宿抱如今可問天。眼下何曾礙俗物。人間始信有神仙。只緣遐陬無人見。不及元封檢玉年。大夢由來吾自覺。臨風浩嘯益翛然。						禪堂勝會偶從容。談屑亹亹幾點鍾。南國名區分甲乙。雪天星漢轉杉松。詩僧踈態催濡筆。遊客餘情撫短筇。此事明春能再否。金剛千疊又仙峯。						交情流水淡如空。相對忘言是道同。春生詩酒團欒際。戶闢江山畫幛中。緩筇占盡梅根雪。後會分明花信風。莫道萍逢還易散。長留明月照西東。						勝遊差晩九秋餘。幸値天心陽復初。行客但尋秖樹路。留僧應識羡門居。明知眼下千山景。剩似窓前萬卷書。達夜談詩猶未倦。朝來意氣定如何。						耽勝非關選四時。請君踏雪莫虛遲。東潮噴湧尾閭壑。西日平懸若木枝。但許白雲隨去處。倘逢靑鶴訪吾師。箇中勿問如何景。世累都消方自知。													逈立竆巖森髮毛。平臨南極接滄濤。眼開始覺前時蔽。天近方知到處高。洗拂塵埃酬刦債。主張風物作雄豪。心神出俗皆仙客。迂士燕齊但夢勞。						堪愧塵埃昨日前。如今超上玉淸天。平排眼下山皆垤。穩步雲端我亦仙。石老風煙淸漢劫。海淺開闢攝提年。明知小魯登山意。未及升堂更漠然。</text>
<title>聽溪公 族祖德毅 墓立碑時韻</title>,<text>冠岳精英鍾渾剛。傳家行義自輝光。平居愛日誠如渴。遠道瞻天喜欲狂。半世林泉觴岫下。千年俎豆竹溪傍。題銘有道應無愧。請看屛溪金石章。</text>
<title>輓文奎明</title>,<text>昆季聯芳忽並萎。古亭寒月正依依。經營半世文章事。潤色傳家德業輝。失理陰陽君不幸。無朋天地我安歸。薤歌一曲桐江路。其奈春萱怨落暉。</text>
<title>羅忠烈 德憲 建祠韻</title>,<text>不跪龍庭問幾春。英名終古托箕辰。男兒義氣軒雙膝。宇宙綱常載一身。東海蹈時冠帶重。劫灰飛處姓名新。讒人罔極何曾損。天意公心本自伸。</text>
<title>遣懷</title>,<text>三僻由來世共嗤。每逢佳境獨吟詩。經綸器局雖非呂。堯舜襟期豈讓伊。暗不欺心天可質。學全師古我無疑。明窓晝永春風暖。正是幽人夢覺時。</text>
<title>冬夜獨坐</title>,<text>讀罷三更意無竆。欲眠未眠坐隱櫳。霜侵月色疑踈戶。竹轉風聲度遠松。火宿地爐僧語細。冰深幽石夜泉空。心胷若有閑思慮。誰信淸眞在此中。</text>
<title>輓任掌令 一源</title>,<text>早歲蜚英世所榮。祇今觀化理難明。人間寥落歸田計。天上淒凉聽履情。曾謂百年成國器。如何中道擧銘旌。茫茫千古峨洋意。不盡山陽暮笛聲。</text>
<title>呈松巖李丈 惟演</title>,<text>古峽桑麻繞一院。柴門深處長蒼苔。生涯贏得詩千首。世事難平酒一盃。無可奈何知己少。聊且爾耳好懷開。因天養性垂爲敎。遺後身謀是不殆。</text>
<title>贈河上舍</title>,<text>男兒身世苦棲遲。百里曾謠五羖皮。早識聖學全性命。肯求溫飽養膚肌。多年悔念殆成病。古譜淸彈未得師。㢢箒千金猶自惜。柳塘微雨獨吟時。右自道						知君居窶任委遲。問術還羞訪子皮。世人誰識金緘口。筆法漫稱玉作肌。詩文獨娛元因性。非是都忘自得師。怊悵離筵無限意。海雲深處獨歸時。右奉叙						自歎存誠無素功。尋常難使此心空。三代過去人生晩。一元催消物態竆。登高放歌天地濶。對酒開懷古今通。禮樂詩書多少事。蕭然江海白頭翁。右遣懷</text>
<title>遣懷</title>,<text>索處無人問所思。眼昏言澁漸成癡。雲虛木末秋光外。月滿梅窓夢覺時。神或可欺心已謬。人如容議己先知。冬裘夏葛因天分。五十年來但咏詩。</text>
<title>參禪</title>,<text>若敎爾學佛。雙手捉取西江月。不許學不許不學。大地靑山滿江月。若敎爾不學佛。一斧蹋倒須彌嶽。</text>
<title>再參</title>,<text>鑽故紙。八萬大藏添六塵。觀空寂。三世如來總魔神。茶罷晴窓惺午睡。鳥啼花發一般春。</text>
<title>三參</title>,<text>如何是非佛。蓮花臺上跏趺坐。如何是眞佛。大地羣生皆般若。</text>
<title>秋齋逸興寄族兄 伯陽○以下長篇</title>,<text>木葉紅艶因風飄。鴻鴈驚霜隨陽飛。此時山中正佳勝。松竹靑蔥黃花菲。主人偃蹇發孤興。淸晨沐髮晞朝暉。神遊天地襟灑落。心無物我體自肥。時復吟詩耽幽韻。蘿月林泉響我素琴聲蕤葳。獨上高丘而遠望。連山野水煙霧霏。我將乘風展翼大觀宇宙間。忽憶吾兄何頎頎。君是磻溪老人之玄孫。少年逸氣凌九圍。淸操西岳花十丈。詞氣天衢騁四騑。憶昨松岑乘月歸。期我俯溪菊放輝。憶君月餘如對君。澹宕弘毅之儀威。弱妻稺子經心慮。應皺長眉倚竹扉。丈夫營營空爾爲。我欲贈君明珠璣。預掃石屛磯下路。待君明日來拂衣。潛心古書發幽鍵。翩𦒘共泝洙與沂。</text>
<title>磻谷 族叔命慶 古梅</title>,<text>磻谷古梅天下稀。問公何處得此物。病骨生肥縮輪囷。龍腰龜背相欹側。千奇萬怪鬼神驚。化工不敢偸雕刻。嶄巖高髻勢凌雲。偃蹇魁幹孤不坼。仙歸洞庭月滿樓。雨灑天門雲出石。柴扉桑柘鹿門山。霧笠烟簑淸渭湄。虫蠧榛棘百年物。成此瑰瑋呵誰知。春原桃杏盡落後。冰玉高標世方奇。</text>
<title>輓浩然亭主人 沈宗鎭</title>,<text>遯齋退洞兩老子。去歲暮春先後歿。我來梅閤藏瑤琴。爲誰開出和白雪。幸有伯仲吹壎篪。玲瓏浩然亭上月。浩然亭之山。秀眉而峛崺。浩然亭之水。浩森而瀄汩。花發樹綠黃鸎啼。煮酒可以烹肥鱖。秋水盡時寒潭淸。菊花淸醪賞芳潔。五斗祿米解惱人。簿書桁楊絆老骨。春日和暖出不得。困臥衙窓吟風疾。歸去來兮遲留客。猶可賞秋浩歌發。誰謂天不以友生。晤我襟懷忘白髮。仲氏捨我從汗漫。棣床淒凉琴斷絶。當世如君難復見。使我老淚空酸切。靑山何處擧銘旌。白雲違執紼。伯氏悲泪我病伏。誰賞浩然亭上月。亭上月。長照兩心之結愲。</text>
<title>輓栢峴金友 沃</title>,<text>南國文章世有聲。伯仲迭吹鳴天籟。大音月庭調舞鶴。小音秋空遏流靄。東華塵土迷人耳目。不早導汝之兮鎖闈。嘻噫中途征鴈叫連枝。孤吟蓽戶怨落暉。七十而慕於公見。追製斬衰。亦幸有賢季共素幃。顧天生彝則之爲貴。世間榮富非性分之固有。小學一秩平生書。不虛百年何求。又最是化翁終無賴。不饒浮槎之南土一阜。卄載契濶空斷琴。白雲長兮風飀飀。</text>
