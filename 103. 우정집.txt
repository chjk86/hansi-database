<title>臨別勸酒</title>,<text>萍水相逢處。東雲北樹遙。勸君須盡醉。離別在明朝。其二白水流還住。靑山近却遙。繁絃與急管。細酌永今朝。其三北極五雲遠。南天一雁遙。傷春兼別恨。直待夜連朝。其四聽水襟懷泠。看琴酒興遙。惟須初夜月。不必醉連朝。</text>
<title>卽事</title>,<text>雨後苔鋪錦。風來竹產涼。山僧多解事。展席水中央。其二郭外山花嫩。門前澗水涼。伊人眞兩美。宛在水中央。又溪雲沈笛響。山雨緩琴絃。少負林泉約。傷心白首年。</text>
<title>夏意</title>,<text>梅子靑已黃。榴花開滿地。流鸎簾外啼。弄罷香閨睡。</text>
<title>雪松</title>,<text>枝榦陰崖古。亭亭帶雪風。大臣持正議。橫截亂離中。</text>
<title>過禮山棧道</title>,<text>削鐵懸崖古。淸深秋水揚。貪看群戲鴨。朝日刷魚梁。</text>
<title>無題</title>,<text>梅花開已謝。桃李漸盈枝。顚風朝夕起。了樂及斯時。</text>
<title>書示諸友</title>,<text>早亦宿河東。晩赤宿河東。河東跬步地。安用蒲帆風。</text>
<title>留別孫生員</title>,<text>水落雙溪石。沙明兩岸花。苔磯連竹逕。日夕弄煙波。</text>
<title>別昌之</title>,<text>早歲芹宮友。相逢雲樹間。淸狂三日話。遠勝十年歡。</text>
<title>別三使君</title>,<text>煙霞應滿腹。肉食謾盈盤。琴堂睡不着。幾度拂塵冠。</text>
<title>遊雙溪</title>,<text>自笑三生分。春風薇蕨肥。朝辭方丈地。晩向錦山歸。</text>
<title>仁粹大王大妃殿春帖 戊午十二月國喪前</title>,<text>臘盡年將暮。梅開春又還。宮中花勝出。節意滿人間。</text>
<title>望海</title>,<text>浩浩兼天湧。湯湯西復東。滄溟誰主宰。江漢自朝宗。</text>
<title>次德山東軒題詠韻</title>,<text>地有千尋木。村非太古煙。高秋時極目。西日半銜邊。</text>
<title>次可柔花鳥屛韻</title>,<text>鳥鳴從反舌。花發暫時馨。紙面圖難老。詩中托有聲。</text>
<title>次陸放翁病中韻</title>,<text>寄語鏡中人。莫道君是我。衰顏與短髮。破鏡知誰可。</text>
<title>次韻</title>,<text>河 河疑何 山雲出沒。幾處雨飄零。不是無佳句。其如動遠情。</text>
<title>次可柔悲秋韻</title>,<text>天地懸常道。悲歡豈至公。人心隨處變。秋令古今同。</text>
<title>歌調</title>,<text>冷琴伽倻腹。檀郞膝上橫。偃然猶未足。又作百般聲。</text>
<title>去丁丑秋。余牧義州。有望月思鄕之作。今按是道。重到義州。舊題依然在壁。適値仲秋。月色甚明。又留一絶。上絶。義牧時。下絶。監司時。</title>,<text>白髮三年戌。黃沙萬竈營。但謀今夜醉。休說故山明。又酒席從圓缺。漁村任晦明。纔升雙闕表。遍照國西營。</text>
<title>遊香山。以心淸聞妙香爲韻。得五絶。贈雪俊師。</title>,<text>至人本無迹。何物可觀心。絶巘高千仞。懸流百丈深。其二有心還有累。無累自心淸。九年徒面壁。於道未爲成。其三虎跡何年引。鐘聲下界聞。空瞻雲外相。不見寺中尊。其四建塔僧之末。辟穀行之小。兩僧傳一法。石鐘藏二妙。其五偸他半日閒。得見諸佛場。衣塵未拂去。空聞鼻觀香。</text>
<title>和來韻。謝灌圃 魚得江 老。二首</title>,<text>三日閉門誰掃雪。一年問俗已成翁。庭堅可是知言者。解道江山不換公。尋常魂夢到君邊。最愛驚風筆似椽。滿架詩書爲益友。一庭苔蘚當靑錢。</text>
<title>無題</title>,<text>暮鼓晨鐘憶遠人。屛間空費喚眞眞。開雲誠格宣風化。擬見霜臺月色新。</text>
<title>夜還。馬上戲占。</title>,<text>馬頭歌舞興將闌。十里長堤醉往還。醉裏風情天似妬。故敎飛雪打花顏。</text>
<title>盈德道中</title>,<text>靑山重疊路欹危。終日溪流逐馬蹄。白屋兩三人似古。木皮爲蓋竹爲扉。</text>
<title>東州道院。十六絶。贈灌圃。</title>,<text>誰知葉縣雙鳧令。曾是蓬萊宮裏仙。笙鶴會看宣室召。嘉謀夜半席虛前。玉節當年巡海右。秋風落日上州樓。一句飮髭撚不得。如今白盡使君頭。變海爲田足富民。征徭累起恐騷臣。漢文有史輕田租。鑑水從前亦稅人。千里寄書兼異產。終朝對使問雙毛。使君功業何須說。名與鶴峯相對高。一千里路東臨海。十六篇詩板走丸。贏得邑人三異頌。蒲鞭不用勝劉寬。渾沌山中思舊圃。臨民須念作民時。郡圃與民同好惡。興民應頌着緇宜。夙昔山陰官長閒。至今書板照楡山。興州又擅西溪勝。好語聞來亦解顏。滿盤珍錯喜狂顚。知自情人日出邊。下箸先思漁者苦。何心點檢議陳鮮。爭席爭限久息機。性同鷗鳥肯驚飛。不知耕鑿由何力。莫怪愚民識我稀。滿城桃李河陽宅。三逕松篁靖節家。他年歸去西湖路。依舊橫斜映水花。四海詩人灌圃主。彌天聲價閉藏難。屈君小邑知非稱。須築詩城盡海山。出處英雄惟義耳。自欺心處被人欺。山中猿鶴寧知我。許國孤忠願不移。少年題柱名初重。晩歲驚人句未休。已許風流似何遜。梅花開處卽楊州。溪水玉鳴連海曲。居民爭看習池輿。已識君心淸似水。須知水濁轉多魚。咬菜方思食鯉魴。厭魚還憶蕨薇嘗。興州老幼皆同胞。玩愒軒中卽我鄕。烏棲山下風塵老。飛鶴峯頭謫降臣。白雪陽春吟在口。蕭然如作水雲身。</text>
<title>送別</title>,<text>陰陰綠樹囀流鸎。午寢方酣夢裏驚。却恐老夫同朽木。故將啼送兩三聲。</text>
<title>八詠樓。用漁子遊韻。</title>,<text>山中奇事漏雙溪。山外長湖路不迷。流水桃花人解道。紫芝深谷未曾題。右雙溪入湖招提金碧被岡原。不見當時一物存。雙石偶然題勝字。至今雙壁鎭山門。右四字刻石莫問高僧行副詞。孤雲何幸偶同時。年前年後幾陵谷。嶽鬼雷公知古碑。右龜背古碑龍鍾老榦歲年遙。不比東風萬萬條。煙鎖月明橫古磵。可憐根斷石馬橋。右橫澗老槐禪扉曉闢挹靑蒼。細路山前一線長。竹杖芒鞋聊假步。雲扃月壑恐移章。右白鷄當戶一洞中藏種玉田。世人徒記泛杯年。白雲蒼壁無尋處。靑鶴歸來倘遇仙。右靑鶴尋仙五溪何路是眞源。映竹穿花出洞門。一派豈知通月窟。問津時到近山村。右橫洞蟾津色味雲端性易諳。山前山後足肥甘。客 疑容 船一水分湖嶺。乘筏何人是指南。右對岸湖南</text>
<title>和來韻。謝灌圃堂。三首</title>,<text>人間除却箕商老。屈指英雄不八枚。莫言和璧爲奇寶。祗是當時刖足材。氣節異時同綺角。文章餘事倒鄒枚。老夫亦有江湖志。擬向明庭乞不材。忙裏得君塵外篇。不敢看到簿書前。簿書收了高聲讀。一句眞成直千金。</text>
<title>敬次宣慰使韻</title>,<text>自許平生志大哉。登臨勝地好樓臺。按民愧乏絲毫補。寧賦田園歸去來。</text>
<title>次韻。贈竺藏師。</title>,<text>共倚高樓亦快哉。杯行天上宴瑤臺。歌聲半雜詩思發。無限山光點點來。</text>
<title>慶州。次府尹韻。兵使時○四首</title>,<text>波涵朝旭宿雲收。簇簇奇觀入點頭。浮海浴沂寧小緩。早携吾黨趁淸遊。勝迹千年設此巖。白頭登嘯晩猶慙。蒲船最好載明月。緩棹莫敎風送帆。過盡容巖又宿巖。仙凡從此隔應慙。山城咫尺無由到。自是將軍解落帆。山頭落日紅半竿。隔水樓臺杳靄間。蘭槳桂楫歸來晩。一任和風吹面寒。</text>
<title>舟中。得流字韻。兵使時○二首</title>,<text>舞袖婆娑蘸碧流。千里勝跡說南州。停橈且莫催歸思。直待波卒月滿舟。蒲船歌吹咽中流。此日風流屬大州。世事明朝各南北。他年倘得念同舟。</text>
<title>次曹佐郞 彥卿 韻 四首</title>,<text>欲洗東華驛路塵。海山消息問無因。偶同八月乘槎客。來近銀河織錦人。此身於世百無能。欲說孤懷愧有朋。不是不知秋月好。江湖一念奈憂增。落日鎔銀天倒開。蒼松岡下白沙堆。流觀山海遊三日。鳥覺忘機去復廻。半生魂夢在蓬門。慙愧眠鷗海上群。客裏愁懷何處托。明朝黃葉正繽紛。</text>
<title>橘島 二首</title>,<text>鼇岑一片透芙蓉。橘裏誰看着四翁。爲擘霜餘三百顆。蓬萊可是半帆風。秋風欲老葉靑黃。帆上檣時海渺茫。一曲驪駒君莫恨。暫時別離不須傷。</text>
<title>兵營船板。書蛇梁卽事。</title>,<text>渺渺雲帆天際來。一山分作兩山開。泠然不似人間世。擺落紅塵載月回。</text>
<title>三月三日。紅流洞上遊。小酌。呈座上諸賓。</title>,<text>可惜君家斬百竿。吾鄕箇箇比琅玕。臞枝委地人誰惜。死幹跨溪骨尙寒。</text>
<title>輓章</title>,<text>詵詵蘭玉映門楣。七十明年忽大歸。地下儼然雙劍會。人間悲愴謾霑衣。</text>
<title>茂溪驛。乘舟順流。夜泊臺巖。宿子賀別墅。四首</title>,<text>缺月隱雲前路黑。一燈山轉小樓明。樓頭鐵笛橫江好。閒倚蓬窓倒數觥。來來去去幾人遊。今日風光屬故侯。得失悟來資一笑。截江詩學刺魚舟。蘭亭觴詠謝公屛。意氣何曾一諾輕。雙眼忽靑仍美酒。朱絃挑起十年情。舞衫歌扇摠長才。爲被拘牽上釣臺。身病不堪傾一盞。重期赤葉映深杯。</text>
<title>景讓臺</title>,<text>蒼巖斗絶大江深。上有楓林結翠陰。月小煙籠千古興。錦鱗時曳出波心。</text>
<title>無題 十三首</title>,<text>得意還朝我未歸。離筵何不照西暉。憑君莫遣催行色。海角天涯識者稀。宴罷高樓君又歸。黯然臨別送斜暉。海天寥落秋光晩。雲樹微茫魚雁稀。雲半遙山煙半江。醒人水氣透軒窓。百年勝景來無數。自喜平生眼得雙。煙橫大野野橫江。江上高樓江底窓。却羨漁翁無管束。一生長伴白鷗雙。日未欹時可以歸。何須祖帳障西暉。但令人壽常金石。經歲相逢亦未稀。登山臨水送將歸。更奈秋天易夕暉。不是老懷偏作惡。浮生會合漸應稀。夜半笛聲來枕上。風流勝地起人歡。呼童酌酒連酣飮。醉後耳燻天地寬。賢勞王事久忘家。六載東西鬢已華。高世達觀專一壑。敢將絲竹向君誇。人言君學古人同。不採葑菲便不通。莫師天寶前兄弟。謾說開元以後翁。水天高下月輪同。胡越同舟意不通。一時去住吾何強。爲爾談鋒起老翁。千里神交兩意同。何如前席語言通。君言三日還堪笑。試問唐家大被翁。浮生莫惜一宵同。渭北江東信不通。陳迹他年尋舊隱。對床風雨兩衰翁。莫問西情同不同。元來一氣自天通。如今始覺爲兄貴。紾臂何人忤此翁。</text>
<title>贈可柔 四首</title>,<text>數旬都未與君同。兩第中間一笛通。不解山陰成一宿。只今猶恨返舟翁。四人靑眼偶然同。相對無言意自通。西日未沈君欲去。向來思想盡欺翁。弟北兄南處不同。各憑高閣意神通。相從何必聯三日。乘興旋船向誰翁。好風涼月不期同。此夜辭歸恐未通。世累如山輸未了。請君須信狎鷗翁。</text>
<title>題億之公玄琴背</title>,<text>北塞南荒道里難。南雲多瘴北風寒。幾回玉帳無眠夜。月滿征袍十指彈。</text>
<title>偶吟</title>,<text>三人俱是玉堂曹。流落天涯歲月遙。此夜燈前成邂逅。那堪別恨在明朝。</text>
<title>無題 二首</title>,<text>古意今從指上來。隨絃纖唱翠眉開。却播天南傳樂譜。淵明非是沒蒿萊。故國山容入眼靑。簾前花竹照人明。天涯此夜相逢處。酬唱還同舊日情。</text>
<title>雨中梧桐</title>,<text>雨灑江郊颺晩風。蕭蕭檻外舞梧桐。一樓勝景難爲畫。身在虛無縹緲中。</text>
<title>答子而書 二首</title>,<text>暫憂寒疾氣難和。數日溫調未減加。幽習怯喧留不得。祗今眠食又何如。曲堗溫溫暖似春。慵軀端合養精神。五更風雪今宵劇。那羨名途待漏人。</text>
<title>無題 六首</title>,<text>主人留客客忘歸。誰把長繩繫落暉。別後海天魚雁信。却愁還似舊時稀。飜雲覆雨人間事。雪骨氷魂物外盟。也識孤山非俗士。東坡居士是前生。數叢艶艶淵明菊。百柄亭亭茂叔蓮。馨德不能醫末俗。一生每樂白延年。閒中種果爲忙事。野老此時幽興催。歲久自然堪食實。當年非是有心栽。不獨口方面目橫。照他姸媸太分明。從敎盥濯陶泓面。忍垢韜光是俊英。天將達我猶難拒。天旣我窮何送貧。窮達由天不由己。問誰安天吾作賓。</text>
<title>別崔介之 四首</title>,<text>龍灣爲鎭界西荒。天上星軺路渺茫。世事艱難眠不得。故人邂逅話偏長。三日停驂話十年。悲歡各自飽風煙。明朝又作橫灘別。渡口寒瀧入鬢邊。昨夜驚風報虜塵。精騎十隊駐江濱。五車讀罷囊螢客。一劍腰鳴報主身。露白霜饒雪意催。邊臣滿席望蓬萊。統軍亭上時憑凡。鴨水滔滔天際來。已上。▒州時作。</text>
<title>次黃叔貢。時絅得▒秀魚。勸付行▒供慈廚。</title>,<text>北風鏖雪撲征衣。陟屺恩深報力微。陸績永無懷橘日。勸人猶得負魚歸。</text>
<title>挽再從弟克勤 四首</title>,<text>辛苦辭親戍北門。蹉跎一病竟無痊。故園邈在天南極。魂魄遙應到膝邊。生男歡喜宦他鄕。別後挑燈說話長。人事轉頭成大謬。百年甘旨付孤孀。等死深知死國難。一家雙老此身單。烏棲山下楊村路。今日征駒奈獨還。而翁與我生同甲。哭者深懷我實知。今日汝欺翁又去。人間此痛更伊誰。</text>
<title>映碧亭。用潘參議 碩枰 韻。贈李虞侯。三首</title>,<text>面骨稜稜照晩漪。淸霜入鬢報恩遲。月輪倒漫鴻非急。此是書生戀闕時。無事潺湲弄碧漪。有愁魂夢到家遲。朔雲未雪江水合。此是將軍出塞時。月白風淸生夜漪。登臨倦客臥眠遲。身同泛梗飄無定。碧草丹楓自四時。</text>
<title>李執義賢輔將歸覲。求詩爲慶壽之資。書以贈之。二首</title>,<text>一家興孝感諸鄕。曾聽南人說話長。千古聾巖今有主。雲仍百世保斯堂。聾巖李君。爲親作亭。每獻壽。必於此。有時鷄酒聚隣鄕。非竹非絲樂意長。主勸賓酬旋起舞。爺孃壽考坐中堂。</text>
<title>無題</title>,<text>塞寒絶綿塞馬肥。王事急矣休躕躇。明年倘念老書生。寄書須趁雁來初。</text>
<title>佛谷寺。別李御史。二首</title>,<text>西風作惡晩生寒。淅瀝秋聲亂樹間。無窮恨懷愁不禁。夕陽西下水潺湲。暫得餘閒沒古寺。還將帽帶縛微軀。此生何處舒懷抱。唯有靑山不負吾。</text>
<title>無題 三首</title>,<text>荒城守歲一悲辛。半夜靑燈白髮新。獨把屠蘇羞不飮。龍鐘三見異鄕春。歸來今是淵明覺。五十前非伯玉知。爲報新春好消息。故園墻角有南枝。沿江勝迹題窓扇。故友淸詩滿壁限。功名有力難回首。能挽閒身下釣臺。</text>
<title>春雨</title>,<text>昨夜箕星拜相殷。聖恩遍注成霖雨。莫問新芽野外靑。滿原枯草已霑乳。</text>
<title>十月初二日。夢家山。自此至拜母墳。疑皆壬戌作。</title>,<text>萬里秋風病未休。閉門高枕倦登樓。相思今夜偶成夢。行盡江南蘆荻洲。</text>
<title>樂生道中</title>,<text>床頭金盡歲跳丸。誰信人間行路難。匹馬戴星趨路去。朔風吹雪弊裘寒。</text>
<title>聞孤雁有感</title>,<text>叫友雲端項已枯。江湖棲息不曾孤。如何不逐衡南去。沙暖蒲深避網罟。</text>
<title>過孤山院</title>,<text>日落風生野色微。夕涼輕透破錦衣。途逢村老問前館。猶說長程歸未歸。</text>
<title>題菁好驛別館</title>,<text>主人於物最爲廉。遇景題詩不忘貪。足躡手探包宇宙。揮毫覓紙盡麤纖。</text>
<title>菁好驛曉發</title>,<text>信宿南征歎道遲。想應秋草掩柴扉。那堪筋力勞鞭華。馬蹴靑泥染客衣。</text>
<title>過長厚院坪</title>,<text>處處靑靑麥葉齊。可憐民食付秋田。縣官莫急催科稅。政務寬仁最上賢。</text>
<title>過新昌。觀竹林棲鴉。有感。</title>,<text>一去春暉歲月深。龍孫長雪謾成林。如何晝夜林間住。學得渠兒反哺心。</text>
<title>贈崔訓導</title>,<text>林園相對暫相酬。今日誰知陪杖鳩。靑眼接人存舊禮。却嫌天驥老滄洲。</text>
<title>宿崔訓導家。夢仲雍。仲雍。李評事穆字。評事戊午遭史禍。被極刑。</title>,<text>死別音容已五年。豈知今日夢相親。情懷未了還先起。覺後相思倍慘辛。</text>
<title>曉發遇雨</title>,<text>曉發孤村夜未朝。黑雲含雨謾遮霄。客愁不怕征衣濕。却被歸心折大刀。</text>
<title>大興道中</title>,<text>奄奄西山日欲低。野禽何事向人啼。聲聲應勸催歸去。莫使山家古道迷。</text>
<title>越牛耳峴</title>,<text>遠邇膏田半付荒。黎蒸何計樂時康。非君不是寬民產。只被年來旱魃狂。</text>
<title>望家山有感 二首</title>,<text>年來廢職曠昏晨。堂上高親鶴髮新。聞禮過庭叨鯉對。倚閭誰是斷機人。家在松山傍竹林。幾多回首望山陰。應知客裏催刀尺。捲帛霜庭急夜砧。</text>
<title>拜母墳</title>,<text>葉脫山空馬鬣荒。幾番風雨幾心傷。我來慟哭彷徨意。天地無情日色黃。</text>
<title>蘇元友養閒亭十詠</title>,<text>小溪流水碧涓涓。雲影徘徊上下天。貪看魚兒爭聚餌。玄機誰識子思篇。右小溪觀魚折減山花一分光。金盤煮獻味濃香。脫巾漉取新醞釀。陶籌春風錦繡腸。右北山煎花秋露如圭暗結華。夜深庭畔月輪斜。閒吟獨立風生袂。樹影扶疏滿地蛇。右槐庭步月枕上仙遊夢不廻。河傾斗落漏聲催。五更曉角和殘月。吹送千村萬戶開。右城門曉角雲垂平野夜無星。喚起兒童問幾更。風送雨聲桐葉上。却添燈下十年情。右梧桐夜雨淇園修竹倚風端。絺綌凄凄夏亦寒。隨手子聲爭送耳。夜光明月落金盤。右竹林圍棊靑山一面白雲開。誰是穿楊百步才。三挹偶升期正鵠。黃昏猶聽鼓聲雷。右東皐射侯昨夜馮夷捲五湖。怒濤奔湧動天樞。神龍忽罷潛淵夢。鬪作雷霆救穴雛。右雙峯松濤芒鞋竹杖費躋攀。雲鎖風鈴洞自閒。盡日學禪因坐久。摩尼奉得照心看。右上院尋僧十里荒村八九家。繞蛇山徑逐門開。帶月出林牛背笛。因風吹送數聲來。右前道樵笛</text>
<title>次定山板上韻</title>,<text>五馬南來十室城。三年知復問蒼生。嵇康慵甚嗣宗拙。何處江山藏爾名。</text>
<title>無題</title>,<text>誰歌三月食無鹽。人道當官長吏廉。長吏不堪爲已績。朝朝望日拜前簷。</text>
<title>憑虛堂 在永保前</title>,<text>登臨望遠今朝最。立馬秋風意氣豪。鳥從雲際看來沒。波到天涯遙處高。</text>
<title>鵲島</title>,<text>境着吟人三倍最。詩添風月十分豪。日傍晩霞低處沒。潮衝白鳥戲邊高。</text>
<title>次申洪之韻</title>,<text>舟從水竹開邊入。山傍煙蘿缺處登。一笑巖邊逢羽客。三生結習問吾曾。</text>
<title>次蟾津李百順韻</title>,<text>百年冠蓋盡東南。花正飄零綠正酣。不見高人朝復暮。一生松桂影毿毿。</text>
<title>錄示諸友</title>,<text>花開縣外白雲邊。白髮遊山笑我顚。岸芷汀蘭尋次第。便風乞與上江船。</text>
<title>雙溪石門</title>,<text>四山回合重復重。宇宙何時此開蹤。高人已逝留眞蹟。風雨年年苔蘚封。</text>
<title>題溪邊石上 昌之云。曾見溪源有人足跡。深入石。</title>,<text>何人踪跡謝魚樵。長伴羲皇送暮朝。一夢不通岐下伯。白雲深處傲旌招。</text>
<title>過鄭前修舊居 卽一蠹先生</title>,<text>何處靑山三尺墳。舊家修竹帶松雲。西風蒲耳山陽笛。今歲奴亡更悼君。</text>
<title>花開洞路上。竹間搆屋。甚淨潔可愛。因賦一絶。示諸友。</title>,<text>未必斯人識此君。竹間開屋便超群。欲將數頃城南產。換得雙溪一壑雲。</text>
<title>無量後澗。種松。</title>,<text>灘今因我嘉名得。松又因灘不見鋤。直待拂雲千載後。居僧應說老尙書。</text>
<title>金時習浮屠 在無量寺</title>,<text>亭亭孤塔繞千峯。中有佳人絶世蹤。身後典刑今尙在。水流幽磵月明松。</text>
<title>無題 三首</title>,<text>觀風樓上明燈影。秋雨淋浪更酌醪。北里歌聲還聒耳。太平形像漸寥寥。聯句未成仍撻楚。歌聲猶澁更慳醪。使華風味今猶昔。合是梨園正寂寥。臨分詩酒強相留。簫鼓聲催落日愁。分付紅粧收醉墨。後時應有說風流。</text>
<title>松欄</title>,<text>出門扶杖倩雲間。入戶煎茶對月欄。物外煙霞曾有約。人間紅紫取無端。</text>
<title>次安八駿松亭韻 四首</title>,<text>滄海誰憐一涸鱗。偶然相對若爲隣。繁華不管人間世。白石蒼苔老此身。大釣釣君小釣鱗。月明巖瀨是吾隣。主人醉倒松根石。樂處無分山月身。龍門大鯉動其鱗。夜半濤聲接近隣。朝來化作霜餘榦。警我紅塵路上身。請看溟海化纖鱗。好向河汾卜德隣。亭上夏風君所憩。不知餘蔭及君身。</text>
<title>登大峴</title>,<text>一重二重洞雲鎖。欲暗未暗樵徑迷。翠壁紅塵不到處。蒼苔白石穩林棲。</text>
<title>感恨</title>,<text>溪上靑山漾碧漪。溪山曾共昔人詩。昔人已去溪山在。他日溪山又屬誰。</text>
<title>觀龍出穴</title>,<text>龍生古竇雲猶在。事去千年跡已空。石穴俯臨深幾尺。餘威拂面散爲風。</text>
<title>書齋</title>,<text>小窓紅日樣靑蠅。下第歸休懶繫縢。墻外有人來問字。閉門高臥不須應。</text>
<title>鄕使</title>,<text>蓮池昨夜夢枯魚。家火今朝見尺書。只恐風搖北堂樹。更憂塵及廟庭除。</text>
<title>仁粹大王大妃殿春帖字</title>,<text>禁苑春回淑氣溫。銀幡金勝製紛紜。從茲始算千年壽。坐閱蟠桃吐蕊芬。</text>
<title>穿川</title>,<text>潺湲石澗瀉鳴琴。自負淸時可洗心。三四好聲藏密葉。西風吹散露啼禽。</text>
<title>越龜峴</title>,<text>巖花露滴添珠淚。石竹風搖動玉寒。騎馬一聲山犬吠。采樵童子訪林看。</text>
<title>渡漢江</title>,<text>操舟漁子據要津。只敎商兒不敎賓。波上白鷗來又去。渡頭多小斷腸人。</text>
<title>朝飯竹山驛</title>,<text>凌晨就道忍朝飢。日上高舂尙未炊。應對鯉庭成底事。敢將和淚灑萊衣。</text>
<title>過板橋院</title>,<text>十年奔走路崎嶇。欲上高樓便好休。心在鯉庭身在外。一番風雨又添愁。</text>
<title>宿村家</title>,<text>山鳥將雛返故巢。農夫綴耒掩荊茅。經年久客思歸晩。一片柴門手自敲。</text>
<title>釜洞</title>,<text>千峯霧暗藏玄豹。一谷春深秣白駒。且讀舊詩難遣興。纔題新句更添愁。</text>
<title>勅癘鬼 三首</title>,<text>嘔呭充飢正鄙夫。生來不恥死何羞。袖中暗把朱雲劍。陰結明神斬汝頭。謀誅君子宋秦檜。亦有李斯誅上蔡。千載幽魂尙未悔。拘囚地獄其無奈。不入忠臣孝子家。須歸君側禍凶邪。莫言汝態人難曉。大易何書載鬼車。</text>
<title>賈生</title>,<text>宣室更深感鬼神。賈生年少合求伸。終然擯死長沙傅。漢帝思賢亦不眞。</text>
<title>詠端午峴川邊松亭</title>,<text>綠陰濃抹穩人休。長對淸川碧玉流。但守貞心經歲月。不知榮悴有春秋。</text>
<title>過懷仁縣。農夫道田家辛苦事不怠。旣告去。因書其語。</title>,<text>天錫彝倫惠我人。人生樂處只三綱。爲民反惡爲僧好。安得龔黃返故常。</text>
<title>答</title>,<text>數升牟麥種南山。半付荒田半入官。細料今年存亦苦。寧携稚子禮禪壇。</text>
<title>觀龍出穴</title>,<text>九轉丹成術未能。仙宮何處五雲凝。當時恨不乘龍去。身到蓬萊第一層。</text>
<title>夢舊友</title>,<text>君上靑雲我布衣。夢中相約入春圍。應憐落魄投湖海。傳與龍頭桂一枝。</text>
<title>夢江隱 李鱉字</title>,<text>杏園才子採花枝。共避車塵羽翼垂。南北芝蘭同臭味。孤魂兩地也相隨。</text>
<title>曉行</title>,<text>曉星磊落傍西河。巖畔宿雲渡空谷。林中犬吠馬頭人。知有桑村八九屋。</text>
<title>遇輿</title>,<text>柳幕目晴鴉哺子。蘆洲風暖鷺窺魚。悠然馬上添詩興。點綴江山畫不如。</text>
<title>入獐項洞</title>,<text>踏石踐苔採異香。栽雲翦水入詩囊。湖上勝景元無主。誰竊奇蹤谷裏藏。</text>
<title>偶吟</title>,<text>昭王國裏築金臺。誰買涓人死馬來。他日武皇求德驥。百花潭上有奇才。</text>
<title>釣臺</title>,<text>聖主能容不召臣。子陵高義更無倫。英雄大抵多如此。未必南陽有故人。</text>
<title>柳絲</title>,<text>織得春愁錦作絲。東風吹上掛楊枝。機中不倣龜文字。空管行人贈別時。</text>
<title>次洪直卿 彥忠 碧蹄道中望天磨山韻 寓菴</title>,<text>靡靡西行入舊京。風煙凄斷幾人情。五百年前今記憶。雲山空翠暗還明。</text>
<title>宿金郊驛</title>,<text>舍南舍北皆靑山。山後山前多白雲。雲歸帶雨過山腹。醉裏情無到十分。</text>
<title>次洪直卿韻。追記平壤遊觀之樂。三首</title>,<text>舟中模捉水中天。天上離離上峽船。船泊岸時天欲隱。醉扶紅頰側金鈿。高樓縹緲倚天梯。曲檻朱欄影轉迷。醉催笙歌寬客意。戲將衫袖拂雲霓。關西浮碧擅雄奇。一望雲山鳥渡遲。坐中更有胡旋女。三疊陽關壯士悲。</text>
<title>宿林畔</title>,<text>山麓低微小洞平。蒲蘆深處水禽鳴。分明記得思親夢。來往家山萬里程。</text>
<title>道中。望松鶻山。</title>,<text>龍川途上望松鶻。山下長江此界分。未到江頭催別恨。思親一半是思君。</text>
<title>不見楓</title>,<text>遙望家山錦綉中。爭題紅葉弄秋風。西行十日溪邊路。不見楓丹問化工。</text>
<title>留別鄭淳夫 虛菴</title>,<text>醉鄕偏接水雲鄕。不作詩狂有酒狂。夢裏此身都是幻。吳山歷盡楚山長。</text>
<title>過分水嶺</title>,<text>化工分水斸山顏。一派西飛碧玉灣。欲討眞源尋不得。浪吟狂句破天慳。</text>
<title>柳河記夢</title>,<text>舊聞夢尸必得官。禍福如幻不須歎。昨夜依俙河上夢。白雲東望淚痕酸。</text>
<title>寄淳夫</title>,<text>我嫌才少子嫌多。兩卷文章倒九河。萬里關山頻入夢。長沙消息問如何。</text>
<title>寄季文</title>,<text>一千里外逢君面。客裏論交定不磨。鴨水蕭蕭風雨句。山高雲捲動詩魔。</text>
<title>發十三山。峯有大小。考共數則大者不及。小者過之。</title>,<text>雙㷨岌嶪丈人尊。八九高低似子孫。自是胸中有佳處。世間名實不須論。</text>
<title>廣寧柳村。次直卿韻。二首</title>,<text>數行煙柳對衡門。籬外寒泉漱石根。東家有火西家水。澆韱煨芋共一村。故國鱸蓴正値秋。多情公子不勝愁。穎水箕山今寂寂。白雲深處幾人休。</text>
<title>偶吟</title>,<text>愁外遠山誰是伴。意中流水不知名。西風馬上思歸客。落日孤鴻無盡情。</text>
<title>次直卿韻。望仙臺山。</title>,<text>仙人手掣白雲堆。棋局千年鎖玉臺。也應梅洩桃源路。分付山靈莫再開。</text>
<title>春雨</title>,<text>舊築蘇仙志喜亭。新題杜老知時雨。東郊三日暗還晴。潦旱無勞湯與禹。</text>
<title>春意</title>,<text>關谷東開帝業新。六宮歌管摠朝秦。三十六年梳洗罷。幾回回首望陽春。</text>
<title>夏意</title>,<text>紫燕城 聲疑 中喚舊愁。黃鸝舌底鉤新意。榴花開滿午陰重。世上何人知愛睡。</text>
<title>續競病韻</title>,<text>靑海無塵戰馬閒。謳吟笳鼓誰能竟。壯志功名勿恨遲。將軍髀肉元無病。</text>
<title>某月日。子壻侍坐家君。時天氣甚寒。家君以沍寒命題。</title>,<text>晩起孤村白屋寒。遠遊無乃弊裘單。焰風朔雪元相代。畏愛君須一樣看。</text>
<title>次德山東軒韻 四首</title>,<text>西山爽氣送秋來。十載塵襟好展開。竹葉有祟吾已矣。墻花無賴客何哉。細雨斜風對晩山。尋常佳趣不同看。一抹靑煙棲野外。雙飛白鳥入雲端。望中非水卽靑山。此景此樓人共看。身在江湖無樂事。蓬萊正在五雲端。古鼎燒心香半殘。陶詩一卷已回看。午睡欲醒無一事。南山斗起上眉端。</text>
<title>次韻可柔懷美人之作 二首</title>,<text>千秓萬朶要催詩。獨立高樓最遠思。莫道墻花不解語。須君一顧故遲遲。名勝語花故云連城十五猶嫌少。火烈燒焚更斬新。下氏莫啼三▣足。蛇山今有斷腸人。少字玉</text>
<title>次河潤石韻</title>,<text>七年湯旱未爲深。九歲堯災不止霖。莊歷有金存舊政。不須憔悴苦寒心。</text>
<title>次韻可柔。憶故人。</title>,<text>書中有語長相憶。一結愁心未易釋。魂交兩地共含杯。驚起曉窓花下覓。</text>
<title>次可柔韻</title>,<text>世事紛紜假夢休。夢中多夢更無閒。莫言此地無可處。天爲巢巖別做山。</text>
<title>次可柔用樂天韻</title>,<text>歌舞煩君貯玉樓。傾城傾國摠堪愁。太眞玉笛西施貌。合在三行最下頭。</text>
<title>次可柔韻 可柔詩。有▒玉待價之句。故戲之。</title>,<text>荊玉無瑕是有瑕。秦城雖少覺嫌多。相如未必能謀國。睨柱其如重趙何。</text>
<title>戲次可柔韻 以安石東山。杜牧楊州之遊自許。故戲之。</title>,<text>謝公勳業看靑史。少杜文章太逼眞。風流共指爲豪客。何恨人間薄倖人。</text>
<title>次可柔屛花韻 詩有屛花不似茵花之恨。戲之。</title>,<text>千呼萬喚起眞眞。不見白容空見花。君若有情應解語。羅浮山下少梅花。</text>
<title>用可柔寄故人韻。代故人贈答。可柔</title>,<text>夢烹雙鯉夢非虛。一片霞牋曉寄余。開緘萬字渾成血。眼暗難將望故居。</text>
<title>雪山化寧道中</title>,<text>蹇驢破帽覓佳詩。玉立千層未始奇。過盡山陰回馬首。太陽消處見天姿。</text>
<title>金烏山</title>,<text>淸風遠接首陽巓。吹起乾坤萬古眠。更有何人尋舊隱。高名收與買山錢。</text>
<title>正月五日觀梅</title>,<text>三元節後雪紛紛。春入梅梢未五分。且欲雕章乞春色。恐他桃李亂淸芬。</text>
<title>陳搏睡圖</title>,<text>時論同歸愛睡稱。生逢聖主愧才能。從今天下還多事。可是靑山喚不應。</text>
<title>代李士毅。寄一善妓月下梅。</title>,<text>月下梅魂氷雪姿。東風先發向南枝。疏影不妨驚衆目。暗香留與廣平知。</text>
<title>天生城。在仁縣東五里。高麗之季。倭寇入縣。我軍退保山中。山四面壁立如城。寇攻之月餘。不降。嘆曰。天生此城。擊之不可。乃引歸。</title>,<text>五岳爲城四海池。六王聲敎曁蠻夷。縱有金湯天設險。威靈不出一山趾。</text>
<title>酒醒贈欽之</title>,<text>靑眼相逢各異鄕。情懷無盡酒無觴。午醉醒來無一夢。夜窓虛白動酒光。</text>
<title>細泉</title>,<text>細泉㶁㶁鳴幽谷。地僻林深山鳥浴。倒屐沿流坐碧苔。淸波不合濯吾足。</text>
<title>夜雨有感</title>,<text>淅瀝風簾夜雨懸。一窓相對抱琴眠。極知多夢因多感。宿處先尋有杜鵑。</text>
<title>南海客軒</title>,<text>旌旆悠悠積水間。五雲常傍日邊山。分明玉砌朝君夢。剛被三更戍笛還。</text>
<title>蛇梁</title>,<text>渺渺雲帆天際來。一山分作兩山開。泠然風露非人世。擺落紅塵載月回。</text>
<title>昌原碧寒樓夜飮。呈蔡孝仲。</title>,<text>主人重客壓新槽。申檮薑椒膾二鼇。月滿樓頭淸不寐。好風時到竹聲高。</text>
<title>薺浦朝宗閣次韻 二首</title>,<text>肉食何人作翰蕃。大城如鐵自崩奔。胡雛負漢誠無日。一節先須顧主恩。庚午。三浦倭奴叛。態，薺，登，釜四城。一時陷沒。故云。瘴雨連陰惜未開。白梅凋盡摘靑梅。樓臺到處江山好。不見家書一月來。</text>
<title>和從龍稷山軒題</title>,<text>鬢髮蕭森志未淺。海鷗休怪舊盟寒。男兒履險如平地。何懼紅塵百八盤。</text>
<title>答灌圃堂 三首</title>,<text>紫芝眉宇君堪詑。肉食封侯恨誤人。畢竟江山俱有宅。問誰爲主且誰賓。三生熟諾不迷津。夾岸桃花無數新。腹裏煙霞應作祟。出山風雨臥經旬。泉石煙霞夙有緣。將軍非隱亦非仙。滔滔不得匡時策。此病從今不願痊。</text>
<title>卜者鄭恭乞詩 三首</title>,<text>携琴難與待鍾期。海瘴連山似子稀。一身窮達何須問。請算南邊虜滅時。跫然湖海見如期。可怕全牛眼底稀。一生榮辱吾曾飽。爲說溪山住杖時。年後枯榮未可期。中身制閫亦云稀。停君案上乘除策。待我黃粱小熟時。</text>
<title>臺巖。贈李子賀。 長吉</title>,<text>共君終日依風櫺。睡起鏗然捨瑟聲。我有篋中春服在。明朝披拂試春晴。</text>
<title>鄭丹城別墅。因山築亭。乞名於予。扁之曰知足亭。因賦一絶。</title>,<text>山止於高水止深。人間那有事盈心。男兒足處須知足。高臥林亭萬福臨。</text>
<title>月食 二首</title>,<text>至神狼貝理堪嗟。顚倒冠巾夜集衙。天上群仙應解事。月宮那得養蝦蟆。輟鼓懸鉦救未因。初更昏了二更新。月中自有長生藥。地上空憂蟣蝨臣。</text>
<title>矗石樓小雨。寄擇之行軒。二首</title>,<text>小雨江樓洗軟紅。山增蒼翠水增洪。蘆花楓葉催連夜。騷客今留數嶺東。一生鍾子足知音。流水高山托意深。別後海平山上月。竹窓分照恨難禁。</text>
<title>無題 二首</title>,<text>南來歲月苦無閒。家在蘿村水竹間。可笑紅塵棲鬢髮。馬頭終日逐靑山。山水峨洋理會難。古今人道一鍾期。胸中但得無絃趣。不用區區說向伊。</text>
<title>海平縣。次擇之韻。五首</title>,<text>隔窓蟲語送淸音。久客不眠秋夜深。忽憶故人傷酒去。悔予臨別未能禁。美人南國送佳音。七字淸詩托意深。千里相逢還惜別。舊愁新恨若爲禁。天涯尊俎宴嘉賓。酒聖詩狂摠可人。堪笑次公醒亦樂。也隨笳鼓倒冠巾。相逢却喜飮無何。醉後還傷酒作痾。焰海瘴雲休早發。今如事業坐公多。千里相逢遽別離。他年會合定何時。歸期可待猶難待。何況歸期未有期。</text>
<title>新寧西軒次韻 二首</title>,<text>南人應笑我風流。忙裏湖山到處留。翠竹蒼巖軒又僻。一溪猶足滌淸愁。風入疏篁月滿溪。靑年意氣未曾低。支頤不做還家夢。喚起五更窓外啼。</text>
<title>題九川場石上</title>,<text>溪流日夜出山忙。羈客入山山路長。山盡水窮紅葉晩。人生適意有家鄕。</text>
<title>開雲浦。次公輔韻。四首</title>,<text>觀海觀山當未收。異方風物白人頭。山外海西吾舊宅。却因王事辦茲遊。奇觀人說處容巖。前代風流後代慙。勝毋朝歌期不入。請公移棹莫停帆。溪山處處足奇巖。人誦甘棠我自慙。華屋不宜輕白屋。錦帆那得似蒲帆。人間多累久抛竿。淸夢時時水石間。馬上驅馳今六載。一年時序屬秋寒。</text>
<title>無題 二首</title>,<text>南來半紀了無味。乘醉淘淘不覺歡。忽捧淸風詩一首。又添僚下意思寬。邂逅十年芹泮友。數宵談笑雜悲歡。無端一笛聲何苦。病裏煩懷太半寬。</text>
<title>無題 四首</title>,<text>鐵笛聲高相棹謳。一江明月滿輪秋。將軍衰落繡衣惡。只欠紅粧影蘸流。新梢嫩葉籜龍孫。百尺琅玕挺石根。要看批風兼抹月。架巖宜着此君軒。渭川煙雨舊精神。百卉前頭有別春。飽守胸中千畝富。欲將心力鬪天眞。天然自有雪霜姿。世上無勞朱粉施。直節凜然誰敢犯。雲屛下曲忽橫枝。</text>
<title>無題 三首</title>,<text>秋來百草盡凋殘。遶砌叢篁傲歲寒。榮悴紛紛無久態。靑山萬古鬱龍盤。垂白頭顱日就殘。江湖鷗鳥已盟寒。紅塵闊步無多子。險劇羊腸百八盤。憀慄深秋菊欲殘。鄕關落落眼長寒。何年歸臥衡茅下。穩進闌干苜蓿盤。</text>
<title>月影臺</title>,<text>孤雲千載我登臺。何處江山酹一杯。世事看來今又甚。一區風月不須哀。</text>
<title>正月梅花。憶崔子眞。</title>,<text>正月焰洲見早梅。憶君千里好懷開。故國樓臺今政好。招邀幾度共含杯。</text>
<title>函谷關</title>,<text>亡秦豈識蕭墻內。江璧終隨鄭使還。夜哭老嫗推帝子。萬邦臣妾屬龍顏。</text>
<title>代紫雲。答黃叔貢次韻。</title>,<text>初來太早後來遲。花謝花開一餉時。前到劉郞何日到。狂風喜折最繁枝。</text>
<title>送別 二首</title>,<text>不是臨岐勸不歸。崖陰樹影尙朝暉。他鄕他日如相見。此地此遊應更稀。浩叔昔歸君又歸。那堪送別對斜暉。秋風獨立高臺望。海岳蒼茫知友桸。</text>
<title>無題 慶尙兵使時</title>,<text>斗峯臨海闊。登眺快驅痾。瘴氣連天黑。春光入野多。婆娑廻雪舞。斷續遏雲歌。萍水他鄕會。何須苦憶家。</text>
<title>和來韻。謝灌圃老。</title>,<text>我逢渾沌老。如對義煕前。藏身不多地。種德寧用田。春草傳神夢。柴桑舊業專。由來金谷宅。只直兩三錢。</text>
<title>次上佛日菴</title>,<text>岧嶢佛日寺。坐對香爐峯。地府偏多勝。天工巧不公。高岑撑北斗。飛流下長空。石上題名字。他年憶舊蹤。</text>
<title>次訪地莊菴</title>,<text>朝尋佛日寺。暮訪地莊庵。嶺樹浮嵐戴。溪花夕露含。懸崖垂薜荔。幽谷擁檉枏。山寺無塵念。如今益飽諳。</text>
<title>贈別</title>,<text>地蒲謝池草。山多陶嶺雲。靑春來把酒。白首喜同君。自信交情密。何愁岐路分。悠悠騎馬去。世事極紛紛。其二鳴鐘延客至。送客復鳴鐘。出谷路多險。回頭雲萬重。開樽溪水畔。展席石橋東。握手勸一酌。離愁應未定。其三促膝石橋畔。軒眉出岫雲。杯樽偏屬我。物像盡輸君。行色天涯遠。離程草外分。琴歌非草草。那復念塵紛。</text>
<title>送別</title>,<text>送君還洛去。佳序値秋涼。眺望分濃淡。歡娛任弛張。江楓先葉赤。籬菊後時香。此會知難再。明朝墮杳茫。</text>
<title>龍湫留別士吉</title>,<text>龍湫千斛水。鳥嶺萬松雲。速發緣還國。遲行有別君。人惟嫌放曠。心亦厭囂紛。已誤何追及。分携日欲曛。</text>
<title>無題</title>,<text>洛水南流去。衣冠集上遊。淸詩凌二謝。高論薄東周。草草征衫動。悠悠別恨稠。對床應有日。難可辦茲游。其二可笑崔從事。分携豈苟然。愁心非外鑠。別恨自中牽。海國秋將半。樓陰日未遷。馬頭無限好。誰與賞嬋姸。</text>
<title>三月三日。紅流洞上遊。小酌。呈座上諸賓。</title>,<text>伽倻南郡勝。海邙佛家雄。節序重三是。賓朋遠邇同。浮花尋細細。廻騎莫忽忽。四望靑山外。飛塵幾尺紅。其二昨日又今日。千枝復萬枝。共驚花委地。不覺鬢紛絲。玉貌簪相稱。金壺照亦宜。懸巖天絶壑。應有得吾遲。</text>
<title>疊前韻</title>,<text>茲地自高爽。更逢秋景涼。新臺不日築。祖席半空張。落照搖江影。微風吹流香。坐間奇絶處。煙樹遠蒼茫。</text>
<title>無題</title>,<text>一區吳楚勝。百尺元龍樓。軒壓水窮處。天圍山盡頭。夕陽帆影重。煙渚櫓聲柔。春雨沙汀晩。何人橫短舟。其二東風如伴客。江水不孤樓。杯酒堪開口。雲山入點頭。閒禽穿雨急。芳草得春柔。試問前村老。編茅何處舟。</text>
<title>和元沖長者墟之作</title>,<text>人事喜隆替。百年難定居。行客駐驢問。廢園寒草餘。不是山陽舊。還非麥秀墟。未脫凡間念。同君一愴歔。附原韻古址誰人宅。相傳長者居。亭臺已無處。砌礎尙能餘。當日千年業。如今一廢墟。臨岐歎浮世。山木助欷歔。</text>
<title>草廬</title>,<text>天地容吾老。山林寄草廬。石泉分月色。山果摘猿餘。賦鵩還前席。操刀亦後車。行藏貴適性。早已截長裾。</text>
<title>元沖獨至馬峴下巖磵。待余。有詩和之。</title>,<text>逢人問行色。白馬驅不催。好句君先得。淸遊我趁來。蒙雲迷舊逕。沒石長新苔。暝色生虛壑。幽懷難自裁。附原韻古逕逢人少。深山暮景催。已謂君先到。如何我獨來。微泉響幽澗。落葉下蒼苔。延佇空巖側。憑誰詩興裁。</text>
<title>出山明日。將還。保寧道上。留別元沖。</title>,<text>出山情未恢。別舊意還長。握手臨岐坐。呼兒問流亡。尺書橫雁路。匹馬上羊腸。相見春風早。沙平月似霜。</text>
<title>登烏棲山望月</title>,<text>赤壁秋仍早。玄洲月未圓。淸商今已半。餘暈正無邊。宇宙英雄滿。樓臺應接偏。故將衰懶質。更上北山巓。</text>
<title>仲秋。武臣觀射。</title>,<text>秋風弓力勁。化日正重光。睿略先陰雨。神謀本弛張。虎頭元食肉。猿臂各穿楊。▣武從今始。胡雛莫近疆。</text>
<title>無題</title>,<text>男兒無定止。爛醉有爲鄕。況復逢親舊。那能厭酒觴。高峯收晩景。皓月發淸光。莫惜通宵飮。明朝岐路長。其二一別如三歲。相逢是異鄕。論心只文字。作意更杯觴。艶艶初弦月。澄澄萬頃光。平生慳發興。此夜不禁長。其三嶺南山水地。時序屬頑冬。三十年前友。一千里外逢。靑燈坐夜永。玉屑話詩工。今宵商山別。明年何處同。</text>
<title>佛谷寺。在慶州 別李御史。</title>,<text>千林葉如掃。古寺苔半殘。行客偶逢聚。素琴臨水彈。幽吟聊遣興。別語且須寬。慙愧分岐飮。居僧定裏觀。其二山木霜初染。池荷雨後殘。黃花逢勝節。寒日聽淸彈。離恨憑詩遣。羈愁借酒寬。溪山元不俗。洗眼更須觀。其三溪山饒晩景。時序屬秋殘。玉笛穿雲響。瑤琴信手彈。興從吟裏得。愁向酒中寬。臨別謝雲壑。任他僧獨觀。其四客裏秋將盡。霜風葉半殘。陽春歌舊曲。流水發哀彈。稍知詩力健。始覺酒性寬。莫說塵心鬧。聊從靜處觀。其五秋風嶺南路。丹楓正將殘。故人知我意。古琴爲我彈。王事雖云急。歸意亦足寬。莫怨秋風惡。日映不足觀。</text>
<title>無題</title>,<text>大壑全雲水。三生契業緣。臨流伸脚坐。掃石枕肱眠。佛乘依何晩。君臣義未捐。爲謀連日醉。暫脫世紛纏。其二百丈臺初築。深秋氣又涼。文章新制作。禮樂正更張。白日汀洲晩。淸尊笑語香。他時成聚散。此會兩茫茫。</text>
<title>無題</title>,<text>不盡卞和刖。寧知荊壁眞。天心苟無待。人事竟誰因。衮冕回英斷。痿痺去不仁。更思柱石在。國是得明陳。其二輔世莫如德。事君先勿欺。如何進取輩。但與吝驕期。皎皎理須滅。平平人所宜。時來貴不失。廟略在深思。其三日下離屋拱。天涯化俗宜。今天威已動。舊德用何疑。樹茇人雖愛。歸期議可危。鵬程不須說。九萬一朝期。其四明知見道晩。不敢向人陳。漢北還收跡。湖邊久損神。元慙媚養已。不是致爲臣。此日看天意。他時有顧身。</text>
<title>送崔秀才</title>,<text>十年常道路。歸夢在雲林。不有詩兼酒。何由滌別襟。新知成舊識。豪竹助哀琴。欲去留三日。西山生夕陰。</text>
<title>自蒲浦泛舟。循江西下。</title>,<text>長江負夷夏。一櫓盡邊關。列鎭分山勢。奇兵斬虜還。貪功易生釁。屢赦疑長頑。欲上平戎策。書成却自刪。</text>
<title>秋興</title>,<text>商聲催節換。霜重晩原秋。木落山容瘦。江空雁影流。稻梁肥遠近。魚蟹枕糟邱。亦有階前菊。能知勸酒籌。</text>
<title>生日丙寅</title>,<text>天地能成物。余生誕此辰。自培方寸日。勤育卅三春。厚德終難報。遐齡可計椿。但悲宣室曉。無拂鏡奩塵。</text>
<title>聖堂寺回程。觀瀑布有感。</title>,<text>古寺罷僧話。雲梯阻且長。瀑奔懸疊石。雷轉吼重岡。往事已陳迹。流年何太忙。感歎出谷口。一抹返斜陽。其二曉赴空門約。晡時出上方。灘聲何夜靜。過客昔年狂。地僻宜三逕。山盤可小堂。靑開讀書處。頭白好廻韁。</text>
<title>過彌勒堂前川</title>,<text>萬里孤親在。如何穩笑眠。瘴餘衡北地。霜重漢南天。落雁迷沙渚。飢烏集野田。可憐遊子意。無與細相傳。</text>
<title>諸伴醉臥八詠樓。各占句成四韻。因次其韻。</title>,<text>四山喧衆籟。孰謂松桂幽。白水兼花淨。晴雲伴鶴浮。千秋月獨在。一局世長憂。把筆吾言記。他年續此遊。</text>
<title>出石門道中。躑躅花爛開。次韻。</title>,<text>岸上花躑躅。舟中人綠蓑。白訝沈蛟練。紅疑蘸日霞。山曾與世隔。物豈向人誇。一嗅簪華髮。奚囊得已多。</text>
<title>偶閱游山記。見洪之昌之八詠樓聯句。追次其韻。</title>,<text>握節北辰遠。名山南海頭。高人不可見。遺跡但能留。初入雙溪寺。新開八詠樓。紅塵棲鬢髮。幾度憶前遊。其二自從幽興罷。漸覺宦情闌。每憶靑蘿伴。閒吟綠水間。兩眉頻點白。雙臉不留丹。君看山下路。世事了無閒。</text>
<title>無量寺</title>,<text>不約朋三四。如期月在花。尋僧非學佛。求寺卽爲家。夜雨鳴枯澗。春風換綠莎。歸途靑靄碧。又入北山阿。</text>
<title>秋日。散步松間。</title>,<text>舍後松千尺。秋來更漸新。猶存太古色。不受世間春。采葉充茶鼎。編絲代葛巾。相呼莫相應。天地兩閒身。</text>
<title>對妻書事</title>,<text>三年長作客。一歲一歸來。未得多時住。還尋去路廻。今宵開竹逕。幾日倚蕭臺。愁殺幽閨婦。潛隨別恨催。</text>
<title>過燕岐</title>,<text>合浦還珠日。連山復乳時。鴻恩澈肥骨。民物忍爲欺。敢告燕城守。須貽去後思。欲知三異政。樓北有蓮池。</text>
<title>朝飯蓼塘川邊</title>,<text>停驂坐柳堤。沙石雜靑泥。折草占晨夢。移時報午鷄。口吟川上歎。名負曲江題。感慨腸喉熱。新炊匙不提。</text>
<title>宿定山邑里</title>,<text>晻晻暘谷日。翳翳下西城。村婦少欣色。石泉多怨聲。片門宵未掩。虛室夜猶明。天地不容道。悠悠空復情。</text>
<title>踰大峴</title>,<text>路轉危峯上。天低萬樹枝。黃昏多竊發。白日少憂危。水滿魚知樂。龍歸雲亦隨。更慙持鈍質。深覺負明時。</text>
<title>漢高祖</title>,<text>鹿逸望夷宮。龍興豐沛中。手提三尺劍。歌罷大王風。有力攻強楚。無能制女戎。商山芝不老。羽翼付溟鴻。</text>
<title>前川釣魚。有感。</title>,<text>垂釣下前灘。灘流弄我竿。子陵今有瀨。呂尙舊居磻。餌大沈沙易。魚微出水難。收綸將赴海。海水正波瀾。</text>
<title>贈僧</title>,<text>寺有扁崇孝。居僧號學然。學所以明道。孝能爲格天。飛錫三千界。逃空四十年。顧名斯顧義。何用作枯禪。其二紫陌非無路。靑山獨有君。生涯閒養鶴。世事飽看雲。名墨何曾慍。耽詩祇自薰。明朝虎溪別。莫惜醉醺醺。</text>
<title>秋興</title>,<text>杖頭一壺酒。足下雙遠遊。陶菊家家有。張梨處處收。英雄如過鳥。天地幾經秋。萬古蘆蓴興。端非口腹謀。</text>
<title>發碧蹄 己未燕行時</title>,<text>奉使三韓客。追風萬里蹄。煙村分細路。禾黍挾淸溪。去去鄕關遠。遙遙郡縣西。林禽問何事。寂寂向人啼。</text>
<title>渡興義驛西川</title>,<text>嵐氣曉收迹。雨餘山更奇。白雲棲未定。紅日照無私。百尺蒼崖斷。千年老樹欹。臨岐重回首。信馬著鞭遲。</text>
<title>渡猪灘</title>,<text>昨日金郊雨。今朝水漲溪。魚鰕迷古宅。鷗鷺立平畦。山影孤舟外。灘聲一棹西。秋風吹不斷。蒲葉戰長堤。</text>
<title>宿平山。午飯寶山驛。</title>,<text>半夜思親淚。悠然夢故邱。白雲迷遠望。遊子晩登樓。草木盈南紀。岡巒擁小州。萱堂諸弟在。聊慰我心愁。</text>
<title>安城驛。次韻直卿詠海棠。</title>,<text>舊聞海棠樹。春日花正奇。寂寞扶疏葉。凄涼爛熳枝。明妃辭漢日。西子泛舟時。麗質愁先殞。芳魂痛入詩。</text>
<title>過棘城。弔紅寇。</title>,<text>遺臭當時事。男兒壯志休。魂飛古寒月。淚凄斷雲秋。去國生何苦。干名死舍羞。聖恩偏汝厚。愼勿作民疣。</text>
<title>登統軍亭。次韻曹相 梅溪 詩。</title>,<text>高樓揷天腹。對此暮江憑。白日蜚輕電。蒼雲挾大鵬。雁聲秋後泠。山影晩來澄。欲盡關西勝。歸時更一登。其二刁斗孤城在。人煙大野空。江山多歲月。天地幾英雄。故國皺眉上。湖山醉眼中。愁容那得免。暫借酒光紅。其三遼界臨流盡。千山萬馬奔。霜風凋草木。時律老乾坤。野闊天無外。愁深日易昏。朝宗江水去。爭赴海西門。其四西風吹落葉。遊子不堪聞。共是悲秋客。同將對暮雲。東西初限隔。天地此橫分。有酒不能飮。持觴愧廣文。其五節物愁中老。衣裳病後寬。招魂傾蟻酒。斫膾上銀盤。豪傑消磨盡。江山點檢看。鄕書欲寄雁。相送暮雲端。</text>
<title>再登統軍亭</title>,<text>浩蕩逍遙子。乘風暫一憑。身登萬里道。讖協小名鵬。葉落秋容瘦。江空霽景澄。有懷終不敍。長嘯憶孫登。</text>
<title>夜到鞍山</title>,<text>夜深星月黑。策馬問前途。白露洗人面。朔風梳我鬚。難將五斗米。換此千金軀。已作歸田計。吾心眞不愚。</text>
<title>宿高平</title>,<text>左右蒹葭響。縱橫一路通。悲吟驚塞雁。噫氣助秋風。才士例寒餓。老謀生困窮。西行二千里。得句慙未工。</text>
<title>宿永平府。次韻直卿。</title>,<text>節物初無異。緣人苦樂隨。身爲萬里客。菊作兩鄕姿。聚散頻驚夢。浮沈共入思。故園消息斷。且莫去遲遲。其二民風隨處好。遊子意如何。種柳通幽逕。嘗茶喚小娥。幸今㷨火少。從古塞雲多。薄晩逢樵牧。牛羊各識家。其三暮宿灣河驛。天高景物明。晴川磨玉鏡。落日掛金鉦。下馬入門去。何人識履聲。悠悠憑倚子。兀兀侍寒更。</text>
<title>宿永濟驛</title>,<text>節序同鄕國。江山擧目非。村翁典酒去。溪女採花歸。落㡌風吹急。登高計已微。悠悠向前去。塵細染人衣。其二愛花兼愛酒。樂事不違期。昔泛海東盞。今看薊北枝。別離人易厭。懷抱菊先知。痛飮殊非性。愁深難固辭。</text>
<title>渡還鄕河</title>,<text>去國三千里。迢迢去更遙。江山非昨日。風雪認來朝。地有還鄕水。楊垂贈別條。萍深漂不定。客意倍無聊。</text>
<title>宿漁陽驛</title>,<text>好德君誰在。知人帝亦難。太眞元有配。石勒早登壇。臥榻容豺虎。明庭遠鳳鸞。漁陽鼙鼓動。幸不九齡看。</text>
<title>宿夏店。次壁上詩韻。</title>,<text>故國扶桑外。皇城落日邊。海槎曾八月。遼鶴未千年。遠樹疑浮地。平原欲盡天。寥寥村犬吠。薄暮看生煙。其二張槎何日返。墨堗泠煙炊。柳鎖深靑色。蘆添淡白時。看雲行覓句。落葉坐題詩。欲寐愁多夢。寒燈攪我思。</text>
<title>懷故園</title>,<text>故園逢秋暮。寒魚下石矼。漁人行繹繹。水鳥掠雙雙。俯仰經三月。陰晴卜一窓。拄杖無去處。誰慰足音跫。</text>
<title>十月初一日</title>,<text>天翁初換節。時序故鄕同。四壁風聲緊。三秋世事空。身窮詩有力。愁積酒無功。回首風塵裏。謀生愧未工。</text>
<title>記夢</title>,<text>自從西來後。未有不夢時。轉覺還家畏。難堪去魯思。明言嫌出吻。記暗忍題詩。欲卜巫咸死。吉凶識者誰。</text>
<title>小雨。示直卿。</title>,<text>十月風霜重。寒催小雪天。鳥沾疏雨裏。家在斷雲邊。把酒醒還醉。看書懶復眠。胡然千里客。閒望費流年。</text>
<title>禮部主事劉綱求詩。獻壽其尊君。二月十五日生辰。年七十有五。子四人。孫五人。曾孫十二人。賞知縣有決獄賑恤功。</title>,<text>庭下芝蘭秀。堂高煙霧霏。八千椿未老。七十壽猶稀。盛德人誰及。陰功鬼不違。飽看孫有子。春上老萊衣。</text>
<title>宿公樂</title>,<text>五月思親淚。歸來意轉深。田園頻入夢。喜歡兩關心。暮鳥集疏屋。薄煙生遠林。欲驅多少恨。誰償酒家金。</text>
<title>高嶺道中</title>,<text>落日歸來晩。扶桑在目前。髀銷能騎馬。臂病懶揮鞭。海割無邊野。山擎不盡天。漁樵多樂事。將買負城田。</text>
<title>過孤竹君古城</title>,<text>富貴身難處。君臣分則尊。無心圖社稷。有舌正乾坤。孤竹千秋國。荒祠老樹村。高名收二子。不愧享蘋蘩。</text>
<title>獨坐</title>,<text>獨坐悲愁客。開窓納曉光。寒花媚晩景。落葉報秋涼。借問蕭蕭下。如何細細香。下簾君勿怪。望遠更銷腸。</text>
<title>晩眺</title>,<text>晩眺蒼山外。閒尋白水頭。吟詩非好事。細酌爲驅愁。官燭銷長夜。家書綻弊裘。三年猶肺病。秋色到高樓。</text>
<title>次韻可柔</title>,<text>細雨騎驢客。春風晩醉圖。溪山隨處好。親友在招呼。趙壁全何補。桐琴半已枯。竹成充鳳食。棲息看高梧。</text>
<title>湯泉</title>,<text>咄咄何來此。秋風怯腐儒。湯泉纔數日。病肺未全蘇。細浪跳魚目。潛陽結火珠。地中應有物。作意向人無。其二一脈通陽谷。千秋借火爐。人間輕用底。地下費工夫。水德誰增減。神功或有無。龍堂如何作。老筆樹龜趺。</text>
<title>碧團鎭次韻 平安監司時</title>,<text>列鎭隨江勢。添兵據虜衝。控戎須衛霍。餘事是弓刀。養士宜寬力。籌邊貴後功。請纓非我長。許國與君同。</text>
<title>雨中獨酌。寄蔡昌原。</title>,<text>淑氣囀黃鳥。芳園朝未衙。淸風吹宿醒。細雨落桐花。獨酌無多興。良朋殊未遐。頹然零露下。日夕滿地蛙。</text>
<title>次同行諸伴韻</title>,<text>三日煩僧舍。將歸復緩程。去留惟數在。喧靜各心傾。衆壑輕雲合。前途積雨生。後遊知不繼。願勿悔茲行。其二杖屨塵埃拂。崎嶇衮衮程。鳥飛霑雨重。木勢飽風傾。競岫雲爭祕。機心念不生。蕭然從此老。無復下山行。</text>
<title>天王峯</title>,<text>不辭登眺遠。西北是王州。數息寬筋力。徐行到上頭。三天臨几席。萬里屬眉眸。極目孤臣念。江湖未散憂。</text>
<title>代紫雲。答黃叔貢次韻。</title>,<text>夢逐舊時路。山橫別後雲。鏡鸞雖暫破。龍釗豈終分。梅開鸚寂寂。梅謝蝶紛紛。不辱當爐死。飜疑似杜君。</text>
<title>貞顯王后挽章</title>,<text>厚載基王化。陰功啓中興。憂勤存寤寐。儉約見綈繒。漢典尊崇極。周詩福履膺。鼎湖嗟莫及。羽衛托宣陵。其二其一惟父母。思齊是太任。外家流水戒。內治履霜箴。遽撤東朝養。那堪北極心。須知遺澤在。永世嗣徽音。</text>
<title>仁粹大王大妃殿春帖</title>,<text>慶與春陽動。災隨臘雪殘。銅甁初解凍。金殿漸辭寒。草木添恩重。乾坤囿物寬。詞臣恭獻帖。佳氣繞欄干。</text>
<title>次安邊東軒樓題</title>,<text>鐵嶺關橫千疊重。安邊稱號豈憑空。凶奴輕漢非今日。干羽來苗有古風。四美二難新面目。襜帷棨戟舊英雄。請纓年少纔三十。莫道無能繫北戎。</text>
<title>駕鶴樓</title>,<text>荒城喬木廢興知。極浦遙山有所思。賦罷白雲人去遠。樓成華表鶴來遲。麗日晩酣紅芍藥。細風晴弄碧荷芰。世間萬事空追憶。且盡樽前酒滿巵。</text>
<title>咸興七寶亭 二首</title>,<text>水色天光上下空。泠然身御入窓風。危樓飛柱中流見。貯月涵星四面通。桂影倒侵銀世界。荷花擎出廣寒宮。興來獨酌鷄三唱。不覺參橫斗杓東。數畝方塘鏡面空。靜宜明月動宜風。土墻當面靑山隱。竿竹穿心活水通。半夜携琴成獨坐。四時佳興與人同。憑君勿伐庭前草。生意何殊一極中。</text>
<title>初到北靑幕府</title>,<text>鐵馬驕嘶細柳風。少年書記未爲窮。爭持武服趨庭下。好脫儒冠置篋中。猛士腰間三箇箭。將軍臂上六匀弓。漢家拊髀廉頗在。衛霍休誇漠北空。</text>
<title>初到惠山行營。積雪未消。有感。</title>,<text>社燕初飛別洛中。落花辭樹曉驚風。谷鶯正囀來邊上。殘雪欺人晩撲叢。天道定應分內外。聖恩未必限西東。誰知陽德方亨日。關北關南一樣同。</text>
<title>咸興擊毬場。我太祖撍邸時擊毬處。東南際大海。</title>,<text>聖祖龍飛一百春。沛陵風月役詩人。草木滿原誰翦伐。江山擧目更淸眞。天傾西北龍髥遠。地圻東南楚澤隣。莫道北門王化隔。周家忠厚自岐豳。</text>
<title>矗石樓</title>,<text>南北東西閱幾區。平生勝事在斯樓。風流不減山東興。意氣堪誇飮者流。秋日晩霞晴靄靄。淸江群鷺靜浮浮。朋簪此日歡遊極。白首何須滯遠州。</text>
<title>寄琴齋</title>,<text>老懷誰與說明明。白首逢時每自驚。只將六絃爲益友。更憐枯木不知情。流紅洞裏初忘味。見一亭中怕暗聽。孤館寂寥無夢寐。獨留殘燭伴長更。</text>
<title>無題 三首</title>,<text>一舸從公泛昔年。臨江快閣小山前。身登水月雙明處。眼豁乾坤不盡邊。浮世勞勞成白首。空談亹亹落華牋。請公暫結逍遙夢。尋見華胥國裏天。華胥之國在何方。前有羲黃後有唐。共道鑿耕非帝力。至今歌頌鏤人腸。薰風浩浩吹群動。壽域煕煕遍八荒。然後逍遙眞得所。一堂風月共稱觴。永嘉自昔擅湖山。謝氏風情復此間。詩酒從前空漫浪。樓臺是處更躋攀。白頭長別腸頻斷。靑眼相看興未刪。我是此鄕蓬蓽客。今來自幸任閒閒。</text>
<title>冥鴻亭八詠。次稼亭黃先生韻。</title>,<text>擎出芙蓉萬巨鼇。晴看百里盡纖毫。不堪潘郞吟來苦。且學徽之視獨高。蒼翠作誰濃畫幛。英靈管幾好林皐。吾衰憶得前時健。一宿登峯不覺勞。右頭流積翠孔巖西轉石屛圍。野鳥沙禽拂嶂飛。宦路無機空濩落。溪山有約肯依違。主人拄笏看朝爽。漁子披蓑冒雨霏。佳處會須分與我。靑嵐好淬白蘿衣。右西巖爽氣岸柳時時不受風。樓臺倒影鑑爲空。波心可弄鎔金月。潭底誰探抱寶龍。邱壑我今先作相。江湖公獨待成功。有時雪月蓴鱸興。卽時山翁訪釣翁。右釣月澄潭天生深地有層壇。三樹凌欹特地寒。更着樓臺出天半。怳疑風露非人間。躋攀此日聞淸瀨。經過前村只翠團。最好浴沂風詠地。主人曾是一童冠。右樹亭淸瀨亭壓溪流淸且漣。窮源我獨識涓涓。雖無七點黃山勝。亦有三叉駕洛川。直割雪沙行碧玉。靜涵星月各靑天。人間塵土多如許。不到滄波白鳥邊。右三叉別派十二聯珠點碧天。楚山縮地忽移前。翔如啄木一空鳥。望似雲鬟群女仙。菡萏傍開粧更艶。西湖橫遶與爭姸。橡亭可具登臨眼。收入新題上彩牋。右十二奇峯有波如鏡點蓴荷。蓋盡寒光一色花。萬古濂溪惟獨愛。東吳十里不須誇。名爲君子終難褻。德亦馨香定不邪。滿眼紅酣何所似。江天日落散餘霞。右大澤紅蓮登臨野興屬參農。浸得千畦水有功。耕耦雲趨迷望裏。踏歌雷動殷空中。南薰正解吾民慍。白帝行看我稼同。載酒勞勤非所願。身鋤欲挽古人風。右大野農歌</text>
<title>送別</title>,<text>四山濃翠排窓入。一帶淸流繞屋來。雙沼元因灌圃鑿。片門直爲送窮開。靑蔬白酒勸人醉。舊簡新篇留客廻。欲報瓊琚慙木李。從敎騷老作輿臺。</text>
<title>寄送公輔還京</title>,<text>公歸指日便朝君。二載南荒又別群。夜夜夢懸滄海月。朝朝行近漢山雲。燈殘半壁魂猶耿。雨滴空階耳自聞。多病不知遊宦好。白頭無術補華勳。</text>
<title>次韻黃獻之見寄之作</title>,<text>四月炎方不脫綿。鏡中枯貌失芳年。淸時羸疾追鵷後。落日歸心在鳥前。虛閤曉侵雲影白。空山夜轉瀑流懸。幾回細料幽人事。夢去扶犁起廢田。</text>
<title>星州。留別士吉。</title>,<text>風輕雨歇四更深。別意懽悰共入吟。衰老去家連六載。交遊得子托知音。紅雲捧日歸時興。明月當天別後心。自信兩情同水淡。定無書札惜如金。</text>
<title>無題 二首</title>,<text>蕭蕭白髮滿梳生。一曲離歌取次成。聚散同驚千里面。風塵不隔十年情。一身許國從萍轉。萬顆遺珠覺夜明。落日半山君欲去。餘懷攄盡晉陽城。秩秩賓筵禮數成。三行粉黛未分明。相逢嶺外堪開口。更向樽前細說情。鳥山崒嵂雄南服。斗柄橫斜近洛城。一醉不妨堅素節。古今埋骨不埋名。</text>
<title>同飮望湖堂。次浩叔韻 二首</title>,<text>昨夜霜風忽滿樓。四山紅樹正逢秋。主人不倦登臨費。勝賞還同第一流。敗絮縱愁寒透骨。閉窓何忍懶擡頭。醉眠亦得酲吟苦。酒盡君當爲我謀。抱病年來怯上樓。乾坤無際此身浮。新知到處多靑眼。故友如今少黑頭。春盡尙餘芳草恨。酒醒難禁落花愁。無端狂興生肝肺。高捲風簾不下鉤。</text>
<title>敬次宣慰使韻 二首</title>,<text>萬丈蒼崖百尺樓。飛甍畫桷入雲浮。淸波白鳥長橋外。碧樹靑煙大野頭。放盡嵬磊千里眼。洗空塵土十年愁。夜深歌罷賓友散。落月西岑掛一鉤。元龍豪氣是高樓。俯視人間漚沫浮。白水縈回流曲曲。靑山呈露出頭頭。詩無隻手能擺興。酒欠長兵自破愁。一下南荒知幾許。再看新月細如鉤。</text>
<title>謹步韻仰酬易窓尊師。求敎。</title>,<text>異地交親氣槩中。淸標高格少如公。使乎授政兼專對。美矣觀周繼古風。玉麈每嗟道意阻。金尊還喜賞心同。歡娛竟月猶難洽。却恨高岑景易終。</text>
<title>奉酬上使大人</title>,<text>秩秩初筵引上賓。暖風遲日正芳春。靑山似畫呈新面。白水如磨淨舊塵。萬里相逢雙刮目。百年追憶幾傷神。更起酌君君莫厭。此生此去恐無因。</text>
<title>贈別 二首</title>,<text>覆雨飜雲俱在手。去情留意兩傷人。離懷難可三杯豁。萬事全輸一笑新。且問夜聽東洛雨。何如朝浥渭城塵。馬黃馬白君休問。他日相逢鬢失春。風雨一尊江上路。那堪更別眼中人。容華似月朝朝減。世事如雲日日新。萬里徒勞飛食肉。百年何厭鼎生塵。叨榮竊祿君恩重。共賞雍煕十六春。</text>
<title>金藏臺</title>,<text>斷岸坡陀枕碧流。黃茅如錦被汀洲。一天景物供詩眼。萬古興亡入點頭。千疊煙巒環遠野。百年喬木認王州。凄涼湖海龍鍾客。懷古登臨不耐愁。</text>
<title>次曹佐郞韻 二首</title>,<text>雲海蒼茫鳥嶼孤。少年那有夢來乎。牙旗玉節客重到。黃葉落花時累徂。竹裏開尊娛暇日。蘆叢斫膾薦香廚。人心會有知心處。醉裏淸狂恕我無。登山臨水未歸身。到處開懷賴故人。白髮黃花俱晩節。淸樽玉貌共長春。雲中鶴駕如堪喚。波上鷗群政可親。海國十年方有悟。金章紫綬總浮塵。</text>
<title>臺巖。次浩叔韻。</title>,<text>湖山似與人相約。風月何曾負勝流。疑遊 高處着身眞大累。忙中得酒破牢愁。三更鐵笛迷歸興。落日梅花勸小留。抛却轅門多少事。高秋楓赤更來酬。</text>
<title>無題 四首</title>,<text>江煙冉冉惹毫端。江水澄澄照瘦顏。細艣鳴邊惟駭鳥。翠林橫外亦靑山。八窓勝景雙眸內。一雨寒聲萬霤間。自笑名途長蹩躠。任他漁叟管淸閒。華髮欺人上鬢端。春來江水洗塵顏。雲中細柳茫茫樹。天際靑螺點點山。鳥影孤村片雨外。鐘聲野寺夕陽間。漁翁短艇鷗波遠。一任晩煙相對閒。谷密巖回路轉危。遊春三日不辭疲。溪山景像無今古。人物風流有盛衰。節屬踏靑宜藉草。酒當浮白可盈巵。雨餘更被天工助。岳色川聲共一奇。晴曉雙峯揷斗間。登臨聊試魯師觀。地連長白山層出。天盡扶桑海淼漫。薄宦縱微歸去易。虛名爲累退休難。半生不做蹇驢興。忙裏悤悤駐節看。左登海曼樓。壁上有前賢之作。極欲望日峰，觀魚臺之餘。兩峯只去府三里。不覺神魂飛越。未克一登縱觀。聊賦一律述懷。</text>
<title>述懷。用淸河東軒韻。</title>,<text>五更歸夢燭花殘。安用他鄕作好官。天外夕嵐飛鳥倦。馬頭新雪數峯寒。男兒志節空危苦。宦海波瀾更淼漫。顏巷卲窩閒日月。世人誰識此中寬。</text>
<title>次原明贈琴姬韻。代琴姬答之。二首</title>,<text>爲君空罷刺鞋針。更上瑤臺倚寶琴。絃不能聲緣指語。酒非留客有知音。欲持佳節無丹穴。只把虛名播土林。後會難期成浩歎。今年不似舊年心。浩邊楊柳正芳菲。挽斷長條怨獨歸。燕子不來春已謝。琴臺無伴月空輝。玉環着手誰能解。紈扇經秋見亦桸。却掩洞房人寂寂。細思量到意依依。人生會合不常。數日從遊豈偶然哉。古人云。春明門外卽天涯。況此去京都三百餘里哉。大丈夫志節磊磊落落。亦當有鍾情處。尙肯一携琴免。彈孤燕歌別曲。以慰遠行歟。小兒多嬌羞伴避。縱不能說向他人。箇中懷抱豈特云爾。</text>
<title>無題</title>,<text>東雲北樹思綿綿。已許論交不問年。煙壑盡輸肝肺內。名途却愧粃糠前。魚登肥几銀刀亂。酒壓香槽夜溜懸。興發江山旋起我。憐君種秫恨無田。</text>
<title>崔觀察子眞，趙兵使堯卿。泛舟水營前浦。次其韻。三首</title>,<text>幕府初秋更近瀛。昏朝爽氣滿樓生。甘棠觀察舟初放。細柳將軍蓋久傾。玉笛風高橫海碧。金樽月射倒天明。遙知八九胸懷豁。思盡平生未盡情。鶯啼欲老燕兒飛。歎息樽前春事非。會合幾時人北去。雲山無際雁南歸。星遙天上年年信。月減樽中夜夜輝。芳草落花終古恨。早開懷抱莫敎違。將軍重客宴樓船。風展旌旗蔽海天。二八佳人彈錦瑟。十千美酒亞杯絃。風帆隱隱依山轉。晴靄霏霏映日邊。暫借忙中閒日月。白頭行樂當靑年。</text>
<title>慶會池敗蓮</title>,<text>波明太液殿西樓。玉立亭亭萬柄稠。佳實玲瓏登寶殿。敗條零落任淸秋。榮枯有分天何與。霜露無心物自由。但使本根依舊在。願言終始禁池頭。</text>
<title>籌邊軒次韻</title>,<text>仗鉞南疆無外求。許身丹闕作嘉謀。波平海水澄如月。草宿沙場度幾秋。塞外倭情難可量。營中邊事正更籌。自古英雄多集此。高軒非是放蕩遊。</text>
<title>無題 二首</title>,<text>交情不是在膚皮。簿領嗔君了事癡。天地豈能容我輩。江山空自趁秋時。南來幾度懷親夢。北望那堪戀主思。世間白首相知少。却把金蘭與子期。不用春秋蘊在皮。世情端合虎頭癡。關河入夢曾千里。面目逢場此一時。命酒詎能知永夜。歌商預恐動離思。明朝獨下南湖月。老病空餘歲暮期。</text>
<title>茅亭</title>,<text>韶華九十屬元仁。陽月風和都是眞。修竹誰看能問主。茅亭瀟灑暢情神。方塘菡萏初芽動。築塢山茶始茁新。時時休假英雄客。是知唐，虞世上人。</text>
<title>無題 二首</title>,<text>近水溶溶貫一區。遙山隱隱蔽方隅。蒼煙老木藏官道。破帽蹇驢入畫圖。古沼風和荷亂出。空庭吏散鳥相呼。悠然獨上高樓望。貪看耕人起廢蕪。江山信美屢登樓。客路蕭蕭已暮秋。攪鏡偏傷增老醜。逢人却怕說淸流。交情漸覺多新面。勢利從來未點頭。匹馬還鄕知幾日。求田已與老農謀。</text>
<title>無題</title>,<text>水遠山長路不通。當時作別悔悤悤。三成楚夢梨坪月。一醉金樽柳岸風。落日江城愁遠笛。誰家池館舞輕鴻。明春有約君須記。荳蔲花前蝶趁紅。</text>
<title>無題</title>,<text>籠中久閉西湖鶴。床上猶橫單父琴。片雲拍松明皓彩。幽泉噴石滴淸音。春城夜月徐公意。綠綺春風卓氏心。滿眼煙蕪空落日。獨來惆悵倦登臨。</text>
<title>無題 二首</title>,<text>何人携妓臥東山。千古遺名滿世間。愧我一生多繫累。從他九折苦躋攀。光陰疾急那能縶。華髮飄零不足刪。屈指餘年今半百。行將一擲博長閒。突兀高堂壓水湄。開窓偶見月明時。眼凝杳靄心俱靜。鷺過汀洲意共遲。征馬已回程畔立。梅花遙落手中吹。行行萬里猶觀遠。此興要傳相識知。</text>
<title>次韻聚勝亭</title>,<text>此身何誤臥邊陲。盡日憑欄詠式微。春興亂霜兼淨雪。客懷歸雁更斜暉。恩深命賤心惟壯。役重民殘貌不肥。賴是朝家重文德。封疆不見一塵飛。</text>
<title>過故城遺墟</title>,<text>虎躍龍跳百戰餘。荒蓁多少古城墟。亡俘朽骨烏鳩食。義烈芳名竹帛書。旗影細飜霜日曉。角聲高捲海雲虛。腰間老劍時龍吼。安市城東更駐驢。</text>
<title>用聚勝亭韻。送崔介之還京。</title>,<text>千里故人相見稀。家山迢遞宦情微。片心暮入雲俱遠。雙鬢朝添雪共暉。翰墨舊名慙斗大。弓刀新樣恨身肥。丁寧更把陽關酒。莫忌春鴻向北飛。</text>
<title>送黃應敎 孝獻，許校理 硡，尹文學 思翼 還京。</title>,<text>靑年學士日邊回。白髮尙書興未裁。南浦催歸星散去。玉堂連直夢頻來。新正淑氣催花柳。故里荒田長草萊。雪外參差山不盡。春風獨上鳳凰臺。</text>
<title>贈尹文學</title>,<text>我爲西道觀風使。君是東宮侍講官。新德定隨新歲長。舊臣追憶舊賓班。三朝禮訓宜先講。博奕陪從戒必端。更勸一杯君莫厭。臨岐不獨別離艱。</text>
<title>答黃應敎留別</title>,<text>城中車馬日繽紛。十里江郊獨送君。春雪欲留南浦客。故園應勤北山文。千官劍佩添宵夢。雙闕觚棱隔暮雲。痛飮百杯知不醉。遲遲行色已臨分。附原韻江樓祖帳雪紛紛。南浦從來此送君。杯杓不勝還促膝。襟期相諾但論文。樽前慰意唯靑眼。席上狂言是紫雲。莫把離歌頻勸酒。恐敎淸興㶚橋分。</text>
<title>次崔介之題練光亭韻 二首</title>,<text>樓上佳人欠姓西。東湖元不讓蘇隄。金樽玉斝傾浮蟻。錦席芳塵舞白題。祗爲親朋橫眼碧。幾因驅使強眉低。秋風好趁黃花約。莫學飛鴻踏雪泥。五聖南坡玉馬西。臨流搆屋柳爲堤。蓴鱸舊興秋難待。歸去新辭手自題。近水繞城柂練白。遙岑橫黛入雲低。敎君領取湖山好。欲賦還如土上泥。</text>
<title>又和前韻</title>,<text>樓臺相望郭東西。表裏湖山接遠堤。勝地難逢頻擧酒。浮生易散勸留題。江山信美身如寄。官職雖高興已低。何況近邊生瘴疫。幾人骸骨委沙泥。</text>
<title>西京諸秀才遊東門亭。病不赴會。</title>,<text>東門形勝壯西京。年少逢場好放情。錦繡山前新雪霽。鳳凰臺下晩潮生。雖妨老病衝寒去。且喜親朋引興淸。臥想舊遊難遣悶。短篇聊助管絃聲。</text>
<title>次韻許正字留別</title>,<text>思君不獨夜開筵。爲是年來減夜眠。芳草浮雲愁遠客。落霞孤鶩誦高篇。風流地勝人非古。鍾鼓更嚴月半邊。明日大同江上別。添波老淚恐汪然。</text>
<title>酬李希剛 二首</title>,<text>珍重同庚李貳公。頭鬚各自雪蒙戎。年衰更惜親朋少。身在寧憂酒盞空。鄕夢客燈和夜雨。巷桃汀柳正春風。無官勝似居官者。社會花筵作長雄。浮生會合非人力。安穩何須歎別離。初擬分司探勝事。轉多忙日少閒時。北魚南雁關心久。渭樹江雲入望遲。四十二州同疫癘。回天無路但傷悲。</text>
<title>龍岡東軒。諸公留題。仍次其韻。</title>,<text>故人陳跡兩悠悠。一値東風一値秋。聚散頻驚同泛梗。襟懷自信擬虛舟。濃陰滿地成幽興。活水通池問上游。泉石一生眞有癖。前驅已發更淹留。</text>
<title>書驪老寄兄詩尾。慕齋。己卯後。退居驪州。</title>,<text>欲說離懷却惘然。淸時擯廢益堪憐。驪江望眼春汀晩。鴨水歸心落日邊。弟病兄憂情幾斷。身輕恩重箭方傳。一生忠義粗酬了。風雨他年對榻眠。</text>
<title>碧團鎭次韻 平安監司時</title>,<text>聖恩洋洋北海深。微臣那得臥雲林。桓桓武略隨忠膽。烈烈雄謀激壯心。矢死唯能全大節。捐軀何恨少知音。衝冠怒髮還成雪。仗劍長嘯淚滿襟。</text>
<title>寧邊。飮曺節使園中。用客軒韻。</title>,<text>淸曉開園坐日斜。一春深覺負鶯花。鼠牙雀角甘棠訟。緩帶輕裘細柳家。舊好他鄕同把酒。新痾五月怯穿紗。憑君更奏南風曲。分與西民答物華。</text>
<title>煕川道中</title>,<text>峽束崖崩棧欲傾。菊黃楓赤總心驚。頻年馬上看秋色。盡日林間聽水聲。西塞萬家炊玉粒。將軍千騎秣胡城。書生補闕無長策。文德先修後詰兵。</text>
<title>李執義賢輔將歸覲。求詩爲慶壽之資。書以贈之。</title>,<text>罔極鴻恩等昊天。唯將壽酒報椿年。花山耆老今餘幾。柏府兒郞尙侍邊。膝下烏情應未洽。夢中臚唱定相連。自傷每灑蒿莪淚。祗爲他人賦壽筵。</text>
<title>送副提學鄭雲卿歸覲</title>,<text>隻鷄朋酒漢之潭。遊子名高斗以南。重入玉堂新寵渥。少登鑾殿舊官銜。門閭望重歸雖急。廊廟憂深久不堪。嘆息此行人所羨。無端哀淚濕衣衫。</text>
<title>順安館。黃應敎以詩見投。求和。因次其韻。二首</title>,<text>珍重佳音報五更。好詩來慰故人情。他鄕得友辭何遽。暮景添年意自驚。扇枕黃香歡有母。看雲杜甫恨無兄。關西兩載巡宣客。夢裏分明入鳳城。雪圍風打鎖寒更。鄕夢難禁許國情。列郡眚災問亦苦。隔年華鬢見應驚。歡心晩托爲朋友。密意偏知似弟兄。醉裏高談今古事。恰如同飮漢陽城。附原韻。去夜。獨坐▒▒。寫情成數句。今朝。上馬。▒成一詩。呈于案下。實索下和。寒燈悄悄對深更。旅館無眠見客情。十載名賓文字誤。半生形役鬢毛驚。承綸西路悲霜雪。守歲萱堂憶弟兄。蘇酒椒盤應不分。新春來日入荒城。</text>
<title>秋日煕川道中</title>,<text>秋風吹袂日西傾。落木無邊客意驚。赤葉滿山霜後色。鳴泉聒耳靜中聲。長藤亂石踰南嶺。小逕荒林入古城。倚劍崆峒愁更遠。河關安得永休兵。</text>
<title>無題</title>,<text>意氣同吾吾可求。不須膠漆也綢繆。聞君說向金剛日。是我來遊鴨水秋。明月片雲吟好句。長松獨鶴對淸愁。孤峯已起長沙夢。難向孤峯老一邱。</text>
<title>自滿浦泛舟。循江西下。</title>,<text>處身常笑智愚間。複水重岡任險艱。遇患難時思進步。得便宜處敢求安。秋深遙塞月方晦。松長故山雲獨閒。多日自然生白髮。逢人休問鏡中顏。</text>
<title>無題 二首</title>,<text>先輩金蘭世共知。吹蔥騎竹兩家兒。各將姓名題金榜。共把精忠立玉墀。早向北門雄鎖鑰。更分西閫撫瘡痍。羨君報主身方健。臥病江頭涕更垂。塞雲西望嗟余伯。更奈今朝送子行。幕下固應嚴禮數。樽前莫惜話交情。懸知賓主魚川泳。一霞威聲虜膽驚。報了君恩方入塞。策勳麟閣共垂名。以上。西伯時作。</text>
<title>春意</title>,<text>十里遊絲暖氣氤。渚滿瑅柳綠初匀。鳧雛傍母眠沙岸。燕子含泥掠水濱。北里山妻收野蕨。南隣溪女採江蘋。馬嘶花落思何盡。背立春風愁遠人。</text>
<title>夏雨</title>,<text>梅雨蕭蕭陰不暘。雲師風伯是誰殃。方塘水溢前溪漲。小洞雲興北岳藏。田畝已聞漂麥去。園蔬今見溷泥揚。菌生釜底蛙生竈。抱膝三遷夜未央。</text>
<title>秋興</title>,<text>商聲昨夜薄林叢。萬象含秋錦繡紅。蒼海月明橫塞雁。曉窓簾捲渡溪風。江湖水落魚梁淺。畎畝人稀禾圃豐。自賀聖恩偏爾重。屢頒蠲詔勿傷農。</text>
<title>牧丹</title>,<text>占得君名擅世間。誰傳仙種植茲欄。初因露濕彙生臉。每被風欺色減丹。宴罷梨園妑子笑。月明長信鏡奩寒。欲知此物殊凡類。須就明朝雨後看。</text>
<title>夏雲</title>,<text>聞道神龍老不勤。年來方蟄臥江濆。滿天帶雨空垂象。百里徒雷只有聞。海底陽侯思止渴。齊庭尫巫欲將焚。從龍他日乘噓氣。便注商霖庇八垠。</text>
<title>函谷關</title>,<text>曾聞蜀道淮天險。百里山河一樣班。富國疆兵心未已。開門延敵計何難。興徭築怨思防盜。敎律坑儒備禁奸。六國媵嬙趨帝闕。一朝珠玉走函關。</text>
<title>次龍成判書應製洪伯慶馭御乘赤馬 二首</title>,<text>秀骨蘭筋世絶倫。紫雲霞彩動彌新。八頭駿馬誰前列。萬匹龍媒在後塵。此日遇知金闕下。他時食首大宛春。王孫鵠立扶羲馭。應是丹靑貴戚臣。矯矯王孫美絶倫。進來龍馬氣猶新。蹄間三丈常懸玉。鬣下長風不動塵。瑞籀舊聞呈洛水。赤文今見報王春。朝扶日馭香煙散。萬世羲和又此臣。</text>
<title>登漢江樓晩望</title>,<text>獨立江汀眺望賖。晩楓衰柳夕陽遮。煙生遠浦舟初泊。雁過長空字半斜。千里鄕音知斷絶。十年書劍老塵沙。感時汩汩雙垂淚。只爲孤鏡鬢髮華。</text>
<title>良才途中</title>,<text>野樹風來萬籟吟。拂雲靡草過山陰。冥鴻冒雨落寒渚。倦鳥將雛歸故林。昏鎖郵亭行斷絶。眼穿鄕國淚浸淫。那堪萬斛千般恨。都在胸中一寸心。</text>
<title>宿菁好驛</title>,<text>木落山空歲暮天。往來消息問何緣。風生空館滿黃葉。日暮孤村生白煙。鷄斂寒棲人閉戶。露泫秋樹月窺椽。明朝跋馬登前道。回望長安北斗邊。</text>
<title>過新禮院</title>,<text>客行新禮晩悤悤。南北逶迤路自東。山揷雲天天腹近。水連滄海海門通。登臨落日懸明鏡。徙倚枯松倒白虹。爲愛峽中藏此景。移時凝立受西風。</text>
<title>題崔訓導林亭</title>,<text>匹馬單童倚暮天。浩歌彈劍樂悠然。沙邊錦石醒時好。墻下金花醉後鮮。長嘯聲中搖宇宙。題詩筆下動山川。他時此路重回馬。應指仙橋舊日仙。</text>
<title>宿白杻村舍</title>,<text>涼生空館畫屛圍。四壁蕭然燭影微。歸夢未盡冬夜永。靑春垂謝壯心違。悠悠伏枕思親淚。耿耿寒衾憶弟悲。半夜情懷誰得識。皇天后土也應知。</text>
<title>曉發</title>,<text>長夜漫漫不解驂。故鄕遙指斗星南。遠村曙色和殘月。遊子征衫濕翠嵐。道境安排誰肯笑。錦囊收拾不云貪。傍人若問余心樂。須道年來病不堪。</text>
<title>發京</title>,<text>南出都門送雁群。尺書聊自寄慇懃。情深憶弟觀貞卜。志功思親望白雲。身遠故鄕天共遠。地分南北路從分。思歸獨立愁無語。落葉空山日又曛。</text>
<title>渡漢江</title>,<text>長嘯乾坤趁暮煙。蘆花飛雪滿晴川。漁翁把釣閒眠岸。水鳥無心懶避船。南北往來煩驛吏。江山點檢渾詩篇。百年鼎鼎成何事。不似空門學坐禪。</text>
<title>題桃花洞先醉亭 二首</title>,<text>萬柳亭中午影濃。濯纓橋下蕩塵胸。啼殘夜月唯鵑響。踏破庭苔只鶴蹤。不寐臥聽淸澗水。孤吟坐對碧山峯。此間事事皆殊異。一夢何曾寫景鍾。小亭如畫水雲成。中有幽人臥曲肱。風影靜涵雙鳧碧。襟懷虛受一池淸。居民但覺峯巒秀。過客有知洞壑平。洗盡心肝同嘯傲。忘形義分許深盟。</text>
<title>中夜獨坐</title>,<text>讀書絳帳老書生。短檠頻添倚六經。露濕草根蟲不穩。貓行橐底鼠還驚。十年世事悲雙鬢。一寸心灰坐四更。愁極欲爲中夜舞。強聾傾聽曉鷄聲。</text>
<title>南軒對月</title>,<text>宿雨初收夜色明。長風將月上前峯。散從澗井分留影。巧入軒窓直照容。顧兔戀寒丹桂老。姮娥回舞玉樓重。可憐今夜人間勝。琥珀樽前竹葉濃。</text>
<title>初晴</title>,<text>風伯驅雲曉透寒。雨聲初斷畫簷端。江雲不散衣猶濕。庭樹垂陰葉未乾。階上蟻封殘舊垤。宅邊溪水走新湍。腐儒力疾淸晨起。閒望長吟興未闌。</text>
<title>大雨</title>,<text>狂氛吹自楚王宮。雲氣溶溶滿太空。天地晦冥藏日月。山川昏黑失西東。蛟龍得意千村雨。烏鵲驚飛萬竅風。疑是滍川驅虎豹。鐵戈銀箭亂成叢。</text>
<title>用山谷韻</title>,<text>藥餌無徵病裏頭。芳時幾負入仙觴。茶甌帶火生輕浪。羅扇將秋引細風。老子吟詩聲落落。兒童書字雁行行。才名自古難爲用。人世羊知九曲腸。</text>
<title>和杜子美賦琴臺。寄智甫。</title>,<text>飄飄才思氣凌雲。人道當時善屬文。滌器自知司馬子。當壚應是卓文君。宮中旣獻長門賦。胯下猶懸犢鼻裙。南北別來音信斷。秋風遙待雁來群。</text>
<title>酷熱</title>,<text>舞雱何處御風升。萬國炎炎氣鬱蒸。旱魃已成霖雨渴。淸風無力火雲凝。旣怕臥牀窺螫蝎。更愁眠榻聆靑蠅。肯添記籍黃金榜。擎出銀臺玉井氷。</text>
<title>樹鷄栅</title>,<text>長夏江村事事閒。呼兒樹栅近庭前。一聲曉破秦關鑰。五德名標杜子篇。爲善舊知虞帝舜。舞宵那有晉陶賢。老夫不是無心者。坐待淸音夜似年。</text>
<title>江村偶題</title>,<text>八方無事底時雍。休道甘泉照夕烽。半景孤村人事少。謝塵深巷馬蹄牖。陰濃野樹鳴蟬合。風定茅簷宿鳥逢。倚杖閒吟梁甫罷。自將身世擬元龍。</text>
<title>螢火</title>,<text>新涼輕透井銀床。腐草神光內是藏。隋苑秋探穿禁席。匡窓燈盡照書囊。宵行莫自愁晴露。曉去焉能近太陽。唯有閨娥思不寐。謾將羅扇撲流光。</text>
<title>詠蟬</title>,<text>空館無人白日靜。超然脫殼上淸陰。庾塵不汚延風翼。蠅臭那侵吸露心。數聲夢裏聞羌笛。孤韻醒來奏帝琴。囑汝不須輕去就。蛛絲螳瓜亂相侵。</text>
<title>獨坐</title>,<text>空館涼生流火星。秋容淡淡欲生明。園林露濕蟬聲斷。山谷風來木葉鳴。世事暗隨雙鬢改。衰年只欲九丹成。可憐緱嶺登仙子。肯許丹山九色翎。</text>
<title>詠蓮</title>,<text>夜雨新添一畝塘。芙蓉占得意偏長。仙歸洛浦塵生襪。妃出溫湯水蒲粧。魚跳細浪搖淸影。風過幽軒送遠香。風月江村無箇事。碧簫相勸酒盈缸。</text>
<title>到寺。錄呈諸友。</title>,<text>終日尋眞不遇眞。五溪流水自通津。今歲路非前歲路。入山人問出山人。金堂竹掩曾棲鳳。鶴洞雲深定避秦。欲酬一杯何處所。石門斜日重逡巡。</text>
<title>宿琴堂。錄示諸友。</title>,<text>半生纔得一宵閒。天地窮荒不破慳。洞壑鬱盤苔徑滑。殿堂幽愜石門關。佛日庵臨靑鶴洞。香爐峯對白雲山。長嘯一聲人獨立。碧蘿中斷不容攀。</text>
<title>用崔孤雲寄顥源上人韻。錄呈諸友。</title>,<text>恨君空老白雲端。料得當時事至難。陳迹問僧幽興動。高篇在手宦情闌。晴霞紅葉饒新逕。疊石重巒殺舊湍。聞說往來靑鶴洞。人蹤馬跡詎能安。</text>
<title>聞同行諸伴尋佛日庵。有懷。二首</title>,<text>淸修苦節出凡塵。萬壑千巖自在身。靑鶴固爲塵外物。孤雲本是世間人。雙峯封矗天香遠。一洞中藏蕙草春。我欲他年凌絶頂。不知筋力定誰因。仙境探來隔兩塵。一杯霞玉驗輕身。題詩高喚雲間侶。散髮相看物外人。佛日普光臨大界。海天佳氣釀深春。蒼崖萬丈誰嗔怕。白日飛昇定有因。</text>
<title>閨怨 此亦傷時有感而作</title>,<text>陽臺雨散夢初闌。況奈西窓月欲殘。悵望叫雲憐獨鶴。愁看舞鏡對孤鸞。人間夫婦嫌來晩。天上神仙此會難。爲報牽牛訢閶闔。靈槎何日過前灘。</text>
<title>夜行</title>,<text>路暗川明扣角聲。騎牛童子橋邊過。時聞宿鳥漏孤音。細看晨星添數箇。去住寧辭阮道窮。生涯獨守夷薇餓。須臾月出照余心。仰視靑天如許大。</text>
<title>次獺院樓題韻</title>,<text>萬事悲歡獨倚樓。滔滔江水故東流。地能博厚難容迹。天本高明未擧頭。靖節不來三逕蕪。令威已去幾人留。獺山壯士長歌裏。千里歸雲去路悠。</text>
<title>秣馬龍仁縣前川。有懷。</title>,<text>先師尼父欲無言。行到吾廬亦閉門。夢蝶每從眠處戲。心旌還向靜時飜。林間一鳥孤飛影。波上雙鳧竝帶痕。空谷白駒如見縶。袖中半部魯論存。</text>
<title>登墨峴</title>,<text>歲暮歸來行路難。前闈疊嶂後重巒。摧車地有萬盤險。種豆田無十畝寬。片片輕雲低遠岫。盈盈幽澗瀉哀湍。東西役役浮萍客。未得暮年一日閒。</text>
<title>高山寺晩眺</title>,<text>十年燈下苦蟠泥。恥向仙橋見柱題。多事白雲迷遠近。無情無嶂自高低。長江風定帆初落。小嶺日沈鴉欲棲。望盡家山何處是。綠池荷滿故園西。</text>
<title>宿金涼驛</title>,<text>旅館凄涼對夕扉。啼禽猶道不如歸。客中齊瑟休誇巧。身上狐裘盡反衣。爾後人情當面笑。從前世事轉頭非。江湖亦自多機括。庶見翁鷗得款飛。</text>
<title>馬上口吟</title>,<text>約束當年事已違。欲彈流水欠人知。棄繻關外嫌還日。題柱橋邊恥去時。幽洞落花飄馬首。傍溪新草染人衣。此行贏得窮詩功。摸寫山川怪不遲。</text>
<title>槐山。次壁上韻。</title>,<text>日暮靑煙繞郡亭。牛羊強半下西城。釣詩草色軒軒人。悅性山光面面生。雲白幾穿仁傑眼。樓明長寫仲宣情。湖西落魄不才子。誤被傍人暗記名。</text>
<title>經靑川故址。有感。</title>,<text>一郡廢興何足歎。帝王宮殿亦苔斑。今日澗東無洛邑。當時渭北有咸關。秋黃春綠眼前草。暮暗朝開身後山。萬古成虧只如此。莫嗟吾道屬多艱。</text>
<title>重逾墨峴。復用前韻。</title>,<text>愁來得險遇重難。始覺前峯接後巒。方寸少安從面皺。四支多瘦任衣寬。山腰亂點雲歸洞。脚底哀鳴路隔湍。聞道龍門八九級。泄魚不變敢求安。</text>
<title>過多情院</title>,<text>旅中無處破愁城。況到多情樓外行。牙上啼禽三兩語。原頭牧笛短長聲。經年客子鞭駒去。五畝田夫叱犢耕。何日北堂供笑語。棣棠花下眠雙靑。</text>
<title>仁粹大王大妃殿春帖字</title>,<text>天道無私轉一元。金閨懿範母儀尊。日添數線春初動。位享三朝福益敦。獻頌詞臣朝拜闕。迎祥侍女曉開軒。千秋更上無窮美。正殿垂衣是聖孫。</text>
<title>仁惠大王大妃挽章</title>,<text>舊時冠劍葬喬山。湘竹年年血點斑。長樂夢深遊月殿。玉欄花折謝人寰。奄從先后神無憾。遽促遐齡痛莫攀。北極聖孫誠孝裏。寢園無主晝常關。</text>
<title>俗離山。示崇上人。</title>,<text>衮衮紅塵客路忙。爲探佳景到山堂。懸崖巨石危將墜。絶頂孤松老不僵。入塵對禪聞法住。出門矯首望文藏。山僧說盡山中好。灼灼奇傳信可詳。</text>
<title>謝崇上人惠墨</title>,<text>山門風味臥宜休。豈爲塵容穩擧頭。千里憶君常入夢。片雲遮我不同遊。已慙白眼多譏笑。何計朱門一品求。墨客盟深傾蓋友。他年京洛也相隨。</text>
<title>俗離山</title>,<text>疊石天成聳赤霄。山中早晩謝塵囂。文藏臺上三派水。法住門前八雲橋。巖老苔封千古碧。洞深雲鎖九重遙。他年再訪疑迷路。把筆題詩記後邀。</text>
<title>次韻。題淡月上人詩軸。</title>,<text>靑蓮寺裏始相知。白璧投君愼莫疑。海鳥有機飛不下。雲山無主送將歸。三生熟路猿猴引。一榻有經弟子持。看取舊巢明月下。碧蘿深處饒新詩。</text>
<title>次韻直卿過坡州 時方被瘧</title>,<text>逐瘧詩成效未收。繽來滿眼似雲浮。昏花翳翳生銀海。寒粟稜稜起玉樓。身似高僧同鶴老。心如流水厭人稠。如何未脫塵間念。更把呻吟踏九州。</text>
<title>靑郊道中。望聖居諸山。</title>,<text>莫嗟奔走滯塵寰。自是心閒身亦閒。石澗幾時流穢德。山靈萬古住蒼顏。雲間松檜龍髥起。天外峯巒劍戟寒。他日歸來好風雪。與君携酒一躋攀。</text>
<title>道中。次韻直卿。</title>,<text>故國去我一千里。魂夢不勞關塞長。階下棣棠相映發。園中松菊半成荒。晴天望遠雲容變。落日行看樹影忙。堪笑吾生常役役。忍將萊服犯秋霜。</text>
<title>泛舟大同江。用天使祁順韻。</title>,<text>擧目悲懷箕子城。都門東出大江橫。山川滿眼空留迹。豪傑如雲不記名。錦纜牽風浮碧去。龍舟移棹載花行。蓬瀛亦在人間世。病骨凌虛一鳥輕。</text>
<title>遊東門亭</title>,<text>晩岫淸江映小樓。舞衣歌扇共夷猶。百年山水眞成癖。萬里行裝浪作遊。美景良辰閒日月。佳賓賢主儘風流。明朝始向陽關路。回首箕城憶酒籌。</text>
<title>登百祥樓 二首</title>,<text>天地多情設此樓。江山許我宿雲收。愁中物色難成句。客裏風霜易上頭。鳥帶斜陽投極浦。人牽秋興棹孤舟。停杯更酌無窮意。占得歸來雪隔洲。客裏登樓落日曛。密城西望大江分。乾坤萬里開雙眼。山水千重共一雲。聖世幸同天下軌。華人爭播海東文。風流不獨三杯酒。芳草洲邊必共君。</text>
<title>嘉山。次直卿韻。</title>,<text>驟雨飜空晩未晴。三更雲盡物華輕。海東隨處堪消恨。薊北無人可說情。忠孝同門難竝立。君親屬夢轉分明。燕山此去君須記。世事如今各飽更。</text>
<title>定州。留一日。</title>,<text>星斗欄干醉眼空。家山迢遞白雲中。蒼茫秋色來寒雁。飄泊行裝去斷蓬。已爲聖明朝北極。不須惆悵怨西風。他時華表柱頭見。回首三韓在日東。</text>
<title>留別成季文。甲寅。登科。燕山時被禍。</title>,<text>飄零客裏晩相知。正是千山葉落時。詩律舊聞窮處巧。焦桐今見爨餘奇。身經痛疾思何益。杯到傳心醉不辭。待得歸來天政雪。擁爐閒閱錦囊詩。</text>
<title>越江。宿世子波吾達。</title>,<text>三日黑風吹海立。連朝白雨映山飛。天心豈盡無分別。人事相妨有是非。細密如針穿草屋。霏微似蟻漏蓑衣。三更雲捲衆星出。忠義情深鬼不違。</text>
<title>宿湯站。曉起。雲霧蔽野。一望無際。如洪水沈溢。口吟一律。</title>,<text>天公號令眞不廉。一夜漂沈大地黔。城沒只餘三板在。山懷 疑壞 惟見數峯尖。金烏忽破千層浪。玉宇都無一寸黏。愧我凡庸難語變。乾坤元是管中覘。</text>
<title>過開州故城 城有金太祖起兵處</title>,<text>天公用意眞難詰。掣石成巒百丈危。鐵岸似門便出入。霜峯如戟巧排推。山河表裏歸新主。城郭荒涼有故基。設險反資豺虎窟。不如鎚碎奠平夷。</text>
<title>通遠浦。次直卿渡江韻。</title>,<text>愁城無處豎旗降。更値群山夾大江。水界封疆分地脈。秋行時令共夷邦。胡笳入谷驚山鬼。鐵馬飜蹄響石瀧。欲寄家書意萬疊。遼陽城下鯉無雙。</text>
<title>宿高嶺</title>,<text>月白山空臥不眠。無窮歸思滿東川。千秋雲物長歌裏。五夜風霜斷岸邊。遊子思親今兩月。故鄕離夢似三年。凌晨畫角催行色。峽裏長天一管穿。</text>
<title>越靑石嶺</title>,<text>盤山百丈截長途。鐵壁撑天裂地樞。老石當空懸馬首。枯枝攬眼拂人鬚。三千里外看奇絶。十二州中定有無。廿載塵機今洗盡。此間詩格更淸癯。</text>
<title>謁關王廟</title>,<text>曾於靑史識將軍。每說關張屬耳聞。千里他鄕今作客。一間荒屋始逢君。祠庭寂寞埋秋草。金甲凄涼鎖暮雲。躍馬刺良終不見。蜀山何處葬忠墳。</text>
<title>次崔公瑞世珍韻</title>,<text>夜尋黃鶴臥雲皐。十里鳴泉枕上號。風露衣沾仙夢覺。山河影倒月輪高。愁來白髮添新箇。何處靑帘典弊袍。惆悵別時今記憶。胸中留恨亂如毛。</text>
<title>遼城懷古</title>,<text>遼陽城下値秋風。壯士悲歌倚斷虹。戰伐如蜂天地老。英雄似鳥語音空。雲煙歲暮傷行客。駐蹕山靈識太宗。華表柱頭千載鶴。人來人去幾人逢。</text>
<title>次直卿韻。記道中所見。</title>,<text>故園松菊兩關心。馬上思歸奏越音。白酒困人迷眼界。黑雲含雨過山陰。飜身轉覺東溟遠。擧目遙瞻北極深。從此西行覲天子。歸來應見雪堆岑。</text>
<title>見公瑞次直卿分水嶺之作。追計前六日。今飯處余亦有七言絶句。又作四韻詩一律。敍懷。</title>,<text>抱膝吟秋事事新。每逢奇節倍酸辛。當時分水嶺頭見。此日望鄕臺上嚬。衮衮長流何處到。漫漫大野愁遠人。他年此路成陳迹。日暮悲風起暗塵。</text>
<title>讀李仲敬箕城贈別詩。追次其韻。</title>,<text>詩思飄然映斗魁。先生於此不凡才。秋風颯颯辭君去。雨雪霏霏待我來。乘興南樓情不淺。顧瞻東國夢頻回。如余樗櫟那堪用。匠石元來棄散材。</text>
<title>海州衛。次韻文江人夏統見贈。</title>,<text>湖山爲主月爲賓。兩子胸懷少等倫。淅水驚濤猶在耳。蘇仙遺跡合書紳。孤城粉堞非吾土。五綵浮空是帝宸。旅榻蕭條雙眼碧。十年詩力費千鈞。附原韻朝鮮諸鳳忽來賓。文采飄飄世絶倫。令望顒昂賢宰輔。威儀濟楚傑縉紳。欽承王命辭丹陛。祗覲天朝拜紫宸。獻納受恩歸去後。同登廊廟任衡鈞。</text>
<title>落沙嶺。次韻直卿聞靼韃聲息。</title>,<text>昇平弓劍久韜鞬。似聽凶奴瞰北垣。歲轉亡胡知送死。天生驕子貸遊魂。將軍且聽全師計。戰士休誇出塞勳。作頌何人承吉甫。周宣本是重修文。</text>
<title>向盤山。次直卿韻。</title>,<text>萬里他鄕消息稀。孤燈隻影兩相依。人間歲暮蘆花白。天上風高桂影霏。目送靑空雲外雁。淚添慈母手中衣。故國歸計何多日。水遠山長路轉微。</text>
<title>途中。望醫巫閭山。</title>,<text>盤根百里接蠻荒。萬古應知穀與臧。畫地分疆逢舜禹。經秦及宋沒胡羌。山河歷歷歸眞主。玉帛年年走帝鄕。海外孤臣歌大業。千秋文物配虞唐。</text>
<title>宿廣寧</title>,<text>無肴且食牽牛子。有酒聊將北斗斟。寸草春輝遊子念。白雲紅樹兩鄕砧。蟲聲易下燈前淚。魂夢頻驚別後心。一片歸心憑寄雁。故園西麓碧蘿陰。</text>
<title>朝發廣寧。宿十三山。</title>,<text>廣寧巨鎭古幽州。屋宇連墻笑語稠。遼羯舊風看走馬。唐，虞遺俗見馴牛。百年離合關天數。一代安危在廟謀。往事如鴻頻浩歎。英雄西去水東流。</text>
<title>過醫巫閭山。山在廣寧西一里。用前韻。</title>,<text>遙連韃靼擁中州。佳氣時兼殺氣稠。鐵壁巖巖同魯岱。秋容濯濯似齊牛。行人但覺看山好。老將應思破賊謀。遙想古來征戰地。幾多冤血滿街流。</text>
<title>聞韃子犯塞。復用前韻。</title>,<text>五雲西北是皇州。傳報楡關胡語稠。虜騎多年驅漢馬。桃林無日放周牛。長纓未請終童死。三表誰陳賈傅謀。回首三韓憶烽燧。書生憂國淚先流。</text>
<title>宿凌河驛。次直卿韻。</title>,<text>羲和鞭日暗還明。行近皇州瑞霧橫。幾點雲山藏遠道。一年秋月夢孤城。不辭望眼三千里。却被歸魂四五驚。半壁靑燈看更苦。光搖銀海眩潮生。</text>
<title>宿杏山</title>,<text>長夜漫漫莎草多。少年應是夢經過。靑山恰似曾相識。白髮知無可奈何。萬古乾坤怕覆載。幾多豪傑歎消磨。遙憐別後琴書散。舍北雲深老碧蘿。</text>
<title>宿沙河</title>,<text>黃鷄催曉夜漫漫。旅舍歸心共歲闌。露折霜花饒節意。風敲木葉鬪天寒。已嫌食力緣愁減。更惱詩腸得酒寬。醉裏胡塵驚倦客。頻敎西馬上東鞍。</text>
<title>發沙河</title>,<text>憶昔斑衣戲北堂。兒孫羅列儼成行。分群隻影連三月。兩地孤魂逐一鄕。陋質許從憂聖主。弊裘那復怨淸霜。停驂更望皇居近。不怕緇塵染我裳。</text>
<title>宿高嶺。用杜少陵韻。</title>,<text>日暮長亭暗塞門。小城煙月接荒村。兩儀闔闢誰爲主。萬象啁啾自斂昏。去馬來牛散何處。東雲北樹正銷魂。明朝日出還依舊。世事君今莫再論。</text>
<title>到山海關</title>,<text>秦築防胡萬里城。雄圖千古保無爭。乾坤朝暮關開闔。山海高深管重輕。從此民勞得休息。始知嬴滅在焚坑。聖皇若問治安策。二帝三王未可更。</text>
<title>夜過撫寧縣。二更。抵蘆峯口驛。</title>,<text>風梳露洗觸寒更。疋馬驅馳六十程。小店殘燈人語軟。淡煙斜月客魂驚。投書寄雁應非實。酌酒寬心亦不情。每憶故園風雪夜。擁爐閒坐說平生。</text>
<title>曉發灤河驛。天氣甚嚴。日色甚薄。園林盡赤如血痕。樹間稍稍有風。</title>,<text>昨夜軍聲動漢關。滿園霜葉血痕殷。乾坤慘憺朝無色。城郭凄涼士破顏。劍氣高衝千丈日。兵威散在八公山。胸中萬甲夫誰敵。獨向皇州筆陣閒。</text>
<title>過孤竹君古城</title>,<text>數尺殘碑刻畫新。商家知有不欺臣。廟遺孤竹當時像。我亦箕都百世人。萬古風聲歸二子。舊朝文物屬三仁。朝鮮此去三千里。兩地忠魂倘有隣。</text>
<title>渡通州潞河。登楊州船。卽載貢船</title>,<text>海外孤生汗漫遊。乘船擬是上楊州。千年王氣收南土。萬里牙檣送北流。常貢已輸雙鳳闕。虛舟空載一天秋。沙鷗久與篙師慣。相對煙波款款浮。</text>
<title>入帝都。寓會同館。館在玉河橋西。明日。將朝見奉天門。是日四更四點。詣鴻臚寺習儀。五更三點。入詣午門外。平明。皇帝御奉天門受朝。使以下於午門外。登御路分四行立。五拜三叩頭禮。自西掖門入。升跪。御路去御榻容二席許。禮部尙書奏朝鮮國差來陪臣某等某事來云云。畢。使以下卽叩頭。皇帝勅賜酒飯。又叩頭。還從西掖門而出。詣光祿寺。潔酒餠於午門外。叩頭而出。奉天殿外。有奉天門。其外。有午門。又其外。有端門。又其外。有承天門，正陽門。</title>,<text>水滿宮壺曉漏催。五更三點入蓬萊。九重天氣悠然散。萬里光明自此開。扇影晩從金闕下。佩聲遙向玉墀來。侍臣朝罷歸東省。日暮應焚諫草回。</text>
<title>崔公瑞月下設酌。以詩見招。就飮。因次其韻。</title>,<text>月瞰窓東起問更。故鄕先得此宵明。悠悠望遠思何盡。咄咄書空計不成。萬里飄零非我獨。百年懷抱向誰傾。故人賴有崔公瑞。菊裏開樽愜野情。</text>
<title>次直卿朝見奉天門韻</title>,<text>五夜靴聲集午門。千官劍佩觸相奔。紗籠暗淡搖歿月。鍾鼓悲涼逗曉雲。多病小臣恭虎拜。晴朝喜氣覺秋溫。自公退食還成醉。滿面紅潮總是恩。</text>
<title>九月晦日</title>,<text>別來多病怯寒衝。秋又辭歸客意重。藥裹關心頻點檢。狐裘出篋孰彌縫。衰慵暫試萬言手。談笑強爲千里容。陟岵倚閭今幾度。宦情羈思一時濃。</text>
<title>再朝奉天門。見一二朝士或着玉帶。或着金帶。過前而去。威儀整勅可觀。皆一時名士。問之序班崔榮云。</title>,<text>仙侶翶翔華玉墀。緇衣於汝最相宜。彈文滿袖皆憂國。牙笏當胸欲擊誰。曉日漸高中使出。天顏頗瘦外人疑。九重一念關休戚。須賦鷄鳴撲直辭。</text>
<title>次直鄕韻 二首</title>,<text>胸海茫茫不可過。人情隨處轉蹉跎。風塵錯料同舟客。杯酒相酬彈劍歌。松岳南頭新雪竹。馬山東麓舊煙蘿。別來寂寞通消息。風雨蕭蕭奈爾何。天寒萬象各歸元。更向誰家爲叩門。多病益知生別苦。故情難與衆人論。麒麟歲晩傷時泣。鳥雀秋來得食喧。守分一枝無不足。莫將疚疾強追鵷。天翁將試地中雷。龍戰郊原暗起埃。異國光陰成歲去。故園消息幾時來。魂歸不覺關山隘。夢罷偏驚鼓角哀。自是皇家有程限。請君寬假莫相催。</text>
<title>追記曺家莊道中望海之作</title>,<text>滄海誰知一勺多。溪湖萬里送長波。光搖玉壺女中箭。影落鮫人水底梭。物外仙槎應不宿。人間風浪奈如何。殷勤好去朝天客。東望蓬萊路更賖。</text>
<title>次崔公瑞詠猿 太監金浦所送 韻 二首</title>,<text>踏盡千山寺寺門。三年虛累主人恩。不憂寒餓啼深夜。最憶嘯吟失故雲。巴峽藤蘿惟夢到。洞庭煙浪幾時呑。遙知遷客瀟湘岸。明月孤舟減舊聞。遠死全生入貴門。敗芋殘栗孰非恩。夢懸巴峽千條樹。群在瀟湘萬里雲。歲久忘情聊足樂。愁來得食不堪呑。憑君愼莫東韓去。恐値龍灣謫客聞。龍灣卽義州。翰林鄒希長。參判曹偉同誦于此。博士成仲掩亦謫麟山。去義州二十里。時來往。</text>
<title>蕭給事中顯失鶴 家在山海關。以善書聞。質正官洪彥忠直卿入訪。待遇甚禮。幷付失鶴詩。同次其韻。○二首</title>,<text>莫招雙鶴五雲東。野逸仙姿兩意同。已脫簪纓從眼白。肯隨塵網側頭紅。月明人靜歸華表。海闊風恬理釣筒。金鼎丹成緣再合。緱山頂上有前蹤。蕭白號海鈐。故及之。矢上人間任所之。雪衣砂頂屬淸思。分明舞影留銅鏡。寂寞秋園廢飮池。得喪悲歡驚易老。升沈聚散豈無時。君身自是人中鶴。何用區區歎別離。</text>
<title>十月晦日。發北京。宿通州。</title>,<text>仗節西行趁火流。東歸氷合潞河頭。三冬懸榻妨文史。萬里登樓長客愁。負米愧無由也勇。事親那免疾之憂。遙知兄弟今相待。臘月高堂好獻酬。</text>
<title>暫憩蘆峯口驛</title>,<text>瘦馬朝馳七十程。晩看寒日霧中生。群峯削鐵詩肩聳。小館函風酒面淸。王粲登樓鄕國杳。張騫奉使海槎輕。三千路隔無多遠。水白山遙入眼明。</text>
<title>宿盤山</title>,<text>薊北風高斷塞鴻。湖山暮靄眼矇矓。晏裘零落千重結。姜被凄涼一半空。窓外月明何處笛。庭前霜白五更鍾。烏飛兔走暗還曉。馬首路長入不窮。</text>
<title>夏雨</title>,<text>鸛鶴聲中蟻垤忙。落梅飄盡雨沾黃。紅塵十里消昏氣。碧樹千章帶曉光。潤物須要三日足。產蛙何用一旬長。空齋不語衣冠坐。對矗爐煙細細香。</text>
<title>秋興</title>,<text>小閣秋涼酒面紅。東籬採菊劈香叢。村南村北鱸蓴美。田婦田夫笑語豐。聖德與民如曝日。臣心於樹比丹楓。自嗟宋玉多才者。作賦空悲落木風。</text>
<title>送秋</title>,<text>秋風夜撼西窓竹。起坐蕭然抱幽獨。別意空餘井上桐。遺香未盡籬邊菊。一元隨處有盈虛。二氣何年無剝復。算了胸中萬事空。逍遙物外更何卜。</text>
<title>雪松</title>,<text>物外龍鍾白髮翁。人間知有不平攻。秦封受後頭應老。漢穀辭來友欲從。鶴舞風輕飛玉屑。山寒月白照氷容。何方分得刀圭匕。天下蒼生盡赤松。</text>
<title>夏雲</title>,<text>虎豹開巖扣不聞。龍眠九澤有閒雲。黏天謾作遮天計。憫雨還垂帶雨文。千里風蒸空疊葉。萬方鋤罷惜妨耘。平生每恨陶弘景。收入丹靑獻聖君。</text>
<title>詠荷。贈德山楊太守。</title>,<text>暮天風氣自凄涼。敗葉猶爲帶日光。多病馬卿能作賦。窮途阮籍豈眞狂。六年遺愛前身武。千載羞金是姓楊。淸水碧荷纓可濯。臨池一笑付滄浪。</text>
<title>次韻</title>,<text>望盡雲山醉眼窮。崢嶸老翠遠如濃。愁看暮雨連朝雨。靜愛深紅間淺紅。二十男兒年尙少。風流才子氣凌空。世間景物元無主。付與詩人一笑中。</text>
<title>次白樂天韻。題李，馬二妓。贈可柔。</title>,<text>茂陵多病琴臺破。更有何人續斷絃。聲歸蟋蟀梧桐雨。舞屬嬰兒楊柳煙。秀才筆下詩詩玉。仙子波頭步步蓮。滿天明月吹簫急。簫史臺前作鳳仙。</text>
<title>詠史。贈可柔。</title>,<text>八十漁翁百不憂。幾年巖畔着羊裘。一來便作蒼生計。五就誰知半夜愁。生足簞瓢甘陋巷。死遺淸白敵封侯。請纓未必非長策。操瑟齊門也合羞。</text>
<title>醉吟</title>,<text>李白謫仙詩最好。陶潛對菊酒何遲。家存四壁猶賖酒。病過三年不廢詩。燕子高秋歸亦得。花枝照眼醉無辭。英雄不與山長在。萬古風煙獨在茲。</text>
<title>醉後走筆。呈濬叔。</title>,<text>一樽相對足歡娛。美景良辰不可孤。遠客有情寬酒量。醉腰無力倩人扶。舊乘驄馬同登府。今帶銅章獨剖符。多少漢南芳草恨。逢君誤道作癯。</text>
<title>矗石樓 二首</title>,<text>麗際東南天作區。架空縹緲雲爲樓。坡陁山結龍頭峻。繚繞江分燕尾流。啼鳥一簾紅雨散。長江喬木綠煙浮。此身曾到蓬萊頂。笙鶴寥寥過海州。男兒意氣溢寰區。翠壁白沙紅晩樓。萬點雲山皆北拱。一方星月盡東流。芳時易過靑梅結。勝事重期赤葉浮。我倦欲留夜不厭。使君聲價善爲州。</text>
<title>南海客軒</title>,<text>百年治化洽南洋。風敎從知入露梁。身臥瘴雲更漏永。夢隨仙仗佩聲長。孤村錦繡花連屋。四壁笙簫竹遶床。曾是祖先留犢處。爲停旌節不知忙。</text>
<title>平山浦。次晉川君韻。</title>,<text>衆山南斷更無南。天水相高鳥嶼涵。春事欲闌花在地。鄕關何許路長驂。百年得喪身如寄。一枕榮枯夢亦酣。白首建牙安用假。靑蘿居士是眞銜。</text>
<title>薺浦朝宗閣次韻</title>,<text>君王綬遠正如天。禍患從知不在邊。戍卒散爲緣畝卒。戰船閒作釣魚船。詩翁自古輕新貴。醉客于茲傲瘴煙。風雨一尊何處笛。寸心非石不能堅。</text>
<title>菁川泛舟 三首</title>,<text>樓下洪波百丈淸。鷗驚崖轉覺舟行。人間欄檻壓天上。水底魚龍聞笛聲。故國幾時修廢經。百年隨分臥邊城。無端忽憶桐江瀨。一竹當時九鼎輕。老木寒潭肺腑淸。杖藜隨意傍沙行。江山自少塵中氣。鷗鷺偏多物外聲。不見姮娥來伴月。貪看列宿下臨城。合歡更覺滄洲趣。始信高人去住輕。是時。初罷女樂。夜。列炬城頭。燦若列星。故第三聯及之。百年高會値秋淸。繫纜汀洲信意行。鷗鳥眞成塵外格。江流不作舊時聲。荒村依岸皆仙窟。列炬燃空是赤城。更起酌君君莫厭。人間此會未爲輕。</text>
<title>嶺南樓 二首</title>,<text>日南風淨掃黏天。環水團山聚眼前。憂樂每憑詩酒裏。閒忙共坐斗牛邊。長林積翠浮寒浪。細路分靑帶晩煙。宿醉未醒餘興在。更於何處設芳筵。鞍馬侵尋傍海天。百年心事在尊前。山圍遠樹微茫外。人倚朱欄縹緲邊。魚躍鳥啼朝復暮。灘寒木古月和煙。臨江獨酌無多興。暫乞紅裙樂四筵。</text>
<title>密陽。次黃比安韻。</title>,<text>樓上一尊雙眼碧。樓頭千點落花忙。將軍禮數容疏慢。太守風流恕醉狂。樂事有時供笑口。瘴雲如火迫中腸。驚人白璧投何處。細雨湖邊作晩涼。附原韻高牙太纛將軍壯。烏帽靑衫太守忙。細雨輕塵濃欲浥。落花飛絮舞如狂。樽前有客雖開口。樓上無人解斷腸。搥碎嶺南平作地。女墻殘照送凄涼。</text>
<title>海雲臺 東萊○二首</title>,<text>依俙山盡抹靑煙。馬促高吟更豎鞭。低礙帽簷花木合。平臨蓬島海雲連。虯髥點雪三軍帥。玉麈驚筵百里賢。誰叫帝閽開瘴霧。爲謳商曲鼓商絃。重遊擬趁淸和節。寒露零時穀雨前。紅雪曉晴花襯地。白雲東盡海呑天。良時樂事元難遷。怪雨盲風晩更顚。蹈死乘桴非我事。管絃聲裏送流年。</text>
<title>梁山雙碧樓 樓前梨花開</title>,<text>此君宜着澗溪邊。識得襟期有幾賢。愧我素非林下相。知渠宿契酒中仙。三吳蓴菜無歸棹。七月梨花問老天。紅蓼白鷗雙釣艇。種瓜何地不宜田。</text>
<title>讀史至昭君傳。有感。</title>,<text>漢宮如海托菲躬。天地何曾怨不容。薄命豈期終事羯。遭時應許自當熊。羞將玉貌媒君寵。肯把黃金賂畫工。一死固知身不辱。官家元是要和戎。</text>
<title>臺巖。贈李子賀。</title>,<text>高才索莫臥江樓。樓下浮沈雙釣舟。良玉固非三刖獻。死駒誰復百金求。半篙新水理沙觜。數朶幽花掛石頭。薄暮悤悤歸騎散。一宵風月共眠鷗。</text>
<title>秋雨不絶 二首</title>,<text>新黍初圓稻未黃。蝸登几案菌生樑。天爲民父寧無意。國有商霖枉自傷。萬壑波濤連畝澮。千村墻屋接帆檣。孤臣霜髮三千丈。不覩秋陽一月強。溪雲高起浩縱橫。山失崢嶸月失明。初謂千疇承潤澤。漸看平地作滄瀛。羲和定歲疑差閏。虞帝占星恐錯衡。點點太空誰料得。撥開新釀待天晴。</text>
<title>答叔貢，孝仲以詩見招。昌原宣化樓敍別。</title>,<text>天上鸞書下降時。兩般襟抱有誰知。離情水湧非由外。喜色春浮豈爲私。愧我籌邊無寸策。嘉君補衮有長絲。明朝就聽峨洋曲。楮子盤松結後期。</text>
<title>宣化樓。送叔貢以弘文修撰赴召。二首</title>,<text>淸朝束帶赴佳期。厭馬乘轎覺我衰。宣化樓中人倚檻。鎭東門外日飜旗。却因歸興傷前事。會有嘉言決衆疑。想得玉堂論奏罷。百花撓亂萬年枝。天涯歸計較君遲。歸後相從定有期。白首逢春新托契。長眉見月幾懷思。乾坤納納應無眹。梅柳欣欣自識時。政是聖朝更化日。鑾坡草敎待君揮。附和章 二首人間會合不多時。促膝情懷兩自知。坐屈高軒狂且猥。走問行旆喜偏私。庭梅經雨將舒萼。溪柳延風欲放絲。宣化樓中來日會。天涯那肯負佳期。獨恨從前納見遲。兩忘年位契心期。枉臨棨戟蒙榮餞。追贐行裝謝厚思。輸寫襟懷消日夕。溫涼風景値天時。除非宣化樓中事。戀土傷離共可揮。</text>
<title>金藏臺 慶州</title>,<text>十里鳴灘碧玉流。晴沙錦石護汀洲。春歸老柳黃浮眼。病入新年白滿頭。雲外峯巒今郡邑。煙中樓閣古王州。臨風一笛高臺迥。枯竹那能解我愁。</text>
<title>福泉寺</title>,<text>山中勝迹已難尋。石頭溪渦落葉深。此會將來僧有證。空巖千古月如今。塵緣未斷行逢雨。宿業猶存不廢吟。聚散十年知不繼。請君須上最高岑。</text>
<title>此安雙明樓</title>,<text>浮世功名老不期。如何頻作夢歸詩。百年簪笏榮無補。一壑風流晩亦宜。天上赤雲當檻日。樓中白汗透衣時。憑誰說與吾懷抱。簿領叢邊鬢已知。</text>
<title>龍宮東軒</title>,<text>抱甕區區笑漢陰。特書霖雨慶當今。連霄爽氣鳴高竹。淸曉晴光動遠林。四野歌謳千頃綠。孤臣魂夢五雲深。身叨嶺外咨詢責。那有懽悰罄短吟。</text>
<title>安東觀風樓。次徐達城居正韻。</title>,<text>開簾如對屋前山。坐我靑蘿水石間。遠別屢驚雙鬢改。舊遊知復幾時攀。塵中蹩躠人誰恕。物外淸狂老未刪。珍重煩公來伴顧。學他年少暫偸閒。</text>
<title>安東映湖樓次韻</title>,<text>湖山默默閱人多。此老淸狂定有加。吟就好詩如得友。行逢佳境當還家。樓扁共賞銀鉤畫。漁唱誰憐玉樹花。極目太平禾黍地。猶餘殘壘與枯槎。</text>
<title>大邱琴鶴樓次韻</title>,<text>鶴去琴亡人亦逝。何人愛鶴復携琴。可阜民財五絃曲。能縻爾爵九皐音。以形觀物非知妙。下指求聲豈識心。長嘯八窓憑宇宙。千年閱道與同臨。</text>
<title>重九。登移來山。同公輔作。二首</title>,<text>移來山上客登高。下有滄溟不盡濤。萬里看楓身老大。三杯泛菊氣麤豪。虞人獻技燔雙鹿。歌妓飜詩付玉槽。醉裏簪花聊爾耳。風流已屬少年曹。九九三三每遠遊。傷春纔了又悲秋。江山縱美因人勝。節物難酬與酒謀。萬壑聲酣風落木。一天涼重客思裘。羈懷杳入歸雲裏。西海吾曾辦一邱。</text>
<title>開雲浦。次公輔韻。</title>,<text>將軍曉出馬鳴阿。前乘琴歌後乘花。白首屢違天北極。靑山盡歷海西坡。自憐多病如工部。誰許高懷似孟嘉。落日漸低人言散。回頭鷗鷺管煙波。</text>
<title>聞新雁有感</title>,<text>二千里外逢新雁。南去何時過故園。散影忽迷靑草岸。驚魂遠落白雲村。霜毛堪作承筐贄。雪趾尙留繫帛痕。雙親若問余安否。好渡龍灣穩笑言。</text>
<title>次可柔蛇山觀望四韻。回文。</title>,<text>東望雲邊西落日。鴨頭波起碧潾潾。鴻歸絶塞秋傳信。燕伴孤窓曉夢人。紅面白花嬌復醉。老愁幽景晩題新。虹銷雨後山雲斷。故舊逢來話苦辛。</text>
<title>石川聯句</title>,<text>良宵不可負。成之 勝地詎能孤。洪之 大醉蹲蹲舞。昌之 高歌浩浩愉。百順 尋眞巖下飮。洪之 拍手竹間呼。成之 不怕三春冷。彥聖 憑歡四美俱。仲孚 淸流漱石齒。百順 佳話轉團蒲。昌之 山影浸淸瀨。仲孚 月輪張半弧。成之 奔湍喧客耳。昌之 佳句壓崔奴。洪之嘗戲號昌之爲崔致遠。故云。 選勝唯君我。仲孚 忘形到爾吾。百順 鼯朋巖上走。時。昌之坐在巖上。故洪之戲云。 龍客水邊遨。昌之亦戲 急管丹崖響。仲孚 欹巾玉手扶。成之 山靈知慰客。洪之 夜話可傅圖。仲孚 淸露飜松鶴。成之 高談泣山都。彥聖 頻舞知情動。仲孚 緣詩笑日癯。昌之 簪花吾已老。仲孚 催鼓子方謳。成之 秀句驚山鬼。狂歌缺唾壺。成之 相逢今夜意。洪之 邂逅昔年徒。百順 更作無何飮。成之 何嫌放意娛。洪之 乾坤空老矣。日月正催乎。仲孚 炬火燒山石。昌之 寒雲鎖古途。仲孚 彌明方醉睡。彥聖 復會繼能無。成之</text>
<title>與敬仲，原明戲製。</title>,<text>黃昏一燭欺新月。成之 紅粉三行妬晩花。敬仲 花到暮春含晩態。原明 魚知暖日下寒潭。成之 潭中盤石天成座。敬仲 洞裏靑山錦作屛。原明 屛上跳丸頭上日。成之 飮中覓句畫中人。敬仲 人生聚散萍無定。原明 勝地歌呼月易低。成之 低唱淺斟酬好景。敬仲 短簫長笛滌新愁。成之 愁來矗矗杯應亞。原明 詩辦多多筆不停。</text>
<title>勒成墓碑</title>,<text>浩蕩乾坤大。生成地道荒。郊原春律遍。雨露棘心長。窈窕關睢化。徽音太姒揚。曾參雖廢學。孟母尙遷坊。北海鵬初奮。南山豹久藏。但令枝葉茂。奈此本根傷。憶昔趨燕闕。臨岐奉別觴。絶裾情更切。許國臂猶攘。弊盡手中線。遠遊天一方。倚閭頻齧指。陟岵幾回腸。十月之交會。群陰正剝陽。萬齡纔順耳。二豎奄嬰肓。夜夜魂相接。朝朝淚兩行。張槎歸已晩。鼎藥覆先嘗。跼蹐依無地。哀矜事異常。金風吹祖席。朔雪滿回韁。啞啞烏爰止。翩翩鳳獨翔。斷蔥餘舊澤。擧案鎖中堂。積善膺多福。呼杲耐百殃。萊衣空棄篋。孟竹謾抽芳。始識三公貴。難售半日光。扣氷那更得。盛禮可追將。上下江巒阻。胼胝手足瘡。恩津恩未報。德院德難忘。佳麗千年邑。巉巖數仞岡。精誠蒙土石。劖跡倚秋霜。道士鞭聲疾。將軍箭力強。穿深如射虎。斲細似驅羊。玉屑隨風碎。銀床帶月涼。收功天與力。致遠鬼輸卿。陸轉兼雷吼。舟行覺電忙。螭龍雲出沒。菡萏影底昂。磊落縱橫筆。舂容錦繡章。貞嘉欣有托。孝思永無疆。庶見鳩巢集。莫敎牛觸僵。來仍勤鼎俎。樵牧戒耕桑。禮樂崩何病。羹墻若有蹌。九泉終寂寞。一氣不銷亡。凜凜冠裳動。盈盈笑語妨。扣盆莊叟在。俾爾壽而康。</text>
<title>有所思</title>,<text>秋盡溪山瘦。愁深節序悲。未能齊得失。甘與抱支離。天地分三極。陰陽具兩儀。生成非望報。雨露不偏滋。顏跖頗殊道。彭殤欲問誰。聰明均視聽。物則足倫彝。隨分榮枯異。同源左右岐。世情吁可怕。桑海變應知。水覆難收手。花飄不上枝。山川遼鶴在。身世壑蛇馳。舊室今成土。新人旣抱兒。辭巢秋社▒。向日北園葵。滿目經千點。驚時靡孑遺。王孫原上草。閨婦鏡中眉。每被風霜薄。那將獺髓醫。茂陵司馬宅。金谷季倫基。埋沒繁華地。悠揚忠孝詞。已聞鴉飮啄。復道鳥耘耔。魚躍兼天湧。筍香帶雪披。在人情罔極。於物信何欺。借問三公貴。何如寸日曦。光陰隨過隙。風樹更狂吹。臣子同門立。君親一理推。睢陽雙節遠。諸葛大名垂。李郭當胡滅。關張賦命危。城空惟雀鼠。陣沒但蓬茨。宇宙頻回首。英雄幾處碑。假年天邈邈。許國塚累累。孔孟窮何病。夷齊死不飢。知音天下獨。妙曲谷間疑。絃絶久無響。馬亡空有皮。未逢雙伯樂。安得兩鍾期。貧賤堪吾樂。光榮彼一時。燕臺收駿骨。周網得熊羆。漢閫無雙信。堯章足一夔。厥初身假迥。畢竟霸王資。俯仰今千載。勳庸屬五噫。熊魚須在擇。喜懼最關思。子也非吾友。參乎是我師。回車勝母里。罵口絶裙癡。念重門閭望。貧從十萬辭。誤爲徇國事。何處覓春慈。噬指慙歸順。遊方愧象尼。月封埋鏡匣。風展鎖靈帷。令伯曾留表。蒿莪解說詩。功名知偶爾。富貴獨何爲。列鼎爭如椹。千鐘不直藜。蹉跎瞻北斗。流落守南箕。負米身猶健。斑衣老亦宜。秋萱終寂寞。堂鳳獨依遲。怪事空書字。呑聲淚滿頤。雪霜分慘裂。松柏共摧萎。欲碎補天石。思繅繫日絲。東西妨運轉。時序不推移。晝夜三千刻。生涯一萬朞。長年同鶴算。閱世看春姿。天道高難測。人謀豈易施。共尋壺裏界。相對橘中棋。救疫窺蘇井。全生解葛尸。聖賢俱已矣。此理恐磷緇。</text>
<title>發沙河</title>,<text>小驛孤村外。長途困丈夫。迢迢關塞阻。一一烏鳶呼。衆水南朝海。群山北走胡。行人愁佩犢。軍政憶鞭蒲。許國心猶壯。謀身計本迂。白雲凝遠望。淸淚落雙珠。</text>
<title>除夜。閱稼亭集。有一燈分照兩年人之句。分韻示正卿昆季。</title>,<text>隍鹿孰僞眞。塞馬誰得失。對棋未終局。歲月如電疾。今年歲在酉。明年歲在戌。成功便當去。萬期若畫一。其二新歲明朝是。東南喜得朋。三人分鼎坐。挑盡兩年燈。壯心老猶健。屠蘇覺齒增。君看元會篇。賢達已無徵。其三師道久不傳。我今師典墳。知音世無數。晩歲始知君。四載永相忘。百年已三分。作詩吐肝腸。一杯寄慇懃。其四亭亭澗壑松。上有蘿與蔦。虛聲滿國中。所恨知我少。修行如熠耀。耿耿含內照。隱德畏人知。可賀不可弔。其五堂中酒一樽。戶外屨一兩。愁來抱獨眠。興來成獨往。那知風雪夜。對榻猶夢想。優遊少一年。坐待鐘鼓響。其六老年推不去。少年挽不前。擧酒問靑山。何處埋群賢。交情無古今。況同甲午年。停杯雕好句。不必萬人傳。其七好改舊時器。莫改舊時人。蛩蚷本異類。管蔡寧非親。所懷不同調。白首恒如新。放歌君不 缺。明日是王春。</text>
<title>宿蛤田</title>,<text>旅館閒無人。低壁空四圍。筯力困鞭菙。坦腹寢如尸。慈親屬我思。宿夕夢見之。招我致其側。撫育如嬰兒。廏馬風啼齧。忽覺淚交頤。起坐不成寐。遠村鷄喔咿。大星雖磊落。衆星亦已稀。廚人共曉飧。僕夫車載脂。出視天宇淨。淸霜滿疏籬。左手雙轡在。右手金鞭垂。驅馳不復舍。朔風吹我衣。朝日已成晩。跋涉皆忍飢。憂虞何時畢。靡靡風中旗。</text>
<title>己卯三月癸丑。與申晉州 洪之 蔡昆陽 仲孚 李河東 百順 宋上舍 昌之 約遊方丈山。朝晡聚到蟾津。小酌。將舍馬登舟。皆云天氣欲雨。風之順逆。亦未可知。不若乘馹從陸之爲便。就決於我。書以答之。</title>,<text>老去喜探討。朋來得三四。船頭掛鴟夷。縣裏除校吏。扶携未半途。豪談次第起。遇景卽高吟。詩成忽滿紙。人書天欲雨。方丈餘百里。舍舟乘快馬。日午當至止。君言或有理。我行無大忙。山陰興已動。雪月盈枯腸。浦口潮正滿。一棹抵岳陽。蒼崖挾中江。兩岸皆村莊。柴門面江開。處處花竹香。相將棹謳發。此時高興強。諸君謂我何。一酌吾乃狂。</text>
<title>得喪子書 庚申</title>,<text>天地爲棺槨。晝夜計年光。人生寓其內。有如夢一場。短亦一夢短。長亦一夢長。蜉蝣聚還散。石火空中忙。我有前歲子。暗記爺與孃。天奪我麒麟。乘雲訢玉皇。皇亦不能救。惻愴墜大荒。去夜來入夢。母抱汝在床。慟哭招汝魂。喉咽聲不揚。三呼驚一覺。落月掛屋樑。汝魄已歸泉。汝魂在我傍。來成幾時緣。往飽螻蟻腸。無我亦無汝。憂樂我何當。旣不生空桑。是以重悽創。千秋潘就賦。假命愈投章。情鍾在我輩。恨▣▣▣防。怨氣虹穿日。悲心夏落霜。悔余不在家。親送汝死亡。幸余在萬里。不見汝母傷。故衣應棄側。漲乳已沾裳。飜思泣成血。風露更凄涼。汝誠謝家寶。我實有餘殃。若貽子文慽。此死誠爲良。賢愚了不計。舐犢情難量。父懷隨日遠。母哀何時忘。鄕人來告返。修書慰汝喪。書名不成字。紙面泣數行。孩提不足恤。此言癡且狂。百年數起一。寸松凌穹蒼。書成寄還使。面目森於墻。有死必有生。往復猶康莊。欲驗後來緣。樹穴舊環藏。此理未易詰。仰笑天茫茫。</text>
<title>宦海</title>,<text>渡海莫濯纓。水濁無淸波。渡海莫濡首。噴薄魚龍多。就淺石齧足。就深鯨磨牙。進寸退逾尺。汩沒同黿鼉。問是顚隮者。昨日遊銀河。前車不知鑑。正似投燈蛾。鵩賦弔長沙。漁歌傷泪𤄷。淸淮仗忠信。秦嶺苦憶家。漂沈誰復數。四子誠坎坷。大禹旣已沒。懷襄治奈何。鳳池不可思。宦海不可過。江東稻魚肥。泝水春風和。何如伴釣翁。鼓枻滄浪歌。</text>
<title>發金郊 己未七月</title>,<text>曉登金郊道。雙崖挾長途。橫亘八九里。澗谷互相𨃘。下者裂地軸。高者磨天樞。天地不相貸。汝罪安敢逋。雨濺洗山頂。霹靂與之俱。澗水侵山足。日夜刳其膚。仰視千仞岡。㟮屼撑雲衢。山川紆在眼。我行一何迂。潛心費私禱。此行神所扶。溪雲自卷舒。禽鳥相嗚呼。地僻事可悅。立馬少踟蹰。悠悠向前去。山靈知我無。</text>
<title>宿雙嶺望月。錄示直卿。</title>,<text>靑天有月後。今古幾圓缺。月中有姮娥。定應不生滅。自從竊藥去。人間消息絶。將身輕寄月。獨宿淚如雪。都將千古恨。慘憺照離別。精靈兩相合。令人默悽咽。姮娥如不死。此恨亦不歇。今年仲秋夜。天氣寒削骨。遠離膝下養。奈此空山月。淸光入肺肝。寸心如寸鐵。君豈異於我。我言眞更切。勞君百年身。掉我三寸舌。君詩我必和。君杯我且啜。共此萬里行。辛苦不忍說。詩成勿高吟。却恐蒼崖裂。</text>
<title>殿試日在靑蘿。冀舍兄第一。</title>,<text>白日照靑蘿。長安正西北。辟門鎖金闕。彤庭聚奎璧。赭袍拱北極。一幅制書出。爭將十年劍。鈍銳試今日。兄乎斂霜刃。一揮斷犀革。白日上扶桑。意馬恣馳逐。或悲墨翟絲。或灑楊朱泣。或如聘長途。王良執其策。龍門在何許。千里而咫尺。兄乎勿捷徑。蕩蕩周道直。白日到高眷。鼓聲無斷續。手把魯襄戈。退却西飛日。纖鱗與鐵拳。成敗在一着。兄乎上雲梯。月桂方馥郁。白日下虞泉。龍猪各異入。姸媸照明鏡。駑驥逢伯樂。一顧價三倍。效嚬無顏色。兄乎斷豹尾。姓名留雁塔。雲路豈不登。龍頭會可得。頭上日月懸。屋漏鬼神質。信誓證天地。天地不容嘿。鄕黨會盛地。北風吹散髮。杯酒對賓明。懷抱向誰說。歌聲遏歸雲。舞影亂前席。繁華了不見。兀然一身獨。丹心送玉京。虛室寒灰積。門閭朝暮依。岵屺幾回陟。兄乎晝錦衣。來報春暉德。天道有盈虧。禍福相倚伏。失馬不爲悲。得鹿不須悅。安知前日殃。不作他時福。掃除門前路。坐待雙蓋立。終軍棄繻後。高義繼寂寞。昂昂一丈夫。重過仙橋迹。使我賦枯魚。斂手退蠖屈。寄語浮雲去。莫敎此言食。濡毫寫心詞。漏萬纔掛一。</text>
<title>廣寧五里有沙水甚淸</title>,<text>七日困長途。溝瀆渾如泥。三日不洗面。四日不解眉。廣寧五里餘。沙水淸且甜。下馬自浥掬。不啻甘露霑。豈知塵土中。有泉如此廉。出自醫巫閭。巫閭界夷夏。裂爲十二州。先被東漸化。自從沒胡羌。玄化無所着。山靈煩護守。瀉作一溪碧。不改太古聲。乃與凡水隔。光搖玉女窓。影落銀河窟。遂使傍泉人。千載沐其澤。此言惟我知。得之於造物。</text>
<title>十三日。大雨。恐違中秋翫月之約。日晩稍霽。喜而有作。</title>,<text>人生一世間。冬嚴夏煩暍。春情易蕩人。不如秋爽骨。我家塵土中。四時長汩沒。鬱鬱寧久滯。壯氣倏超越。月色秋更好。烏棲逼天闕。期吾意中人。共探造化窟。山高月益近。冥搜盡毫髮。親朋贊我行。僮僕治我襪。將謀一斗酒。以待三五發。奈彼造物妬。雨勢倒溟渤。岡巒空在眼。雲端失林樾。如盲廢舊視。如步得新刖。頹然輟行具。僧窓久咄咄。天以月爲眼。掩明天不罰。作雨天所命。雨師豈天悖。炎蒸眼久眛。應此洗塵孛。天益爲寥廓。山益爲突兀。長空淨如掃。然後懸明月。列宿讓光彩。萬象呈恍惚。比如文明世。冠帶及胡羯。我馬雖玄黃。敢辭泥滑滑。天心豈無爲。逆探非近訐。陰氣雖沈埋。浩氣終不歇。薄晩風西來。屋角鳴勃窣。林巒忽淸透。果中吾所曰。陰晴輒喜慍。聞道愧儵忽。寄語同行人。躋攀趁明昢。</text>
<title>夜行向沙嶺。途中觀星。</title>,<text>有天斯有人。有人斯有王。天人本相干。我心更蒼茫。仰視天宇高。列宿各主張。北斗任喉舌。紫微提紀綱。織女司雲錦。牽牛服車箱。三台五星迭經緯。二十八宿昭文章。縱橫錯落不記名。聯珠絶壁儼成行。法度森嚴未易犯。昢昢塵世如風揚。屈指人間幾帝王。北辰萬古天中央。</text>
<title>送秋</title>,<text>老子野情殊未愜。東籬種得數叢菊。屢添樽酒和陶詩。怒號朔風吹杜屋。昨夜金花開滿枝。今朝霜芷落盈掬。應知白帝駕廻廻。却望靑山還漠漠。俯瞰淸流展祖筵。寒聲爲我搖江竹。寄言來歲早歸來。思濟田疇有煢獨。</text>
<title>和金上舍子質松欄吟</title>,<text>孔聖絶糧陳蔡間。田橫逃死海島中。三千門弟五百士。義氣種在蒼松風。道尊有如賢聖屈。道屈寧辭賢聖窮。賢聖窮來松亦窮。志士不以窮易通。松欄處士松爲欄。手培舊幹添新叢。大者如冠小如童。蒼苔老面蘿爲幪。松乎松乎。處士與爾同其老。於霜不萎於春不隆。請看東隣楊柳園。園中何樹而令終。</text>
<title>宿柳河。次直卿。</title>,<text>胸中泰華蟠嵯兀。萬里一身何處宿。初更密雲天不雨。子夜星月光堪摘。攬衣推枕起徘徊。百步灘聲鳴轉急。造物於人何厚薄。幸此開霽川華溢。秋光瀲灎照衰容。秋葉蕭疏催白髮。生涯暗與節序移。笑我蹉跎君齟齬。吾聞仙桃坐閱三千歲。世間那得壽如許。</text>
<title>道中</title>,<text>張機不織天河女。有口不呑遼水魚。天寒遊子弊裘薄。日暮故鄕音信疏。旣不是恨無衣。亦不是怨無書。平生但識忠孝名。鶴髮雙親今倚閭。園中松菊非不好。榮悴何曾掛懷抱。待得主人歸未遠。雪滿北堂看更佳。秋菊枯死吁可懷。</text>
<title>牧丹</title>,<text>十里東風嫁牧丹。堆香疊翠繞銀盤。何方種得紅塵土。夙昔傳聞白玉欄。十戶經營嫌議價。萬花羞避敢同壇。煙沈妃子嬌春睡。露洗昭君泣虜顏。裂帛未聞那解笑。含情不語爲誰歡。千金買與詩人飮。莫願移栽上苑看。</text>
<title>函谷關</title>,<text>函谷宣詔逐客還。六王車馬走朝關。規模自是從橫異。才德終歸伯仲班。胡在禁中人未識。珠沈江底鬼先訕。博浪寸鐵銷金後。黃石遺書烈火間。兔走跣跣遊上蔡。鴻飛漠漠入商顏。山河百二都無補。義士三千自枉閒。</text>
<title>和胡笳十八拍</title>,<text>胡笳激烈兮我何爲。念此天道兮盛德必衰。民遭戎醜兮苦流離。不我後先兮適丁今時。身被掠兮履艱危。有怨不泄兮心孔悲。國有民兮娛殺戮。民有王兮法度虧。弋歸雁兮誰與宜。勸胡酒兮我對誰。笳一拍兮腸一斷。顧左右兮莫我知。關山千里兮迥無家。背南土兮面北涯。北地漸近兮南漸遐。腸火內煎兮面撲沙。前有猛虎兮後毒蛇。戎王半醉兮務驕奢。兩拍緣愁兮聲更長。胡人聽兮亦咨嗟。歷險艱兮氈爲城。忽然心動兮九死一生。人言殊俗兮耳聞有驚。豈料今日兮復傷我情。黃雲晝暗兮烽燧夜明。猿聲一叫兮起屛營。嗚呼三拍兮築怨成。塞天滿地兮山岳平。日照月臨兮莫非我王土。天地廣大兮不容妾心苦。畜犬喪家兮終戀主。那忍將身兮事醜虜。呼我閼氏兮使同處。耳雖聞兮口不忍語。引頸東望兮雁路阻。四拍成兮被菙楚。定遠將軍兮願入玉門。鍾儀達人兮猶奏楚音。去絶國兮夢相尋。況女兒兮情本愔。悲歌漢曲兮托胡琴。五拍凄功兮秋轉深。身登隴首兮眼長寒。晩下穹廬兮始朝餐。門簾乍捲兮風淅淅。晝日苦長兮夜漫漫。坐對胡人兮出涕難。六拍哀極兮不堪彈。夏葛冬裘兮夜宿朝起。渴飮飢食兮故鄕猶是。氈車毳幕兮非我舊里。惡我怨恨兮好我麗美。少長深閨兮不識軍壘。寒沙暴骨兮飼肉螻蟻。偸生苟活兮展轉北徙。七拍愁深兮十載于此。天生亂離兮使我漂轉隨奔流。一身何惜兮吁嗟天子不在殿上頭。落一句 安得壯士兮挽天上之銀河。淨洗腥膻兮四海之外爲王州。製茲八拍兮聊遊優。一木不春兮天地愁。漢節住兮北海邊。羝乳烏白兮豈眞然。烏頭可白兮羝羊有時或乳。恐不見漢日兮一去十九年。我兮不怨天。彼丈夫兮遭惡緣。孤鴻礙目兮鎖寒煙。九拍擬古兮心自傳。昭君寸心誰能滅。琵琶秪今怨不歇。胡風不殺漢宮恩。塚草靑靑古塞月。河漢同兮歸路絶。徑妾身兮更幽咽。君爲萬乘兮不得救。十拍調苦兮眼凝血。我生爲親非畏死。譬諸貞妻兮不屑以死。將魂魄兮爲桐梓。爲琴返國兮事畢矣。累累械杻兮囚高壘。東隣夫婦兮西隣子。鞭之辱之兮驚且恥。數日嘔泄兮如食汚鄙。十一拍兮弔古傷今。爛吾腸兮乾吾髓。治日常少兮亂日常多。安得太平風日兮奏雲和。雲和奏兮采薇歌。四夷臣妾兮安用戈。季世失道兮狼煙起。天子之民兮胡地身。子卿東還兮遇明君。明妃不遇兮各有因。十有二拍兮天不均。天不訟兮私自陳。我生二子兮捨汝何歸。抱汝乳汝兮泣製胡衣。君不我遣兮遠送驂騑。喜與愁兮邈難知。自分膏草兮喜遇時。枯楊再華兮陰谷生暉。雖然母去兮兒不歸。擬愁高山兮山可移。心膽俱喪兮肢體遺。十有三拍兮喜難塞悲。西風吹淚兮慟不自知。我呼兒兮兒復我隨。終日相携兮忍朝飢。臨別情深兮哀不衰。枕膝過夜兮河漢移。來時送死兮每祝歸期。去日隔生兮不忍違斯。兒今尙幼兮莫我知悲。贈汝一片月兮待汝壯時。十有四拍兮星斗垂。未歸泉下兮長相思。十五拍兮心局促。踏來路兮愈多胡曲。胡與漢兮不同俗。舍胡歸漢兮隨漢欲。鳴泉響徹兮濯我足。波添苦淚兮一分深。無山不登兮無水不臨。山高水長兮恨何任。萬里棄兒兮作商參。塞雲若長兮惟雁尋。十六拍兮天蒼茫。鴻雁將雛兮向何方。飜身入雲兮不得望。心隨雁翼兮屢回腸。寄言邊地兮莫相忘。遙憐稚子兮不解憂傷。愁城欲破兮入醉鄕。醉鄕愁緖兮千尺長。白髮數莖兮減舊蒼。孤身百歲兮長災殃。十七拍兮聲更酸。生到王城兮念死難。痛定難堪痛時苦。關山雨雪兮應漫漫。初見親戚兮唇焦口乾。喜心飜劇兮淚痕千瘢。閭里蕭條兮邱隴寒。桑梓殄瘁兮門戶單。包羞掩面兮不自安。淚灑風前兮倚欄干。笳聲外發兮感從中。悲歌代哭兮華亦同。身未死兮恨何終。胡未滅兮怨何窮。爭知凶奴遠遁兮。非衛霍之功。要使華夷謹嚴兮。不與人煙通。缺三字 兮馬牛其風。漢民何西兮胡馬何東。十有八拍兮響徹晴空。千愁萬恨兮。盡向方寸容。</text>
<title>輓詞[洪暹]</title>,<text>天爲興王賚碩臣。崇班突兀見長身。休休有量躋先哲。謇謇無私見古人。榮辱何殊風雨過。勳名未泯鼎彝新。奠楹夢罷人安放。不復儀形聳縉紳。</text>
<title>輓詞[洪暹]</title>,<text>調羹不獨作梅鹽。塞外知名一仲淹。此日黃扉資黼黻。他時玉帳壯韜鈐。擎天偉業心偏勇。憂國衰年病日添。就木尙留名滿世。但知描寫禿毫尖。司饔院正洪暹</text>
<title>輓詞[鄭世虎]</title>,<text>箕尾分精嶽降神。名魁龍虎畫麒麟。胸襟浩汗無邊海。氣象醇和有脚春。樊棘苦遭飜覆手。巖廊欣得老成人。楓宸纏痛無明鑑。舊壟俄看馬鬣新。前承旨鄭世虎</text>
<title>輓詞[具壽聃]</title>,<text>巍巍功業絶無倫。宗社安危在一身。龍虎榜頭名獨擅。麒麟閣上畫重新。讒邪竟莫撓元聖。忠義終能秉國鈞。喁仰太平天奪遽。哭公非我爲斯民。司饔正具壽聃</text>
<title>輓詞[李玘]</title>,<text>岳立無言庶績凝。天生良相爲中興。先憂牛喘眞相契。勿問車茵豈足稱。起廢南荒嗟已晩。親扶北極病無能。民悲國慟俱無限。天柱峯摧正可矜。前刑曹判書李玘</text>
<title>輓詞[洪春卿]</title>,<text>山川鍾秀挺奇姿。瓊樹風前長玉枝。早歲騰聲龍虎榜。亨途騁跡鳳凰池。勳名已上麒麟閣。爵位仍崇鼎鼐司。百歲經綸深有望。一生泡幻可堪悲。人將利涉川無楫。世欲稽疑國失龜。賴此蒲庭蘭玉在。哀榮終始史應垂。右通禮洪春卿</text>
<title>輓詞[嚴昕]</title>,<text>夙志忘溫飽。文章擅再魁。胸關呑海闊。和氣挽春回。不到顚危日。誰知棟樑才。平生鍊石手。無復補天來。</text>
<title>輓詞[嚴昕]</title>,<text>七年南海上。憂國血沾衣。繫得千鈞重。危於一髮微。楊公天不與。謝傳事多違。麟閣丹靑在。狐貍却慴威。前舍人嚴昕</text>
<title>輓詞[宋純]</title>,<text>白日臨空照太平。經綸巨手向霄擎。蠻鄕數歲何慙直。台鼎當年庶竭誠。天奪蓍龜疑孰定。風摧玉樹事堪驚。一身曾許安危重。千載應留相國名。都承旨宋純</text>
<title>輓詞[尹煕平]</title>,<text>河嶽英靈尺八躬。文章煥赫老楊雄。胸呑雲夢乾坤隘。位極人臣德業崇。一局棋殘哀落照。三生夢決蟄幽宮。隔墻忽報歸仙府。獨立西風淚不窮。知中樞尹煕平</text>
<title>輓詞[成世昌]</title>,<text>早捷魁金榜。勳庸際聖明。投荒曾意外。調鼎應時淸。用舍關治否。存亡係重輕。從今百僚上。無復見儀形。</text>
<title>輓詞[成世昌]</title>,<text>大才生不數。寬德世無隣。主聖方論道。身衰遽返眞。天何奪楊綰。卜更得參辰。病裏殷勤語。追思淚滿巾。前禮曹判書成世昌</text>
<title>輓詞[李澯]</title>,<text>河嶽精英曠世稀。才全文武應明時。經綸安石蒼生望。名實溫公走卒知。扶日茂勳今已矣。騎箕英魄竟何之。僚員曾忝風儀仰。忍向東門哭素輀。禮曹參議李澯</text>
<title>輓詞[鄭士龍]</title>,<text>早奮鯤溟翮。高攀月窟枝。標名奎璧府。定價鳳凰池。片玉經炎質。孤松出壑姿。文章需黼黻。謨議協蓍龜。忽評嬰疑忌。還聞謫濕卑。賜環三接重。前席寸心知。位竟都廊廟。勳曾勒鼎彝。達尊孚譽望。遐壽擬期頤。周斗斟難又。秦舂輟共悲。一生留不朽。無愧古人垂。同知鄭士龍</text>
<title>輓詞[金安國]</title>,<text>間氣分光嶽。興王一代臣。鄕賓推行譽。廷策究天人。選擢魁多士。經綸佐盛辰。鹽梅商命重。帶礪漢盟新。赤舃膚曾遜。丹書戒竟陳。霖膏須澍洽。台曜遽輝淪。參贊空叨忝。謨猷只仰遵。承風陪浹歲。薰德煦陽春。久囿包荒量。長慙覺穢身。梁毀今安杖。舟移夜不晨。承家餘幹蠱。紀績謾貞珉。箕尾難追及。抆淚向上旻。判尹金安國</text>
<title>輓詞[李弘幹]</title>,<text>殷鼎梅鹽贊大猷。汪汪德量共推優。方期周斗壽添酌。何意秦舂相杵休。台旆去年驚怨鶴。靈輀今日卜眠牛。侍朝未久催箕騎。更爲吾私淚莫收。前宗簿正李弘幹</text>
<title>輓詞[尹仁鏡]</title>,<text>早魁蓮榜又龍榜。敭歷華班入廟堂。身佩安危爲柱石。才兼將相致虞唐。皇天不憖三台缺。聖主興嗟一鑑亡。乘化如何未黃髮。雲臺猶想姓名香。右贊成尹仁鏡</text>
<title>輓詞[趙士秀]</title>,<text>十八班頭老。凌煙第一勳。訏謨安社稷。碩德靖囂紛。疾病同司馬。忠誠似子文。皇天猶不憖。何獨薄吾君。司導寺正趙士秀</text>
<title>輓詞[蘇世讓]</title>,<text>襟度恢恢道與謀。安危常共九重憂。鼎彝勛業三台上。科甲才名兩壯頭。一代山川收爽氣。百年人物想風流。從今寂寞西州路。不爲蒼生且暫留。左贊成蘇世讓</text>
<title>輓詞[柳灌]</title>,<text>汪汪德量浩無津。入手經綸斡大鈞。黼黻光華依日月。山河帶礪畫麒麟。秦舂忽輟懷賢夜。周斗仍停酌老辰。已矣台躔淪彩後。此生寧復忝同寅。兵曹判書柳灌</text>
<title>輓詞[金正國]</title>,<text>儲精山岳秀。生此一畸人。黃甲題名早。靑蒲晉接新。繡服賢勞遠。皁囊獻替頻。訏謨垂簡策。形象畫麒麟。豈意緣簧舌。飜爲賦鵩身。風霜久處困。雷雨解施仁。急詔馳荒徼。宣麻下紫宸。去留關泰否。消長卜亨屯。素位心如矢。憂時鬢似銀。台階光列宿。勛業展經綸。星氣驚墮漢。舂聲忽輟秦。羊曇無限淚。爲國更沾巾。刑曹參判金正國</text>
<title>輓詞[權應昌]</title>,<text>夢鷄先報謝公喪。聖念偏傷魏鑑亡。殷鼎未調方賦鵩。舜裳初繡只陳王。蒼生共惜甘霖短。黃閣惟傳令聞長。無復龍庭瞻正笏。故山拱木鎖千章。右副承旨權應昌</text>
<title>輓詞[李永成]</title>,<text>天相吾王治。西南降異人。遂爲昭代用。久作太平臣。出入丹心苦。經綸素髮銀。老成同彥博。學術陋平津。厚德淳澆俗。雄謨聳搢紳。盈庭群議雜。持重一言純。接物襟懷曠。推賢品鑑均。何言僅中壽。秉國止三春。風采今人少。難由贖以身。刑曹佐郞李永成</text>
<title>輓詞[申光漢]</title>,<text>右轄韜精彩。秦民撤相舂。人亡悲不憖。涕盡歎無從。白日迷龜蓍。蒼山隔虎龍。惟餘仁者後。能守若堂封。兵曹參判申光漢</text>
<title>輓詞[柳溥]</title>,<text>當年馬試兼龍榜。次第公皆擢大魁。正似溟開鵬奮迅。又如簫奏鳳飛來。宏洸碩武論兵壯。煥赫淸文制典諧。鑑映天官看瑩瑩。刃游戎部覺恢恢。早敎形像圖麟閣。終見功名到鼎台。樑毀如今無復仰。白頭同榜倍酸哀。領中樞府事柳溥</text>
<title>輓詞[李彥迪]</title>,<text>龍飛四十春。治化未全醇。公晩居鈞軸。人期濟世屯。春雷初解日。群物再蘇辰。報國丹心盡。憂君白髮新。鹽梅纔入鼎。霖雨已霑民。量見同河海。班瞻領搢紳。經綸伸素抱。社稷有元臣。世方隨日化。天遽奪斯人。當宁悲亡鑑。同朝涕濕巾。烏臺舊僚佐。是日倍傷神。大司成李彥迪</text>
<title>輓詞[申瑛]</title>,<text>光城勳業在雲臺。位峻巖廊逼上台。少擢壯頭如摘髭。久陪經幄得伸懷。宸極忽悲良鑑失。士林相弔泰山頹。翩翩故里丹旐遠。知有鄕人共含哀。吏曹參判申瑛</text>
<title>輓詞[洪彥弼]</title>,<text>偉人生世豈無期。再占高魁國士知。帶礪參勳天眷早。文武咸備大猷施。三年調鼎時隨化。一夢登仙事可追。醫國緖言無復聽。白頭悲涕自漣洏。右議政洪彥弼</text>
<title>輓詞[曺繼商]</title>,<text>早年魁兩榜。國器尙恢恢。寸藝兼文武。功名位鼎台。經綸隨手出。機務得心栽。獨恨光陰促。爲民極慘哀。戶曹判書曺繼商</text>
<title>輓詞[柳仁淑]</title>,<text>處世全非齷齪人。如公奚止一家珍。圖形勳閣風儀肅。奮志煕朝禮樂新。汗簡謾留淸素節。巖廊空想老成臣。顧余朽鈍忝知分。雨淚如傾濕滿巾。刑曹判書柳仁淑</text>
<title>輓詞[丁應斗]</title>,<text>連魁聲彩赫當時。經濟才從昔日期。廢退寧嫌忠直道。登庸終荷聖明知。三台始協彌綸望。一鑑旋摧不憖悲。巷絶舂歌渾悼惜。定應千載重名垂。吏曹正郞丁應斗</text>
<title>輓詞[權橃]</title>,<text>看相知非淺。家邦望早優。迥攀文穆柱。深運贊皇籌。賦鵩嗟淹召。登賢罄告猷。豈期台忽折。朝野涕難收。知中樞權橃</text>
<title>輓詞[鄭惟吉]</title>,<text>達尊齒德古賢同。勳業能兼爵位隆。雲暗長沙誰指佞。日晴黃閣忽登公。洪河賸有容人量。喬岳難窮利物功。天不憖遺民失庇。鷺班無復挹長風。</text>
<title>輓詞[鄭惟吉]</title>,<text>陶甄剛被十年春。門下諸生誦德新。從古科名連捷首。向來經濟獨超倫。傳家儀範應時彥。坦腹文辭是好人。進退同途思我祖。失公前路更迷津。禮曹佐郞鄭惟吉</text>
<title>輓詞[林億齡]</title>,<text>落落金承相。魁奇山岳精。湯年身作雨。殷鼎手調羹。日者傾三接。俄然奠兩楹。吾私不足說。一爲弔蒼生。舍人林億齡</text>
<title>輓詞[梁淵]</title>,<text>砥柱頹波裏。更張屬老成。士林知鄕道。朝著識儀刑。注意終三事。傷心奠兩楹。堂堂寧復有。埋玉慟佳城。吏曹判書梁淵</text>
<title>輓詞[李弘男]</title>,<text>材兼將相器江河。身繫安危屬望多。成錦未容朝事誤。賜環終使物情和。格君謨議惟從正。憂國肝腸已中痾。琬琰勳庸還及遠。滔滔江漢有東波。弘文博士李弘男</text>
<title>輓詞[李霖]</title>,<text>勳名德業摠巍巍。間世從知嶽降來。扛鼎才高魁兩榜。調羹手熟上三台。朝廷政爾須臾化。樑木其如遽自摧。一哭上爲邦國慟。沈思先契轉生哀。兵曹參知李霖</text>
<title>輓詞[李震]</title>,<text>久仰斯文契。吾翁況屬盟。兩家均子弟。一代共恩榮。黃閣方調羹。佳城奈隕精。吾私未足道。爲國轉傷情。弘文修撰李震</text>
<title>輓詞[南世雄]</title>,<text>天地儲精岳降神。聖君方仗老成臣。雲臺圖畫勛名重。台府經綸物情新。百世斯文應有則。一身盛德竟何淪。都門祖送頻回首。無復龍門得自親。同知中樞府事南世雄</text>
<title>輓詞[尹殷輔]</title>,<text>天地分淸淑。英豪稟賦多。襟虛凝玉潔。氣像暢春和。鳴世才應富。醫時道不頗。馬頭收峻價。龍首捷巍科。隆望登華顯。雄聲動邇遐。文謨遵禮樂。武略戢干戈。更値風雲會。方憂國步差。誠存扶社稷。功入誓山河。事業眞超異。恩榮故累加。司喉居斗極。視草立鑾坡。密勿勤敷命。雍容務去邪。坐臺看松樹。歸院對薇花。白簡新霜肅。靑蒲古節嘉。北門通獷虜。西路接中華。擁節曾臨塞。觀風幾問痾。關陲嚴鎖鑰。黎庶徧漸摩。辨物操銓鏡。論兵衛國家。水蒼長響佩。款段好趨衙。贊政惟弘化。規身每斥奢。商隣聞納誨。虞殿屬賡歌。自保吾心直。寧知時事訛。久遷侵瘴毒。俄命召天涯。戀闕孤枕赤。還朝兩鬢皤。政當更始際。不用老成何。卜相開黃閣。登賢降白麻。秉鈞孚燮理。陶俗去煩苛。柱石邦由泰。蓍龜德可誇。百年將指遠。雙豎忽來遮。名行人間在。儀刑夢裏過。楓宸亡鑑恨。朝野折樑嗟。賴有雲仍盛。從知福慶賖。情親交已密。許與契無瑕。台府同聯步。亨衢共蹀珂。痛哭難再見。哀悼淚傾波。領議政尹殷輔</text>
