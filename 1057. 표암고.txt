<title>次東坡烟江疊嶂圖韻。題滄浪亭。</title>,<text>十里澄江數疊山。山低江遠橫長烟。烟銷日出試騁睡。眼前萬象呈森然。奔峭攢慼忽勒住。蔽草樹藏雲泉。泉流百道赴一壑。壑斷豁達回平川。臨崖有亭號滄浪。帆檣影落軒窓前。恬波風靜望不極。千頃琉璃倒浸天。傍對南山前冠岳。憹靑淡赭紛爭姸。小嶼垂楊映柴門。還從水國開園田。我生夙抱烟霞疾。誅茅勝地知何年。謾把雲山寄夢想。幾勞眉黛描連娟。偶從數子辦淸遊。一旬縱覽忘食眠。始知閒者足主人。雖居塵世眞天仙。促返終違久住計。寫眞擬結重來緣。安得移家老此地。三歎更和坡翁篇。</text>
<title>偶吟</title>,<text>翛然一雨得微凉。厭暑情懷喜欲狂。行飯脚拖無齒屐。引眠書展卧看床。希音流水誰能賞。夙好彫蟲久已忘。寂寞窮居時自慰。嬌孫啞吒戱吾傍。</text>
<title>與李明瑞 匡煥，朴醇乎 道孟 閒行次韻。</title>,<text>隨興閑行隨處遊。消搖散誕故無儔。淸渠繞屋橫橋細。碧峀窺墻小院幽。三月惜從今日盡。千愁難與一歡謀。吟成放筆飄然起。縱意誰能恡去留。</text>
<title>次趙蟻翁奎輔 重普</title>,<text>陋巷簞瓢常晏如。猶存揷架五車書。惟慚董子三年下。頭廢嵇生一月梳。敢笑亡羊嬉戱者。堪憐炳燭老衰餘。靑箱只是傳家業。粗勉兒孫辨魯魚。</text>
<title>崔進士 仁祐 挽</title>,<text>窮廬白首一悲歌。零落親朋問幾多。君逝又聞烟客訃。孑然天地欲如何。有學旣能兼有行。無年何乃又無官。雖然天報元靡忒。餘慶偏鍾四玉蘭。中歲京鄕見面稀。僧菴一會尙依然。此生已矣知音賞。塵匣從今閉玉徽。</text>
<title>咏蒲劒。用唐人韵。</title>,<text>森列潭邊與澗阿。常持鋒鍔淬寒波。風翻只見爭揮霍。苔澀何曾費洗磨。色愧如霜猶帶露。聲微斫地未聞歌。休言一割難爲用。化作鞭時頌美多。其二靑靑森擁水之阿。似學秋蓮暎淥波。潭月斜明光欲射。溪流嗚咽刃相磨。風來勢急揮成舞。雨驟聲喧擊作歌。利器何時眞一試。滿川鮫鰐不勝多。</text>
<title>次錢牧齋雁字詩十二首</title>,<text>誰將鴻筆寫冥冥。翔翥鸞凰不暫停。染翰雨供千點墨。馳毫雲展一牋靑。鵞羣映日工臨帖。鳳藻摸天好勒銘。名字還應題塔上。曲江池畔記曾經。其二軆勢翩翩不覺難。書空豪興詎闌珊。遒知戱海頻回陣。捷想臨池慣刷翰。句裏雲霞塗乙抹。行間星斗點黃丹。自書自咏嗈嗈響。下界人人仰面看。其三瑣瑣蠅頭不啻過。逸翰軒翥碧霄磨。一行獨殿應求益。萬字皆同未厭多。展翮舊工偏學永。昂頭新軆只攻戈。依俙可讀嗟箝口。欲講形聲亦奈何。其四世間蟲篆捴紛紜。頃刻千言獨有君。波磔無痕如印雪。勾排有力欲挐雲。頭鬚盡白危何怕。衫袖皆烏笑學勤。刀槊仍成雲鳥勢。能將一陣掃千軍。其五蟲書蠧簡付秦灰。鳥篆依俙認古來。點似鵠頭工結搆。波如準毛細紆迴。相聯縱翰頻揮灑。中斷停毫忽剪裁。萬字須臾看變滅。鴻文眞奪化工才。其六高空點綴狀何如。小字斜行卷復舒。碧落碑追飛鳥化。黃庭經笑換鵞書。篆看落翮工無敵。草爲含蘆勢有餘。從此天邊長目送。白頭深悔註蟲魚。其七南去經秋復値冬。書文歷歷寫雲容。布來落落嫌堆墨。飛入冥冥解隱鋒。畫法堪疑都撇撇。字音何事只嗈嗈。空中落筆無尋處。回望天邊太華峯。其八蒼公製字自何年。鳥跡分明寫在天。最好淋漓霑急雨。忽看蕭散㥘鳴絃。斜行影落澄澄水。淡墨痕迷漠漠煙。萬字莫嫌無一意。世間文藻厭雕鐫。其九須信文生開闢初。翩翩翰墨滿空虗。行隨飄雪時踈密。寫與歸雲較疾徐。謾道蝸牛能學篆。堪嗤蝌蚪亦稱書。行行捴是秋聲賦。半夜嗈鳴更起余。其十何論遠近與西東。筆落雲烟字挾風。蟲鏤文章非有意。蜃噓樓閣旋成空。卷舒每候新凉節。點綴元因造化功。老懶耽書餘舊癖。擧頭頻送到天中。其十一靑冥行墨破氤氳。斜整廻旋自作文。鰂墨可能留後誓。羽書知欲起邊軍。紛紛帶雪催飛白。杳杳披雲作八分。頃刻毫端生變態。千秋筆陳策奇勳。其十二慵來點點落平沙。却望雲端思轉賖。神翰或能光貫月。蠧編堪笑載連車。神通字就毫揮墨。指顧文成筆吐花。鷄紛紛何足數。塗鴉結蚓捴名家。</text>
<title>在安山。聞仲兒 俒 擢第入侍。聖敎有及先故。謹書一絶句以寄。</title>,<text>癡兒倖第承先廕。聖主恩深感昔年。二字勿欺遺訓在。丁寧付爾涕潸然。</text>
<title>簡蟻翁 時待儐兩兒科行</title>,<text>黃盡槐花試士初。一村年少赴公車。戀親兩子歸應早。約與隣翁出倚閭。</text>
<title>隣宰有接菓詩。要余次韵。</title>,<text>折榦宿根留。揷枝嘉菓接。何妨食實遅。生意喜舒葉。</text>
<title>呈海巖</title>,<text>春來日日風和雨。寂寞佳辰長閉戶。門柳何曾亂絮飛。浦蒲未見新芽吐。偶偸一日乍晴霽。共携隣老枯筇曳。栗里溪邊亂松深。壅村洞口幽溪細。蟬老多情肯赴約。相逢一笑恣談謔。亦有隨行三少年。戱摘嫩艾供歡樂。西日啣山却罷歸。餘情回首尙依依。日長不耐春眠重。居僻那堪好客稀。喜得新詩證後期。留待前山花發時。政須相將秉燭遊。且看頭上千莖絲。</text>
<title>李叔果 碩載 以詩寄問。次韻。</title>,<text>推窓吟望處。欹枕夢回初。屋小猶來燕。池淸可數魚。驚看神助句。况獲手親書。老去猶才思。多慚我不如。</text>
<title>再疊</title>,<text>良友分襟久。芳牋入眼初。詞華燦雲錦。筆力掣鯨魚。才拙難酬惠。情深數寄書。因之懷四養。羇抱近何如。</text>
<title>仲兒在嶺郵有詩。次韵以寄。</title>,<text>新春遠寄驛梅枝。消息眞傳喜莫涯。作客應多生病㥘。當官猶且小心宜。離愁絶嶺雲橫處。唫興叢篁雪罷時。數首淸詩書一紙。百回披展慰相思。</text>
<title>李好載者水原官校也。十餘年前。見其衣袖翩翩。頗有自得之意。今忽來現。窮苦襤褸。幾濱于死。問其所以。答云命道奇窮。故如此爾。戱贈一詩。仍戒兒輩。</title>,<text>不讀詩書不業弓。懶於蠶織懶於農。到來身賤家貧日。只道蒼天賦命窮。</text>
<title>悼亡八絶</title>,<text>音容一隔杳難追。卅載光陰片夢疑。此日傷心無限事。何由報與九泉知。平時少別猶關念。短札頻頻勸早廻。山寺飄零今二朔。如何不見一書來。精緻爭推針綿才。身邊猶着昔親裁。淚痕雙袖斑如許。此日憑誰澣濯來。癘鬼侵凌無歇時。蒼黃諸子各分離。一棺寂寂空房裏。忍想孤魂久餒而。每道三兒孝出天。辛勤奉養最堪憐。誰知死病能穌活。獨滯家中守几筵。第二兒今年十八。常嗟貧窶冠婚遅。如今生死誰深念。遠屛荒村病更危。孱軀飄轉苦無依。更遣諸孤這處歸。逝者冥然眞可羡。自憐身世輒霑衣。微之舊句誦千回。貧賤夫妻百事哀。貧賤更兼情愛篤。寸心爭遣不成灰。</text>
<title>偶拈劒南韵。與容安亭主人同賦。</title>,<text>羡爾新居傍翠巖。塵埃奔走我多慚。雪螢古紙堆千萬。花月深盃倒兩三。筆陳豪如脫銜馬。詩情巧比吐絲蠶。何當分占東西瀼。萬木陰中結小菴。</text>
<title>余有銅雀瓦小硯。久作文房之珍。一日隣友李明瑞爲賦一律。要余次韻。遂成一軸。</title>,<text>鄴中往事付沉灰。蔓草荒原有舊㙜。瓦落千年漳畔在。硯成何日海東來。團團橢璧珍無價。小小䂓池瑩絶埃。却使端宣還减色。莫敎容易試油煤。</text>
<title>再疊</title>,<text>漳水悠悠颺劫灰。祗今無處認高㙜。誰從遺址剔甎得。却爲文房裁硯來。羞殺馬肝齊塊礫。任敎鸜眼沒塵埃。與君四絶當何物。繭紙鼠鬚幷麝煤。</text>
<title>三疊</title>,<text>西陵寂寞葬寒灰。鄴水千年只舊㙜。耕者偶將甎拾得。騷人仍作硯傳來。收藏匣厚敎留潤。遮護屛低怕惹埃。坡老品題元不稱。誰知益筆又宜煤。</text>
<title>四疊</title>,<text>奸雄事業已成灰。片瓦猶傳銅雀㙜。質美雅堪將玉比。硯成知幾閱人來。潤多不滲盈池水。滑極那容撲面埃。絶愛玄雲生霮䨴。小窓閒試半丸煤。</text>
<title>明瑞又以臺字別成一律。欲其用韵而不步字。遂更和之。</title>,<text>瓦片何人妙琢裁。床頭撫弄日千回。草萊倘不留堅質。基址誰能認舊㙜。呵水欲將蟾滴廢。益毫那畏兎尖頹。雖云撲滿殊淸濁。本是同材且莫猜。其二一世雄今安在哉。尙從殘瓦想高㙜。燔燒堅妙超陶質。磨琢精良稱硯材。漳水流爲黑池在。妓香留作麝煤來。閱人千古誰如汝。覇主繁華墨客才。</text>
<title>又次明瑞次徐寅瓦硯韻</title>,<text>本以泥沙賤。曾因埏埴成。德侔良玉潤。價覺百金輕。堅質鏗含韵。圓池淺貯淸。宜毫酥滑膩。入墨霧蒸生。臺廢已隨劫。瓦殘猶帶名。憐奇長伴處。便小每隨行。巧匠成磨斷。農夫獲墾畊。罔專稱歙美。能奪愛端情。舊作低屛護。新題巨軸盈。踈才那爾稱。翰墨愧名聲。</text>
<title>又次明瑞用李咸用瓦硯韵</title>,<text>姿非比玉石。得不自山溪。古物千年在。何人萬里携。奸雄竊神器。毒害及羣黎。曾築千尋土。何論數尺題。猶傳工埴瓦。全用細澄泥。光澤良金愧。堅凝熟鐵低。巧鐫爲墨沼。圓暈象晴霓。龍尾覺堪棄。馬肝疑乍刲。水痕含作霧。墨色發勝䃜。少伴身將老。朝着日每西。書窓開共對。山路挈同躋。愛護如頭目。收藏重璧珪。長親焚笑陸。久廢懶嫌嵇。眞膺疑難决。形容譜屢稽。凈磨宵發瑩。新浴夏含凄。摸寫言何盡。流傳跡恐迷。嗔兒輕放頓。憎客妄評批。藉褥憂傷背。傾蟾怕溢堤。量材非我稱。論品孰渠齊。他日仙區訪。行裝獨此齎。</text>
<title>又次明瑞用簡齋瓦硯韵</title>,<text>君不見團團一片燔泥土。助我筆端蛟龍舞。築㙜當時充瓦甓。作硯千秋伴毫楮。膚理滑膩如酥膏。麁頑不數宣端曹。貞姿只合看作玉。俗眼何能認是陶。流傳到我亦已久。日夕摩挲不離手。旣別奸雄歸墨客。今榮昔辱渠知否。蟾滴是季麝煤昆。相隨到處未曾分。不敢作傳繼毛穎。放敎獨步昌黎文。</text>
<title>重次溪字韵</title>,<text>硯須勤洗滌。幾度挹澄溪。甓片休輕視。文塲輒獨携。高臺臨鄴水。虐焰遍黔黎。誰識當年物。留爲騷客題。擅奇全類石。含潤久埋泥。雅覺凡材俗。高知衆品低。水池蒸滴露。寶氣吐成霓。絶纇勞磨碾。無痕巧畫刲。兎毫長似鏃。松墨也同䃜。拂拭忘朝晏。鉤摸待日西。馬肝應自伏。䲶瓦敢同躋。異質難分玉。奇珍不敢珪。利人磨頂墨。出類入嵇。已識流傳久。何煩圖譜稽。金敲聲切切。氷結色凄凄。已喜名聲藉。寧愁世代迷。不須新語讚。曾有昔人批。護怕塵生面。硏防煤泛隄。殊姿誰不愛。高價孰敢齊。墜損還須慮。征途莫謾齎。</text>
<title>又次前韻</title>,<text>絶憐銅雀瓦。手自洗淸溪。每怕兒童觸。肯敎僮僕携。當田類蘇子。期瘞擬昌黎。評品銘將刻。摸形句屢題。直能勝活眼。誰敢賤燒泥。面爲摩多陷。池因質薄低。銅蟾傾是雨。彩筆蘸看霓。澤欲渾金埒。堅從寶劒刲。若非姿似石。那得墨如䃜。頻拭几塵凈。閑開窓日西。書帷常與住。寺逕幾携躋。有響鳴淸珮。無瑕瑩日珪。慚渠壽過老。伴我懶同嵇。狀把前圖質。踪憑博識稽。藏㙜深養潤。含水近生凄。自有眞材別。何能贋物迷。硏磨宜細試。譜錄莫輕批。草蔓纖雕額。煤痕澀繡隄。文房獨超類。雅具孰能齊。乍出猶難捨。慇懃槖裏齎。</text>
<title>又次前韵</title>,<text>陶埴自漳水。流傳來繡溪。徒聞心每想。初得袖親携。蕪沒高㙜址。耕鋤後代黎。殘甎裁雅製。騷客費新題。祗愛材同玉。渾忘質是泥。摩挲津自潤。聲價石還低。巧㨾斜纖月。祥光闘彩霓。聲淸疑磬觸。膚赤宛刀刲。滴水涵爲鏡。硏煤發削䃜。看渠如伴侶。隨我幾東西。書幌憐偕處。山蹊憶共躋。收藏誇作寶。珍重捧如珪。自滌顚追米。勤書懶去嵇。舊從摩處證。疑向譜中稽。弄翰窓暉朗。撚髭檐雨凄。稀奇吾幸有。鑑賞俗全迷。且莫論眞贋。那堪恣抹批。匣堅偏護沼。銘簡擬鐫隄。貴已金珠上。壽應天壤齊。乘秋理遊具。更欲笈中齎。</text>
<title>又次徐寅韵</title>,<text>陶埴比金價。琢磨庸玉成。前緣文字重。素質塗泥輕。已閱桑成海。誰知濁幻淸。霞光洗還出。珮韵觸仍生。拂拭荷新寵。流傳羞舊名。歌臺今寂寞。筆陣獨橫行。池涸將泉漑。田荒用墨耕。綺羅成一夢。縑楮托深情。窄匣塵埃辟。奇紋篆鏤盈。端溪與歙縣。從古捴虗聲。</text>
<title>癸酉初夏。偶閱塵篋。得銅雀瓦硯詩軸。怳若隔世事。明瑞爲賦一律。遂次之。</title>,<text>渠能擅珍異。吾豈善形容。質愛超溫玉。書慙舞瘦龍。辟塵屛獨設。養潤匣長封。當日銅雀覆。千年墨客從。</text>
<title>次海巖韵。題沈玄齋水墨花竹圖軸。</title>,<text>水墨蒼然畫所貴。脂粉何難寫衆卉。胸中不有烟雲趣。筆下那除甜俗氣。老杜論書我亦云。世上兒子徒紛紛。山可神遊幻林巒。花要蝶趁疑芳芬。近日玄齋稱善作。直以高懷縑素托。片幅能具萬里勢。突然蒼巘呀然壑。又將敗筆貌花身。紙上嫣然解語人。何須紅綠巧點染。墨色淋漓也亂眞。顧癡之藝獨殊絶。衆史不啻能超越。竹邊奇石甚可愛。草底小蟲眞疑活。古色何論僧巨然。潑墨或作米家山。幾年退筆仍成塚。敗墻張素從爛斑。放敎吾君能獨擅。我甞染指今還倦。交契曾從方外遊。離隔何由數相見。軸中收貯只數圖。踈梅敗蕉知幾株。時時展閱輒開顔。作伴窮居吾不孤。老圃筆力古來少。今態遠離仍古貌。詩成手自寫軸末。兩美相合成至寶。莫購迂倪與癡翁。囑兒十襲巾衍中。續唱題後當跋語。句法何論工不工。</text>
<title>己巳春。遊洗劒亭。與崔杜機，任巵齋諸公。共二十五人各賦。</title>,<text>漢陽城中二三月。遊賞千人萬人出。千街車馬塵常暗。萬戶笙歌聲不絶。就中何處最繁華。彰義門樓眺望賖。眺望春光正浩蕩。無邊楊柳無邊花。柳掩樓㙜花覆蹊。斕斑眩耀令人迷。葱葱北闕紅雲繞。漠漠南山翠黛低。聯鏕又向蕩春臺。松檜陰森巒壑廻。沓嶂聯綿排畵障。淸溪激射吼雲雷。縹緲紅亭名洗劒。高占層巖臨絶塹。沙明石白洞府邃。一點纖塵那得染。捴戒新營更壯麗。飛甍崷崪侵雲際。臨流酌酒坐移晷。懸崖蘿薜相陰翳。酒盡方歸尙餘興。捨馬緩踏來時徑。歡笑潭忘紅日沉。齊來重興朱闌凭。朱闌幾曲映淸漪。醉面全醒當晩颸。塵愁到此覺頓豁。人境應知無許奇。試拈畵筆䫉眞面。尺幅烟雲乍舒捲。出山情似別佳人。臨去遅徊復顧戀。列叙時人仍作詩。山陰脩稧眞堪追。醉中草叙筆入神。秪今誰是王羲之。</text>
<title>七月之吉。與許汝正 佖，兪會而 漢遇，崔吉甫 仁祐。共會于普通之淸遠亭。亭乃西平公子別業也。期做擧業十餘篇後。遍尋曹溪，道峯，水落諸勝矣。來纔三日。堇圓一首賦。余聞子病先歸。將轉向安山。去住悵惘。非尋常合散之比。世事之不可預料有如是夫。臨歸書會而卷。</title>,<text>峭壁重重綠樹多。雨餘幽磵擁崩沙。我來正値新秋日。猶有木蓮開白花。</text>
<title>晦谷酒會。次松西諸兄韵。醉書軸中。</title>,<text>當筵作賦愧非才。絲竹滿堂樽酒開。欲試老夫山水筆。除非此會興難來。</text>
<title>再疊</title>,<text>知公老去尙奇才。錦席淸遊彩筆開。今日無公應不樂。何妨白髮此中來。</text>
<title>次海巖謝示石田畵</title>,<text>一雨霏微不肯晴。屯雲來去暗還明。相望咫尺還相阻。卧聽虗檐淅瀝聲。雲冒前山白雨紛。風來草木有奇芬。北窓對榻消長日。不惜淸凉與子分。遠想高居絶市塵。輞川勝槩此中存。淸華水木眞堪畵。何用區區寫意園。淸絶新詩帶尺書。煩襟頓豁濯風如。自慙文字都忘廢。欲和其如腹裏虛。看畵何須論假眞。紛披戱墨捴堪珍。手持古軸未及展。道着石田驚倒人。蒼岑縹緲碧溪流。溪上漁翁一葉舟。更有淸篇揮妙翰。片牋三絶足千秋。</text>
<title>夢作</title>,<text>隴麥靑靑靑可染。淡黃俄頃作深黃。田間佇立有相感。玄髩一朝成雪霜。</text>
<title>夢作</title>,<text>龍旗飄拂朔風勁。鳳管徘徊秋月生。下句未記</text>
<title>宿安院寺夜大雪</title>,<text>夜來雪下風兼起。朝看瓊瑤滿四山。最是禪房奇絶處。一聲淸磬落雲間。</text>
<title>戱題障子上</title>,<text>麤麤障子手新裝。踈句羸書捴若狂。掛在高堂時自玩。絶勝燕肆贋其昌。</text>
<title>余遊自朴淵還。朴友醇乎請移寫一本。仍作障子。題其上。</title>,<text>古來難狀化工奇。飛鍊奔雷捴惡詩。獨有豹翁馳兎穎。朴生淵爲朴生移。</text>
<title>趙安叔 榮慶 新築小乞花塲。盖用眉公事偶集。拈袁中郞韵。</title>,<text>小築休嫌僻。淸遊未道稀。炎天凭曲檻。凉氣透生衣。隣釀頻成醉。胡麻復療飢。曲塘雙鷺下。相對淡忘機。</text>
<title>次乞花塲軸中韻</title>,<text>愁病長多閉戶時。偶乘新霽試筇枝。草侵一逕緣溪細。凉逗高林轉日遅。孤寺漸藏靑嶂失。遙村却望白烟知。澄潭魚子應無數。理釣重將野老期。</text>
<title>冬日早枕</title>,<text>窓納朝陽暖。爐埋宿火溫。翻書政有味。據几遂忘言。</text>
<title>次韵偪側行。寄蟻菴。</title>,<text>偪側何偪側。我居巷南子巷北。衡茅不數武。同聽溪聲與山色。携登絶巓屐侵苔。偕尋幽谷衣罥棘。骨肉無間情最篤。形骸不隔心相得。我窮君困無彼此。同病嗟無相救力。苦雨兼旬大風顚。小僮荷葉包詩傳。叙懷無異與同榻。曠面還疑如各天。跣足科頭不自振。今我衰懶眞堪憐。自貽伊阻豈有他。極知君爾吾亦然。兒孫科甲俱外物。寂寞無以娛殘年。朋情拳拳入停雲。世事悠悠付晝眠。速宜相就共一飯。且叩囊中有餘錢。</text>
<title>又簡蟻菴</title>,<text>三庚今日最風凉。底事先生懶下堂。強欲出遊無與伴。短筇溪邊獨彷徨。</text>
<title>謝蟻菴</title>,<text>半日聆淸話。醺然如飮醇。况蒙新箒貺。心地頓無塵。</text>
<title>又簡蟻菴</title>,<text>窮居百事與心違。癡坐蕭條破壁依。憐我終年埋古紙。感君連日欵柴扉。半穿自有理行屐。可着能乾昨澣衣。折簡招邀嫌太傲。敢題蕪句凍毫揮。</text>
<title>次蟻菴</title>,<text>非子尋吾我訪君。耳邊俗事不曾聞。琴絃風送天成曲。鳥跡泥留太古文。堪歎光陰同逝水。已將名利等浮雲。小牋昨日題新句。懷袖于今當襲芬。</text>
<title>又次蟻翁蓮池韵</title>,<text>細浪頻搖看鳥浴。綠萍微動覺魚行。新荷箇箇波中貼。高柳垂垂影倒生。缺處橋通循去路。滿時渠斷注來聲。欲題數句摸奇絶。詩思安能似爾淸。</text>
<title>鶴山嚴元禮 慶膺 寄詩韵。次示醇乎。</title>,<text>三秋無客到柴扃。苔羃閑階草覆庭。當檻奇峰羣玉聳。暎空飛雨萬珠零。將心不復分淸濁。有眼何須換白靑。自笑生涯如老釋。焚香靜坐閱金經。兒行何日到山扃。企佇頻頻出戶庭。屢月相離心若結。殘年遠別涕堪零。遙遙嶺路千峯碧。望望征塵一盖靑。想得行程來往熟。野村溪店記曾經。雨中寂寂戶常扃。滑滑深泥滿一庭。細點欲踈仍復密。寒聲將絶又還零。漲來溪水添新響。隔斷山光失舊靑。莫恠人情皆厭苦。長霖三夏已曾經。雨餘山色滿幽扃。人靜苔痕遍小庭。蠧簡床頭風忽展。蛛塵樑上燕時零。如紗薄薄村烟白。似盖童童浦樹靑。堪笑閑翁閑不得。硬黃臨寫換鵞經。</text>
<title>又次前韵呈蟻翁</title>,<text>奚僮侵曉到山扃。噪雀驚飛散一庭。佳句相將慰遅暮。此身不復歎飄零。微昇晴旭虛窓白。快捲頑雲列峀靑。肯畏飢寒摧浩氣。剛金要使萬鎔經。朝來多荷叩柴扃。屐齒餘痕印蘚庭。債券貧來山興積。髩毛秋到葉俱零。獐村烟起隔崗白。鷲嶺雲生當檻靑。撫几沉吟成一笑。千般世事眼前經。窓扉風到自開扃。雨後山光翠滿庭。無奈病眸開鏡暗。可堪殘髮逐梳零。盤踈菜擷韭頭白。牋罄詩題匏葉靑。生不成名嗟已矣。幾年林下謾窮經。</text>
<title>蟻翁又有詩次呈</title>,<text>柴門晝掩斷過從。唯有隣翁盡日逢。擬向道山穿蠟屐。共尋張寺住枯筇。千畦稻熟黃雲合。萬樹松深碧霧濃。須信出遊憂可寫。莫言閒興老全慵。近來無日不相從。底事今朝獨未逢。爲問池亭閒把卷。何如溪路共携筇。嘉禾半熟野光變。微雨欲來山翠濃。閉戶不堪牢落甚。只須君至起衰慵。亂雲奔突若相從。暫出蘺門雨又逢。沒興微吟披蠧簡。無聊獨坐撫枯筇。殘蟬帶濕吟還澁。密葉經霑色更濃。客旣不來身未出。天公成就我衰慵。擬欲出遊誰我從。閉門深巷少人逢。瞢騰窓下支孤枕。寂寞床頭倚短筇。經雨溪聲淸且壯。得晴山色翠全濃。投詩不和仍靳枉。何事隣翁一味慵。</text>
<title>又以俚語一首。答來敎。</title>,<text>閒行君豈不余從。如此晴暉未易逢。障日何妨欹破笠。扶衰且喜曳枯筇。詩逋比看縣租急。遊興較來秋色濃。却道飯遅衣又澣。草堂高卧只因慵。</text>
<title>走簡蟻翁</title>,<text>昨夕人從塔洞回。相邀吾輩意勤哉。今朝有意同行否。天氣淸和宿霧開。</text>
<title>簡蟻老</title>,<text>我須君至陟山阿。日晩君胡不我過。春去樹林初掩翳。雨餘風日更淸和。蕨肥深谷勝新筍。蓴老荒陂似綠荷。飫眼且圖兼飽腹。不妨終夕竟婆娑。咫尺深泥路不通。蕭蕭微雨下西風。差欣數日雙筇並。猶恨今朝半榻空。嵐峀光侵幽戶碧。霜楓影倒小池紅。村隣聞作重陽會。期揷茱萸絶頂窮。</text>
<title>簡蟻翁</title>,<text>閒遊排日遍郊原。又擬同叩古寺門。勝賞足酬登陟苦。老槐新葉綠雲屯。</text>
<title>簡蟻翁</title>,<text>不行郊野便登山。苦雨終朝始掩關。獨有孤筇偏得意。床頭斜倚不勝閒。相逢課日不曾虛。今雨何人更訪余。閉戶頹然仍就枕。依然會面在華胥。</text>
<title>簡蟻翁</title>,<text>昨失逢迎今又違。孤懷歲暮倍依依。高居苦乏迎賓所。陋巷常關候客扉。或者弊餘難借笠。應緣澣盡更無衣。悄然獨坐渾無賴。春帖裁來大筆揮。</text>
<title>家兒爲老兄製此而來。其造㨾之草草。與詩恰同。可笑。</title>,<text>二老閒行每共携。常嫌草露濕芒鞋。寄君一雙皮分套。從此寧愁路有泥。</text>
<title>次前韻呈蟻老</title>,<text>窮巷相尋賴有君。淸詩雅謔捴堪聞。年衰可奈長多病。身隱從來不用文。遠水平鋪添宿漲。亂峯爭出捲晴雲。今朝正好聯筇出。已報林花欲吐芬。</text>
<title>次蟻老</title>,<text>閉戶經冬懶出遊。亂書圍繞若拘囚。塵埋竹杖那扶老。蛛網𩦲巾不頭。學道半生無所得。勞生此日始能休。從今兀坐如泥塑。胸次何曾着喜憂。</text>
<title>又次蟻老</title>,<text>山齋睡起據枯桐。火色雲昇大地紅。池竭魚喁波見底。樹深蟬噪日方中。看書有益今無驗。借酒忘憂却不功。一夜西風秋社近。家家歡笑喜年豊。</text>
<title>又次</title>,<text>不須做事只唆根。抱甕朝朝灌菜園。半世膏肓泉石痼。十年時事奕棋翻。且將詩禮傳先業。又把籯金遺後昆。此夜高歌懷我友。宿雲明月滿柴門。</text>
<title>丙戌六月十一日。與蟻翁往星村。是夜作截浦遊。翌日還家。次海巖韵寄依楸齋李汝厚載德。</title>,<text>飄然曠野兩翁俱。古服枯筇入畵圖。且可高吟商嶺曲。何須更隱汝南壺。淸宵共辦海門遊。落月澄波泛葉舟。綱罷銀鱗微雨灑。曉天憇鄭家樓。依楸齋㢠納凉風。當暑何曾座客空。射的圍棋兼看畫。雅歡都得笑談中。隣朋後至不煩騎。老健還如年少時。笑殺靑袍窮困者。白頭徒步浪生悲。佳節居然當伏日。淸遊偶爾聚親賓。如何更惜窮歡笑。一座偏多白髮人。一樹梅榴初放花。向人嬌笑燦如霞。池蓮未吐應羞殺。淡態難於絶艶加。</text>
<title>次嚴老人韵</title>,<text>寂寞幽居獨掩扃。詩來起我步苔庭。相期岳寺樓同倚。要趁巖楓葉未零。衰態自憐難鑷白。好期空恨失階靑。此生已負登山屐。頹卧藜床諷道經。秋來多病戶常扃。荒草蒼苔自滿庭。無計海樓窮玩賞。自嗟蒲質易凋零。豪興奕奕吟邊動。亂峀依依夢裏靑。且可更留元寺約。中秋佳節此中經。</text>
<title>又次寄醇乎</title>,<text>柴門白日亦常扃。閒卧虛堂懶下庭。水漲淸溪終夕響。雲陰踈雨有時零。秋光行見千林赤。衰態全無兩髩靑。尺地君何貽阻濶。只因勤苦誦葩經。問君何事戶長扃。無咎應知不出庭。禾稻霜前初欲熟。梧桐秋入已先零。微風蟬送千林響。乍霽山臨一榻靑。祗合逢迎慰窮寂。那堪節物獨頻經。爲待君來門不扃。閑拖藜杖步苔庭。茅檐無影覺雲起。匏葉有聲知雨零。愁抱漫思浮大白。衰眸那得點空靑。乘除暮境斯安樂。憂患平生已飽經。</text>
<title>仲子 俒 赴嶺郵。臨別書贈。</title>,<text>吾家偏受主恩深。未報涓埃淚滿襟。莫道郵丞無所事。奉公惟恐負初心。父子何甞作遠離。今朝一別便天涯。中宵想切思親念。且可銘心此訓辭。刀爲媚眼斧爲眉。覆轍滔滔孰不知。未報君恩親且老。色如生病悔何追。皁盖翩翩馬若飛。書生分外有光輝。絲毫莫作驕痴想。且念而兄赴會圍。荒凉宿草後山阡。拜掃那堪淚湧泉。地下精靈如不昧。定應悲喜我心然。臨岐不必淚霑衣。此去明春又北歸。但使操心無疾恙。兩情何異在庭闈。</text>
<title>乙酉除夕。次兒韵。</title>,<text>荒村氷雪忽生春。愁裏那堪節物新。遠別祗將書對面。漸衰偏覺病侵身。聒甘兒女呼盧戱。靜厭村隣問候人。白髮渾頭狂更甚。頹然吾自任吾眞。</text>
<title>仲兒以省峴郵丞。擢召試壯元拜翰林。仍赴任所。臨別書此以贈。</title>,<text>資政殿前親召試。擢魁仍帶翰林啣。臨分泣下非傷別。只感鴻恩自滿衫。南天鳥道杳侵雲。勸馬聲高皁盖翻。記取今朝相送處。滿山紅葉雨紛紛。</text>
<title>送仲兒還省郵</title>,<text>日夕待爾至。耿耿心如結。及至又促行。只得留數日。維時秋潦漲。川路不可越。行矣尙愼旃。庶幾無顚蹶。悵懷與憂思。一刻靡休歇。念我此時情。頻頻寄書札。南天杳千里。郵舘何時達。洛江渺逶迤。鳥嶺高嶻孼。作詩納爾袖。馬上時披閱。覽此如見我。慰爾戀切▣。臨分不堪衰抱之作惡。信筆題贈。非謂詩也。聊寓至情。</text>
<title>次海巖送別仲兒韻</title>,<text>小齋孤燭別懷惡。大嶺愁霖行路難。嗟我衰遅非復昔。憐渠征邁未遑安。庭蕪虫語秋風早。村舍鷄鳴曙色闌。莫道兩鄕千里隔。夢中無日不相看。</text>
<title>重次</title>,<text>臨分欲語淚先墜。暮境方知離別難。不恨隔年相阻濶。唯希兩地各平安。溪流漲白雨初歇。驛樹變紅秋欲闌。遙想征途相憶處。袖中頻展此詩看。</text>
<title>恭次御賜詩韵。送姜知事 杭 錦還尙州。</title>,<text>安享高年人共希。尊官仍着錦衣歸。重回龍榜猶難得。親捧雲章是所稀。</text>
<title>鶴山嚴老人寄二律次之</title>,<text>遊筇遠訪紫霞洞。茅屋常關白板扉。謾羡盪胸臨處豁。自憐開口笑時稀。烟霞却向新詩得。身世唯思老釋依。咫尺仙區空夢想。支頤目送晩雲歸。病軆空懷尋嶽寺。淸詩何自落巖扉。霖開一壑白雲捲。霜早千林紅葉稀。宿約違心長耿耿。仙山回首謾依依。須君再理登山屐。元寺中秋賞月歸。</text>
<title>海春君 栐 挽</title>,<text>東平樂善好䂓模。文雅謙恭孝友俱。理玉忍看賢嗣絶。柷螟惟有一孫孤。燕居閴若寒儒處。越槖蕭然異貨無。回憶平生姻好誼。午年餘淚更沾鬚。</text>
<title>柳左尹 謇 挽</title>,<text>靈籌恰過古稀年。雪鬂霜眉儼若仙。二品崇班才豈展。一雙蘭茁業堪傳。坦懷末路誰能識。交誼中間我與偏。衰病無由躬執紼。不禁悲淚自漣漣。</text>
<title>俒抵眞木亭。有詩次寄。</title>,<text>迢迢嶺路一旬遅。消息誰能報我知。身伴殘書終日坐。心隨征雁向南之。堂堂殘臘已無餘。深掩蓬門此獨居。方寸湛然無萬慮。思渠一念未能除。萬疊雲山送遠眸。離懷不堪淚長流。郡樓鼓角無情甚。斜日聲聲巧喚愁。雨雪霏霏濕透衫。嚴風刮骨詎能堪。傍人欲慰吾愁慮。每道寒威减向南。天涯杳杳官遊身。跋涉千巓復萬濱。別後流光還不惜。歸期屈指待明春。</text>
<title>曉枕憶 俒 行在中途有吟</title>,<text>寒衿轉輾夜迢迢。枕畔殘書伴寂寥。遙想店燈眠未着。一天霜月衆鷄號。</text>
<title>與隣社會于邑後舊郊墟。以身在淵明記裏。家居摩詰圖中。分韵共賦。</title>,<text>寂寞秋將晩。淸遊起老身。莫嫌重九過。晴暖便佳辰。</text>
<title>己丑元朝。拈弇州韵。與兒輩同賦。</title>,<text>老去澹無營。棲遅茅屋下。身世脫拘牽。日月送瀟灑。棄世世亦棄。自笑無爲者。村俗重新正。兒女誇妖冶。扶藜還懶動。雪泥怕沒踝。惟有一架書。相守不相舍。其二新年何所爲。讀書山窓下。邱墓隔湖嶺。悲哉闕掃灑。鄕里舊風存。紛紜拜歲者。兒女競踏板。村粧事艶冶。老翁相扶携。新衣長及踝。案頭有舊曆。依依不忍舍。</text>
<title>戱作回文軆</title>,<text>微風晩日落虗檐。倚枕高眠懶捲簾。霏靄遠沉平野大。暮林低繞亂峯尖。扉關靜坐淸吟細。盞洗頻斟淺醉霑。歸鳥倦飛閒送目。機心息處獨沉潛。天晴晩靄細生林。靜閣閑登獨卧深。眠後醉歌長擊劒。興來狂舞浪彈琴。篇奇續響希陶謝。累遣懷風慕尙禽。偏感有生人易老。年衰已自髩霜侵。</text>
<title>題種鱗堂鄭潤甫 運德 堂號</title>,<text>堂前舊種有三松。老榦騰挐欲化龍。赤甲翻風疑電擊。蒼髯溜雨訝雲從。聲傳橫笛吟成曲。影抱空階宛印蹤。最是爭珠淸夜戱。一輪明月上東峯。</text>
<title>和駱園朴彦晦 東顯 梅花十咏</title>,<text>六友堂中相對時。小盆梅發一枝奇。侵昏別去猶餘戀。朝起欣披十絶詩。仙葩的皪枝枝好。才思縱橫句句奇。弄筆尙堪摸瘦影。開牋先㥘和淸詩。橫斜銕榦綴珠玉。萬卉千花無此奇。自是仙姿難寫得。林翁之後有君詩。每對梅花心自愧。滿襟塵土語無奇。紛紛俗子爭吟弄。誰把淸香洗惡詩。終朝吟賞還無厭。月下移盆更一奇。瘦影橫窓全是畫。暗香撩我又成詩。筠窩盆與駱翁種。兩樹休論誰最奇。扶筇不厭頻來往。花未凋時且課詩。幾處豪家梅自放。縱云梅好便非奇。從今梅譜添淸事。小婢啼寒索和詩。十竹譜中梅一卷。一詩一畫最稱奇。駱翁一樹十篇咏。渠畫雖奇無此詩。梅中此樹已奇絶。梅下其人奇更奇。頭白如花身似榦。病中猶事苦吟詩。崇朝雨雪未更賞。遙想將衰態更奇。惆悵歸鞭明曉發。唱酬孤負百篇詩。</text>
<title>從孫彜福以翰林蒙恩。爲親設宴。席上口占。</title>,<text>寵賚便蕃降自天。迨玆暇日設長筵。及親聖渥稀千古。念舊恩言耀九泉。揷得花枝烏帽重。襯來斑彩綠袍鮮。闔門飽德將何報。但祝吾王壽萬年。</text>
<title>辛卯人日夜。同社諸公集繡巖爾雅樓。別仲兒 俒 重赴喜安。以萬里人南去。三春雁北飛。分韻共賦得雁字。</title>,<text>春回纔幾日。氷消響幽磵。憐爾復南爲。天涯縻薄宦。蕭蕭動班馬。遙遙背征雁。詎作三日惡。遠別心已慣。唯應兩地夢。不道山川間。</text>
<title>某人八咏次韵</title>,<text>絮帽瑤簪晻靄間。淡痕橫抹碧孱顔。晩來掩向羣峯外。別作浮空萬疊山。冠岳晴雲高楡深柳幾村庄。橫帶長流枕小崗。碧峀半腰含落日。紅霞萬縷閃餘光。修峯落照羣山萬叠亂雲封。翠黛纖紈淡復濃。欲認僧菴何處在。天邊試聽數聲鍾。白雲暮鍾孤村環繞萬峯幽。曙色初分淡靄浮。落盡踈星鷄唱罷。火輪騰出屋東頭。淸溪朝旭漠漠平郊有幾家。茅茨一半隱桑麻。朝晡絶景眞堪畫。一縷靑烟羃白沙。陽村炊烟雨後前川古岸虗。踈燈點點認歸漁。漁翁莫厭滄浪濁。濁水從來多有魚。濁川漁燈牛散長郊花滿岑。還疑此地是桃林。笛中吹出昇平曲。洗盡人間名利心。花山牧笛樵子相將和野謳。三三兩兩出林邱。高低信口無腔調。柴壓擔頭何所憂。蘆岸樵歌</text>
<title>蓮城八景</title>,<text>彤霞濯羅耀騰。碧嶺耆屠崛翥。還似燭龍吐輝。何須烏䳎知曙。右鷲巖紅旭衡峀曾傳美名。巫峯新染濃黛。遍籠林壑高低。難辨巖巒面背。右鴈峀靑嵐溪源發堂寺深。墟烟繞校村鎖。初疑照水踈星。遙認歸漁點火。右堂溪漁火依依深谷輕籠。冉冉長坪渾罨。淡橫雪屋朝餐。濃抹春田午饁。右坪谷炊烟回回遠水弓巒。坦坦廣塲矢直。雨後靑莎競抽。春來翠縷堪織。右操塲平莎棲鳥烟郊競還。歸人沙岸孤渡。欲尋舊市崩橋。唯有淸流獨樹。右市橋老樹羣峰星宿分行。廣野瓊瑤積皓。詩料萬花綻齊。豊徵三白飄早。右星郊早雪來去驅聲若雷。盈虗示信隨月。每當落日將斜。滿漲長陂欲沒。右月陂晩潮</text>
<title>八景 代人作</title>,<text>峯形赤鷲翔。日色金鴉翥。西崦已延暉。東村方覺曙。右鷲巖紅旭山氣夕逾佳。非烟橫似黛。漠漠復霏霏。征鴻迷向背。右雁峀靑嵐堂寺昏鍾鳴。堂溪暝靄鎖。穿林則佛燈。沿水是漁火。右堂溪漁火坪西有數村。朝暮炊烟罨。到來炊熟時。還向坪中饁。右坪谷炊烟塲上將壇高。場邊官路直。時平操鍊稀。春綠莎如織。右操塲平莎市散只空墟。橋崩迷舊渡。下流十里溪。上覆千年樹。右市橋老樹衆峀若星羅。空郊一夜皓。境深寒氣多。所以雪來早。右星郊早雪山斷海門開。陂長如偃月。不覺晩潮來。唯看孤島沒。右月陂晩潮</text>
<title>己巳臘雪夜。次聚星堂韵。分得雪字。</title>,<text>北風蕭蕭鳴竹葉。四山依微映積雪。平林烟暝棲鳥定。前郊日落行人絶。相留何必待轄投。偶集無勞煩簡折。循除氷澗乍嗚咽。隔樹村燈遠明滅。莫辭淸夜共留連。幸無俗務相牽掣。土鑪氣薰春意回。蠟燭光搖醉眼纈。開牋興豪洒金壺。揮塵談淸霏玉屑。又看此歲秪數日。可惜流光眞一瞥。物外優遊自可樂。人間榮落君休說。且待梅花賦新句。未害廣平心如鐵。</text>
<title>辛未除夕。次東坡韻。坡時年三十九</title>,<text>松林瑟颯雪風悲。茅屋蕭條燈火微。壯志蹉跎嗟已老。流年條忽送將歸。身遙丘墓瞻思切。俗薄村隣候問稀。俗於除夜相候問。今歲絶無來者。 守歲不眠那守得。曉鷄頻唱但依依。</text>
<title>壬申元正。感懷復次。</title>,<text>醮樓畫角數聲悲。孤枕寒燈一穗微。何力能禁衰相見。無方可挽舊年歸。久離骨肉團欒缺。遠隔丘原拜掃稀。四十無聞只增愧。更堪飄轉苦靡依。</text>
<title>寄海巖</title>,<text>久爲塵事累。何曾有好抱。言同二三子。歡宴豁憂惟。維時三伏初。凉颸捲霪潦。方塘灩白水。平疇交翠稻。肆筵且置樽。軒窓凈汛掃。撫弦振雅曲。揮翰發華藻。譚諧忘日夕。復延嶺月皓。餘興未云已。淸歌聞朴老。此樂幾難朽。一一輸畫槀。悠哉聊自娛。榮名豈足寶。</text>
<title>又以俳軆和海巖</title>,<text>簷溜滔滔幾及楹。一旬難得片時晴。比隣路若千山隔。俳軆詩仍十紙盈。泥路君胡安坐屈。病腰吾亦倦經行。可知此說非諧謔。未往星村數箭程。</text>
<title>次海巖</title>,<text>所好何曾在綺襦。博通宜慕號書厨。奇毛丹鳳元殊種。壯志神龍會學屠。喜得謝兒稱慧悟。笑他陶子較賢愚。食牛索飯那相比。愧殺辛勤養衆雛。</text>
<title>戊辰重九。次海巖韵。</title>,<text>佳辰相對酒盈壺。那問寒花有也無。不待登高生遠思。海天空濶片鴻孤。</text>
<title>小醉放筆。次老圃示韻。</title>,<text>春深百草生。小閣愜幽情。紅萼臨風態。靑林得雨榮。詩圓兒倩寫。夢破鳥相嚶。忽爾丹靑興。雲山信筆成。其二寒山初日耀。小雪罷空林。篷篳三椽足。松楸一壑深。歲華行若此。詩鬂更相侵。細酌聞琴語。悠哉塵外心。其三漠漠雲連野。蕭蕭雪響林。擁書聯榻靜。煨拙閉門深。佳趣此方得。塵愁那許侵。南村卜宅語。仍見故人心。</text>
<title>癸巳五月二十一日。爲余覽揆之辰。兒輩略設酒食。親賓咸集。席上成一律。冀諸公和敎。</title>,<text>鏡中全無舊時容。百軆支離萬事慵。誦蓼莪詩悲莫逮。懸桑弧日忍重逢。詩邀親友題盈軸。酒被兒孫勸滿鍾。且解微官歸故里。免敎鷗鷺笑癡儂。</text>
<title>英陵齋舍。喜朴安之 大升 來宿。</title>,<text>那堪空谷似人稀。忽得君來喜欲飛。白飯靑蒭供僕馬。恐渠明日遽催歸。</text>
<title>秋夜鄭士安 師淳 與其胤 東元 來訪。遂與 俒儐 共賦。有僧聖鎭。自湖西適來宿。</title>,<text>新詩屬和不須辭。好是隣朋會唔時。連巷砧聲秋夜永。透林燈影遠村知。廢吟蠧欲侵陳軸。無酒塵應覆舊巵。韻釋何來聯榻坐。氷壺心地鶴容儀。</text>
<title>再疊</title>,<text>良宵談謔不須辭。政値秋懷寥慄時。落落高情君獨在。悠悠世事我何知。羞將白髮窺明鏡。漫負黃花泛玉巵。賴有高僧同卧起。六時欣覩四威儀。</text>
<title>三疊</title>,<text>深夜留君君莫辭。翛翛寒雨打窓時。半生蹤跡猶無定。千古心期祇自知。喜得佳詩盈一軸。却將孤抱付深巵。默然雪衲獨趺坐。相對且看三代儀。</text>
<title>四疊</title>,<text>飄然雪衲曉將辭。漏轉燈欹默對時。梵笈旨深應獨解。堪輿術妙怕人知。詞源浩渺翻成軸。戒律精嚴孰勸巵。獨鶴孤雲無住着。幾時重見舊風儀。</text>
<title>五疊</title>,<text>深盃百罰我何辭。爭柰渾頭白髮時。一壑雲烟拋舊業。滿床書卷托心知。憂端漸覺如烟海。生計誰能實漏巵。病後不堪銷瘦盡。鏡中無復舊容儀。</text>
<title>六疊</title>,<text>颯颯庭柯亂葉辭。早鴻爭叫月明時。愁懷已負佳辰過。寒意先從遠客知。詩就縱橫馳健筆。話闌傾倒屬深巵。太康且念瞿瞿戒。相對端然更攝儀。</text>
<title>七疊</title>,<text>坐到天明且莫辭。浮生難得是閑時。和平古韵枯桐在。牢落孤懷老菊知。病眼澁嫌燈照榻。枯膓潤愛酒盈巵。夜闌却怕成昏睡。抖摟衣巾更整儀。</text>
<title>無限景樓小集</title>,<text>暇日招邀一笑譁。新居風物正堪誇。漢城都攬無窮景。引慶元稱第一家。好雨故留人看瀑。芳叢巧吐葉藏花。醉來搜句嫌牋窄。紛壁何妨戱墨斜。</text>
<title>蒼崖，睡隱。約與寒洲吳弼卿 彦相 會賦疑河樓次韻。</title>,<text>噴薄喧豗千尺垂。欲言難狀只心知。從來無物堪將比。如練疑河捴惡詩。其二轟雷日夕撼山根。氣勢應將雲夢呑。妙畫新詩難貌得。且輸淸響寫梧孫。</text>
<title>春日。約與洪省吾 檢，睦幼選 萬中，朴甥 道翔，李太素 尙履，俒兒往遊桃花洞。拈韻共賦。</title>,<text>鏗然筇屐響明沙。山下松林一帶斜。弱柳萬條濃沐雨。夭桃千樹爛蒸霞。崖回路斷仍危堞。谷轉溪深又數家。倚醉高吟佳趣足。厭他綺席閙簫笳。</text>
<title>又拈然字韵</title>,<text>松門終日坐翛然。仍枕松根乍醉眠。已被詩愁難與撥。可堪遊興苦相牽。一灣流水深厓底。萬樹桃花落照邊。如許春光那忍負。勸君休惜杖頭錢。</text>
<title>雨後。許太和 霮，南同甫 玄老，宋和叔 鍈，許太時 霔 不期而至。用春初小集韻共賦。</title>,<text>山容如洗水聲譁。一雨幽居景可誇。暑氣全無林下榻。夕陽偏在柳邊家。編籬擬護將頹岸。築塢新移未放花。叮囑諸君須盡醉。不妨詩草字欹斜。</text>
<title>圃署直中。次申聖淵光洙韵。</title>,<text>今朝二十四番風。惆悵春㱕寂莫中。短轡長鞦城北路。尋君一樹杏花東。欺花困柳一番風。漠漠輕烟萬戶中。今日春㱕留不得。更堪詩友各西東。</text>
<title>圃署直中。次蟻翁寄韵。</title>,<text>白頭烏帽亦云榮。鎭日金門待漏聲。結草難酬明主渥。獻芹聊寓野人誠。御溝氷泮靴紋細。宮柳風和錦線輕。暗想西疇春事急。一宵㱕夢落蓮城。</text>
<title>夏夜。申令綏叔 光履 來訪。拈韻共賦。</title>,<text>數椽茅棟寄深山。俗事紛紛捴不關。缺月蒼茫踈柳外。流螢開闔短籬間。將衰憐我長吟病。未老多君也得閑。別後相思應入夢。夢中猶記畵中顔。申令新成小眞</text>
<title>紅葉樓秋日。與許太和洪省吾。拈韵共賦。</title>,<text>斜日高樓席屢移。殘樽更傍菊花枝。烟生近市人聲閙。葉脫踈林晩眺宜。新句喜逢佳客咏。孤懷羞許俗流知。君看畫料吾偏富。數疊遙山出短籬。其二座中絲筦忽紛紛。街鼓聲殘鴈叫羣。把酒哦詩動金石。揮毫落紙滿雲烟。一宵歡笑眞難得。世事升沉不欲聞。且把一篇留後約。重遊無負囑諸君。</text>
<title>睦幼選，許太和。來訪共賦。</title>,<text>雨中寥落掩山扉。一睡終朝到夕暉。偶坐高樓盃共把。暫開華軸筆如飛。近來園裏仍成趣。早向塵間已息機。巖瀑千尋喧不已。人間隔斷是和非。</text>
<title>雨中。尹孝直 榮祖 來訪共賦。</title>,<text>雨聲高樹外。松翠一窓間。對坐仍成醉。高吟却忘還。相看俱白髮。那負此靑山。樂事眞難得。浮生捴是閒。</text>
<title>次吳弼卿韻</title>,<text>幽磵百千折。深松三四家。衰年長閉戶。今歲負看花。潔繭馳豪滑。江豚下酒嘉。可憐南陌草。猶待輾輕車。</text>
<title>鄭台士元 光忠，順義君 烜，李花川儀叔 壽鳳，鄭士安。夜會無限景樓中。聽琴歌次韵。</title>,<text>園蔬山果不須多。况是洋絃侑艶歌。醉倒詩翁淸興足。前林踈雨短檐過。也識貧家風致多。琴絃自弄且聽歌。盃盤眞卛兼蔬果。白髮朋曹許更過。香醪滿酌不嫌多。嫋嫋行雲遏艶歌。公子風流留好句。他年記得此經過。</text>
<title>戱贈鄭台士元</title>,<text>蒼崖二字手親鎸。寄向蒼厓吟案邊。贈我淸詩三萬首。猩紅遍印薛濤牋。</text>
<title>嚴稚昭 思允，洪省吾，李士鎭 崇運，許太和。俱會紅葉樓。拈韻共賦。</title>,<text>鞍馬聯翩訪僻居。高風雅趣復誰如。閑中伴侶惟籤軸。何處塵埃有駟車。數朶殘英重九後。一聲幽鳥夕陽餘。詩情涸澁撚髭咏。老眼眵昏信腕書。</text>
<title>借軒酒席。與蒼厓，睡隱，許太和，吳弼卿，從孫 彝福 同賦。</title>,<text>暮春曾射禮。今日又弧筵。會合惟隨地。行休一任天。於焉聊永夕。且復樂餘年。得爾猶云足。兒孫滿眼前。</text>
<title>鄭台祈天 昌順，李令稚和 致中 射帿于余家園。向晩坐賓皆甚醉。走草次韻。</title>,<text>臂弓腰矢舞蹲蹲。風靜帿安日欲曛。痛飮百盃連百中。鼓聲雷動碧山雲。</text>
<title>又次</title>,<text>奇巖矗矗若獅蹲。列峀深松日易曛。更有明朝重會約。莫敎深鎖洞門雲。</text>
<title>洪省吾，睦幼選，朴甥道翔，李太素偶會無限景樓。拈唐韵共賦。，俒，儐兒，從孫彝正在焉。</title>,<text>屋角松陰濃滿庭。遠風吹面醉頻醒。境淸正合高人會。詩好那敎俗客聽。灑砌飛泉霑硯潤。避人幽鳥踏花零。夕陽光景看無限。天畔橫烟萬峀靑。</text>
<title>再疊</title>,<text>苔痕草色滿閒庭。剝啄誰敎午夢醒。山翠貧供佳客飽。松風快許醉人聽。高吟競與禽聲亂。衰髩羞隨鶴毳零。侍立小童差解意。茶烟一縷出林靑。</text>
<title>次倫字韵。寄題江城祠。</title>,<text>麗季惟公迥出倫。精忠偉蹟耀千春。劒南謫去扶危主。綿種携來濟衆民。賜祭殊恩追異代。扁祠新命降重宸。大賢遺裔宜收錄。餘慶將看在後人。</text>
<title>丙申正月夢作</title>,<text>老龍挐雲九萬程。大鵬擊水三千里。內隻未記 小臣百拜君王喜。是年二月擢耆老科入侍。卽除同副承旨也。</text>
<title>丁酉冬。夢中作。</title>,<text>不以猪肝累安邑。誰知龍伯卧南陽。已下缺○曾居安山。後於己亥除南陽府使。</text>
<title>南陽府衙。次海巖韻。</title>,<text>顯敞官樓實寡仇。捴宜春夏與冬秋。何當了却公家事。快得登臨半日休。色奪珊瑚柿子丹。石花沉菜帶微酸。世間果少楊州鶴。山水無勞着眼看。</text>
<title>又次</title>,<text>微事嫌猜輒若仇。紛紛訴牒了冬秋。何時坐見淳風返。却遣爭端一傡休。雙髩如霜兩頰丹。簿書叢裏飽辛酸。俸供至薄勤勞甚。敢與雄州一例看。</text>
<title>朴安之來訪衙中。喜甚走草。</title>,<text>憂時奈乏壽民丹。簿牒埋頭足苦酸。今日逢君成一笑。七年詩句夢中看。</text>
<title>柳知禮士輝 光翼 挽</title>,<text>晩隣南郭重殷勤。同好同庚獨有君。瓊句迭酬成勝事。巖楓戱寫倚微醺。修身之法追前哲。滿架其書待後雲。試看謝庭森寶樹。德門餘慶遠遺芬。</text>
<title>次李士明 復運 雙栢堂韵</title>,<text>蒼然古栢雪霜姿。對峙疑從故宅移。老榦莫嗟非舊植。濃陰猶喜似前時。枝連屋角風偏爽。根絡巖阿勢不危。珍重淸篇箱篋在。昔賢高致後人知。</text>
<title>李君士明事親能盡其道。雖古孝子無以過也。卓絶之行。至聞於朝。有與復之典。今其子求詩於士友間。以爲表揚垂後。於是乎李氏能世其孝矣。感歎不足。聊書短律一首以贈。</title>,<text>鞠育親恩重。褒揚聖德深。孝能殫子職。忠可盡臣心。石沼波搖檻。山園花滿林。期携川老去。對爾吐眞襟。</text>
<title>李士明宅三九會韻</title>,<text>餘春共醉故人家。密樹奇巖尙晩花。歡笑渾忘歸路遠。任敎紅日柳邊斜。</text>
<title>露竹齋。與宋士省 濟魯，尹汝受 塾，李子伋 思祚，洪省吾，洪子啓 樀，趙華彦 煐，士省季胤 榮 及兒聯句。</title>,<text>三老相看共白頭。光。 主人山閣况淸幽。士省。 已知林下稀塵事。子啓。 故向樽前撥醉愁。子伋。 雨後鳴蟬凉欲動。榮。 石間流水翠交浮。汝受。 閑禽啼送深園爽。華彦。 重滌煩襟藥玉舟。。</text>
<title>再疊</title>,<text>晴巒數疊曲欄頭。林壑斜陽轉見幽。久別不期成偶集。三盃頓覺失千愁。抱琴山水絃中在。落筆雲烟紙上浮。會待南湖秋月夜。與君重約上扁舟。</text>
<title>秋日咏懷</title>,<text>霜髮昂藏七十翁。蕭然老屋澗之東。曠懷元在飢寒外。定力可觀憂患中。琴筑泉聲依石細。畫圖楓葉滿林紅。今年孤負登高節。擬上巖阿一倚筇。</text>
<title>內閣次諸學士韵</title>,<text>三韓千載屬升平。何幸微臣遇聖明。猩血描來花爛熳。麝煤題處字縱橫。金樽綠醑厭厭飮。綺阿朱輪緩緩行。歸詑兒孫三管賜。此身何以答恩榮。</text>
<title>脩井翁鄭台時晦 景淳 回甲。次秀軒鄭子敬 持淳 韵爲壽。</title>,<text>迎節三秋早。生年一甲回。心要與塵遠。官恐逼人來。遐福方川至。沉疴若霧開。筆端驅萬象。老氣尙雄哉。</text>
<title>元朝試筆</title>,<text>竹君風露毫端灑。草聖龍蛇紙上騰。一夢七旬方喚起。肯從兒輩逞才能。</text>
<title>春日山樓 儐與彝福，彜天 同賦。次韵。</title>,<text>滿城花柳値春晴。幽鳥間關磵底聲。萬事無成空老大。一年難得是淸明。酒逢勝友傾樽盡。詩和兒孫走筆成。倚杖逍遙庭際立。無塵池面晩逾淸。</text>
<title>戱次贈洪台君擇 秀輔</title>,<text>多謝贈吾鯨眼盃。勸吾鯨吸意悠哉。還君兩幅西洋畵。一盒龍涎盍寄來。</text>
<title>題畵障</title>,<text>衰年右臂苦拘牽。把筆穿衣捴不便。妬殺松根這老叟。自將長爪快搔肩。</text>
<title>次李子伋和南元伯老兄</title>,<text>廉纖過雨壓輕塵。嫰綠西園日夜新。南郭高朋無限興。一年今日最佳辰。檐頭密葉常如暮。巖底幽花尙殿春。從此山居增氣色。發揮何幸得詩人。</text>
<title>次嚴台孺文 璹 和洪省吾韵</title>,<text>萬事那堪髮已黃。一心葵藿尙傾陽。仙游太液移船慢。豹直周廬聽漏長。日侍龍樓偏荷昵。晨趨獸闥敢辭忙。恩榮曠絶將何報。魂夢尋常繞御床。禁林秋葉爛紅黃。樓殿參差倚夕陽。霜髮華簪眞不稱。花磚歸路可堪長。難將薄技涓埃報。寧憚微勞日夜忙。最恨數旬連院直。相望無計與聯床。原韵 嚴孺文袖銜彤筆帶圍黃。扶醉春塘下夕陽。不道成名歸一藝。還將漫戱掩三長。文章自喜靑氊在。宦業堪憐白首忙。三世耆英眞可賀。已聞天語降金床。</text>
<title>戱贈朴新恩昌朝</title>,<text>天門臚唱朴昌朝。雙髩輝煌桂一條。三千年前題柱路。却同仙鶴返東遼。</text>
<title>待儐行。自沁都還。</title>,<text>終朝飛雪暗江天。兩日寒威又折綿。今朝的應何處宿。若非金浦或陽川。其二長憶行人飽苦艱。無眠耿耿坐更闌。放翁豈識今宵冷。惟念糍糰十月寒。</text>
<title>題屯山別榭</title>,<text>最愛屯村野趣長。小樓西畔又書堂。誰能剪却墻頭樹。快覩山容與水光。</text>
<title>甲辰三月。出住芝山郊榭。長日無事。偶得十六扇子。漫畫亭園卽景及花卉禽虫。仍各題其上。逗雲亭全圖。</title>,<text>郊屋數十間。於分亦已侈。卯橋休較勝。輞庄非敢擬。</text>
<title>畵扇樓前面啚 樓之前窓作扇形。坐看入窓江山之景。卽成一幅畵。故名以畵扇樓。</title>,<text>高樓獨卧起。終朝面冠岳。不是兩不厭。別無他可樂。</text>
<title>畵扇樓側面啚</title>,<text>晩卧郊庄養病軀。高樓縹緲俯銅湖。滄波一帶千株柳。宛是江南春意啚。</text>
<title>畫扇樓東面啚</title>,<text>小閣依翠柳。柳外雙池明。遠看山下村。澹澹炊烟生。</text>
<title>畫扇樓西面啚</title>,<text>樓西何所有。粉墻葡萄架。有時携杖登。逍遙栗林下。</text>
<title>屋後北眺啚</title>,<text>郊居倐已久。尙有京城戀。南山與三角。時登屋後見。</text>
<title>芍藥啚</title>,<text>郊扉最荒僻。空庭雜草繁。夢想華省中。當堦紅錦翻。</text>
<title>蘭草啚</title>,<text>幽芬在空谷。霜雪莫摧殘。何須綛爲珮。出入懷袖間。</text>
<title>竹啚</title>,<text>疑帶蕭蕭雨。仍生颯颯風。渭川千畒翠。幻入小扇中。</text>
<title>紅梅花啚</title>,<text>本是氷雪姿。酒暈上玉膚。雖帶嬌艶色。終將桃杏殊。</text>
<title>桃花啚</title>,<text>今歲春寒甚。桃花晩未開。從敎庭樹寂。花向筆頭栽。</text>
<title>月桂啚</title>,<text>葉密長含露。枝輕不耐風。可憐幽砌下。叢翠點微紅。</text>
<title>太湖石啚</title>,<text>幽花伴奇石。雖澹生意足。任他桃與李。春風逞顔色。</text>
<title>枝頭小雀啚</title>,<text>深林好棲息。枝頭時一哢。故故近倦飛。幾度驚春夢。</text>
<title>林居秋景啚</title>,<text>數屋依山僻。千林照水殷。羡殺漁舟子。攬盡好溪山。</text>
<title>山亭松石遊人往來啚</title>,<text>前來與後至。參差不相隨。小亭幽絶景。邂逅先報知。</text>
<title>敬次文貞公挽萬休任公韻。贈任公後孫景茂尙濂。</title>,<text>殘篇賸牘篋中收。千古文章仰萬休。喜有後孫於我厚。尙看遺範至今留。令名共勉追先篤。交誼何論歷世悠。坦率胸襟超俗態。似君宜向古人求。</text>
<title>集唐詩。送吳士晦 著 還淸州。</title>,<text>西原驛路掛城頭。紅樹靑山水急流。何處相思不相見。夜深無伴倚空樓。</text>
<title>新造木如意</title>,<text>如意新成如我意。終朝撫玩不能休。不如意思堪頭白。如意如何也白頭。</text>
<title>戱贈韓同知 啓和</title>,<text>韓老茅檐底。終朝無所爲。有時扶杖出。隣舍與爭棋。</text>
<title>內閣次諸公韻</title>,<text>賤質偏蒙曠古恩。餘生一飯敢忘君。晨趨每憶奎章閣。夜夢長懸永肅門。繞院蒼松琴有韻。滿林紅葉錦生紋。思將勝事傳啚繪。各向諸公幅幅分。</text>
<title>耆司酪粥。送餉宋士省。</title>,<text>惠養耆司粥。晨傳玉椀盛。何由與同社。分寄見深情。</text>
<title>甲辰拜副使入燕京。和禮部尙書德保三首。</title>,<text>新春又値太平年。禁籞淸晨設御筵。遶殿仙童飄彩服。遏雲淸唱逐繁絃。鞦韆競出迷空霧。燈火爭穿羃地烟。海外微蹤贍勝事。相隨蹈抃赤前。淸宵圓月漸東升。瑞靄微分彩閣層。星走忽連千點火。花開驚見萬枝燈。架頭仙拂飄飄袂。空裏人行裊裊繩。鰲忭千官齊獻壽。太平歡樂儘堪徵。高閣良宵百喜開。忽驚雲霧走轟雷。仙登彩架衣帔詭。龍舞彤鼓笛催。漠漠雲烟迷錦繡。層層燈火幻樓㙜。深更宴罷歸靑瑣。醉後相將緩步回。</text>
<title>牧丹</title>,<text>一枝穠艶凌霜雪。還恐洛陽無此奇。庾嶺殘葩應失色。敢誇孤立歲寒時。</text>
<title>蘭</title>,<text>入眼芳姿起我歎。小盆憐爾托根安。灌餘爲問東歸否。背立無言淚暗彈。</text>
<title>水仙</title>,<text>淸香忽訝雪中傳。曾向霜縑識面先。好與梅兄在京洛。緇塵不染素衣邊。</text>
<title>海棠</title>,<text>玉頰深紅漸淺紅。睡痕酣態兩朦朧。無情子美今休恨。東去芳名檀域中。</text>
<title>自余之生。送舊年迎新歲已七十餘度矣。今已慣習。久不作別離悵惘之懷。甲辰冬。爲參燕京千叟宴充副价。留玉河値玆除夕。回思北宸朝賀之班。南城兒女之戱。遠隔三千里外。旅館殘燈。對影孤坐。始不禁黯然傷情。遂次高常侍除夕韵。老浦相公 上使 東田李學士 書狀 相與酬和。各手書于卷。以作後觀。</title>,<text>守歲無心只欲眠。曲屛深掩醉醺然。家鄕回思三千里。可忍醒時送舊年。紙砲聲中難着眠。客窓愁緖正茫然。明朝七十添三歲。怕有華人使我年。</text>
<title>瀛㙜氷戱</title>,<text>瀛㙜仙界夾城中。萬頃琉璃瑩若空。始訝槎乘銀漢渚。方知橋接廣寒宮。星馳鐵屐千夫集。龍負凌床一路通。鹿尾酪茶霑異味。多慚遠价仄羣工。</text>
<title>西洋人所居。在燕京之西宣武門內。余輩於臘月二十五日往觀焉。雕甍畫棟。高聳雲霄。令人駭眼。遂從樓後躡石梯二十餘級。登其上層。俯瞰一城。樓臺烟樹。怳然如入淸都廣寒也。</title>,<text>遠望山河小。高憑日月低。鵬飛萬里濶。烟點九州迷。直聳氛埃外。泂將雲漢齊。西洋殫技巧。都市湊輪蹄。</text>
<title>迎春花</title>,<text>纔見春來早已迎。迎春誰爲錫嘉名。香如梅蘂色如蠟。喚將蠟梅方稱情。富貴神仙本自殊。何來一室與之俱。天娥月殿霓裳舞。好傡明皇寫作圖。</text>
<title>薊門烟樹</title>,<text>從古奇觀說薊州。曠原斜日暫停輈。直疑桑海須臾改。始信乾坤日夜浮。短短菌芝生復滅。童童㫌盖去還留。人間幻景誰堪比。曾記東溟蜃結樓。</text>
<title>西山</title>,<text>身到西山過昔聞。瑤林瓊島杳難分。氷湖百頃平鋪玉。彩閣千重聳出雲。世外忽驚超穢累。眼中無處着塵氛。敢將詩畫形容得。癡坐橋頭送夕曛。</text>
<title>孤竹城</title>,<text>山腰粉堞勢周遭。灤水東來自作濠。皇帝行宮何壯麗。古賢遺像尙淸高。林開落照明雕檻。㟁曲澄波閣小舠。向晩登車更回頭。緇塵多愧滿征袍。</text>
<title>和進千叟宴詩</title>,<text>勝日金宮敞御筵。煕朝懽慶入新年。七旬遐壽人稀有。五紀光臨史罕傳。宇內羣生爭蹈舞。樽前千叟與周旋。小邦賤价躬親覩。還報吾君共祝天。</text>
<title>次正使韵。呈金尙書簡。</title>,<text>自有靈犀一點通。慣聞聲望冠羣公。遐蹤幸廁陪班末。和氣欣瞻笑語中。君澤昔傳圖像譖。全書今見聚珍工。歸車來日還催發。倘復音書寄海東。</text>
<title>次博西齋明見贈韵</title>,<text>高風雅韵㢠超儔。翰墨塲中早出遊。傑句知非當世有。遐陬久望盛名流。乍逢愚劣偏傾倒。未接容華遽唱酬。擬向西齋仲宿願。終朝倘許欵譚否。</text>
<title>次上使韵。贈博西齋。</title>,<text>雅儀欣始接。華譽慣曾知。欵曲携壺遠。縱橫落筆奇。壯心憐濩落。朽質愧衰遅。大字將歸揭。天涯慰夢思。</text>
<title>贈和郞中琳</title>,<text>三韓鞍馬動春陽。獲接王臣與有光。不日經營成璧沼。妙年才望綰銀章。淸芬乍挹芝蘭室。薄技多慚翰墨塲。記取今朝相會地。長廊東近聖宮墻。</text>
<title>次德保次上使千叟宴詩韵</title>,<text>八域羣生囿皡煕。神勞君子壽祺綏。鏗鏘樂奏雲韶曲。瀲灧春浮玉液巵。觀國愧當衰暮日。贊治欣覩太平時。東歸競詑恩榮感。滿紙瓊琚敢自私。</text>
<title>次德保次千叟宴詩韵</title>,<text>海外遐踪廁法筵。一堂湛露尙高年。洪休誕迓皇穹貺。曠典欽承聖祖傳。粗效微誠星北拱。欣逢令節斗東旋。蕪詞聊寓封人祝。倘把丹忱達九天。</text>
<title>乙巳春。余自燕京還。園花盛開。兒輩爲設酌志喜。向晩客散。絃管猶未罷。余念於丙子秋。爲營妻葬。往來果川。山路日黑。忽遇大風雨。投入萬山中一草菴。達夜雷電。不得着睡。又於乙未冬。仲子慘喪。發靷曉渡露梁江氷。時値虐雪嚴寒。地爲坼裂。後於辛丑秋。以戶曹參判。入侍奎章閣。宣醞過醉。扶出禁門。緩驅歸軒。侵暮還家。今玆春暮。會客張樂。以余一人之身。經歷悲歡。各相不同。漫題一絶以記。</title>,<text>掀天雷雨空山夜。裂地氷霜曠野晨。擁路軒騶南陌夕。遏雲歌管後堂春。</text>
<title>文孝世子挽詞 代作</title>,<text>周原綿瓞見吾東。丹棗花開瑞色籠。海潤千年謠頌叶。虹流九月聖神同。承顔輒笑由心愛。未語知書驗性聡。太母含飴供喜悅。常時和氣滿宮中。其二若千衣尺五章紽。喜見邦家吉慶多。天運重回堯甲子。民心政屬夏謳歌。离筵開處黃花暎。寶冊宣時瑞日和。猗我祖宗方默祐。生靈無祿奈如何。其三千官號哭寢門深。中夜前星影忽沉。回慶爲哀天不吊。篤生旋奪理難諶。陳衣篋用斑斕色。侍膳床留婉孌音。狀德宸篇增普痛。何辭仰慰止慈心。其四都門十里卽新阡。神道瞻依只尺天。白露凄淸悲是月。紅光照耀記當年。銅龍曉色舟橋遠。笙鶴仙遊懿墓連。五載承華如一夢。哀辭忍續四重篇。</text>
<title>兒自太倉直中還。戱書一絶示族孫。碩龜</title>,<text>人生糊口捴奔忙。官職紛紛得失塲。廩粟有餘盤膳足。子孫惟願氏爲倉。</text>
<title>夢作</title>,<text>伯鸞不欲因人熱。子美那能救汝寒。此下缺</text>
<title>送鄭注書寬之 彦仁 登第還鄕。次兒韵。</title>,<text>尊榮奚但一身華。爛爛宮袍御賜花。素志且看溫飽外。勖君昌大舊名家。</text>
<title>回文</title>,<text>晡朝了過客稀蹤。戶掩多衰帶瘦容。迂計宿違時態薄。苦唫長覺病愁濃。孤燈暗枕喧風磵。永夜寒窓映雪峯。無事一宵閒罷睡。衢深動曉報鳴鍾。</text>
<title>過金城披襟亭 時長兒任淮陽府使</title>,<text>江岸陰陰古木齋。征車暫住夕陽低。怱怱未暇披襟坐。後約留憑短句題。</text>
<title>過麥坂</title>,<text>忽驚平地坼千尋。下有廻瀾百丈深。不用移來作啚畫。誠齋詩句一長吟。楊誠齋詩曰。一水蒼崖千萬縈。有天無地只心驚。無人打殺杜鵑子。雨裏飛來頭上聲。</text>
<title>淮陽卧治軒。晝靜無事。戱寫眼前景。仍題一絶。</title>,<text>淮南郡閣剩淸寒。白日公庭鳥雀閒。列峀參差林掩翳。分明一幅董家山。</text>
<title>戊申八月。余到淮衙。纔過數日。已有欝抱。乃命肩輿。尋所謂起色亭廢址。是爲德溟祠之前。老木淸流。爽人心目。議重起小亭。留詩以證。</title>,<text>淥水粼粼碧嶂廻。喬林陰翳老巖阿。臨歸回與祠神約。搆就亭時日日來。</text>
<title>登歇惺樓</title>,<text>忙上高樓對亂峯。乍看峭拔乍巃嵸。何來海上羣仙會。驚見天邊萬玉叢。暮靄迷茫多變態。霜楓點綴更脩容。憑誰喚起黃公望。千載豪端落妙蹤。其二仙山夢想苦難親。忽向樓頭見面眞。未有詩篇稱狀物。誰從繪事巧傳神。定知名下無虗士。如向書中見故人。且引坡翁廬岳例。休將拙語取嘲嗔。</text>
<title>偶遊翠屛臺。手携小箑。乃華人書東坡詩也。戱次其韵。</title>,<text>肩輿偶出淮南村。秋高氣爽淸心魂。霜楓葉脫見山多。海松林密當晝昏。翠屛之臺儘幽絶。徑欲於此營田園。臨歸再三回首望。一路斜暉透袂溫。</text>
<title>戱贈黃生 奎彦</title>,<text>何曾當晝一高眠。書役辛勤實可憐。在握管城禿乏鍔。遮眸眼鏡小如錢。遑遑殆廢朝晡飯。矻矻渾忘新舊年。勞苦人生何至此。不如躬稼闢荒田。</text>
<title>任景茂遊楓岳。時當三月。大雪連日。想敗淸興。唫寄一絶以慰之。</title>,<text>靈區眞境得應稀。秋葉春花互讚譏。孰若萬峰攢玉處。復無氷雪耀淸暉。</text>
<title>戱次任景茂遊金剛山韵</title>,<text>海上山靈定見猜。連朝雨雪雜風雷。時人欲識天公意。只爲塵中俗客來。</text>
<title>又次</title>,<text>新從靈境外。重會郡齋中。興逸詩先聽。神飛話未終。已結仙緣重。仍敎俗累空。歸來便高卧。遮莫雨兼風。</text>
<title>遊鳳逸菴。次儐兒韵。</title>,<text>暇日尋幽興有餘。客中愁欝得寬舒。爲登禪閣忙携杖。時涉淸溪暫住輿。高卧忘歸仍欲睡。漫唫成句不須書。喚回數十年前夢。元寺淸晨聽木魚。</text>
<title>鳳逸菴歸路。復次儐兒韵。</title>,<text>回首禪樓夕照紅。羣山滚滚此偏雄。林巒到處迷人眼。氛翳何能着我胸。忽漫覊遊來此地。始知奇勝冠吾東。恨無蒼壁平如削。大寫玆詩欵豹翁。</text>
<title>贈宗人 彙喆 榮覲北關</title>,<text>抱花榮覲耀鄕村。去路遙連鐵嶺雲。千里特蒙天樂賜。聲聲都是感君恩。</text>
<title>己酉春。風雪作冷。花事漠然。餞春日題一絶。</title>,<text>兼旬風雪作奇寒。轉眄居然三月闌。送了春歸休悵恨。韶華且向夏初看。</text>
<title>柳茂弘 煋 遠自京城。來訪於淮陽府衙。相對歡慰之餘。感念疇昔。題此以贈。</title>,<text>官齋寥落上燈初。驚喜逢迎夢寐如。忽憶昔年南邑會。話闌淸淚自霑裾。</text>
<title>畫竹八幅入刻。又書八絶句幷開板。</title>,<text>峽深從古元無竹。畫就如眞向孰誇。磨墨侍兒相笑語。爭猜柳葉復猜麻。鑱鎸能不失毫芒。碧玉亭亭數尺長。從此祗應傳萬紙。襪材那復聚吾箱。乞畫人人紛若狂。須臾掃盡數千張。刊成老子閑無事。袖手看人摸搨忙。名垂萬古也徒然。一藝何須後世傳。自笑嫌他絹素脆。揀求堅木要深鐫。墨汁淋漓寫此君。棗梨傳刻費辛勤。刀頭筆底誰專美。憑仗高人細品論。人皆求畫細兼繁。性懶那堪眼且昏。作竹數枝猶不耐。刊傳要免應酬煩。坡翁竹石孰刊傳。風韵于今尙宛然。鐫得一枝聊戱耳。敢將高躅比前賢。棗木休言肥失眞。天然踈秀妙傳神。此君幻化還如許。一軆飜成千億身。</text>
<title>余留淮衙。時値秋晩。膏雉與斑魚登盤。皆素稱珍味也。又有南苽羹亦甚佳。遂成一絶。</title>,<text>山梁時雉政流膏。又有斑魚風味高。藜羹舊交終不棄。臟神今日莫生嬌。</text>
<title>卧治軒漫唫</title>,<text>雨後雲霞四望開。亂松奇石絶纖埃。盤回一水金城去。卓落羣峰銕嶺來。仙界遙瞻難可到。遊人牽住不能回。侍兒也解添詩思。聽我淸唫輒進杯。</text>
<title>題柳有受 慶容 所藏尹駱西 德煕 畫馬啚</title>,<text>兩眼鏡明毛雪皚。英姿長愧混駑。何曾一試追風足。只道今時乏駿才。</text>
<title>在淮衙。次李子伋韵。</title>,<text>隔葉黃鸝送好聲。睡餘徐步覺身輕。暑微風或時時至。雨斷雲猶片片生。紀遊篇富知高韵。強疾伻頻見厚情。萍會他鄕還勝事。留連且莫歎淹程。</text>
<title>又次子伋韵</title>,<text>君詩藹藹態何稠。自諷蕪詞愧汗流。淸晝軒鳴寡鶴。荒林村塢閙羣鳩。奔騰巨浪千軍合。縹緲仙山萬玉鎪。司馬文章眞得力。一囊佳什足千秋。</text>
<title>再疊</title>,<text>郡閣深幽萬木稠。涓涓小磵繞溪流。老衰癃睡同孤鶴。濩落謀生類拙鳩。靜聽笙簧尋曲譜。閑啚竹石費鐫鎪。深慚病友淹村店。獨享高軒五月秋。</text>
<title>送儐兒還京。追寄行中。</title>,<text>送爾那堪別恨長。經春吾尙滯他鄕。今行遍歷關東勝。定向兒曹詑錦囊。其二日日思歸不得歸。今朝送爾倍依依。此時忍看籠中鳥。苦望雲霄未奮飛。時有二錦雉置籠中。</text>
<title>將作卧輿。乘還京城。先賦一詩以記之。</title>,<text>此去京都四百程。老羸差喜往來輕。卧輿藏得書和硯。不羡蝸牛戴屋行。</text>
<title>寄宋士省回巹宴席</title>,<text>重値同牢錦席張。仙家夫婦有劉綱。瓊酥自是長生藥。且洗巹盃共酌甞。</text>
<title>閱滄溟弇州二集</title>,<text>明初諸子語優柔。王李恣睢大拍頭。披髮伊川非造次。鍾譚噍殺此餘流。口氣知非本分人。傲唐詆宋躐先秦。文章世級天爲限。可是秋冬倒作春。入宋韓文尙蠧箱。二家梓繡目前忙。便逢苦客錢謙益。豈識幽人歸有光。一種文人尸祝之。海東風氣日淆漓。馬肝不食寧無肉。虎畫難成只類皮。布帛文行俗不頗。國朝詞匠野人多。當時誰讀皇明集。祖述詩書足頌歌。</text>
<title>奉贐崔北靑</title>,<text>海濱荒廨忽相逢。官燭燒殘進一鍾。衰暮那堪千里別。數篇難寫意重重。肅愼遺墟年代遐。秪今砮石雜泥沙。憑君着意勤搜剔。它日歸裝向我誇。</text>
<title>和呈二可亭主人</title>,<text>將軍老去厭塵喧。歸卧西江江水濆。掛壁龍鳴䧺劒匣。開軒蟻泛濁醪樽。高風肯愧投壺祭。晩計元非學圃樊。準擬澄波呼小艇。好將幽抱對君論。</text>
<title>丁卯六月。玄亭勝景。</title>,<text>敞豁山樓列斝盤。淙潺石磵遶闌干。風松琴曲悠揚遠。晴雹棋聲剝啄寒。狂詠篇章爭屬和。細移啚畫侈傳看。莫辭秉燭千塲醉。須惜流光一指彈。</text>
<title>詠海巖新居</title>,<text>淡淡雲壑擁村墟。三載經營一草廬。數頃行謀新種秫。千編尙有舊藏書。溝池竹木山陽論。紙閤蘆簾白傅居。苟美由來稱善頌。一枝棲息敢求餘。</text>
<title>寄海巖</title>,<text>舟橋握別曉風前。一度回思一黯然。秋草閑門無過客。夕陽高▣亂鳴蟬。詩勞遠寄珠爭彩。約證重來月待圓。倍想丹砂洞裏好。遠簷深樹蔽炎天。</text>
<title>藥名詩</title>,<text>林當歸路密。水貫衆山遙。開花萬木香風滿。受月長川練色明。</text>
<title>題密陽孫聱溪 起陽 七灘亭十六景</title>,<text>長灘橫七里。沙白水冷冷。嚴子高風在。且看符地名。七里明沙長林橫一帶。野水連平郊。幽興携筇立。閑看鸛鶴巢。一帶長林磻石淸溪上。漁翁垂釣竿。日斜魚不食。欲去更盤桓。釣機垂竿層巖如積鐵。其上有長松。磐石仍成局。圍碁數子同。仙巖賭碁落落長松樹。巉巉亂石層。下臨幽磵曲。秋水晩逾澄。石壁危松小堂臨碧沼。淸水澹無波。最愛淸和節。新浮數點荷。小塘孤荷欄檻淸幽極。小塘仍俯臨。觀魚有奇趣。惠子是知心。頫檻觀魚蒼崖當小屋。春來花亂開。堆窓極幽賞。何必費筇鞋。臨崖賞花小橋橫絶澗。日暮見歸僧。山寺知何處。時聞梵磬鳴。月橋歸僧長郊草如織。牧竪驅牛歸。相伴吹蘆管。前村已夕暉。烟郊牧兒幽瀑自淸瀉。洗人塵俗心。奔馳者誰子。山水此深深。洗瀑淸溜明沙鋪似雪。一水滙成淵。寒山千古興。漁火對愁眠。燈淵漁火禪室深山裏。冷冷磬響傳。令人發深省。淸韵警晨眠。禪龕曉鍾屋後層巒立。黃昏數點鴉。平郊十里路。行子亦歸家。鶯峀暮鴉一村亂山下。翠竹圍成籬。縷縷靑烟起。應知午饁時。竹村炊烟曠野杳無際。稻田遙望平。太平還有像。處處聽歌聲。琴野農歌</text>
<title>贈李校理 世瑾</title>,<text>一別終南似夢中。桐花踈雨信淸風。莫道嶺雲明日遠。不堪離恨轉無窮。</text>
<title>和海巖 己卯早春</title>,<text>窮居苦少悰。閉戶長吟病。居然臘已殘。又見斗東柄。久謝叩門客。強發携筇興。行行詣仙庄。一室幽而靜。逢迎洽歡欣。譚吐悉雅正。一篇古調詩。珍重瓊瑤贈。奇文又共賞。老眼催帶鏡。草書要揮灑。古帖須鑒定。相期在千載。此意良亦盛。顧余無能爲。身外知皆賸。萬事付悠悠。擊節時狂咏。好待百花放。同理滄洲艇。</text>
<title>次海巖</title>,<text>向來逢別太無端。回首西天海路漫。得句閒將蕉葉寫。駐顔應把菊英餐。村深門巷稀來客。秋熟田租早納官。獨滯城塵多苦意。幾時歸去共淸歡。</text>
<title>壬申暮春。會容安亭。四首</title>,<text>蕭蕭霜鬂垂。羞殺照淸池。何必苦吟咏。醉來哦古詩。忘却日西垂。揮毫臨小池。醉興唯思睡。春光並入詩。春陰雨欲垂。山影倒淸池。主人偏愛客。兒輩揔能詩。鳥啼晝簾垂。春水灧芳池。跌宕興來筆。顚狂醉後詩。</text>
<title>翌日又賦</title>,<text>廉纖春雨作輕寒。客子淹留晩未還。更有杏花如勸酒。一枝斜出短籬間。山雨一樓虛。春風花發初。且將詩句和。忍與酒盃踈。老去心難展。今朝眉乍舒。歸程怕泥滑。擬借東家驢。偶來牽挽賞餘春。前會未旬仍此巡。且喜林園窮盛事。始知天地有閒人。宿酲難解花香重。殘夢易回禽語頻。韶景從君摸得盡。休辭筆硯日相親。</text>
<title>己巳九月小晦。携琴訪海巖。醉後彈一曲。拈韓昌黎聽琴詩共次。</title>,<text>朱絃與手語。知音▣▣汝中曲正低昂。▣▣撫一塲。倐爾柔▣▣▣壯。乍若沉潛乍飛揚。滄海吟老龍。崑山叫彩鳳。子絃掩抑而凄切。大絃和緩而䧺強。希音洗箏笛。高調壓簫簧。自余初學彈。出匣長置牀。歡弄手若舞。悲悶涕爲滂。斯須不可去。令我洗盡塵土膓。</text>
<title>戱集古人句</title>,<text>霜天留飮故情歡。海。 隨意靑楓白露寒。豹。 世事浮雲何足問。豹。 匣琴流水自須彈。海。</text>
<title>拈韵更賦</title>,<text>小雨不能霽。蕭蕭催早寒。不鳴帶濕葉。非峻入雲山。高唱琴將和。淸愁酒博歡。秋光雖恨晩。猶約叩禪關。又愛子卜新宅。藏書低起樓。幽情相對愜。塵盧每來休。烟遠入林暝。雨寒鳴竹秋。庭除衰菊在。似欲向人愁。</text>
<title>是夜聽琴有賦</title>,<text>虛閣琅然琴韵生。雨中簷溜送寒聲。趁將慢節踈踈滴。不道無情若有情。噪雜羞將箏笛爭。戛然鸞鶴半空鳴。抱來雨夜焚香坐。聲未生時意已淸。</text>
<title>又次</title>,<text>明燈促席撫朱絲。寥落山樓秋盡時。詩思又牽盃酒動。壯心難逐鬂毛衰。老菊摧殘霜蘂在。敗蕉蕭颯雨聲知。流年鼎鼎元如許。莫漫頻吟感慨辭。</text>
<title>回文</title>,<text>微風遠日落。早雁度西樓。飛葉霜寒重。倒花晩豔休。霏霏雨入暝。漠漠烟生秋。扉掩獨幽靜。睡餘吟遣愁。</text>
<title>又集唐人句</title>,<text>雲木蒼蒼但掩關。海。 著書盈帙鬂毛斑。勸君更進一盃酒。豹。 世上浮名好是閒。海。</text>
<title>次聘母回甲韵 辛未七月二十五日</title>,<text>七月秋生風乍凉。此時柳子壽萱堂。子孫遞拜祝吉康。甘毳迭進羅圓方。新居水襲復山藏。賓從爭披村徑荒。厨人割肉忙炰煬。肆設長筵洗盃觴。願薦仙人五雲漿。百歲淸寧萬慮忙。永令顔髮無凋傷。每年此會以爲常。室家安樂休無疆。有如松茂因姿剛。試數作善如阿孃。疇不自天降百祥。煕煕化國日舒長。優哉游哉以相徉。喬木寒留蔭。春萱老未凋。星仍回舊甲。帨又設今朝。地勝山環合。天秋氣泬寥。親賓情不極。𢬵▣到中宵。</text>
<title>次海巖</title>,<text>永夜唯將孤燈親。百憂叢集苦吟身。已愁甁竭難謀酒。况奈房空不見人。雲破月來渾似晝。雪消梅發又生春。歌揮如意壺皆缺。遮莫頭邊白髮新。</text>
<title>重次</title>,<text>踈懶那將筆硏親。老來方得自由身。端居轉覺形如木。佳節偏驚日是人。紙閤殘梅纔送臘。雪簷喧雀已知春。看君意氣猶豪在。走筆聯篇語益新。</text>
<title>偶會</title>,<text>此日足堪惜。良朋來不期。話闌欹枕久。吟苦放盃遅。交道心如水。衰容鬢各絲。相留且少住。直到日西時。又欣成郭外會。寧顧巷南期。酌酒豪情在。聽詩睡思遅。遙應鳴綠綺。獨自寫烏絲。坐待餘仙至。街鍾欲動時。又詩朋仍留宿。隣友謾留期。萬家夕烟合。重城更漏遲。酒邊春盎盎。燈外雨絲絲。墨汁芳牋滿。頹然放筆時。又莫惜峩洋奏。知音得子期。深盃相勸數。佳句和吟遲。燈火懸明月。罏烟裊翠絲。長歌起隣屋。悲壯二更時。</text>
<title>次海巖</title>,<text>詩情愁苦澀。世味飽辛甘。暝靄迷南北。稀星見兩三。挑燈眠未着。濡筆興方酣。彝甫恨先起。不敎玆席參。</text>
<title>戊寅首春在山寺</title>,<text>山深尙有千年塔。樓逈長吹萬里風。結社難邀高衲至。譚詩幸與數兒同。已慚志業負前哲。可惜形容成老翁。身世是僧惟帶髮。永期棲托梵王宮。</text>
<title>重次前韻</title>,<text>自笑酬吟苦。寧如着睡甘。詩篇成已百。更皷報仍三。彩筆無停寫。芳醪易放酣。沉思各入妙。枯坐似禪參。又風流踈不俗。交道淡無甘。燈火霄將半。衣冠客有三。新詩傾一世。老態倚微酣。退席靈山會。還看止足參。又濩落心何展。酸寒分所甘。旅遊淹數月。佳節迫重三。欹枕黑甜罷。馳毫白戰酣。心源湛似水。寧許俗塵參。</text>
<title>次簫杖曲 謝常字彦明。吳江人。</title>,<text>偶閱列朝詩集中此詩。此際兒子來傳盛惠竹杖。其大小長短。實合作簫杖。因卽成。事非偶然。奇哉奇哉。次其韻冀和。蒼蒼老節苔痕古。此君乃生南溟浦。烟雨森森翠葉瘦。風霜摵摵秋聲苦。喜君一幹向我施。要我提携作筇枝。我聞黃癡曾有杖。杖頭穿竅爲簫吹。參差圓眼應星七。抑揚淸韵諧鍾律。唯將一條鎭隨身。却笑孤桐長在膝。當時簫杖錫嘉名。一曲時弄千山靑。蛟龍滄海深蟄吟。鸞鳳雲霄相和聲。行雲遏絶石欲裂。朔風颯颯吹飛雪。一縷餘音裊將收。萬里霜天儼寒月。黃癡本是列仙流。詩篇繪素傳千秋。我得此杖效作簫。撫弄聊以銷塵愁。石峯千尋碧玉聳。海波萬頃鋪銀汞。我時飄然逸思發。一聲寥亮林巒動。始知此事非虗言。謝子之詩至今傳。悠悠難遇好事者。此簫無聲知幾年。鸞驂杳杳無消息。虛報車箱去吹篴。秪應聞此或來過。曲終時望長空碧。又黃癡簫杖傳自古。當年得之於湘浦。旣能有功顚而扶。且喜飛聲凄復苦。唯簫與杖各異施。二者得兼但一枝。長愛鏗鏗石逕響。一弄颯颯悲風吹。仧齊一身盈尺七。音龢編鍾具六律。龢時竗韵巧隨指。坐處枯條橫在膝。而吾一生抑高名。今朝偶得琅玕靑。誰知葛陂老龍形。忽作秦樓孤鳳聲。一曲將終管欲裂。尋梅又踏前村雪。摩挲節節老飽霜。吟弄聲聲圓並月。提携暇日臨淸流。㤪咽商聲悲素秋。穿雲度曲聊快意。登高作伴應無愁。調奇欲絶復高聳。身輕不待餐鉛汞。窮愁聽此可全破。病脚從今嫌懶動。始知是器妙難言。莫向世人輕相傳。肯數天祿燃藜日。笑他唐殿催花年。手撫口吹一太息。俗耳徒欣喧鼓笛。君不見無限美材不作簫不作杖成虛棄。烟雨千竿空自碧。</text>
<title>三疊</title>,<text>一條竹杖形質古。伐來遠自滄海浦。拂拭傳看偏愛惜。裁度用意頗勞苦。玲瓏竅穴上頭施。不是簫管非筇枝。筇何穿竅簫何長。有時拖曳有時吹。泠泠數聲連六七。一聲何曾不協律。編來雖未象鳳翼。斷之還應悲鶴膝。此種誰錫觀音名。正紫非班亦非靑。正直雅有扶持力。剛勁能吐淸圓聲。老竿尙看苔紋裂。幾歲荒林飽風雪。曾傳美材在藂裡。響發笙竿靜夜月。變徵咽咽水泉流。移商颯颯霜林秋。奇勳已策起我衰。妙音眞堪銷客愁。大癡芳名聽者聳。得仙元非鍊鉛汞。當時巧思創是物。輒値美景奇聲動。後來誰復信此言。可惜遺製今無傳。偶依古意合二器。敢謂絶響追千年。携爾同行復同息。有耳逝不聽箏笛。却恐時人知此妙。從今斬盡千竿碧。</text>
<title>淸聞堂聯句</title>,<text>六人集一堂。偶至不待請。▣▣。 汝南昨聚星。漳水新起病。德祖。 卜夜闢詩壘。禦寒行酒政。有受。 聯床淸話滚。暈壁孤燈映。醇乎。 前潭透淸澈。深室適溫凊。仲。 時閒成雅會。境僻愜幽性。。 更深月未生。雪罷風稍勁。▣▣。 盆花耐索笑。塢鶴時聞詠。德祖。 興劇擊壺口。坐久問斗柄。有受。 香烟生轉細。烏帽醉不正。醇乎。 對酌無賢聖。覔句有病競。仲。 啖棗葆玄機。揮毫學草聖。。 盃傳藥玉滑。牋劈麥光凈。▣▣。 避債小邑周。修辭大國鄭。德祖。 聲諧擲地鏗。源倒流泉逬。有受。 團圓且爲樂。盤礴焉相敬。醇乎。 信知今夜良。轉覺此擧盛。仲。 山林得優遊。詩曲可涵泳。。 千篇可敵富。一笑以當慶。▣▣。 百齡心似水。千卷眼如鏡。德祖。 頓覺千愁失。欣當二難倂。有受。 難逢開口數。亦一安心竟。仲。 硯匣侵寒凍。書幌入夜靚。醇乎。 喧呼任爾顚。敏捷令我瞠。▣▣。 世情薄貧賤。君子安義命。德祖。 已喜談諧穩。何妨韻語硬。有受。 歡劇排寂寞。思深度幽夐。醇乎。 舊遊情何極。高歌氣欲橫。。 淸譚不亂聒。明德有敦行。仲。 鷄鳴隣女舂。犬吠街卒遉。。 胸中世慮遣。眼前俗物摒。▣▣。 舌味殊淄澠。持論誰季孟。德祖。 三冬讀文史。一壑藏名姓。有受。 莫道玆遊勝。願言他日更。醇乎。 從今還往數。永玆德儀令。仲。 風流紀勝事。妙手龍眠倩。。</text>
<title>重九登淮陽義舘嶺。次杜韻。</title>,<text>結伴登臨四望寬。筇鞋隨處盡淸歡。佩來紅露斟盈斝。折得黃花揷滿冠。笙曲響依淸唱咽。江灘聲入暮林寒。重陽遊賞今年㝡。片幅圖成後日看。</text>
<title>戊申九月。將遊楓嶽。喜任友志仲至。</title>,<text>欲訪仙區去。筇鞋無與同。故人驚忽至。遊興浩難窮。更有山僧報。正當楓葉紅。行裝極蕭灑。畵筆伴詩筒。</text>
<title>又成一律</title>,<text>驚喜迎高士。欣聞訪別區。吾行今得伴。玆事古應無。錦繡羣峯繞。雷霆萬瀑驅。此心先已往。何時更成圖。</text>
<title>將遊楓嶽。有所待久未得。遂獨坐郡閣。甚覺無聊。吟成一絶。</title>,<text>欲入名山久未能。公齋枯坐似高僧。四山霜葉圍紅錦。還笑毗盧費遠登。</text>
<title>將出楓嶽吟一絶</title>,<text>八旬翁曳一筇枝。歷盡千峯不告疲。晩歲探幽方得趣。山靈休笑我來遲。余年已迫八十。始遊楓嶽。探歷數日。猶不知倦。偕遊者皆稱老健。有此戱題。</text>
<title>題鶴巢臺圖 戊申秋</title>,<text>山無處不淸奇。迴合羣峯一面。擬寫巢臺眞面目。曲欄東畔立多時。郡齋東北境幽奇。小屋叢林互蔽。㝡是飛巢臺下景。滿山紅葉夕陽時。</text>
<title>次癡菴送畊湖遊山韵</title>,<text>癡菴莫謾詑前遊。爭及今行屬晩秋。豹翁畵筆畊湖句。伴侶其能有此不。</text>
<title>題畵菊</title>,<text>重陽風雨悶空庭。霜綻金英分外馨。將擬傳神須細看。一枝安向古銅甁。</text>
<title>題畵薔薇</title>,<text>僑居寂寞賞心稀。種竹蒔花舊計非。一幅溪藤當小圃。獨將丹粉寫薔薇。</text>
<title>題畵梅花</title>,<text>莫把櫻桃比絳唇。絶憐丹萼獨先春。不嫌狼藉鉛華餙。一笑嫣然也動人。</text>
<title>題畵牧丹</title>,<text>不怕薰風拂艶粧。須將錦幕護驕陽。千秋誰是傳眞手。慚愧神精得趙郞。</text>
<title>題畫萱草花</title>,<text>孤葩瘦葉淡還濃。不待春回此又逢。寫向雪中偏有態。筆花猶足闘寒冬。</text>
<title>題畫蓮</title>,<text>南麓幽居思杳然。朱華滿沼引山泉。當時手植能無恙。惆悵空吟畫裡蓮。</text>
<title>題手寫菊</title>,<text>東籬風雨散黃金。倚石離披翠葉深。留取一枝移畫裡。莫須輕掇泛閒斟。</text>
<title>題手寫西苽</title>,<text>荒畦翠蔓細相纏。葉底時看碧玉圓。不有鼠餘紅子露。豈敎饞客口流涎。</text>
<title>題手寫牧丹</title>,<text>㝡是洛陽黃紫花。絶憐相倚闘芳華。自從彩筆傳神後。遮莫空階風雨多。</text>
<title>挽詩</title>,<text>嚴霜日夕下。芳蘭遽萎折。婉孌名門秀。幽閒且端潔。東床擇賢耦。于歸宜家室。結褵數載餘。夫子奄殞歿。沉痛心肝摧。聲淚天地撤。泉下誓相從。一死意已决。高堂有偏慈。未忍便告訣。將何慰長逝。一塊猶在膝。門戶庶有托。詎意又隕失。哀號歷幾年。衣襟盡淸血。㷀㷀思轉迫。凘毁但有骨。哀哉竟就盡。行路爲慘怛。一節邁千春。行看表棹楔。芳徽永不泯。垂映太史筆。</text>
<title>庚午正月次弇孫</title>,<text>千篇掃去調偏䧺。百榼傾來戶更洪。已分吾生羣鳥獸。誰能爾雅註魚蟲。泉鳴幽壑氷初冸。簾捲孤亭月正中。坐久神心俱洞澈。不容塵土翳虛空。</text>
<title>詠深園瀑布流觴處。書爲景春秀才。</title>,<text>得爾眞成煉石才。突從平地吐崔巍。流觴宛自蘭亭出。瀑布如分雁蕩來。片玉掛空搖旭日。千珠蹙水沸春雷。醉能醒我醒仍醉。一坐須傾一百盃。</text>
<title>題山窓寶玩</title>,<text>婆娑禪榻一愁無。三老相携德不孤。小冊新裁如掌大。名山高士倂成圖。</text>
<title>海山雅集</title>,<text>小麓臨滄海。幽奇愜舊聞。新圖慚劣手。佳句仰諸君。樹密全無暑。帆孤漸沒雲。暮年身計拙。回首白鷗羣。</text>
<title>次聲臯李汝厚韻</title>,<text>雨餘秋氣乍凄淸。落日歸雲遠樹平。倦睡驚回因燕語。孤唫相和賴蟬聲。那將一笑成良晤。無奈羣憂泥此行。寄我芳牋長在手。百回披展欲毛生。</text>
<title>偶集檀園。以空山無人。水流花開。分韻各賦。得人字。</title>,<text>無如此會佳。非族卽故人。盃樽不必盛。談笑無非眞。白飯狗肉羹。燒酒復數巡。晩來更移席。俯臨大海濱。返照射滄波。萬頃如鎔銀。是時積雨霽。高樹鳴蜩新。淺山違遙浦。瑩凈無纖塵。聯牋各拈韻。吟咏爭紛繽。如何鶴西子。醉倒墮冠巾。</text>
<title>又以生涯一片靑山。分賦得一字。</title>,<text>勝日冠童偕六七。山園亭午林陰密。佳景難將短什輸。畫筆還須摹一一。</text>
<title>又以斷雲含雨入孤村。分賦得含字。</title>,<text>赫日炎天吐復含。亂蟬聒耳太難堪。那將一霎翻盆雨。炎氣頓除又啽▣。</text>
<title>又以高林凉蟬鳴。分賦得高字。</title>,<text>遙山圍浦淺。密樹到天高。小聚杵雙響。微風蟬亂號。海肴鹿角菜。唐筆兎鬚毫。詩令漸嚴苛。吟朋或遁逃。</text>
<title>觀音 李進士昌煥，東厓 李生員匡煥 乍往 星村。關雨未還。寄呈。 求和。</title>,<text>準擬今晨邀此翁。終朝可耐雨兼風。芳尊獨酌心如失。巨軸聯題計已空。雙鷺飛來閒望處。一蟬吟入乍眠中。客情寥落君知否。書卷塵生硏匣封。又末俗何期得此翁。眞淳自有古人風。撑膓文字藏偏富。過耳啾喧掃已空。世事全拋高枕外。生涯都付一枰中。貧閒老健天應借。莫羡人間萬戶封。</text>
<title>齊會井谷 李龍徵 二梧堂。以楊柳鳴蜩綠暗。分賦得柳字。</title>,<text>小彴跨幽澗。一經穿深柳。主人笑相迎。殷勤各勸酒。珠璣落君唾。龍蛇起吾手。百憂一消散。此樂眞稀有。</text>
<title>又以桃花源裏人家。分賦得桃字。</title>,<text>近山林轉僻。入洞路微高。睡罷猶支枕。吟成更酌醪。主人眞可羡。塵世此堪逃。恐有漁郞入。丁寧莫種桃。</text>
<title>又以閒庭雙梧凉生。分韻各賦。得凉字。</title>,<text>披衣岸幘坐茅堂。小雨簾纖映夕陽。翠澗循除連細響。碧梧籠屋逗輕凉。瓊漿溢椀時蔬軟。銀縷堆盤午飯香。大叫高吟忘日暯。主人容我醉時狂。</text>
<title>放聲臯李汝厚拈韻各賦</title>,<text>茅屋雖低小。當炎敵敝軒。松林圍菜圃。潮水到柴門。雨過簟微潤。風來書自翻。隔年還此會。忘返抵黃昏。又我至從村北。君來自郭南。詩篇休詠苦。梨栗自分甘。孤燭明霜鬢。凉風透葛衫。陂塘蛙鼓閙。臨睡聽何堪。又每到君家輒被留。一塲歡笑失千愁。海門潮滿澄如練。麥壠風來爽似秋。投老優閒雖自足。資身廓落本無謀。前遊回憶偏多感。屈指頻驚歲月流。又輕陰黯淡雨餘天。海色山光小屋前。漫興有詩皆率爾。高懷無酒亦陶然。衰顔凋謝非前日。吟社存亡感昔年。塘裏哇聲擔畔鳥。不容閒客日高眠。又喜對經年面。相傾此夜心。風帆滄海濶。茅屋草山深。自愧絆塵累。又將離故林。京城復詩社。有意倘吾尋。又譚笑喧喧發興狂。幽園深屋此倘佯。雲烟渾灑或盈紙。風月唱酬凡幾章。舊友半成山下土。流年無奈鏡中霜。坐間恨乏消愁物。時吸烟茶當一觴。時禁酒又蒲薦藜牀午睡牢。幽檐遮莫野禽號。吟詩得意仍成癖。習懶無營遂就高。揮筆有時臨古帖。廢觴猶復讀離騷。羡君自足蕭閒趣。高卧何須歎二毛。</text>
<title>禪榻棋。次湖陰詠棋。</title>,<text>碧樹周遭禪榻幽。丁丁玉子響紋楸。沉思或恐多遺筭。自運偏防用客謀。布得踈踈曉星散。穿來曲曲暗泉流。就中快活唯巖老。時問輸贏閱幾籌。淸暑林深山檻幽。丁丁落子落枰楸。平生衒技誇高手。晝夜窮思費巧謀。聲亂閙圍飛雹散。勢殘踈點細波流。成任爾吾沉默。妙術多藏富策籌。夏日遲遲山閣幽。當簷高樹蔭紋楸。排愁只欲閒消日。信手何須苦費謀。防守乍踈如水决。侵呑漸遠似雲流。輸贏捴入欣然笑。莫問何人獲勝籌。又自厭城中來往頻。禪房蕭灑着閒身。已知終日少塵事。何况此時逢故人。埃沒金容經幾劫。銘留苔塔記千秋。揮毫颯颯詩還就。拭眼高吟發興新。又旱餘通夕雨。郊野洽濡霑。山木垂成幄。崖流噴作簾。農憂全得解。詩景頓能添。㝡是枯池漲。游鱗競泳潛。甘雨知時霈。枯苗盡意霑。池波開寶鏡。簷溜下珠簾。巾潤何妨墊。衣凉覺欲添。好風與俱句。解道憶陶潛。山洗氛埃隔。苗蘓霂霑。急傾簷若瀑。輕罨戶疑簾。班駁雲容變。靑黃野色添。淸詩爭志喜。披玩獨沉潛。又十日禪房萬慮閒。相逢握手揔歡顔。空明天接茫茫海。濃翠簷迎點點山。風細未敎初暑退。雨微猶恨一霖慳。蒼槐陰下時携杖。數盡林間暝鳥還。又永日閒銷秪樹林。佛香梵響凈塵心。烟巒重複供遐賞。雲海微茫入俯臨。偶坐棋聲時腷膊。苦吟詩思轉幽深。寥寥已覺非人境。唯見空庭下夕禽。又亂峯高處出琳宮。滄海茫茫望眼通。搜句苦無奇思得。論襟幸有故人同。楠庭燕颺微風裡。石逕僧歸落照中。明日下山餘巒在。後期重指萬楓細。深山寥寂鎖龍宮。靈境那敎俗客通。舊蹟十年孤塔在。高談十日五人同。淙潺澗落層厓裡。淅瀝風生亂樾中。邦禁敢思携一榼。衰顔難得片時紅。</text>
<title>崔吉甫自南陽再過聲臯。因與更上山樓。次杜韻。</title>,<text>澗瀑巖阿吼。滄溟樹杪明。靑山臨畫筆。凉籟答琴聲。每到多幽趣。長期送此生。那堪來日別。驪唱不勝情。又山逕行來熟。禪房幾度過。細花依亂石。幽鳥浴盤渦。塵慮吟來少。歡情話裡多。琴歌且永夕。離別意如何。</text>
<title>歲戊寅十月上浣。許汝正，洪季周，洪成仲。自京城來訪聲村。因與李星叟幷會于見佛山之安院寺。夜拈遠客坐長夜。雨聲孤寺秋之句。分韻各賦。得孤字。</title>,<text>一夜羣賢集。千峰古寺孤。雨泉珠灑落。楓壑錦縈紆。欹枕探詩句。挑燈展畫圖。蕭然仍不寐。塵慮此全無。</text>
<title>往塔洞。與主人同賦。</title>,<text>不見鶴西久。今朝送馬迎。長陂秋水漫。列峀夕陽明。詩好多新語。歌淸是舊聲。張燈仍劇話。鷄鳴夢難成。下馬尋村路。溪邊一笑迎。風淸驅暑去。談劇到天明。小屋深燈影。高林簇雨聲。千愁苦相惱。一晤亦難成。</text>
<title>又往塔洞。與主人同賦。</title>,<text>幽尋塔洞宅。留飮故人情。談笑卜淸夜。遲回忘去程。靑螢燈火在。滴瀝凍泉鳴。後約須無負。花時此復迎。淑氣祥光繞紫宸。煕煕萬品迓新春。文芒焜耀瞻奎璧。午運休明届甲辰。及幼爭歡涵惠澤。恤窮咸頌布恩綸。將刊閣志應添例。會待靑宮冊禮陳。</text>
<title>象山夜宴次韻</title>,<text>越羅衫袂金泥鳳。雲鬟半嚲銀釵重。紅燭高燒畫閣深。朱絃乍拂纖歌動。傳籌劇飮興未已。坐到欄柳棲鴉起。嗚嗚樓角罷三弄。星斗欄干天似水。珠翠氣薰春早回。一霄閤裏官梅開。記得歸時殘月在。參差人影散庭堦。</text>
<title>贈人</title>,<text>壽曜偏輝大嶺南。同歡士女一筵參。俗躋煕皥於千萬。筭過期頤十二三。鸞鶴齊鳴簫皷閙。雪霜交映鬂眉毿。遅來却恨違親覩。勝事唯憑野老談。江湖隱約久。與世不相隨。白髮垂雙鬂。丹墀命一資。恩幷榴花照。自上天爲華祝吾。還效千秋萬歲期。五雲瑞彩耀南極。卿月西樞一色連。風動四方人擊壤。資加八耋爵名天。爲臣愧乏絲毫補。到老叨蒙聖化圓。家國自然來壽域。君民相與樂延年。</text>
<title>過滌愁樓有作</title>,<text>縹緲紅樓枕碧池。高梧深柳擁參差。舊登臨處重尋懶。馬上時吟壁上詩。</text>
<title>茂弘忽訪淮陽郡衙。歡迎感舊。吟贈一絶。</title>,<text>官齋寥落上燈初。驚喜相看夢寐如。忽憶昔年南邑會。不禁淸淚自霑裾。</text>
<title>別茂弘歸山</title>,<text>相逢歡笑別還愁。強把離觴涕欲流。君去亦應餘戀在。名山時向夢中游。</text>
<title>丙戌十月望日。會于傲軒各賦。</title>,<text>垂老那堪歲月流。窮陰結伴上山樓。追來且許嚴崔入。滿九可方香社游。鄕隣結約成淸會。五老相忘雪滿頭。霜月流輝寒夜永。海山環碧草堂幽。德星定報高陽聚。雅集堪追洛社游。但願殘年相見數。不拘冬夏與春秋。</text>
<title>題文忠宣江城祠</title>,<text>麗季惟公迥出倫。精忠偉績耀千春。劒南謫去扶危主。綿種移來濟衆民。賜祭殊恩追異代。扁祠新命降重宸。大贒遺裔宜收錄。餘慶將看在後人。</text>
<title>登歇惺樓</title>,<text>忙上高樓對亂峰。乍看峭拔乍巃嵸。何來海上羣仙會。驚見天邊萬玉叢。暮靄霏微多變態。霜楓點綴更脩容。憑誰喚起黃公望。千載毫端落妙蹤。又仙山夢想苦難親。忽向樓頭見面眞。未有詩篇能狀物。誰將繪事巧傳神。定知名下無虗士。如回書中見古人。且引坡翁廬嶽例。休將拙語取嘲嗔。</text>
