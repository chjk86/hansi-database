<title>奉別王父湖南防禦之行 乙巳夏</title>,<text>再掌湖南萬甲兵。無邊草木識威名。英雄事業須今日。肯顧兒孫惜別情。王父纔經湖南節度使。此行又鎭南原。故首句云。</text>
<title>萬曆丙午秋。王父遞晉州。歸陽城第閑住。至丁未始春。適延陵李相公好閔。奉使南方。竣事還朝。過村前官路。王父與門中諸老及諸子弟携酒。往見于路次。余袖所製詩賦各數篇。拜相公請受雌黃。相公酒酣。使從來善歌者鄭得善唱數曲。呼韻命余賦絶句。仍賜屬和。謹識于此。</title>,<text>班荊野外是離筵。相國朱軒返日邊。歌入白雲流水遠。世間何處不悽然。延陵次春日原頭草作筵。平蕪如海恨無邊。十年未遂歸田計。漫向樽前更喟然。</text>
<title>僧伽寺</title>,<text>漸覺閑情熟。人間萬事慵。杖藜尋古寺。枕石近幽松。澗壑藏春鳥。煙霞入暮鍾。只應棲此地。仙釋日相從。</text>
<title>贈白雲山僧</title>,<text>偶過僧伽寺。風花欲暮時。門前共爾語。別有白雲期。</text>
<title>病起</title>,<text>病起仍扶杖。居然一老翁。籬邊占暖日。林下受和風。隔葉禽聲碎。拈花蝶意工。吾生百年內。窮處也能通。</text>
<title>漫成</title>,<text>發興惟詩卷。攻愁賴酒杯。深村無客至。三逕爲誰開。樹裏殘花在。簷前乳燕廻。自看今日事。正似出塵埃。</text>
<title>惜春 三月晦日夕雨中作</title>,<text>花受微風墮。春從小雨歸。園禽如有意。終夕繞林飛。</text>
<title>次一松韻</title>,<text>野樹荒煙裏。村畦穀雨初。三閭伴漁父。四壁臥相如。花意元無賴。春愁自有餘。斜陽獨歸路。何事淚盈裾。</text>
<title>孟夏</title>,<text>懶習逢長夏。詩情失暮春。深林不受暑。虛閣頗宜人。柳態看猶嫩。鶯歌聽更新。城闉常早熱。明欲出紅塵。</text>
<title>題福州守亭</title>,<text>東風楊柳小池塘。乳燕銜泥白日長。惆悵仙翁今不返。獨來無語倚空墻。</text>
<title>武陵洞</title>,<text>步入桃花下。柴扉問主人。夕陽迷去路。一笑武陵春。</text>
<title>燈夕</title>,<text>幾處名園會。高筵漫自矜。有詩愁可遣。無事興堪乘。細雨芳華歇。微風爽氣增。病妻供食罷。翦紙作明燈。</text>
<title>夜坐使國耳呼韻</title>,<text>滿庭風雨鬧春陰。詩罷樽傾覺夜深。獨向寒燈吟不寐。一年花事更關心。</text>
<title>夏夜</title>,<text>庭院何寥落。繩牀坐夜闌。自從天氣熱。更覺月光寒。宿鳥時時出。流螢點點殘。詩成句未穩。吾道信艱難。</text>
<title>挽愼仲擧</title>,<text>海內堂堂友。平生爾弟兄。文章千古意。交契百年情。世事浮雲盡。秋風旅雁驚。窮途無限淚。江漢一銘旌。自號湖山病隱翁。松形鶴骨見仙風。百年道意琴書靜。四海才名賦頌雄。擬把釣竿投北渚。暫隨冠佩入南宮。祗今無復聞淸議。獨向人間任轉蓬。</text>
<title>挽李進士 中酒死</title>,<text>比屋多年住。匡床幾夜連。忽聞泉下路。長作飮中仙。書札尋囊篋。音容憶靜便。廣陵松柏暮。回首哭秋天。</text>
<title>寓居</title>,<text>借寄隣人宅。生涯不自營。破窓風亂射。空壁燭微明。養拙應吾道。堪貧見婦情。夜深僮僕靜。倚枕到鷄鳴。</text>
<title>送睦僉知大欽赴燕 十韻</title>,<text>聯壁文章盛。承家德業尊。絲綸存美蹟。雨露荷殊恩。遠赴初陽節。高驅貳价軒。雲開靑鎖闥。星耀紫微垣。莫道離愁苦。應耽勝事繁。屠沽騰俠氣。翰墨湧詞源。環佩淸宵動。歌鍾白日喧。雅懷添俊逸。奇覿盡乾坤。官酒休深酌。囊詩好細論。自憐違附驥。多病滯荒村。</text>
<title>次五峯相公韻 龍山江村作</title>,<text>浮生元不着。隨處任吾年。雲外王喬鶴。湖中范蠡船。秋高天更闊。心遠地還偏。回首騎鯨路。慇懃問謫仙。</text>
<title>九日。與趙素翁過龍山向戇山。</title>,<text>江上秋花滿目斑。新詩解與酒俱還。却愁短髮逢吹帽。不向龍山向戇山。</text>
<title>金友蓍國。求書室修行法。書贈。仍以詩求和。</title>,<text>安穩金司果。東村住判年。煙深大堤柳。門掩小池蓮。壺藥供多病。囊詩貯幾篇。古人居室法。吾豈浪相傳。</text>
<title>寄奉咸陽鈴閣</title>,<text>見說㵢溪上。千年學士樓。風簷遺暑濕。雲檻壓頭流。野暗村村柳。沙明點點鷗。秋來欲乘興。江漢有歸舟。</text>
<title>聘君以余譏貶其詩爲戲。作此以解之。</title>,<text>磊落眞人傑。爲詩不啻多。聲名今李杜。才調舊陰何。海納千江水。春粧萬樹花。雄豪元寡及。綺麗有誰過。</text>
<title>雨後</title>,<text>田園春雨歇。山郭夕陽多。物色更如此。襟懷當若何。蒲靑生渚葉。菜白滿畦花。倚杖吟詩處。離離雲影過。</text>
<title>食後</title>,<text>食後徐行向菜田。病妻隨後稚兒先。人生此樂餘無願。誰自勞勞送百年。</text>
<title>龍山草亭。李秀才幼泗表叔呼韻。</title>,<text>一天秋月照淸江。草閣虛寒閉小窓。柔櫓數聲潮上岸。雁群驚起未成雙。</text>
<title>燈下口占。示鄭汝準。</title>,<text>空村十月夜。茅屋小燈前。却喜連床話。那嫌共被眠。屛依書秩靜。架與藥囊懸。喚婦催開甕。從容倒聖賢。</text>
<title>遣興</title>,<text>池晩蛙聲合。林深鳥語闌。亂雲風不止。枯木雨餘寒。几杖聊依壁。兒童欲掩關。離離轉愁思。偏覺賦詩難。</text>
<title>江上。次松津韻。</title>,<text>松津天下士。詩似謝宣城。自有千篇富。從來萬戶輕。酒知今夕興。花入半江明。魚鳥相忘處。悠然世外情。</text>
<title>送李石門以御史再遊關西</title>,<text>籍籍關西路。名聲獨此翁。妓迎曾宿客。驛遞舊乘驄。夢懶箕城月。愁淸鴨水風。詩應句句好。題贈慰途窮。</text>
<title>聞任疏庵出城</title>,<text>直氣元難盡。高才豈易論。劉蕡曾下第。王勃未遭恩。末俗防言路。斯人出國門。可憐雙白鬢。何處對深樽。</text>
<title>次李評事韻</title>,<text>畸人元抱病。貧士自多寒。絶岸風聲緊。疏籬日色殘。詩艱無興趣。心弱受憂端。歸計今率落。江湖歲月闌。</text>
<title>贈別李天章點馬之行 時月沙相公。以奏請使赴京。天章以點馬。陪往龍灣。</title>,<text>籍籍登龍日。翩翩點馬行。不愁征旆遠。共說彩衣榮。鴨水分遼岸。燕山入帝京。那堪去時路。遊子獨歸情。</text>
<title>偶吟</title>,<text>默默跏趺坐。堂無一點塵。正憐黃菊意。如待白衣人。</text>
<title>送白雲禪子</title>,<text>小軒寥落帶斜暉。秋意蕭然入翠微。無那詩僧好乘興。白雲千里拂歸衣。</text>
<title>和張持國韻</title>,<text>張良文彩時時見。沈約風流數數逢。今我不知老將至。誰誇列鼎與鳴鍾。附元韻 持國北郭南坡望眼中。邇來多病斷過逢。韓子豈眞奸點者。却慙東野太龍鍾。</text>
<title>挽金生內室</title>,<text>昭陽江上草萋萋。向峽孤舟素幔低。欲識丈夫今日恨。扣盆聲裏稚兒啼。</text>
<title>漫成</title>,<text>世路猶多難。吾生可免憂。疏簾斜日照。蔓草小庭幽。書秩誰能撿。琴弦亦自休。倚闌仍困睡。拳手暫支頭。</text>
<title>次東岳韻。贈白雲禪子。</title>,<text>對爾機全息。論詩境轉幽。如何供別語。且復攪閑愁。流水曾無住。孤雲自在浮。只應天地內。佳句任長留。</text>
<title>東宮迎祥帖</title>,<text>旭日昇空瑞色浮。遙聞鶴駕近龍樓。侍臣有喜排新句。解道無疆萬世休。</text>
<title>晩晴</title>,<text>稍稍雲移影。微微樹帶陰。野含芳草性。村見老農心。山鳥歸林晩。池魚樂水深。登皐倚藜杖。聊復一閑吟。</text>
<title>寄友人 時在朔寧</title>,<text>藥餌扶君去。春深信不還。東郊眼盡處。迢遞只雲山。</text>
<title>漫興</title>,<text>深巷草屋絶低小。書床竹盆一窓間。南隣好客幸來過。相與接膝猶語闌。</text>
<title>李吉甫遊孔德里宋氏幽居。作一律。要余以和。余於宋。雖欠平生驩。聞其風可慕而友也。卽樂而和之。</title>,<text>聞道城西十里村。迥依山麓占溪源。仲尼遺俗今千載。之問平生一小園。竹影只承簾影靜。禽聲任與水聲喧。知君此計非長往。白首猶懷禁掖垣。</text>
<title>次竹村叔韻</title>,<text>仲容疏懶甚。猶作老詩人。稍喜排愁悶。非關動鬼神。浮生如夢寐。短褐在風塵。正憶柴門內。蕭然任病身。</text>
<title>送林載叔往春川</title>,<text>山下三間屋。溪邊一畝田。吾生百年計。送爾入春川。</text>
<title>挽李石門內室</title>,<text>御史歸家日。隣人共慘悽。老親携袖泣。稚子滿前啼。堂有丹旌立。閨看素幔低。平生尊敬意。臨挽不能題。</text>
<title>題備邊司契軸</title>,<text>君看十二備邊司。江漢春風把酒時。不是偸閑修契事。昇平要使世人知。</text>
<title>送李尙友之任</title>,<text>憶昨金溝縣。征途半日休。題詩館後壁。濯足檻前流。庭入槐陰靜。墻連竹色幽。君應學山簡。每向習池遊。</text>
<title>挽鄭判書賜湖</title>,<text>幾世同隣里。平生仰典刑。騷壇專翰墨。麟閣耀丹靑。位稱公卿列。天慳七十齡。可憐雙稚子。餘慶尒精靈。</text>
<title>林咸陽餞席。次車萬里韻。</title>,<text>敏捷滄洲語。居然逼五山。遙應懸郡閣。正合動江關。地僻梅初放。民稀吏自閑。郵筒有故事。須慰滯塵間。</text>
<title>挽宋白川遷葬南陽白鶴里</title>,<text>華表村仍僻。隆中地自靈。經營千歲宅。孝子百年誠。白虎靑龍勢。貪狼武曲星。爭言新兆吉。佇看後人榮。</text>
<title>夜坐聞簫 次朴君彥韻</title>,<text>春寒料峭客愁生。籬落無人鳥不鳴。半夜誰傳玉簫響。一天星月十分明。</text>
<title>萬壽庵。次詩軸韻。贈惠煕禪子。</title>,<text>菩薩扶藏敎。如來濟我人。堂堂三際相。的的一般春。寺刹凋沙界。山河露法身。平生蓮社意。隨尒掛塵巾。</text>
<title>梁先達子發。訪余于城西寓舍。把酒敍舊。次杜韻相贈。</title>,<text>見子今朝貴。休論半世貧。誰知靑眼地。自有素心人。雨雪催殘歲。乾坤送老身。東厓幽事足。深欲托淸塵。附次韻讀易君憂道。談詩我本貧。重逢一杯酒。共是百年人。薄宦知多味。羈棲笑此身。升沈何足數。世路自風塵。</text>
<title>挽表叔李幼泗內室</title>,<text>吾舅存賢配。閨門見婦儀。居廬坡隴日。泣血廣陵時。更忍遺孤母。誰將護乳兒。一哀無盡淚。病姪拜題辭。</text>
<title>次石洲寄五山韻</title>,<text>堂堂詩格有陰何。長使吾人發浩歌。花鳥幾番酬歲月。風塵半世賦干戈。江村白首甘麤糲。祕省靑衫任破荷。爲問向來夸奪子。榮名誰似二翁多。</text>
<title>寄謝嚴敬甫</title>,<text>邂逅黔陽使。慇懃石圃書。柴扉應宿計。蓬鬢且閑居。地僻春寒重。村深客夢疏。子猷多好興。今夜欲何如。</text>
<title>寄題費眼亭</title>,<text>可憐微祿寄浮生。愧爾東厓費眼亭。歲月催人空悵望。江山入夢轉分明。姮娥樓迥臨三島。烏鵲橋橫接五城。多病未因乘興往。幾時相曳醉雲汀。</text>
<title>宮苑</title>,<text>宮苑蕭條日色黃。回頭世事極茫茫。石鯨金馬埋殘雪。老樹荒煙擁廢墻。詩句未堪供漫興。酒杯那得滌愁腸。東風爲我回春意。自古秦中是帝鄕。</text>
<title>杵湖</title>,<text>共赴南村野老期。漁梁十里馬行遲。明沙帶草娟娟淨。弱柳迎春裊裊垂。暖日入江宜晩渡。好風隨岸送流澌。百年浮世無窮事。獨立蒼茫一詠詩。</text>
<title>遣懷</title>,<text>拄笏空勞望北山。天時人事自循環。百年未了浮生困。一醉宜偸盡日閑。春氣潛行將換序。風光流轉巧催顏。與君且試還丹法。會待靑牛共出關。</text>
<title>丁未春。延陵相公過陽城。余時年十六。隨諸尊丈。往拜于祖席間。應呼韻賦詩。今來余獨行原上。感而有賦。</title>,<text>童稚隨鄕老。叨逢季子顏。琴歌渾不負。花鳥摠相關。歸意催遲日。離情戀故山。凄涼卽愁思。人事八年間。</text>
<title>次鄭農圃韻</title>,<text>萬事從來賦式微。自憐形迹尙依違。塵寰歲月空多病。栗里田園未早歸。荷葉護池魚極樂。樹陰凝晝鳥忘飛。小軒樽酒偸幽趣。却信高人沒是非。</text>
<title>次諫議亭韻</title>,<text>四時風月入窓虛。肯許畸人暫借居。隱几便忘身外事。倚欄長曬腹中書。</text>
<title>龍仁水閣。次月沙，愚伏兩韻。</title>,<text>鞍馬勞勞歲再周。喜逢臺館少淹留。深簷正滴前山翠。斷砌纔通後澗流。露浥池荷添晩景。陰濃庭樹貯淸秋。南村舊業堪終老。却向傍人說某丘。停驂脈脈上林亭。漢水終南入杳冥。可耐客窓欹枕處。小池寒雨夜深聽。</text>
<title>次鄭古玉韻。示地主。</title>,<text>南遊何處可登躋。欲問丹崖萬丈梯。海嶠浮煙天共遠。驛程芳草雨初齊。百年形役愁仍病。千里羈懷醉轉迷。猥荷行廚煩再過。習池留客日移西。</text>
<title>上天德峯。用前韻。</title>,<text>天台高頂邈難躋。磴盡崖回始有梯。落照浮雲連紫塞。長川大野入靑齊。樽前萬古吟魂迥。望裏千村醉眼迷。誰會此生無限興。君恩再許出湖西。</text>
<title>稷山館。次杜韻。</title>,<text>寥寥山郭夕陽斜。北去浮雲也復遮。池面芰荷棑嫩葉。橋頭楊柳送殘花。危巢獨露鳴雛鸛。古木相交集老鴉。秀句元從羈旅得。王孫錯恨未歸家。</text>
<title>天安水仙亭。次板上韻。</title>,<text>池臺向夜淡煙生。樹隙流螢箇箇明。徙倚曲闌無夢寐。十年江海宦遊情。</text>
<title>曉起疊前韻</title>,<text>池荷冉冉暗香生。霧罷千林朝日明。行人欲向院前路。何處鶯啼無盡情。</text>
<title>崔大容來覓稷山古堰</title>,<text>爲報崔評事。求田豈必多。會看滄海變。隨意種桑麻。</text>
<title>公山次杜韻</title>,<text>重過此地猶乘興。滿眼風光似去年。沙路尙連靑草外。煙波無限白鷗邊。山樓畫角吹歸思。水檻微風省醉眠。吟望北辰成感慨。煙塵萬里接遼燕。</text>
<title>又次杜韻</title>,<text>南來遣興憑詩律。每要驚人思苦遲。近樹濃陰留客處。曲欄斜照納涼時。祗今勝事尋陳迹。更向風光語後期。鬱鬱山川含萬古。可憐吾道竟何之。</text>
<title>又次杜韻</title>,<text>明時碌碌但隨行。自愧無能補舜裳。四海風塵常澒洞。百年詩酒任顚狂。羈遊抱病添新恨。物色經春似故鄕。聞道王師今出塞。佇看歸馬華山陽。</text>
<title>拱北樓。次巡相李九畹韻。</title>,<text>綠波如練晩沙明。獨上高樓迥得淸。終古落花悲舊國。祗今雙樹倚荒城。百年時序長爲客。萬里乾坤不盡情。遙拱北辰戎馬際。自憐書劍負殘生。</text>
<title>挽崔進士惠吉內室 乃李九畹之女</title>,<text>奉藥庭闈日。晨昏見至誠。竟緣風樹慟。遂有夜臺行。共愛徐卿子。應傳孝婦名。昌黎近衰白。忍作女挐銘。</text>
<title>恩津館。次板上韻。李五峯輩四人有詩。</title>,<text>再乘天駟渡恩津。漫興渾如去歲春。誰謂官途行不厭。只憐雲物賞還新。禽嫌盛暑棲朱栱。客愛微涼近翠筠。壁上有詩聯四傑。愧無奇語和前人。</text>
<title>礪山館。次宋子眞韻。</title>,<text>山蹊深竹暗浮煙。百日花紅玉露懸。谷口子眞多好意。琴書一榻要團圓。</text>
<title>次示子眞</title>,<text>入湖常畏瘴。登陸更蒸炎。良友孤宵榻。幽禽近曉簷。病因潦雨積。愁與亂峯尖。只賴壺山酒。乾來亦可添。</text>
<title>金溝路上有感 去春。奉命過此。李尙友爲倅。今來尙友已在鬼錄。情見于詞。</title>,<text>欲向金溝路。羈魂已索然。山川祗今日。離合憶前年。水檻花如錦。官橋柳似煙。空餘一橫篴。更是夕陽邊。</text>
<title>谷城道上</title>,<text>邑里蕭條秋意多。誰憐遊子未歸家。寒蟬過雨鳴山木。客燕迎風掠水花。峽中雲雨半陰晴。極目蒼崖鳥道橫。孤客尙堪秋後思。亂蟬還急夕陽聲。久知仙界迷今古。誰問眞源託死生。鴨綠風煙催晩渡。正憐輕浪放船淸。</text>
<title>遊靑溪洞 同遊趙素翁及主倅崔皥如</title>,<text>晩步靑溪洞。晴看白玉流。路從深樹盡。心與暮雲留。谷鳥何知暑。巖楓先自秋。斜陽欲歸去。橫篴却吹愁。</text>
<title>浴川館。次前韻奉素翁。</title>,<text>千林宜返照。萬壑見爭流。宿計猶長往。羈遊且少留。山光侵古道。雨氣釀新秋。忽唱陽關疊。天涯無限愁。</text>
<title>又次奉素翁</title>,<text>素老文章在。江河不廢流。百年貧又病。千里去仍留。竹雨寒侵夜。溪風穩送秋。孤吟對官燭。悄悄動閑愁。</text>
<title>次素翁韻</title>,<text>天涯多病鬢蕭蕭。獨有丹心不復銷。周南留滯爲誰惜。一壑柴扉甘寂寥。</text>
<title>次素翁韻</title>,<text>東南天地一高歌。漂泊其如感慨何。鍾鼎宿心應自了。郊扉晩計莫相差。可憐衰老能逃俗。只是幽貞合在阿。知有世間眞富貴。滿山風月好傳家。</text>
<title>次奉素翁</title>,<text>一室南州遠。居然白盡頭。風塵難浪迹。湖海滿吟眸。方丈何曾隔。神仙此可求。尋思百年計。咄咄向人羞。</text>
<title>次奉素翁</title>,<text>氣得神山迥。詞雄楚峽源。江潭憐屈子。芳草怨王孫。賦命今如此。多才尙復論。放慵身自適。用拙道還存。一別纏愁疾。三春隔夢魂。從來深所托。老去敢相諼。末路開心眼。他鄕有酒樽。雲煙莊小築。松竹繞名園。唱斷佳人恨。吹聞仲氏塤。浮生惟聚散。悄悄欲何言。</text>
<title>次素翁十韻</title>,<text>眼中江海似牛涔。朱夏乾坤鬱甑鬵。萬里忽驚雲氣走。一時渾使日光陰。寒聲向晩生深竹。暝色和煙羃近林。滴瀝庭除初細細。縱橫籬落旋森森。獨憑夔峽千層壁。遙望頭流百丈岑。城沒帶方龍已偃。橋危銀漢鵲還沈。逢君逆旅銷長夜。隨意留連費短吟。金岸南邊期卜築。蓼溪西畔願參尋。淸朝遠遁人爭惜。浮世閑愁病易侵。沙渚有痕聯宿鷺。苔磯無事釣游鱘。且將樽酒論疇昔。聞道兵戈動至今。白首山陽餘向秀。賦中哀思豈堪斟。</text>
<title>次素翁韻</title>,<text>當時文章永嘉權。漢陽二趙相蹁躚。棄瓢奇蹤憶巢父。蹈海高標猶魯連。感慨時過燕趙市。短褐匹馬囊無錢。風塵滿眼每雪涕。共說江湖存宿計。龍頭古亭最淸絶。物外煙霞鎖松桂。池魚野鹿自吾友。柴門几杖宜白首。終南渭水入寒望。愁對山村一樽酒。可憐九苞丹穴雛。出世豈肯隨凡徒。寥寥天地少知己。白雲在山明月孤。弟子傳經何所能。漫憑長鋏歸來乎。千里征衫許留挽。烏鵲橋邊白日晩。竹裏金盤發孤笑。幾夜匡床同息偃。佳人舞袖輕如燕。篴聲寥亮歌聲遠。向來風流久蕭索。天遣十洲奉仙樂。孟郊五十幾何耄。滿座咄咄稱嚄唶。醉後健筆馳長杠。高浪駕天輸製作。英雄得意有如此。萬事都付舟藏壑。天涯會合不可常。中院孤舟迎畫角。更蒙携手渡三峽。灎澦瞿塘忘險惡。縣齋連衾是二仲。爐香竹雨團淸夢。使君情味晩誰似。藍輿爲過淸流洞。明朝視今卽宿昔。世故倏忽成陳迹。陽關數疊斷腸曲。叵耐歡娛轉憂戚。臨岐贈語亦寵幸。況乃催觴燭還秉。調氷雪藕納早涼。錯落珍肴雜茶餠。晉城歸路已杳冥。芳草連天魂耿耿。近聞群賢戴聖君。爭樹麟臺第一勳。旣思授簡馬相如。必收草玄楊子雲。請君勉旃勿少休。會遇巧匠揮郢斤。敢將酬唱比塤箎。臨門把臂徒慇懃。</text>
<title>次素翁韻</title>,<text>歲暮九關深。行路何巉巉。明光久寂寥。幾時開匭函。我憐倚樓公。學似虞祕監。君子固殊味。小人自嗜鹹。賦命一何窮。直欲問巫咸。近聞入方丈。風骨眞不凡。賤迹尙紅塵。咄咄愧婪饞。今日幸相過。藤蘿倚松衫。携琴翫怒瀑。把酒上雲嵒。淸遊副宿願。物外無重銜。百年遷遁計。庶得逃謗讒。世故忽紛泊。別淚滿征衫。贈語擢肝腎。造化愁鐫鑱。</text>
<title>次素翁韻</title>,<text>長夏山村鳥獸稀。獨來千里問衡扉。江間錦石傷心麗。澗底香芹滿目肥。早識丘園眞自適。誰將富貴妄相希。不堪詩句催人別。三峽樓臺正夕暉。</text>
<title>奉素翁</title>,<text>留連詩酒見天游。絶代風流屬倚樓。何處暮蟬驚別思。忽看高樹颯涼秋。十年江漢靑牛晩。一夜函關紫氣浮。經卷藥鑪眞活計。可依方丈任淸修。</text>
<title>次素翁韻</title>,<text>百年人事只悲歡。一病從來入肺肝。偶向湖中叨繡斧。相逢竹裏洗金盤。疏林繞水秋蟬咽。寒草侵階曉露團。回首可憐遊賞地。靑溪秀色在雲端。</text>
<title>奉素翁</title>,<text>早秋三峽尙炎蒸。願作壺中一段氷。曲檻淸愁添細雨。小窓寒夜照孤燈。千莖白髮終難制。萬丈丹梯會共登。佳句向來驚世俗。祗今流落氣猶增。</text>
<title>奉素翁</title>,<text>神交自是托忘形。邂逅南天眼更靑。齊俗謾傳堅白辯。漢庭誰識太玄經。百年宇宙雙蓬鬢。六月溪山一草亭。已見息機雲霧裏。明時應占少微星。</text>
<title>奉素翁</title>,<text>自憐乾沒向塵寰。見說移棲智異山。飆馭迥攀靑鶴背。衡扉空掩白雲間。哦經寶案傳眞訣。禮斗瑤壇駐老顏。弟子願依修藥竈。蓬萊共得綴仙班。</text>
<title>次素翁韻</title>,<text>夜深雲月遞微明。近砌寒蛩咽咽鳴。關塞風塵千里客。縣齋詩酒十年情。魏牟戀闕丹心破。潘岳驚秋素髮生。共擬早携妻子往。卽今天地有蠅營。</text>
<title>次素翁韻</title>,<text>古縣新秋畫角聲。憑欄悄悄客心驚。花開峽靜浮雲細。鴨綠江深返照明。愁極吟詩雙鬢素。時危看劍一身輕。風塵澒洞迷南北。何處乾坤托此生。</text>
<title>次素翁韻</title>,<text>趙侯高才莫與京。海內籍甚能詩名。壯如晴虹飮碧海。炯如氷壺照玉衡。邇來感慨出風塵。東南萬里尋寒盟。紅流洞裏麋鹿群。雙溪寺前閑松雲。賤子碌碌在岐路。少年棄繻非終軍。是日琴樽最奇事。座上一顧慙薄技。急峽高江積風雨。撩亂離愁誰得理。回首乾坤浩茫茫。浮世榮枯長已矣。早晩携家從我師。臨分把臂相唯唯。</text>
<title>次皥如贈別韻</title>,<text>澹澹鴨江煙。蕭蕭鷦嶽雨。客子取前途。離魂迷遠樹。</text>
<title>鳳城</title>,<text>綠峽千層壁。滄江萬古流。天連鷦岳遠。地入鳳城幽。分合明時棄。官應少日休。孤雲不復返。眞訣向誰求。</text>
<title>花開峽</title>,<text>水落花開峽。秋生遊子衣。蟬聲空自鬧。樹影乍看稀。古洞巖巒瘦。前溪鮮鲫肥。逢僧武陵路。鍾梵遠微微。</text>
<title>石門</title>,<text>千古雲間石。雙溪寺外門。龍蛇何日動。風雨有時喧。爲復題新句。猶能記舊痕。茫茫學士迹。重與老僧論。</text>
<title>玉簫庵</title>,<text>獨夜邀仙鶴。淸晨禮釋曇。乾坤一方丈。今古此伽藍。霧氣生危檻。香煙擁小龕。從來貪佛日。更別玉簫庵。</text>
<title>佛日</title>,<text>人世吾何事。名區得此山。佛日玉蕭寺。香爐靑鶴間。銀河垂絶壑。琪樹繞空壇。且愛胡僧在。徐飛錫杖還。</text>
<title>雙溪</title>,<text>物外千年寺。雲間百尺樓。登臨無限景。逆旅再來遊。贈語僧猶誦。題名壁自留。秋風石門路。明發更淸愁。層樓曲檻獨憑危。山色蒼蒼日暮時。方丈神仙誰採藥。新羅學士但留碑。煙深古洞蟬聲集。樹靜空壇鳥影遲。客裏詩篇渾漫興。秋來水石轉淸奇。</text>
<title>神興寺。示太能老禪。</title>,<text>眞鑑傳衣地。孤雲去幾春。客懷添物色。詩句得精神。水石渾依舊。林花自在新。深知第一義。端坐洗根塵。</text>
<title>玉蕭庵</title>,<text>居士輸前業。諸天護數椽。棧懸連絶逕。崖斷掛飛泉。聽梵多懺悔。焚香少睡眠。玉簫聞夜月。冉冉下群仙。</text>
<title>宿玉簫庵。夢崔孤雲贈余陳玄一錠。覺而有賦。</title>,<text>一氣存中夜。眞人下九天。飆生靑鶴背。簫囀白雲邊。不惜金丹祕。聊憑子墨傳。誰知浮世客。別有曩時緣。</text>
<title>岳陽</title>,<text>日暮沙村生白煙。亂山無數斷還連。征夫未有驚人句。馬上昏昏只睡眠。秋山松竹迥蒼蒼。江上誰家掩草堂。忽見驛程沙舊白。更憐原野稻新黃。岳陽古渡迷殘照。平楚寒煙接大荒。會遂百年安穩計。祗今岐路任行裝。</text>
<title>次僧軸韻</title>,<text>老僧携錫倚巖扉。水自泠泠雲自飛。洗耳臺前聊盡日。神興洞外已忘歸。橋邊暫住屐。松下更逢僧。爲問神興寺。頭流第幾層。</text>
<title>蟾江</title>,<text>久客爲懷轉覺難。天涯秋色滿江干。少陵未賴吟詩遣。阮籍何曾得酒寬。沙鳥去時煙靄靄。草蟲鳴處露團團。向來勝賞空回首。獨宿荒村鼔角寒。</text>
<title>河東路上</title>,<text>山氣扶輿入海中。一年行役路還窮。楚天謾誦離騷體。心地曾無汗馬功。直北音書秋雁遠。河東村落暮煙籠。時危每憶蓬壺島。一掛高帆萬里風。</text>
<title>蟾江路上</title>,<text>莫言三峽最嶔崎。何似吾人事事危。將見亂離無處託。已知天地有時虧。夢中却信鄕關近。頭上偏驚歲月馳。卜築蟾村同數子。一江漁釣倘相隨。</text>
<title>河東館</title>,<text>河南秋氣夜來多。山接金鼇驛路賖。客裏關心唯藥餌。天涯極目更雲沙。四時靑見無名樹。百日紅知此地花。忽有人煙生島嶼。遙憐鹽戶竝漁家。</text>
<title>七月六日。宿昆陽館。次杜工部早秋苦熱韻。</title>,<text>千仞頭流竟未登。張帆大海更誰能。荒城永夜吟詩客。虛閣孤燈滿壁蠅。可耐鬱蒸身轉側。還愁瘴癘病連仍。若難化得秋菰冷。願近迎風一段氷。</text>
<title>昆山路上</title>,<text>遙聞薊北起妖氛。愁望終南到夕曛。千里江關煙樹合。一秋湖嶺路岐分。班超投筆眞多計。劉向傳經未解紛。聖代鴻恩須報答。幾時頭白臥松雲。</text>
<title>矗石逢七夕</title>,<text>近海蒸炎瘴。憑高欲散愁。如何七夕雨。又作一年秋。天上銀河水。人間矗石樓。夜深烏鵲散。悄悄送牽牛。</text>
<title>矗石。贈南節度以興。</title>,<text>勝地三韓最。將軍一代雄。風流好看客。節制已專戎。樓閣還興廢。江山豈異同。停杯撫遺迹。揮淚向西風。</text>
<title>宿露梁船上</title>,<text>南海新秋萬里風。舟人掛席月明中。莫言蓬島玄壺隔。直見銀河赤岸通。</text>
<title>枕碧堂。次漢陰，柳川兩韻。全羅左水營</title>,<text>龍門百斛幾爭扛。文彩風流本自雙。一十年間存沒恨。海天秋夜倚寒窓。海山蕭瑟更秋風。回首英雄鳥過空。萬古東南無限思。短歌橫篴月明中。</text>
<title>寶城館。留別鄭使君。</title>,<text>籍籍知名將。堂堂報主身。百年唯感慨。一劍是精神。海外逢今夕。樽前有故人。誰能薦韓信。談笑靜風塵。</text>
<title>次林居士韻。示鄭使君。</title>,<text>西湖處士幸同時。瑚璉高才亦在斯。可耐江山千里別。只憑魚鳥百年期。樽前夜雨供詩句。客裏秋風入鬢絲。看取酒酣雙劍舞。男兒事業本來奇。</text>
<title>贈宋老人</title>,<text>長安煙月太平時。幾逐章臺遊俠兒。亂後一身今萬里。白頭吹篴淚雙垂。</text>
<title>順天途中。値驟雨。</title>,<text>山頭片絮黑雲生。頃刻銀麻瀉似傾。洗盪風煙詩韻勝。驅除暑熱睡魔輕。聲傳急峽蛟龍應。勢偃千林鳥獸驚。造化奇功誰得料。夕陽還喜賦新晴。</text>
<title>過順天倭橋舊壘</title>,<text>卽看耕鑿帝恩優。欲說當時便白頭。外國兵戈連水陸。中原將帥有陳劉。波舂積壘餘威壯。雲翳扶桑殺氣浮。駐馬夕陽煩一詠。遠遊元自管閑愁。萬曆丁酉。劉摠兵侹督陸軍。陳摠兵璘督舟師。合圍倭酋平行長於倭橋。我國元帥權慄，李舜臣等助聲勢。行長以計遁去。城壘至今宛然。</text>
<title>己未深河之役。弘立投虜。金應河死之。朝廷陳奏于中朝。余以騎省郞。爲書狀官。出城日。李天章兄弟及李尙輔追餞于郊外。席上次天章贈韻。</title>,<text>樽盡驪歌咽。山深落日催。平生弔古意。此去過金臺。附原韻 天章別語何須遽。離杯且莫催。杯乾語了後。無賴駐行臺。</text>
<title>延曙路上</title>,<text>脈脈離親恨。堂堂奉主誠。頻年有行色。一劍仗平生。關外靑春暮。頭邊白日明。高歌增意氣。歸得報時淸。</text>
<title>坡州山城</title>,<text>地勢從今險。臨津昔敗亡。將軍背水計。士卒築城忙。烽櫓連雲際。譙樓近斗傍。李陵如報漢。不必重關防。</text>
<title>臨津</title>,<text>一棹春風倚渡頭。羈心悄悄自生愁。當時戰骨知何處。萬古寒波不盡流。赤壁祗傳蘇子賦。翠崖猶記謫仙遊。有李栗谷故基 臨岐羨爾漁竿客。日向苔磯狎海鷗。</text>
<title>松都路上</title>,<text>路入平蕪欲暮天。吟魂聊復寄征鞭。山光縹緲傷心麗。霸氣蕭條滿目憐。一代衣冠餘古墓。千年第宅卽荒田。逢人善竹橋邊路。欲說興亡却惘然。</text>
<title>滿月臺</title>,<text>君王行樂不曾休。千尺高臺結綺樓。往事卽今流水在。夕陽煙草使人愁。</text>
<title>蔥秀館。次熊天使韻。</title>,<text>行行不曾厭。勝賞惟所求。秣馬蔥秀館。溪山淸以幽。翛然發興奇。造化信多謀。却疑坐玄圃。還似超瀛洲。春氣會晩晴。同來幸良儔。輕嵐裛征袂。彩屛開病眸。架壑小橋危。緣崖一逕脩。琮琤玉溜響。亂瀉巖底湫。波深魚自聚。樹密鳥爭投。誰知羈旅懷。暫憩當冥搜。邇來錦囊空。佳什庶可收。仙蹤旣杳邈。物色猶分留。俊逸詠文章。軼蕩想風流。張騫纔上漢。季杞始觀周。嚴程飮氷志。對此增瀏瀏。何當報明主。解紱得早休。仰羨雲間鶻。軒昂恥下鞲。煙塵漲遼塞。日夕空百憂。行逢燕趙士。共擲鷫鸘裘。放歌酒壚邊。仍成湖海浮。君看馬子長。千古稱壯遊。</text>
<title>次朱天使韻</title>,<text>山館新晴樹影齊。坐來聊慰客魂迷。紗籠歷歷楣間詠。玉溜玲玲檻外溪。萬里煙塵連薊北。一春冠蓋滿關西。深林鳥雀眞堪羨。飮啄何曾別故棲。</text>
<title>鳳山道上</title>,<text>長途百物儘催顏。最是風埃黃鳳間。倦客不堪愁落日。征驂猶似怯前山。爭傳急警雲中至。更見殘俘賊裏還。直把平生三尺劍。此時銜命向楡關。</text>
<title>平壤路上。用朱天使生陽館韻。</title>,<text>四月槐陰夾一逕。西京秀色看漸近。冠蓋翩翩去如飛。滿目江山欲助興。嚴程有期夕飮氷。何處綺席開芳樽。願從黃金臺上客。五色雲中朝聖君。三百年來太平業。遙知玉帛爭來集。居民莫說兵戈苦。已聞單于服文德。舞鞭吟嘯向蒼茫。萬里橋邊客思長。爲問箕城多少景。落花垂柳媚斜陽。</text>
<title>大同江</title>,<text>一江煙柳夕陽多。衮衮歸潮沒岸沙。好是春風迎彩鷁。隔城歌吹問誰家。</text>
<title>鍊光亭。用朱天使韻。</title>,<text>三韓形勝有茲亭。無限雲山檻外靑。日暮村娥猶濯錦。波寒漁父獨揚舲。一春景物還堪賦。萬里征驂更暫停。滿壁瓊琚爽牙頰。文星當日幾曾經。</text>
<title>肅川道上</title>,<text>白馬西來知是誰。勸吾行李且遲遲。風沙近日關河晴。武順遼陽到處疑。白馬者。平壤中軍李莞云。</text>
<title>安州路上</title>,<text>大野蕭條日色殘。黃塵如霧滿征鞍。百年天地身將老。千里鄕關眼更寒。詩句尙堪排悶用。裝囊誰得有錢攤。郵人報道安興近。擬上江樓盡意看。</text>
<title>龍灣舟上</title>,<text>夜久胡笳動。天空漢月高。孤舟纔返棹。愁恨滿江皐。</text>
<title>舟上口號</title>,<text>粉堞山樓月正斜。一江風露夜深多。高歌白紵忘歸路。時見驚鷗起岸沙。</text>
<title>次南九萬到連山驛寄韻</title>,<text>客裏音容寄短篇。九連城外好風煙。明朝江岸要相待。已辦金樽酒似泉。</text>
<title>龍灣館。贈南九萬。</title>,<text>我向燕都去。君從鶴野廻。平生徇國志。共是望鄕臺。兵甲迷關路。江山進酒杯。白雲行漸遠。羌篴莫吹哀。</text>
<title>次南九萬贈別韻</title>,<text>可得臨岐解嘆嗟。賴君詞格近陰何。三韓地盡驪駒咽。四月江深彩鷁斜。燕路經心芳草歇。薊門回首暮雲多。誰知季札觀周日。已判乾坤著處家。</text>
<title>渡中江</title>,<text>天入三韓外。人分一水間。却憐蘭子島。遙接馬夷山。顚倒風塵事。蒼茫虎豹關。平生足佳句。猶得破愁顏。</text>
<title>鳳凰城</title>,<text>東北周遭見此城。古今形勝問誰營。雲䨪萬壑龍蛇動。日照千峯劍戟明。地不祕靈騰秀氣。天應設險拱神京。更傳五色祥禽在。時爲吾皇噦噦鳴。</text>
<title>䨥關材</title>,<text>驛路衝塵燠。山蹊趁夕涼。卸鞍依綠樹。濯足近滄浪。詩句添新意。風光似故鄕。村翁好看客。灘上打魚忙。</text>
<title>草河口</title>,<text>草樹荒涼峽路長。暮天微雨客行忙。爭言虜騎新逃遁。一萬官軍駐靉陽。</text>
<title>狼子山 故相國鄭琢。遇虜於此。僅脫云。</title>,<text>閑愁悒悒客魂傷。匣裏頻看一劍長。竟夜懸燈無夢寐。當時避賊想蒼皇。溪南十里人煙絶。嶺下孤村草徑荒。更語僕夫催曉發。此行今已近遼陽。</text>
<title>廣寧値端陽節</title>,<text>始信他鄕似故鄕。天中時節好風光。腰橫艾帶心神健。頭揷蒲簪鬢髮香。處處金鞍誇紫燕。家家綺戶映紅粧。却思楊柳新橋路。無數秋千送夕陽。</text>
<title>盤山。次學官韻。</title>,<text>築道行人少。煙臺戍卒屯。野風吹白草。塞日易黃昏。鞍馬饒愁疾。鄕園隔夢魂。幾時銀漢上。環佩拜天門。</text>
<title>大陵河</title>,<text>陵河風日晩蕭蕭。倦客羸驂渡野橋。望裏却憐茆店近。吟邊還有酒旗飄。胡僧乞飯元無住。越賈攤錢只自饒。料理燕程頻借問。五雲多處九天遙。</text>
<title>小陵河</title>,<text>小河殘壘傍金州。烽櫓寒煙古戍樓。客子更催前道去。胡兒近向右屯遊。風聲刮地羸驂怯。草色迷塵落日愁。詩句此生休未得。每將閑思入搔頭。</text>
<title>山海關</title>,<text>山勢逶迤入海中。遙看粉堞照靑空。秦皇事業千秋壯。盛代梯航萬國通。仙馭好隨燕塞月。胡塵不起薊門風。邇來但覺音書靜。馬首何時更向東。</text>
<title>將遊望海亭。値雨不果。疊前韻。</title>,<text>東南雲水杳茫中。見說紅亭枕碧空。異境本來方丈近。淸光直與廣寒通。乾坤氣候終朝雨。吳楚帆檣半日風。歸路會拚登眺興。擬將形勝播吾東。</text>
<title>范家店路上</title>,<text>暖日和風媚遠天。綠楊芳草帶晴川。奚囊到底收詩料。忘却羈遊已判年。</text>
<title>疊前韻</title>,<text>酒旗斜映夕陽天。千樹濃陰十里川。若作平生遠遊誌。定知今日最今年。</text>
<title>深河路上</title>,<text>雨中煙樹隱深河。誰識騷翁信馬過。日暮靑峯吟望裏。楡關古鎭路無多。</text>
<title>發楡關</title>,<text>鳴鳩乳燕喜朝陽。十里煙絲柳萬行。客意遲遲過酒店。溪風細細送微涼。</text>
<title>撫寧縣</title>,<text>地近昌黎景益奇。晩驂隨意故遲遲。禾盈隴畝居民樂。雨洗溪山遠客詩。茶肆摠連屠狗處。酒壚如趁典衣時。千年豪俗今猶在。擊筑高歌祗自悲。</text>
<title>射虎石</title>,<text>古城荒戍入煙霏。石色蒼蒼蘚作衣。髣髴當年毛質在。摩挲盡日羽痕微。徒聞聖代邊塵起。無復將軍夜獵歸。縱値數奇甘醉罵。胡兒猶說戰時飛。</text>
<title>永平府</title>,<text>原野無邊草樹平。千村迥帶兩江淸。行人尙記盧龍鎭。老石空傳射虎名。白日笙歌喧近市。靑天樓閣耀重城。蒼茫獨立西橋畔。誰識風流萬古情。</text>
<title>游白翰林別墅有題</title>,<text>早從城市占園林。學士平生象外心。靈藥滿階藏睡鹿。雜花欹樹隱鳴禽。雕欄曲檻飛樓迥。綉幄珠簾畫閣深。緩步不知淸興盡。小池斜日更登臨。</text>
<title>題萬柳莊。次柳西埛韻。</title>,<text>長夏淸陰綠水邊。客懷孤迥覺悽然。百年廟貌依城郭。一代閨儀照史編。荷淨小塘無俗物。塵深後閣想華筵。東韓詞伯爭先後。端爲芳名仔細傳。</text>
<title>豐潤縣</title>,<text>當日漁陽節度雄。祗今畿縣見淳風。籠煙萬樹川源潤。負郭千疇黍稷豐。白馬靑絲憐俠客。朱門金榜揖名公。閑吟不覺征途暮。暫聽笙竽酒肆中。</text>
<title>榛子店</title>,<text>暫憩吟詩穩。徐行騁望遙。煙深榛子店。野闊莽陵橋。柳意隨風軟。鶯聲過雨嬌。光陰不貸客。歸計日蕭條。</text>
<title>玉田縣</title>,<text>百里郊廛入帝畿。望中佳氣正依微。城含紅日雲煙暖。水繞靑山草木輝。採玉眞仙何日到。尋丹老客此時歸。幽蹊處處堪棲遁。歎息人間萬事非。</text>
<title>薊門夕眺</title>,<text>東南溟渤入無邊。獨上高樓意杳然。菩薩庵前惟大地。崆峒山外卽諸天。蒼蒼暮景千行樹。淡淡晴光一抹煙。誰遣龍眠成活畫。恨無陶謝著淸篇。</text>
<title>薊州路中</title>,<text>總督臨戎壯帝州。連天烽櫓擁譙樓。可因虜警疑征路。已爲君恩辦遠遊。遼海風煙供漫興。薊門雲樹入淸愁。憐他俠少麤豪甚。沽酒吹竽古渡頭。</text>
<title>通州</title>,<text>銀河落日倚靈槎。暗聽雲間織女梭。爭道前生香案吏。修眞更入太淸家。</text>
<title>松浦。會李贊畫，李贊理，尹侍郞，柳元帥，尹御史，金從事。席上口呼。</title>,<text>關塞衝塵幾箇豪。一船樽酒慰賢勞。魚龍踴躍靑霄近。棨戟森羅玉帳高。已遣風光供拂塵。應知鬼物怕濡毫。他時繪素傳奇事。衣繡微蹤最是叨。</text>
<title>巫山途中</title>,<text>楚峽幾千里。人隨雲雨來。姸姸峯似畫。寂寂水如苔。怳忽襄王事。悲涼朱玉才。至今俱泯滅。何處是陽臺。</text>
<title>降仙樓</title>,<text>金闕銀臺聳海東。阿誰喚作楚王宮。麻姑消息非天外。神女生涯卽夢中。山擁方城聯十二。風生幽竇較雌雄。深知造物鋪張意。待得騷人綴賦工。</text>
<title>次題竹娘詩扇</title>,<text>綉柱珠簾裛翠微。巫山十二座邊圍。莫言宋玉空留賦。暮雨猶從夢裏歸。</text>
<title>次韓柳川金玉屛韻</title>,<text>楊山佳麗憶當年。十二雕欄敞舞筵。誰似嬌娥眞意態。爭稱學士是神仙。光陰冉冉成陳迹。泉路茫茫結後緣。只有錦屛留寶唾。白頭幽夢瘴雲邊。其二麝薰寥落舊屛空。老去容華入鏡中。可耐孤琴悲夜月。任敎衰柳怨秋風。勳臣甲第藏舟壑。御史高名印迹鴻。生死若渝金玉誓。皇天亦老地應窮。其三人生安得似虛舟。當日芳盟在莫愁。秦地笙歌今寂寂。楚天雲雨更悠悠。金鞭寶馬歸何處。蠟燭銀床憶小樓。忍聽黃岡寒月下。倚屛垂淚說曾遊。其四萬事人間好謬悠。佳期已向死生休。蓬壺有路雲煙隔。天地無情歲月流。誰遣哀詞驚老眼。自憐行色在邊頭。金貞玉潔垂銘戒。不獨芳名屬墮樓。</text>
<title>白沙汀</title>,<text>西極冥搜卽曩緣。深知造物餉吾偏。波呑地軸銀臺矗。雲豁乾端赤日圓。環擁十洲仙樂過。融通三界佛香傳。泠飆挾腋虛無路。別有何人數數然。</text>
<title>贈別平海權使君</title>,<text>海外三神界。君能五馬行。沙明仍月色。亭迥自松聲。島嶼迷鼇極。煙霞隔鳳城。王孫無限草。悄悄喚愁生。</text>
<title>贈別南平鄭使君</title>,<text>百里移郞宿。棲鸞枳棘間。縣齋閑簿領。春日好溪山。亂竹開幽逕。濃花近醉顏。遙知單父宰。時自習池還。</text>
<title>贈別海運曹判官</title>,<text>朱衣繡斧趁春晴。三路威風轉運行。天地盡頭臨楚越。海雲多處問蓬瀛。歸帨細雨牽鄕夢。古寺濃花惱客情。從事至今留物色。遊僧應指舊題名。</text>
<title>挽李報恩大夫人</title>,<text>孤寡平生恨。吾將上問天。惟茲八十壽。亦得子孫賢。丹旐春風曉。靑山宿草阡。縱無琴瑟樂。猶勝隔重泉。</text>
<title>挽權習齋夫人</title>,<text>共傳當日習齋公。白首淸貧德業隆。更遣夫人存母道。剩敎諸子樹家風。享年祗恨重泉隔。卜穴方看舊兆同。一哭石洲無盡淚。忍將哀挽寫深衷。</text>
<title>挽李正字內室</title>,<text>久忝郞君友。曾遊相國門。忍聞家禍數。更失婦儀尊。巾櫛空遺範。松楸未返魂。從來天地意。幸與驥兒存。</text>
<title>送梧灘金剛之行</title>,<text>世間奇覽屬萍蹤。一幅烏巾小竹筇。霧暗星壇丹竈靜。春深寺逕綠苔封。應尋玉笈三山記。獨上金剛九井峯。倘憶西街幽僻處。閉門花柳斷過逢。</text>
<title>次朴大觀韻。贈別林載叔還羅州。</title>,<text>錦里江山勝。曾年頗貫穿。今行在君後。却恨失春前。芳草愁長路。殘花入短篇。滄浪舊遊伴。應復掃華筵。</text>
<title>雨夜。與沈惕若次杜韻。</title>,<text>雨聲燈影夜深淸。玉漏丁東近少城。回首茫茫迷世路。書空咄咄念平生。只將愁病供佳節。未有詩篇趁晩晴。安得與君成宿計。一竿江海謝高名。見子新詩句句淸。後來應接謝宣城。棲遲丘壑甘終老。旅泊風塵笑此生。永夜閑愁茅屋雨。明朝別路海天晴。可憐魚鳥忘機處。自信幽人不用名。</text>
<title>陽村除夕 時王父莅湖營。先君從仕于京。情見于詞。</title>,<text>破壁寒窓對短檠。悄然無語到鷄鳴。天公只管乘除理。人子猶添喜懼情。一歲光陰都浪過。今宵分寸獨難更。魂飛萬里知何許。半入南雲半洛城。</text>
<title>元日</title>,<text>老樹寒塘畔。寥寥擁小扉。欲言新歲樂。但有故園歸。稍覺淵明是。深知伯玉非。家僮未解事。爭祝進朝衣。</text>
<title>過黃監役故宅</title>,<text>風流寂寞寄荒阡。誰復登臺拂酒筵。最是山陽無限思。蒼煙古木入新年。</text>
<title>李楊根壽席</title>,<text>陶令歸來日。田園足賞心。況將新歲飮。共賀壽星臨。彩服情無極。金樽夜向深。笙歌須爛熳。月影滿東林。</text>
<title>席上有落梅。主人請賦一絶。</title>,<text>綺筵樽酒已忘歸。更愛寒梅待月輝。莫遣笛聲催落蕊。春心偏在老萊衣。</text>
<title>次韻題沈叔書齋</title>,<text>祗愛琴書擁座。隅紛紛榮辱聽洪鑪。濁醪麤糲平生計。喬木空庭萬事無。宋玉淸篇應更富。何顒逸興豈曾孤。老兄阿姪相携處。滿目春光入畫圖。</text>
<title>次沈梧川贈別韻</title>,<text>幾歲同君一壑棲。天生岐路有東西。山禽強解分携恨。暝樹寒籬不盡啼。</text>
<title>玄洲將赴尙州。送書陽村。要會別路次。以詩謝之。</title>,<text>已戒無端出餞遲。況蒙書札趁佳期。能將幾夜供情話。却怕明朝作別離。野店山橋如送客。暝雲殘雪解催詩。向來共托師生義。敢問征途有險夷。</text>
<title>途中漫興</title>,<text>日落沙邊驛。春歸水上村。如何但行役。隨處好田園。雨惹平蕪色。煙添遠樹痕。平生數字語。聊得慰羈魂。</text>
<title>雪後吟</title>,<text>千林積雪頓精神。似爲餘寒妬早春。野店疏煙愁日暮。也宜驢背着詩人。</text>
<title>送別李知事 慶涵 赴燕</title>,<text>謫仙頭白尙風流。薊樹燕雲續舊遊。愧殺當年吳季子。生來但得一觀周。一劍西遊憶去年。客魂何處便茫然。金臺寂寞生春草。日暮悲歌酒肆邊。</text>
<title>次贈李評事吉甫</title>,<text>歷盡平生士。如君老更稀。半生游翰墨。萬事守簾幃。雷劍元衝斗。隋珠豈掩輝。蒼茫今古意。歎息送寒暉。</text>
<title>贈別金員外 蓍國 赴儐幕</title>,<text>才須華國管逢迎。千里山河四牡行。問俗幸同周太史。論詩應許謝宣城。想來古驛登臨處。聽到新鶯歷亂聲。自是帝恩輸暇逸。肯將靡鹽促嚴程。</text>
<title>贈都司延慰使</title>,<text>韋經賈誥未宜謙。妙簡元從屬望厭。欲識都司延慰重。須看吏部侍郞兼。龍灣樽俎添春色。馬首山河困筆尖。定向箕封勤採俗。遐氓亦解聖恩霑。</text>
<title>贈別李知事赴湖西方伯</title>,<text>浮生宿債在馳驅。共打遼燕萬里途。見許尙書眞柱石。深慙御史但疏愚。杏山急雨停秋騎。叉浦炊煙冷夜廚。忍把平生辛苦意。欲分征袂向城隅。憶曾銜命客燕都。萬事唯憑此老夫。時聽劇談愁自退。更看雄筆病全蘇。忘年敢擬知音遇。惜士能容鼓篋趨。南陌卽今煩折柳。可堪春色滿江湖。老去形骸但據梧。一時靑紫強來紆。機心盡付人間世。道眼常開太極圖。暫借湖山供宴賞。定敎謠俗入型模。官橋四月鶯花畔。倘認推敲喚着吾。</text>
<title>蕩春臺次韻</title>,<text>歎息浮生事。居然欲白頭。斜陽元送客。橫篴更吹愁。草軟春還早。沙寒水自流。君王行樂地。只許野僧留。偶逐仙曹辦勝遊。更將詩句入搔頭。寒泉咽恨荒臺下。似識浮生有去留。時余將有湖南之行</text>
<title>携李尙輔。再遊蕩春。</title>,<text>背郭名區在。曾須我輩遊。琴樽晴日晩。煙柳蕩春幽。古殿空遺恨。寒溪不盡流。一來還一詠。詩卷可長留。</text>
<title>挽李同知</title>,<text>曾知志氣未全衰。凶報傳來且自疑。卽見孤兒求挽去。可堪泉路付前期。挽歌遙付海西春。寂寞煙花繞舊隣。廊廟卽今思上將。綠槍金甲屬誰人。</text>
<title>宴次和李石門韻</title>,<text>仙桃爲放數枝花。綺席絃歌春日斜。拋却世間無限事。醉鄕深處着吾家。</text>
<title>挽姜上舍</title>,<text>江海風流地。吾將問釣璜。漸看茲世薄。復道我公亡。舊業諸兒在。流年半百忙。摩尼入春望。一哭更蒼茫。</text>
<title>上卽位之明年。奏請誥命冕服。余以副使。奉表而行。</title>,<text>爲是曾叨侍從行。親擎玉札殿中央。皇恩試聽轟天樂。使事惟將滿袖香。可耐經帷離咫尺。便敎槎路入蒼茫。丹墀日射龍鱗動。夜夜孤臣夢裏光。</text>
<title>弘濟橋。次張持國贈韻。</title>,<text>去得盡時方是歸。何曾屑屑女兒悲。星槎犯斗白雲遠。碣石黃河無際涯。原韻登山臨水送將歸。不是秋風亦自悲。萬里之行自此始。橋頭躞蹀想天涯。</text>
<title>松京館中</title>,<text>霸氣消沈幾百年。嶽蓮千朶謾蒼然。坐來孤館仍秋思。雨後荒臺政暮煙。圃隱乘槎看素學。牧翁觀樂播新篇。微才愧問當時路。汎梗飄蓬祗自憐。</text>
<title>次正使李判中韻</title>,<text>鯤鵬擊處幾層程。人倚孤槎向此行。莫道銀河迷遠近。唯知白日照精誠。</text>
<title>次書狀蔡員外伯昌韻</title>,<text>五雲東望隔神京。兩鬢居然白髮生。從事驅馳無寸效。誦詩三百愧群英。關河更耐年光晩。詩句空敎客慮幷。賴向行臺拚末契。久知聲價重連城。</text>
<title>金郊驛有感 辛酉秋。李聘君奉使西路。到此奄忽。</title>,<text>客路重過此。孤懷可自由。驛亭猶寂寂。時序更悠悠。樹色含新雨。蟬聲送早秋。魂招不復返。駐馬淚雙流。</text>
<title>過猪津望岐灘</title>,<text>尙忍西來問國殤。至今天日慘晶光。江高峽束秋聲早。猿伏蟲飛陣壘荒。一死儘看忠憤激。南巡實籍廟謀長。英雄有淚嗟誰及。爲把椒漿謾自傷。</text>
<title>蔥秀山。謝遂安信川兩倅開餞。</title>,<text>莫道西遊倦。過逢偶此間。玉流千尺瀑。蔥秀幾重山。改席神逾爽。傾樽意更闌。鸎花好時節。應待故人還。</text>
<title>鳳山途中。次書狀韻。</title>,<text>薄雷輕雨亂山前。褰却襜帷暮景懸。鄕思白雲行漸遠。主恩滄海望無邊。定從鄒魯尋遺俗。倘暇蓬萊問列仙。莫怪強吟拚絶唱。紀遊還屬舊時編。</text>
<title>疊前韻</title>,<text>關河千里馬催前。一點孤帆底處懸。銀闕且尋三島外。玉京遙指五雲邊。中郞藻翰驚流俗。太白風流認謫仙。今日唱酬眞盛事。羞將俚語強添編。</text>
<title>劍水偶吟</title>,<text>夕陽微雨惱吟魂。滿目人煙接海門。畎澮應潮秔稻長。岡巒露骨錫銅繁。劍溪激激宜留客。仙洞 館名 深深欲問源。肯道百年行役苦。君恩隨處對琴樽。</text>
<title>黃岡次書狀韻</title>,<text>萬古雄關孰創開。長河東注地西來。縱橫雉堞連空碧。迢遞翬甍絶壒埃。驛路風煙宜落日。轅門鍾鼓殷晴雷。老夫前後分留意。端爲行臺拔俗才。</text>
<title>生陽館醉題</title>,<text>幾宿生陽館。偏憐萬里橋。羈懷苦長夏。尊酒忽今朝。遠岫添新黛。垂楊拂舊條。西京知更近。佳氣入征軺。</text>
<title>箕城次書狀韻</title>,<text>道塗無限歲時遒。浿上笙歌惜去留。別浦晴光搖粉堞。連空灝氣擁朱樓。名都景物元千古。老客襟懷又一秋。詩句未堪驅使在。夕陽柔櫓迥添愁。</text>
<title>又次箕城韻</title>,<text>少年詞翰擅名家。滕閣誰誇賦落霞。舊路風埃供我老。淸秋物色爲君多。鄕書漸覺關河阻。客興先飛海岱賖。仙侶滿舟留一醉。夜深鷗鷺和閑哦。</text>
<title>錦香亭。次書狀韻。是日七夕</title>,<text>誰把行藏更問天。一尊當醉小池邊。秋聲颯颯梧桐雨。暮色蒼蒼楊柳煙。學道共嘲吳質晩。留賓獨數鄭莊賢。主倅卽鄭衛道 殘鉛短槧詩隨意。俗物何曾着眼前。</text>
<title>次李學官詠七夕韻</title>,<text>萬里秋風雁陣飛。江山寥落易生悲。夜來微雨還多意。爲報天孫有別離。</text>
<title>百祥樓。次壁上崔天使韻。</title>,<text>秋天歌管宿茲樓。好是浮生萬里遊。檻外殘霞渾漫興。城頭暗磬亦風流。孤光隱映長江倒。元氣扶輿大地浮。誰更將詩妄陶寫。翰林當日少分留。</text>
<title>新安館。得鄭可行詩。戒行甚勤。次韻以謝。</title>,<text>遊方持戒劇臨淵。警策還憑鄭老賢。深愧此生長汩沒。誰敎宿計失高褰。望中溟渤天無極。病裏分携淚自懸。知我歸時君已健。笙歌爛熳百花前。時可行病在枕席</text>
<title>次李學官贈嘉平歌妓韻</title>,<text>山亭秋樹暮蟬涼。燕燕歸來日月忙。舊客淚隨歌扇影。餘香猶在舞衣裳。</text>
<title>新安樓上</title>,<text>靜倚高樓向夕曛。雨絲愁緖共紛紛。佳人妙曲來何處。唱徹秋空萬里雲。</text>
<title>新安偶吟。示丁使君士推求和。</title>,<text>羽客乘槎向玉京。令威此日喜逢迎。可憐歌舞千年地。無限風流萬古情。冉冉芙蕖微雨歇。絲絲楊柳大堤平。夜來詩興應非淺。試看南樓月正明。</text>
<title>旋槎館。次壁上李石樓韻。浦名宣沙。故今改以旋槎。</title>,<text>碧海蒼天一色晴。高懸星斗照精誠。蜿蜒萬種魚龍會。祕怪千形鬼物呈。直向岱宗弭使節。正憐蓬島愜仙情。春來好賦還鄕曲。紫禁煙花滿眼明。是日祭海神。首頷及之。</text>
<title>寄別蔡員外伯昌 病遞書狀。留定州。</title>,<text>傾蓋平生舊。從知宿世緣。同行復同病。相別却相憐。風雨淸川夕。樓臺浿水天。獨成蓬底夢。那得不潸然。</text>
<title>次正使相公贈歌妓韻</title>,<text>嫋嫋秋風瘴氣淸。孤舟此日欲何行。棹夫不識佳人恨。爭送江南款乃聲。</text>
<title>發旋槎浦</title>,<text>沙頭唱罷賽神詞。試看男兒輕別離。亂拂旌旗驅海若。遙傳鼓角舞馮夷。百年今日乘槎興。萬里長風破浪時。回首幷州多舊識。定從花月候歸期。王父。昔宰此州。余特從之。五載而歸。今者父老皆送行。故及之。</text>
<title>浦口値雨偶吟</title>,<text>禦寇行藏本自空。杳然何處辨西東。環回瀛海乾坤別。頃刻風雷氣象雄。俯想蛟龍扶彩鷁。仰看帆席掛長虹。開頭捩柁如神捷。人在長年歌笑中。</text>
<title>木彌島偶吟。呈正使求和。</title>,<text>日暮依孤島。蓬窓正寂寥。吟魂得新月。歸思寄寒潮。岸闊雲煙斂。天虛瘴癘消。一宵違晤語。雙鬢覺蕭蕭。</text>
<title>夜泊椵島。風雨甚惡。舟楫幾危。人皆怖懼。戲吟示李學官。</title>,<text>椵島前洋半夜風。雲濤四立拍天空。扁舟出沒輕於葉。中有三韓砥柱翁。</text>
<title>候風椵島。鐵山倅安子淵乘小艇截海來訪。舊厚可見。臨別書懷。</title>,<text>相見是何處。孤舟風雨晨。乾坤非故國。星斗近天津。款款燈前話。茫茫夢裏身。只應分手後。秋雁解傷神。</text>
<title>過毛都督營</title>,<text>萬古嵎夷東。混混無天地。島嶠點如萍。日夜浮空水。惟吹魯連風。竝亘田橫義。今誰寄此間。嗟爾脫穎士。手提萬豼貅。列戟臨海市。北扼金復喉。奪却驕胡氣。西截黃城險。利濟三韓使。仲秋風雨交。憐我千里至。傾蓋歡平生。置酒張百戲。相別贈吳釣。殷勤識君意。</text>
<title>夜發椵島 留三日。始得順風。</title>,<text>打鼓鳴笳出海門。涼飆吹豁積陰昏。長空月色隨仙馭。半夜濤聲撼夢魂。徐市祗今留異迹。張騫何處失眞源。扣舷朗詠身飛動。汗漫奇遊却聖恩。</text>
<title>鹿島洋中。見蒼龍上天。</title>,<text>知爾飛潛會有時。乾坤黯慘日輪遲。乍開鱗甲噴雲氣。忽捲波濤作雨絲。分付馮夷留窟宅。趨朝玉帝效神奇。舟人可得輕生死。灑酒燒香誦祝辭。</text>
<title>宿石城島</title>,<text>拍岸洪濤壯。橫空石骨稜。漸看詩力弱。但遣旅愁凝。楚舶傳哀唱。漁村點小燈。消然無夢寐。深夜倚椶繩。</text>
<title>槎上漫興</title>,<text>眼中瀛海繞蓬壺。若喚神仙便是吾。縹緲樓船連蜃構。霏微咳唾雜鮫珠。淸風皓月無窮際。羽服綸巾似畫圖。堪笑洞賓誇膽氣。只能飛過岳陽湖。</text>
<title>憶遼東</title>,<text>城郭臨鮮界。風煙接薊州。幾投懷遠館。曾上望京樓。逆虜滔天日。仙槎渡海秋。最憐華表鶴。千載可來遊。</text>
<title>長山島。次書狀洪翼漢韻。</title>,<text>帽簷帆影共欹斜。蕭瑟平生白髮多。海客敢論風氣異。島民還笑譯音訛。雲濤雪浪愁邊湧。金闕銀臺夢裏過。自識江郞才已盡。憐君述作似陰何。</text>
<title>八月十五日。夜宿廣鹿島前洋。風雨晦冥。</title>,<text>狂風疾雨助鯤鯨。隱几看書百不驚。安得泠然出雲外。快看天月一年明。</text>
<title>夜深風雨甚惡。駭浪飜舟。幾至顚沈。</title>,<text>崩騰巨鰐與長鯨。海立天飜地亦傾。造物小兒何太戲。此翁曾不愧神明。</text>
<title>曉頭風勢暫歇。始得假夢省庭闈。</title>,<text>倚枕還孤夢。飄然鷁首東。得隨諸弟列。宛在北堂中。軀命當危急。精神有感通。悲歡無限語。歷歷覺來空。</text>
<title>八月二十一日。夜宿平島洋中。三山島西 夢至一處。淸溪翠壁。景物蕭洒。殊非人境。遇道士兩人。綸巾羽服。鬚眉皓白。要余鼎坐。談東國名山水。因曰。聞君有天坡終老計。掛冠在於何時。結緣明主。恐不能便訣也。余曰。祿豈須多。防滿則退。年不待暮。有疾便辭。已於天坡。構屋數間。藏書千卷。待年到四十。長往不顧耳。道士笑曰。林下從遊。亦非甚遠云。因忽不見。覺而有感。以詩識之。</title>,<text>身世茫茫只自浮。三山島外更孤舟。何人髣髴來幽夢。爲我慇懃戒急流。計拙可能求富貴。性偏唯合在林丘。錢公四十嗟非晩。終老天台聖渥優。</text>
<title>過皇城島</title>,<text>極目東南曙景懸。御風槎上覺泠然。鐵崖半倒沖融裏。岱嶽遙分翠黛邊。蘇子文章隨變滅。秦皇事業失流傳。波神欲試胸襟大。更遣龜魚躍後先。</text>
<title>到登州。次正使韻。州城北岸。是蓬萊閣。</title>,<text>星槎泛泛羽人棲。忽近蓬萊日月低。周馭豈曾鼇背過。秦橋猶向鼉磯 島名 迷。登城粉堞連雲迥。飛閣珠簾捲霧齊。司馬壯遊今日始。從前甕裏一醯鷄。</text>
<title>普靜寺。贈明宇上人。寺在蓬萊閣</title>,<text>蓬萊不必問群仙。逢着西來第一禪。香滿古寮三籟靜。海天無際月輪圓。</text>
<title>鎭海樓</title>,<text>肩輿日日事登臨。西北高樓帶夕陰。檻外波濤驅萬頃。城中煙火羃千林。秦童漢使知何處。禹貢堯封想至今。詩罷一杯聊遣興。秋風披豁仲宣襟。</text>
<title>蓬萊閣。次正使韻。</title>,<text>鞭鸞笞鳳共登瀛。回首西南未了靑。萬古神仙閑出沒。九天星斗此縱橫。映紗珠貝看新句。着壁蛟螭認舊銘。香案哦經休再誤。向來塵土困浮生。</text>
<title>次李學官韻</title>,<text>共將身世任前緣。飆馭何須數數然。海岱蒼茫分下界。蓬萊縹緲入中天。笙簫隱隱煙霞外。環佩鏘鏘日月邊。衰白少陵猶問道。瓊樓十二摠飛仙。</text>
<title>謁登州文廟</title>,<text>之罘碣石極天東。誰爲先師創廟宮。一變燕齊迂怪俗。大成鄒魯聖賢風。仙槎敢詑橫牛斗。春服行將學冠童。列像儼然親炙地何如當日夢周公</text>
<title>同周都司 宗望 遊蓬萊閣。仍過城西佛寺。</title>,<text>東下蓬萊閣。西登兜率天。長生聞祕訣。不住捨諸緣。夜靜千江月。秋深萬井煙。悠然此時興。誰復在詩篇。</text>
<title>重陽日詠懷</title>,<text>自憐無分托蓬萊。鬢上光陰苦易催。景物可堪吹帽日。登臨還是望鄕臺。深杯未緩愁腸緊。叢菊偏從淚眼開。人事音書如夢裏。暮天歸雁但流哀。</text>
<title>黃縣途中 是日發登州。向皇京。</title>,<text>詩句渾無賴。羈魂轉覺迷。村依紅樹岸。橋斷白沙溪。去去波聲小。看看日色低。却欣煙霧外。簾幕繞金堤。</text>
<title>淳于村</title>,<text>齊東野外見遺村。獨愛鴟夷解世紛。樓觀月明歌吹沸。夜深何處更留髡。</text>
<title>黃縣山秀才鵬翀。求詩甚懇。題扇以贈。</title>,<text>山斗家聲遠。詩書德業隆。弱冠稱驥步。萬里見鵬風。客路三秋後。交情一笑中。不才慙北學。危鬢颯飛蓬。</text>
<title>黃山關途中</title>,<text>紫微南畔客星懸。玉節華軺九月天。亹亹山光添錦繡。冥冥海氣作雲煙。盧仙消息餘衰草。陳仲門閭壓舊廛。沿路品題須仔細。幾年懷想寄陳編。</text>
<title>朱橋驛</title>,<text>路出東牟縣。秋殘一夜間。風沙行旅苦。場圃老農閑。溪入平蕪淨。雲隨衆鳥還。誰知開眼處。一髮露神山。萊州。山名。</text>
<title>萊州 過城中。拜呂東萊廟。</title>,<text>群山赴海碧崔嵬。無數樓臺表裏開。秦漢神仙皆妄耳。宋朝唯有呂東萊。</text>
<title>灰埠驛。次書狀韻。</title>,<text>不愁羈旅鬢渾霜。魯聖遺風夏禹疆。岱嶽蟠空寰宇小。黃河橫派海門長。淸朝冠冕登多士。終古銅鹽輳遠商。詩爲採謠非漫興。襜帷時復駐周行。</text>
<title>新河途中 宋蔡齊舊里。有明狀元牌榜。</title>,<text>草樹浮天氣。雲山襯水光。當時學士里。今日狀元鄕。筐果堪留客。尊醪報滌場。悠然得句處。落雁帶淸霜。</text>
<title>渡淮河</title>,<text>碧水寒煙暮景遲。茫茫禹跡入深思。誰知開鑿東流日。却是三韓漸化時。</text>
<title>濰縣途中</title>,<text>延陵季子好觀風。管取征途日不窮。落水寒蕪濰縣北。斷雲流水泰山東。安排自信新詩在。造物還添活畫工。仰看長空唯鳥影。消沈千古幾英雄。</text>
<title>朱留鋪</title>,<text>香街十里羃煙絲。隱映纔分酒店旗。但是秋聲近搖落。行人解作楚騷悲。</text>
<title>靑州途中</title>,<text>默算梯航路。還疑夢裏行。堯溝昌樂縣。禹廟益都城。民物唐虞盛。煙塵海岱淸。男兒好古意。今日最平生。</text>
<title>淄上贈張老人 年八十</title>,<text>海客相逢鶴髮仙。齊都往事說桓宣。淄河水落牛山暮。霸業悠悠幾百年。</text>
<title>臨淄途中</title>,<text>誰識蒼茫倦客心。旗亭處處起秋陰。皇王帝霸同興替。日月江河自古今。管仲高才憐宿草。墓在路傍 田單遺迹想橫金。回驂莫上牛山頂。感涕從來易滿襟。</text>
<title>綉光湖 范文正讀書處</title>,<text>勝地如相引。平湖澹不流。雲沙無盡處。楊柳幾家樓。日晩忘歸鶴。天晴自在鷗。當今讀書士。倘解退時憂。</text>
<title>濟南漫興</title>,<text>此生能復此中遊。棄日淹程放醉眸。地盡登萊供遠勢。河分濟漯見爭流。文章久識滄溟子。風物初登白雪樓。如傍歷山歌帝力。城南。卽歷山書院。 不須長作故鄕愁。</text>
<title>途中。贈周都司。</title>,<text>愛爾風神洒洒然。少年書劍漫隨緣。朝傾玉斝章丘上。暮折黃花濟水邊。</text>
<title>疊前韻</title>,<text>看君早晩勒燕然。自幸書生忝勝緣。指點濟南千古地。吟鞭暮嚲酒樓邊。</text>
<title>濟上見泰山</title>,<text>經過默禱愧微誠。雲䮕俄開黛色呈。七十二君曾問道。恒嵩華嶽敢爭衡。朝陽洞裏群靈集。玉女臺前萬象淸。安得翩然凌絶頂。俯看齊楚小如枰。[附德洞詩]泰山在濟南百里之外。且其絶頂。高揷半空。雲霧常暗。故雖中國之人。得見眞面目者。絶無而僅有。副使令公。自濟南先到陳布政故里。登高而望。陰雲四散。衆峯呈露。行路歎賞。以爲異事。雖韓吏部開衡雲。未爲過之。余與書狀日暮赶至。徒聞其事而不勝欽歎。以詩賀之。天視仙凡元有別。待凡常祕待仙開。夕陽雲際呈眞面。摸勝還憑絶世才。德洞</text>
<title>平原縣 趙封平原君。漢昭烈初爲平原令。</title>,<text>中原形勝最平原。溢路輪蹄撲地村。幽冀北通恒岳壯。靑徐南拆濟河奔。飛騰濁世佳公子。歷試當時赤帝孫。莫說三千門下客。一團高義在桃園。桃園在縣南數里。</text>
<title>顏魯公廟</title>,<text>天寶人無數。惟公死亦生。高名齊泰岳。正氣作長城。亂賊宜知懼。綱常賴以明。偶隨燕趙客。一揖寫余情。</text>
<title>細柳營 今景州舊條</title>,<text>南扼滹沱路。西連霸上兵。將軍元不拜。天子亦徐行。日月低營壘。龍蛇動旆旌。可憐豪俠窟。千古托芳名。</text>
<title>河間府。見俠少獵歸。喜而賦之。</title>,<text>河間年少氣顚狂。白馬蒼鷹下夕陽。踏盡平原狐兔穴。黃金臺上拜君王。</text>
<title>渡易水下流</title>,<text>咽咽寒聲易水灣。歸雲落照近燕山。屠沽處處悲歌發。摠恨荊卿去不還。</text>
<title>到玉河館有感</title>,<text>大明宮外是端門。滿目祥雲感淚痕。萬曆當年朝聖主。八方今日戴神孫。風塵共恃東關隘。星斗彌看北極尊。下域此身微似蟻。獨慙前後荷殊恩。</text>
<title>早朝 十月十八日</title>,<text>露冷金盤刻漏遲。九關如海夜何其。鵲驚燈影移珠樹。象帶香煙護玉墀。斜漢星辰看漸沒。列仙環佩迥相隨。誰知咫尺文英殿。帝座高開講幄垂。是日。有經筵大學士韓爌，顧秉謙，朱延禧，魏廣微侍讀。黃士俊，周如磐，顧起元等進候于五鳳門。時未明矣。</text>
<title>月下。與洪澤遠對酌口號。</title>,<text>醉魂歸處可能招。碣石扶桑萬里遙。誰識帝城明月色。夜深偏在玉河橋。</text>
<title>余自到玉河。患水土。委頓衾枕者月餘。憒憒不省事。洪澤遠與金可久。唱和成卷。自謂詞場勝負。投余而使之賈勇。余之無病。猶不及人。況又病甚乎。用其韻答之。金乃冬至使書狀</title>,<text>司馬今多病。頹然學坐忘。臂弨垂破璧。硎刃減淸霜。無復登壇勇。徒疑佐鬪傷。魯連元細黠。肯數老巴蒼。</text>
<title>用前韻幷正使示韻。成八韻。</title>,<text>濡沫今相保。江湖昔自忘。經心楡塞月。凋鬢薊門霜。藥餌扶羸病。詩篇助惋傷。死生唯耿耿。咫尺是蒼蒼。晝刻呼常晩。更籌覺漸長。擁衾仍翦燭。看劍強添觴。但爲酬明主。重來近玉皇。恩光待春色。且莫促歸檣。奏請誥冊等事。禮部遲延歲盡。故末句云。</text>
<title>蕭雲峯明學推命求詩</title>,<text>明時臺省足恩榮。早退田園福轉淸。最幸箕裘兒一箇。殘年萬事不須評。</text>
<title>登眺朝天宮塔 住僧供茶。語甚款曲。</title>,<text>兜率何曾別有天。三淸咫尺塔巋然。神龍擁立金莖外。香象趨朝玉陛前。迥隔埃氛眞界闊。常依日月法輪懸。閑僧坐閱昆明劫。留與詩篇結勝緣。</text>
<title>春帖</title>,<text>冠蓋隨春出北燕。揚帆一瞬到朝鮮。君臣父子昇平樂。日對南山敞舞筵。</text>
<title>除夜</title>,<text>宮漏丁東報五更。燈花太喜證吾行。已除甲子泥塗裏。聽取新年鼓太平。燕京舊俗。歲時家家鳴鼓。謂之太平樂。</text>
<title>詠上元觀燈</title>,<text>一歲元宵帝里遊。九重宮闕萬家樓。金花散落懽雷動。玉燭交輝瑞靄浮。寶錯華夷矜貨殖。人傾鄠杜妬風流。霓裳法曲從來祕。不識銅壺上曉籌。天子率魏太監輩。觀百戲於後苑達曙云。</text>
<title>與洪澤遠，金可久。劇談終夕。稍遣客懷。賦詩求和。</title>,<text>自愧龍鍾向白頭。兩君才調忝同遊。窮玄捭闔希夷術。談史縱橫左氏流。陶寫豈須絲竹響。滯留還任歲時遒。神奇臭腐元無別。到底乾坤摠是浮。</text>
<title>領賞日。由五鳳樓左。遊小南城水閣。乃禁掖邃密之地。豈夢寐所曾到者。</title>,<text>五色雲深處。偏知白日遲。春生鳷鵲觀。波暖鳳凰池。冉冉天香近。依依御柳垂。相逢摠仙侶。環佩立多時。</text>
<title>發北京。宿蘆溝橋古桑乾河。用書狀韻。</title>,<text>習蓼從來不覺辛。久遊還勝寂寥濱。爭名萬國奔趨地。極目中原浩蕩春。好是逢人常衮衮。不妨呼酒太頻頻。虹橋晩渡桑乾水。槎路遙通析木津。</text>
<title>涿州</title>,<text>琉璃橋畔足風煙。駐却吟鞭向暮天。水勢交流襟涿鹿。山形騰擲屛幽燕。軒轅異迹虛無裏。昭烈遺墟 樓桑村 指點邊。海外此生仍萬里。欲論今古意茫然。</text>
<title>過督亢有感</title>,<text>一築金臺燕客多。圖窮劍見事如何。藥囊在後屛風短。易水空留數曲歌。</text>
<title>白溝河。憶張叔夜。</title>,<text>白日悠悠照白溝。忠魂千載未應孤。北來柴市文丞相。南去崖山陸秀夫。</text>
<title>任丘大堤</title>,<text>柳外平湖湖外村。夕陽紅雨正紛紛。漁翁睡罷撑舟出。浴鷺驚鳧無數飜。</text>
<title>淸明日過獻縣 民俗。是日遊飮折柳爲戲。</title>,<text>一出河間道。繁華獻縣城。煙花迷遠近。時序作淸明。村客尋楊柳。行人駐旆旌。除非五字律。誰會故園情。</text>
<title>德州途中</title>,<text>四牡翩翩日向東。穠花細柳畫圖中。春風且妬詩人眼。吹却黃塵漲半空。</text>
<title>渡濟河 發濟陽城中。先至渡口。坐待正使書狀。</title>,<text>侵晨獨出縣城東。無數桃花夾岸紅。百丈互牽雲影外。群鷗飛起鏡光中。當壚問酒皆遊客。駐節吟詩是病翁。天下澄淸唯濟渭。源流不與濁河同。</text>
<title>過東方朔舊壟 厭次</title>,<text>方朔死千載。想來猶凜然。偸桃王母側。割肉武皇前。但道詼諧枉。那知道氣全。光芒橫宇宙。夜夜歲星懸。</text>
<title>牛山晩眺</title>,<text>心賞難孤負。征途且少遲。牛山千古勝。淄水暮春時。草沒桓宣墓。碑殘管鮑祠。誰知東海客。揮淚一題詩。</text>
<title>營丘途中。次書狀韻。</title>,<text>遠水層雲盪我襟。營丘落日一高吟。飛花片片春全減。芳草茸茸路轉深。殊渥已輸游子願。扁舟那繫故園心。三齊興廢憑誰說。感慨還知後視今。</text>
<title>昌邑途中。次書狀韻。</title>,<text>君健多佳句。吾衰常少吟。路從流水遠。城隱暮雲深。草待王孫駕。花供野婦簪。眼邊無俗物。恰慰倦遊心。</text>
<title>萊州途中</title>,<text>自識無奇語。如何老未休。道塗酬宿債。春日遣閑愁。燕趙人人玉。登萊處處樓。幾時江漢上。回首帝王州。</text>
<title>掖縣。遊孫給事花園。</title>,<text>傍海尋眞足自娛。眼中樓觀似玄都。花簷日暖眠鸚鵡。水檻風微響轆轤。竺嶺飛來千仞矗。石假山甚壯。上有亭舍。頗敞豁。 洞天深處一塵無。茲遊恐被兒曹覺。酒滿仙人白玉壺。</text>
<title>泊廟島 有天妃娘娘廟。過海船必祈風於此。</title>,<text>春波如練好風遲。處處移帆近古祠。向夜悄然人語靜。船頭香火禮天妃。</text>
<title>洋中</title>,<text>苦海茫茫毒霧昏。祥飆起處露乾坤。歸朝便可投簪紱。白首圖書獨樂園。故鄕有獨樂亭</text>
<title>偶吟</title>,<text>只去眼中翳。元來背上兒。俗語 身心更無事。坐臥摠相宜。</text>
<title>船到鹿島東洋。始見我國地界。山川了了。令人喜倒欲狂。</title>,<text>萬里廻槎渤海深。垂堂誰復戒千金。西來風緊高帆腹。東望雲多豁我心。今日王陽收涕淚。靑春杜甫放歌吟。行携弟妹萱堂下。彩服翩躚樂不禁。</text>
<title>恩止堂</title>,<text>松徑通先隴。巖谿近弊廬。容僧居一半。招友勸三餘。病物宜終老。塵緣卽掃除。風花與雪月。佳興問何如。</text>
<title>題聽雨亭</title>,<text>故山風物夕冥冥。徙倚孤吟聽雨亭。籬落寂寥啼鳥在。海棠花發竹林靑。</text>
<title>宿龍仁漾碧亭。次壁上韻。時自淸州。以姜王兩天使製述官。承召上京。</title>,<text>久識茲亭勝。探看已萬般。通池溪水細。照檻夕陽殘。行役身將老。詩篇意亦闌。天台新卜築。忽復隔重巒。恩止堂。在天坡。</text>
<title>題畫扇</title>,<text>相隨萬里船。好趁江南柳。指點夕陽村。靑旗知有酒。</text>
<title>代挽姜君懋</title>,<text>相國門闌盛。如何却受憐。兄存猶異土。弟去更重泉。知郡爲循吏。銜杯似謫仙。典刑多玉樹。餘慶想綿綿。</text>
<title>次沈梧川憶陽鄕韻</title>,<text>向來摩詰輞川莊。誰似天台第一岡。雙石潭深留夜月。萬松亭迥候朝陽。堂堂有此壺中地。得得無何醉裏鄕。頭白據梧遺萬事。任他車馬競馳場。</text>
<title>次姜天使渡海韻</title>,<text>爭趨海若與波臣。端爲星槎慰遠民。皇籙萬年看積慶。箕封千里入淸塵。彬彬禮樂衣冠舊。靄靄恩綸草木新。幸許微才承警欬。座中和氣一團春。</text>
<title>次皇華宴南別宮韻</title>,<text>南宮禮樂擁初筵。分外交歡意藹然。化日中天知帝力。薰風入座想虞絃。虛襟本在收奇覽。長路何曾歎獨賢。繞筆雲煙摠神助。誰將俚語和佳聯。</text>
<title>次宴別韻</title>,<text>岱岳橫空瀚海賖。五雲多處返星槎。詩篇萬古名應在。魂夢他年恨轉加。世路若除離合境。人生何說有無涯。高筵唱罷緇衣曲。征馬蕭蕭日欲斜。</text>
<title>次泛漢江韻</title>,<text>泠然仙馭捨徒車。江漢風光裊纜初。座上揮毫驚彩鳳。從前志學愧游魚。淸簫晩響馮夷窟。紫氣遙通上帝居。更棹小舟供飣餖。槎頭美味雜王餘。</text>
<title>次姜太史 曰廣 正使頒詔禮成韻</title>,<text>鳳彩爭傳耀赫曦。豹斑吾幸此中窺。逢迎紫氣雙旌近。蹴踏玄雲衆校馳。西掖絲綸新雨露。東藩冠冕舊威儀。揄揚更籍如椽筆。少海黃河最一時。右共道皇恩遍八荒。爭如雙鳳此回翔。歡情何限轟天樂。使事看携滿袖香。勝地從來淹玉節。歸塗且莫指樓航。陪從幸忝芳塵後。聞道還知有大方。</text>
<title>次副使王給事夢尹韻</title>,<text>恩光偏向海邦貤。快覩眞如宿霧披。天語親承香案側。星槎遙降玉河湄。平生對越惟衷悃。今日周旋盡禮儀。已識鳳毛爲世瑞。共驚鵬翼滿天垂。</text>
<title>次王給事謁孔子廟韻</title>,<text>幾仞門墻作泮宮。千秋典禮極尊崇。爲緣沐浴中朝化。稍見薰陶大聖功。江漢遠通洙泗派。冠童爭向舞雩風。皇華盛什留明戒。絃誦從今滿我東。</text>
<title>次王給事遊漢江 二首</title>,<text>萬古滔滔大壑淙。天慳異境付詞宗。蘇仙賦待黃岡壁。謝眺才宜太華峯。執轡邇來榮附驥。同舟況復幸登龍。休將蠟炬催歸路。帶月笙歌興轉濃。仙舟晩過水晶宮。爛熳郫筒雜釣筒。蓬島玄壺何處是。銀河赤岸望邊通。風流競覩雙飛鳳。意氣遙凌萬丈虹。只愛錦囊添物色。肯敎遊賞太悤悤。</text>
<title>次姜太史山雨樓韻</title>,<text>笙鶴東來戲十洲。薰風化日積陰收。尊前筆力蛟蛇壯。檻外山光紫翠浮。宗殼襟懷宜破浪。元龍氣槩更登樓。六鼇贔屓堪投犗。下視扶桑理釣鉤。</text>
<title>次姜太史登漢江亭韻</title>,<text>地極三山外。槎通萬國東。誰將下里曲。敢擬滿江紅。峽得詞源壯。波隨筆勢雄。一尊談笑處。吹面是光風。勝地元相引。渾疑汗漫遊。魚龍驚藻翰。霞鶩媚風流。極目平沙淨。披襟溽暑收。綠尊須盡日。離合劇悠悠。江遠樓船穩。天晴鼓角喧。歸颿轉雲影。落照入沙痕。可耐良辰過。應餘勝迹存。仙凡元異路。夢繞大明門。蓬萊咫尺氣蔥蔥。雲影天光入鏡中。移席政須橫彩鷁。探珠已覺泣驪龍。洞賓襟韻深宵月。禦寇行裝萬里風。相對杳然迷出處。世間朝暮任狙公。</text>
<title>次姜太史皆春亭夜月韻</title>,<text>終古姮娥在。勞勞旋磨行。相隨萬里客。強解此時情。坐久難成寐。更深轉覺明。可嫌衣露重。却愛酒杯輕。灑落驚人語。鏗然擲地聲。神工應縮手。雙鳥未休鳴。</text>
<title>次姜太史楊花渡韻 二首</title>,<text>煙收浦漵錦帆輕。目極蒼茫夕照明。大壑魚龍驚舞影。中天簫鼓雜潮聲。崔郞詩句輸芳草。太白風流送羽觥。始信神交無遠邇。百年肝膽許相傾。潮迎錦纜識盈虛。雲繞華筵見卷舒。大宋文章蘇太史。晩唐風調白尙書。廚人蘯槳如泉酒。漁父橫叉入饌魚。更爲鯫生優禮數。自知豪習未全除。</text>
<title>悼西平府院相公</title>,<text>兩朝夷險大名存。一德興王地更尊。共說稚圭宜輔相。終敎廣國遠私恩。絲綸美蹟藏臺省。牙纛餘風滿塞垣。函丈平生叨禮數。祗今嗚咽別時言。</text>
<title>挽晉原府院君 丁卯江都所製</title>,<text>卽今宵旰軫瘡痍。天意猶慳此老遺。勳業先朝上柱國。文章一代大宗師。爭隨玉輅還都日。獨送丹旌入峽時。寂寞終南餘故宅。夕陽喬木不勝悲。</text>
<title>寄挽吳部將庶叔</title>,<text>我祖有猶子。慈如己出兒。鬚眉還髣髴。門戶共悽悲。今向九原去。相隨無盡期。天寒倚關嶺。啼血舊痕垂。抵死相依倚。曾無嫡庶分。誠心護丘壟。筋力奉蘋蘩。苦語臨窓別。凶音入峽聞。自憐投紱日。誰與樂田園。</text>
<title>余到北原兩閱月。抱病在閤。適因閱兵之行。出十里許。得洪氏溪亭。不覺開眼。賦以紀之。</title>,<text>牙纛侵晨出北原。羈愁稍喜憩名園。中天積翠隨簷影。曲水寒流減砌痕。松偃雪霜龍欲老。石依林樾虎方蹲。令人更憶藍田獵。玉瓜奇毛架上飜。</text>
<title>春川</title>,<text>地盡天開萬象虛。旅情詩料欲何如。岡巒猛氣氷霜裏。原野淳風濊貊餘。飛閣只緣迎羽客。閑雲渾是護儲胥。探看亹亹牛頭勝。直擬投簪賦卜居。</text>
<title>宿邀仙堂</title>,<text>群仙有消息。一宿白雲端。永夜江山靜。深冬雪月寒。羽衣如婀娜。玉節且盤桓。好醉三杯醁。何須九轉丹。</text>
<title>蒼峯驛。次都事韻。</title>,<text>逕險多蒼石。山圍少碧虛。風煙催臘後。旌節過關初。吏解科征拙。民餘甔石儲。當筵宜賦雪。授簡是誰歟。</text>
<title>戲次李上舍表叔韻</title>,<text>跡似夢中夢。詩猶音外音。杯盤添亹亹。燈燭照潭潭。絳幘休催曉。蒼頭莫戒驂。直須遊爛熳。客坐影成三。</text>
<title>雪夜。出步外庭。舍弟有吟。戲次其韻。</title>,<text>蓬萊方丈海東山。琪樹瓊花卽此間。禦寇行裝何倚著。麻姑生活本淸寒。原韻夜來微雪過群山。銀界茫茫宇宙間。高閣捲簾飛動意。天公多送月光寒。庚申夜。臥病無寐。聞舍弟會諸客于外軒。</text>
<title>達曉歡謔。偶吟以示。</title>,<text>不覺他鄕遠。唯憑好會頻。流光漆甲子。永夜守庚申。飣餖紛珍錯。賓僚列錦茵。深知老夫興。謔浪到淸晨。</text>
<title>春帖 三首</title>,<text>不要高位與多錢。祗祝雙親鶴髮年。一萬八千猶有限。無窮無量等皇天。三生多罪失三兒。我有何顏更覓兒。但是祖先陰德積。豈天無意送新兒。元日王春値此年。天山渤海息狼煙。關東玉節偏多暇。穩步金剛萬二千。</text>
<title>挽原牧李廷臣令公</title>,<text>歎息先朝老。高名動搢紳。澄淸三路節。惠澤八州民。樽酒松湖夕。樓臺浿水春。空將懷舊賦。涕淚洒風塵。</text>
<title>聞都事病蘇。喜次其韻。</title>,<text>已知多病亦身輕。一夜關河春氣生。直待煙花東北去。金剛高頂共題名。</text>
<title>宋直長叔。以頒赦差官。到營留數日而歸。臨別紀事。</title>,<text>城闕祥光裏。山河淑氣中。奉綸宣霈澤。扶杖聳疲癃。餘事蘭亭飮。閑情曲水風。可堪怊悵處。岐路忽西東。</text>
<title>席上口號</title>,<text>春來旌節近蓬萊。金闕銀臺夢裏開。可向紅塵催去路。不妨留醉紫霞杯。</text>
<title>燈下偶吟。示宋叔。</title>,<text>細雨寒燈絶世塵。夜深情話夢中人。却愁明發催征馬。數問更籌唱幾巡。</text>
<title>神林驛。次玄洲韻。</title>,<text>欲作閑行事更多。經營詩句答年華。眼前觸忤眞堪怕。表裏山河盡放花。</text>
<title>淸虛樓。次企齋韻。</title>,<text>黃梅初落渚芽生。物態無情自送迎。人傍醉鄕宜駐景。神慳異石尙傳名。山光窈窕移雲影。松籟調刀雜水聲。兩岸幽禽強解事。飛來飛去爲春鳴。</text>
<title>餘糧村</title>,<text>水轉山回一棧通。天開日月照壺中。桃花漏洩春消息。輕薄隨風點點紅。</text>
<title>旌善途中</title>,<text>跨馬踰重嶺。肩輿下夕陽。石稜攢獸角。棧逕屈羊腸。壁削千尋鐵。波舂萬斛霜。猶開吏隱地。鈴閣駐春光。</text>
<title>風吹峽。次玄洲韻。</title>,<text>風吹萬古峽。一夢不曾來。陰壑靑春雪。高江白日雷。鳥飛通絶徑。鹿迹印殘苔。處處無名樹。花稠也未開。</text>
<title>三陟途中。次玄洲韻。</title>,<text>昂藏天地老容姿。蓬島前緣倘有之。誰抹淡煙工作畫。更飛疏雨強催詩。城邊翠竹樓居迥。海上靑蕪物色滋。飆馭雲旗紛上下。不逢金母定安期。</text>
<title>竹西樓</title>,<text>塵世徒聞有玉樓。夢魂來往幾春秋。東臨弱水三千里。西帶長河五十流。竹影蕭森留爽氣。松聲淅瀝洗閑愁。令人便欲投軒冕。月笛煙蓑伴海鷗。</text>
<title>凌波臺</title>,<text>臺如鵬咮勢高褰。滿眼雲根積氣邊。終古崩奔驚禹斧。至今贔屓怒秦鞭。將輸精衛塡滄海。倘任媧皇補漏天。閱盡桑田成砥柱。朝朝擎出日輪懸。</text>
<title>鏡浦臺。次企齋韻。贈草堂主人。</title>,<text>鏡水淸光映竹扉。百年身世芰荷衣。蓬萊咫尺虛無路。時聽笙簫月下歸。</text>
<title>同趙素翁遊玄谷寺 寺在雪嶽山龍淵洞</title>,<text>雨罷聯輿入洞門。蘯胸還覺爽神魂。川流噴薄生雷電。石骨飛騰削鐵銀。佛榻重開看道力。龍淵無底認眞源。從今始信爲詩妄。造化深機可默存。</text>
<title>天吼山</title>,<text>致身茲地孰因緣。衆妙之門玄又玄。巖作室廬棲老釋。帝子窟 石鋪床簟宴群仙。食堂巖 旁排鐵戟森霜雪。雪嶽峯 屈注銀潢瀉海天。土王瀑 共說巨靈時怒吼。雨師風伯競趨前。此山鳴則輒風雨</text>
<title>鑑湖</title>,<text>曲瀑長湖處處同。松寒沙白海棠濃。爭如此裏開明鏡。蘸得蓬萊第一峯。</text>
<title>花津浦</title>,<text>仙馭閑來往。名區自古今。湖光搖落景。松韻爽幽襟。泛宅憐漁艇。忘機伴海禽。蒼茫撫身世。未覺一高吟。</text>
<title>海山亭</title>,<text>一入蓬萊步步高。九宵樓觀五雲遙。金蓮拔地機全露。砥柱撑空勢最豪。鼇背滄溟含島嶼。鶴邊明月動笙簫。古今何限求仙子。服食還丹謾自勞。</text>
<title>三日浦</title>,<text>前度留題閱幾秋。海天雲物漫悠悠。明朝爲有蓬萊約。却恨今來一日遊。</text>
<title>神溪洞</title>,<text>造物無慳祕。猶開此洞門。森沈昏日月。轟輵震乾坤。亂石奔香象。諸峯揖世尊。品題何敢到。錯愕奪詩魂。</text>
<title>鉢淵有臥瀑。僧徒裸體迭相流轉。至淵而出。謂騁瀑戲。眞供一笑樂也。遂賦一絶。</title>,<text>練石平鋪作錦茵。飛流屈曲拖長紳。沙彌競較超乘法。轉脚飜身捷若神。</text>
<title>楡岾。贈堅長老。</title>,<text>六尺矮軀掛布衫。眞禪一味已忘心。燒香萬二千峯裏。長對金仙五十三。</text>
<title>登隱仙臺。望十二瀑。</title>,<text>魂夢平生到豈曾。梯飆颯颯覺凌兢。廬山舊說三千尺。蓬島今看十二層。壑走雷聲幽鬼泣。壁生雲氣玉龍騰。誰將彩筆干奇勝。李白徐凝摠未能。</text>
<title>萬瀑洞</title>,<text>刮地風雷倒百川。滿空笙鶴舞群仙。蛟龍窟宅通瀛海。獅子威儀護佛天。瓊樹丹霞工點綴。銀峯翠壁費鑱鐫。東西倏忽眞如夢。盡日心神栩栩然。</text>
<title>普德窟。題贈大珠禪師。</title>,<text>砥柱銅標鬼物鐫。梵宮飛出雨花天。觀音宴坐今千劫。壑底群龍拱法筵。</text>
<title>長安寺夜吟</title>,<text>上方淸淨衆香傳。默算行藏儘杳然。春晩煙花迷下界。夜深鍾磬動諸天。有緣人到金剛裏。無盡燈明石佛前。更遣老僧供軟語。身疑一宿永嘉禪。</text>
<title>次淮陽板上月沙韻</title>,<text>世數沙翁筆。光芒幾丈長。波難頹砥柱。日必返扶桑。呵護諸天鬼。芬芳萬口香。皇華留品藻。紙價踊衡陽。熊行人亦有題。末句及之。</text>
<title>月沙先生嘗示淮陽詩帖。俾和其韻。余以辭拙爲解。今者使君李斯文。再三促迫。重違其鋪張好事之意。率爾寄題。詩云乎哉。寄別登極副使閔士尙令公二首</title>,<text>皇島如萍鐵觜危。拍天鯨浪片帆遲。且應投璧龍王窟。幾度燒香聖女祠。忠信由中良足恃。神明在上不須疑。東牟夜泊移衾枕。客思茫茫月獨知。男兒有物仗平生。屑屑何須戒此行。杯視滄溟知眼大。毫看泰岳覺身輕。蜃橫彩構舟猶穩。鮫散明珠句自成。冉冉群仙迎舊侶。登樓肯惱望鄕情。</text>
<title>斷髮嶺上。盡日盤桓。牽情惜別。有同兒女之屑屑。群仙在空。必向我一笑也。戲次李使君惠韻。</title>,<text>幾朶嬋娟玉女鬟。歸來忽忽夢魂間。淮安太守饞饕甚。醉倚琴堂日夕看。</text>
<title>昭陽亭。贈李使君季徽。</title>,<text>三韓形勝古春州。千尺飛甍望裏浮。水盡東流分鷺渚。山爭北去拱牛頭。雲霞點綴時將晩。松桂蕭森境轉幽。看取使君無事飮。眞仙不必訪瀛洲。</text>
<title>蓮亭席上。醉奉黃使君。</title>,<text>幾判南塘飮。遊人亦未慵。雨過荷更淨。煙淡柳猶濃。曲砌通幽澗。虛簷納遠峯。欲廻山簡馬。遲日已高舂。</text>
<title>送齊已老禪往伽倻</title>,<text>頂戴松蘿帽。扶携躑躅枝。行逢崔學士。何索老夫詩。</text>
<title>集勝堂醉題</title>,<text>蒲葦靑靑楊柳垂。煙波滿眼夕陽遲。金樽綺席忘歸去。列炬長堤知待誰。</text>
<title>耘谷書院</title>,<text>麗朝冠冕摠煙空。耘谷餘風振海東。宇宙棟梁成廟貌。春秋香火走村翁。川流一派淵源迥。壁立千層氣象雄。暇日壺觴爭醉德。亂峯微雨詠歸中。</text>
<title>端陽酒席。次舍弟韻。</title>,<text>飛出鞦韆縹緲中。腰肢楊柳妬輕風。金波灎灎添詩興。落照閑雲媚遠空。</text>
<title>蓮堂月夕</title>,<text>柳陰荷氣夜涼多。雲葉離披漏月華。移席促樽扶醉返。敎坊南畔岸烏紗。</text>
<title>讀大宛傳</title>,<text>茹毛飮血任鴻荒。未覺乾坤擁漢皇。鹽澤洑流通弱水。崑崙磅礴隱朝陽。單于日醉葡萄酒。天馬春騰苜蓿場。槎上仙人煩一到。生平始學作梯航。</text>
<title>代人挽綾昌君改葬</title>,<text>往日宗祊一髮危。朝朝推刃斁倫彝。尙殘太后懷中物。肯念親兄膝下兒。重壤忽看天日照。孤冤應賴鬼神知。玉魚金椀新恩渥。江漢空流萬古悲。</text>
<title>次諸生詠白鵝韻</title>,<text>本與皐禽族羽毛。平生不識白雲高。晨昏飮啄溝渠畔。時逐鷄群謾自豪。</text>
<title>次崔姪指南車韻</title>,<text>帝車南指破陰昏。動似天行靜似坤。但恨干戈成舊物。歸來百戰病元元。</text>
<title>自述離合體。和張持國。</title>,<text>河漢本無極。可得窮源委。晦朔由盈虛。日月何終始。訓誥乃糟粕。言者昧眞理。采色須粉質。禾黍在耘耔。名實必相副。夕惕惟君子。昊蒼均賦與。曰余貴知止。繡錦非初服。絲綸誰敢擬。翺翔厭喧卑。皐鶴志雲水。未見王喬顏。木公猶弔詭。夫子縱千載。一貫留妙指。地僻常寂照。也復無遠邇。披褐臥北曲。才微甘素履。</text>
<title>庚午二月二十七日夜。夢到一處。朱門高大。門以三扇。中與左扇則牢鎖。只右扇眼開。有老人自外而入。余隨其後。門內卽大庭。庭東有數級階。階上有殿宇。宇中有龕。龕列神位若文廟位次。先入老人。開第二龕。乃一塑像。老人顧余曰。此周公大聖云。余竦然魄動。行四拜禮。塑像與老人語良久。語音微不可解。俄而。命余近前講讀一書。不知何書。而文字似論語。因論壽福之理。論畢。手贈冠纓一條。余又行禮而退。欠伸而窹。餘敬在心。洞洞屬屬。飭衣帶坐而待朝。作詩以記之。</title>,<text>夢入門墻作禮儀。耳邊提誨覺無疑。却須警策平生志。何幸吾年未甚衰。</text>
<title>春日集藥名</title>,<text>王孫 藥名 草綠小桃紅。藥名 續斷 藥名 淸風 藥名 亂竹中。恨不早休 藥名 成遠志。藥名 長卿 藥名 空作白頭翁。藥名</text>
<title>春夏日長。爲崔姪逸，小弟翮氏。勸讀四書。皆有懶慢之習。或談或笑或眠。壞了齋規。自甘糞墻朽木。咄然成絶句以嘲之。每句用四書字。使觀者解頤。</title>,<text>淸朝養氣放書徒。俗稱讀書日課 鼎坐談閑德不孤。食罷就眠知所止。無聲無臭是工夫。</text>
<title>沈梧川示余以故洪鹿門朝天別章。當時諸學士之詩無不載焉。下有五臺釋松雲近體一首。頗有韻致。筆力亦遒勁可愛。題此以歸之。</title>,<text>圓冠方屨擢項頤。自矜嚆管決劍首。煙霞氣吐蔬筍腸。懷素銀鉤浪仙瘦。</text>
<title>題海師墨梅</title>,<text>撮土種梅名是眞。灑墨作梅名是假。無開落處假亦眞。有開落處眞亦假。</text>
<title>夏日出西郊。小弟與崔姪隨之。馬上皆口占詩句。步趣翩翩。可稱二妙。喜而和之。</title>,<text>兩丱嶄然累一騎。晴熏野日互吟詩。傍人莫怪前行者。長路從來老馬知。</text>
<title>夢中有僧求詩。立題絶句。覺而紀之。</title>,<text>有亦緣無亦緣。有無悠悠非所關。靑溪寺裏蒲團上。盡日跏趺觀鼻端。</text>
<title>昔遊金剛。老禪應祥。從行數日。臨別。合掌曰。此後形骸雖阻。可以法身奉拜云。今因遊僧寄信。題數句而答之。</title>,<text>爾以法身來。我以法身往。法身本無二。爾我何來往。呵呵金剛山。是乘爲最上。</text>
<title>醉醒叔。上年。訪余留一晝夜。今年。又訪余留二晝夜。情話外。聞其誦程朱格語及太極圖說。叔年今六十一指屈矣。彬彬白首。而篤於學也如此。何異於古之抑戒者耶。富於精力。無所猷爲之徒。可以少愧矣。但抱杞人之憂。忳悒自傷。發於吟詠之間。謹步其韻。反其意而和之。東坡蘇子以無思記思堂者。或近之矣。</title>,<text>有涯身世逐無涯。孰果爲歡孰果悲。此事本來無一物。知知不似不知知。</text>
<title>代梧川挽朴馨叔慈堂</title>,<text>期頤嚮用未須論。衮衮平生積德源。魯氏素敎申國大。王門秖賴汝南尊。和愉養志看能子。唱喏盈堂頷衆孫。截髮舊恩誰報得。却慙詞翰與招魂。</text>
<title>挽白主簿慈堂</title>,<text>抱鄕爲客憶當年。姻好雍容白氏筵。陶母異饌看氣義。徐卿遺胤覺材賢。期齡嚮用天應定。大夢蘧然理卽玄。一涕無從沾挽曲。獰風積雪掩重泉。</text>
<title>次沈梧川詠雪韻</title>,<text>筆硏間事。如夢境矣。猝然理詠。不幾於其里之病心耶。足博一粲。淅瀝初迎爽。蕭騷却愛疏。龍門宜騁妓。㶚岸好騎驢。瓊樹臨風迥。玄帷入夜虛。袁安三日臥。蓬鬢不勝梳。</text>
<title>次白洲韻</title>,<text>誰堪寂寞索重玄。衆妙從來不可傳。好是謫仙馳彩筆。峙如山岳沛如川。</text>
<title>獨遭愍凶。旣失所怙。未亡餘生。將母歸洛。獲見朝中諸卿慶壽之什。烏鳥之感。自倍於人。賴天之靈。子母俱延視息。早晩忝列於修稧之末。則實望外之榮耳。謹步瓊韻。敢附區區之祝。</title>,<text>始信皇天鑑至情。東韓千載見殊榮。豈知錫宴從三殿。端爲趨庭有六卿。果進西方王母種。星垂南極老人明。斑衣倘許他時會。共賦林烏不盡誠。</text>
<title>尙書壽辰見邀。病不能赴。寄詩以侑觴。</title>,<text>賜第華筵想據梧。可將朝野入歡娛。兒能舞彩春光住。孫亦懸弧福蔭俱。盞底常盈北海酒。壁間時眄五湖圖。優游綠野知何限。劉白風流付老夫。</text>
<title>挽李安峽</title>,<text>髥李眞材雋。朝紳共悼亡。居家稱孝悌。知縣作循良。末疾仍如許。浮生亦太忙。一經誰可托。身後事悲涼。</text>
<title>中殿迎祥詩。代友人走筆。</title>,<text>九重深處五雲高。白獸樽前十二牢。椒柏異香增肸蠁。山河佳氣大周遭。千班蹈舞矜華勝。百鬼趨蹌聽彩桃。可得揄揚摸日月。愧無詞藻似枚皐。至德均坤載。深仁與海涵。女中爲大聖。封內祝多男。積慶應千紀。流風續二南。元辰椒酒頌。辭拙可能堪。金爐香動曉雲靑。雉尾高開孔雀屛。戶外昭容爭報道。天垂南極老人星。舜樂調陽律。堯蓂報會朝。百僚歌頌地。聲徹九天遙。</text>
<title>再次梧川韻</title>,<text>愁病仍相密。交游漸覺疏。浮榮歸塞馬。藏拙近黔驢。積雪千門靜。孤燈四壁虛。詩篇餘舊習。技癢自爬梳。</text>
<title>大殿春帖子。代素翁走筆。居魁</title>,<text>一夜條風轉上林。九門祥旭五雲深。欲知堯舜垂衣化。試看乾坤造物心。濟濟千官誇彩勝。蹌蹌百獸舞韶音。淸朝諫草應稀少。六帖規詞揭至今。鳷鵲多時雪。蓬萊五色雲。春暉更如許。天意自平分。律應飛灰暖。盤陳細菜薰。宮花催翦綵。愧乏奪袍文。千門詄蕩曉雲高。催賜黃封換骨醪。誰把宜春題寶字。但看金勝煥朝袍。天地春如海。君恩較少多。將隨擊壤老。但唱太平歌。</text>
<title>立春日。題鄭副帥壁。</title>,<text>大地風光入此年。候騎先報絶狼煙。將軍甲第圖書靜。時對楊雄問太玄。鄭喜談玄。故及之。</text>
<title>贈別趙竹陰希逸赴嶺南方伯</title>,<text>騷壇偃蹇竹陰仙。執耳盟牛孰敢先。廊廟謨猷資黼黻。東南民物屬承宣。風生繡斧鄕無猾。敎重菁莪黨有賢。臨聣扶桑應撫釰。島蠻猶共戴蒼天。</text>
<title>挽吳參判百齡夫人</title>,<text>欲知申國女中賢。正獻平生德業全。慈愛不曾分已出。孝思宜復稱家傳。輀軒遠指千秋宅。雨露初濡半月阡。蒙叟叩盆徒強語。可堪孤影送殘年。</text>
<title>挽朴通川慈堂</title>,<text>王母分靈算。懷淸享素封。腰金阿胤貴。肘印若孫逢。爭道餘波遠。深知積德鐘。誰能把彤管。紀述稱舂容。</text>
<title>挽李奉事謹誠內室</title>,<text>五世通家義。今朝歎逝情。丈人思步屧。季子憶橫經。蔣逕依然在。陶羞可復呈。出門常涕淚。南巷屋烏鳴。</text>
<title>挽金參議止男</title>,<text>鶴骨松形望若仙。詞場能事亦天然。演綸西掖聲華蔚。持節南藩政惠宣。望八猶齊尼父壽。無兒共惜鄧攸賢。幸看庇蔭螟蛉在。白傅遺篇世可傳。</text>
<title>挽李陽智</title>,<text>駒縣東南路。溪山特地淸。誰能爲此主。君獨寄平生。耆艾深鄕坐。簪紳詑宦榮。況聞多玉樹。寧復墜家聲。</text>
<title>暮春日禁中作</title>,<text>豈無詩酒答年光。一半愁慵一半忙。放却長安花萬樹。都輸蜂蝶任顚狂。</text>
<title>病中。寄別三陟朴使君弘美。</title>,<text>東極蓬瀛是十洲。仙居最說竹西樓。川源遠遡頭陁邃。地勢平分鬱島浮。天遣詞人付陶寫。君兼隱吏任優游。試看壁陷紗籠字。多少當年物色留。</text>
<title>贈別豐寧君赴全州尹</title>,<text>暫屈凌煙畫裏身。湖天露冕爲行春。龍蛇赤子時難化。州府巖廊勢或均。百里奸豪應慘惔。一隅兵甲頓精神。淮陽且召休離恨。宵旰從來憶老臣。</text>
<title>端午帖。代素翁走筆。</title>,<text>蕤賓吹律報天中。長信槐龍舞晩風。萬類已看涵至化。五符何必薦深宮。黃封競醉菖蒲綠。玉陛閑飜芍藥紅。朝罷衣裳分細葛。恩榮今日百寮同。佳節天中最。休祥滿紫微。風雲當際會。日月倍光輝。艾虎空循俗。蒲人漫近闈。詞臣敢規諫。聖德自無違。</text>
<title>板橋卽事 時以驪牧拜辭。向陽城。</title>,<text>山麓蒼蒼暝色深。樹顚纔集倦歸禽。脫巾獨坐茅簷底。百慮悠揚撫古今。</text>
<title>還鄕日。石屛叔率里中若干人。班荊振威川上。把杯相迎。情眷亹亹。足慰隔年之思。口占以謝。</title>,<text>把袂川原上。相疑夢寐人。杯盤任眞率。笑語倍情親。村事田疇拆。年光鬢髮新。平生恩谷社。何日共安身。</text>
<title>端午日。陪鄕老飮沈叔池亭。次楣間絶句。</title>,<text>蒲香竹嫩景遲遲。人向樽前雪藕絲。自喜還鄕酬令節。鞦韆裊娜映䨥池。</text>
<title>席上疊前韻</title>,<text>莫謾佳辰飮。光陰喜送人。池臺無俗累。花竹似心親。揮塵談諧枉。濡毫句法新。首回遊宦地。從此可抽身。</text>
<title>丙寅秋。余解淸牧歸。與釋子守仁。結小屋于恩谷。以存晩計。今六稔矣。手種梅竹。已見成陰。感而有賦。</title>,<text>經年蓬累軟塵紅。忽返莬裘似夢中。五月山谿當赫日。一軒囱榻獨淸風。籜龍可見雲霄勢。梅子將收鼎鼐功。坐對老禪忘語久。不知誰是主人翁。</text>
<title>南池後會。病未赴要。疊前韻呈沈叔。</title>,<text>筠籠爭瀉蜀櫻紅。野趣陶然一座中。池布荷錢添麗景。簷垂柳線引微風。筆鋒倚勁詩誰敵。愁陣成虛酒有功。盡日專場矜捭闔。却將岑寂付隣翁。</text>
<title>木堤席上。口占示太守。</title>,<text>偶逐䨥旌出近圻。登臨陡岸縱遐睎。陂塘肯喜漁夫集。隴畝方愁饁婦稀。大地豈容慳霈澤。皇天應解畏炎曦。片雲自有催詩意。莫怪停杯試一揮。時自早春至仲夏無雨</text>
<title>佳川。題曹秀才汝益壁。</title>,<text>五月山齋迥。留連爽氣生。園蔬疏肺熱。溪鱉膩盤羹。天惜三農雨。人愁十畝耕。明時須俊逸。努力早成名。</text>
<title>戲應沈叔呼韻</title>,<text>蟲聲四起夕陰昏。醉客肩輿過小園。只遣眼中男女姹。何須事業到羲軒。右平蕪遠色欲黃昏。鳥雀啾啾滿北園。試看岸巾扶醉處。侍兒絲管候芳軒。</text>
<title>從地主。重過金谷。宴柳公宅。</title>,<text>金谷風流地。高筵隔日開。聯翩引冠蓋。爛熳倒樽罍。水玉何煩乞。梟盧且叱廻。歸村知不遠。陶寫罄詩材。</text>
<title>次贈洪師傅靜而</title>,<text>稍稍交游散。悠悠老病尋。偏憐少微客。能保百年心。林樾濃陰靜。纖絺爽氣侵。銜杯萬事足。夢斷九關深。時靜而授王子師傅。不拜。僑居安郡。</text>
<title>過柳上舍 亨叔 宅。驩然把杯。求詩甚懇。率爾題贈。</title>,<text>柴門几杖綠陰中。八尺頎頎白髮翁。騁辯河懸非俗物。當杯鯨吸亦豪雄。荒年鷄黍堪留客。昭代軒裳付轉蓬。若水休官知在卽。一竿來往瀼西東。時賤庚。乃錢公勇退之歲。末句及之。</text>
<title>暮歸憩沙邊</title>,<text>醉愛淸漪坐晩沙。風生蒲葦帽簷斜。山蹊十里忘歸去。野樹荒煙集亂鴉。</text>
<title>午時</title>,<text>午時軒檻只松聲。山鳥飛飛竹外鳴。高枕一看齊物論。怳疑身世在三淸。</text>
<title>贈陽縣韓地主</title>,<text>曾向騷壇識老韓。小難今作棘棲鸞。仁風却到荒年最。利器宜從錯節看。自乏任棠呈水鉢。空煩山簡枉金鞍。煙霞摠入陶鎔裏。擬返苔磯理釣竿。</text>
<title>題同庚黃子述扇</title>,<text>鄕關幾箇我齊年。鼓篋乘筠憶宿緣。莫道雲泥今異路。巖廊不必勝林泉。</text>
<title>遊東林新刹</title>,<text>檀越群趨效薄緣。伽藍新構勢巍然。龍神護法人人寶。獅子依林樹樹栴。沙界微茫環大地。須彌磅礴擁諸夫。上方淸夜傳鐘磬。身世飜疑一宿禪。</text>
<title>贈信上人</title>,<text>同社當時托白蓮。東峯信宿亦因緣。前溪杖錫留三笑。誰倩龍眠作畫傳。曾與師同居恩谷。白日逢虎。因相語虎溪故事。故今於末句及之。</text>
<title>用前韻。贈湛上人。</title>,<text>元來一物淨如蓮。說偈何須破萬緣。只是曹溪流勺水。菩提明鏡莫爭傳。</text>
<title>題雲上人詩軸</title>,<text>巖逕誰曾響瘦筇。翠微猶隔上方鐘。跏趺盡日蒲團靜。盂鉢時看戲毒龍。</text>
<title>憩道傍林亭</title>,<text>綠樹交陰燕雀鳴。行人最喜避朱明。班荊枕籍調氷水。不問駒城隔幾程。</text>
<title>挽藥峯徐判中二十韻</title>,<text>岳結川融淑氣專。爲關時運毓材賢。鳳凰早見翔千仞。杞梓應須蔭九天。餘事學文還博雅。倘來軒冕強周旋。明良豈似先朝際。寵擢非因禁掖聯。努力承宣多難日。優游令僕中興年。蒼梧晩駕嗟無及。玉几遺音尙忍傳。丹悃未能回白日。金墉且復指黃泉。湘潭幾耐離騷苦。田里纔聞性命全。遲暮共稱髭髮勝。困衡彌覺志操堅。曾孫遭遇寧非定。元祐登庸獨最先。長樂新儀朝武帳。尙書舊履謁經筵。峥嶸論議誅奸佞。坦蕩胸懷破黨偏。廊廟每存方外趣。耆英仍作飮中仙。佳辰跌宕酬花月。靜室尋常愛簡編。久斡斗杓環北極。旋騎箕尾返南躔。龍亡任遣鯂鰷舞。棟去堪愁廈屋顚。閭巷小生慙翦拂。祖孫三世荷夤緣。時容壼遂評前史。誤許侯芭問太玄。隣篴祗今憐向秀。後堂何日進彭宣。階庭玉樹連喬木。芳躅聊憑子敬氈。</text>
<title>贈別金晦而赴洪州牧</title>,<text>高步元敎造物慳。遭時共慊尙屯艱。恩光何限君臣際。孝理常存父子間。原郡頃纔通吉域。洪陽忽復近牙山。無論外內惟陳力。見說驚塵滿塞關。晦而早顯。獲戾癸丑之獄。明時淹滯。兩拜郡邑。皆近其大人配所。詩意如此。</text>
<title>挽申掌令達道</title>,<text>嶺士如林各自奇。淸朝望實似君誰。聯名祗幸登庠日。掌試還慙射策時。持論激昂關世務。宅心夷曠盡交期。行藏轉眄隨江漢。造物機緘萬古疑。</text>
<title>奉別李承旨楘赴公州</title>,<text>師友淵源稱令名。紛紛寵辱豈曾驚。江都建白輿情快。禁掖封還廟議明。主聖固優容直道。時危暫許牧疲氓。遙知傲吏胡床興。拱北樓高濯錦淸。</text>
<title>贈別淳昌尹知縣坦</title>,<text>湖山擅勝俗還淳。傲吏偸閑似隱淪。東閣好消何遜興。南樓只想庾公塵。春廚燒筍常餐玉。秋笱登腥更膾銀。風味不饒句漏產。肯分多病茂陵人。</text>
<title>贈別金參議蓍國賀至朝天</title>,<text>山齋花竹壓東村。滿壁圖書絶世喧。久識寂寥爲大隱。誰敎偃蹇向中原。風檣萬里橫遼海。煙樹千重擁薊門。司馬奇才添壯觀。歸來倘與老夫論。</text>
<title>贈別李書狀廷圭賀至朝天</title>,<text>臨岐肯怕淚雙熒。早識乾坤一點萍。獬豸況堪驅海若。旄頭應復避文星。初陽轉律傾胡運。萬國呼嵩拱帝庭。試向燕然揮健筆。莫敎班椽獨留銘。</text>
<title>挽李大丘穧</title>,<text>老成看自丱髫時。器業堂堂指鼎彝。下邑薄游良足怪。天年強仕固難知。慈闈暮境情何忍。先府忠魂世益悲。元伯平生憑夢寐。想應留待巨卿馳。</text>
<title>贈別洪東萊雴 遞淮陽旋拜此任</title>,<text>歸自金剛舊洞天。萊牟今復指雲邊。蠻僧飛錫參詞伯。海客停帆禮老仙。鮫淚散珠隨寶唾。橘香成霧雜廚煙。欲知几席長淸讌。也是明君至化宣。</text>
<title>寄鄭副帥可行 時住安州</title>,<text>每到蒼黃日。看君獨出關。旌旗臨薩水。烽燧接龍灣。部曲徵前令。雲山識舊顏。近聞胡騎遠。笳鼓幾時還。</text>
<title>東陽公子乞恩。往浴金剛之湯泉。朝中諸學士歌詩以送之。辱牋亦及於余。余時汩汩夙夜之役。思甚不佳。草草奉此數語。無足以助行理。只博途中歕飯之資尒。</title>,<text>蕭史三生結淨緣。異恩仍許浴靈泉。振衣蓬島泠飆動。晞髮扶桑霽景鮮。群玉排空仙鶴舞。九淵通海毒龍眠。當時物色徐凝句。一洗煩君筆似椽。</text>
<title>挽尹正衡彥</title>,<text>天與吾人好惡違。年纔耆艾位卑微。風猷凝遠宜標俗。襟抱沖虛似息機。簪笏縱看傳緖業。崦嵫那忍照餘暉。秋園老檜聲蕭瑟。解助親賓哭敗幃。</text>
<title>禁直酬尹承宣幼一韻</title>,<text>平生骯髒廣陵老。強向明時穿破衫。荷風共把省中酒。自笑嵇康多不堪。</text>
<title>以左承宣。拜嶺伯辭朝。宿龍仁。次壁上韻。</title>,<text>十月南巡節。龍駒古驛程。離家雙鬢改。報國一身輕。老檜憐無恙。寒花覺有情。夜闌瞻北極。江漢隔神京。</text>
<title>聽雨堂席上。次張持國贈別韻。示洪靜而。</title>,<text>歸及東籬菊。材醪却送行。蟹螯酣飮興。鷄筋宦遊情。促席籌交錯。挑燈僕屢更。夜深忘枕籍。山月欲西傾。</text>
<title>月夜。登安城郡樓。示柳上舍亨叔。</title>,<text>東北高樓落木風。胡床醉踞月明中。祗今無數良家子。倘解先朝克敵功。</text>
<title>鳥嶺</title>,<text>關鍵須看造化功。北來群嶺此爲雄。洛波待得龍湫壯。商鎭元從鳥道通。畫角吹空開宿霧。牙旗拂地送長風。今行足洗儒酸盡。萬里扶桑在眼中。</text>
<title>發安保驛</title>,<text>材鷄齊喔喔。徒御催曉發。前驅導火城。嶺嶠動鼓角。狐貍爭走藏。魍魎亦屛息。俄然登絶頂。古關餘雉堞。惟天有設險。人謀只自失。飛猱固難越。胡令魚貫入。寄語後來將。良規在茲轍。</text>
<title>兔竄壁</title>,<text>嶺南始主屹。造物所峙質。戍削祖金剛。雄獰父太白。噴出龍湫水。嗽過兔竄壁。細棧懸空中。下臨深莫測。行人自拳跼。飛鳥亦俄翼。松杉被白石。幽意忽已愜。向來玄洲子。奇文摠領略。歲暮棲遁計。爲我幾番說。已矣今不歸。回首百感集。</text>
<title>發咸昌</title>,<text>過嶺穿幽谷。擡眸足盪胸。長河橫廣野。特地擁群峯。煙火閭閻撲。風謠棹楔封。夾途迎玉節。童稚解修容。</text>
<title>公撿池</title>,<text>嶺勢自此平。造物壯襟帶。南湖數十里。環混衆流會。泓澄撓不得。積氣生翠靄。不比靑草小。何如洞庭大。餘波漑萬畝。鄭白未爲最。應知老龍藏。有時興霶霈。渚毛可飣餖。松韻似竽籟。亦足慰羈魂。聊復駐征蓋。</text>
<title>鳳下樓。次趙玄洲韻。</title>,<text>牛刀餘地任恢恢。膝下郵丞戲老萊。飛鳳聯翩供吐藻。流霞瀲灎幾傾罍。村氓但把殘編泣。世事誰將逝水廻。舊客獨來憑彩檻。暮天旌節久低徊。</text>
<title>發海平</title>,<text>攤飯徐行足自娛。夕陽疏雨媚前途。平湖蘸却金烏岫。乍抹雲煙作畫圖。</text>
<title>達城十詠。次徐四佳韻。</title>,<text>浩渺煙波盪彩舟。暮天簫鼓散群鷗。南州處處堪留客。不獨西湖擅勝遊。右琴湖泛舟十里蒹葭白露秋。坐來雲水轉悠悠。漁翁只管濠梁樂。莫道銀絲飽卽休。右笠巖釣魚原野逶迤拱翠岑。片雲舒卷亦何心。神功本在虛無裏。試看三農傅說霖。右龜岫春雲樓居縹緲聳層雲。玄鶴飛過靜夜分。庾子老來猶爽氣。胡床吟嘯辟埃氛。右鶴樓明月荷塘十里是名錢。雪藕仍催藥玉船。共道筆花添綺麗。曾公詩罪亦能痊。右南沼荷花煙雨空濛草樹長。一春紅紫百花香。探幽選勝聊終夕。未覺萍蹤滯異鄕。右北壁香林紫翠成堆問幾層。諸天窈窕隔蘿藤。遙知鄭谷吟詩處。須見平生好事僧。右桐寺尋僧生憎南浦草偏靑。却是勞勞送客亭。日照半邊車馬散。陽關唱斷倒雙甁。右櫓院送客朔風吹雪壓千層。極目乾坤氣衆澄。銀闕玉樓何處是。褰裳試向此間登。右公嶺積雪一抹修眉接渡頭。夕陽吟望達城秋。平蕪亂樹煙如織。處處調砧摠旅愁。右砧山返照</text>
<title>古伽倻國</title>,<text>昔讀文昌史。頗摭伽倻跡。夸娥配天神。聖子降惱窒。結繩亦云煩。至化自坱圮。相傳五百年。煕煕擊壤樂。後葉漸衰薄。往來客倏忽。俄然七竅開。玉帛歸徐伐。山河氣蕭瑟。周遭但如昨。園陵金盌出。御井村嫗汲。盤桓撫興廢。今古一歎息。</text>
<title>悼金沙溪</title>,<text>千載醇儒道自尊。渾然元氣在乾坤。家庭講禮稱能業。牛栗傳衣認的源。早試循良民慕惠。晩爭園廟士知論。龍門舊客樑摧痛。白首迷塗拭淚痕。</text>
<title>同柳斯文宿海印有題</title>,<text>鷲嶺飛來壓赤霞。金獅香象共騰挐。誌公法力開雄殿。學士高情託道家。八萬藏經傳貝葉。三千世界指恒沙。更聽子厚論諸妄。似倩麻姑痒處爬。</text>
<title>晉州鄭妹家宴席。口占示尹宜寧之復。</title>,<text>雨雪蕭條歲欲闌。漫將詩句動江關。無堪日下君親戀。暫賴天涯弟妹歡。棠棣華邊明玉節。竹林深處簇金鞍。笙歌爛熳留髡醉。蠟炬成堆夜不寒。</text>
<title>自矗石乘船下席</title>,<text>自非吾土豈須留。旌旆翩翩任遠游。轉眄瓊樓成上界。廻翔彩舫向中流。群峯正擁長城面。亂樹橫遮鉅野頭。楚客休誇九雲夢。今吾縱目隘寰區。</text>
<title>矗石樓。次東皐韻。</title>,<text>終古三韓此一區。試看方丈拱飛樓。巉巖矗出千層石。浩汗驅來萬壑流。人世悠悠眞幻妄。乾坤納納亦萍浮。登臨費盡東南眼。海外懸知更九州。</text>
<title>題山人卷子</title>,<text>現世寒山子。前身布袋仙。平生不住意。方丈卽西天。</text>
<title>題咸安館</title>,<text>千古阿那國。南溟地勢窮。雲山脩竹外。城郭亂橙中。農事經新雨。詩襟倚晩風。偸閑少收拾。只怕錦囊空。</text>
<title>昌原館中。與老妓愛雲。談白沙，柳川兩先生遺事。感而有賦。用白沙贈韻。</title>,<text>舞衣歌扇倚紅顏。倏忽風光廿載間。篋裏慇懃詩札在。想看當日別離難。</text>
<title>西生浦。次板韻。</title>,<text>征役仍千里。蒼茫此一隈。仙眞誰有分。陶寫更無才。城壘風塵後。溟波宇宙來。憑軒自感慨。橫篴莫吹哀。</text>
<title>蔚山。次柳川相公韻。</title>,<text>唐突元知造物饒。龍旌更壓鶴城遙。孤光若木初陽上。大勢歸墟萬壑朝。自倚登臨心眼快。不愁遲暮鬢毛凋。酬恩便可投軒冕。久羨河翁食緯蕭。</text>
<title>鷄林館次題</title>,<text>邦國元興廢。英雄自去來。堪輿成一統。歲紀忽千廻。井涸神龍蟄。池寒雁鴨哀。蒼茫弔古意。獨上夕陽臺。</text>
<title>永川。敬次圃隱明遠樓韻。</title>,<text>公山西峙水東回。郡閣平分大野開。幾箇英雄曾領略。無窮宇宙自歸來。何須冷淡留詩句。只合風流付酒杯。最是曲闌新月色。臨皐仙鶴共低徊。</text>
<title>不知巖學舍。陪張旅軒。講說晦齋大學補遺。欣然有會。賦此。</title>,<text>千年錯簡始無疑。能靜能安郞致知。門衆莫吟神秀句。曹溪篩米夜深時。</text>
<title>義城館次韻</title>,<text>年光冉冉髮千丈。世事悠悠喙三尺。聞韶古縣想遺音。倚樓何人賦長篴。花信遲徊細雨催。柳絲輕薄濃煙滴。詞場勝迹愧前輩。滿壁龍蛇鬼亦怕。</text>
<title>次安東板上韻</title>,<text>安排奇勝侯新詩。衮衮天機是孰爲。樓襯浪花春綠淨。野垂雲葉晩紛披。形骸老去疑蜩甲。世務牽來劇藕絲。幾日田園尋宿計。憑欄獨擬仲宣詞。</text>
<title>次望湖樓韻</title>,<text>蚷馳蚊負可能任。但喜名區仔細尋。控制一隅都護壯。淵源萬古洛東深。須將筆力收奇迹。況復風光愜賞心。旌節隔年歸未得。長洲芳草入平臨。</text>
<title>踏靑日。次題眞寶東軒。</title>,<text>地深難作望鄕臺。客意頗關節序來。氓俗歡娛爭踏草。驛程消息獨憑樓。煙霞覺近蓬萊島。物色看添錦繡堆。冉冉衆眞如可問。白頭聊試八瓊杯。</text>
<title>眞寶途中</title>,<text>太白東南萬壑深。仙區渾似夢中尋。濃煙細雨花如錦。幽鳥迎人作好音。</text>
<title>蒼水院</title>,<text>歷盡千重險。停車一院深。山光仍晩照。海氣雜春陰。舞蝶疑歸夢。懸旌似客心。聊偸簿書暇。倚枕發孤吟。</text>
<title>雲門途中</title>,<text>暫憩嶺下院。亭午策車馬。抽身簿領外。襟懷欲陶寫。雲門古洞壑。春流更亂瀉。草樹染新綠。鳥音似嬌姹。五里一揭厲。棧路時上下。石屛削千仞。苔蘚添蕭洒。側足垂二分。萬緣都可捨。大禹豈斧鑿。造物或融冶。鷄大響雲端。從來多隱者。冥搜意未厭。白首願結社。</text>
<title>丹城客舍</title>,<text>城郭煙霞境。耕桑八九家。吏宜梅福隱。藥有葛洪砂。颯颯梧桐雨。姸姸菡萏華。終朝坐淸景。隨意岸烏紗。</text>
<title>與湖伯會雙溪有題 竝序</title>,<text>自余舞勺之年。從子游相驩然莫逆也。至顚毛種種而猶一日焉。辛未秋。余以左承宣。按嶺南。其冬。子以秋部尙書。按湖南。壬申暮春之晦。會于智異之雙溪。異時。子自肆於江湖間。余亦抹摋於世。偸閑濟勝是務。千里而南爲者或再或三。實雙溪之熟客爾。十數年來。遭遇盛際。雲泥自別。向也藜杖芒屨。今也牙旗玉節。向也款段下澤。今也駟馬高車。沙門之徒。色相俱空。猶復嘖嘖稱艶。顧非曠世之異數耶。子有浴日之勳。作凌煙上人。佩國家安危。刺史不足爲子榮。若余碌碌無襪線之材。足以稱塞忝竊。斯已極矣。奉身早退。備聖朝知止不殆之臣。乃余分耳。白傅入廬山。爲文以見歸隱之志。有云淸泉白石。實聞此言。余於今日亦云。結髮嬉游翰墨場。晩年分峽最恩光。誰將水石爲疆界。共駐䄡帷借上方。我是三過如谷客。君猶重到似劉郞。欲尋疇昔題名處。絶頂飛流萬丈長。</text>
<title>䨥溪寺。贈惠師。</title>,<text>昔作孤雲社。今爲丈老棲。蓬萊與天竺。誰道隔東西。</text>
<title>三月十八。上幸學取士。弟䎙中丙科第二名。余在矗石。以二十四日聞喜。作詩志之。</title>,<text>仲氏登龍報。江樓嘯指聲。心神初惝怳。涕淚忽縱橫。丘隴無涯慕。庭闈有此榮。衰宗憂盛滿。病物可歸耕。</text>
<title>泗川東軒</title>,<text>滄海連宵雨。高軒五月涼。桐陰侵几席。竹色灑衣裳。胥吏收衙牒。奚兒檢錦囊。少年爲客地。行樂憶淸狂。</text>
<title>洗兵館。次板韻。</title>,<text>置鎭南維控制雄。異時籌策藉群公。銀潢注海腥膻洗。銅柱橫天職貢通。棨戟千行光射日。艨艟萬軸勢培風。將軍自是凌煙客。更佇餘氛一掃空。時統制使邊潝。乃振武功臣。</text>
<title>醉題琴妓茂香琴</title>,<text>綺筵銀燭夜將分。鐵撥鯤絃撼醉魂。只恨茂陵多病後。琴臺無賴卓文君。</text>
<title>滯雨昆陽館中。金淸卿自白雲山來訪。杯酒間。唱所製十仙歌。仍索拙詩。戲題而歸之。</title>,<text>曾上蓬萊禮十仙。蕊珠眞訣曲中傳。如何更訪天坡老。強索寥寥一短篇。</text>
<title>金居士淸卿。乃吾方外交也。棲息白雲山下。聞吾巡到昆陽。翩然來訪。話間云。其兒與吾兒同庚。請留詩以爲渠他日之緣。遂書之。情見于辭。</title>,<text>岐嶷吾家驥。君兒共一年。題詩屬渠輩。世世作因緣。</text>
<title>山陰。次柳川韻。</title>,<text>造物排奇勝。扶輿淑氣停。風流惟晉室。禊事屬蘭亭。觴詠春天朗。參尋夜雪零。筆精池作墨。襟韻竹留靑。跌宕遺形累。淋灕冶性靈。慙叨會稽節。晩泛剡溪舲。逸躅誰能繼。高音可復聆。飛甍蘸明鏡。疊巘擁雲屛。俯仰千年地。蒼茫一點萍。狂歌酬醉興。莫道次公醒。</text>
<title>學士樓</title>,<text>新羅學士玉京仙。一片浮雲去杳然。方丈至今樓百尺。月明笙鶴曲闌邊。</text>
<title>次星山板韻</title>,<text>庾亮樓前月。潘郞縣裏花。裁詩筆鋒健。展眺帽簷斜。伊洛分眞派。伽倻近道家。自慙猶物役。萬事鬢添華。</text>
<title>遙寄平安鄭節度 忠信</title>,<text>摠爲酬天眷。忘身判遠遊。牙旗安北鎭。玉節嶺南樓。時序驚芳草。離懷欲白頭。音書憑戍卒。廻雁候汀洲。</text>
<title>題扇贈別歸 忠州</title>,<text>爲贈手中箑。歸去琴臺春。欲識別來顏。淸風時拂人。</text>
<title>挽李參判 景稷 大夫人</title>,<text>四世通家分義敦。升堂唱喏似諸孫。宣文輟幔空遺訓。范式離鄕負結言。國賴二連移至孝。天敎積德作高門。年年十月稱觴日。忍想華筵拭淚痕。</text>
<title>白雲道人水光亭</title>,<text>上有山光下水光。水光明處亦天光。中間一顆玲瓏物。自是君家格外光。</text>
<title>次韻寄宋子深</title>,<text>平生江海士。詩酒尙兼治。酒得劉伶頌。詩傳杜甫規。風塵足離別。魂夢幾追隨。每憶無畦畛。談諧任坦夷。</text>
<title>寅兒作小詩送來。解道相思之意。見而喜甚。掛諸座右。以示賓僚。兒時九歲</title>,<text>拾得眞奇寶。今將與我玄。譽兒如馬癖。鴉字壁間懸。</text>
<title>次玄谷韻。奉贈金主簿雅契。</title>,<text>脫略紅塵際。棲遲大嶺南。看君成宿計。令我發深慙。農事千疇熟。秋光萬木酣。可能投紱冕。相對釣寒潭。</text>
<title>玄風館雨中。與主倅金道源話舊。次板韻求和。</title>,<text>交情誰復白頭新。款款他鄕兩故人。說盡悲歡眞似夢。向來風雨幾番春。</text>
<title>三嘉館偶題</title>,<text>此間形勝大鋪舒。恰慰旬宣困簿書。繞砌翠筠粧水閣。擁堤喬木護官居。鷓鴣啄鬧群峯暮。鷗鷺飛偸曲檻虛。衙罷據梧還萬慮。強將詩句暫驅除。</text>
<title>武溪舟上</title>,<text>蘭舟蕩漾客懷新。水國寒生更絶塵。却愛厓禽能解事。一枝安處不驚人。</text>
<title>首露王墓</title>,<text>江海遙含七點巒。天開六卵國金官。雲輧一逐軒轅樂。背郭園陵草樹寒。</text>
<title>李伯瑞，季徽兄弟。分宰尙，善二州。李蒼石埈，李觀海敏求皆有詩稱道盛事。要余和之。次題于尙之東閣。</title>,<text>九陌誰誇響玉珂。習池風物好婆娑。天敎軾轍分隣邑。人道機雲稱世家。妙曲迭酬傳白雪。高標竝峙挹朱霞。棠陰莫怪停帷久。爲聽途謳與巷歌。</text>
<title>次全都事克恒贈韻</title>,<text>藩維銜命愧金泥。學士瓊章荷指迷。早識驥途千里遠。莫嫌鵬翼暫時低。洛江晩照供談拂。嶺樹寒雲入醉題。浮世升沈都夢幻。相隨笙鶴過雙溪。</text>
<title>李季徽病酒。借藥物戲贈。</title>,<text>寮寀相親數十年。嶠南萍水亦因緣。刀圭自有長生法。不必昏冥作酒仙。</text>
<title>贈李兼善赴密陽</title>,<text>挾策同遊似夢中。白頭隨處嘆萍蓬。爭稱劇邑須黃霸。獨識仙鄕待葛洪。漁課銀唇群釣叟。囷收絳實伴園翁。春來庾嶺梅千樹。莫惜新詩遞驛筒。</text>
<title>挽延平府院君李貴</title>,<text>師友淵源得此人。三朝夷險不緇磷。經綸有計常憂國。悃愊無華肯愛身。博陸勳名扶漢祚。宣公章奏冠唐臣。從來木稼關時運。只賴階庭摠石麟。</text>
<title>送宋通判希建赴安東</title>,<text>偃蹇䨥淸後。風神動一時。誰敎趨幕府。空復惜衰遲。霽景催花鳥。浮生足別離。遙知柱笏處。應續壁間詩。</text>
<title>挽尼山朴同知</title>,<text>邂逅公山夜。慇懃洛社春。深知爲國志。不是守錢人。至孝衰年見。諸孫積慶因。連題母子挽。世事足傷神。</text>
<title>挽尹僉知命之</title>,<text>丹渥疑仙表。如何去倏然。卜隣今幾世。借屋更多年。程馬機難測。螟蛉事可憐。只應循吏迹。留照汗靑編。</text>
<title>送尹君玉赴水原防營</title>,<text>易務如君衆所疑。大才伸屈亦隨時。簿書忽到絲綸手。軍旅猶關諫諍姿。五馬專城眞孝理。䨥鳧化舃是歸期。禁中尙復留頗牧。誰遣熊羆受馽羈。</text>
<title>送韓元之以奏請使朝天</title>,<text>相門稱有誦詩人。墨妙還紆寵渥新。使事唯應重封典。親知可耐悵行塵。鯨鯢積浪窮西海。虎豹深關抵北辰。遙想萬邦陳玉帛。班心爭覩最長身。</text>
<title>送都元帥金成之</title>,<text>向來勳業樹倫彝。更藉餘籌懾小夷。萬里風雲隨羽扇。千群羆虎擁牙旗。精忠痛飮應須早。定遠歸朝豈得遲。佇看凌煙添繪事。神髥絶類動英姿。</text>
<title>別灌圃朴君彥赴東都尹</title>,<text>玩世浮沈老更貧。可憐詩格倚淸新。異時南郡徵循吏。今日東都有主人。三姓興王稱聖代。兩朝留尹爲遺民。牛刀餘地收奇賞。眼底金城月一輪。</text>
<title>挽吳參判百齡</title>,<text>躬行不語悃無華。大璞渾金絶點瑕。司馬當朝誰指黨。婁公處物貴爲和。官纔少宰難酬德。庭有諸兒足業家。伯仲高名今已盡。龍門舊客淚成河。</text>
<title>次贈俊上人</title>,<text>諸子雄詞足散痾。江流衮衮發岷峨。僧何有力都收得。綺習應勞袖手哦。</text>
<title>別畸翁鄭學士子容赴金堤郡</title>,<text>早識超宗是鳳毛。十年臺省地分高。殊恩暫借湖山勝。傲骨非關簿領勞。舊里交游應置驛。新秋飣餖好持螯。疏慵剩被揶揄笑。夜夜靑綾漫夢刀。</text>
<title>挽靑平君沈惀</title>,<text>藉甚名門秀。平生最受知。家聲傳一子。父道及他兒。莅郡循良著。陞封爵祿遲。忽看耆舊盡。秋日氣增悲。</text>
<title>挽判書鄭經世</title>,<text>東洛商顏淑氣蟠。名儒有作應時難。經筵講義明君動。典禮封章後代看。餘事才華任宗匠。儻來軒冕領天官。從游禁掖慙微分。尙憶靑綾語夜闌。</text>
<title>挽金鐵原</title>,<text>早忝阿咸客。仍從幕府游。襟懷憐坦率。談笑見風流。每恨身名晩。居然世事休。老成那更得。只賴典刑留。</text>
<title>秋夕省墓後。謝里中諸老來見。</title>,<text>令節隨恩暇。松楸白露餘。況看親黨集。深覺病懷舒。園實饒梨棗。溪腥雜蟹魚。何當謝塵事。白首臥先廬。</text>
<title>過水原山城</title>,<text>少年騎馬上層城。搦筆題詩意氣橫。今日襜帷供老病。野橋山逕任經行。</text>
<title>到海營數日後。同牧伯南澤之舍弟翔。往首陽山城。</title>,<text>暫拂龍旂出。縱橫小隊閑。雲煙開水國。鼓角動山關。粉堞黃花裏。譙樓錦樹間。觀邊仍濟勝。詩句未須刪。</text>
<title>載寧途中</title>,<text>滿目殊風俗。詩情只自催。黃雲秔稻熟。白雪木綿開。拾蟹溝渠畔。飛鷹壟畝隈。蘆花宜返照。陣陣雁群回。</text>
<title>石潭書院</title>,<text>造物初慳祕。雲扃許子開。谿同武夷曲。山自首陽來。壇宇猶槐杏。庭除任草萊。九原難可作。三代竟誰回。</text>
<title>信川蓮亭次韻 壬戌夏作</title>,<text>老客疏慵甚。從來百不宜。危途倚詩句。落日傍荷池。萬慮悠悠地。殘香冉冉時。前期更何在。江海杳無涯。</text>
<title>壬戌夏。與友相遇逆旅間。納涼于信川之蓮亭。行酒賦詩。留連爲樂。今一紀之餘。持節重來。少年勝迹。俛仰興懷。重步前韻。以志云尒。</title>,<text>雪淨平蕪遠。庭寒老樹宜。重來衣繡客。依舊種荷池。少小過逢日。縱橫酒賦時。祗今兵動後。愁緖滿天涯。</text>
<title>發信川。冒雪向神光寺。舍弟翔，南上舍止善。自海營來候。</title>,<text>造物今朝意。如何點綴工。雪花飛處白。日脚射來紅。草樹寒聲動。山河灝氣通。奇遊付年少。吾獨咲錢公。</text>
<title>神光洞口</title>,<text>積雪凝氷氣象獰。光搖銀海日冥冥。千峯萬壑都埋却。只任亭亭柏樹靑。</text>
<title>贈同鄕奉秀才珩</title>,<text>瀛海通西極。星河繞北辰。偶逢同社客。忘却異鄕身。節序臨除夕。歡姸坐到晨。平生少游志。轉入鬢毛新。</text>
<title>冬日。同亞使牧伯諸公出獵東郊。仍向首陽瀑布有賦。</title>,<text>千夫結束擁元戎。曉出轅門海旭紅。畫角聲傳開積雪。牙旗影動送陰風。豪鷹迭擊飛禽墜。快馬交馳逸鹿窮。欲洗儒酸浮太白。回看蒼壁倒長虹。</text>
<title>早春。同都事牧伯諸公出獵。班荊酌酒。戲成一律。</title>,<text>跨馬平郊外。呼鷹大海濱。氷澌增氣象。草木發精神。課獲宜三嗅。傳杯定幾巡。暮歸喧部曲。醉尉可能嗔。</text>
<title>次贈天朝程摠兵龍</title>,<text>敦詩說禮早超員。舟楫奇功試巨川。佇看勳名馳赤縣。却將忠信任蒼天。風生碣石龍旗動。日照扶桑鳳綍宣。莫遣緇衣歸意促。東民方頌太平年。</text>
<title>早春。同亞使李斯文，舍弟賓羽遊廣石。騎馬緣谿。路窮而返。餘興未已。賦詩求和。</title>,<text>老子尋幽慣。翛然嚲馬鞭。長松猶帶雪。細草欲含煙。湍瀉疑環佩。禽鳴替管絃。窮源忘去住。直待下群仙。</text>
<title>西來之後。有李斯文參幕。相驩然莫逆。時與酬和篇什。或肆意山水間。不知逆旅之苦。今者坐損上事。先我罷歸。臨岐惘惘。情見于辭。</title>,<text>柱史班心始見公。豸冠鵠峙拂淸風。交神直置形骸外。別意偏傷逆旅中。庾子登樓還興淺。山翁騎馬更誰同。湖鄕處處梅花早。肯惜南枝付驛筒。</text>
<title>草丘途中偶吟</title>,<text>形勝供吟望。行旌任夕暉。簇簇靑煙起。翩翩白鳥飛。川源連廣漠。村落入依微。偏憐鳳州土。乾淨似皇畿。</text>
<title>挽韓生</title>,<text>曾賦高軒。過仍知胤子賢。璧聯看漸盛。玉折最堪憐。占夢人間世。修文地下仙。通家百年意。揮淚海雲邊。</text>
<title>重次前韻。仰呈程摠兵臺下。</title>,<text>河南子弟最名員。學海汪洋納百川。欲試平生三尺劍。新承密命九重天。長風破浪猶宗殼。暇日登樓似仲宣。氛祲盡消談笑裏。征東勳業動千年。</text>
<title>奉別程摠兵排律二十韻。幷小序</title>,<text>大人以河南之後。說禮而敦詩。不墜世業。屬時多艱。建節登壇。亦儒者分內事耳。玆者奉天子綸音。越海而東。律已若氷蘖。束下如濕薪。從者所至。琴鶴蕭然。幕籌閑暇。游神汗漫。投壺雅歌之中。使島衆安輯。山戎帖息。屬邦疆埸。賴虎豹在山之勢。愚夫愚婦。莫不感戴恩德。香盆夾路。爭先覩之爲快。不啻麟鳳然。況不佞周旋樽俎。有唱斯和。獲不世之奇遇者哉。嚴程有期。飆馭將返。瞻望雲霄。不勝悵黯之私。謹綴俚語。竊託於古人贈處之義。以竢斤正云爾。帝力無遐外。梯航萬國通。不言生逆虜。有詔起元戎。藉藉河南系。桓桓隴右風。經綸在心上。兵甲列胸中。始見無雙士。行收第一功。班超輕虎子。李廣倚梟雄。躍馬醫巫鎭。揚颿碣石宮。鯨鯢迎紫氣。鸞鳳下蒼穹。遼霫妖氛豁。扶桑瑞靄籠。鼎魚魂暫貸。窟兔計應窮。憑仗天王義。鋪張屬國忠。威聲震沙漠。惠氣浹疲癃。帷幄還多暇。詩篇問幾筒。良宵留庾子。勝地引山翁。獨往尋蘭若。高懷寄桂叢。緇衣那久住。御席早須同。霄漢仙槎迥。行裝越橐空。過逢承警欬。奬許愧顓蒙。別緖江梅落。春光塞雪融。自憐難附驥。衰白繫天東。</text>
<title>踏靑後。示牧伯尹上舍及舍弟賓羽求和。</title>,<text>日暖游絲靜。天晴淑氣浮。聯翩交履舃。爛熳踏林丘。肯惜傷芳草。生憎喚客愁。佳人還解事。屢舞不曾休。</text>
<title>次平遠堂韻</title>,<text>突兀留華搆。猶看傲吏心。乾坤閑處大。日月靜中臨。魯遽何調瑟。昭文不鼓琴。俯呑雲夢澤。時聽老龍吟。</text>
<title>夏日。次題安岳水閣。</title>,<text>池散靑荷錢。庭得槐龍陰。銜泥燕子忙。白日簾幕深。憑闌欲有賦。翛然風滿襟。佳人倚錦瑟。脈脈平生心。長卿苦多病。誰賞鳳凰音。玄都舊遊處。空費短長吟。</text>
<title>黃岡樓上。次贈朴魯直。</title>,<text>是處逢形勝。賢勞莫足嘆。滄波分地絡。粉堞繞乾端。跌宕騷人氣。輪囷壯士肝。高筵碧筩飮。五月入窓寒。</text>
<title>甲戌夏。候冊使于黃岡。滯寓北亭。幾閱兩月。簿牒之餘。悒悒無憀。默算前後經過。指不勝屈。物色之感人者。良亦多矣。詩以識之。</title>,<text>西遊最慣此樓臺。十七年間十二回。紀述漸看詞藻減。淹留偏覺鬢毛催。金城老柳當時種。玄觀仙桃去後栽。衮衮天機隨世事。好懷聊向綠樽開。</text>
<title>黃州東城樓閣新成。與朴延慰，李節度，海牧南澤之登眺。坐中請余命名。名曰望辰。仍題一律。</title>,<text>層城新搆出飛樓。暇日高筵集勝流。玉塞西臨塵漠漠。彩雲東指路悠悠。山排活畫添文藻。水漾晴光洗客愁。赤壁試看前後賦。天敎蘇子賁黃州。</text>
<title>簇錦溪舟上。次朴延慰韻。</title>,<text>官柳交陰拂晩沙。引杯吟眺帽簷斜。盤中細細飛銀膾。扇底輕輕散綺霞。宗殼太狂思破浪。張騫近誕漫乘槎。爭如妓舸沿洄處。玉節金鞍簇兩涯。</text>
<title>次魯直留別韻</title>,<text>款款親明會。他鄕似故鄕。曲房開細酌。高閣納微涼。官柳低岐路。池荷媚夕陽。懸知非久別。客意却蒼茫。</text>
<title>南樓。與朴延慰，宋問安使戲賦。得萊字。</title>,<text>男兒行世自恢恢。寂寞何須老草萊。十部笙歌淹玉節。三行羅綺擁金罍。湖光蕩漾兼天闊。山勢飛騰拔地廻。聚散似雲曾不定。庾公樓上且徘徊。</text>
<title>宿平遠堂。主倅李丈思彥。要往南池賞荷。都事與叔舍弟賓羽逸少同席。酒後記事求和。</title>,<text>澤國天新雨。長堤試一登。魚腥添飣餖。荷氣辟炎蒸。合席多兄弟。傳杯有友朋。玆遊亦奇絶。紀述問誰能。</text>
<title>次張谿谷韻。贈海牧南澤之。</title>,<text>南八本男兒。坦蕩無黨偏。邇來厭承明。五馬遊海壖。平生許知己。會合眞良緣。婆娑簿領外。山水喜靜便。去留忽關心。悠悠歲月遷。莫羨祖生鞭。衮褒非棄捐。懸知葉縣鳧。聯翩趁秋天。長安酒壚邊。白首相對眠。</text>
<title>芙蓉堂。次栗谷韻。</title>,<text>日夕蛩吟玉露涼。老槐疏柳轉蒼蒼。池臺百物渾秋色。獨愛餘荷抵死香。</text>
<title>許亭。次板上韻。</title>,<text>許氏全奇勝。群亭讓一頭。地形臨大壑。水勢見爭流。石罅神龍蟄。松梢爽氣浮。山翁厭塵事。日向習池遊。</text>
<title>次姜從事瑜贈韻</title>,<text>未見風塵靜。猶聞鼓角喧。班生踰玉塞。司馬向金門。病骨如蘇健。離魂任醉昏。可能留美化。祖道愧攀轅。</text>
<title>次權石洲惠師詩軸韻</title>,<text>問一便成二。語同還是異。唯應學兩忘。隱几看秋水。</text>
<title>朴淵</title>,<text>淵潛陰獸是何精。竊弄機關最可驚。驅策雷霆層壁坼。吐呑河漢半天傾。雨聲淅瀝千珠散。簾影玲瓏匹帛明。誰把筆尖摸造化。謫仙豪思古今橫。</text>
<title>詠尹叔失馬</title>,<text>得失誰爲福。曾聞北叟知。只須求死骨。修廏豈非癡。</text>
<title>凌漢城</title>,<text>華譙直與紫微連。玄武鉤陳次第懸。絶塞塵昏憐蟻鬧。危旌風緊訝鵬褰。中天積氣杯盤下。左海洪濤鼓角邊。巖號舍人知有待。中書今日筆如椽。</text>
<title>次投筆亭韻。贈朴護軍。</title>,<text>投筆非他計。便身迺爾圖。本來天放在。肯待主恩紆。景物三江闊。塵埃一點無。支離愧此客。書劍老征途。</text>
<title>題江西寺</title>,<text>抽身簿領泛西湖。仙侶同舟興未孤。六月乾坤爲火宅。上方樓閣卽淸都。長流衮衮經今古。諸品悠悠入有無。鐘磬響中香欲歇。袈裟滿眼摠詩奴。</text>
<title>題遂安化鶴亭</title>,<text>高樓風露濕人衣。千載令威此夜歸。一曲玉簫吹落月。不堪哀怨向雲飛。</text>
<title>次平安伯伽殊窟奇石韻 甲戌。以黃監軍伴使。往關西作。</title>,<text>徒聞鼇背露仙山。爭似陶鎔九地間。異事卽看歸博望。神機肯借役輸般。從知法界千年祕。端爲騷壇一掬慳。隱几無心諸品靜。雲煙時作鷓鴣斑。</text>
