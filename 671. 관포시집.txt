<title>山陰十二詠</title>,<text>製錦種梅稚梅手自移。猶及見花時。只有一堂錦。慚非學製宜。烏石行春 縣西十里有黑石村。余效王半山改爲烏石。茅屋皆臨水。桃花盡掩門。籃輿烏石逕。擬入武陵村。換鵝避暑樓高近水濱。夏日坐衙頻。盛暑不搖扇。多慚禾下人。鏡湖泛月日夕乘舟去。宵分載月歸。不知霜露重。夜夜入秋衣。龍岩濯足 換鵝亭西。有岩號辰岩。余改辰爲龍。坐石波堪挹。浮觴手可斟。風流愧王謝。勝地卽山陰。潺灘數渡水落灘聲細。沙晴暮色明。往來多少者。身在畫圖行。柱笏看峯 換鵝亭北。臨潭，頭流兩峯。逈揷霄漢。爽氣倍增。名以柱笏。簿領身無暇。時登眼忽明。晩衙休報事。西嶽坐來晴。獨女尋仙 烏石岡西有石城址。俗稱獨女岩。古有獨女。鍊道冲空。三峯森戟削。獨女露城稜。日日樓中望。躋攀記我曾。城南觀魚 古城址南有魚梁。每秋銀唇魚落此。忽報南溪漲。秋魚雨裡肥。披簑成獨往。觀樂日忘歸。楡山對雪 縣之南山也。其南卽晉州斷俗寺。軒對山顔瘦。窓含雪嶺寒。淸羸吾更甚。冷淡日相看。王山弔陵 去縣十里。累石四層。俗號王陵。新羅眞平王避位咸陽時事也。疊石爲陵制。碑無記代年。杜鵑猶再拜。弓劒尙依然。智谷尋碑 楡山北有寺曰智谷。東西有碑。旁有一梅。余名之以學士梅。寺古空遺址。龜趺半已苔。公餘動詩興。不獨看碑來。</text>
<title>酬虎溪漁叟 宗室翺。字引之。</title>,<text>五夜聽溪雨。新流滿竭池。果苽憐剝落。蓮菊看離披。</text>
<title>大丘東軒。用七言裁爲五言。</title>,<text>訪古陟荒城。悠然生野情。何時返耕釣。復我丈人名。</text>
<title>次洪直卿</title>,<text>金馬交游憶十年。才名不敢在盧前。邇來翰墨爲身累。無用溪藤九萬牋。</text>
<title>題羅州西淸觀 金司諫崇祖。以羅人爲本州牧使。起樓於西軒之北。余以西淸揭之。</title>,<text>印章今領故山川。喬木新阡雨露邊。重外從來虗侍從。越人今得買臣賢。天敎我輩落樓成。故遣佳辰値此行。看取氷輪過東閣。更邀老子試風情。簿領餘閑獨上時。醒吟不覺笏支頤。旁邊院宇高無賴。爽氣西山一半虧。莫嘆江南坐䆠遊。留連勝地足風流。佳人漸老難還少。縱使重來已白頭。</text>
<title>題河東竹亭 縣監金鉤。庚午武榜壯元。</title>,<text>地盡南維瘴暑多。飛鳶到此不曾過。使君却試凌歊術。從此無憂馬伏波。橫浦驛邊山水明。蟾津湖上海潮生。高亭不見滄溟𤄃。無賴金鰲萬丈橫。東廂低隘防宣滯。時復登亭看嶺雲。公事無多堪柱笏。邊籌有暇且論文。觀盡湖南勝地回。此邦臺舘亦佳哉。湖南山色看如畫。不肯浮江逐我來。</text>
<title>呈靑蘿 金公克成。時爲兵馬節度使。</title>,<text>蹔遣禁中頗牧手。早將尊俎示南人。碧幢紅旆行兵處。誰信龍頭會上賓。樓船駕海泝蟾津。直破雙溪錦浪新。其奈群仙秘眞境。春江一雨苦連旬。</text>
<title>謝公瑞使相來訪 韓公世桓</title>,<text>原隰驅馳日夜勞。暫逃簿領卽林臯。山堂一日忘塵慮。鞍馬明朝羡我高。兩溪爭瀉入新池。灌圃何勞抱甕爲。西竹南蓮俱未就。客來無物可娛之。</text>
<title>將如京。謝橡亭惠貺。</title>,<text>野服偏宜竹爲笠。使君繩笠敵烏紗。不欲裁詩謝公惠。恨遮西日向京華。</text>
<title>初入春坊 拜弼善</title>,<text>老病自嫌松桂寒。非關苜蓿飣春盤。故山香蕨今應長。三月京城不得看。</text>
<title>謝朴昌邦郞中惠新帽 名祐</title>,<text>春坊學士破矮帽。時入書筵愧野姿。好事郞中寄新樣。冠顚僧道豈相宜。</text>
<title>送許硡之觀察咸鏡</title>,<text>家世人皆識鳳毛。三爲使相獨賢勞。北門重鎭須平仲。又假關西故節旄。御筆新題不用銓。爲公曾慣料西邊。吾儕甘作書中蠧。不見鵬摶瀚海天。</text>
<title>陪監司靑蘿公遊曺水使冥鴻亭。呈靑蘿。</title>,<text>亭開八景畫圖中。遠與東陽較孰雄。我輩評題盡兒戱。落霞孤可煩公。</text>
<title>送李恕父赴密州</title>,<text>踰嶺而南一都會。地兼湖海號肥饒。剸煩可屈賢公去。更試前時製錦刀。嶺南樓擅一邦奇。登眺何人不賦詩。紅樹白烟便陳語。須看佔畢竹枝詞。混沌丈人長灌圃。栗灘居士老耕雲。丈人已愈烟霞疾。居士應馳驛路文。可笑春坊饞學士。年來頻見鬼椰楡。平生酷愛凝川紙。滑白還勝官妓膚。</text>
<title>送成蕃仲按關東 名世昌。以參議特加嘉善。臺諫論其年少不允。</title>,<text>靑年學士按關東。玉節扶桑日照紅。奕世澄淸棠茇在。公歸人想見家風。一邦山水聞天下。天與詩仙作主人。二十四州皆道院。猶將塵垢使還淳。鰲頂銀臺領衆仙。東遊一日御泠然。麻姑捧節乘文豹。王母求詩送彩牋。十年前忝豸冠箴。君在薇垣遇賞音。添髩我今純白雪。橫腰君忽耀黃金。半生飽聽說臺山。今日公先我往觀。窮鬼不知衰病甚。笑余長送友之官。</text>
<title>送金煕之僉樞鎭合浦</title>,<text>嶺右江山是舊遊。玆行更得擁靑油。還珠父老應先慶。竹馬盈途迓細侯。公曾蒞昌原銕面曾臨薺浦城。倭奴已慣識威名。目中久矣無滄海。可把東南盡付卿。憶昔貧家擧壽觴。煩君孝友有榮光。其南更築林亭勝。行縣能存灌圃堂。</text>
<title>辛巳三月。以副應敎蒙召。由河東，求禮。至全州而病。留礪山一月。辭職而還。紀行若干首。錄于左。</title>,<text>岳陽途中多沙早發向平沙。野竹多於壠麥多。竟日不敎吹畫角。恐驚鷗鷺點江波。加隱谷竹林半掩鄭公廬。想得當時卜永居。正坐中年猿鶴怨。老來不食此江魚。過雙溪十五年來五渡溪。王程一不入招提。暹師應恠頻過去。不見新樓八詠題。潺水驛舟橫渡口水如藍。郵舘幽如道士庵。隔岸昇平山更好。名非虗得小江南。宿南原 廣寒樓席上。呈太守安思仲。鶉津北望龍城遠。人物繁華記舊遊。想見賢侯能起廢。樹頭紅露認新樓。紅蓮幙裏曾爲客。一夢靑樓已十秋。可笑前身杜書記。綠陰靑子似湖州。任實綠樹重重遮縣舘。吏人迎迓畫橋西。主人不在無妨客。剩得閑看佔畢題。登抹峴犬牙南北帶方關。一縣千峯十里間。嶺路不知高幾許。俯看方丈是鄕山。快心亭好在快心亭下水。羞將蒼鬂照氷淸。當時坐客知誰在。獨我重看板上名。</text>
<title>宿淸讌堂。呈府尹鄭相公。名順朋</title>,<text>重來堂上設文筵。賢尹靑春正少年。當日幕賓今白髮。眼明風物盡依然。</text>
<title>礪良。逢監司金公。楊震字伯起</title>,<text>相逢此地豈相期。故舊情深天亦知。攄盡濶懷忘病困。吏人休恠夜眠遅。</text>
<title>病留礪良</title>,<text>京師四八爲燈夕。卧病湖南負此期。靜愛山僧數竿火。初疑星月出山時。邑人擧火樹林間。僅似晨星亦可觀。正坐不能免流俗。良由地自近長安。</text>
<title>礪良次閔老人</title>,<text>今年失脚下塵寰。留滯湖南兩濟間。心在朝天長魏闕。夢尋來路落鄕山。</text>
<title>龍城阻雨。呈使相伯起。</title>,<text>兩度相逢豈偶然。十年南國各華顚。天敎勝地逢淫雨。病客多慚溷綺筵。</text>
<title>雲峯 主人朴誌</title>,<text>風土高寒夏似秋。客來還襲木綿裘。門前一水猶朝海。先我明朝到晉州。村店曠稀蒿滿野。縣門常掩草盈庭。主人眞箇畫中物。坐展靑山白鷺屛。</text>
<title>引月驛</title>,<text>萬古郵亭名益重。竪儒三度過荒山。囿身聖澤慚無補。久欲爲碑勒此巒。</text>
<title>宿蹄閑</title>,<text>無數佳山與我東。回頭旋已失雲峯。欲知天嶺無多遠。看取白岩山色濃。凌晨衝霧路多迷。决决淸流洗馬蹄。眼底無非佳水石。不知何處是西溪。</text>
<title>宿沙斤</title>,<text>肩輿又渡藍溪水。較與淸㵢此更深。從被主人留客宿。喜於明日過山陰。主人察訪權▦</text>
<title>題道士觀 山陰鄭使君仁雄。旣新換鵝亭。起此觀於其西。</title>,<text>再過山陰十年後。主人重敞換鵝亭。舊時風物渾無恙。餉以新軒眼更靑。官閑卜日九登樓。魚鳥相忘過六秋。風土可名爲道院。山中羽客亦來遊。丁年爲縣坐詩狂。製錦堂爲射鴨堂。手植山梅如許盛。未妨重作水曹郞。</text>
<title>丹城</title>,<text>昔在山陰兼縣務。六年強半在江城。江山如許寧無助。老大重來想有情。龜鑑樓前花竹盛。如傷門外吏民閑。當時三見新監務。此日何人在世間。吾在山陰。見成安重，金浚，李嶮守丹城。今皆下世。</text>
<title>召南驛</title>,<text>負岳臨江好風土。奈何郵吏兩三家。餘沙泉石曾遊地。一去今驚歲月多。</text>
<title>宿矗石樓</title>,<text>廣寒樓下江流遠。萬景臺西鳥度遅。風物湖南盡雄偉。菁川眞箇婦人姿。太守剸煩三昧手。重丹樓閣更增鮮。東臯有句今初見。西子湖光未是姸。東𦤎有日暮▦舟橫渡口。不知身是鏡中人之句。</text>
<title>到灌菴</title>,<text>爲客自春纔涉夏。還如弱喪老還初。新墳宿草無人長。荒圃秋瓜待我鉏。</text>
<title>雙溪八詠 幷序</title>,<text>余牒至多沙。遂遊雙溪。時値廢朝。國家多事。㢢及山僧。寺爲之空。列郡皆然。雙溪名刹也。崔孤雲所甞遊。世稱神仙之區。而今乃消歇。只見殿宇巋然。石門四字。龜背碑文。無人守之。尋恐磨滅也。自後見僧之自山而過我者。則必問寺之興廢。今年春。余以病在鉄城村墅。有湖南舊知僧仲暹來曰。雙溪寺自己巳年。僧徒復舊。今且重新。貧道實幹之。又有餘財。人勸我作八詠樓者曰。古有明月雙溪水。淸風八詠樓之句。是雖中國之事。名與此寺偶同。盍起樓以倣之。貧道又力之。起樓於碑前。又構小院於後。居數僧使護其碑。遂傳晉之貳車金侯之意。令我作樓記。余喜曰中國雙溪。旣有八景。東國之雙溪。豈獨無乎。寺當湖海之衝。患無作者。不患無景也。自今作八詠以名之可乎。師旣勤矣。又金侯與牧伯韓公助費以成之。使崔仙遺迹。不滅於世。其眞好古君子歟。岳陽縣之鈒岩。吾所欲老者也。與師往來有日矣。姑書此。幷錄八絶以付之。師善書。能左右手。其書于板。不必倩人也。牧伯名士价。通判良範也。十年前此泝流溪。滿水桃花客興迷。我似漁郞還失道。至今猶未訪前題。右洞合五溪曾磨楯墨檄中原。筆大如椽四字存。磅礴當時偶然戱。至今奇寶屬山門。右門刻四字試讀崔侯黃絹詞。銜頭曾是仕唐時。文章不獨鳴天下。筆蹟今猶有此碑。右龜戴古碑黃落鷄林千載遙。當時種木尙枝條。不材可見千年壽。擁腫還堪踏作橋。右澗橫老木鷄峯南聳屹蒼蒼。從事曾經山路長。追憶詵師碑在洞。王程恨不訪銘章。右白鷄當戶山有玉龍寺。新羅僧道詵所創。有高麗崔惟淸所撰碑。叢林北洞是靑田。靑鶴來棲不記年。咫尺一溪還弱水。昔人猶未見眞仙。右靑鶴尋仙湖南萬壑我窮源。千里爭奔謁寺門。檣似鄧林人似市。菟裘正好縣西村。右橫洞蟾江頭流勝處備相諳。此地來尋水更甘。誰識異鄕山亦好。隔江茅店是湖南。右對岸湖南</text>
<title>李世珍牙湖精舍。次橡亭。</title>,<text>洞庭何獨有君山。翠黛銀盤几案間。看取主翁機事息。白鷗飛去又飛還。</text>
<title>題巴山李善述新亭 名希祖</title>,<text>▦航晴翠照人顔。倦鳥閑雲日夕還。極目遠峯靑似染。千螺盡是別州山。萬古金羅形勝地。山川盡在一亭前。若將眼力爲吾郡。方丈之東戶幾千。懷印我同翁子貴。得人君勝澹臺賢。病來卧理吾何敢。空愧吾君縮手邊。回首舊遊今五秋。一年長作習家遊。而今更欲新亭客。却恐人人識故侯。</text>
<title>次橡亭八咏之一</title>,<text>腰能學舞葉工嚬。富貴還成金縷新。堪笑灌翁門外柳。年年折盡送窮神。右柳巷</text>
<title>謝橡亭</title>,<text>使君五斗賑吾貧。不必西江活涸鱗。老病我無求仕日。孤恩遠愧翳桑人。</text>
<title>謝橡亭問貺</title>,<text>作詩遙爲江山賀。新得遨頭北斗高。可喜蠙珠識淸德。其如草木困風騷。圃菜山蔬日以香。閑聽細嚼出宮商。朝占指動甞珍旨。夜夢禽魚踏我腸。</text>
<title>呈洪純夫判相 名淑。時爲禮判兼世子賓客。</title>,<text>聞公今日入書筵。曾共需雲降自天。鶴禁淸班寧久忝。辭來猶自憶依然。余以弼善。遷軍器寺副正。</text>
<title>謝止亭惠松花餌</title>,<text>仙人憐我已龍鍾。分我刀圭敎餌松。早識此丸香色勝。十年虗事採門冬。</text>
<title>次韻黃叔貢郞中 名孝獻</title>,<text>素衣今盡化京塵。十載山林老病身。莫謂還鄕無所得。前銜猶帶玉堂臣。</text>
<title>過鷄龍山</title>,<text>作鎭熊津據上游。雄高終不讓頭流。若爲飛上干霄頂。看盡湖西五十州。造物似爲詩眼地。摶沙作此好峯巒。十年再過皆官事。應被山雲笑未閑。</text>
<title>皇華亭</title>,<text>馬蹄始踏湖南路。依舊皇華眼忽明。京洛家鄕是爲半。吟鞭更據一旬程。下馬回頭失鷄岳。惘然怳似別佳人。明朝更過高山縣。亦有仙山是大芚。</text>
<title>連山贈主人</title>,<text>背負雞龍面大芚。官閑剩得見孱顔。主人莫愧供厨薄。秀色看來已飽飡。黃山昔入新羅取。泰寺曾因麗運開。借問新都定何處。山林無地不佳哉。</text>
<title>謝表敬仲御史過灌圃溪</title>,<text>病眼看君綉斧開。猶嫌騎從踏蒼苔。行人孰不持華節。爭似龍頭御史來。銕面乘𩣭多所劾。白頭吾愧忝同臺。二人俱自鑾坡轉。章箚推君老手裁。</text>
<title>牙湖精舍</title>,<text>高門容駟壓菁濱。北節南符老主人。書籍會須閑處看。湖亭非直爲頤神。淸泗從東直瀉湖。長鋪白練破靑蕪。兼幷誰似湖亭主。日日陳魚海陸俱。三千海外舟如葉。十水橋邊檣似林。夜夜賈船窓下過。停橈應聽主人琴。南海長風捲潮至。江州島沒一彈丸。濃如高䯻爲興善。淡似脩眉是錦山。譙樓百尺泗州城。風送時時畫角聲。塞鴈欲征飛不渡。沙𩿨已慣聽無驚。龍山飛翠渡江來。訪古歸龍洞幾回。曾是麗朝豊沛地。千年有氣尙佳哉。</text>
<title>書李應物所藏申元亮畫竹</title>,<text>南土所宜唯好竹。筍香還侍大家東。北歸展此應噴飯。六載胷蟠幾萬叢。</text>
<title>寄橡亭</title>,<text>謁告南來苦未還。二年淸夢五雲間。故人好在梅窓老。稽古今遷第幾官。</text>
<title>寄高山守柳仁卿</title>,<text>氷玉溪山愜素聞。淸閑一似我賢君。山中道士鵝多少。太守還能博擧群。</text>
<title>贈棄庵</title>,<text>曾聞漢室不疑名。盜嫂持金不自明。畢竟得金金主愧。讒言可笑本無形。</text>
<title>悼鵝湖主人</title>,<text>爲愛鵝湖便解官。忽聞俄已厭人間。溪山有眼還無分。永使琴堂八咏閑。</text>
<title>星山南亭 爲牧使金吉夫賦</title>,<text>京山古是伽倻國。人物繁華地㝡雄。勳業前朝數樵隱。文章華國有陶翁。修城未可謗于思。築榭寧無祛滯時。更讀橡亭三昧記。老夫端可把降旗。鑾坡學士紅蓮客。此地曾遊問幾回。風物更新人老大。登臨空想舊章臺。</text>
<title>安林道中。墜馬留陜川。題南軒。</title>,<text>丁春將向客中盡。卷却殘紅布綠陰。空舘一旬留護病。驚看麥浪漲前林。廿年前此鎖秋塲。柿正紅酣荷正黃。當日有梅今老大。主司無恠髩如霜。怕聽三夜雨鳴梧。恐似前時水沒厨。可具肩輿登彼岸。免敎行客上樓呼。</text>
<title>下鷗亭</title>,<text>中國山東晉固咸。名公箇箇出于三。爭治亭榭連湖海。享味君應冠嶺南。山似蒼龍朝縣去。水如氷玉謁亭流。主人管得山兼海。禽鳥波臣盡識侯。靑螺點點白銀盤。盡作主人飣餖看。河伯望洋心已醉。始知觀海水爲難。</text>
<title>謝洪君美惠木綿花</title>,<text>老夫衣不美于人。喜御綿裘取煖身。多謝故人新摘者。分吾定被細君嗔。</text>
<title>得興州。呈靑蘿，堯卿。靑蘿公時爲吏曹判書。趙舜堯卿爲參判。</title>,<text>得公兼得靑蘿鑑。知我從來山澤癯。不擬京官啗紅腐。却於東海飽蓴鱸。興州南隷古斯盧。見說官閑一事無。若得橡亭爲令尹。談鋒時可砭頑夫。</text>
<title>赴興州過丹月。中原牧朴昌世迓余行。以詩贐我。追次。</title>,<text>多謝中原賢主人。江頭十里枉來輪。看君面骨倍前瘦。政坐淸詩格更新。視草鑾坡我豈能。葫蘆可愧畫因仍。濃薰直舍靑綾被。爭似黃紬日晏興。</text>
<title>和中原牧朴訥齋答適菴</title>,<text>適菴詩律老而神。若比中原味更眞。灌圃丈人才已盡。歸來甘作灌園人。</text>
<title>呈橡亭 是年三月。公赴慶州。余往會于迎日。</title>,<text>欲膾肥魚力易求。臨江茅舍盡漁舟。誰知十室興州守。不羡明公萬戶侯。湖海之衝兩岸篁。此邦物色似吾鄕。重三好雨黃魚上。明日公應先我甞。</text>
<title>和寄知非翁</title>,<text>官况年來偶自如。此邦三見歲時除。只緣久抱烟霞病。魂夢無時不舊居。夜光明月未爲珍。爭似君詩句句新。可與歐梅並驅駕。如余合作執鞭人。早將人事付空虗。知命餘年有幾餘。結習年來消已盡。文房一癖未全除。不向利名生較計。聊從吟咏着工夫。詩人例不關治道。糠粃何曾鑄得虞。</text>
<title>和古人憎字詩</title>,<text>世上何人㝡可憎。兼幷豪右對妻僧。盈庭爭訟田民者。投宿人家喚不噟。萬物於人孰最憎。文房厨舍鼠憑陵。捕鷹磔食之雕鶻。萬喚千呼不下鷹。</text>
<title>和適菴 名曺伸</title>,<text>博洽適菴世所無。訥齋高古間崎嶇。兩公合置高樓上。下作輿臺是老夫。紫陌紅塵夢已無。家山時復歷崎嶇。爲州不願徵還入。終老田園命矣夫。</text>
<title>謝巘山敎官扈世佑寄笋脯香蕈</title>,<text>故鄕肥筍如椽大。二載東州不食煨。曾過巘山多美竹。今官猶寄笋香來。海山無處無香菌。恠獨不生東海濱。一掬寄來忽明眼。還思手採故山春。</text>
<title>陪府尹半刺遊泛舟頭 在慶州西五里</title>,<text>一鏡澄潭數毛髮。兩遨頭鬢奈皆踈。唯應方寸無機械。只有禽魚可信予。</text>
<title>凈慧寺濯纓堂。呈橡亭。</title>,<text>山深應有大伽藍。試識溪流味更甘。不必窮源消永日。石苔敷坐弄澄潭。羡君一夏卧潭臺。坐致遨頭月二回。此擧定兼佳境別。老夫無計更尋來。</text>
<title>和贈凈慧寺夏課諸君</title>,<text>山房夏課問何如。列郡供厨侈有餘。唯有興州無異味。盡驅魚鼈踏山蔬。</text>
<title>橡亭公以靈業所書字。模刻北山移文，歸去來辭二軸見示。</title>,<text>曾於斷俗打諸碑。㝡愛東溪勝俊師。居士何從得此本。文章陶孔亦降旗。老夫今被孔璋譏。久欲載賡元亮詞。讀兩簇來聲出外。恐敎懷抱吏人知。</text>
<title>北兄山途中</title>,<text>湖海諸峯入帽簷。斯羅只看喜幷兼。興州太守江山眼。却恨提封取獨廉。是處江山捴舊遊。重來廿載謾回頭。安康西去雲山好。割半靑螺是永州。三年百過北兄山。江鳥江魚識我顔。應被故山猿鶴笑。白頭何事不知還。</text>
<title>謝靑松府使惠松簟 李君得全</title>,<text>使君坐嘯萬松間。採得香芝日飽飡。想已身生綠毛遍。白頭變作一蒼官。分我瓊芝大衍數。認從仙府墮人間。一洗年來腥穢盡。魚蝦避席讓秋盤。</text>
<title>重和彦深舍人</title>,<text>富貴良非我所期。羡君庭樹早繁枝。將辭京輦還田里。往日吾言子必思。三年飽食曲江魚。不讀山房萬卷書。自笑米塩增老醜。故鄕何水不宜漁。</text>
<title>陪橡亭遊曲江</title>,<text>窮得曲江流入海。海棠無數白沙洲。波頭北望關東近。一髮靑山是禮州。二載陳魚愧獨遊。江山亦笑老遨頭。金章客至多車馬。飛盡沙頭十白鷗。</text>
<title>密谷寺。別冬課諸生。</title>,<text>今年兩度設文筵。慚愧冬烘酌則先。爲問夏天林下飮。何如踏雪到雲扃。前年夏。會諸生于凈慧寺。飮於林亭。老眼忽明氷玉界。東都山水此爲嘉。諸生莫厭塩虀苦。他日鳴騶訪碧紗。</text>
<title>寄別金參判明通赴燕京 名謹思</title>,<text>雙鳳㘅書下海東。於余信宿去無蹤。公今快覩翺翔處。正在雲霄第幾重。</text>
<title>臈月初三日</title>,<text>今日是吾初度日。東州三見臈梅開。非關歲儉官無酒。半百玆辰不擧杯。</text>
<title>和申洪之醉夢軒</title>,<text>白髮銅章一病身。餘生不作市朝人。別君六載詩筒至。刮眼湖南格更新。公長於吾只一年。四州祥夢正相連。當時竊笑公偏出。今日衰翁又海堧。</text>
<title>伏受內賜辟瘟方</title>,<text>恩賜方書及遠臣。賤名深恠徹楓宸。銀臺昔掌頒書錄。此日還爲受賜人。</text>
<title>迎日問圃隱舊居</title>,<text>家世烏川東海濱。來雲今已作編民。陳橋有變韓通死。萬古如公只二人。</text>
<title>贈甘浦萬戶 吾中表弟姜慶裕也</title>,<text>城泊龍驤萬斛船。島夷那得敢窺前。主人無事敦詩禮。橫槊吟詩也自賢。興州我亦踰三載。慣聽濤聲日抵年。遙想家山秋正好。羡君先我到溪田。</text>
<title>和寄聖與</title>,<text>待罪東州已四秋。追隨雲將共淸遊。官如道院閑無事。只有思鄕戀闕愁。三年別却故山雲。已見馳烟驛路文。所得今唯雙八絶。還將淸料與君分。</text>
<title>東州道院十六絶</title>,<text>休官久作山中相。應詔還爲道觀仙。早識此邦民事簡。懷章恨不十年前。四望渾爲老守髮。鶴峯蒼翠獨多毛。世人少識靑山好。那識靑山不語高。憶在山陰書院閑。吟頭日日對楡山。鶴峯何事亦淸瘦。到處佳山似我顔。東閣無梅動詩興。居官還不及居家。家園久別梅千樹。不分他鄕紅杏花。風土多杏而無梅種梅移竹乃吾癖。吏事能令習氣休。新植數株聊寄興。可能他日憶楊州。西北雲山展古畫。東南海市起新樓。主人但喜娛心目。不覺吟來白盡頭。設險古人無定制。趙侯城似一彈丸。後人不識經營意。若比封疆城已寬。麗季知郡趙友良勸民城之。只客倉廨。十日東風九放顚。晴雷常自殷東邊。漁人不管波濤惡。日日來陳魚蟹鮮。南北秩夫城主地。奈何舞袖擧猶難。我今恢拓詩疆界。割取斯羅一半山。西溪之水氷生玉。十日炎天九筍輿。恨殺曲江渾濁浪。客來時復往陳魚。窮海之濱二千戶。吏民雖少足波臣。假令盡海爲耕地。治法征徭更累人。擬作新軒先作圃。六期三見果瓜時。平生灌圃種蒔手。到處難禁結習宜。欲識主人機事息。海鷗時見傍城飛。可嘆愚民愧微物。其知老守者應稀。混沌溪山氷玉地。林泉久被丈人欺。米塩敲朴東州遠。應有英靈作檄移。土人雋永重鰱魴。紫蠏銀魚已厭甞。喜淡石蠔幷石首。長思二味憶吾鄕。時復黃紬放衙去。聖恩偏厚養痾身。夢魂自識曾遊慣。夜夜還爲侍從臣。</text>
<title>寄呈靑蘿</title>,<text>斗樣荒城傍海濱。吏民雖少足波臣。到來忽已黃梅節。摘得無因寄遠人。</text>
<title>和寄知非翁</title>,<text>李韋所製世稱工。遺譜流傳遍海東。誰解魚膏亦成墨。燻烟得妙秩夫翁。玄珠印作笏如圭。寫字銀光上射奎。堪笑世人空好古。文房必送李廷珪。習氣難除笑我迂。米塩餘暇製玄珠。使余合得還丹藥。佐使君臣理不殊。</text>
<title>和贈永川徐生員 适</title>,<text>丁年作郡多傷錦。白首今慚作客來。只喜故人尙靑髩。眼明輪奐足樓臺。</text>
<title>大丘東軒。用諸韻裁爲一絶。</title>,<text>樓額正宜淸獻事。湖名有底取于琴。壁間更得琴侯韻。餘事詞章亦古音。</text>
<title>次休亭 大丘徐察訪池亭也</title>,<text>不勞柱笏仰看峯。近在君家碧沼中。欲見烟嵐全畫幅。應除菡萏數千叢。主人心匠見於斯。花竹亭臺乃爾奇。我有灌堂池亦𤄃。藕花今正爛開時。</text>
<title>又賦一絶</title>,<text>故家喬木更新堂。稻壠香來奪藕香。未識政堂初卜此。當時亦有好池塘。</text>
<title>琴鶴樓有得。呈主人崔允孫，比安縣監朴亨幹。</title>,<text>似看古畫山平遠。眼底靑螺點幾層。新得八公眞面目。伽倻琵瑟乃吾曾。八公山名</text>
<title>淸道淸德樓。次諸公韻。</title>,<text>最愛雲門山水淸。吟鞍昔日傍溪行。明朝試罷東還路。再過天台訪赤城。主人愛客尊常滿。一月端能擧幾盃。衰病如余從此去。囊中久已草歸來。歲戊辰。設夏課于此。余以知永州。同主人安侯覯，慶山令秦侯澹備試員。今丁亥又設夏課。與知榮州柳侯希齡，前聞韶許侯輔復爲試員。將別各次諸韻。載名于樓。</text>
<title>西溪捕魚。呈橡亭。</title>,<text>飛鶴山前水可漁。行先漁子促籃輿。吏民豈識遨頭意。只要窮源不在魚。有樹童童葉正敷。眼明靑子憶紅膚。家山無限烏椑樹。可笑從公乞一株。城中只見林巒好。才出西溪是別州。爽氣不須公借我。朝朝多事入吟頭。</text>
<title>義興東軒。爲公山賦。</title>,<text>去歲達城文酒會。樓居一月對孱顔。今來面目靑依舊。愧我吟鞍尙未閑。</text>
<title>題麟角寺</title>,<text>不識香溪今半百。偶過山縣訪伽藍。羞將塵世秋蓬鬂。照向仙山氷玉潭。學士文章釋子書。貞珉鐵畫刻瓊琚。從人調我春遊樂。只爲看碑枉竹輿。</text>
<title>安康縣凈慧寺。謝府尹伯起。</title>,<text>平生混沌溪山眼。不爲興州坵垤開。賴有好山雄貴境。洞門如到故鄕來。</text>
<title>次寄適菴</title>,<text>詩筒今又寄余來。五歲東州歲一回。敲朴喧囂妨老病。愁眉時復爲公開。知公歲暮健何如。苦待奚奴一紙書。分我弄孫飴滿笥。啖來數月食亡魚。米塩朱墨五年來。鄕夢勞於往復回。風土家山冬亦煖。臈梅千樹爲誰開。欲報瓊琚愧不如。只緣爲吏廢詩書。誦公前日驚人句。石蟹泥鰍不當魚。</text>
<title>呈孝仲公 寧海府使蔡紹權</title>,<text>非關老病却無情。厥性從來厭色聲。靖節去絃猶有思。昭文不鼓本無成。</text>
<title>題永州淸凉堂 以監試試官會于州</title>,<text>又見白袍明似鵠。老夫今忝主司榮。雨狂不解文塲料。停破群蚕食葉聲。終日大雨雌黃文字少擡頭。不管陰晴失半秋。一夜溪流鳴似海。夢驚身尙在興州。</text>
<title>題盆城西淸軒 知州宋瑾重新之。尋以武略陞堂上。拜鍾城府使。</title>,<text>重新我識宋知州。新作西淸竹覆樓。公在北門令北重。去思今已五經秋。萬家千騎古都民。今得遨頭兩鬢春。爲報邦人須刮目。看公游刃發硎新。五載東州覊旅客。渡江如到故鄕來。舊遊亭院無題句。聊爲賢侯掃壁埃。</text>
<title>伊西柳節度使山亭 名星</title>,<text>亭爲遊人吾輩設。天敎二載飽登臨。山川無乃山陰縣。脩竹家家間茂林。溪拖白練行蕪遠。鳥割靑山度野遅。傳語騷人莫登覽。髭鬚斷盡一篇詩。</text>
<title>題咸陽望嶽樓 是年以輿地勝覽撰集。自興州抵咸陽。安使君㥠重新此樓請題。</title>,<text>少時夏課遊遫地。六載山陰月一登。氷玉英靈應識我。可無一語記吾曾。遙看紅露靑林表。知是重新城上樓。餘事主人心匠巧。三年游刃目無牛。西州都是一書院。日斷吟髭未是嫌。更敞高樓增遠目。使君多取恐傷廉。學士齊雲皆面岳。要看肩聳上南樓。不宜偃蹇今相負。我是山中古縣侯。梅溪佔畢淸㵢叟。三老侵凌草木枯。縱使後生來踵武。其如物色少分吾。</text>
<title>題熊川東軒</title>,<text>不信書中血漂杵。眼看海水亦玄黃。縣城門外禾麻地。卽是他年古戰塲。卉服蠙珠曁海魚。慕羶曾受一塵居。百年生齒蜂房密。一燎鴻毛便作墟。二十年前看盡壁。名公箇箇有題詩。倭奴偸取瓊琚盡。不見支卿子獻詞。權柱支卿甞使還對馬州。送譯官曺伸先還朝云。北路漫漫東海𤄃。二年同去又同來。盖甞與曺同行北京也。金勘子献宣慰琉球使。和樓韻云介鱗寧識並生天。皆佳句。余但記此耳。今爲倭奴撤盡餘詩板。無一遺者。頭流脉盡山增秀。瓊島銀盤飣餖羅。收拾不遺添地誌。英靈莫恨取之多。</text>
<title>淸香樓有得。呈主人沈淸仲，同事琴仲材，李成之曁諸生。</title>,<text>伊西歲歲設文筵。是嶺中央聚散便。勸課還慚老守懶。支供深仗主人賢。當時草野彈丸國。此日儒林文酒塲。二十年來三度客。山川人物似吾鄕。</text>
<title>題淸河西軒 縣監金自淵重新。極爲敞豁。</title>,<text>不廢何興毁可新。官無大小在於人。屋成燕雀皆相賀。如我何辭頌奐輪。東閣直須未曙紅。蜃樓起滅鏡光中。主人獨愛西淸坐。只爲吟頭對鶴峯。</text>
<title>㓒原池堂</title>,<text>主人十日九臨鏡。不厭西施淡掃粧。添得六郞君子友。姓名從此襲馨香。</text>
<title>呈湖陰</title>,<text>如公精舍非人世。看似圖中卽鏡中。北嶽檄文眞有力。能令詩道卷而東。</text>
<title>送太望之龍城 名斗南</title>,<text>䧺據蟾津得上游。濟朝名郡帶方州。河山萬古聞天下。風物當今冠海陬。牛刀曾試甘文國。望姓初從渤海來。爲報邦人須刮目。盤根錯節刃恢恢。鶉津東下鳳城路。信轡沿崖百里餘。尋得雙溪如啖蔗。煩公行縣試籃輿。</text>
<title>送嶺南觀察使崔介之 名世節</title>,<text>先大夫曾尹東夏。公方束髮尙趨庭。卅年持節公猶晩。父老爭看鬢尙靑。折桂靑年第一枝。燕雲幽薊遠探奇。玉門關外威名振。須使南州草木知。老夫曾佐紅蓮幕。日夜文書高沒人。風土訟閑唯洛左。何妨紅柚拂詩塵。荒城如斗並東瀛。此是羅朝彌秩城。懶守六年興一廢。須看華舘聳崢嶸。菟裘二水潭西院。萬竹千梅掩碧灣。隔水郵亭近相對。煩公尋我舊題看。吾鄕樂土鐵城郡。海復蠙珠長吏廉。堪笑丈人拋灌甕。紅塵白髮困虀塩。野麋本自思便卧。林鳥寧能久倦翔。要速歸田先乞郡。故人無乃學蘇章。</text>
<title>書安堅可度海靑圖</title>,<text>羽虫何物敵才豪。頃刻雲中落血毛。四海博寬羅網少。人閒何事掣紅絛。畫者爲誰安可度。往年曾慣見雲山。斯人已死同文豹。留得其皮在世間。</text>
<title>泛槎亭 判書金公安國落職居驪州之梨湖。作亭曰泛槎。以十六爲題。余只取十二。</title>,<text>禮樂文章煥百年。喬山弓劒憶依然。微臣三度瞻佳氣。欝欝常兼五色烟。右英陵瑞靄南川不及驪川勝。峻嶺長林繞郡靑。公莫從今憂卒歲。玉延猶可制頹齡。右川寧廢縣曾過梨湖看翠黛。當時偃蹇不相親。泛槎亭上今重見。面目依然是故人。右龍門層翠畿湖山盡入亭中。雉岳遙分暮靄紅。欲識主人恢拓大。北原輪廣是關東。右雉岳浮嵐下江桂玉日千艘。盡爲權門富室來。日日主人何所得。載將湖月滿船迴。右梨湖月艇上巳秉蘭遵鄭俗。暮春修禊效山陰。梨湖不讓蘭亭勝。醉筆公兼字直金。右盤磯禊飮慣乘野艇尋安道。時入山房訪遠公。驢足不辭行雪上。銀盃做得句應工。右長興雪驢漁歌樵唱牧兒篴。洗盡十年塵土膓。誰識大平聲在此。都輸亭主助詩章。右豆川牧笛過帆無數交相背。一一偏從亭下潭。亭主隨流憶西北。客情泝水在東南。右笠浦風帆又是一年魚稻秋。漁燈夜夜集灘頭。較來十載䀋虀苦。㝡好無監有蠏州。右丸灘漁火江湖蒿目從頭白。十載沙鷗不負公。杖屨南池應屑屑。紅粧無乃笑衰翁。右南池賞蓮南國已應梅似雪。此邦春半尙遅開。人亡故宅花無主。尋訪唯公獨往來。右北墅尋梅</text>
<title>過驪州。主人李伯益不在。名希輔</title>,<text>此生我已知津矣。江上朱樓是我曾。去歲翠華來駐此。今過不敢舍舟登。夜宿梨湖訪湖主。郡樓不遇主人公。五漿饋我慚州吏。白髮今猶戀腐紅。</text>
<title>寄題寧邊淸陰亭</title>,<text>山西曺相山東許。鎭撫西人已十秋。天遣兩公重建節。漢黃丞相郭幷州。曺相▦孫，許相硄皆再鎭。南北威名鐵面卿。西人騎竹喜重迎。敦詩所至亭臺足。恨不尊前着老兵。將軍興亦不爲淺。文武賓僚會武昌。尊俎一亭鈴索靜。安邊不必斬諸羗。</text>
<title>題淸河臨溟閣。用周都事 世鵬 韻。縣守金侯索和</title>,<text>東州風物白吾頭。去郡今猶作卧遊。聞道賢侯增賁餙。遙題百不一分酬。</text>
<title>書固城重新學舍</title>,<text>憶曾童稚伊吾地。聽說前人敎誨勤。燈用松明長課讀。鼓鳴方寢夜常分。當時屋宇猶完好。老去年來見棟撓。賢令李侯增賁餙。還同燕雀賀成謠。李侯游刃有餘地。治行仍兼敎授功。去後巍然講堂在。香名遠繼漢文翁。</text>
<title>掛弓樓。調主人洪叔治節度使。名濬。戊午武科。</title>,<text>金榜朱闌碧水頭。黃龍靑雀白鷗洲。升平未試公雄畧。高卧何嫌百尺樓。嶺右雄藩千雉城。樓臺重敞爲升平。將軍不作紅裙飮。魚鳥稀聽皷笛聲。可笑主人如老我。臺無姬妾護衣篝。如何殺盡邊風景。不用新樓作燕樓。</text>
<title>題頭流巖上人碧松軒</title>,<text>東國邇來僧不古。山門寂寂只緇徒。師能力振家風得。萬古名山與道俱。我是頭流舊隱吏。丹崖靑壁可藏身。只今隱者無眞隱。今日吾師是主人。身似野僧頭有髮。心遊方岳腋無翰。聞師枯槁空山裏。問道吾眉定不攢。</text>
<title>書達凈師軸</title>,<text>龍象之徒還可人。氷淸爲骨水爲神。少年踏盡三韓地。時爲求詩惹世塵。得失吾今付子虗。林泉一願外無餘。從今判斷貧家事。遊遍名山不羡渠。右二首。用崔舍人韻。嶺有適菴湖訥老。文章華國敵唐公。當時五子今誰在。只有林泉一灌翁。歲辛巳。詔使翰林修撰唐皐，副使兵科給事史道來。余與昆陽郡守黃㻶，忠州牧使朴祥，豊基郡守文▦，昌院正曺伸隸舘伴廳。余因補舘職。不數年。豊基卒於官。黃丈之於丙戌。曺院正於前年。以次而逝。今庚寅五月。峻上人自湖南來言朴昌世沒於前月。咄哉咄哉。四人皆文章巨手。十年之內。無一存者。芝焚蕙嘆。余不暇悲人而自悲矣。書一絶于末。以示其子孫耳。</text>
<title>書心印上人軸</title>,<text>頭流有似子芝面。使我都消名利心。師亦有吾泉石癢。靑年何用入山深。三樂矢川舊遊地。出山還隱十年遅。師今見我還農圃。急報山庭莫浪移。</text>
<title>送西溪主人湖西 鄭世虎舍人。以罪謫昆山數年。量移于扶餘。</title>,<text>看竹無家無好竹。二年忘作嶺南身。寫眞賴有東溪手。將此西歸是故人。昆山草木困嘲弄。天故移君西海頭。古都風物生顔色。亦有如椽靑竹不。</text>
<title>東老惠餳</title>,<text>南中風土眞無古。禁火之辰不見飴。老守得來妨病齒。只宜含口弄還兒。</text>
<title>宿橫浦</title>,<text>三十年來慣此路。經過無不掬流甞。當時不悟曹溪味。白髮今來始識香。</text>
<title>將往靑岩不果。行次安挺然。名珽</title>,<text>懸流石上幾千層。老子于今見未曾。早晩沿溪刮吾眼。不將濺沫洗徐凝。</text>
<title>投安養寺</title>,<text>行春不覺入州境。偶憇山房睡正酣。欲遍伽藍塵務急。吟筇又不及靑岩。淳祐僧碑草樹深。幾年埋沒隱祗林。山人不識銘章貴。不導詞人取次尋。</text>
<title>遊蟾湖</title>,<text>問舍求田二十年。嶺南湖北好山川。此行定爲英靈道。非久湖邊着釣船。湖上重來景物新。山皆有素似相親。金鰲偃蹇䧺諸岳。豈識今吾是主人。此是背流三水一。向來流盡幾興亡。吾鄕疆理知爲遠。東去江州百里強。少年踏盡湖南土。風物令人憶舊遊。戱語紅蓮幕中客。能無杜子醉靑樓。</text>
<title>東溪贈崔舍人 名山斗</title>,<text>春陰日與病相妨。不見天光一月強。多謝騷人來訪我。兼將謎語雜詞章。憶別中書鄭子仁。其爲謎語妙而神。昆山草木生顔色。又見蒼槐老舍人。</text>
<title>邀崔舍人</title>,<text>望鰲堂下起新亭。正對鰲山一點靑。灌圃變爲觀圃額。試甞新菜洗魚腥。手種庭前一樹梅。春寒玉蘂未全開。陋亭不敢邀高士。只爲梅兄蹔枉來。</text>
<title>和贈崔新齋 舍人之號</title>,<text>君有霜毛我始驚。留連數日眼俱明。看君學盡人間事。只恨談筵謎語生。一日仙舟訪我來。於余信宿舍舟迴。秋來定泛蟾湖月。斫膾看君倒百盃。</text>
<title>氷玉亭 鄭仁同宙作亭鐥川</title>,<text>亭介三州昆㝡近。山多河晉水朝昆。昆山老守頻來醉。擬作高陽習氏園。慣識鐥川風土美。求田欲老晉河間。前臨蓬島漁塩海。背負頭流柿栗山。</text>
<title>臨院亭 昆之城東。芟繁蕪。起新亭。</title>,<text>地盡南溟瘴癘增。塩烟腥臭助炎蒸。烏鳶不度鴈回去。誰信亭生夏日氷。舊日鳳溪今浣水。水行沙上遠來朝。俯看匹練橫拖去。認是淸流落海潮。方丈雲山開畫幛。鰲峰蒼翠撲簾鉤。縱然名望聞天下。爽氣於鰲讓一頭。城中取給浣溪流。朝暮人飡碧玉油。可把幽閑名道院。慚吾白髮作遨頭。三年荒政無閑暇。未試亭臺滯可宣。今日亭成瓜亦熟。可還農圃理荒田。</text>
<title>賦得鰲山瀑布。呈交承邢仲愚。</title>,<text>萬古香爐與朴淵。詩家只數此山川。誰知辟陋昆山郡。亦有銀河落自天。自是遊人無博雅。不曾聞有此山奇。神慳地秘成千古。賴有東溪漏洩之。</text>
<title>泗川新軒。爲主人成漢卿賦。名世良</title>,<text>縣與固隣纔六十。慣甞風土老經行。水多於地高於陸。常恐風濤沒却城。可笑廣輪無十里。吏民雖少足波臣。主人袖得輸般手。重敞華軒不日新。擧網陳魚作京觀。無監有蠏是名城。前人題咏多留壁。恨不同時與細評。曾見諸名公詩板多留于壁。而曺公偉短律尤佳。今失之可恨。邑有變遷更幾宰。緬思吾祖百年前。長沙袖拙雖難舞。風物今還冠一邊。吾高祖贈判書淵監縣務。</text>
<title>赴陜州</title>,<text>此生我已知津矣。底事憑君更問津。日暮倒行迷所向。借僮眞是指南人。</text>
<title>寄完山尹李伯益</title>,<text>曾共紫雲樓上飮。今胡髮白簿書中。甄都風物繁華地。肯念倻山坐嘯翁。</text>
<title>呈八溪李使君 壽福</title>,<text>風雪老臣馳急傳。路人誰識䆠情闌。已言恐作遼東豕。今日眞成半道歸。以製述官被召到商州。聞天使尙遠還來。</text>
<title>京山道中</title>,<text>料峭東風冷不當。馬蹄三日踏輕霜。不妨行客重裘煖。時令其如逼正陽。</text>
<title>安林驛</title>,<text>看是武陵橋下水。氷淸減却出山時。雖然自帶朝宗職。正似今吾北首馳。</text>
<title>過梨湖</title>,<text>水路慣曾朝魏闕。此行行李更怱怱。一春水足舟飛疾。閃過梨湖不見公。</text>
<title>次上使 翰林院修撰龔用卿</title>,<text>崑玉桂枝鞭着先。誦詩專對獨勞賢。今朝忽見靑靑柳。雨濕輕塵是別筵。</text>
<title>西原牧伯乞詩。書贈。牧伯姓李名夔</title>,<text>詩酒靑春賢使君。絃歌慰我老斯文。不知拱北樓中醉。扶入城門夜已分。</text>
<title>金陵途中</title>,<text>野棠忽見花如雪。香勝南州二月梅。造物似爲吟客地。偏敎樹樹路傍栽。</text>
<title>寄昆山守周景遊。兼柬挺然。</title>,<text>龍山西走飮天池。平視金鰲萬丈奇。勝刹百川無故雅。卧龍披得沒榛碑。丁年作郡急於親。日日平反笑語春。管得海珍今幾品。旨甘餘可及山人。聖賢未免情鍾痛。我亦生來哭二兒。強試東溪言笑快。須知新抱孟生悲。</text>
<title>和宋駙馬礪城尉 礪原府院君宋公軼之孫</title>,<text>乃祖功名乃舅文。箕裘事業已收勳。不須手折蟾宮桂。縱步平看脚底雲。七旬於世榮爲足。六佩南州郡印歸。天賜二兒持灌甕。餘齡此外有何希。莫問何時重會面。野臣何更踏京塵。此行方笑宣尼苦。底事知津更問津。家在泗濱兼混沌。此山削玉水氷淸。出山此度朝金闕。笑我龍鍾一市傾。葺得溪堂數十架。代茅以瓦稍穹隆。前御諫議是人爵。天爵今叨灌圃公。</text>
<title>送鐵城謫客羅翰林還拜本職 名世鑽</title>,<text>老夫曾佐湖南幕。踏盡溪山五十州。㝡愛錦城風物好。顯宗曾御撫夷樓。靑年學士擧於鄕。載筆三長侍玉皇。蹔謫人間留數歲。鐵城風土入奚囊。藥言苦口中時病。權貴褊心盡惡之。有底身無言事責。極陳深戒駭人爲。金鷄詔與除書下。遐裔諸公盡賜環。湖海老臣心魏闕。不看君輩復淸班。屈指名邦舊遊侶。如今落落曉天星。禧之父子爲州秀。晩得吾君眼更靑。</text>
<title>送昆山流人安珽恩徙廣州</title>,<text>昆雖僻陋有山水。方丈矢川朝郡城。君謫郡來淹二九。千年風土得君評。君已十年人事變。滎陽鄭子亦三年。嘲啾草木困凌暴。物色不分朱墨邊。謎語君今已三昧。滎陽亦可策其勛。老夫晩學口猶澁。靑出時時壓倒君。同君先子困敦榜。乃祖亦吾恩府公。君是淸修善人後。柰何長在禍叢中。金鷄一日㘅恩詔。四裔諸公盡賜環。君獨戴盆殿數月。徐行猶得見家山。</text>
<title>送宜春監吳敬夫還錦城 名謙</title>,<text>乃舅申公字大用。美如冠玉好生毛。朱顔綠鬢君相似。政事文章甥更高。田盡膏脂汴州路。稻皆早熟是占城。使君政簡閑花筆。飽食精英更攝生。錦非不美製爲難。前此守臣多汗顔。自得君來有次第。不煩抽薤革民頑。養楮家家有奇貨。烏椑什倍木奴千。會稽內史今歸去。謝監何從得萬錢。鑄錯不須十州鐵。差毫一字誤神君。君應坐此爲無憾。欲爲君裁借寇文。二十年前客錦州。山川信美是生侯。割雞誤用屠牛手。非久還修五鳳樓。</text>
<title>送李復古參議尹全州 名彦迪</title>,<text>朝家揀得吏之淸。首薦明公愜物情。付爾枌楡豊沛地。平反不得不煩卿。快心淸讌曾題壁。卅八年來雪爪鴻。不見紗籠吾已矣。勉將心事望于公。大家今日賦東征。泉壤應知顯贈榮。湖海魚塩多美郡。一麾吾亦踵公行。平生酷愛完山紙。滑膩還勝官妓膚。安得從公爲水部。梅花東閣弄尖奴。</text>
<title>湖陰阻雨留七日。呈主公。鄭公士龍</title>,<text>水源窮處卽藍㵢。矢水臨川四派來。坐想名山諸壑勝。湖堂恰好此中開。也知水上偏多雨。白日黃流沒盡田。麥不成秋農不饁。柳堤閑繫野人船。說盡人間無限事。能消永日又侵昏。半爲謎語論人物。若是眞言欲反呑。</text>
<title>呈湖陰</title>,<text>通德頗能工杼柚。童烏已解糞園田。一身溫飽今粗辦。餘物從今不足論。人乘肥馬我乘瘦。人曳羅紈我布巾。馬極肥來還害主。布裙何地有驕人。</text>
<title>過西芝驛 在雲門寺二十里許</title>,<text>雲門寺裏憶然師。筆較鍾王或過之。半世人間看墨本。王程未得往尋碑。</text>
<title>咸平遇寒食</title>,<text>京師今日祭墦間。士女塡郊溢郭迎。想見南州無此俗。不曾盂飯到丘山寓愛山堂哭子䂓。新阡宿草已離離。杜鵑花發村醪熟。正是家人上冢時。</text>
<title>謝姜士敦惠沉柿狄栗</title>,<text>柿中沉柿似鵝卵。分我君家滿瓮靑。誰識野臣芹曝志。年年無路獻彤庭。栗中狄栗世稀有。爛嚼黃膚齒更馨。擬種家園期十載。老夫無乃太丁寧。</text>
<title>謝鄭以南惠柿</title>,<text>柿中早柿不多有。不待中秋已爛紅。分我滿筽慚獨享。野臣無路獻王公。吾鄕君獨秀於農。詞藻人人競避鋒。天上今應革新榜。佇看名字墨光濃。君書云西行故以此賀之</text>
<title>凝川校生謠 呈觀察使金正國</title>,<text>聞韶佳氣欝䓗然。玉節來遊伯仲聯。誰識枌楡百年後。再將錦綉裹山川。淸河太守休相恃。故舊蘇章不汝容。攬轡澄淸今幾月。狐狸稍稍窟將空。繩吏先誅舞文者。養廉偏護耳聾丞。南中父老爭相慶。曠古今看逐雀鷹。朝家敎化重膠庠。嶺外今爲禮法塲。須使文翁來敎授。家家稷契戶程張。</text>
<title>書永潭書院</title>,<text>笑我未能無世態。作亭還爲北來賓。如何混沌佳山水。亦復追隨舊丈人。溪在上流氷出玉。及看潭色不如初。出山自有塵泥涴。悟得今余亦類渠。</text>
<title>釣月堂 晉之秀才河就演。起堂於其第之北。余名之以釣月。</title>,<text>堂上鄴侯三萬軸。臺前渭叟一絲竿。主人欲學李公擇。莫作無心漁父看。山圍縣去攢靑笋。水繞堂流瀉綠油。紅芡銀蓴君長物。紫蔘香蕨我珍羞。</text>
<title>次絳雪堂</title>,<text>混沌丈人病十年。林泉衣鉢得君傳。侵凌草木君應甚。竊吹多慚我在先。</text>
<title>示絳雪固窮</title>,<text>慵懶君休學灌翁。生來見客不爲容。終年抱甕灌蔬菜。用力雖勞少見功。宅山先使峻垣墉。獸盜宜無隙可容。門扇我今純用竹。茅茨何用大夫松。誰言混沌三人業。尺牘皆令代以詩。錄呈求正梅窓老。漏洩山中事事奇。</text>
<title>和李君浩堂詠 君浩名源。堂號淸香。李丞旨子淨首題八詠。俾余和之。不敢辭書寄。</title>,<text>方丈千岩百戶縣。山陰舊吏是曾遊。人間卅載空回首。一水橫南作弱流。縣官門掩吏人稀。門外君家竹掩扉。莫謂主人無所管。在山雲壑水漁磯。學士新題刮吾目。公曾於此學趨庭。同時我已懸車老。見子銀臺鬢尙靑。學士姓李名粲字子淨。公先君嶮。丙寅年間。爲丹城縣監。而余亦同時爲山陰縣監矣。君是江城之後裔。故家梅竹想當時。行人亦識功臣墓。過客誰尋孝子碑。江城君姓文名益漸。墓在新安之北。下臨官道。公甲辰年間。如元朝得木綿花。始布東國。孝子碑在培養山舊居。</text>
<title>八景八絶</title>,<text>靑螺一抹何州地。紅日三竿近帝鄕。烟浪志和吾所愛。魏牟情戀不能忘。右漁村落照何處群帆日暮歸。看疑鳧鴈泛漣漪。須臾捲却垂天翼。最好長風滿腹時。右遠浦歸帆螺䯻重重千佛頂。浮嵐遠近捲輕紈。參差金碧明如拭。恨不天紳霧裡看。右山市晴嵐度壑穿雲出洞聲。遅遅認省遠鍾鳴。千重烟樹誰尋寺。孫綽天台欠赤城。右烟寺暮鍾四時獨有秋天月。海內人皆把酒看。只恐瓊樓最高處。夜深風露不勝寒。右洞庭秋月昨暮撒塩看柳絮。朝來遠近失靑山。漁人把釣烟波上。心在潭魚不覺寒。右江天暮雪古來水碧沙明地。遷客今加瘴癘名。帝子淚痕如在竹。後來添作幾千莖。右瀟湘夜雨木落南翔稻正腴。群遊飮啄恣江湖。恐渠飽煖忘虞處。枉害忠誠直諫奴。右平沙落鴈</text>
<title>密州南處士 右文 枕流亭</title>,<text>少日文名嶺右聞。山川乃爾寔鍾君。若曾鴈塔題名姓。氷玉何人管白雲。</text>
<title>梅竹軒</title>,<text>南州此月梅初綻。京洛層氷奈爾寒。居士以兄爲死友。紅塵咫尺不彈冠。不須看竹千竿富。一箇城中富渭濱。遙思新植灌溪者。白白靑靑待主人。</text>
<title>寄周景游</title>,<text>大梁天子病膏肓。索蜜終無一字甞。白髮貧儒不飢死。竹溪賢守惠瓊漿。基州松栢如新甫。子入官倉數萬鍾。饞守六年唯啗此。膚如處子面如童。</text>
<title>灌圃堂八詠</title>,<text>武貪兩水聒門前。灌得園籬及稻田。混混不曾憂大旱。貧家長得享豊年。右灌圃堂咬菜堂中日照盤。宮商自出齒牙間。只緣百事病難做。世上無人擊節看。右咬菜軒家則雖貧書則富。客來唯用此陳編。誰知一箇東韓士。上友皇朝以上賢。右尙友堂窮鬼長年笑我貧。奴星折柳送歸頻。從玆不見催租吏。只許雲山作上賓。右送窮門淸淺可容踈影橫。幽軒臨帖眼增明。朝朝洗硯殺風景。緇盡春來蘸水英。右洗硯池管領一春花與菓。鸎含纔了又禽來。閑看代謝人空老。無益安期火棗栽。右種菓園木母爲兄竹爲弟。登壇好結歲寒盟。不妨添得吟詩叟。冷淡相看了一生。右梅竹塢方塘一鏡落堦前。隱逸花中君子蓮。衣愛綠荷長製夏。飮滋黃液可延年。右蓮菊塘</text>
<title>八友屛</title>,<text>世愛暗香踈影句。西湖濃抹與相同。名公競上東封議。不作周南太史公。右西湖詠梅風流文雅右將軍。四十人中獨出群。繭紙銀鉤三百字。連城不足策其勛。右蘭亭修禊詩家孰不愛香淸。喜得高人識者評。花與主人同格調。一生虗得六郞名。右濂溪愛蓮流惡何由决淸渭。天誅一夕在沙丘。公卿不耻邦無道。獨有靑門一邵侯。右靑門種瓜南客慣甞羊酪味。不思蒓菜在吳中。滿朝褌蝨公先悟。鑽紙還爲得穴蜂。右吳中討蒓眼看衆鳥棲無樹。獨愛吾廬枕更高。採得凌霜籬下菊。不堪持以獻金刀。右東籬採菊雪覆茅茨月滿船。閑披鶴氅聳吟肩。興顚不覺舟行疾。忽爾闌珊更不前。右剡溪回棹可食人門三斗艾。何堪歲暮雪霜途。淸詩盡出寒驢背。若馭堅良有此無。右灞橋騎驢</text>
<title>書冥鴻亭湖船 年過七十。自前年不作詩。冥鴻主人索題甚苛。強作數首敗盟。</title>,<text>但使彈吾船上琴。休敎粉黛俯湖心。只愁驚起沙汀鳥。闖水游魚更入深。廊廟何堪蒿目憂。稀年始可事優游。脫還袍笏兼魚袋。換得澄潭與白鷗。蘸湖樓觀積層層。朱檻橫空我怯憑。較與灌溪風在下。鷦鷯何必羡鯤鵬。</text>
<title>書東書堂集古帖後</title>,<text>永嘉以來數王謝。雅量文度與東山。餘事翰墨工不論。鎭維衰季是所難。會稽山色鏡湖波。中有養鵝道士多。誰遣右軍爲內史。剡牋一字直一鵝。蘭亭勝會盡詩文。逸少風流獨冠群。醉墨一紙三百字。四十人中獨策勛。世情冷煖由窮達。人事得失兼是非。羲之自誓老田里。豈但筆法爲我師。前有草聖後草顚。想見秉筆大如椽。王家諸兒盡父風。獻之無愧二張前。我愛尙書顔眞卿。筆鋒遠與長史爭。正坐杞等同亂朝。賴有一死成其名。漢魏晉法盛於唐。宋臣不及宸翰章。元朝亦多名家者。松雪學士眞逼王。零陵懷素善醉墨。晩遊中州多所得。也勝鐵門永師書。千金自許無愧色。我愛皇朝東書堂。自家手跡敵鍾王。收取奇寶遍天下。夜光遠到吾東方。</text>
<title>製錦堂成。以四十字爲記。</title>,<text>堂背新移竹。庭心唯種梅。西山增爽氣。東閣助吟材。久擬居杭樂。慚非治邵才。願言休剪伐。後有四君來。宋西湖林逋愛梅有詩。趙子岩守邵州。植梅竹於郡齋。榜曰靑白堂云。</text>
<title>次洪直卿</title>,<text>一縣千岩裏。楡山當會稽。居民多訟柿。有屋盡臨溪。世事心如醉。林泉眼不迷。頭流豈負我。時遣晩雲低。直卿名彦忠。大提學貴達之子。歲己未。余爲弘文舘正字。直卿先爲修撰。後二年出監縣務。直卿陞校理。前年謫南海。過余於換鵝亭。以稽韻短律贈我。後移配巨濟。以余將及瓜。遺二絶爲別。余皆次韻酬之。</text>
<title>輓韓判書 世桓</title>,<text>偶合庚寅甲。同題壬子名。魚竿甘我分。鵬翼羡公程。出建南州節。來尋灌老耕。依然今四歲。何遽奠殷楹。</text>
<title>牙湖精舍。次橡亭。</title>,<text>泗水橫羅帶。龍山展畫圖。銀盤錯瓊島。水府辨仙區。鷗鷺吟中物。魚蝦飮處需。從公湖海老。有我一迂儒。</text>
<title>挽趙承旨母夫人李氏</title>,<text>華閥鐵城後。乘龍巴水汀。男多還不懼。子貴故爲榮。歜母猶勤績。鸞妻更服荊。使君今去郡。恨不執銘旌。</text>
<title>謝姜顯之注書人日來訪</title>,<text>忽忽逢人日。無人可共觴。門過銀署客。袖出洞庭香。包覺梯航外。分從咫尺傍。懷之無所遺。忍淚不能甞。</text>
<title>送昆山守李大立郞中</title>,<text>昆山賢太守。前後兩詞臣。箕斗迎華盖。江山得主人。飛鳧思聖主。作賦有慈親。東去吾鄕近。歸田在暮春。郡僻一書院。雷封是晉西。軒邀滄海月。城枕浣沙溪。蟾水擬江左。鰲山當會稽。君歸應得助。剩自看新題。</text>
<title>輓退憂先生表敬仲 名憑</title>,<text>惠死吾亡質。誰知莊叟哀。名山遊未遂。上帝記何催。鳴鳳宜箴豸。噤烏愧共臺。崑山一片玉。更折桂枝魁。</text>
<title>輓咸安金太守 學曾</title>,<text>古今賢達者。多有病於官。牒訴裝心慮。風寒入肺肝。孤鳴雲外鴈。隻影鏡中鸞。痛矣將同室。新墳土未乾。</text>
<title>謝橡亭惠貺</title>,<text>旱極桔槹遍。雨餘灌瓮閑。來牟貽我少。桂玉破公慳。饁畒得芸力。甞魚解病顔。吾家將大有。鬼莫笑囏難。</text>
<title>謝橡亭來訪</title>,<text>混沌佳山水。誰開邃古前。正緣氷玉地。只少稻梁田。具眼公來見。無官我得專。英靈償夙債。公許買山錢。</text>
<title>道求禮</title>,<text>試出湖南路。名山都未過。那知異鄕縣。亦有好江河。地入帶方界。民居方丈阿。使君詩助富。十室已爲多。</text>
<title>和贈長源</title>,<text>學製多傷錦。慚吾吏隱名。無多知己子。有懼過情聲。酒不逢塲醉。詩因遇興成。銅章今白髮。已矣負文明。</text>
<title>次大丘東軒韻</title>,<text>野愛靑黃雜。山憐紫翠明。湖魚入厨白。原水瀉荷淸。海郡淹空老。文筵忝亦榮。祖先曾蒞此。登眺感余情。</text>
<title>甘浦次軒韻</title>,<text>早發雞林府。行穿萬木東。溪淸憐易涸。山好惜將窮。海靜星沉璧。濤喧夢訝風。時看鯨戱水。半露立如熊。</text>
<title>和寄彦深舍人</title>,<text>洛與羅爲近。詩筒喜屢傳。星霜看累換。源派憶相連。學製慚傷錦。成章不直錢。多君已三昧。音律更鏘然。</text>
<title>和呈慕齋</title>,<text>公閑宜筍輿。我老尙魚書。出不逢知己。歸無見倚閭。甘饕東海錯。忘茹故山蔬。却羡公頭黑。前途尙有餘。</text>
<title>黃少年耆老示其王父橡亭公臨末之作。余讀而悲之。詞意俱至。人間不易得也。敬步韻贈之。</title>,<text>東都令尹公。彌秩灌園翁。文酒遊常共。江山賞必同。兒孫年尙少。筆札日逾工。問字休從我。其如借聽聾。耳順亦能健。胡爲遽易床。士悲文欲喪。吾惜質今亡。搜盡十年藁。鏖如百戰塲。降幡吾可把。何得不牽羊。</text>
<title>和呈湖陰</title>,<text>莫道湖波𤄃。今成揭厲灘。文章書萬軸。豪富竹千竿。野鳥衝飛桷。湖魚犯畫欄。故人於此老。何處欲彈冠。</text>
<title>琴鶴樓</title>,<text>維嶺東南路。州治是厥中。樓觀六州盡。湖受萬源窮。公岳雲生白。倻山日入紅。倩誰描畫得。卷却與俱東。</text>
<title>罷郡還灌溪 壬辰二月赴昆陽。甲午八月。以撿灾失實坐罷。</title>,<text>及瓜仍得罷。農圃復前身。梅竹爲高友。雲山是上賓。人皆驚我老。鬼不笑家貧。縱有除書下。年將七十臣。</text>
<title>次上使韻</title>,<text>都邑西湖𤄃。蚕頭逈不群。魚龍驚玉節。箕斗避星文。風彩光臨水。絃歌響遏雲。淸遊須待月。不必恨斜曛。旌節言旋路。開都是別筵。千春形勝地。三月豔陽天。不用投瓊玖。端宜贈馬鞭。前星今正耀。遐筭益千年。下一首開城府韻</text>
<title>次副使 給事中吳希孟</title>,<text>湖水銀盤𤄃。群山飣餖開。漁人分戰陣。風浪發晴雷。麻浦千竿纜。蚕頭萬丈臺。尋遊興不盡。明日可重來。</text>
<title>謝靑蘿來訪</title>,<text>移家正坐林臯勝。見屈星軺入洞來。屋似林鳩慙我拙。徑多蓬籊爲公開。菜園忽覺羊來踏。物色還猜客捲迴。何以餉之唯八詠。煩公詶翰侈亭臺。</text>
<title>挽許水使 琨</title>,<text>家世陽川將相公。長身美鬚百夫雄。北人久慣頻分竹。南節纔持已掛弓。瘴裡何辭盛馬革。舟中不是欠藭芎。丹旌知過金官國。遺愛人皆欲葬桐。</text>
<title>書曺舜卿詩軸 名致虞</title>,<text>怜公久闕趨庭對。鴻鴈年來亦失行。此日江湖瞻闕遠。幾年關路望雲長。只緣將母今還笏。大勝懷章昔返鄕。憶忝永州傷美錦。訪公曾得拜高堂。</text>
<title>寄別金明通赴京</title>,<text>蘿葍山人世有賢。公今不失舊靑氊。剛腸早攬登淸轡。識鑒宜持造化銓。翔漢久同鵬九萬。觀周不遠路三千。東州太守幽燕志。恨不離程贈馬鞭。</text>
<title>寄別洪子美參議充聖節使</title>,<text>憶及同僚先大夫。鳳池還見浴鵷雛。南溟已擊三千里。北塞今摶九萬途。異跡人間留表柱。名山馬上見醫巫。白頭如我書中蠧。乾死終慚舊矢弧。</text>
<title>送慶尹金伯起</title>,<text>年來故舊在無多。兩老風流亦可誇。州舘有賓恒夜宴。郡齋無事廢朝衙。公甘苦辣宜醇酎。我喜肥腴厭細蝦。嗜好有殊同氣味。他年相憶似南柯。</text>
<title>次三峯浪人 李嗣宗</title>,<text>永嘉書院公爲主。食菜無魚亦可肥。松桂陰森擁城郭。湖山嫵媚入簾幃。鄕多大姓所宜問。物固至公容有違。可惜古來名勝地。從今人指作危機。</text>
<title>釣月堂</title>,<text>我家混沌是溪源。君築溪堂卽此濆。大澤蓮稠香遠度。永昌峯疊翠橫分。一區鷗鷺今知主。萬古溪山始得君。倘許卜隣爲釣伴。老夫今欲罷耕雲。</text>
<title>次南海東軒韻</title>,<text>卄年三入花田島。老去今猶怯呂梁。山似瓊雷憐脉斷。水分湖嶺認源長。已看謫客今還國。更喜鄕山亦入床。曾是昆南爲一郡。遨頭歸棹不煩忙。國朝曾倂昆明南海爲昆南。置知郡治。昆明又改爲海陽縣。令治金陽。尋皆析之。今閱壁上床字韻。因思丙寅謫客滿于此鄕。金政丞詮以大司成幽於圍籬。有龍涎一水淹歸棹。龜息千年耐卧床之句。盖用是韻也。余聞於傳誦。不見全篇。後之君子如得之。書以上板。是吾願也。</text>
<title>次大丘東軒韻</title>,<text>地理居中七十州。試甞風土好林丘。山排闥入不須斥。吏抱牘來揮使休。詞有陽春高寡和。樓生氷雪暑無憂。諸君異日皆靑出。慙愧冬烘與久留。</text>
<title>琴鶴樓。呈主人崔允孫。</title>,<text>客來無日不樓居。文酒談鋒一月餘。公嶺雲開堪柱笏。琴湖水落可觀魚。已看一葉潛凋井。旋覺新涼暗入墟。雨足今年將大稔。正宜從此返田廬。</text>
<title>次上使韻 天使唐皐，史道之來。余以校理陪從。</title>,<text>樓倚滄江萬丈潯。曾經華使幾登臨。山從極浦堆靑黛。水帶斜陽浸紫金。風定更無吹細浪。天淸元不着輕陰。來遊此地誠難又。歸舘何妨到夜深。</text>
<title>送兩使口占</title>,<text>誰令南斗自消沉。華盖中朝兩翰林。舘對負兒堪柱笏。樓臨漢水更開襟。藩侯可賜東平印。行槖兼無越尉金。看取邦人惜別意。請量東海孰爲深。</text>
<title>淸道淸德樓。次諸公韻。</title>,<text>二十年前文酒會。郡樓今復愧冬頭。風欞月盡知無夏。稻壠香來覺入秋。炎熱何辭碧筒飮。氷漿可愛綠瓜浮。山川不讓東陽勝。太守前之沈隱侯。太守沈君希源篤於文雅</text>
<title>次壽親詩 李公賢輔爲安東府使時。設老人宴。兼請其兩親同其宴。</title>,<text>印章今領故山川。治洽三年更有年。州據上游淸洛左。境連親舍白雲邊。爲迎具慶霞觴擧。兼及高年鳩杖連。追讀公詩空遠想。世間人幾有斯筵。</text>
<title>湖陰十玩堂。次唐天使韻。</title>,<text>頭流萬壑瀉湖津。勝地公今作主人。有榻賓朋誰得下。無機鷗鷺自相親。幾年京輦思還隱。一日湖公試卽眞。收入紫陽行槖裡。華人應已識淸塵。</text>
<title>泗州枕鰲亭。次鄭雲卿韻。呈主人權侯。軫</title>,<text>城壓龍巒萬丈陰。登臨山海極高深。來朝一水曳羅帶。競秀千峯攢玉簪。亭得佳名添勝覽。詩如雅樂破群音。主人亭制無山藻。作頌何須更用箴。</text>
<title>宜寧聚遠樓。次李擇之韻。</title>,<text>金侯創制卄經秋。從此人間有好樓。風物能令吾老大。湖山足使客稽留。袖中印綬還爲累。身上功名卽是浮。慣識此鄕魚稻樂。求田願卜一林丘。</text>
<title>次雲峯韻</title>,<text>千巖競秀翠磨空。湖嶺中分一路通。直愛林泉超物外。不知身世半天中。關如劒閣知形勝。村似朱陳試土風。更上荒山征戰地。百年遺鏃血花紅。</text>
<title>宿洛東無盡亭 黃允獻別墅</title>,<text>嶺下千支初發北。嶠南諸壑盡流東。靑丘赤縣地雖隔。淸洛碧嵩名偶同。金榜銀鉤魚畏影。雕甍畫棟鳥飛空。諸公物色分留少。到此吾詩更不工。</text>
<title>過漢江。次龔天使韻。</title>,<text>山川形勝更樓臺。綺席無由點一埃。海上仙山鰲負出。日邊芝詔鳳㘅來。雨從農望零還止。雲爲遊人密復開。幾歲東人望華節。登臨莫厭酒千杯。</text>
<title>和湖陰 余爲兵曹參知在京唱和</title>,<text>我欲從公爲釣伴。公還應詔踏靑雲。背來闍崛難逃檄。營畢菟裘可策勛。闕下何能違鷺序。湖陰休更戀鷗群。吟君詩語工於昔。政坐窮愁到十分。</text>
<title>重陽</title>,<text>貧裡逢秋野興狂。不虞禾稼少登塲。烏㘅紅果柿初熟。雀啄黃雲稻正香。蕎麥滿山秋早雪。東瓜堆圃曉先霜。菊花不負佳辰約。應怪無人泛酒觴。</text>
<title>[缺題]</title>,<text>李敎導諱稵。早捷司馬。爲學潭陽。年過八旬。恩賜帶銀。㣧子進士彜倫氏晨昏侍側。養志殫孝。升聞嘉奬。特命叙用。一時卿相相繼贊詠。積成卷軸。嵩善李使君楨乃其五代孫。得江與使君歲晩遊從最熟。一日蒙訪。賫擎求和。得江盥讀敬感。不嫌老澁。別用兩韻。敬書于卷後。使君字剛而。龜巖其號也。封侯食肉不長飽。乃祖塩虀八十春。圃老稀年又加七。深知簡約利吾貧。漑根將欲食其實。已見孫郞折甲枝。先惠二州爲遠勢。斜飛終必取鵬兒。混沌泳潭等處。泉石居停。灌溪抱甕丈人魚得江書。</text>
<title>寄題新亭六絶 四絶已在本集。題李善述新亭是也。</title>,<text>癸酉春。余以病在鐵城親舍。得咸安之命。承乏蒞郡。及冬病篤。移告而退。于時主人但有草亭。後數年。聞新制亭極敞豁。余雖不獲登覽。若其景致。少所慣歷。今皆在目。噫郡是余桑榟也。松楸丘壠。三世于玆。有蒼頭薄田。猶食其毛。而得佩郡章。榮何敢當。顧無寸惠及民。有愧古人之爲本郡者。今於是亭。得無感乎。因寄拙詩于亭主。兼叙舊懷。以謝父老。主人名希祖。於余族且舊也。爲人慷慨。甞爲巨濟等處水軍萬戶。爲親不復仕。余在郡。益知其才可大用。而方糾一鄕風俗之是事。此難能也。豈古隱者流也。主人早負山西勇。曾御龍驤萬斛舟。只緣菽水辭符印。因作居鄕馬少游。一丘勝境郡城東。亭倚危巖架半空。平世自宜田與舍。登臨未必讓元龍。</text>
<title>奉呈晦齋道契</title>,<text>曾看紫玉山中好。公作書堂爲此溪。今日英靈却驚怪。生曾不見駭鷄犀。混沌溪山容我老。靑年住此白烏頭。世人皆識吾貧鬼。萬斛烟霞富可羞。奉次惠韻 晦齋自知踈懶合幽棲。卜築由來愛紫溪。捐彈始悟忘眞鵲。處世猶嫌照水犀。多公早占溪山勝。投紱淸朝未白頭。自嘆平生心事謬。養眞經世兩堪羞。</text>
<title>昌原府武科試官契軸</title>,<text>王公待暴客。武士是長城。北掃天驕血。南淸阿每腥。養之須在預。擇得貴於精。他日巖廊上。看皆門下生。長城或作干城</text>
<title>題保閑堂 金安老江亭</title>,<text>坐久南軒夜已深。酷憐門外似山林。交情世上人新舊。公道天中月古今。引水作塘非水性。籠禽誇客豈禽心。一身已屬蒼生望。湖海雲山夢裏尋。</text>
