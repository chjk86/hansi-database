<title>贈申大鹵</title>,<text>申公詩三百。骯髒身已老。車馬走官迴。閒門但秋艸。余亦忘機者。相看顔色好。興兼魚鳥外。身落風塵道。何邦有煢獨。待爾一懷保。時大鹵久次當知縣。 歸休步苔竹。卜鄰須及早。</text>
<title>送金仲振還義城 名英鐸</title>,<text>金生颯飁大父風。大父爲誰龜庵公。龜庵時危擧聲哭。哭聲白日迴蒼穹。天地爲之慘無色。流俗蠢蠢氣欲索。秖今倏忽向四紀。父老已死後生弱。歎爾棲棲走風塵。習容鳴玉朝天人。紫氣衝斗那能識。車馬退食空逡巡。告歸寒雨罷廉纖。漢江木落冰溓溓。酒闌歌竟休怊悵。東方欲動天橫參。</text>
<title>古風酬人</title>,<text>文雉翻北林。當風振華米。遭逢冶遊兒。珠彈落璀璀。飄飄孤鳳凰。擧翮從紫海。我欲銜汝去。虞羅四面在。汝欲附我歸。躊躇而畏罪。摧頹誠可閔。耿介寧當悔。獻肉充君羹。年貌長不改。獻毛爲君扇。菲薄倘見採。</text>
<title>射虎歌</title>,<text>上山須搏虎。下山須搏兔。性命旣無虞。盤饌亦已具。可憐射虎兒。奈何作計誤。奮臂當猛噬。呼吸生死屢。擔舁到官府。官長無事怒。虎皮責入公。我創嘻不顧。云此小虎賤。令我大虎捕。小虎旣云賤。取皮則何故。大虎那可逢。傷重立顚仆。徒手間道走。入室羞婦孺。貧鄰乞米來。富鄰携酒聚。且請皆安坐。長歎山日暮。</text>
<title>遣興 三首</title>,<text>十月之交銀河東。逝者如斯萬壑空。寒雲錯莫飛雪早。崖谷皚皚無寸蓬。不知北風更何爲。盡日吼怒於空中。十月之交銀河西。故鄕無書客心淒。弟侄兒孫一無有。空宅悄然臥老妻。縱使零落猶是家。四方之魂歸來兮。十月之交銀河北。千尺長松摧風力。天生萬木多樛曲。誰哉使汝孤且直。茯苓滋長鳥獸形。反覆參差安所得。</text>
<title>黔巖傳舍</title>,<text>記得往年。千騎出東方。酷肖何甥。玉潤衛郞芳酒解。携當夕陽家中事。仔細商量。臨分更覺話頭長。今日重來。匹馬繫垂楊。人遠天涯境。過夢場紅壁。舊題霾斷香。眼前景多少。悠揚浮生。只是水流忙。</text>
<title>送萬德還耽羅</title>,<text>萬德。耽羅寡婦。乙卯大饑。糴米賑飢。州牧以聞。至尊動色。問萬德所欲。萬德無所欲。欲見金剛山。遂錄名女醫。賜以驛遞。俾成其願。珍頒便蕃。道路輝光。以還其鄕。嗟耽羅孤島。務在生殖。畜產之雌。亦禁渡海。况在于人。明眸皓齒。無千無萬。埋沒雲海。身遊上都。足踐名山。今有萬德。將地靈久蓄。一有發泄。亦宵旰一念。滲漉海外。匹婦與知。如鼓應桴。聊贈以言。義形于辭。萬德瀛洲之奇女。六十顔如四十許。千金糴米救黔首。一舤浮海朝紫禦。但願一見金剛山。山在東北烟霧間。至尊啣肯賜飛驛。千里光輝動江關。登高望遠壯心目。飄然揮手還海曲。耽羅遠自高夫良。女子今始觀上國。來如雷喧逝鵠擧。長留高風灑寰宇。人生立名有如此。女懷淸臺安足數。</text>
<title>申童子書識後</title>,<text>姓者維申名也汲。古綆自下字號合。遠哉華胄歸來葉。年十有三學書法。心慕手追兀兀習。歲在癸丑月午叶。閉戶三日弘福帖。維時以七數蓂莢。有垂問者此其畣。</text>
<title>奉和樊巖蔡相公御製賡韻</title>,<text>珠盤翕集伏今勍。雲漢昭回屬上卿。華藻紛敷承御氣。瓊琚淸越畣天聲。端明實奉長編敍。安石空留故墅盟。萬一報酬無別事。八方多少有含生。</text>
<title>辛亥秋八月。以檢田行過漆谷。省視兩殤葬。歲月滋久。榛莽翳然。愴然有述。</title>,<text>汝骨已黃土。吾生尙至今。笑啼還在眼。艸木盡傷心。地下悲歡絶。人間歲月深。遠慚吳季子。脫略有英音。</text>
<title>酬新安洪進士寄示韻</title>,<text>苦憶洪君與桂君。西臺西望極西雲。何當共理蜂巖屐。臥對連天錦繡文。</text>
<title>用前韻贈高生 名仁基</title>,<text>千里來尋舊使君。高生高義薄層雲。秋風分手無相贈。拈與前賢勸學文。</text>
<title>恭和御製謁思陵志感韻</title>,<text>天迴玉輦却輕寒。靈雨新晴御宿灘。父老百年欣再覩。情文是日覺皆安。松杉喜色遙連越。香火恩言各賜壇。太史抽毫方有俟。漢陵甘露曉來漙。</text>
<title>送洪生孟浩</title>,<text>南城雪後有歸鞍。古木寒山別意難。但使幺荷留玉井。開花十丈與君看。</text>
<title>送聖在還鄕</title>,<text>高齋燈暗菊垂垂。惜別憐才愴欲悲。魯國諸生英玅日。灞陵斗酒解携時。昭陽江上孤鴻遠。廣德山邊匹馬遲。明歲杏園花更好。元方定有季方期。</text>
<title>贈權甥穉福</title>,<text>冰玉當年兩不慙。而今人事摠難堪。桃花桃實渾如夢。枯柳依依臥漢南。</text>
<title>房錄事輓 名如坤</title>,<text>狨坐蟬冠意氣豪。階前錄事鶴尻高。如今錄事霜顚死。不道平生愧一毫。其二疎髯炯目又長身。言語恂恂似古人。尙憶今春扶病到。外他名利重情親。其三束縛歸山事可悲。枯桐並沒一孫枝。故人惟有羊曇在。風雪敲門乞輓詩。</text>
<title>題金生梅</title>,<text>昨夜春回第一枝。畫師詞客夢酣時。芳心不道無知己。恰有窻間素月窺。</text>
<title>次慶州孫氏家內賜雞川君三寶韻</title>,<text>鬐鬣蜿蜒細可分。御香猶溼紫潭雲。箇中一滴皆恩露。要與淸朝贊寶文。珊瑚不帶些兒斑。金珀名高貝玉間。海氣松香消落盡。秪餘眞色照心丹。奇功寶鍔兩相如。寵錫何曾數袋魚。三百年來藏十襲。爲言神用尙有餘。</text>
<title>寄題鐵山鄭氏耕讀亭</title>,<text>寂寞關西道。流傳谷口聲。靑山有結搆。白業轉分明。夜雨龍鱗發。春燈蠧簡橫。莫令耕讀地。回首羨公卿。</text>
<title>李積城輓 名德懋</title>,<text>頻年哭得故人多。哭到靑莊奈爾何。天下奇才今寂寞。曲中流水已蹉跎。空餘漢閣丹藜火。無復荊門白雪歌。誰識板橋春艸裏。三蒼二酉正森羅。</text>
<title>秋日。同諸君。西池賞荷。拈風字共賦。</title>,<text>共道西池好。殊因菡萏紅。相看憐脈脈。欲罷恨匆匆。出色兼斜日。吹香更遠風。所嗟官路近。堀堁正無窮。</text>
<title>陪羣公重過西池</title>,<text>高閣今重過。殘荷正自姸。不渝殊豔色。獨向早秋天。地僻三條裏。心蘇上客前。渺然西華頂。發興在他年。</text>
<title>送尹員外彝敍還海南</title>,<text>今夜西城月。多因送客遲。無由留永夕。不分有前期。草木秋還入。詩書道未衰。相看各半百。努力向淸時。</text>
<title>贈李侍郞公會菊</title>,<text>獨立風霜晩。應緣雨露深。爲憐三徑色。聊贈百年心。</text>
<title>洪知事輓 名聖源</title>,<text>籍甚洪知事。聲名五十年。石峯今世有。玉陛不時宣。絶藝看逾羨。相親老更偏。淸眞昔風味。豈獨翰香傳。徐家父子古稱奇。盛事如今又見之。除地種蔬須種薤。爲憐風葉尙離披。</text>
<title>陪遊籠山亭應製</title>,<text>委佩陪宸賞。▣▣▣▣▣。樓臺渾氣色。卉木總精神。不息玄功在。無私一氣眞。遲遲瞻化日。靑帝爲停輪。</text>
<title>是夜泛舟太液池應製</title>,<text>春臺聘望百花稠。碧池丹樓御氣浮。賸載恩波千萬斛。仙簫彩舸月邊遊。</text>
<title>西池賞蓮。奉和丁海左有懷寄示之作。</title>,<text>槐柳千章夏。芙蕖一水秋。解衣風正入。高枕日徐流。</text>
<title>倚韻奉呈權尙書</title>,<text>鼎貴卿惟月。幽棲坐見山。心遊榮辱外。道在起居間。白屋多深望。靑雲有散班。還應聖明主。未許一身閒。</text>
<title>李堤川輓 名熻</title>,<text>鄰竝當年接檻軒。靑氊留得石交敦。新知雜遝牙絃少。舊德優游魯殿尊。淅淅寒風吹戶牖。霏霏薄雪灑郊原。此生悵望何終極。桃李瓊華付後昆。</text>
<title>鄭磬菴輓 名延慶</title>,<text>紫鷰島西海氣蒸。水雲如葑起層層。絶憐雙扇柴門裏。長有南壕夜半燈。蔥山舊碣蝕蒼苔。尙憶春風奠酒迴。從此蝦蟆陵下路。路人指點歎賢哉。星湖門下士成行。三十年來畧喪亡。一點啓明今又滅。長空漠漠野茫茫。</text>
<title>次韻。奉呈同樞愼公重牢宴席。</title>,<text>朝生夕秀漫夭喬。風雨羅浮屹不漂。劉鮑齊年雙籙籍。鴻光媲德一簞瓢。迴文錦字元無盡。並蔕蓮花豈易飄。詩就少陵還悵望。續絃餘響覺偏饒。</text>
<title>戲次尹彝敍韻</title>,<text>酒闌歌罷送將歸。桐影參差柳影依。醉客共驚霜露溼。不知初月上人衣。</text>
<title>送韓學士徯甫以書狀赴燕 名致應</title>,<text>龍山亭子逼鹽廛。江雨江雲暗接連。正想終南韓學士。遙凌直北薊門烟。承家淸白垂空槖。報國馳驅信去鞭。長路三千饒險阻。知君在意飮冰前。</text>
<title>七月十六夜。與沈學士華五。乘舟泝洄二水。</title>,<text>兩岸江平闊。中流月動搖。飄然乘一氣。直上定層霄。物外金門客。風前碧玉簫。由來仙侶重。亦莫費招邀。</text>
<title>是岸亭</title>,<text>龍氣猶蒸雨。乾文已落星。安危無一老。江漢有孤亭。客至鷗還白。時移艸自靑。橫槎故近檻。渾欲泛滄溟。</text>
<title>卄七夜。尹正言无咎。携洪生得書至。甚喜有作。</title>,<text>缺月懸良夜。澄江到小庭。開門沙還白。促坐眼新靑。浮俗元多梗。高賢肎獨醒。相看成一笑。留滯又斯亭。</text>
<title>月夜與人玉滄江泛舟同賦</title>,<text>舟行秋夜靜。江月到江心。岸改微分火。風過遠有砧。飛騰逢二妙。歌倒費長吟。歸棹那嫌促。蒼茫霧露侵。</text>
<title>秋晩大鹵五沙見過</title>,<text>江閣炎蒸遠。園林夕照微。雲遲猶冉冉。艸短更菲菲。久別還相見。無言也忘歸。論年過半百。眞合賦初衣。</text>
<title>籜下夜過同賦</title>,<text>今夜貞陵菊。多於歲歲香。主人理荒穢。明月動輝光。東峽風霜急。西曹刻漏長。秖憐申季子。愁絶鶺鴒章。</text>
<title>悼㯶廬姬人</title>,<text>夜月依然白。朝雲不盡飛。著來如寡色。元是故縫衣。</text>
<title>奉酬沈學士華五</title>,<text>隱侯詩語妙。歌罷赫炎收。大暑今何處。高江颯已秋。沙洲爭入眼。風帆盡乘流。新酒兼新月。須君共倚樓。</text>
<title>故壯勇外使趙判書輓 心泰</title>,<text>新豐營邑浹人和。上將登壇有雅歌。吏士日趨三輔重。衣冠月出五雲多。珠邱佳氣今如此。玉塞長城不啻過。咫尺魚灘便拱護。英靈猶得壯山河。</text>
<title>簡寄申蕉石</title>,<text>恩書遠近紫泥頒。徂歲崢嶸逐客還。復對風江元一水。却經雲雪已千山。故人多病空相憶。令弟拘官且未閒。不有芳蘭新入眼。此翁何以破愁顔。</text>
<title>哭權承旨東野 名坪</title>,<text>浮俗何由變。如君又返眞。盛衰惟貌改。終始得心親。世道從交喪。悲歡共一身。餘年甘臥病。末契恥隨人。蕙歎樊巖宅。琴亡石井漘。春陰正漠漠。回首玉雞晨。君葬長湍玉雞洞</text>
<title>哭洪判尹 名周萬</title>,<text>朱紱曾何有。靑城接起居。玉琴猶自愛。荷製只如初。八座門前雀。專城釜裏魚。平生好容色。未覺過懸車。其二南極收元氣。西樓隔暮春。空餘文藻宅。無復老成人。寂寞盃中物。奔騰扇外塵。出門我安適。忍淚轉傷神。</text>
<title>酬沈子 名鍵</title>,<text>相識千花裏。相憐十載前。爾垂搏海翮。吾少買山錢。老喜身猶健。閒知夢亦仙。莫辭携酒處。扶杖語當年。其二沈子逢何闊。論詩更不疑。病添新素髮。春入舊花枝。小巷泥塗滑。高城徑路危。相將問水竹。肎問主人誰。</text>
<title>西城小集</title>,<text>宮垣城堞迴因依。麗日斜連彩翠飛。老去登臨朋舊盡。春來悵望物華歸。花心柳色競先後。雲白山靑無是非。不有大陵諸子在。衰慵久已往還稀。</text>
<title>半湖宅映山紅盛開。拈僧字共賦。</title>,<text>騰空寶燄矗層層。瘦幹疎枝恐不勝。恰似丹霞燒木佛。一時驚殺小乘僧。</text>
<title>又得紅字</title>,<text>半湖宅裏映山紅。上客筵前滿眼叢。洞府百年猶鬼護。芳菲四月更春風。孤根幸借栽培力。正色終知造化功。最喜主人依舊健。白頭歸臥卽墻東。</text>
<title>送鄭汝海之任結城 名澣</title>,<text>城南楊柳綠依依。長夏雙旌拂曙飛。百里鳴琴無轉徙。大家將子有光輝。臺中暇日休驄馬。海上晴雲映彩衣。仕官幾人能此。田園歲晏莫思歸。</text>
<title>喜雨</title>,<text>東風吹雨雨初成。昨夜今朝不放晴。稍喜沾濡先宿麥。不妨時序過新鸎。長雲一半天光追。萬木中間水氣平。小屋琴書從灑溼。甫田膏乳正縱橫。</text>
<title>松日樓小集</title>,<text>西城南陌共幽期。愛客常嫌馬到遲。紫閣映花分氣色。靑娥穿柳鬬腰技。鬢霜重愛應無日。樽酒相歡好及時。况有座中歌白雪。不勞衰嬾更唫詩。</text>
<title>徐氏園</title>,<text>此地曾幽絶。如今又闢園。開荒收果栗。樹柵養雞豚。取樂盃盤列。分曹吏卒喧。莫嗔歸騎動。▣日近黃昏。</text>
<title>觀畫共大鹵賦</title>,<text>素質空爲地。丹靑覺未然。力兼才幷失。象與意俱傳。忽變高堂色。終辭衆目憐。四邊更無物。窅窅到先天。此圖何壯麗。萬家鏡中天。雜亂猶爲勢。虛無竟有緣。日晴交不定。風細動相傳。人物具如許。斯須可百年。大鹵</text>
<title>五沙宅共賦。時尹侍郞許以空舍。借大鹵住。</title>,<text>柱下爲官久。終然馬骨高。分符何歲月。結社近風騷。手勢逢京尹。心期待水曹。諸公欣二玅。宅券未須操。</text>
<title>疎軒夏日</title>,<text>時鳥聲多變。高齋靜不聞。地偏生久竹。天熱起非雲。綠酒容先醉。淸詩許出羣。疎軒饒物色。肎使俗人分。</text>
<title>近水亭偕尹侍郞李京尹申令共賦</title>,<text>西城選勝跡初稀。上客銀鞍到野扉。江月也知當戶入。林花一任與春歸。喧呼嗔道無多酌。寂寞貧看有少微。便欲將身隨所適。水童蕩漿正如飛。</text>
<title>是夕泛舟値雨</title>,<text>小雨黃昏後。微聞蓬上聲。樂張思月照。船進覺身輕。暗問何村過。遙分是岸生。門前一江水。只在此中行。</text>
<title>入夜</title>,<text>不識浮雲意。其如明月何。回舟望野檻。把酒俯江波。遠火人歸少。高帆水宿多。微風正澎湃。幽事恐蹉跎。</text>
<title>明月放船。風急復還。尹侍郞，申令先歸。</title>,<text>沙市買魚金錯刀。江邊風浪湧亭臯。汀洲咫尺延緣㤼。飮食歡娛意氣豪。柔艫快帆終有日。長年三老莫辭勞。不愁暮雨催歸騎。早晩相將定爾曹。其二二玅返城裏。孤亭空水邊。非關牽俗事。却是盡風烟。細雨黃梅潤。滄波白鳥鮮。遣誰覓佳句。搔首到樽前。</text>
<title>亭子留題</title>,<text>槎南亭子劇難忘。下馬呼船酒又香。高鳥片雲輕泛泛。素沙白石遠蒼蒼。不堪賓客催歸急。轉覺江湖引興長。滿眼風濤▣日日。會須▣弄寄淸狂。</text>
<title>送蔡尙書留後沁都 弘履</title>,<text>江都留後奉尊親。玉節遙臨甲串津。感激君恩思報答。破除家事任淸貧。其二橫海樓船穩於屋。長年慣水似鸕鷀。前排裨將傳軍令。三吹還須風定時。其三穴口神臯地盡頭。上京襟帶控悠悠。時危慘澹多忠義。海晏風流有宴遊。其四上貳衙門公事稀。喬桐新送隱囊輝。白魚發刺歸晨膳。華髮慇懃照綵衣。其五三南陸續大同船。一一楊舲度鏡天。孫石港前安過了。不愁不到漢江邊。其六雲水蒼茫阻接巵。葵榴斐亹好唫詩。皇華坊裏遙相憶。鎭撫營中也可知。</text>
<title>贈五沙</title>,<text>五沙留客處。枕簟不曾移。斜日侵簾額。微風度硯池。卑枝雙杏子。高樹一鸎兒。幽意頹然臥。傍人安得知。</text>
<title>陪羣公。宴南營水閣。拈韻。</title>,<text>飛閣湍流上。佳人舞位南。兩聲隨度曲。松影落淸談。禽鳥歡同得。兒童坐亦參。衰年愧筋力。盃酒莫過三。</text>
<title>沈君仲賓。種玆佳菊。菊旣茂矣。不戒于夜。畦畹俱空。好事聞之。競相贈遺。所獲過初。喜而有詩。余亦屬和。</title>,<text>靑鳧學士起耕農。令弟猶然老圃中。獨愛寒花含正色。劇憐性癖似衰翁。騷人樹蕙三秋斷。竪子偸桃一徑通。翠羽金錢還滿眼。家家籬落與收功。</text>
<title>朴石浦家藏崇禎戊辰甲申大統曆</title>,<text>萬古王正月。還從海外傳。雲臺無鳳曆。毳幕有羊年。慟哭煤山遠。珍藏石浦賢。誰將鶉首醉。一爲問蒼天。</text>
<title>奉次表兄三秀翁四一詩韻</title>,<text>戶外澄江不世情。丈人老矣起居淸。書籤詩句晴窻得。酒榼碁奩坐石平。自是尋常閒者樂。休將六一與同評。煌煌三秀非難覓。只在風波少處生。</text>
<title>九孔琴</title>,<text>李徵君保晩高世士。自崇禎丙子。入龍門山以終。有鷹名金寶。有琴名九孔。常發縱動操。以寄遐心。至今荊棘。不入其里云。豈知地老天荒後。却對松潭九孔琴。古調已隨人世變。斷紋空與歲華深。棘生似避斜川里。鷹去猶餘夢澤心。留取龍門山萬丈。會將佳色破玄陰。公所居名斜川</text>
<title>恭述擬大行大王輓詩 十首</title>,<text>首出東方聖。君師在一身。百王初禮樂。千乘又關閩。臣妾終無祿。旻天豈不仁。今朝江漢路。還似舜南巡。其二考卜華城宅。人謀叶鬼謀。眞容陪象設。巨鎭護珠邱。共道周天作。雙瞻漢月遊。孝思終有獲。咫尺侍千秋。其三大孝終身慕。祠宮侐有輝。門開便月覲。淚落濕天衣。穹壤▣何極。烝嘗禮不違。他年祼將地。笙磬摠依依。其四銀印光先仗。金縢出世間。欣瞻環路次。捧讀泣朝班。盛節天中日。卑謙地有山。無勞鐫玉牒。聲施溢區寰。其五制作追三古。聲明本六經。賢關沾化雨。高閣帶文星。滲漉方覃海。陶鎔尙在廷。團圓萬川月。隨處有儀刑。其六率由惟建極。端拱有成功。不殺元神武。無私乃化工。威行鐵鉞外。仁及網羅中。二紀詢遺澤。涵濡小大同。其七宿昔蓬萊殿。求衣夜未央。三農關丙枕。百祀格心香。事事資神用。人人絜寸長。憂勤夢齡減。有恨徹穹蒼。其八懇惻王言出。丁寧法象垂。咸爲來世則。豈但近臣知。殷帝綏爰日。周王審訓時。玄天仍夐默。文母有餘悲。其九社稷神明護。于時有女堯。尺衣天北極。長樂日三朝。注措渾如昔。聲光未覺遙。無疆其在此。庶以慰於昭。其十小臣眞忝竊。天地亦私恩。報效無毫髮。生成到子孫。倒衣悲夢近。顧影恨身存。多少餘年內。齎心向九原。</text>
<title>十一月晦夜。臥念每歲別頒曆日。愴然有述。</title>,<text>雲臺鳳曆紀新年。每歲題封下九天。散帙傳看黃錦纈。御賜曆日黃紙粧碾。作花紋。 捧函猶濕紫泥鮮。玄宮永閉逢南至。是月六日下玄宮。七日爲冬至。 白首餘哀到九泉。寂寞高齋風雪裏。臥聽宮漏一潸然。</text>
<title>申士洽見示近詩中。有和鄙人之作。更和一絶。時士洽新拜官。</title>,<text>無官不必卑。有官不必尊。城南申季子。只愛讀書孫。</text>
<title>和尹侍郞梅花</title>,<text>玉蘂經年發。風燈過眼昏。色香依舊是。疎密與誰論。白下家家月。靑城處處村。淒凉鄰笛裏。此地獨銷魂。時五沙卜葬靑城</text>
<title>五沙李尙書輓</title>,<text>樊翁騎尾五沙聯。玉笋班行望渺然。不瞑目猶悲彩服。獨攀髯已上靑天。空餘枕簟留賓地。無復風騷接武賢。華屋丘山心事在。秖應良會有因緣。</text>
<title>待月亭</title>,<text>可憐明月色。應解綺窻開。只在欄干曲。徘徊不肯來。</text>
<title>贈盧吏惠準</title>,<text>花飛落馬後。燕語在舟中。惟有天邊月。相隨渡漢東。</text>
<title>凌彼暮帆</title>,<text>金印浮雲耳。滄浪豈易哉。不知天際帆。何事又歸來。</text>
<title>北坪觀稼</title>,<text>春耕北坪雨。秋割北坪雲。東家有釋耒。好取肆吾勤。</text>
<title>題紅葉</title>,<text>自憐菲薄質。開落一聽天。不學靑松樹。空爭造化權。</text>
<title>恭和內賜中和尺韻</title>,<text>寶尺頒新製。緹灰動幾重。與榮因舊履。拜賜阻晨鍾。久荷提携力。猶存正直容。中和方位育。矯首望蒼龍。</text>
<title>箕子墓</title>,<text>落日箕城北。低徊過客情。衣冠猶制度。霜露盡聲名。磵水琴心遠。山門麥氣淸。九疇終寂寞。今古漫經生。</text>
<title>觀放鷹</title>,<text>暮雀喧庭急。寒虫結網頻。區區作計拙。箇箇營生眞。俊鶻凌秋翮。高空擇肉身。可憐橫擊處。長有解縧人。</text>
<title>日日</title>,<text>日日黃昏色。紫扇故自來。虛無身外物。短拙世間才。遠水魚龍靜。深山艸木。滄溟渾咫尺。何處是蓬萊。</text>
<title>花江漫興</title>,<text>莽莽人世間。吾生安所之。蕭條經濟意。感激聖明時。西塞風霜遠。東關歲月遲。豈知重老日。飄泊尙臨岐。</text>
<title>雪晴</title>,<text>每愁山倒雪。何意日生林。慘黑屯雲色。微靑小草心。烏鳶飛不定。豺虎跡全深。獨有袁安宅。高情自古今。</text>
<title>贈別州民</title>,<text>髫白奔波咽路岐。一聲使道淚雙垂。不如趁早還家去。男力耕田女績絲。</text>
<title>題金白巖遺後</title>,<text>王氣崧陽塹劫灰。孤舟一去幾曾回。祇應皦皦扶桑日。長帶伊人影子來。</text>
<title>練光亭</title>,<text>江樓四月已無花。簾幕薰風燕子斜。一色碧波連碧艸。不知別恨在誰家。又仁聖遺祠歲月多。朝天舊石足悲歌。大同門外長江水。不見迴波見逝波。</text>
<title>贈六愛</title>,<text>臉霞零落鬢雲欹。多情羸得作情癡。東風無限閒花草。何必摧殘苦竹枝。</text>
<title>遣悶</title>,<text>蕭條錦樹落天霜。爲客江關日月長。千佛風雲供坐臥。五山冰雪變衣裳。衰顔賓對蒼生哭。往歲虛隨粉署香。薄暮柴門扶杖立。愁看荒艸野茫茫。又秋盡玄冬冬又仲。天涯涕淚向佳辰。空山雲物催長至。故國梅花送小春。愁極有時頻夢寐。興來無處問情親。可憐詩句還欺我。本擬閒吟轉入神。</text>
<title>贈宗人</title>,<text>鄰家暫出話鄰並。客子何來尋客人。忽漫新知相問訊。却令往事一悲辛。千山日落靑鞋遠。小驛秋高赤葉新。今古應同收骨意。前期迴首更傷神。</text>
<title>觀音亭</title>,<text>石徑漫泉細欲無。山腰寺隱翠微孤。洞門霜露疎蘿薜。屋壁烟埃淺畵圖。舊老松杉元並直。新巢鸛鶴每雙呼。自傷重白爲遊子。未有蓬茅養拙軀。</text>
<title>白門</title>,<text>白門消息柳烟絲。搖落風林對古枝。尙憶蒼黃嚴譴日。正臨曛黑永辭時。孤墳幾歲將身到。病骨于今在眼悲。淸淚由來非峽雨。不知何事鎭垂垂。</text>
<title>承命。恭次御製手圈諸書韻。七排</title>,<text>綈几芸香玉漏長。圖書奎壁發天藏。金星心秤分三品。神藥文垣見一方。繙閱兩重交圈彩。森羅四部溯姬蒼。遺文經史開蒙牖。道統滄洲揭斗綱。餘事八家推哲匠。嘉謨內相效危場。羣言折衷從刊落。精義鉤玄爲表章。淸閟校讎供筆札。莊嚴庋閣疊縑緗。深知博約循尼轍。倍覺光輝動舜裳。白虎諸儒虛問難。黃軒二酉更荒唐。新經御手名言切。取次治猷待發皇。</text>
<title>花江四時詞</title>,<text>烟林餉饁人家。遠望依依日斜。田野輕風細雨。泉源漾柳浮花。其二番番麥刈雲黃。處處蠶繅雪香。樽酒携來勞勸。村前綠嫩分秧。其三寒霜黍秫齊收。暮歲休車臥牛。盤飣鮮新果菜。丹楓紫菊開遊。其四驚鳥飛翻月虛。透明雪照窻書。生寒兀兀深坐。檠短爐薰夜初。</text>
