<title>和邢居實秋風三疊</title>,<text>秋風嫋嫋兮。零露團團。崇蘭委質兮。百草爲之摧殘。空帷掩映兮。月色澄寒。玉宇崢嶸兮。星斗闌干。美人娟娟兮。隔雲端。中宵不寐兮。起盤桓。彈鋏悲歌兮。行路難。相思不見兮。涕淚汍瀾。秋風憭慓兮。木葉飛。孤鴻聲酸兮。別鶴鳴悲。更長漏遲兮。夜如何其。光陰荏苒兮。悵芳華之易衰。牙絃一彈兮。和者其誰。吳山矗矗兮。楚水瀰瀰。願言相從兮。邈矣難追。相思不見兮。涕淚漣洏。秋風蕭瑟兮。河漢斜。庭梧隕葉兮。階菊吐華。覽物懷人兮。但長嗟。離群索居兮。奈此長夜如何。霜鬢蕭颯兮。壯心蹉跎。佳氣杳茫兮。在天一涯。獨立悵望兮。愁緖如麻。相思不見兮。涕淚滂沱。</text>
<title>羅池廟迎送神詞</title>,<text>選良辰兮。齋誠。穆將愉兮。侯之靈。靈之來兮。降侯堂。薦荔蕉兮。雜芳馨。侯之民兮肅事。紛拜扣兮滿庭。籩豆陳兮筵秩。旨酒登兮牲腥。惟侯之往來無迹兮。陰陽舒慘而不停。夜鶴唳兮朝猿號。秋桂丹兮春蘭靑。侯之靈兮倐爾逝。載雲車兮御冷冷。望侯歸兮不我顧。招侯靈兮不我聽。靈之來兮柳水澄淸。靈之去兮鵝山晦暝。下土不可以少留兮。神氣騰兮上空冥。我民之思我侯兮。曷彷彿其儀形。我侯之慰我民兮。呵不祥兮保安寧。黍稷稻梁歲功罔愆兮。民報事兮到千齡。</text>
<title>金正字益振輓</title>,<text>福善理顚倒。斯人忽已去。幽明便永訣。惻愴復何語。伊昔從游日。聞德實飽飫。淑氣鍾扶輿。淸姿超濁游。澹澹神宇靜。溫溫孝友著。貞剛性又敏。巽謙行以恕。服膺聖賢說。平生有所據。居貧志不移。接物色無倨。儒林負雅望。流輩延淸譽。管搨幸同席。牙絃喜共御。襲蘭嗅馨香。攻玉資刀鋸。我無仁可輔。君實義相助。自荷薰陶益。頗覺鄙吝除。詞苑早翺翔。薄才亦濫與。夜燭偕檢書。朝盤幷擧筯。禮園曾擢桂。平地起灎澦。霜蹄暫蹇跌。風翮俄騰翥。門闌溢喜氣。堂上慈顏豫。亨衢初發軔。王國期得輿。升沈在世道。脩短非吾慮。聲名造物猜。至寶神鬼覰。天道固茫茫。人事信難預。浮生三十年。一夢何太遽。痛哭情無極。存沒恨徒茹。筆蹟留史院。槐陰愴舊署。孤寡泣床筵。親朋奠鷄絮。丹旌忽啓途。素車已整馭。丘壟遠崔嵬。泉路杳何處。臨風灑哀涕。慘惔秋天曙。</text>
<title>代家君。挽金副提學慶餘。</title>,<text>早除風雲會。中逢喪亂塵。世路榮名薄。淸時寵命新。激烈春秋義。蹉跎畎畝身。卽看東海水。空憶魯連人。自是天資美。兼之節操淸。風塵非夙昔。林壑送平生。至行忠仍孝。遺章義愈貞。北堂秋日暮。誰慰倚閭情。</text>
<title>奉濟驛。送嚴公。</title>,<text>末路無知己。交情少似公。一身三峽外。重別十年中。杖節靑油靜。歸朝紫禁通。江山愁日暮。衰老任飄蓬。</text>
<title>陪裵使君。遊石娥谿。</title>,<text>步屧隨春景。閑筇喜共携。路從丹壁滑。山入翠雲低。太守風流謝。游人放浪嵇。明朝相別後。歸夢到淸谿。</text>
<title>鍊藥院秋日。鑷白髮。</title>,<text>晼晩流光促。蕭條兩鬢秋。還丹眞訣誤。將白壯心休。謾有衝冠氣。那堪對鏡羞。淸都乘鶴客。應笑雪盈頭。</text>
<title>觀大娘舞劍</title>,<text>玉袖低回舞態闌。珠筵閃動劍花寒。翻驚蛟匣虛濤逬。正覺牛墟異采干。驟雨游雲多變化。海鵬崑鳳迭騰摶。堪誇樂府添新曲。要使張顚試一觀。</text>
<title>歸溪上簡院內諸公</title>,<text>草堂歸訪院花西。花滿林塘柳滿堤。亂代生涯開府宅。他鄕物色武陵溪。紅蓮泛水身如寄。白首傷春意轉迷。自笑腐儒無所用。諸君何事亦棲棲。</text>
<title>檣燕語留人</title>,<text>帆逐風烏發。花飛水國春。多情解語鳥。似惜遠行人。脈脈愁相對。喃喃意可親。明年社日至。何處更爲隣。</text>
<title>麟傷泣象尼</title>,<text>楚客初歌鳳。虞羅遽獲麟。天心非降瑞。物性亦猶人。忍憶銜書日。偏傷反秧辰。遺經看絶筆。千載尙沾巾。</text>
<title>次趙嘏長安秋望</title>,<text>露瀉金盤大火流。禁城雲物接新秋。銀河影動天如海。玉漏聲高月滿樓。落木千山催暮景。寒砧一夜搗邊愁。羈心更覺江湖遠。却媿樊籠未脫囚。</text>
<title>次杜牧早雁</title>,<text>翩翩早起荻花開。散落秋風片片哀。獨影初從長信過。寒聲直度洞庭來。霜淸紫塞傳書遠。月冷紅樓喚夢廻。解避虞羅何處去。江湖滿地水如苔。</text>
<title>黃金臺歌</title>,<text>燕家昔不造。太保基中頹。霸業誰能扶。天心固已開。擁帚寧無地。招賢遂有臺。禮隆千金懸。人從四方來。不但昭王賢。先有郭隗媒。深羞灑一擧。恢復賴群材。齊城七十二。迅掃如風摧。社稷能再血。鍾簴喜重廻。名留宇宙間。功烈何崔嵬。經綸中興業。何代無良才。千秋餘舊址。長使後人哀。</text>
<title>過黃金酒壚有感</title>,<text>曾與良朋飮此壚。醉中豪氣隘寰區。那知俛仰成陳迹。還媿簪纓縳老夫。紫鳳已歸無處問。金龜雖在爲誰沽。靑帘物色猶依舊。不覺悲吟立暝途。</text>
<title>兔園賦雪</title>,<text>西京四葉盛宗藩。梁國賢王位望尊。鬱鬱雄都開食邑。彬彬多士在高門。時當暮節無佳興。爲寫煩襟集爽園。始見頑雲韜海嶽。俄驚飛雪滿乾坤。瓊瑤漫汗堆阡陌。花絮飄揚統砌軒。散入繡簾霑綺席。亂粘珠袖落金樽。天供勝景寧虛遣。我有嘉賓可永言。司馬騁辭偸造化。鄒枚繼和類篪塤。不緣數子才華富。誰識當年樂事繁。陳迹已隨東逝水。流傳千載有璵璠。</text>
<title>月聞仙曲調</title>,<text>瑤池迹誰繼。千載有唐玄。明月中秋夜。壺公下界仙。蟾宮莫謂遠。筇杖可梯天。足踐三淸路。身超九點煙。玲瓏銀闕聳。照輝玉城連。素女盈庭舞。霓裳纈眼鮮。回翔鳴寶玦。輕矯拂瓊筵。記得雲間曲。歸來世上傳。梨園歌吹罷。何朔虜氛纏。惆悵峨嵋夕。空留一片懸。</text>
<title>中宮殿端午帖</title>,<text>瑞蓂初報令辰回。宮扇晴看雉尾開。化洽家邦由內治。風薰殿閣自南來。氷壺色徹瓊簾影。繡繭功添玉女裁。此日千官齊獻壽。新蒲香動萬年杯。深仁資長養。厚德載群生。令日嘉祥集。甘霖暑氣淸。穿簾來賀燕。繞樹語流鶯。共仰關雎美。終看品物亨。祥雲藹藹繞彤庭。玉砌初生五葉蓂。親繭紉成長命縷。只應宸極祝遐齡。椒掖符新換。蒲尊節又佳。女冠稀奏事。遲日轉瑤階。</text>
<title>大殿端午帖</title>,<text>蓂階令節屬朱炎。槐葉榴花瑞露霑。晝漏稀聞來講殿。晩涼時送度晴簾。杯傳北闕香滿艶。壽祝南山彩縷添。百鍊江心誰獻鏡。淸輝普照物無纖。九鑰開晨旭。千官頌慶雲。天時回仲夏。聖德協南薰。日永槐陰轉。風淸佩響聞。微涼在殿閣。扇暍望周文。殿上香煙細細飛。氷盤影徹玉簾輝。新成長命千絲縷。願及佳辰補衮衣。堯階舒化日。舜殿扇仁風。聖主方憂旱。盤龍起鏡中。</text>
<title>中宮殿春帖字</title>,<text>玉琯灰飛逼歲元。迎春綵勝映千門。陰功運處歸慈母。乾道成來賴厚坤。節協三陽宮漏永。恩覃九御壺儀尊。從知至德同周姒。敬誦螽斯祝子孫。麗景添宮線。條風破臘寒。法醪初泛斝。新菜已登盤。內壺宣陰敎。長秋奉至歡。聞鷄勤儆戒。家國自平安。春色初隨綵燕還。瑣窓珠戶瑞雲間。千官佩響侵晨動。爭趁佳辰獻賀班。坤德群生載。陽春四序先。銅壺曙色色。新報太平年。</text>
<title>大殿迎祥詩</title>,<text>春生寒盡氣初交。大極陰陽看互包。要識東君新意思。韶華一夜上梅梢。</text>
<title>大殿春帖字</title>,<text>斗轉天東月建陽。灰飛管籥日初長。金盤薦頌椒花滿。玉殿稱觴柏葉香。雪薄宮泉添細脈。風輕御柳染韶光。衣冠拜稽祈千歲。和氣氤氳降百祥。</text>
<title>憶中原有感</title>,<text>北羯方充斥。南京正渺綿。帝道淪草莽。皇路沒腥膻。忍說崇禎日。徒聞永曆年。陰靈汗鐵馬。故國泣春鵑。欲識舂陵氣。誰窺火井煙。天心應助順。世運在扶顚。大漠思諸葛。狂秦畏魯連。山河阻玉帛。溪壑竭金錢。事葛謀初屈。徑遼計未宣。臺勤燕主築。膽苦越王懸。父老謠三戶。君臣恥一天。殷憂將啓聖。經濟必須賢。九世讎終復。重恢責益專。空携鄧禹策。未着祖生鞭。慷慨頭堪雪。悲吟涕自泉。橫戈驚夜枕。鳴劍賞秋蓮。天地時將晩。風塵歲屢遷。島夷曾搆難。穹昊實垂憐。掃除妖氛豁。艱危廟貌全。柔懷仁不隔。屛翰禮無愆。拱北遙千里。朝來走百川。興邦唯我后。弘業佇光前。報復人情切。屯亨氣數然。願將平虜頌。追續洗兵篇。</text>
<title>秋露</title>,<text>白白含秋色。凄凄引夜寒。細沾流作液。濃滴巧成團。渴客思金掌。騷人詠木蘭。爲霜看一變。空惜歲華闌。</text>
<title>釋菜訖。敬題一律。以示諸生。</title>,<text>廟宇晨開蠟矩明。靑衿秩秩薦樽牲。宗師百代吾夫子。吉日三春是上丁。天下詩書歸聖敎。海東絃誦襲遺聲。平生黃卷瞻依切。將事難堪鑽仰誠。</text>
<title>題制勝堂壁上</title>,<text>城上烏啼曉角哀。海雲凄澹月徘徊。天涯客夢迷春草。笛裏邊情怨落梅。永夜短檠空寂寞。平生長鋏可歸來。官名都尉知何事。雄顧燕然飮一杯。鵩賦吟來白日斜。孤城暮色趁歸鴉。乾坤逆旅還爲客。塵世官榮不似家。雪積陰山連朔氣。風驚溟海漲寒沙。玉門關外長簫索。春到休誇懸是花。</text>
<title>爲女兒作</title>,<text>父母敎訓早。聰明爾性然。但願無災疾。終膺百福全。</text>
<title>奉贈端川洪使君國寶之行</title>,<text>開路迢迢亘數千。摩雲嶺外是端川。君今作吏初分竹。我昔投荒暫駐鞭。水似鳴環聲滿地。山多蘊玉色浮天。遙知薄墨優閑處。收拾風煙入彩牋。男兒小少志蓬桑。此別何愁道路長。郞署十年誰汲引。宣城一代最文章。榮名已等浮雲視。利器須逢險地彰。願洗岷峨悽愴氣。行宣惠澤慰窮荒。</text>
<title>洪學士鼎甫乞養得 醴泉郡。將行告別。詩以贐之。</title>,<text>反哺深情迫暮齡。一麾綸命下彤庭。身遙北闕瞻堯日。地近南天捧壽星。豈但愉愉恭子職。兼推老老作民刑。自憐風樹終無及。不待傷離已涕零。翩翩皁蓋導魚軒。觀者稱榮滿路喧。自古求忠須子孝。況今便養是君恩。衣翻彩戲宜長組。醴作泉名可壽樽。學敎農桑皆職分。存心一一莫辭煩。</text>
<title>閔參判應協挽</title>,<text>敭歷華途到貳卿。淸標雅望見平生。簪纓病謝身仍老。緋玉輝聯養最榮。積慶端宜增福履。歸眞何遽閟精英。同宗長德今誰在。薤露聲中倍愴情。</text>
<title>金統制使逷挽</title>,<text>射可穿楊鼎可扛。一生忠悃報家邦。樓船擁節臨蠻海。棨戟開營壓豆江。衰暮雄心餘古劍。鄕園陳迹鎖虛窓。依紅舊客偏多感。痛哭人亡涕淚雙。</text>
<title>李參判時楳挽</title>,<text>妙歲文華擅一時。雲宵展步際亨期。掄才試院人多讓。布化邦畿節再持。甲子周來添五算。詩書傳去列三兒。丹旌却想靑門路。曉月薤歌不盡悲。</text>
<title>吳參議挺垣挽</title>,<text>湖海觀風侍從臣。淸時恩渥動簪紳。鴒原盛望推聯璧。鳳穴奇毛見掌綸。泡幻不饒回甲子。科名猶憶接庚寅。幽明最有無窮恨。堂上斑衣少一人。</text>
<title>寅平尉鄭齊賢挽</title>,<text>先朝禁臠相公孫。妙歲恩封地望尊。雅行多從庭訓得。淸襟不許俗塵存。簫聲遽斷秦樓月。春色空餘沁水園。可惜浮生纔弱冠。等閑行路亦傷魂。</text>
<title>南兵使斗柄挽</title>,<text>妙年投筆學龍韜。南八家聲繼秉旄。戎閫轂推諸路遍。水曹班躡貳卿高。超陞政爲忠臣勸。精悍曾蒙聖主褒。最恨艱危摧大樹。匣中空吼舊時刀。</text>
<title>沈相之源挽</title>,<text>聖祖初年拔俊髦。登瀛文采壓流曹。汚隆不變平生守。謙抑常憂祿位高。宿德三朝輿望峻。台躔一夕瑞輝韜。詩書自是靑氈業。共說門闌有鳳毛。高年碩德上公班。厭世騎箕去莫攀。耆舊凋零宜國瘁。忠猷寂寞奈時艱。曾隨杖屨鄕園裡。幾奉威儀鼎席間。孤露不堪先誼篤。臨風一哭涕潸潸。</text>
<title>李別坐顒挽</title>,<text>妙年詩禮自趨過。遠到方期勉切磋。暫就官名眞夢似。終乖仁壽奈天何。平生永負雙親養。不死猶看五子多。空雁哀情添薤曲。誰將達論慰西河。</text>
<title>張尙州佑漢挽</title>,<text>學士趨庭養未終。賢孫能繼故家風。專城竹佩歌謠遍。晩歲貂冠齒爵崇。倚伏看來同塞馬。悲歡閱盡等泥鴻。堪嗟長老令無在。想像音容一夢中。</text>
<title>柳殷山時蕃母挽</title>,<text>名家箕帚早承歡。慘禍中年隻影寒。至行何嘗衣解帶。深慈亦驗膽爲丸。魚軒計日從符竹。綵服離闈變棘奕。報善明徵知不爽。門闌餘慶後時看。</text>
<title>鄭佐郞載海挽</title>,<text>聞名久日晩相親。接䘧時多意更眞。病得音書添藥裹。門驚剝啄枉車輪。嶺南魂返趨庭路。員外官微戴筆身。三十光陰嗟一夢。舊遊回首淚沾巾。</text>
<title>朴敎官乃昌室內挽</title>,<text>德是閨門秀。年胡四十強。齊眉違舊樂。陳篋愴餘香。鳳瑟藏華屋。牛岡協錦囊。偏憐孝子痛。寸草奈春忙。</text>
<title>漢原府院君遷葬挽</title>,<text>箕尾何年返舊躔。婺精今日閟重泉。長秋倍切終身慕。吉地還尋合劍緣。前後異恩隨賻襚。門闌餘慶屬承宣。追惟先誼偏多感。忍淚空題薤露篇。</text>
<title>兪監司瑒夫人挽</title>,<text>雙珠聯彩振淸譽。人道慈堂敎訓餘。已喜高門客駟馬。偏憐列鼎泣枯魚。靑烏協吉移玄宅。白鶴銜悲弔素廬。厚德自應綿慶遠。哀榮前後問誰如。</text>
<title>宋侍直基泰私親遷葬挽</title>,<text>靑衿昔日叫天墀。班首爭瞻濟濟儀。正議何傷群小慍。淸名猶使後人知。溟鵬未展搏風志。隙駟先催溘露期。遙想玄堂移奉地。生蒭誰復誄周詩。</text>
<title>趙友持衡遷葬挽</title>,<text>蘭室從遊一夢空。峨洋弦絶與誰同。精神迥照秋天月。志趣高攀杏樹風。執玉孝心溫凊際。斷金交誼切磋中。詩書佇繼儒家業。脩短難徵造物公。跡屈應嫌人世累。魂歸長在太淸宮。哀哀寡婦城崩杞。鬱鬱英姿劍瘞鄷。旅賓幾年悲宿草。樂丘今日築新蓬。可憐素幔隨風水。淚入寒波去不窮。</text>
<title>鄭相維城挽</title>,<text>碩德淸姿早羽儀。三朝一節佩安危。持謙益見調梅地。憂國彌深就木時。痛切西河神理爽。塵生東閣士林悲。可憐此日無從涕。只爲邦家不爲私。</text>
<title>謝權汝綱贈韻</title>,<text>風流蓮幕是知音。晩抱牙絃托契深。肝膽百年唯一劍。贈君何媿古人心。君看世態紛雲雨。我識人情有淺深。古來相贈皆相許。不在龍泉只在心。</text>
<title>次伯氏韻</title>,<text>北望京華眼欲迷。春雲靄靄燕含泥。遙知駐輦旌旄肅。正想趨班劍佩低。雙闕幾懸千里戀。一遊應慰萬民徯。靈泉異效徵前歲。申祝惟南聖壽齊。原韻漠漠平郊雨意迷。促鞭征馬踏春泥。粧村嫩綠陰初合。羃岸殘紅濕欲低。澤潤麥畦田畯喜。瀼淸蘭路聖君徯。濫分竹吏慙無效。道隨班拜舞齊。</text>
<title>聞有敎求言感而賦之</title>,<text>乾象垂愆啓聖心。纔聞罪已下綸音。商王修德嘗聞古。宋景消災佇見今。宮鼓一鳴言路廓。幄籌頻借廟謀深。微臣獨抱憂時念。遙望天門涕不禁。</text>
<title>題沙山幽居</title>,<text>春來山色鬱嵯峨。欲待芝生采采多。雲伴幽情常澹泊。風吹塵夢任經過。仙蹤緬想桃源客。世路空驚灎澦波。千載尙傳顏氏學。一瓢陋巷樂如何。</text>
<title>漫吟十韻。謝修後兩上人携酒來訪。</title>,<text>地僻常▣▣。家貧久斷杯。向誰靑眼接。那得白衣來。杖錫從山頂。提壺到水隈。蔬盤添野果。坐席拂庭苔。厚義層雲薄。羈懷盡日開。豪僧能解飮。醉客不辭頹。未揆形骸累。空嗟造物猜。流年行暮矣。世路亦艱哉。屛跡憐多病。游神想入垓。東歸知有約。携手訪蓬萊。</text>
<title>次溫公擊甕圖楊村韻</title>,<text>兒時已解爲仁術。急處能推濟物心。千載丹靑傳此事。相公餘澤入人深。</text>
<title>鄭昌寧道應挽</title>,<text>愚老流微遠。徵君尙典刑。胄筵曾睿擢。家學自髻齡。乞養重分竹。歸田獨抱經。萱闈猶夕照。草露奄朝零。情札纔相問。凶音詎忍聽。篋塵藏戲綵。氈業付寧馨。晩契多違闊。淸姿竟杳冥。縻官孤執紼。浮世媿勞形。</text>
<title>李判書慶徽挽</title>,<text>銓衡簡擢渥恩新。峻望淸猷報主身。雅量養來經世故。沖襟開處見天眞。時危久負田園計。夢罷翻驚五十春。年位在公差未滿。誰將此理問蒼旻。從來西廓接芳隣。況復東床結好姻。膠漆兩家情義篤。萍蓬半世別離頻。追思握手臨郊日。可耐摧腸哭寢辰。怊悵新阡乖一訣。秋風淚灑浿江濱。</text>
<title>敬次立巖先生寧邊東軒韻</title>,<text>風急天高雁影斜。客懷憀慓對寒花。層層積石峯連堞。處處鳴砧月滿家。千里關河新按節。一篇咳唾舊籠紗。欄頭獨倚偏多感。未報君恩鬢已華。</text>
<title>敬次立巖先祖開平館四絶堂韻</title>,<text>危亭縹緲絶塵煙。無限秋光摠眼前。錦綴霜林含落日。雲收香岳聳晴天。恭瞻麗什長留壁。閑把淸樽乍倚筵。勝賞如今還屬我。百年人事足堪憐。古壁紗籠映。遺篇寶唾新。溪山攬轡日。民俗詠堂春。玉節追先躅。靑氈愧此身。聊題感舊語。寄示後人來。</text>
<title>敬次立巖先祖煕川東軒韻</title>,<text>晨霞捲盡日生東。香岳秋光落眼中。郡閣看如仙觀靜。幽懷解遣俗塵空。安邊御衆初無術。遇境吟詩亦未工。明發更將尋狄嶺。自憐行色太悤悤。</text>
<title>敬次立巖先祖江界東軒韻</title>,<text>風流遙想太平年。玉節西臨古塞天。人事卽今堪涕淚。獨憑雄劍望燕然。</text>
<title>敬次立巖先祖宿渭原郡有感韻</title>,<text>客路緣江大旆遙。寒風捲地雪花飄。金城方略知何補。玉塞塵氛久未消。棠舍百年慙忝祖。象闈千里阻趨朝。書生獨有傷時淚。遲暮空嗟壯志凋。</text>
<title>敬次立巖先祖理山東軒韻</title>,<text>銜命重來六載間。疲民處處說辛艱。雄圖未效三邊靜。惠政唯思一路安。坐對荒城偏感舊。行經絶險暫偸閑。家聲忝繼褰帷地。欲和遺篇更靦顏。</text>
<title>敬次立巖先祖碧潼東軒韻</title>,<text>風江終夜吼驚濤。旅館寒燈睡不牢。薄雪未封山骨瘦。流雲巧取月輪韜。兵戈盡入金人鑄。形勝猶存粉堞高。撫劍長吟何所感。主恩難報鬢刁騷。</text>
<title>敬次立巖先祖朔州東軒韻</title>,<text>此身何敢擬長城。報國唯懷一寸誠。北極星辰徒夢想。西門鎖鑰奈書生。風驚朔夜催寒律。雪滿荒山礙客程。分外榮名眞忝祖。前後建牙行。</text>
<title>敬次立巖先祖大朔州客舍韻</title>,<text>絶塞陰雲凍不開。孤城落日角聲催。當年玉節西遊處。五世兒孫此又來。</text>
<title>敬次立巖先祖博川韻</title>,<text>山勢圍平野。江流隔遠林。催程嫌日短。覽景覺秋深。露浥寒花綻。風生老樹吟。不才今杖鉞。來憩舊棠陰。</text>
<title>敬次立巖先祖殷山澹澹亭韻</title>,<text>病軀端合寄柴荊。欲賦歸田計未成。攬轡已愁長路險。登程還喜遠郊平。仙區駐節諧心賞。古壁籠紗入眼明。物色至今猶澹澹。也宜吾祖錫嘉名。</text>
<title>敬次立巖先祖成川江上韻</title>,<text>山下淸江岸上村。別區煙月隔塵喧。桃花落盡春波漲。祗物怕漁舟更問源。</text>
<title>敬次立巖先祖登平寬臺韻</title>,<text>臺臨絶頂勢嵬崔。芳草垂楊一色裁。薄暮松風飛爽籟。猶疑笙鶴自天來。千年雲霧鎖孤城。七日空傳版築聲。卒本遺氓皆樂業。至今耕鑿頌東明。</text>
<title>敬次立巖先祖西軒早起卽景韻</title>,<text>曙色侵簷角。江聲到枕頭。怳驚蓬島夢。疑對鏡湖流。異界無塵累。他鄕亦勝遊。樓前峯十二。點點翠眉浮。</text>
<title>敬次立巖先祖降仙樓韻</title>,<text>何年漏穴涌淸泉。慳祕應開禹斧前。石壁千尋高自在。銀河一派影相連。羅筵細濕臺邊雨。盡舫平浮鏡裡天。滌盡塵襟身欲蛻。臨風獨立思飄然。節序纔過三月三。花如紅錦柳如藍。浮空畫閣香凝寂。到水層巒影浸涵。沙渚戲鷗疑白雲。夕陽歸鳥沒靑嵐。江山信美非吾土。桂棹秋風向漠南。通仙隱映降仙開。上界群仙可喚來。屹骨遺墟眞邈矣。高唐神夢亦悠哉。雙懸玉溜涓涓瀉。並立瑤岑箇箇排。岸草含風翻翠浪。巖花落地亂紅堆。良辰貪賞乘孤興。暇日消憂進一杯。何必驂鸞遊汗漫。且須嘯詠臥層臺。</text>
<title>敬次立巖先祖船上醉題韻</title>,<text>高樓看盡亂山靑。更向前江棹彩舲。帶岸明沙橫拖練。粧林翠壁穩開屛。遙呼出嶺娟娟月。閑依凌波泛泛亭。此日淸遊天所餉。何妨一醉到沈冥。</text>
<title>敬次立巖先祖雲山東軒韻</title>,<text>一區山水最幽深。秋晩高齋擁錦林。巖際人家含返照。澗邊官柳帶疏陰。留棠百載懷先躅。對菊重陽惱客心。千里倦遊歸未得。不堪衰病苦相侵。</text>
<title>敬次立巖先祖龜城東軒韻</title>,<text>疏愚平日不求名。原隰多年倍損精。千里邊庭開棨戟。九霄歸夢阻蓬瀛。官居尙帶皇華水。鎭戍空瞻片月城。古蹟尋來何所感。平章忠節凜如生。</text>
<title>敬次立巖先祖泰川東軒韻</title>,<text>積雪羊腸北。歸雲馬首東。憑軒勞望日。杖鉞愧觀風。晩節輕班筆。浮榮視楚弓。翻思今古事。默默祗書空。</text>
<title>敬次立巖先祖价川東軒韻</title>,<text>官閣蕭然接翠微。入簾嵐霧細霑衣。尊前暮色階花冷。窓外秋聲木葉稀。北望瓊樓勞夢想。西來玉節帶恩輝。玆行遠向江邊去。踏盡關山幾日歸。自笑平生報效微。秋風未拂染塵衣。臨民儉歲憂偏切。忝祖雄藩寵亦稀。關外山川含舊態。卷中篇什仰餘輝。羈心倍激松楸戀。日暮憑欄送雁歸。</text>
<title>敬次立巖先祖慈山韻</title>,<text>流傳寶唾百餘年。持節恩榮輝後前。最愛松林留翠色。夕陽淸籟小軒邊。</text>
<title>敬次立巖先祖江界仁風樓韻</title>,<text>險設邊州百雉餘。樓危絶岸架空虛。三年關塞勞鞍馬。半世書窓愧魯魚。古壁忍看先墨在。淸尊無賴客愁▣。歸鴻度盡千山暮。極目蕭條舊邑居。</text>
<title>敬次立巖先祖殷山東軒韻</title>,<text>野闊長川外。山圍小縣西。空齋無一事。幽鳥近人啼。</text>
<title>敬次立巖先祖順天東軒韻</title>,<text>歷險身無健。逢秋鬢有霜。如何南去雁。又叫暮雲傍。遠岫開秋色。荒林隔暮江。西來感慨意。不爲酒杯降。</text>
<title>遇寒謾吟題降仙樓</title>,<text>十二峯邊一水回。半天樓閣畫圖開。仙靈應解三春旱。倘有陽臺暮雨來。</text>
<title>次愼仲任韻</title>,<text>勝會違携手。淸談阻破顏。樓亭延眺賞。湖海任疏頑。世事銜杯外。詩情落筆間。看君甘吏隱。何處不宜閑。</text>
<title>李判官渻挽</title>,<text>高年喜懼孝心知。豈料吾生亦有涯。漢竹分來初爲母。潘輿歸處獨無兒。家聲賴是慈明在。天理其如伯道悲。書報盍簪眞一夢。忍將哀淚送靈輀。</text>
<title>宋珍山時默挽</title>,<text>厚德謙謙雅自持。平生志行有誰知。家傳孝友人無間。政本誠心吏不欺。旅官風塵嗟久別。衰年疾病恨難醫。師門莫慰鴒原痛。忍淚遙題相紼辭。</text>
<title>李監司晩榮挽</title>,<text>伴直春坊歲幾周。文符關臬又今秋。盤根代斲容吾拙。晩節賢勞任主憂。分手尙期他日會。轉頭還覺此生浮。靑標厚德嗟誰在。悵望荒原涕泗流。</text>
<title>永安尉挽</title>,<text>孝友平生福履俱。文章當代似公無。崇封自與巖廊隔。大器終乖世路需。蘭玉滿庭看慶茂。膏肓經歲失神扶。風流前輩今誰在。怊悵秦樓月色孤。寒門姻好托高門。小妹于歸荷春恩。久別偏傷人事變。沈疴難奉誨語溫。常逢酒席容迂拙。每憶離亭屈感尊。舊迹今來眞一夢。欲題哀挽已聲呑。</text>
<title>李兔山齊沆挽</title>,<text>世契追隨久。平生行義全。有才猶小縣。爲善未高年。故宅辭京洛。新阡啓海堧。前秋臨別恨。回首倍潸然。</text>
<title>閔時騫母挽</title>,<text>主閫爲賢母。稱家有二男。稀年嗟欠一。哲範協從三。劍合期今逼。城崩痛昔含。縻官違執紼。遙望祗懷慙。</text>
<title>寧陵遷奉挽章</title>,<text>龍湖劍舃閟玄堂。陟降恭惟在帝傍。玉座重臨灤水會。金箱還啓茂陵藏。鴻功配祖崇岡並。象設遵先儉德彰。此日嚴宸哀慕切。不堪霜露助凄涼。盛德嗚呼不可忘。治侔三代業宣光。搜羅賢俊王猷密。閔歷艱虞睿算長。大志未曾千里畏。中途其奈十年忙。山名洪齊知非偶。降友從看泰運昌。痛結攀髥十五霜。至今窮谷泣先王。眞遊幾望雲輧返。吉兆重瞻羽衛張。默想天心扶社稷。深知聖孝慰羹墻。園陵執役含餘恤。未死孤臣血涕滂。</text>
<title>仁宣王后挽章</title>,<text>灤水仙遊曾幾時。玉欄花發奄催期。含飴未盡東朝樂。賜飯那堪社日悲。太姒徽音宜女則。和熹至德入人思。小臣敦事慙前後灑血。</text>
<title>玄宮忍再窺</title>,<text>烏號遺慟至今新。唯祝慈闈壽福臻。一代名家推馬鄧。兩朝陰敎協塗莘。春暉政喜常無恙。月馭那知遽上賓。忍見故匳餘澤在。聖情哀慕動臣隣。</text>
<title>顯宗大王崇陵挽章</title>,<text>國値艱虞會。天生睿智資。春宮曾毓德。夏曆早承基。仁厚遵家法。文明鑄俗煕。學傳精一訓。孝著日三儀。政自無偏始。心從不忍推。燕臺勤禮幣。漢殿闢書帷。大義思先志。群賢際盛期。綢繆桑土撤。密勿廟籌咨。罪已頻頒敎。呼庚屢軫飢。弭災裁御膳。遇旱責湯犧。一念尊深警。齊民仰至慈。殷憂應啓聖。晉接幾忘疲。詎意焦勞積。終乖攝養宜。感奩孺慕切。憑几末音遺。震域悲如喪。雲鄕痛莫追。穀朝催蜃衛。佳氣擁龍輀。賤跡紆宸眷。巍班忝度支。昏愚增罪戾。報答蔑毫絲。殊錫豐貂在。微誠等蟻遲。銜綸纔有日。反命更何時。抆血終天訣。攀髥沒世思。哀辭兼善祝。宗社億年斯。</text>
<title>東溟鄭參判挽</title>,<text>癯容道骨古仙翁。司馬文章柱下風。正響直追唐以上。高才獨出海之東。樓成眞界吟魂斷。劍遂延津醉夢空。先執算來零落盡。可堪今日哭吾公。顯考祥日。詣陵下。道中志感。玉宇迢迢雁影寒。月明淸露下團團。龍湖尙有攀髥地。未死孤臣淚不乾。</text>
<title>丁巳初冬李友同甫 訪余於山居。留二日。贈詩爲別。追和以謝。</title>,<text>驚聞喜鵲報前籬。誰策蹇驢款夕扉。塵榻政宜延客掃。雲山曾解待吾歸。禽魚樂處心無競。虎兕吟來道豈非。欲謝瓊章無別語。只須相勉慰離違。一作寒花采采倚東籬。驢背何人晩扣扉。罪迹吾忘爲子累。山居子喜得吾歸。瓊章已認勤垂惠。瑣質終期藉責非。世事悠悠斯道厄。各宜加勉慰離違。</text>
<title>次志事齋韻 齋。卽同甫所居。</title>,<text>梓桑餘敬寄遺墟。一室蕭然四壁虛。遙想羹墻追慕地。晴窓重檢舊箴書。幽棲占勝壓郊墟。半畝方塘映碧虛。爲問主人何所事。潛心唯有聖賢書。</text>
<title>次李主簿子明韻</title>,<text>勇慙無急退。歸及理荒園。世事看麟筆。閑棲寄鹿門。逢人欣有酒。對榻默無言。醉倒松窓下。山空月滿尊。靜界人誰到。閑居業不貧。一元纔動處。花柳共爭春。</text>
<title>上仲氏</title>,<text>兩地迢迢隔素書。別來消息問何如。秋風失侶衡南雁。夜夜孤鳴戀舊居。</text>
<title>洪判書處亮挽</title>,<text>耆英優禮冠廷紳。引疾休官却養眞。九棘班高前冢宰。三朝望屬舊詞臣。同舟左峽趨藩日。接䘧南宮選士辰。陳迹想來渾似夢。寢門長慟倍沾巾。</text>
<title>仁敬王后挽章</title>,<text>瞻彼長秋殿。騩軒異昔時。蒼生胡不祿。玄理果堪疑。欲誦徽音盛。先敎淚血隨。恭惟我聖母。無讓古賢姬。幼毓名門德。親膺顯考知。誠存三殿奉。敎自六官推。漢練眞昭儉。周簪數進規。憂惟係邦國。恩不到門楣。妖孼千天紀。凶謀撼地維。壺儀元自若。宸鑑竟難期。已協風電動。重觀日月麗。宗祊方屬慶。末疾佇看醫。豈料分宮御。仍成隔世離。猶聞憂聖語。尙攝禮親儀。十載刑家化。重闈失佐悲。采蘩休薦祀。覃葛廢吟詩。甲觀曾期闢。軒躔永告虧。翟幃嗟已掩。鸞馭慟難追。彤管留芳烈。玄臺卜吉期。微臣猶不死。痛哭進哀辭。</text>
<title>洪監司柱三挽</title>,<text>托契先兄並。連姻世誼仍。官曾華貫遍。秩是大藩增。有疾斯人命。多男厚報徵。恩從鳧舃養。業看鳳池承。離合身將老。悲歡理互乘。三庚添暑暍。一甲劇風燈。遺躅丹丘遠。歸舟素翣憑。秋懷政憀慓。那忍哭情朋。</text>
<title>靑平尉沈益顯挽</title>,<text>先朝禁臠相家郞。妙歲崇封荷寵章。華萼至情專一樂。墨池餘事掃千場。珠聯謝樹鸞俱峙。簫撤秦樓鳳忽藏。樽斝寂寥賓客散。滿庭寒菊爲誰芳。</text>
<title>趙參議嘉錫挽</title>,<text>丁巳封章衆怒隨。孤忠猶許聖明知。危言不恨逢三黜。寵擢俄驚聳一時。何意盛朝亡直士。尙看餘慶列佳兒。平生世誼兼姻好。可耐追題相紼詞。</text>
<title>尹生寔內挽</title>,<text>幸托連姻誼。曾聞壼範宜。芳年嗟不淑。厚祿竟誰施。別舅今三載。生兒未一期。忍看梅澗子。頭白淚長垂。</text>
<title>永安尉遷葬挽</title>,<text>風流文雅古今稀。簫斷秦樓跡已非。留客尙思濃琥珀。揮毫不見散珠璣。延津忽報雙龍會。遼海還同舊鶴歸。悵望新阡孤執紼。自慙多病素心違。</text>
<title>貞明公主挽</title>,<text>先王遺化自閨門。釐降名家哲範存。禍厄當年丁否運。尊榮一代荷殊恩。斑衣更喜陞卿月。壽席頻看敞沁園。銀漢昨霄靈鵲集。羽旗飆忽引雲軒。</text>
<title>金左尹錫翼挽</title>,<text>今王之舅相公孫。寵擢卿班位望尊。半夜哀音傳禁掖。幾年歸計負田園。軍前舊校思遺澤。身後佳兒荷異恩。誰識平生憂國志。昭昭白日照荒原。</text>
<title>尹監司嘉績大夫人挽</title>,<text>德叶三從著哲徽。身膺寵誥壽臻稀。堂前謝樹驚先折。湖外藩輿慘獨歸。忍倚門閭垂鶴髮。還隨泉壤對斑衣。尙看二子諸孫在。天道他時倘不非。</text>
<title>沈知事之溟挽</title>,<text>黃髮淸朝有老臣。曾回二十戴花春。戎權早杖關河節。王化重宣汝漢民。晩歲西樞卿月映。前宵南極壽星淪。平生世誼慙多負。一哭靈筵病未伸。</text>
<title>花昌君沇挽</title>,<text>翩翩公子最稱奇。早歲崇班荷聖慈。痛切喪明仍作祟。醫來問疾已難爲。沙頭落日鴒飛急。堂上春暉鶴髮垂。宸念特憐將死語。承家尙幸有佳兒。</text>
<title>金判書佐明遷葬挽</title>,<text>際遇三朝祿位崇。一心憂國見精忠。戎門十載威名盛。淸廟千秋祭祀同。移兆計成徵嗣孝。賜塋恩侈報元功。艱虞轉棘人難作。沒世猶深殄瘁恫。</text>
<title>徐同知弘履挽</title>,<text>溫然談笑卽心開。盛德仍將厚福來。晩喜撗金紆聖渥。曾從製錦見高才。諸孫膝下雙雙繞。遐算人間九九回。龍劍忽催津上會。壑舟無影更堪哀。</text>
<title>明聖王后挽章</title>,<text>塗莘聖德叶坤元。天璽奇祥降相門。京室作嬪儀範備。宸圍齊體警規存。三宮歡洽由純孝。八域謠騰感厚恩。靈算竟乖南斗祝。茫茫此理與誰論。三韓幸遇女中堯。睿哲由來百代超。神則已成周內治。母儀仍御漢東朝。方欣黎首均沾化。可耐軒躔遽報祅。尙有楡楊元老筆。徽稱長共日星昭。十年長信際屯艱。一念悲憂未解顏。德邁宣仁簾豈設。怨深虞女竹猶斑。掃淸妖孼神功著。扶佑冲君國步安。最是幽明堪恨處。含飴不見弄孫歡。曾緣憂疾久熏心。露禱宮中屬沍陰。翼日乃瘳天亦感。春暉先謝理難諶。慈情定願文齡減。孺慕徒增舜孝深。忍見重三佳節過。豐呈終負壽觴斟。連年災旱失三農。日夕憂虞軫九重。心切博施分內帑。食無兼味減常供。親裁衾襚藏新製。預就園陵卜左封。摠爲蒼生凋瘁甚。十行遺命泣愚憃。白頭揮淚怨蒼旻。曾是先朝曳履臣。每感隆恩沾朽質。多慙冷族忝椒親。龍湖忍憶遺弓日。燕社偏傷賜飯春。獻賀彤闈眞一夢。此生酬報已無因。</text>
<title>南判書二星挽</title>,<text>雍容詩酒任天眞。峻望淸儀冠搢紳。歷職多居經幄裏。危蹤曾滯瘴江濱。方瞻曳履升卿月。誰料騎箕蛻世塵。唯有阿咸新相國。白頭相對倍酸辛。忍憶前冬問疾時。慇懃勸我倒深巵。自言一死人皆有。早識浮生理若斯。臥席恨孤宗社賀。傳書恐遣女兒知。祗今萬事俱陳迹。幕境心期更托誰。</text>
<title>李洪州東老挽</title>,<text>十年州郡任浮沈。曾侍銀臺寵渥深。纔道試院回皁蓋。忽驚旅館送哀音。高堂遽輟專城養。厚夜終孤寸草心。從此三淸誰復主。欲尋陳迹淚難禁。</text>
<title>兪參判瑒夫人挽</title>,<text>夫子官高寵誥隨。妙年華貫又佳兒。曾知閫閤柔徽在。共道門闌福慶宜。塵世悲歡眞夢耳。松楸契闊轉凄其。中堂闃寂垂虛幔。不見平生擧案眉。</text>
<title>韓果川起愈大夫人挽</title>,<text>母道閨儀並可書。八旬遐算更誰如。尊榮晩歲聯椒掖。祿養專城奉板輿。曾墮掌珠纏疾病。遽從神劍返泉墟。偏憐欒棘終天痛。無復慈顏倚暮閭。</text>
<title>金鍾城粹五挽</title>,<text>愁州太守返靈輴。曾是霜臺戴豸臣。王事淹留關塞遠。旅懷孤寂疾痾頻。誰知乍別仍三載。却恨浮生欠七旬。傾蓋箕城眞一夢。爲題哀挽倍傷神。</text>
<title>黃僉知後憲挽</title>,<text>壽富俱全叶範圖。肯將生業學陶朱。才懷裕國人誰識。義急周飢惠獨敷。少日趨隅頻奉殃。窮途枉駕幾提壺。遐齡恨不延今歲。貳疾終孤聖渥紆。</text>
<title>朗原君侃夫人遷葬挽</title>,<text>毓秀西華相國門。早年衿佩配王孫。身膺福履猶無壽。贈及泉塗更荷恩。人世再看金盌出。網絲重泣寶匳痕。諸郞此日追攀處。獨恨全城守寢園。</text>
<title>李處士和挽</title>,<text>豐海簪纓世莫如。誰憐短褐臥窮廬。嬰痾早謝公車業。斂迹羞登夾帒疏。士不逢時知有命。天之報善果何居。交情每恨多違阻。老淚難禁哭寢餘。</text>
<title>魚監司震翼挽</title>,<text>玉節曾巡濊貊墟。遠投珍藥帶情書。盍簪幾待歸京日。命駕還孤臥病初。夢裡浮榮今已矣。朝端厚德更誰如。城東里巷從遊處。陳迹依然淚滿裾。</text>
<title>淸城府院君金相國挽</title>,<text>世德推名祖。精忠翊聖朝。才全壇鉞授。班絶鼎梅調。衛國訏謨遠。憂時鬢髮凋。台躔中夜折。行者不歌謠。相國兼司馬。艱危寵命隨。歸田將解印。厭世卽騎箕。藝苑宗盟失。戎門節制誰。唯應麟閣上。千載大名垂。病報仍凶訃。綸音衋聖情。初聞辰日哭。更賜杜東塋。際會起今古。存亡荷寵榮。喪期臨永慕。泉下泣精英。寤寐驚公逝。悲吟涕獨揮。天心災屢警。民計歲仍饑。政是宸憂切。其如國事非。平生懷報主。遺恨結泉扉。</text>
<title>李判書䎘夫人挽</title>,<text>賢父垂幋戒。名卿賴閫治。位崇鸞誥煥。兒列蚌珠奇。福履人方艶。悲歡理互隨。莊生稱曠達。猶有叩盆辭。令子爲吾壻。閨儀聞已饜。纔驚埋玉樹。何遽泣塵奩。至痛重泉結。餘休一塊占。孀兒號擗處。哀淚不禁霑。</text>
<title>安參判縝挽</title>,<text>位長銀臺齒亦高。三朝雅望壓流曹。寸心每感恩私被。一疾終緣夙夜勞。謝樹珠聯稱並美。延津劍躍會相遭。新阡卜在棠陰下。處處行看士女號。</text>
<title>李僉正晉挽</title>,<text>早服家風百行源。從遊猶喜典刑存。貧餘四壁徵先德。榮佩二符荷主恩。七袠稱稀添一歲。諸卽並秀更多孫。平生契誼如公老。淚難禁哭寢門。</text>
<title>李同知復一挽</title>,<text>甲子重回萬壽春。恩波遍及八旬人。公陞貳秩紆殊典。事曠千秋聳薦紳。劍合延津還有日。星沈南極遽玆辰。秪應泉下齎餘恨。未謝君門寵命新。</text>
<title>完南李相國遷葬挽</title>,<text>一辭廊廟上騎箕。民有餘思士失依。煙閣豐功圖畫在。天曹峻望典刑遺。佳城更叶靑鳥卜。古廓重看白鶴歸。堪恨隔江違執紼。竟孤當日荷深知。</text>
<title>淸城金相國遷葬挽</title>,<text>佳城恩錫漢之東。移奉永冠兩世同。神理竟從人事合。睿情追感孝思通。精靈難作泉臺下。形像長留繪畫中。怊悵騎箕周一歲。不堪時序又秋風。</text>
<title>崔恩津世慶大夫人挽</title>,<text>德叶宜家詠。天胡賦命奇。鏡中餘隻影。憓裏撫孤兒。勉勵摳衣日。怡愉奉撽時。戴盆終見暴。投杼豈曾疑。繞膝明珠並。承顏綵服隨。板輿將就養。欒棘忽纏悲。寸草情何極。雙龍合有期。賢卽交誼厚。揮淚寫哀詞。</text>
<title>追寄白川李知縣懏</title>,<text>吏隱元韜迹。卽潛久屈寸。專城麾更借。百里刃猶恢。鮮食民方急。雉馴化應催。君恩要可報。休苦簿書堆。北闕初分竹。西軒未贈鞭。病懷江樹隔。官路海雲連。縱恨賢僚失。猶欣弊邑全。公餘淸製富。須寄驛筒傳。</text>
<title>奉送尹吏部仲麟赴燕之行</title>,<text>久矣釜鬵詠匪風。聯翩冠蓋走秦中。每當此別偏多感。何耐今朝又送公。往迹應尋千載鶴。歸期須趁九秋鴻。炎天畏日難行役。努力嘉粲善保躬。</text>
<title>南相國九萬回自燕京。寄詩迎行。</title>,<text>曾於戒行之日。猥承贈言之託。而素昧詩律。孤負勤敎。奉別以來。益不勝悵觖之懷。玆聞使節言旋。起居康泰。謹綴一律。以寓公私喜幸之忱。氷雪燕山歷險危。春風鴨水好來歸。唯將忠信行殊俗。忍見衣冠異昔時。花柳正堪前路迓。夢魂先向北宸飛。微痾有喜身猶健。應賴神明善護持。</text>
<title>次申尙書寅伯韻</title>,<text>多君雅度愛迂愚。不厭尊前共醉呼。藝苑高名誰與並。竹林豪習未應殊。靑銅照白空催老。金鼎還丹謾負吾。乘興莫愁春日暮。良宵秉燭亦宜乎。</text>
<title>失題</title>,<text>簪盍成良會。壺乾卽起還。風流誰得似。應在八仙家。原韻投轄留連飮。扶頭冒夜還。次公眞可笑。身世醉醒間。</text>
<title>金淸風壽增內挽</title>,<text>哲範柔徽女士推。于歸正與德門宜。曾蒙石室先生眷。幾贊銅符太守治。甲子再回葭上律。兒郞新折月中枝。人間厚福眞無憾。白首盆歌尙可悲。</text>
<title>鄭參議勔挽</title>,<text>發軔雲衢聖世遭。屢分銅竹著治勞。豸冠曾喜登烏府。緋服仍看佐馬曹。慶衍諸郞宜有驗。年垂八袠最稱高。追惟舊誼偏多感。病淚無從自濕袍。</text>
<title>宋沃川奎淵挽</title>,<text>雙淸遺緖屬賢孫。緋服銅章荷聖恩。繞膝兒如鸞鵠峙。同衾樂在鶺鴒原。長貧不改平生操。多病終慳七袠尊。一別遽然成永訣。緘辭千里倍傷魂。</text>
<title>李都正翮挽</title>,<text>庭訓咸推百行源。一時芳烈萃鴒原。楡楊自有溟翁筆。棹楔曾蒙聖主恩。晩歲緋貂榮共艶。聯床袍笏望俱尊。堪嗟俛仰成陳迹。厚德厖姿更孰存。</text>
<title>光城府院君挽</title>,<text>文武才全望實隆。三朝恩渥冠群公。精忠益著危疑際。形像長留繪畫中。心切戒盈謙有素。病緣憂國藥無功。誰知一掬親朋淚。摠爲邦家殄瘁恫。盈床袍笏盡英才。棣萼聯輝映植槐。純福卽今人鮮比。盛名從古鬼多猜。樓成不貸阿㜷老。天奪徒深聖主哀。永負平生忠孝念。也應冤恨結泉臺。</text>
<title>諭父老文</title>,<text>所謂敎民者。非敎以他事也。敎之以人倫也。所謂人倫。父子君臣夫婦長幼朋友五者而已。凡民莫不有秉彝之心。莫不有五者之倫。特患其不能明。不能行耳。苟百里之宰。鄕閭之長。遵朝廷作民之法。因其固有之性。開發而敎導之。則庶民無悖行。俗無陋習。得免於禽獸之歸矣。唯願諸父老。勉之勉之。士族家子弟。雖在幼年。必敎以事親敬長之節。又敎以文字。使知其所業。在於讀書修行而已。不可使無知無行。近於禽獸也。若終身無一善行。則是乃父兄不敎之失。可不懼哉。民庶家子女。敎以禮節。亦使自少知其父母之可敬愛。長老之可順事也。若無知無禮。失其常性。則是乃諸鄕長不能導率之失也。可以勉哉。鄕里中。如有事父母盡其誠孝者及婦女節行特異者及兄弟友愛者及樂善好義志行不凡者。則勿論士族民庶。鄕長聞之於官。以奬其行。且民庶又有盡力農業。善養其父母兄弟者。亦宜聞官。凡有異行者。鄕中長老。亦加禮貌優待。以爲觀感興起之地。如有不孝之子。不順之弟。爲夫而無故黜妻。爲婦而背棄其夫。以少凌長。以下凌上及他惡行淫行者。鄕長聞之於官。以治其罪。使之懲惡遷善。而諸久老。亦常諭勑。不至得罪於鄕黨。鰥寡孤獨無告之窮民。鄕長聞官。以恤其飢寒。隣里。亦常顧護。不使至於塡壑。士族子弟。非文非武。無事閑遊。但以雜技諧謔度日者。鄕長聞官。以治其放惰之習。然後可敎以文字則入籍學宮。不可敎則使之習武。不可全無所業。未有歸屬也。民之惰棄農業。遊食遊衣者。使之歸農。不聽則告官。論治。凡鄕里。各擇讀書有識人。推以爲師。使子弟之可敎者。必受學於此。風憲有司。遵此擧行。而其惰抛其任。終世無效者。官家當致責罰。凡民弊之可改者。民情之可達者。風憲來告官家。相議變通爲當。凡官家所令。風憲承受。使約正，勸農官。傳布民間。或觀事之大小輕重。親自面諭爲當。人之處事。不能盡善。顧此愚蒙。雖欲勉力。官責擧措之間。安能協孚民志。凡有過失及他疵政。懇乞諸鄕長。隨聞悉言。以資規責。境內貧民。至有生子不擧。棄之道路者。此事聞來。令人驚惻不安。彼豈慈受不足而然也。誠以飢寒迫身。不能俯育。而人理滅絶至此之甚。良可痛哀。若設法禁斷。則愚民畏怯官令。不欲見露。必將潛棄溝壑。終不見收於他人。此亦不可不慮。今願諸鄕長。曉諭民間。如有貧家生子難於鞠育者。使之各抱其子。來告官庭。則官家當訪問閭閻願養之人。印衣立案。許令爲子。且或同居一里。私得其父母之諾。而願爲取養者。官家亦當直給立案而許之。凡民之生子而告官給人者及願養他人之棄兒者。當官給食物以賞之。庶使父母。不失慈恩。赤子不至夭閼矣。風憲里官。依此遵行。而救活棄兒數多者。褒賞。數小者。論罰。</text>
<title>推考緘辭</title>,<text>受差從事之任。今已兩年。有何一朝謀避之理乎。大槩夏間。項發瘰癧之症。百般調治。僅得少歇。以病坐罷之後。特以從事之故。仍帶軍職。冒竊廩祿。其在分義。甚爲不安。故曾以此意。私告于守禦使。而呈狀乞遞。則論題不聽。涼生之後。少或觸風。則所患輒復發動。調攝極難。且因私計切迫。欲爲下鄕過冬。往見守禦使。復爲面陳矣。適所帶軍職。又以推勘解任。旣解軍職。則未及還付之前。實無拘礙之事。雖不受由。可以往來。若或有啓請還付之擧。則自當上來。更觀病勢。以爲進退之地。而然於未行之前。猶必欲面辭而去。累度伺候。終不得相値。發行之朝。更詣守御使之家。則適赴備局之坐。故不得已出去江上。又作一書以告此意。其間曲折。不過如斯。謂之謀避。則元非本情。而此無非迂愚不識軍門事體之致。惶愧之外。不知所達。</text>
<title>推考緘辭</title>,<text>當職負犯甚重。合被刑章。而聖度寬容。威罰不加。累陳危迫之懇。輒蒙溫諄之批。至於宣降別諭使之上來察職。天地生成之德。至隆至厚。感戴涕泣。不知死所。其在分義。固當聞命奔趨之不暇。而第以前後章疏數罪攻斥者。旣非一二。論議日激。愈往愈峻。釁累之蹤。雖欲忍恥抗韻。唐突冒進。有所不敢。跔蹐徊徨。累違恩命者。實是情勢之萬分蹙迫。夫豈一毫圖便。自陷於逋慢之誅哉。嚴旨譴責。遽出於本情之外。奉讀震慄。心骨俱寒。直欲鑽地以入而不可得也。負此罪名。萬隕猶輕。傳旨內辭緣。惶恐遲晩。</text>
<title>族譜修正時。諸宗人處通文。</title>,<text>吾宗舊譜。甚爲疏略。間多見漏處。且刊行旣久。見今支屬。皆不入錄。若復世代寢遠。不能接續。則後人雖欲知其來處。無可得以考據。某深爲此懼。玆用重修譜牒。要使諸派靡不詳悉。而所居相遠。聞見不逮。敢此發文通告。幸僉僉尊。上自先系。下至子孫。逐世詳記。姓孫則勿論幼少與庶出。一一列錄。外孫則勿論男女。以曾孫爲限。而至如各代資給職名及配室某郡某姓某人之女及墳墓所在地名。此皆舊譜之所未備者。亦爲俱錄以送。如何。謹白。且白。本派外。旁親子孫。耳目所及者。亦爲同錄。隣近地邑。如有同姓之親。亦以此文轉通。俾得各自書送。如何如何。</text>
<title>族譜凡例</title>,<text>我閔。始顯麗朝。爲世望族。然其譜牒之傳。遠焉無徵。逮至國初。以元敬王后本系。命撰譜書。一納于大內。一藏于敦寧府。成化十三年丁酉。又以章順恭惠二王后外姓。命限八寸親修譜以進。分藏於禮曹敦府。十四年戊戌。宗人校理奎氏。作譜序。其後。司諫定命氏撰譜十餘卷。今皆泯沒而無傳。噫。上下二百餘載。累經兵燹。藏於王府者。猶不能獲全。則況其修之於私者乎。可惜也已。曩在天啓壬戌。驪陽君仁伯氏。裒集聞見。爲姓譜一卷。第其所錄。尙多疏略。觀者病之。且是譜之行。今已五十年矣。苟不逐世增修。以之明譜系而收宗族。則將必至於骨肉無統。人不知來處。竊爲是懼。間嘗收錄遠近宗派。旁考諸家牒記。正誤補缺。輯成全譜。而外出亦限曾孫幷載焉。宗人之失其世系。不能上達於始祖者。錄於別譜。凡序例一編。正譜六編。別譜一編。合爲八編。起手於乙巳。越七年辛亥。始刊行焉。今玆搜集。雖不敢謂精該無謬。比之舊譜。頗加詳焉。繼而爲之者。有取乎此而增補之。則亦庶乎其永久之圖云爾。</text>
<title>筮辭</title>,<text>維歲次乙丑五月二十二日辛巳。具官閔維重敢昭告于神明。伏以先考觀察使贈領議政府君。先妣贈貞敬夫人延安李氏。葬于玆土。于今二十有七年矣。雖於其間。累遭喪慘。而地理玄微倚伏。靡常不敢以此輒懷疑懼。近來術士多謂山勢穴道。俱有疵病。竊恐體魄或有所不安。且慮地在窮僻。隔絶村閻。世代寢遠。奉守不虔。或不免失其處所。今欲遷奉他所。以圖永久。而倘或神道尙靜。移改非宜。則亦何敢遽生妄計。驚動先靈。以貽幽明之悔乎。玆事甚重。不敢臆決。謹以所疑。質諸卜筮。伏惟神明。參量遷曆當否。昭示吉凶得失。</text>
<title>失題</title>,<text>臣伏見兵曹諸道閫帥，邊將論賞等第啓目。判付。有李道彬加資。鄭韺，柳汝𣛀。並熟馬一疋面給。柳斐然熟馬一疋賜給之命。竊念褒善奬能。雖所以勸礪人心。非國家應行舊典。則決不可創開於一時。貽弊於後日也。蓋觀察節度等任。委寄俱重。選授非偶。故朝廷之待之者。異於守令。自國朝來。繡衣廉問。未嘗及此。似是重事體而然也。孝廟末年。適値大飢。守令廉問之時。騶從多寡。供奉豐儉二條。監兵使以下。亦令察啓。自後騶從供奉之外。監兵水使政治善惡。亦爲書啓。因以成例。而至於論賞一節。則猶未擧也。今者等第優劣。施以褒賞。一如守令之爲。其在事體。恐未允當。雖其勞績可嘉。固不當如是。苟或一毫爽實。必不免見機於列邑。此事論以舊典。近例俱無可據。而因循濫觴之弊。亦不可不慮矣。臣於己亥奉命廉察于嶺南其時。尙州牧使朴長遠。纔已移拜江原監司。臣之書啓。盛稱長遠善治之狀。而吏曹回啓。以長遠遷拜他道方伯。與時任守令有異。褒賞之典。有難容議入啓。允下。監司旣不可論賞。則兵水使何獨有異。況柳汝𣛀。鄭韺。柳斐然等擧職雖善。別無特異之事。李道彬雖曰最優。西閫重秩。恩擢屬耳。復此論賞。無乃太過乎。臣待罪該房。區區愚見。不敢不達。不勝惶恐之至。</text>
