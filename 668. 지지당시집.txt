<title>送克己登第覲親</title>,<text>擧擧兪君子。家彼㵢溪雲。不解取功名。唯能讀皇墳。仁義種丹田。講學而耕耘。餘事業文章。頗以能詩聞。鄕閭服高雅。時輩欽淸芬。吁嗟世上子。所尙異所云。知音固難遇。識面徒紛紜。長安苦相見。兩情相歡欣。深期共此樂。終始毋相分。况復志遠遊。歷遍湖山垠。頭流壯海陲。景物秋芸芸。能收觀覽富。且自摛雄文。春風隨計來。蹇嵼超凡群。金門一射策。美譽何繽紛。衣錦向白雲。促馬窮西曛。開顔下里門。賀鼓雷砏磤。登堂壽雙親。孝義爭如君。</text>
<title>春帖</title>,<text>元日開閶闔。歡聲動八溟。瑞烟和薄霧。騎火接低星。門響雙魚鑰。車喧百子鈴。冕旒當翠殿。幢戟滿彤庭。積歲方編瑞。乘春卽省刑。大官陳禹玉。司曆貢堯蓂。嵩呼三聲闋。簫韶九奏停。同仁均遠近。普澤及生靈。淑氣催花綻。韶光着柳靑。自怜楊子賤。歸草大玄經。</text>
<title>挽詞</title>,<text>夫子三朝老。高名衆所推。文章兼道德。孝友又仁慈。諫紙傳千古。忠肝激一時。方期調鼎鼐。何遽失蓍龜。朝野非私哭。蒼黃爲國悲。承家猶有子。方荷聖明知。</text>
<title>次伯仁</title>,<text>造物苦逼人。落𩲸意忽忽。睽離各南北。歲月多如髮。相逢舊精神。深情擬膠㓒。功名付倘來。不管生事拙。溪山癖淸賞。迷花兼醉月。三逕好相尋。終始期勿失。</text>
<title>奉賡晉山詩韵</title>,<text>相公喜談易。意靜辭不枝。窮通付諸天。慰我寬離思。我身一做錯。千里方覊縻。禍福固前定。孤忠心豈移。只愧誤君恩。不愁老巖扉。况得承眷誨。動念益自奇。金雞未可期。難容願力施。三山正渺渺。悵望歸何時。</text>
<title>奉呈徐相國恩府行次吟</title>,<text>憶昔乘風上淸都。皇居赫戱睨四荒。泰階淸潤瑞色開。燦燦煌煌昭天章。爰有景星大如月。萬丈光焰彌乾坤。二十八宿難爲明。衆星撒沙徒空存。日承紫宮三接榮。擅場高步超群英。雲錦爲裳玉爲佩。鏗然擲地之金聲。猥將管窺共日邊。得揖餘光誰敢先。幾回忝侍香案前。點檢瑤池白雲篇。自我誤恩一辭天。回首北極何茫然。嗚呼此星不敢望。寂寞山阿空自怜。何知掌羽林察南陲。論兵之暇且論詩。星節一夕照高陽。題品雲山剩有爲。恍如當時共陪天日側。對尊不覺雙泪垂。</text>
<title>送辛玉吾朝天</title>,<text>栢府無雙士。瓊林第一名。承綸自王國。觀樂入周京。客况螺山碧。詩情鴨水淸。㱕來梅欲老。把酒好相迎。</text>
<title>送日本僧正球使還</title>,<text>三年鯨海客。萬里貢丹忱。骨法淸如水。詩聲擲作金。旅窓驚雪樹。鄕夢隔雲岑。振錫飄然去。孤蹤何處尋。</text>
<title>次楊可行詩韵</title>,<text>淸宮典祀。兀坐二更蓂。石燕晴還雨。松醪醉卽醒。名塲曾染指。詩壘只關情。笑向山雲噵。狂馳有底營。</text>
<title>翌日再遊西城門外。次希明詩韵。</title>,<text>有客成詩癖。何人且酒顚。岸巾城下樹。濯足隴頭泉。皎月當盃好。幽花照筆姸。㱕來淸興逸。鞍馬璧相連。</text>
<title>次李明允詩韵</title>,<text>江頭春已回。水綠葡萄醅。獨有無聊客。寒同不睡梅。書來先啓齒。意在共㘅盃。佳句縱難和。何妨一往來。</text>
<title>止止堂閒詠</title>,<text>我心本無累。吾居遠俗儔。江聲來枕上。松影倒床頭。寂寞楊雄宅。凄凉宋玉秋。孤斟一盃酒。誰與共風流。</text>
<title>送日本國中山老衲海雲使還 代人作</title>,<text>一見吾師面。悠然宿世情。趣知摩詰靜。詩愛皎公淸。大道空如海。浮雲豈有程。別來無處問。回首數峯靑。</text>
<title>題架門寺</title>,<text>披榛登古寺。門與白雲連。梵唄聞三界。鍾聲落半天。地偏松倚盖。村遠樹浮烟。一望無慮。淹留絶俗緣。</text>
<title>題朴谷院樓</title>,<text>琴湖多勝處。春漲更滔滔。野闊孤飛鳥。波閑一葉舠。卸鞍洗欵段。擧網薦琴高。登覽復登覽。閑遊屬我曹。</text>
<title>春日書事</title>,<text>虛室無事。園松獨帶風。乾坤殊寂寞。日月自西東。樹影侵階上。花光入座中。感時情不淺。愁坐每書空。</text>
<title>春雪 二首</title>,<text>春雪滿庭𡬾。凄迷欲暮天。霏霏沒樵逕。漠漠覆江舡。欲試王恭氅。其如孟浩肩。乾坤渾一色。烏得辨山川。山中春雪滿。不見往來人。一色無姸醜。均施混富貧。林烏飛已絶。岩竹折來頻。盈尺豊年瑞。謳謠沸四隣。</text>
<title>題望日菴。次家兄韵。</title>,<text>寺在半天中。登攀似出籠。山圍錦綉地。月入水精宮。絶境無客。高談有遠公。僑居春㛡娩。終日對花叢。</text>
<title>朴萬戶挽</title>,<text>文武才名大。哀榮夢空。丹㫌題姓字。黃壤盖英䧺。五葉蘭芽茁。三枝桂影濃。白眉知最秀。籍籍振家風。</text>
<title>次晉山相公 二首</title>,<text>無家嘆煢獨。淸瘦覺魂消。遣日披黃卷。傷春看翠條。一身徒自累。三逕未爲遙。自詠滄浪客。悠悠仰碧霄。全生聖恩重。豈敢恨纍囚。忠義終無効。心顔兩可羞。愁添春水暗。吟罷野亭幽。極目三山遠。何時得再游。</text>
<title>贈曺大虛</title>,<text>論交百以數。唯子不寒盟。獨訪山中客。偏深物外情。靑眸對風範。黃色起天庭。一盞談心處。休敎唱渭城。</text>
<title>次克己韵</title>,<text>咫尺同千里。離憂各飽更。何時看舊面。把酒瀉幽情。遶居馬山近。循除㵢水鳴。春風相憶處。一枕夢還驚。</text>
<title>題玉勒菴壁</title>,<text>不負遊山約。相携到小菴。柳風將百五。花雨過重三。野藾供盤箸。僧窓可咲談。留連看好月。且莫促㱕驂。</text>
<title>次靜齋韵 三首</title>,<text>地僻饒淸賞。山光蘸水光。幽篁經雨淨。晩蘂殿春香。遣興詩初就。寬心酒獨甞。年年踈懦甚。應接苦相妨。竹𡬾圍茅屋。淸風滿一襟。窓前麾客卧。花下對尊吟。甫白驚人語。羲黃不世心。唯君能自得。終始可相尋。性已喜岑寂。翛然物外心。傍溪開藥圃。構屋隱松林。自愛潘峯好。誰知蔣逕深。淸凮明月下。獨撫不絃琴。</text>
<title>次叔度韵</title>,<text>山門高𡬾合。竹筧細泉分。地僻常留霧。窓虛半帶雲。仙風堪嘯詠。塵事斷知聞。異日重來約。休辭鹿與群。</text>
<title>與大虛遊直指寺 寺有鍾。鑄大定年間。</title>,<text>秋風鞭欵段。十里得屳丘。寺創高麗日。鍾成大定秋。道林今作主。逸少可同遊。養拙安心地。何須外此求。</text>
<title>西湖雜詠</title>,<text>暇日遊蚕嶺。風光似去年。淸江船似矢。平野𡬾如烟。作賦𢙇招隱。携杯對謫屳。㱕鞍正聯璧。新月一眉姸。</text>
<title>贈仲節</title>,<text>屈指壬申歲。論交十載餘。彈鳩竹林寺。走馬栗亭墟。遠謫誰知我。同吟子起予。一尊情不淺。况復有嘉魚。</text>
<title>次孫花翁詩軸韵</title>,<text>孫老元非俗。花荒月又荒。侵軒蘭剩馥。入袖菊專香。風晩竹敲玉。秋深柿飽霜。心閑無一事。擧酒送年光。</text>
<title>題蘿月軒</title>,<text>吾師懶到骨。一卧便經年。白日低軒外。靑蘿到枕邊。此心渾似水。萬法已忘筌。客至猶無語。相看意自傳。</text>
<title>次少游韵</title>,<text>望眼山遮斷。枯腸日九回。豈無重釀酒。誰與共傳盃。𢙇抱此時惡。笑談何日開。和詩仍涕泪。心事已成灰。</text>
<title>次彦謙韻</title>,<text>向老三年謫。傷春一水間。賴君情興好。邀客笑談閑。花下麾凡鳥。尊前喚小蠻。一醒還一醉。不覺有詩斑。</text>
<title>次望遠亭韵 三首</title>,<text>華構出雲間。波光作鏡看。戎戎速遠𡬾。隱隱露遙巒。絶勝重湖望。還同七澤觀。興來從所適。時把釣魚竿。憑虛如羽化。擬作御風遊。蓬島烟霞古。壺天日月遊。雲山無限畫。松籟四時秋。誰識千年秘。今爲帝子洲。檻外長江去。蘭舟興自多。杯心斟紫液。膝上撫雲和。烟月眞仙境。乾坤是樂窩。醉眠聊自適。夢到軟紅塵。</text>
<title>忍上人詩軸。次李上舍韵。</title>,<text>雨花臺上老。彈舌幾降龍。口淨曹溪水。眸靑五老峯。不須揮客至。已得覺緣空。竹室閑兼靜。何妨一笑同。</text>
<title>送永安李節度</title>,<text>金牓魁名大。銀臺舊寵饒。篇章謝康樂。節鉞霍嫖姚。年富身方健。才全望已高。威聲從此大。不戰屈天驕。</text>
<title>彌勒寺書短律。示金仲節。兼贈雲湜師。</title>,<text>昔日同遊處。今朝又共登。無僧知客舊。有樹記吾曾。天氣晴還雪。溪流冷欲氷。高談怜湜老。終夜對香燈。</text>
<title>遊龍喉亭。吟一律示太守。仁同</title>,<text>東國說蚕嶺。爭如此地奇。烏山千疊秀。洛水數重圍。遠樹戎戎暗。幽禽欵欵飛。蘭舟搖桂楫。擬向武陵歸。</text>
<title>寄公叔</title>,<text>病餘偏感物。傍砌百虫號。鴈影天邊字。秋聲枕上濤。故人三月別。淸夢幾時勞。想得題詩處。吟成句句豪。</text>
<title>會歡松亭。贈主人金允儉。</title>,<text>佳樹隱林麓。主人高意眞。糜候明白日。雷鼓殷靑春。剩取花經眼。何辭酒入唇。歸鞍載新月。興落柳江濱。</text>
<title>送朴相公赴黃海監司 安性</title>,<text>承流古所重。簡選必名臣。玉節從天降。金章耀日新。定知分陝化。能得致吾民。湖旬仁風遍。堪誇有脚春。</text>
<title>題玉汝令公詩軸</title>,<text>金帶圍腰重。恩華降自天。蟾宮名久播。鳳沼寵曾偏。舞彩萱堂下。焚黃栢樹邊。存亡俱有感。榮孝更無前。</text>
<title>次聞慶漾碧堂韵</title>,<text>漾碧堂中趣。曾聞衆口稱。客來春色靜。人散月華澄。花發香侵酒。魚跳影拂燈。政淸機事少。誰與子爭能。</text>
<title>次鄕人韵</title>,<text>漂渺京華地。迢迢憶故人。嗟余鬚帶雪。想子鬢猶春。携酒馬山上。叉魚倻水濱。至今頻入夢。何日更相親。</text>
<title>題李訓導樓壁 二首</title>,<text>樓壓長江口。登臨四望通。孤帆歸遠浦。雙鴈入高空。作賦思王粲。憑欄憶庾公。主人無事卧。人說是逋翁。經營形勝地。景物與樓通。落照淡芳渚。㱕帆飛碧空。松江今魯望。彭澤舊陶公。每與佳賓會。淋漓作醉翁。</text>
<title>春帖</title>,<text>玉律春初動。彤庭瑞氣多。綉袍明曉日。寶扇剪香羅。象譯看王會。簫韶和舜歌。群生皆囿化。帝力奈吾何。</text>
<title>大醉步韵。示柳同年。子灌</title>,<text>一上高樓逈。春風細雨天。野花紛似雪。塘柳欲飛綿。美酒浮靑蟻。新詩綴彩烟。長吟別知賦。不覺頭風痊。</text>
<title>次元紘韵</title>,<text>秋風添客恨。回鴈叫衡陽。故友三年別。新詩幾字香。何時同月夜。擧酒共春光。千里相思處。停雲兩渺茫。</text>
<title>偶唫贈連師</title>,<text>見說盤龍寺。山奇水亦奇。幾年探討計。今日到來時。對塔還嫌晩。看花更有期。丁寧報連老。掃壁待題詩。</text>
<title>次彦深詩韵 丙申四月日。承文校檢時作。</title>,<text>學道無成已白紛。官銜愧殺帶承文。况余多病同司馬。愛子高詞似陸雲。白也寬愁唯是酒。退之落筆竢其醺。新軒窈窕堪供話。雨後風光更十分。</text>
<title>正印寺贈克敬師 丙申五月二十九日。予以六月朔昌陵典祀官。克己以敬陵典祀官。共過玆寺。</title>,<text>龍池鴈塔認祇園。世上塵喧不到門。樹古淸晨看瘦鶴。雲深白晝叫哀猿。逸民有弟禪捿穩。過客登堂笑語溫。茗椀勸留情繾綣。淸風亦似不憂軒。敬師之兄克仁。篇其軒曰不憂。</text>
<title>次彦深詩韵</title>,<text>桃源十里暗香稠。共踏殘花到水頭。洞裏一天長淡淡。人間萬事轉悠悠。趍時本乏懸河辨。擧酒還銷飮墨愁。他日曲江芳宴會。對誰同說此情遊。</text>
<title>送崔光㢸朝天</title>,<text>栢府風霜鉄面寒。朝天更整切雲冠。詩淸魚鼻山前月。興逸龍門石下湍。獸舞蹌蹌轟舞樂。鳩行濟濟列周官。羡君專對彤庭上。看取歸來眼宇寬。</text>
<title>送朴奎甫之任扶餘 二首</title>,<text>豸冠霜府獨于于。咲領銅章計未迂。剗弊應還合浦蚌。迎親且弄老萊烏。一身忠孝無多子。十載詩盟不負吾。貧賤詎堪相送苦。怕看歸路鬼椰楡。湖西形勝說扶餘。佩綬來遊政樂胥。吟過釣臺春寂寂。興迷岩樹馬徐徐。下車百里絃歌遍。游刃三年犴獄虛。官况只關詩與酒。對花看月且思予。</text>
<title>次兪克己詩韵</title>,<text>雲山回首意千重。爛熟看人好似龍。浪譽自慙非分內。交情誰得更由中。地分槐下堪君詠。天借樽前足我容。詩酒一生同一味。年來世事已成空。</text>
<title>送朴可遠朝天</title>,<text>試把都門酒一盃。送君千里上金臺。月明遼海秋將晩。雲遶臨𤅀夢幾回。專對定知紆帝眷。高詞共許掞天才。歸來好趁東風早。驛路寒梅處處開。</text>
<title>次安仁詩韵。寄題孝友堂。</title>,<text>薇垣第一桂林仙。勇退何人似子賢。鶴髮萊衣心共悅。金昆玉友德無愆。一堂萱草薰風裏。兩樹荊花小雨前。藥石曾將醫國病。徵歸何日補堯天。</text>
<title>偶吟</title>,<text>朝端簪笏士如林。鶴立誰辭世故侵。偏憶馬山風月好。屢驚羊胛歲華深。須知孔孟煩行邁。莫學陰何但苦吟。天賦有由人不識。世間窮達古猶今。</text>
<title>耳叟求詩。書一律以贈。</title>,<text>高談豁似頂門鍼。况又無機卽漢陰。三泣誰知和氏璧。一彈猶有伯牙琴。神交不待看君面。道契先能獲我心。定是此生詩酒伴。從今花月儻相尋。</text>
<title>次彦深詩韵</title>,<text>世路名塲自不干。千愁都向一盃寬。淸於止水心無累。懶似浮雲趣卽閑。不負鷗盟向江海。共尋花信傍溪山。高陽醉興追前輩。誰謂新詩不中看。</text>
<title>送友人歸覲</title>,<text>手持黃卷不停披。忽憶白雲來告歸。落地自能同氣槩。知天况復共襟期。君將早歲售崑玉。我愧衰顔舞柘枝。爲報明年同白戰。瘦辭佇益愈朋龜。</text>
<title>次仲容詩韵</title>,<text>幾日同尋竹葉春。東隣醉了復西隣。懸河雄辯堪傾耳。織錦新詞况入神。山海自能容我輩。功名那足累吾人。他時烟月相隨去。等是嬉遊自在身。</text>
<title>書止止堂</title>,<text>萬事無心學坐忘。尋思止止牓新堂。自然泰宇天光發。廣矣仁居義路長。花笑鳥啼渾不管。水淸山碧是何鄕。眼前唯有麴從事。一醉那知歲月忙。</text>
<title>止止堂閒詠</title>,<text>紫殿靑雲未易親。無名三十可怜身。心懷古道誰云拙。書滿新堂不是貧。啼鳥數聲聊作伴。家山四面足爲隣。一盃軟飽無餘事。時把文竿釣巨鱗。</text>
<title>送河佐郞赴湖西幕</title>,<text>梨樹陰陰滿眼濃。携樽話別意何窮。壯元豪氣三人牓。亞使淸風二道雄。綠綺聲中驚別鶴。白雲篇上送歸鴻。故人若問余生事。枕麴陶陶萬念空。</text>
<title>題西山寺樓</title>,<text>假日捫春作勝遊。登登犖确訪屳丘。琱臺月白曹溪水。玉塵風淸般若樓。身外極知無異道。閑中只愛斷新愁。明朝怕向城門去。還縛塵纓走下流。</text>
<title>山陽客舘偶吟。示李知叟。</title>,<text>古郭周遭枕海堧。春來無數柳花姸。烟和唇氣籠三島。風動鯨波矢一舡。共把金樽深似海。况聞瓊什細談天。此間四美君須記。說與京華故友傳。</text>
<title>題大虛詩軸。次克己韵。</title>,<text>心貌渾驚一㨾春。以文求友益知眞。服膺謨訓專希聖。出手篇章自入神。勿怠君須勤則得。虛名我咲實之賓。世間早逐靑雲者。未必升堂漫走塵。</text>
<title>與奎甫讀書乞米</title>,<text>儒冠誤我我何如。終老詩書似蠧魚。棘在口中緣簿冗。雷鳴腹內欠囊儲。自同馮叟彈長鋏。誰識莊生取散樗。賴有知心司業在。不須擬作魯公書。</text>
<title>次徐武甫詩韵</title>,<text>朝回醉踏鳳城塵。駈使詩鋒且餞春。綉地殘紅零落盡。漲枝新綠著未匀。聖賢盃酒毋多我。徐瘦篇章有幾人。只得淸遊聊共樂。生平不理莫嚬呻。</text>
<title>送大虛登第覲親</title>,<text>四月薰風麥颺波。綵衣還向故山阿。白雲漸近歸心迫。淸夢相隨別意多。年富獨饒攀桂興。時平誰續採芝歌。羡君此去雙親在。虛老微官鬢已皤。</text>
<title>送子健登第覲母</title>,<text>孔李通家世有緣。詩盟往昔俯倻川。芳名肎後三千弟。孝義還如大小連。折桂尙如攀栢淚。倚閭忙待望雲鞭。賀盃未擧離歌動。一賦㱕田悔不先。</text>
<title>在橫川莊。聞之實蒙赦還京。適有劇故向雲鳳。不果往別。詩以爲贈。兼柬晦翁叔伯康丈。</title>,<text>南來尺一喚君還。東里詩朋不恃歡。憶守庚申爭博局。忽驚元日頌椒盤。携盃對月長相憶。策馬登程苦未閑。世事令人闕相送。他時共榻若爲顔。</text>
<title>楊根客舘。次校生金世文見贈詩韵。</title>,<text>未有風流似此郞。况逢佳節近重陽。長詩一讀心如舊。數爵頻傾興欲狂。黃卷靑年君勿廢。紅塵白首我增傷。鵬飛自有冲天翼。何恨而今滯一方。</text>
<title>春雪</title>,<text>滕六正嫌韶景晩。紛紛萬樹一時華。偶黏吟袖疑飄絮。飛入踈簾訝落花。味永方知煎茗好。才高不道散塩多。瓊田銀界迷前路。誰識袁安獨卧家。</text>
<title>次李生員韵</title>,<text>南窓兀坐向秋陽。門掩閑燒一炷香。纔見井梧彫一葉。已聞燕鴈叫三行。風吹遠水搖霞影。虹帶殘雲漏日光。寂寞幽居車馬少。江東渭北思茫茫。</text>
<title>寄希點</title>,<text>曾從司法聲名大。榮綰南州半刺符。學道愛民無弊事。緣經飾治匪迂儒。閤中每把琴三尺。戶下唯看水一盂。想得公庭春草綠。吟詩擧酒憶吾無。</text>
<title>寄別李使六兄 己亥年日本國入歸使</title>,<text>萬里扶桑使節高。想應飛電讓輕舠。昂昂自是超儕輩。剌剌何曾對婢曹。千古文章傳海國。一生忠信任風濤。秋風回棹歸來日。定過高陽問酒豪。</text>
<title>奉寄趙佐郞 之瑞</title>,<text>許國乘槎萬里天。凌雲氣岸儘無前。茫茫鯨海千尋浪。杳杳鰲山萬丈巓。孤嶼有時楷望眼。異鄕何處聳吟肩。遙知快草東征賦。收拾春光又幾篇。</text>
<title>題釣賢堂</title>,<text>千仞倻山萬古蒼。揷雲誰構釣賢堂。喜同蟬蛻唯飡露。羞說鮦貪不食魴。未用金臺高兀兀。能敎玉友會方方。月鉤虹線遊心處。豈在魚邊豈在璜。</text>
<title>精忠旗</title>,<text>天柱欹傾那得支。當時唯有岳王旗。膚功都在呼爺誦。遺愛方深繪像祠。二字瑞光輝日月。一竿華彩闘蛟螭。獨怜枉死奸回手。長使英䧺涕泪垂。</text>
<title>望遠亭韵 二首</title>,<text>朝回日日飽淸遊。興逸還疑在十洲。花萼昵承三接寵。菟裘嬴得百年謀。漁樵謌遠汀沙晩。蘆荻花明島嶼秋。半捲珠簾圖畫裏。芳樽留與遣閑愁。江山淸致畫難形。四面雲開水墨屛。簾外楊花飄雪白。磯頭桃浪漾藍靑。紫鱗曳釣跳春渚。黃帽撑舡下晩汀。景物催人詩欲就。風流應不數蘭亭。</text>
<title>次盧秀才韵 琇</title>,<text>硺磨數月共茅廬。驚服胸藏萬卷餘。已見天機聊自樂。肎將塵事謾長噓。幾年題柱同司馬。他日趍庭擬伯魚。珍重更多臨別語。銀鉤筆下落瓊琚。</text>
<title>次人韵 二首</title>,<text>蓬窓春睡易昏冥。誰料行㫌向此停。漠北酋豪憎姓李。遼東歸鶴愛名丁。客中撫事心翻海。愁裏吟詩鬢亂星。一雨未晴連日晦。投文時禱北山靈。素衣飄泊路歧中。破恨誰知酒有功。官海窮通姬廟井。名塲得失楚人弓。蒲藿膏澤崇朝雨。松檜呻吟盡白風。相閱征途多擾擾。悠悠今古幾英䧺。</text>
<title>寄兪克己</title>,<text>武陵烟雨正冥濛。知有仙花滿洞中。二客詞鋒齊李杜。三生道骨似喬松。籠山流水相尋處。到耳囂塵一洗空。他日雙鳧來往慣。將來見在肎無同。</text>
<title>次敎官韵</title>,<text>斯文此會眼彌靑。絳帳風流不世情。鑿壁磨針諸子學。懸魚留犢使君淸。包羅景物詩爲陣。攻破愁城酒作兵。勝宴難逢時易失。留連可待月華生。</text>
<title>病中次人韵</title>,<text>別來何日更爲期。病骨沾床不自持。肘後千方空亂委。江南六月似蒸炊。鵲來噪𡬾槎槎後。人忽敲門剝剝時。愈我頭風詩語妙。幾回吟了幾回思。</text>
<title>奉呈徐相國恩府</title>,<text>相公雲旆拂乾坤。暫駐高陽笑語溫。千里征裝辭鳳闕。五更㱕夢拜金門。幾年空洒虞翻泪。一夜叨沾北海樽。若見晉公如問我。靑山白屋足君恩。</text>
<title>送人赴燕</title>,<text>幾人供帳國門西。別酒盈尊惜解携。望重朝天紆紫綬。詞高擲地響蒼珪。燕城萬里客途遠。漢水三山鄕夢迷。趁得秋風歸興好。白雲紅𡬾蘸輪蹄。</text>
<title>次韵</title>,<text>杜陵淸趣得天眞。信手成章妙入神。已見文光長萬丈。誰知筆力斡千鈞。聲名猶在謫仙右。才思猶堪子健親。獨恨靑衫空白首。儒冠政坐誤人身。</text>
<title>次友人詩韵</title>,<text>江亭回首興何窮。壺裏乾坤物外翁。洞鎖瑞雲蓬島近。波搖畫魴海門通。杯樽剩向閑時把。詩律還從靜處工。未必五湖能勝此。合將描入畫圖中。</text>
<title>次送老亭詩韵</title>,<text>勝水佳山護隱賢。一區知有種芝田。神屳洞豈三淸後。淡蕩心遊太古前。鉄笛聲高搖皓月。金杯酒凸蘸晴天。誰知是處還多事。長築詩城度歲年。</text>
<title>望遠亭韻 三首</title>,<text>年來𩿨鳥共忘形。新起江亭對翠屛。泉石尋盟頭未白。溪山有約眼終靑。碧蘅紅杜迷鳧渚。明月淸風滿鶴汀。一豫幸承華盖駐。美談千古說斯亭。景物人間未易形。誰將活畫展奇屛。天邊二水拖虹白。雲外三山列戟靑。鳳輦頻看臨別墅。龍㫌時復駐回汀。寶奎况復留宸藻。光焰千春耀此亭。林泉入夢意無窮。閑向亭邊伴釣翁。城郭東連春樹合。海門西哆晩潮通。平章景物心何累。題品烟花句愈工。欵乃數聲驚醉睡。一梳新月入簾中。</text>
<title>東萊君鄭節度詩卷</title>,<text>胡兵十萬目無全。驚代功名屬壯年。筆法鍾王猶在後。文章班馬豈居前。勳庸自與山河固。志節能兼壁壘堅。說禮敦詩邊宇靜。折衝樽俎用蒲鞭。</text>
<title>送人赴京</title>,<text>遠客愁𢙇不繫春。故園花柳夢中新。扁舟往歲思浮海。羸馬今朝倦問津。燕薊山川尋欲遍。遼金城郭迹俱陳。男兒自有桑弧志。得遂光觀有幾人。</text>
<title>次大虛韵</title>,<text>平生落魄數何奇。寂寞天涯無限悲。孤影自怜空骯髒。美鄕誰與共娛嬉。似聞禁幄談經客。來作高堂戱彩兒。無翼可飛看勝事。回頭悵望只吟詩。</text>
<title>僅成二律。錄奉晉山相公。二首</title>,<text>忠勳一代孰相方。睿鑑昭昭照鉄腸。鼎鼐調和方有望。犀珠讒謗亦無傷。謫仙欲識荊州面。武叔難窺夫子墻。更勵贊襄光舜日。寸雲何得蔽蒼蒼。謫來猶在水雲間。堪老微𨈬七尺頑。更荷君恩深似海。自知臣罪重於山。滿襟忠愛終安用。浮世功名不足關。寤寐天顔長在目。燈前不覺泪潺湲。</text>
<title>西湖雜詠</title>,<text>避喧城外此來遊。閑愛沙頭一兩𩿨。野𤄃峯巒尖似戟。天晴江水淡如油。靑蓮句法驚千古。赤壁風烟度幾秋。一棹𦨻船乘興返。月華星彩滿汀洲。</text>
<title>奉呈徐相國恩府 二首</title>,<text>器業如公不世興。志同莘叟學顔曾。文章妙絶韓夫子。詩筆精嚴杜少陵。事主忠心歸匪懈。待人謙德若無憑。不才忝侍桃陰下。何幸龍門對李膺。灰飛玉管斗杓轉。春入椒闈添綉線。頭上銀幡媚日光。樽中栢酒吹梅片。祥雲靄靄繞彤闈。瑞日曈曈明紫殿。千載姜任德與同。壽齊箕翼開周宴。</text>
<title>次兪克己詩韵</title>,<text>天恩貰死一微臣。遠謫高陽作逸民。夢裏易尋三畒宅。吟中多惱百年身。逢君喜刮靑眸舊。擧世皆爲白首新。深討歲寒心事在。他時無負馬山春。</text>
<title>次叔強韵</title>,<text>山中何物助淸吟。厭聽寒猿夜夜音。剩洒三年爲客泪。難磨一寸戀君心。著書窓下殘燈暗。步屣溪邊落葉深。縱有忘憂杯底物。恨無知己與相斟。</text>
<title>秋試賀考官</title>,<text>籍甚聲名豈浪傳。典文高會望如仙。權衡不爽分輕重。水鑑無私別醜姸。他日鳳凰池上客。此時龍乕榜中賢。我今爲國非私賀。黼黻王猷屬壯年。</text>
<title>題仲彦詩軸</title>,<text>生平長恨古人少。心貌如君是古人。世業硏磨曾鑿壁。家傳慷慨早埋輪。奇才入幕休嫌屈。壯志逢時會有伸。千里幸同灯下榻。襟期更覺久弥眞。</text>
<title>彦謙山堂詩卷</title>,<text>君今諳熟淡中甜。新構山堂足養恬。豈向功名論絳灌。自將身世擬羲炎。酷怜風月元無價。貪玩鶯花不害廉。終歲閉門麾俗客。床頭周易日頻拈。</text>
<title>次舍兄詩韵</title>,<text>兄今心事與雲閑。笑傲靑山白石間。數歲未成同被夢。何時能得一樽歡。病餘自有相如渴。謫裏誰怜范叔寒。貧賤更添離別恨。不堪溪水照愁顔。</text>
<title>次四兄幽居詩韵</title>,<text>軒幽自是遠埃塵。何恨風光入眼新。置酒必先邀好客。行棋聊復對高人。消沉白日人間世。洒落靑山物外春。利戶名樞無夢到。淡中偏覺味方眞。</text>
<title>次大虛韵錄奉</title>,<text>冷影瓏鬆竹一坡。窓前孤嘯送年華。陽秋皮裏須相貯。雲夢胷中莫自誇。千里江山唯護我。萬村烟月獨離家。此身此恨何時斷。未報君恩亦未涯。</text>
<title>次叔度韵</title>,<text>遠謫天涯不自聊。豈堪愁病負淸朝。世情雲雨窮中見。時序輪環夢裡消。謾有壯𢙇風烈烈。未禁衰鬢雪飄飄。誰知夜夜思君泪。洒向靑燈伴寂寥。</text>
<title>寄溫上人</title>,<text>彦謙常說上人名。一見風姿愜舊聽。筆法已傳𢙇素妙。詩章還似皎公淸。蘭窓打話江河湧。王局彈棋霹靂驚。事事堪誇超衆輩。冠顚欲使學儒經。</text>
<title>錄奉安水使</title>,<text>雲物南州何地最。東風早入百花軒。刮眸喜遇牙旗駐。把酒驚承笑語溫。安石雅懷知有得。次公狂癖不須論。武溪春水留佳句。圭復相思幾斷䰟。</text>
<title>次四佳恩府韵。錄寄崔正行軒。二首</title>,<text>瀛海元元飽德馨。天開休運幾千齡。慣聞王國生人傑。最噵崔門托地靈。金殿九重頒鳳詔。鶉墟千里覩文星。寬民到處蘇群瘼。從此南方賴以寧。昔日詞宗嶺外游。伽倻看盡又頭流。山雲斷處海波靜。冬栢開時春氣浮。畫戟霓㫌停勝地。銀鉤瓊什耀名樓。憑君續著南行錄。不使奇蹤落莫不。</text>
<title>次李 世仁 詩韵錄寄</title>,<text>各抱閑愁咫尺間。何當促膝話團圞。珠林樹密黃公語。寶殿風淸白足閒。三日欠詩心愈靜。東隣送酒興何闌。久判懶拙無能事。不用聡明役五官。</text>
<title>次大猷詩韵</title>,<text>數間茅屋竹爲藩。籬下淸江曲抱村。庭樹半陰藏宿霧。山禽盡日和啼猿。嗟余敢擬居仁宅。待子須同討義根。此外休言都省事。無邊光景攪詩䰟。</text>
<title>挽權牧伯 得經</title>,<text>餘事文章德不孤。眞淳氣像董江都。一生舊業書千卷。四郡淸風水一盂。位不副材終屈抑。天敎無子可嗚呼。身雖已矣芳名在。太史當書權大夫。</text>
<title>代判官挽權牧伯</title>,<text>自幸遭逢好長官。泓涵器宇似公難。六年待遇渾誠信。幾日願輸到肺肝。埋玉豈堪千古恨。登堂無復一尊歡。椒觴奠罷些詞苦。淸泪盈眶不覺彈。</text>
<title>次有若兄韵。挽權牧伯。</title>,<text>襟度翛然有古風。爲州亦不讓黃龔。萊蕪甑在暗塵裡。單父琴橫明月中。死後芳名齊卓茂。生前豪氣似元龍。試看巷哭遺民意。可驗當年撫字功。</text>
<title>直指寺次大虛韵</title>,<text>珠林勝事說生津。鴈塔而今共整巾。楓樹矜秋山似錦。池魚跳月水生鱗。固知杜牧風流古。便覺江都氣像眞。一夜靑燈詩話穩。滿聽淸越玉無塵。</text>
<title>送大虛之任咸陽</title>,<text>想子到時楓正丹。一麾今日養長安。樓稱學士文風在。山對頭流景物攢。名重已堪聞虎渡。政淸唯得撫琴彈。知音况有㵢溪子。東閣想遊話肺肝。</text>
<title>送友還鄕</title>,<text>問之復問幾時還。自子歸歟誰與懽。空憶紋楸圍玉子。還思芋栗飣金盤。愁來快飮杯中物。老去應尋世外閑。百歲人生離別足。不知何日對君顔。</text>
<title>次韵</title>,<text>先生元不羡封侯。千首瓊詞絶等流。偏味道腴三不惑。獨安天運百無憂。抗顔愧我塵中老。浪迹歆君物外遊。從此拂衣歸舊隱。相尋烟月玉溪頭。</text>
<title>次鄕人韻</title>,<text>病手猶堪把酒鍾。宦情還似白雲慵。客嘲未拂塵纓去。鶴㤪長敎蕙帳空。麥浪翻風千頃綠。桃花經雨萬溪紅。故園幽興知多少。葵筍相將慰老農。</text>
<title>送安弘祖之任會寧 閏孫</title>,<text>東國䧺藩說會寧。分符要必得賢英。拊循良術誰堪任。文武全才子有名。曾把論思侍經幄。更將籌策佐邊城。左轓莫恨離親去。他日飛騰在此行。</text>
<title>貞熹王后挽章</title>,<text>中興大業屬天人。內贊鴻猷佐聖神。德邁姜任猶厚澤。功高馬鄧更深仁。手提神器歸明主。身染沉痾爲庶民。最是溫陽千古恨。龍轜無復入楓宸。</text>
<title>送永安監司次人韵 二首</title>,<text>春光漠漠上貂裘。玉節重携寵渥優。讞部報平歸簡注。棠陰問瘼屬諮諏。應敎繡斧摧姦膽。會見黃扉運妙籌。擁鼻功名那得避。笑他新息困壺頭。好是承恩杖鉞行。諸蕃到處喜相迎。氣如暘谷十分盎。心似氷壺一㨾淸。柳暗和寧春欲暯。花明朔野雨初晴。大平彊理應無外。肎要邊頭石堡城。</text>
<title>次靜修詩韵。書霜臺壁。</title>,<text>鳥啼花笑一般春。遇興題詩覺有神。物外淸遊山共水。人間虛譽實之賓。擧杯自酌狂猶在。對客忘言意更眞。祗與沙𩿨盟已慣。閑來閑往許相親。</text>
<title>風月亭韵 六首。○代人作。</title>,<text>無限靑山入鏡中。鉤簾恰受鄭公風。談雷轉夜淸還雅。酒浪搖春煖更饛。柳線窣堤烟嚲碧。荷花覆水露啼紅。月明客散機靜。曳杖鏗然太乙翁。爲愛澄澄水滿塘。心閑宇靜發天光。晩來花塢鳴瑤佩。朝退春衫惹御香。自信壺天間日月。任他世易炎涼。題詩遣興無餘事。幾盞龍膏合得嘗。波光綠靜照幽亭。風動龍鱗魚闖萍。山影遙侵林下榻。月華淸射井眉甁。似聞寧憲恩無比。見說東平德愈馨。咫尺蓬萊陪勝賞。身閑何地不淸寧。風來池面皺生紋。天襯亭臺樹拂雲。黃卷聖賢常獨對。紅塵世事百無聞。看山本自懷淸賞。味道何曾嘆白紛。斷送一生消底物。秪將詩酒醉醺醺。海上方壺杳莫尋。人間風月到亭心。山從東北羣巒矗。江到西南一派深。禮樂芳聲追大雅。天人夙德照來今。承恩花萼歸來晩。欵乃聲中桂酒斟。閑倚高亭暝靄生。忘機𩿨鳥喜相迎。春還荊樹鶺鴒語。日上桐枝鸑鷟鳴。滿坐荷香春酒暖。中天月色古琴橫。奎章燦爛留宸筆。端合終身荷聖情。</text>
<title>夜飮記事</title>,<text>憂患經年不開口。狂遊一夜快軒眉。轉雷莫厭燈前話。醉墨相酬雪後詩。柿栗飣盤傾玉椀。樗蒲爭道博金巵。一時閑事君須記。共說他年定解頤。</text>
<title>春帖</title>,<text>化日中天明似鏡。聖君垂拱行仁政。堯眉八彩萬年祥。舜目重瞳千載慶。自有臯夔秉國鈞。不須方召操兵柄。相携椒酒賀升平。蹈舞長謌無事諍。</text>
<title>挽晉山君姜二相</title>,<text>喬木三韓奕世賢。忠淸孝友更無前。四朝眷遇孚人望。一代勳庸在史編。繼業蘭芳看挺秀。光門玉潤喜聯翩。又聞遺稿蒙殊奬。嬴得文章萬古傳。</text>
<title>望遠亭韵次</title>,<text>山色湖光眼眼隨。何人能畫亦能詩。水浮高閣雲邊聳。船載笙歌鑑裏移。隱隱遙岑心共遠。潭潭華構地偏宜。從來常棣承恩地。肎負靑春㶑玉巵。</text>
<title>答克己</title>,<text>曼膚多汗髮鬅鬙。住著塵喧百不能。春盡㵢溪梅子熟。雲橫鉢岳夢䰟凝。功名酺醊魚呑餌。世路淵氷鼠咬藤。午夜有懷空耿耿。一庭風雨撼淸燈。</text>
<title>次友人韵</title>,<text>誰謂他鄕作客難。主人相對露心肝。樽中白酒銷愁緖。溪上淸歌發興端。漂渺三山浮海際。輕搖孤艇入雲間。區區笑殺紅塵客。爭似遊人日日閑。</text>
<title>送彦施觀察永安道</title>,<text>湖西棠茇藹嘉聲。攬轡還期朔海淸。擢第高名誇片玉。鎭邊䧺畧擬長城。行尋尹碣埋苔字。閑聽胡笳出塞聲。談笑相逢李節度。定應一語及吾生。</text>
<title>次可遠詩韵。兼示如晦。四首</title>,<text>我屋倻溪畔。鷗盟日日尋。斷無人可畏。唯怕酒盃深。齷齪名途困。淸遊何處尋。非關寸廩計。爲報聖恩深。斗升非我志。倉吏強來尋。役役成何事。㞐然歲月深。生平同氣槩。日日可相尋。我志憑三樂。君詩有四深。</text>
<title>子期聽白牙彈琴圖。幷畫鶴。二首</title>,<text>看鶴彈流水。聲含太古情。人人皆有耳。子獨以心聽。太古自無事。何勞彈一琴。心中如得趣。不必要知音。</text>
<title>止止堂卽事</title>,<text>晨起擁衾坐。兒喧報雪多。開窓便銀界。看樹亦瑤花。</text>
<title>次可遠詩韵</title>,<text>千里幾相憶。夢㱕身未還。貯懷愁萬斛。不覺鬢毛斑。</text>
<title>唫一絶示瓜堂</title>,<text>白戰君初罷。靑樽我試携。一灯酬酢處。不覺玉繩低。</text>
<title>題觀師軸</title>,<text>一勺曹溪水。三生定慧香。師能觀到了。何地不淸涼。</text>
<title>題內院寺天台閣</title>,<text>鷲嶺雲霞異。天台殿宇高。靑燈一夜話。塵想絶纖毫。</text>
<title>題內院寺孤雲軒</title>,<text>一錫身何繫。千山影不群。無心誰與伴。出峀有孤雲。</text>
<title>春帖</title>,<text>金觴浮玉液。仙樂奏雲和。歲歲長秋殿。春回樂事多。</text>
<title>次安弘祖韵</title>,<text>寂寞荒山下。誰怜落魄人。知心二三子。千里寄書頻。</text>
<title>彦深行偶唫。錄寄奎甫子斗。</title>,<text>有酒不堪飮。見花空自嘆。何時一樽酒。花下對君顔。</text>
<title>春帖</title>,<text>椒觴爭献壽。玉曆已頒春。化國民何事。邊陲不動塵。</text>
<title>寄孫永叔邀飮</title>,<text>忽驚新綠漲柔枝。間作淸遊悔我遟。已洗床頭雙玉盞。待君同賦餞春詩。</text>
<title>移病。次諫院同僚詩韻。</title>,<text>藜床獨卧汗珠流。瘦骨稜稜兩鬢秋。病裏詩狂猶未減。吟餘却憶許文休。</text>
<title>贈明師 時以榮墳到星山</title>,<text>不見吾師已五年。相逢一夜對灯前。明朝又向塵中去。還憶紅流洞裏仙。</text>
<title>次楊可行詩韵 三首</title>,<text>當年花萼暎淸丰。日日承懽紫殿中。遺釰鼎湖餘愛在。兩陵同峙對龍宮。偏長野趣世緣踈。渠似吾心我似渠。何時倻水同淸賞。坐釣槎頭縮項魚。谷密雲深闇鳥啼。一窓羇思轉凄迷。供吟景物皆詩敵。溪下新蒲幾釰齊。</text>
<title>送河正言安仁辭職還鄕</title>,<text>爭誇小諫美風儀。一侍經筵讜論奇。報主日長親已老。春風誰止白雲思。</text>
<title>題松竹蓮梅蘭菊契簇</title>,<text>甘谷風流物外傳。蘭芳况對此君賢。歲寒心事休相問。淡似梅花靜似蓮。</text>
<title>次少游詩韵</title>,<text>盡日高談但說山。早知榮官不如閒。東阡南陌隨塵客。對酒灯前却厚顔。</text>
<title>述懷</title>,<text>世間何事愜余情。故作狂遊醉不醒。誰識此心元不昧。却宜明處便能明。</text>
<title>次瓜堂詩韵</title>,<text>塵間紅紫縱離披。山自長春豈得知。故友不來茅屋靜。紙窓灯火獨題詩。</text>
<title>作伽川竹枝曲 九首</title>,<text>侍宴江樓留玉環。霞裙一抹照淸灣。幽蘭曲罷天將暮。愁倚雕欄看碧山。寒雲淰淰夜風來。滿山松籟轉轟豗。孤吟到曉愁無奈。縱有新詞誰與裁。江上孤舟一葉浮。飛鳴有信兩沙𩿨。此身堪嘆不如鳥。獨倚踈欞月再鉤。猪邑洞中稀見花。馬山亭上月如波。唱到薰風絃緩處。闇鳥一聲其奈何。蘺下鮮鮮菊一枝。窓前細雨政絲絲。菊枝經雨香猶在。妾意向君無歇時。正是鸎花三月春。三盃別酒暗傷神。門前弱柳還無賴。千縷空垂未綰人。銀釧金釵烟裏去。丹楓淵畔有花田。花衰頗似郞君意。恨滿江頭風滿船。闘葉枯岑風自高。江天暮雪散林臯。心頭自有難消恨。不是樽中無翠濤。睡起開窓貯愁立。寒梅一樹報春回。風動暗香來擁鼻。却疑郞君錦囊來。</text>
<title>謝河城惠酒三簡以勸</title>,<text>桃花三月畫堂春。勸酒花餞到幾廵。欲賦龍門多少興。恨無詩語可驚人。</text>
<title>次孝叔詩韵</title>,<text>莫愁妙曲響華堂。谷口新篇句句香。滿座俱非塵世客。風流誰是賀知章。</text>
<title>高山寺夜坐偶吟</title>,<text>半夜蘭房夢不成。爲憐新月透窓明。誰能擊得香巖竹。喚起沙弥鼾睡聲。</text>
<title>高山寺樓。次河東府院君詩韵。</title>,<text>樓臨漢水負終南。落景滄茫酒半酣。幸侍詞宗看妙句。且從禪老聽高談。</text>
<title>湖南行 庚寅二月二十五日。發伽川㽵。向居昌途中。遇雪日且暮。乞宿山村老嫗家。</title>,<text>雲黯風狂雪欲氷。廢飡塊坐談於僧。寒廳寂寞愁無寐。借電光明作夜灯。夜中雪止。乍雨雷電。</text>
<title>醉甚倒載而行。至昌和驛始醒。</title>,<text>龍城好客見眞情。欲別還留幾盞傾。醉睡不知行路遠。當階下馬是郵亭。</text>
<title>過浮槎古邑。初見冬栢花。</title>,<text>病來三日不吟哦。其奈間關客路何。愈我頭風還有物。樂城初見歲寒花。</text>
<title>興陽奴㽵望海</title>,<text>萬里滄波漂渺間。浮空一髮是神山。安能貌取奇觀去。掛我山堂得飽看。</text>
<title>過潭陽客舘後川邊</title>,<text>行吟十里興如何。滿眼山花映碧波。絶愛柳深人靜處。一雙白鳥篆晴沙。</text>
<title>次克己詩韵</title>,<text>孰先登岸已超群。路出千歧百慮紛。寄迹世間磨涅地。不磷細有此心君。</text>
<title>秋日遊昭格洞。次可行詩韵。可行詩及諸丈和詩錄左</title>,<text>綠酒斟盃海樣深。菊花香影半松林。纖歌妙舞兼明月。更聽中郞焦尾琴。[ 附 和韻]細路緣溪小洞深。黃花無數映楓林。一年好景君須賞。又有彈流石上琴。可行[ 附 和韻]失脚紅塵歲月深。許多䰟夢繞山林。而今一醉渾如舊。石竇幽泉聽短琴。彦施[ 附 和韻]石逕靑苔沒屣深。不憚渡水復穿林。溪山如畫人如玉。更聽松風細和琴。奎甫</text>
<title>止止堂閒詠</title>,<text>捕魚在水非知水。逐鹿行山不見山。飽得堂前仁智樂。幾人隨我共躋攀。</text>
<title>乞畫鄭判官城主</title>,<text>剡溪玉葉淨無瑕。收蓄巾箱歲月多。幸遇二天三絶具。願揮神筆寫降魔。</text>
<title>娛賓驛樓。次曺大虛韻。</title>,<text>幾望停雲隔遠山。相思况在驛樓間。銀鉤處處知君筆。休噵新詩不中看。</text>
<title>秋風</title>,<text>九月繁霜未授衣。碧雲飛盡鴈南歸。金凮且莫吹庭樹。今歲蚕絲未到機。</text>
<title>題神巖詩軸 二首</title>,<text>一勺曹溪萬劫流。眞源誰得究其由。溶溶漾漾千波上。遊戱無心只有𩿨。濃雲萬𡬾鎖孤壇。甁錫生涯一水間。月中縱有敲門客。百喚無譍意自閑。</text>
<title>次克己韵 二首</title>,<text>一岸楓林暎晩暉。獨移斑杖步魚磯。倻山可望不能到。空遣靑螺出翠微。軒眉此日揖淸芬。亭下溪聲試共聞。我愛君詩新似錦。君知我意懶於雲。</text>
<title>次耳叟韵</title>,<text>天涯寂寞誰相問。獨傍溪山好處唫。千里殷勤頻寄語。謫來方試故人心。</text>
<title>次仁甫韻錄贈</title>,<text>鵾化行將起北溟。掀天逸翮掣風霆。看君頭上光如許。今夜燈前眼倍靑。</text>
<title>次吳玄風韵</title>,<text>樗櫟人皆棄散才。雲霄無路得追陪。先生獨厚斯文意。却向窮廬再到來。</text>
<title>次金敬差順卿丈韵 二首</title>,<text>萬頃烟波不斷邊。三山似戟立風前。爭傳一塚千年脉。無數蘭芽競茁然。英雄千古閉佳城。福善誰知造物情。莫把郄林談地理。一家餘慶永流聲。</text>
<title>次花甲寺贈安守約</title>,<text>幾穗寒雲鎖碧峯。峯前高架梵王宮。尋君犖确雙溪路。踏雪穿氷曳短筇。</text>
<title>偶唫示鄭生員</title>,<text>新亭牢落枕江濱。儒老相逢共一樽。床下殘花隨水到。不知何處是桃源。</text>
<title>次于後公詩韵錄奉</title>,<text>遠別三年始得書。一聲幽鳥夢回餘。碧雲籠罩千山隔。魚鴈雖踈意不踈。</text>
<title>次鄭訓導韵 二首</title>,<text>一亭雲物儘佳哉。高卧還嫌俗客來。且向淸流頻洗耳。斷無塵事到靈臺。四面雄風政快哉。兩山聊復送靑來。主人况是斯文舊。幾首新詩似玉臺。</text>
<title>次瓜堂韵 二首○時在服</title>,<text>盡日翛然對碧山。敲推一字費唫安。何時共榻新亭上。苦語從敎冷肺肝。一片凉風火欲西。行看野外有莎雞。感物想知增血涕。慈烏休傍棘人啼。</text>
<title>次曺叔度韵 五首</title>,<text>一溪烟樹弄殘暉。閃閃寒鴉傍堞飛。咫尺倻山猶在望。苦緣身絆未能歸。才調如君未易追。登壇誰不建降旗。頃因瓜隱聞題詠。驚服年前海外詩。天涯愁思正冥冥。伴寂跫音久未聽。今日對君同取醉。雅論猶足慰幽情。南荒千里泣孤臣。荏苒年華與髮新。夢裡經帷陪分外。靑峯獨對正愁人。鴈叫霜天帶影㱕。風駈落葉擁柴扉。有時曳杖踈林下。俯瞰淸潭魚正肥。</text>
<title>弥勒寺唫示蟾上人</title>,<text>淸晨誇馬出東臯。偶到蘭房日未高。欲記狂遊昔年事。沉吟倚壁強揮毫。</text>
<title>題文殊寺壁</title>,<text>布衣昔日遊玆寺。落魄重來百感增。鴈塔荒涼僧不舊。靑岩乳水記吾曾。</text>
<title>獨坐金泉驛舘偶吟</title>,<text>回風急雪亂飄騰。氷在髭鬚拂又凝。倚壁孤今寒到骨。煖膓安得酒如澠。</text>
<title>示孟煕弟壽親席上</title>,<text>爭誇綵服照庭闈。况是雙親未老時。恨我永無懷橘日。携君壽爵泪還垂。</text>
<title>贈金陵太守李公叔</title>,<text>黃岳山光入眼中。一樽聊復慰羇窮。欲知太守無機事。看取名亭擬醉翁。小亭名醉翁</text>
<title>醉題示之實</title>,<text>三韓陶隱太儒宗。故宅依然暮靄中。俱是侍臣流落客。山川今古意無窮。</text>
<title>醉唫示茂夫，儀甫，灌之。</title>,<text>三逕同遊奇李柳。一床佳友畫棊琴。此間宜著波澄老。共把杯觴滿意斟。波澄。善源自謂。</text>
<title>次耳叟韵</title>,<text>曾是經帷侍講臣。歸來閑卧洛江濱。當時讜論知誰似。尺一行將起舊人。</text>
<title>醉唫示明遠 二首</title>,<text>老去每嫌詩律減。病餘長㤼酒杯深。洛江今日逢漁叟。覔句開尊無盡心。明遠自稱洛江漁叟十里山村雪渾路。馬蹄歸去散銀杯。梅枝欲吐去年白。莫遣花衰增別懷。</text>
<title>次伯康韵 二首</title>,<text>詩酒琴棋樂一生。名樞利戶豈關情。先生自是山林宰。不必區區試集英。落魄誰怜大廈生。北書不至鴈無情。䰟夢不知千里隔。時時奏對入延英。</text>
<title>次毅叟韵</title>,<text>承歡膝下夢依依。覺後茫茫何所歸。各抱終天無盡痛。不堪揮涕對春輝。</text>
<title>次朴伯仁呈權牧伯韵</title>,<text>擁鼻溫香脉脉來。軒東初見早梅開。二天風下逢知己。擧酒須傾一百回。</text>
<title>次靜齋韵。兼示明遠。二首</title>,<text>德山目古多名士。松逕君今作主人。卜築他時來往慣。柴門相送月華新。此生憂樂渾閑事。浮世功名付倘來。誰料輿君同出處。醉鄕今復共㱕來。</text>
<title>偶成題庵柱</title>,<text>萬點花飄春欲謝。鳥啼山寂碧層層。高聲一讀唐人句。驚起窓前午睡僧。</text>
<title>次靜齋韵</title>,<text>山中無伴意悠然。幾度空吟伐木篇。惆悵春㱕期亦失。憑軒一夜不成眠。</text>
<title>山房次李世仁韵 二首</title>,<text>簷角翻風燕影狂。㘅泥時汚碧牙床。黃庭讀罷無餘事。倒首窓前睡一塲。世事紛囂斷不聞。愛閒情思懶於雲。山中此味知誰共。他日相尋獨有君。</text>
<title>題安師軸</title>,<text>對榻忘言意可知。吾師何苦索題詩。武陵他日探春處。三笑相迎亦一奇。</text>
<title>次耳叟詠白鵝韵</title>,<text>雙鵝白勝山雲白。游戱淸湍上下輕。繭紙不須來博去。可能頻狎寄閒情。</text>
<title>次耳叟韵 二首</title>,<text>門外澄江淨如練。邀君且可釣肥鱸。鄰翁况復好詩客。雨裏床頭雙玉壺。漁翁意淨水兼淨。山叟心幽地亦幽。十里風烟相訪到。興闌㱕去是奇遊。</text>
<title>次明遠韵</title>,<text>滿盤黃蛤靑蔬並。鄭重漁翁意可知。幾箇隋珠驚妙句。一封燕石愧荒詩。</text>
<title>蒙賜職牒。上恩深重。驚悚之中。偶成一絶。</title>,<text>罪重自甘編管去。放㱕田里已爲榮。卽今恩詔誠非望。糜粉何能答聖明。</text>
<title>次公叔韵</title>,<text>朱轓驚喜駐松林。池水亦隨人意深。魯酒山殽雖可愧。一村雲物足供唫。</text>
<title>金泉驛亭醉吟。示虞佐，大虛，瑩中。二首</title>,<text>黃菊丹楓故國秋。朝暉政射白雲侯。相逢盡是知音客。亭下何辭倒玉舟。溪光岳色蘸瓊巵。亭樹秋風穩話時。杜牧風流今似舊。座中只欠紫雲兒。大虛時爲持平</text>
<title>醉吟示主人李公專</title>,<text>秋山楓樹錦爲林。竹影𩰀鬆蔣逕深。一夜醉眠塵想絶。夢中猶自續淸唫。</text>
<title>贈風水僧雪翁</title>,<text>可行平日說師名。邂逅淸談協素聽。千嶂幾經風水眼。靑囊秘法獨知精。</text>
<title>山房偶吟。示同遊諸子。</title>,<text>鵷鷺淸班未易尋。日携詩伴走山林。大陽寺裏思君切。葵藿傾懷不自禁。</text>
<title>馬上偶吟 馬上覔句。而行至凡𢙇𩢋村。馬錯步還向來路。良久乃悟。遂回轡。獨自大噱云。</title>,<text>剛被秋風徹骨寒。吟哦到處好江山。敲推二字安難着。不覺羸蹄錯路還。</text>
<title>望遠亭韵</title>,<text>水遠山長眼力窮。鉤簾獨立夕陽中。虛舟不繫心相似。且問何人趣味同。</text>
<title>送金君實之任咸昌 二首</title>,<text>送子何時得再逢。愧余詩不挾雷風。贈行只有公廉字。爲縣佳聲有底窮。子高京兆曾無訟。單父牛刀可卧治。想得琴堂無箇事。擧杯看月幸相思。君實爲漢城參軍。人皆服其明斷。故以理劇張京兆爲比云。</text>
<title>春江</title>,<text>春江渺渺抱村流。烟草萋萋兩岸愁。吹盡柳花人不管。靑旗催日下城頭。</text>
<title>初晴</title>,<text>幅巾慵整露蒼華。度壠深尋一徑斜。小雨初晴好天氣。晩花殘照野人家。</text>
<title>陳后主 上命畫古之帝王惡可爲戒者。作屛以進。且命文臣等製詩。令河東君揀擇書屛。故代人作。</title>,<text>華構窮奢㤪所基。樓頭壁月進新詞。昏酣不覺韓擒虎。井底蒼皇悔可追。</text>
<title>衛宣公</title>,<text>穢德堪羞母子間。築臺河上作何顔。須知伋壽爭投死。一段天倫起父頑。</text>
<title>謫來漢江舟中偶吟</title>,<text>孤負君恩放逐敀。蹔留關渡雨霏微。天門漸遠愁如許。淸泪難禁又一揮。</text>
<title>聊城驛偶吟 縣主送燒酒一甁。名爲酒而味則水故云。</title>,<text>聊城水厄豈相忘。他日逢公笑一塲。阻雨會談天所借。明朝別袖兩茫茫。</text>
<title>謫到高陽後五日。大虛在金陵詩。卽次韵。三首</title>,<text>一誤君恩罪叵量。偸生猶喜卧南荒。夢䰟不識天門隔。夜夜分明到玉堂。此身端合老山堂。無復靑衫帶御香。芒鞋竹杖閑吟處。鳧鶴何須較短長。何時披霧覩靑天。遠謫南荒大瘦生。有酒客來無酒散。枕書孤卧只橫肱。</text>
<title>步少游韵</title>,<text>蝸廬寂寞跫音絶。盡日幽聞群鳥喧。有時持竿出門去。靑江一練橫抹坤。</text>
<title>醉號示安守約</title>,<text>天門縹渺隔雲林。落魄誰怜樾下吟。世味已知同爵蠟。且隨𩿨鳥共浮沉。</text>
<title>記夢中述</title>,<text>雲薄東岑月欲生。好風吹斷雨來聲。中天可待光輝遍。留得幽窓一夜明。</text>
<title>揮涕口號</title>,<text>曲灘十里好烟波。與子携樽坐白沙。語及經帷前日事。波痕誰與泪痕多。</text>
<title>內院寺得劒池</title>,<text>老禪博物似雷公。得釰年來事亦同。彈舌池邊知幾許。此間無乃有降龍。</text>
<title>次金子淸惠蘭詩韵</title>,<text>詩盟曾許歃銅盤。別後相思兩眼寒。忽讀瓊章知厚意。何時同看雪中蘭。</text>
<title>次湜師詩軸韵</title>,<text>自將經卷破微塵。兀坐閑菴可葆眞。欲識細看空色處。玉溪花鳥一般春。</text>
<title>次金大猷韵 二首</title>,<text>洒落胷中物外春。凌雲逸翮逈離塵。爲問當時題柱客。誰知他日棄繻人。君恩未報奈何天。但覺窮中志益堅。百計尋思愁不寐。幾回淸泪落燈前。</text>
<title>寄于後公</title>,<text>倻水蓬山兩渺然。堪愁一別動經年。定知窮處詩尤妙。收拾奚囊有幾篇。</text>
<title>次叔強韵</title>,<text>道山無處不芳塵。玉樹淸風入夢頻。剝啄忽驚杯酒散。牢愁依舊絆騷人。</text>
<title>次子綏韵</title>,<text>千里荒陲滯一身。憶君無日不沾巾。何方揷得排風翼。飛到鑾坡望後塵。</text>
<title>次大虛韵</title>,<text>君恩一負誤平生。安用當年苦舌耕。樗櫟散材人共棄。靑山獨有舊時情。</text>
<title>寄權上舍</title>,<text>簷間積雨聲初斷。步屧出門花欲衰。未暇吟成惜春賦。悠然先得憶君詩。</text>
<title>次元紘韵</title>,<text>經年旅舍絶跫然。寂寞傷心欲問天。尺素忽傳千里信。開緘宛對飮中仙。</text>
<title>望遠亭韵次</title>,<text>江山着意幾回看。此境人間得便難。春夢已殘機事少。柳花無賴撲朱顔。</text>
<title>送彦深㱕湖南 彦深呼韵醉題</title>,<text>君向湖南我向燕。一樽話別倍潸然。秋風客况唯詩句。兩地相思有幾篇。</text>
<title>戱贈奎甫</title>,<text>朝回日日事閑遊。何用將身學楚囚。更有當爐人似玉。不妨長作醉鄕候。</text>
<title>題朴谷院樓</title>,<text>琴湖院樓高處。與客登臨日斜。嵐靄連天覆地。鳧𩿨點水眠沙。漁翁唱歌坐石。舟子搖棹橫波。遊目騁𢙇自足。閑人逸興偏多。</text>
<title>恠石</title>,<text>隱齋茅屋下。主客兩忘機。善源。 庭布奇峯影。盆傳軟藕馡。奎甫。 何年別海岱。今日對荊扉。善源。 松老才盈尺。椿生不滿圍。奎甫。 蘸花雲覆錦。鏁樹霧張幃。善源。 怳惚仇池穴。滄茫渭水碕。奎甫。 草根泉㶑灧。榴葉雨浽㵟。善源。 黃菊含秋意。靑楓帶晩暉。奎甫。 蘭思尼聖操。笞訝老萊衣。善源。 風月自朝暮。烟嵐想依稀。奎甫。 因成山水癖。不管兎烏飛。善源。 肯與俗人對。自然塵世違。奎甫。</text>
<title>桃源</title>,<text>路入桃源洞。可行。 香風襲杖巾。彦施。 連裾緣碧澗。携酒餞靑春。奎甫。 勝地元非世。淸遊卽是眞。可行。 親朋皆有舊。交道免如新。善源。 屢舞嫌花落。酣歌避酒廵。可行。 盃盤紛飣餖。車馬絶蕭轔。善源。 匝地成花幄。披衣籍草茵。彦施。 坐望昏似墨。敀待月如銀。奎甫。 往復詩無數。蒼茫興有神。可行。 良辰斯易失。佳會莫辭頻。善源。 世事還爲祟。鳴珂入市塵。彦施。</text>
<title>述懷</title>,<text>風雨連床坐。窓前話古今。奎甫。 談淸舌互蟾。道契意交深。善源。 各抱蟠泥恨。誰知縱壑心。奎甫。 流年同轉轂。衰髮不勝簪。善源。 大廈須樑棟。良材足尺尋。奎甫。 胸中雄楚澤。手下做商林。善源。 梁甫吟猶苦。雲臺夢已侵。奎甫。 無人收斷木。有志強磨針。善源。 排悶詩將就。銷愁酒可斟。奎甫。 燈花明壁紙。簷溜洒衣襟。善源。 醉面涼無寐。更携陶令琴。奎甫。紫陌春風裡。相逢喜有餘。仲容。 一丹心似舊。雙眼碧回初。善源。 令節長爲客。衰年尙學書。仲容。 撫琴珠有泪。彈鋏食無魚。善源。 荊璞何當獻。蘋洲已定居。仲容。 功名眞夢幻。天地卽蘧蘆。善源。 無酒宜沽我。論詩儘起余。仲容。 平生離別足。且莫告敀歟。善源。</text>
<title>與大虛，叔度。向直指寺。</title>,<text>故國秋將盡。招提共客尋。大虛。 淸川唫裏咽。香霧望中深。善源。 日亂禽魚影。風傳樵牧音。叔度。 烟濃村易暝。葉脫樹無陰。大虛。 癯瘦東西嶺。高低上下林。善源。 霜威催晩稼。歲事迫單襟。叔度。 隔水聞寒犬。連村響夕砧。善源。 蹇驢穿翠密。短策上嶔岑。大虛。 境訝雲霞雜。客無塵累浸。叔度。 鳴鍾知近寺。賖酒恨無琴。大虛。 俯澗高臺闢。迎人老衲欽。善源。 淸遊玆不忝。福地興難禁。叔度。 夜月聞僧偈。松風聽鶴吟。大虛。 高談霏似屑。佳句擲如金。善源。 寶殿揮丹牓。金爐起綠沉。大虛。 山川元自古。結構到如今。叔度。 支許同揮塵。陳雷共話心。善源。 報更鈴已轉。執燭僕難任。叔度。 渴解張梨嚼。愁銷杜酒斟。善源。 當知情欵欵。肯恨歲駸駸。叔度。 山水堪行樂。簪纓不足歆。善源。 他時好分付。作意更登臨。叔度。</text>
<title>與伯仁共成一詩</title>,<text>邂逅亦何幸。歡飮傾深巵。甞邀見菊花。菊花今已衰。伯仁。 水凍魚鱗澁。木枯風葉辭。善源。 人生歎世故。節序驚易移。伯仁。 促席負朝陽。軟話還相奇。善源。 何妨信賦命。了此樂與悲。伯仁。</text>
<title>與耳叟共賦一絶</title>,<text>屋上山靑濃欲滴。善源。 謝溪雙泛右軍鵝。耳叟。 却疑身在玉壺洞。耳叟。 還怕盃添紫液波。善源。</text>
<title>與耳叟夜坐。共成一絶。</title>,<text>胸中本少塵間念。耳叟。 只向詩壇有好緣。善源。殿閣虛涼秋夜靜。耳叟。 故人相對自無眠。善源。</text>
<title>送之實還京 二首</title>,<text>馬首前瞻北斗星。獨孤及。 淸和時節好風光。來鵬。 郵亭已送征車發。李郢。 回首春風一斷膓。羅隱。君思郢上吟歸去。劉禹錫。 細縷金盤膾錯刀。譚用之。 長江不久留才子。王維。 故國逢春正寂寥。杜牧。</text>
<title>勸不肯賞春者</title>,<text>花開堪折直須折。李錡。 一去不回唯少年。韓偓。 榮枯盡寄浮雲外。許渾。 須讀莊生第一篇。薛蓬。</text>
