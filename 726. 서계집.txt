<title>皷琴</title>,<text>舒則爲陽合則陰。一張深契兩儀音。光風軒上塵機少。只有無爲太古心。</text>
<title>九日無酒</title>,<text>孤低飛帶落霞。望中秋色露人家。白衣不至斜陽盡。愁殺寒階菊自花。</text>
<title>渡漢江</title>,<text>春陰漠漠水連空。多少樓臺夕照中。誰念扁舟南渡客。文章實作十年功。</text>
<title>病懷</title>,<text>病裏何人問死生。向來親友盡虛名。山庭日永花陰轉。百囀黃鸝似有情。</text>
<title>水谷</title>,<text>夜雨初收葉未乾。中秋色政斑斕。憑誰請得丹靑筆。畫我騎驢落照間。</text>
<title>洪上舍山庵聽雨</title>,<text>寒山細雨夜鳴簷。剪盡秋燈弄筆尖。寫出十篇三過讀。恠君詩律太淸嚴。</text>
<title>陰竹居士草舍談舊事</title>,<text>山齋秋夜雨蕭蕭。載酒何人慰寂寥。話舊莫嫌頭皓白。石臺雙栢已成喬。</text>
<title>挽鄭子重</title>,<text>懷才猶帶布衣名。半百光陰一夢驚。楓爛菊斑秋色老。忍看殘月照丹㫌。</text>
<title>月夜有懷</title>,<text>烟開谿路林臯出。碧落寒生秋月高。蟲語不堪悲詠夜。南關千里戀同袍。</text>
<title>憶鎭安宰吳友</title>,<text>蟬鳴黃葉小山秋。落日蒹葭遠水流。南國使君携一鶴。計程今日過全州。</text>
<title>雨夜憶崔惠吉</title>,<text>寒蛩切切雨蕭蕭。夢斷江南夜寂寥。怊悵別時猶在眼。月明高柳度關橋。</text>
<title>次尹處士江閣韻 二首</title>,<text>今日逢迎得二難。旱餘甘雨阻餘歡。年登更結中秋約。載酒漁舟溯月寒。伯仲之間見兩難。一樽端可博淸歡。况兼地僻無塵事。江閣風來五月寒。</text>
<title>訪友人半道聞不在家而歸</title>,<text>幽居物色入謳吟。風落松花滿地金。半道回車非興盡。后山其奈去雙林。</text>
<title>送金漢耆赴關西幕府</title>,<text>征軺曉戒指西州。關路迢迢草樹秋。看取故人相送意。練光亭下大江流。</text>
<title>午憇新溪</title>,<text>一逕緣雲去轉深。兩邊林木散春陰。力稀藉草支頤卧。靜聽花間百種禽。</text>
<title>柳絮</title>,<text>罥樹棲簷復撲衣。搖搖颺颺弄斜暉。南橋忽看騎驢客。灞水依然雪裏歸。</text>
<title>炭峽</title>,<text>石逕人稀半是苔。萬重蒼翠馬前開。鳴禽無數聲相應。似恠儒冠再到來。</text>
<title>李奉事內相挽</title>,<text>于歸君子敬如賓。享得閨闈八十春。四箇掌珠孫卄四。天其以此餉夫人。</text>
<title>村</title>,<text>一兩茅茨帶夕陽。柴扉深閉小溪傍。山氓那解春光好。谷口幽花暖自香。</text>
<title>山齋卽事</title>,<text>庭樹霜風錦葉翻。碧山斜日暎柴門。蓬萊花鳥無消息。吟向寥天一斷魂。</text>
<title>題明月堂</title>,<text>世間何地無明月。揭此名堂自有由。民望使君如望月。要須如鏡莫如鉤。</text>
<title>途中逢雨</title>,<text>雨脚如麻不暫休。片時龜坼見黃流。行人未解民天重。忙着簑衣護弊裘。</text>
<title>戱作</title>,<text>袍弊如鶉屐齒消。十年山澤混漁樵。文章光燄猶難泯。夜作晴虹揷九霄。</text>
<title>初夏卽景</title>,<text>落盡千花春已歸。綠陰門巷燕雙飛。誰能攬我遊仙夢。荷軸求詩有衲衣。</text>
<title>上雲庵卽事</title>,<text>春日尋幽到上方。林花窈窕鳥聲長。山僧不作留人意。高枕松根入睡鄕。</text>
<title>溪上草</title>,<text>鴨綠粼粼漾小溪。兩邊幽草正萋萋。地褊免被香輪破。生意油然物我齊。</text>
<title>始安館卽事</title>,<text>辯若懸河氣若山。千金一擲笑談間。只憐交道無終始。靑眼纔開又苦顔。</text>
<title>與雙允上人</title>,<text>寒溪秋月照鸕鷀。手弄金沙唱楚辭。飛錫應眞來此際。談空更結白雲期。</text>
<title>蒲庵</title>,<text>古寺僧殘春草靑。兩邊巖竇水聲淸。客來倚壁悄無語。思在嶺雲生未生。</text>
<title>中山</title>,<text>獨騎羸馬過淸溪。春草茸茸路欲迷。紅日半沉花影薄。兩山相對子䂓啼。</text>
<title>重三日</title>,<text>柳梢黃嫰杏微紅。酒熟家家樂意同。笑殺山翁貧到骨。只消佳節百憂中。</text>
<title>戱作感舊吟</title>,<text>老來情境轉蕭然。鏡裏容顔却自憐。猶記蘭舟溯明月。東湖春水碧於天。</text>
<title>題田舍 二首</title>,<text>文章何用照千年。金紫無心躡九筵。祗羡君家生計足。遶堤春水浸良田。鍊丹寧可便成仙。入定徒勞笑坐禪。何似此翁勤稼穡。不知人世有荒年。</text>
<title>病中翫花月</title>,<text>一病經年秋復春。滿庭苔蘚絶蹄輪。多情獨有花間月。流照踈簾夜近人。</text>
<title>山齋秋夜。聽隣老西疇事。</title>,<text>蟲聲切切月姸姸。秋夜山齋獨不眠。欹枕靜聽隣叟語。西疇農事勝前年。</text>
<title>桂華上人寄惠石耳</title>,<text>養病元要薄滋味。安貧寧夢蹴蔬羊。一封石耳慇懃寄。開士能知我肺膓。</text>
<title>謝李養久惠海味</title>,<text>二脚文魚卅箇蔘。題封遠寄意何深。白頭病客元無取。賴是從前許寸心。</text>
<title>強疾上東臺候月 二首</title>,<text>積雨初收天氣淸。強扶衰疾下堂行。前宵可惜雲如墨。更上東㙜候月生。瞥然雲起塞穹蒼。深閉姮娥不放光。恰似去年逢此夜。佳期改路返溪莊。</text>
<title>山舍賞菊 二首</title>,<text>階上寒花十一叢。坤黃正色壓千紅。主人酷愛凌霜操。休採淸香泛酒中。霜落前宵千樹空。菊花猶自媚西風。人家階上元無數。種在山窩便不同。</text>
<title>望見盤鵰有感</title>,<text>林花落盡麥登塲。一病沉綿卧草堂。却羡盤鵰不愁思。蒼霄萬里恣飛揚。</text>
<title>三月端居</title>,<text>荒年飢火爍枯膓。重爲妻兒疾病忙。春色不知人意緖。漫山桃李自馨香。</text>
<title>謝金秀才胊饋生梨</title>,<text>病夫無計潤枯膓。卧念交梨曜日黃。多謝一包懃懇意。不知情味較誰長。</text>
<title>無聊戱題</title>,<text>春初卧病又秋新。志欲飛騰未有因。天意不應終絶我。會看圖畫上猉麟。</text>
<title>不寐</title>,<text>憂讒憂疫復憂貧。着骨粘心夜轉新。更皷苦長鷄不早。返齋還似滯關人。</text>
<title>中秋夜。思琴酒。</title>,<text>陰雲不駁月輪藏。蟲語空階夜正長。底處瑤樽兼素瑟。開筵呼燭借輝光。</text>
<title>巖居</title>,<text>十載巖居不出山。雲蘿不許俗人攀。槐安一屬鈴齋欵。惹得浮言滿世間。</text>
<title>三月端居</title>,<text>三月今將半。菁華逐日姸。雪飛彭澤巷。霞散武陵川。物我同佳節。情懷異妙年。呢喃雙燕語。如見故人然。</text>
<title>新</title>,<text>詩句露胷次。烟霞生肺膓。飛泉搖積翠。亂峀揷穹蒼。寺近逢僧便。槎橫去路妨。巖花如處女。幽獨自馨香。</text>
<title>種苽</title>,<text>地僻少車馬。春殘憐物華。窮年解禁酒。驟雨不饒花。海燕營雙壘。山蜂報兩衙。詩成厭世事。手種邵平苽。</text>
<title>病中感秋至</title>,<text>造物如兒戱。經年卧病床。有時親藥。無計檢詩囊。苽蔓緣墻碧。藤花拂地香。看看近秋序。山氣晩來凉。</text>
<title>夢遊白雲寺</title>,<text>物外有山深復深。中藏古刹依松林。雲低去地不盈尺。峯聳刺天纔過尋。木影如龍日正午。泉流噴雪晴猶陰。淡空未了忽驚覺。髣髴耳邊淸磬音。</text>
<title>海東名勝</title>,<text>安得如鴻六尺馬。海東名勝入吟鞭。先尋楓岳仍叢石。轉向箕城自朴淵。靑鶴洞中朝衆聖。白雲㙜上會羣仙。歸時大卧丹邱峽。一上漁人載月船。</text>
<title>李進士 大建 遷葬挽歌 並序</title>,<text>嗚呼。君之生斯世也。二十有五年。而其中十一年。與我同抱同業之時日也。斷金之契未洽。栢實之嘆遽興。則自甲戌以後。無非憶君慟喪予之歲月也。是故想警欬。則思同冊同講之時。觀所製。則思同堂同述之時。見字畫。則思同法同隷之時。是非強思之情之所激。自然愈久而愈不忘耳。今聞胄胤監司君。筮卜擇吉。遷置若堂。吁。愼終追遠。人子之至情。土雖盡美。而有未盡善。則改兆移竁。實聖賢之所不免。宜乎胤君之至情。亦出於不獲已也。吁。以平日知己之友。懷沒世難忘之情。得聞執紼之擧。則可以躬先匍匐。而蝟縮窮廬。悵望雲山。感古懷今。嗚咽不自已。遂爲之序。又從而爲之挽歌曰。悲乎哉。玉樹已成塵兮。于今經幾春。天意竟莫測兮。至今傷我神。明月皎皎乎窓櫺兮。依俙若洒落淸眞。月則有而必盈兮。君何一去而影響無因。條風洒乎六合兮。想像乎座上氳氤風。年年不失其期兮。君何一去而望斷復頻。以其年歲數之卅有七兮。荒原寂寞之濱。以其情義言之。百年如一日兮。愈舊而愈新。破梧山窀穸。今向松川兮吉日良辰。當時諸友之會哭者。盡零落兮今有幾人。欲再攀乎哀紼兮。以紓我不盡之輪囷。空坐馳淚盈眶兮。奈如何老與病之爲隣。石獸危兮寒鴉噪。隰有楊兮山有榛。佳城再造無後艱兮。想魂魄千萬世而逡廵。儻他日爲拜荒草兮。庶奠我情醇悲乎哉。</text>
<title>挽詞[金尙憲]</title>,<text>先朝徵士幾人餘。聞道西溪亦廢廬。授學楊何誰達意。辭官龔舍尙淸譽。草深通德門前路。塵掩庖羲卦後書。蹉跌百年終不面。哀歌千里重躊躇。金尙憲</text>
<title>挽詞[崔鳴吉]</title>,<text>憶與先人共被徵。當時師傅世皆稱。回思往迹垂三紀。尙喜幽棲在百層。路遠未堪書信濶。秋來况復訃音承。易中疑處從誰問。獨把遺篇伴曉燈。崔鳴吉</text>
<title>挽詞[朴東 缺]</title>,<text>報道先生厭世紛。兩朝遺逸幾人存。逢時不復登筵對。二字缺 應 缺 讚易言。巖邑向來碑在口。潯陽依舊柳垂門。厖 缺 古跡今難見。遠寄哀詞拭淚痕。朴東 缺</text>
<title>挽詞[趙誠立]</title>,<text>昔公來訪我先君。與聽談論到典墳。著述今遺嚴父跡。序編 缺 冀令公文。情書才報年前寄。凶訃何知歲後聞。誰識老夫無限痛。淚隨秋雨灑江雲。趙誠立</text>
<title>挽詞[李尙馨]</title>,<text>花潭心法守庵傳。秋月寒江十分圓。無極悟來知體用。大方通處達經權。出陳經濟遭眞主。歸卧林泉守舊玄。休恨此生終始眛。傳燈猶有未磨天。李尙馨</text>
<title>挽詞[池德海]</title>,<text>靜裏冥觀洞古今。少微星彩耀山林。一行槐縣遺深愛。三接楓宸獻懿箴。壽樂庄空紫氣遠。玉華臺廢白雲沉。可憐翫易齋前月。應照先生未死心。池德海</text>
<title>挽詞[李景曾]</title>,<text>曠代風雲起俊賢。喜看巖壑亦翻然。從容前席威顔近。炳煥恩綸寵奬偏。安樂一窩硏衆妙。武夷淸境送餘年。全歸眞宅公何憾。獨爲儒林涕泗漣。李景曾</text>
<title>挽詞[柳艎]</title>,<text>千載文明易已東。靑丘喜見紫陽翁。理窮洙泗淵源處。妙契乾坤造化功。時復襟懷開醉裏。幾多今古入閑中。山頹此日儀形隔。後學何由更發蒙。柳艎</text>
<title>挽詞[李耆]</title>,<text>天生夫子知非偶。要使能傳孔孟心。道大豈容趨世路。家貧端合卧山林。年來着力惟羲易。靜裏怡神只古琴。壽樂洞中春忽暮。忍聞南極德星沉。李耆</text>
<title>挽詞[李三俊]</title>,<text>羲文千載道相同。天畀斯人易已東。端坐臨宵探奧旨。閒居終日着神功。倘來富貴浮雲外。半世簞瓢至樂中。小子於何求入德。但窺庭戶挹餘風。李三俊</text>
<title>挽詞[卞時望]</title>,<text>幾年韜養卧雲林。俯仰圖書千古心。妙化通來奇自覺。神機透處造逾深。一生進退床頭易。半世襟懷膝上琴。丹鳳倐藏霄欲暮。秋風動壑爲余吟。卞時望</text>
<title>挽詞[宋廷祚]</title>,<text>鄕先生歿祭於社。其在斯文長者賢。麋鹿友于辭爵祿。鳶魚飛躍察淵天。一窓讀易韋編絶。兩邑臨民繭賦蠲。治任各歸門獨掩。滿山明月照新阡。宋廷祚</text>
<title>挽詞[申得洪]</title>,<text>早將先覺擊羣蒙。人道渠陽易已東。九仞高山看 缺 月。一團和氣自春風。杏壇初撤絃歌響。蘭室誰專討論功。三十六宮春去後。荊榛空沒士林中。申得洪</text>
<title>挽詞[金景翼]</title>,<text>生我先生傳絶學。紫陽正脉退溪源。硏窮神會天人理。探賾心融性道原。靜裏鳴琴貧亦樂。閑中翫易老彌敦。箕明天上嗟何及。痛哭吾私拭淚痕。金景翼</text>
<title>挽詞[洪純愨]</title>,<text>平生讀書志。期與聖賢同。終始羲經上。辛勤古典中。八旬皆曰壽。官職亦云崇。可惜西溪水。凄凉月共空。洪純愨</text>
<title>挽詞[李尙貞]</title>,<text>一代儒林老。囂然送此生。圖書爲善樂。玉帛聘賢榮。出處元無愧。存亡別有名。斯文今寂寞。垂淚望佳城。李尙貞</text>
<title>挽詞[趙希逸]</title>,<text>洞覷玄虗理。幽棲寂寞濱。爲官非屈己。所學暫施民。水石千重界。塵凡八袠春。玉華臺上月。留照對何人。趙希逸</text>
<title>挽詞[全湜]</title>,<text>道自多聞得。知因實見明。浮榮非本計。窮養是平生。二郡當時澤。三尊沒世名。關西失夫子。誰復啓聾盲。全湜</text>
<title>挽詞[崔惠吉]</title>,<text>養德林泉下。平居學業醇。羲經探蘊奧。顔巷任淸貧。恩秩紆三品。遐齡享八旬。追思先分厚。南望倍霑巾。崔惠吉</text>
<title>挽詞[李尙質]</title>,<text>省得瞻仙表。先生赴召初。學窮河洛秘。身老水雲居。南極星翻隱。西溪宅已虛。無由奉函丈。吾道日蕭踈。李尙質</text>
<title>挽詞[申之益]</title>,<text>平生誠敬本多功。聖學相傳允執中。一貫工程期慥慥。兩楹凶夢遽怱怱。庭前翠栢含哀色。齋下寒泉咽怨淙。病裏格言猶在耳。數聲薤露激悲衷。西溪接洙泗。東國作之師。函丈摳衣日。書齋立雪時。樑摧多士痛。龍逝哲人悲。餘慶肖存後。庭趨飽禮詩。申之益</text>
<title>挽詞[申涌]</title>,<text>道東千載後。奎璧降文明。氣像高山在。胷襟活水淸。蘭房曾托契。蓮籍幸聯名。鵬路雖垂翅。鸞棲早振纓。軒裳非素志。泉石結幽盟。絳帳攀先哲。靑衿引後生。詩書承義訓。學問用工程。讀易編三絶。窮經歲幾更。遐齡膺介福。餘慶紹家聲。大耋嗟何及。浮生夢忽驚。百年存沒恨。萬事別離情。洙泗微源絶。儒林大廈傾。龍門孤月霽。鹿洞冷雲橫。醉後羊曇淚。臨風灑九京。申涌</text>
<title>挽詞[卞時益]</title>,<text>天挺人豪出。公傳易學東。淵源朱仲晦。模範退陶翁。俯仰乾坤內。優遊敬義功。百千萬變化。三十六宮中。道契羲文會。心探理數通。由來閒事業。時復撫絲桐。秋挹延平月。春噓伯子風。江山隨處樂。卜築若將終。國待賢良急。新承寵渥隆。行藏惟義合。聲氣卽相同。密邇登筵日。生平報主忠。雲巖仍佩竹。彭澤忽開籠。役役初非志。孜孜更着工。丘園安素履。窮達付蒼穹。經濟非無術。興行自任躬。崩巖神有報。易簀命何窮。爭弔斯文喪。誰開後學蒙。依歸平日意。蕪沒半途空。豈望深衣托。還慙執燭童。起墳身負土。千載重候公。卞時益</text>
<title>挽詞[徐挺然]</title>,<text>夙慕先生德。如聞卷裏賢。業精窮理上。心翫伏羲前。靜坐持身敬。閑居得性全。吉凶推後事。消長奉先天。異數隆今代。香名逮我宣。直溫參傅位。啓沃對經筵。濟世優才調。投身恨糾纏。雲巖聊佩竹。彭澤忽歸田。不謂斯文喪。凶音此日傳。吾師曾托契。胤子又同年。未接春風座。還愁霽月遷。西溪空寂寞。南望淚潸然。徐挺然</text>
<title>挽詞[洪錫箕]</title>,<text>氣像秋峯霽。胷襟太極䧺。討微窺造化。觀易得神功。絡通今古。沉冥究始終。烟霞淸枕上。身世浩歌中。壽有聲名大。官居道德崇。長磨十年釰。坐撫七絃桐。世許儒壇老。人稱長者風。愛閒仍晩計。好學自童蒙。璧彩沈滄海。星光徹帝宮。蒼茫多我淚。寂寞問蒼穹。花竹山園古。圖書草屋空。可憐江上月。留照玉華東。洪錫箕</text>
<title>挽詞[禹廷琛]</title>,<text>斯文天未喪。夫子生吾東。泗水餘波接。濂溪正脉通。繼前尋墮緖。開後擊羣蒙。喜易追三絶。安貧樂五窮。一瓢顔巷裏。九曲武夷中。逸趣桐江並。幽居栗里同。眼邊無俗物。座上有春風。消長求羲氏。精微質晦翁。行藏隨用舍。出處係汙隆。義邑留仁澤。槐氓憶治功。超斑紆聖渥。歸壑解塵籠。庭傳訓詩禮。儒徒仰華嵩。年高德益卲。道積業彌充。絳帳趍方切。白鷄夢已凶。旣亡羣領袖。誰啓衆盲聾。來學將焉托。難堪涕淚濛。禹廷琛</text>
<title>挽詞[金應鐸]</title>,<text>憶在書齋日。金蘭宿有緣。摳衣肩共拍。函丈業相連。絳帳悲無主。靑衿散似烟。炎凉時屢改。江渭恨相纏。得喪皆由命。升沉只在天。凄凉俱白首。容易失靑年。有定書齋會。落迦山寺筵。重尋同學義。再續共衾眠。有便書頻寄。相思夢幾圓。寧知有斯疾。痛哭隔重泉。吾生竟安仰。餘日復幾延。執紼荒山路。臨風涕自漣。金應鐸</text>
<title>挽詞[李昫]</title>,<text>嗚呼復嗚呼。先生遽爾歿。嗚呼復嗚呼。後學疑何質。先生道與德。盖自家庭學。豈獨師一州。實亦儀一國。趨庭問禮年。已無塲屋心。酷好一部易。探賾窮微深。凡諸性理書。莫不爲喉衿。文章乃餘事。忠孝爲根柢。一戰捷蓮榜。悅親非素計。往在宣廟朝。曳裾賓設醴。先生進一箴。至尊深嘆奬。一麾出專城。治民先禮讓。彭澤五斗米。肯折淵明腰。歸來上黨東。適意聊逍遙。莫扳鼎湖釰。竟哭蒼梧雲。昏朝十六年。玉與石俱焚。威鳳翔千仞。繒繳焉能災。占得別一區。柴門臨水開。玉華勝武夷。水曲加三迴。無憫豈忘世。道固有消長。天幸祐我邦。雲暗白日朗。處處巖穴間。玉帛頻來往。先生首被召。都人始加額。官夷郞署僚。責在經綸席。先陳涵養䟽。志在君心格。字字嚴鈇鉞。昭昭星斗章。直氣動玉陛。寵賚超尋常。陞之頂玉班。畀以股肱郡。上章陳民瘼。仁心幷仁聞。歲在靑鼠初。逆臣西方起。翠華夜渡漢。奔問者誰是。先生策一騎。哭謁天安路。大義素自講。急無差繩矩。逮乎丁卯變。先生適有病。身委一卧榻。淚向西雲逬。亂定病小間。詣闕䟽又上。書是謝罪意。箴警實主張。信乎君子爲。小人固不識。靑蠅雖營營。白玉無瑕色。欲知先生政。當觀遺愛碑。欲知先生業。史筆應淋漓。難必先生壽。不死先生道。吾輩有深恨。內顧猶慥慥。自幼出門下。一端難髣髴。孟敏賴林宗。纔能免棄物。大道已焉哉。痛懷嗟何及。何况邇年來。微官苦覊縶。函丈禮久曠。丹心益茅塞。病違侍寢候。葬負臨壙哭。溫溫昔風儀。何處可承覿。遙知玩易齋。霽月餘靑梧。斯文竟蕭條。嗚呼復嗚呼。李昫</text>
<title>挽詞[李德洙]</title>,<text>哀我先生。禀質純粹。學究天人。沉潛性理。硏窮眞源。派自關閩。幾年丘壑。遯世無悶。樂道安貧。屢空顔瓢。蘊櫝待賈。聲聞于朝。選用一命。少子師傅。歷敭應宿。再佩銅符。時丁溷濁。若凂其心。水落山中。猶恐不深。玉華新卜。髣髴九曲。逮及淸明。徵以遺逸。累薦烏臺。召入前席。出宰南州。寵光陞秩。林泉素志。久任不欲。解綬歸來。松菊宛然。翫易齋前。西溪水邊。閒中靜坐。所樂何事。吉凶消長。燭照數計。有生必死。如晝斯夜。易簀當日。啓手啓足。行路咨嗟。士林悼惜。遠近聞訃。孰不匍匐。如一之義。莫我情切。身縻薄官。終不敢哭。勢雖使然。心焉若裂。一別三年。幽明永隔。殯不臨棺。窆不臨穴。遺恨人間。亘古亘今。故爲此歌。以寄哀音。李德洙</text>
<title>挽詞[吳行敏]</title>,<text>嗚呼我公。天資純粹。誠深謹獨。學務爲己。平生志行。脚踏實地。安貧陋巷。一瓢顔氏。近裏切實。三省曾子。優遊經學。喫緊四味。沉潛易道。工程三絶。英聲遠播。名達九闕。置諸左右。師傅淸選。循循雅飭。勤勤加勉。媚玆一人。隆禮超常。一鄕山斗。儒家宗匠。歷典數郡。心所不屑。退居田野。頤養自得。食淡攻苦。若終丘壑。靜坐閑中。跡絶城市。戊辰冬初。邂逅山寺。握手相對。吐盡心事。連枕達宵。亹亹忘疲。一別茫然。情思曷已。今乎不天。凶報忽至。伯起云亡。大烏流涕。易簀當日。啓手無愧。年至八耋。知仁者壽。適來適去。公則何悲。山頹樑摧。士林之嗟。身縻薄官。旅遊京洛。殯不臨棺。窆不臨穴。南望長吁。膽裂膓摧。操挽數語。以寓一哀。吳行敏</text>
<title>挽詞[趙存中]</title>,<text>欲識退溪餘派在。玉華㙜下水淸漪。耆年淵德三朝老。節行文章百歲師。舊耉無遺方側席。今天不憗忽騎驥。門闌更毓重闈慶。幹蠱之貞有是兒。趙存中</text>
<title>挽詞[李弘緡]</title>,<text>數椽茅屋碧溪潯。二樂年來道益深。隱几耽看三絶易。晴窓時撫七絃琴。玉華勝槩能專美。浮世功名豈累心。可惜皇天終不憗。講壇春日自生陰。堂姪弘緡</text>
<title>挽詞[朴守儉]</title>,<text>濂溪流接西溪活。氷玉精神月露心。志在經綸宰郡邑。性甘幽寂老雲林。硏窮道理耽看易。諧會宮商任撫琴。一曲薤歌何漠漠。滿山烟樹曉沉沈。朴守儉</text>
<title>祭文[李光胤]</title>,<text>兄而年高。父事攸宜。弟以受學。非師伊誰。友于平生。嚴敬兼至。存亡今日。慟慕何旣。昏姻之故。遠居他地。况於宦路。浮沉互異。仍遭喪禍。家業墜落。玉川無奴。工部多疾。訊候難繼。會合常濶。兄垂大耋。弟亦黃髮。憂患艱難。戀想徒切。當其卧褥。未及侍藥。逮夫屬纊。又負面訣。最晩來哭。時序已易。神路冥茫。縱無顯責。夢魂不接。實深兢怵。先塋西畔。大岡不食。靑鳥升上。卽遠有期。哀我伯氏。與世長辭。芳蘭無香。白玉埋輝。哲人云亡。士林疇依。非徒私慟。爲斯文悲。臨紙哽塞。語不成章。庶諒危衷。歆此一觴。嗚呼痛哉。尙饗。舍弟光胤</text>
<title>祭文[卞惟寅]</title>,<text>學從性理。道源伊洛。平生喜易。編至三絶。胷中造化。天根月窟。心上經綸。明德新民。丘園養素。若將終身。天香遠播。羽儀楓宸。表率王宮。楷範搢紳。牛刀割鷄。作吏風塵。折腰非志。五斗何關。拂袖投簪。松竹故山。聖作物覩。拔茅征吉。再試窮養。庶遂致澤。不合則去。出晝行色。象數兩章。該盡物理。考槃有所。某丘某水。西溪幽致。陶山境落。玉華形勝。武夷九曲。往來優遊。閑中歲月。小子蒙學。弱冠承顔。往掃門屛。壬午年間。欲學未能。豈無警撥。連門有分。情義尤篤。謂言追部。百年爲期。斯文不幸。哲人其委。玉棺飛出。天上玉京。曰余是時。在疚㷀㷀。當病惟幾。不能問藥。及至易簀。又闕執燭。遅遅來哭。我懷千億。先考雖亡。先生若存。如子如父。終始服勤。今者難追。已矣已矣。地下人間。想無彼此。未知若考。相與倘佯。言念及此。涕自滂滂。菲薄一奠。豈盡情曲。幸察悲辭。萬一來格。卞惟寅</text>
<title>祭文[卞時益]</title>,<text>嗚呼。先生而至斯耶。邦國之瘁。士林之嗟。聖學誰傳。君德誰誨。斯文已喪。吾道將廢。曷不使余。哭之失聲。追想儀形。爲述平生。大賢之後。君子若人。氣質純粹。天賦不貧。早志於學。養德丘園。摳衣問道。師友之門。喫緊用工。成性存存。自下而上。達于天德。韋編旣絶。自得於易。行藏以時。進退合義。時君好士。可出而仕。旣試齋郞。遂傅王子。勸學有箴。王念在玆。校易于廳。如客得歸。翺翔郞署。華聞彌大。民可使治。出而補外。旣淸且廉。自天有褒。五斗非心。卽閑于郊。卒以學易。闡微鉤深。三十六宮。千萬古心。居省象辭。艮止晦韜。遠宗考亭。近師退陶。六歌自放。九曲逶迤。藏修鹿洞。多士之儀。敎因其才。如雨之化。曰惟小子。實是愚下。立雪當年。謂余可敎。昏蒙是發。大夢可覺。坐在春風。幾箇日月。聖作物覩。羣賢茅拔。自公召之。束帶而出。登席而對。不負所學。封章又奏。莫非陳善。于以出宰。山水之縣。有命增秩。於數爲優。往欽于治。宣化承流。祛瘼蘇民。去後有思。一味窮經。老至不知。膝上橫琴。太古胷襟。靜裏冥觀。造化陽陰。奇而又妙。所造益深。巖崩一夕。神告大還。華簀遂易。脫屣人間。已矣天喪。其如道何。大夫處士。弔於朝家。我於孟春。薄遊京洛。告別床下。公有微疾。遂隔幽明。永違函丈。貿貿倀倀。安仰安倣。蔽莫余開。疑莫余質。篋裏書存。如對眉目。耳中言在。若承警咳。旣不可作。只增悲哀。臨穴無路。執紼何及。視不猶父。愧恨交集。單杯薦誠。庶幾歆格。卞時益</text>
<title>祭文[柳艎]</title>,<text>于天毓秀。維嶽降神。粹容美質。絶類離倫。誠深衛道。憂不在貧。繼絶羲經。周情孔思。學造三昧。胷闡萬理。吉凶消長。用舍行藏。綽有餘裕。義以爲方。吾道乃壽。蒼生繫望。浮雲軒冕。素履丘園。收精養眞。反本尋源。道德彌卲。節操愈確。山高水深。氷淸玉潔。雅調在桐。太古其心。惟酒無量。暢叙幽襟。聊以自遣。嘉遯之吉。幽蘭空谷。香自遠達。爰蒙拔擢。兩朝殊渥。見可則仕。豈可盤桓。菁莪在阿。師表之官。逮承溫音。咫尺天顔。分憂九重。再辭鵷班。牛刀暫試。到底化洽。賦歸言旋。不竢終日。衡門依舊。林巒如昨。于以棲遅。君子之樂。于以進退。君子之時。光輝其吉。風敎斯維。不息不已。有始有卒。孰謂易簀。遽仍微疾。飄然拂屣。嗟莫余追。斯文將喪。學者無師。彼蒼者天。胡莫之遺。羣仙見邀。乃遣臣歸。促駕猉獜。上朝玉京。生也有自。死豈徒然。理固有之。無足恠焉。昔我先君。受知最厚。惜其早世。撫及乎後。不肖由是。事之猶禰。幽明無間。宜竭情禮。匍匐未幾。卽有行役。奔走道路。襄事已迫。徒含寸誠。未獲陳辭。炎凉遞代。今已及朞。追叙所懷。以寫一哀。不泯者存。庶幾歆哉。柳艎</text>
<title>祭文[宋承吉]</title>,<text>身今心古。資邁學邃。文旣在玆。道不墜地。望重山斗。士有依歸。潛龍勿用。有才何爲。未欲平治。蹔試郡紱。胡賦之豊。而施之窒。世莫我知。山林而已。潛心象理。易已東矣。精思獨詣。有契無疑。地接陶山。峯連武夷。天心不憗。曾簀遽易。士失師門。國無蓍德。嗟余不肖。於公最親。學蒙奚咨。父事何人。樑木一摧。墓草已宿。哭奠菲薄。冀賜歆格。宋承吉</text>
<title>祭文[李師顔]</title>,<text>天賦純粹。守靜養眞。易學吾東。當世誰倫。退溪之後。孤靑季昆。不慍不怨。老而彌敦。孰伴林居。有鳥有魚。嗟余小生。景仰高風。晩拜玉華。癸丑年中。欲質啓蒙。戒以術數。病隔趍隅。星霜屢變。攝提之秋。更訪壽樂。喜其再面。開笑一握。數斝秋露。百年心事。約以源源。擬以函丈。已副宿願。庶變旣往。慇懃傳語。玉洞爲期。那知德音。遽此永違。斯文已矣。學者何依。來薦菲薄。哭陳悲辭。嗚呼哀哉。李師顔</text>
<title>祭文[金景瀷]</title>,<text>姿鍾光岳。慶應間氣。醇溫英粹。出類拔萃。行己篤敬。言主忠信。自充國賓。不求科選。杜門講學。義理繭絲。易東今日。文不在玆。早搆精舍。揭額翫易。月窟天根。手探足躡。吉凶消長。神會默識。左右琴書。貧不改樂。鶴唳聞天。有慶由頤。牛刀暫試。頌德遺思。達雖有施。位不稱德。瀝血陳䟽。退亦憂國。展也達尊。允矣君子。痼疾彌苦。沉綿二竪。天胡不憗。慟極殄瘁。歿以殉身。吾道無托。凡有血氣。莫不匍匐。嗟嗟小子。尤極痛惻。曰我先靈。承敎剡曲。業同志同。金蘭契合。所怙先逝。惟侍先生。今又易簀。天喪哀情。無所就正。曷其依歸。余懷之悲。不亡者知。嗚呼哀哉。玉華二樂。爲誰麗明。壽樂雙淸。無主凄凉。想像音容。豈可再得。泉路漫漫。幽明永隔。靈其有知。庶歆菲薄。金景瀷</text>
<title>祭文[鄭以乾]</title>,<text>嗚呼哀哉。先生歿耶。嗟我後學。考德於何。爰念先生。禀精嶽瀆。德器純粹。胷襟灑落。麗水精金。崑山美玉。聞道甚早。硏窮羲易。探賾索隱。窮神知化。有玉於斯。深莊待價。持此安歸。世不我捨。桃李河陽。一境同春。仕非爲貧。志在君民。位不滿德。惠止二方。拂衣而歸。▦鶴行裝。白屋淸溪。朝烟綠蘿。閑中日月。靜裏琴歌。左右詩書。方寸乾坤。澡身正脉。浴德眞源。至樂存焉。若將終身。幸際千一。有渙恩綸。入對南薰。誠正其學。恩榮浹洽。佩銅頂玉。未忍便訣。黽勉就仕。丘園入夢。浩然歸志。聲名增重。事業彌高。方固物理。庶輔人曹。計切活國。人病若己。局之醫藥。以濟夭死。齊民賴之。爲惠大矣。謂享大壽。永世其津。誰知今日。奄見易簀。嗚呼哀哉。先生沒也。大夢一覺。厚夜寂寞。林泉夜月。依俙玉色。㙜下淸流。髣髴澄襟。嗚呼哀哉。我慟曷任。不憗遺一。民之無祿。吾將安仰。樑棟已折。士失宗匠。人無標的。俛仰事跡。一朝今古。撫前悼後。留痕杖屨。瀝血薦誠。蘭羞桂酒。靈庶幾饗。辭以爲侑。鄭以乾</text>
<title>祭文[卞時奭]</title>,<text>世無眞儒。吾道幾熄。曰惟先生。天挺人傑。幼而志學。長而知方。詩禮相傳。雖在家庭。學問淵源。實賴師友。道之浩浩。何處下手。一部羲易。大做脚跟。初年入仕。道之所存。洞號山名。夙聞紫極。逮乎當宁。特侍經幄。入而告君。惟敬而已。牛刀再試。豈先生志。盍歸乎來。吾黨小子。茅茨不蔽。所樂何事。圖書一室。賢聖左右。窮而不悶。確乎其守。安貧好樂。古人與儔。智水仁山。聊可優遊。暮境着力。有箇靜裏。觀天地化。察萬物理。工夫到處。樂育之時。凡我蒙學。有所依歸。爲儒者師。作鄕人式。及人以善。聞者皆悅。仁者之壽。庶幾無疆。那知一疾。夢祟奠楹。星沉南極。山折中嶽。琴歌旣斷。風月晦色。欝欝佳城。君子攸宅。嗚呼哀哉。夫子之生。有時有君。丘園徵辟。前後殊恩。道之不行。命耶數耶。天不可必。謂之奈何。先生已矣。後學何托。嗟我多士。奔走來哭。爲朝廷慟。非止吾私。追遠堂前。石泉帶悲。敬設薄奠。以薦菲薄。不昧者存。先生之靈。卞時奭</text>
<title>祭文[卞時望]</title>,<text>嗚呼哀哉。吾尙忍哭吾先生也。夫迺能啣哀長號永訣曰。先生之志之篤也。學之勤也。德之進也。業之修也。孜孜慥慥。不倦不已。則其爲踐履之高下。造詣之精粗。世必有其人。闡而揚之者矣。如吾蒙學。不敢妄有所論議於其間。而然而爲公之半子。居公之門下。至於卄餘年之久。則親而近。聞而見之者。亦莫如余小子也。故試言其氣像也。則有如千萬仞高崖削壁。截然屹然。而人之見之者。不敢攀。不敢近。而益勤其仰止之誠。以言其襟懷也。則有如楊柳之風。梧桐之月。一般雙淸。而人之望之者。歎其灑落。而不自覺魂淸而心爽。以至左右乎圖書。俯仰乎今古。心遊太極之先。手探造化之窟。而之進也之退也。之語也之默也。無不酌於時而當於義。則先生之於易。可謂奇乎奇而妙其用矣。膝置乎三尺。手撫乎七絃。闔闢陰陽之運。冲融天地之氣。而其皷也其寂也。其長也其短也。幾乎中於節而合於腔。則先生之於琴。可謂樂其樂而得其趣矣。有或把杯酒乘微醺。則籠羅乎物象。調諧乎朋侶。長歌短咏。或舞或蹈。洋洋焉浩浩焉。上下同流。不知天高而地下。至如遇佳山得美水。則或杖藜而獨往。或命侶而俱遊。倘佯嘯詠。開豁心胷。囂囂然欣欣然。婆娑自娛。必欲飫景而飽賞焉。此迺先生之平日用功。眞積力久。充足有餘於中。而形於外者。有如此之氣像。有如此之襟懷。有如此之高明。有如此之眞樂。以之而陶成酒德。以之而該括仁智。則其他自外之榮辱也。憂樂也。是非也。其置而不受於懷也。若築阿堤以障屋霤。其容而消之也。若水之於海。氷之於夏日。則先生之適也。自適其適。非適人之適者也。先生之得也。自得其得。非得人之得者也。嗚呼哀哉。先生之生也。初非偶然。則積道莊德。雖不能有爲於當時。而其化而歸之也。其將爲蓍爲龜於玉皇之前。俯而使下界之民物。皆知趨吉而避凶。俾無匹夫匹婦之夭札也耶。抑將驂靑鸞。御白雲。翺翔乎玉京十二之樓。後天地而不老。欲以觀世變之無窮無極也耶。其無乃偃然寢於巨室。而茫然都不省記也耶。余亦不可得而知也。嗚呼哀哉。西溪之翠栢蒼松。蕭瑟而悲風。玉華之釰壑洞天。搖落而愁雲。傷心慘目。有如是也。則吾於是時。何以爲懷。吾於是後。何以爲依。茫茫此恨。天荒地老。靈其知否。已矣何言。嗚呼哀哉。卞時望</text>
<title>祭文[金瑗]</title>,<text>先生之生斯世。易已東矣。先生之歿于世。易又窮矣。天胡不憗。使斯文不得其壽。盖先生之所詳講者。進退存亡之道。先生之所明辨者。吉凶消長之理。故其幡然一起。不廢君臣之義。盍歸乎來。灼知隱顯之時。誰會易道之無窮。常在於行藏去就之幾。此先生之所以晩而喜卒以學而其時義。大矣遠矣哉。嗚呼。孝悌忠信。衆善俱備。德莫與尊。年逾宣尼者五春秋。齒莫與尊。位至三品。官高頂玉。爵莫與尊。通天下達尊者三。公獨兼有於一身。闒茸蒙學。幸接芳隣。雖不獲耳提而面命。蘭薰之襲人者。綽有餘裕矣。爲不善。將恐彦方之知。孰不曰魯有君子。往在暮春之月。候斯疾於沉綿之裏。聞足音跫然而喜。命侍竪迎入卧內。戴冠斂衽。爲余而起。觀肌膚。雖至於柴毁。而精神與平素無異。欵欵病裏之懷。諄諄旣往之事。寧知此日之語。終爲永訣之拜。嗚呼。水落玆山。方外奇挺。君子居之。福地眞境。瓊林琪樹之勝。玉澗金沙之凈。其人如玉。山亦金輝。一間精舍。宛似武夷。四壁圖書。親見伏羲。永矢此樂。不告於人。斯人一去。蕙帷生塵。烟蘿誰主。猿鶴無儔。泉石含悽。林巒帶愁。庭梧凉月。空照韋編之案。秋桂淸露。誰注點易之硯。嗚呼哀哉。春秋代謝。金火遞遷。乘化而歸。天理固然。騎龍白雲。公則如歸。其死也哀。親愛啣悲。綿酒鷄炙。曷盡衷曲。不昧英靈。庶賜歆格。金瑗</text>
<title>祭文[尹廷鴻]</title>,<text>兄入吾家。弟生一歲。撫我適我。視猶親弟。余年纔紀。奄失所怙。以余幼稚。未從祭禮。兄携我歸。導川東逝。余遘痘疾。死且朝夕。終焉再活。是誰之德。嗟余無祿。又遭妹喪。哀鴻失序。痛若割膓。自初至今。承誨幾年。倘欲仰報。恩亞昊天。余老且病。久闕趍候。新知何有。大德終負。前春一進。眷余猶舊。獻杯叙欝。且感且悲。年高氣衰。兄病疑危。仰瞻儀形。骨力已羸。歸來未久。遽聞凶訃。道已絶矣。誰能繼後。天機再閉。月窟復迷。平生所學。竟何施諸。百里五馬。非兄之榮。年未及耋。大夢倐驚。淸秋再會。春有佳約。此願未遂。幽明永隔。病不甞藥。歿不飯含。背惠忘初。死多遺憾。吾黨何歸。聖言難考。長號失聲。感淚如雨。伏哭柩前。奉奠菲薄。不昧者靈。庶幾來格。尹廷鴻</text>
<title>祭文[申之益]</title>,<text>天生夫子。夫豈偶然。旣生夫子。云胡不天。以夫子德。置諸巖廊。出治風化。澤及四方。天胡不然。跡滯巖邑。以夫子學。任諸㙜閣。繩愆糾謬。致君三代。天胡不然。身在遐裔。幸逢昭代。位躋貂秩。人謂其榮。我謂其屈。旣有其德。必有其爵。踐履眞實。莫如夫子。實浮名沉。嗟我夫子。家傳淸白。世稱孝友。文章小技。乃其餘事。嘉遯林泉。不屑功利。沉心聖學。日夕乾乾。溯之洄之。河洛眞源。平生讀易。韋編幾絶。月窟天根。探賾奧域。吉凶消長。默契神符。得喪榮辱。豁然腎腑。壽樂東臯。玉華南阿。開亭起榭。得趣吟哦。風月爲懷。詩禮爲業。優遊卒歲。處困愈樂。抱一長琴。遡千古心。數曲慢調。上世遺音。仁山智水。奏出峩洋。純剛爲氣。太和爲膓。頤養精神。謂享百年。如何一疾。累月沈綿。竟至易簀。人莫可追。彼蒼者天。此何忍之。嗚呼哀哉。神龜藏焉。鱗甲疇依。斯文喪矣。後學誰師。邦國之瘁。多士之悲。况乎小子。異乎凡人。年甫十歲。負笈奉遵。函丈從容。誨敎諄諄。提撕警覺。開發顓蒙。今焉已矣。孰啓盲聾。摧痛之懷。罔有紀極。聊奠菲薄。小伸誠恪。不昧者靈。庶幾來格。申之益</text>
<title>祭文[尹承任]</title>,<text>襟懷風月。韻癖江湖。道則顔曾。學則程朱。早年窮經。晩而喜易。義理象數。燭照龜卜。湖西夫子。海東康節。蘭香一播。聲聞九闕。敎迪一官。舜命斯職。義槐兩邑。鳳棲于棘。來暮方歌。去思遺碣。一賦歸來。數椽墨庄。西山逸士。北牎羲皇。朝暮案上。子朱子說。幽閑靜中。李退溪集。于時小子。願安承敎。視余猶子。辟咡而詔。啓蒙啓辭。心經近思。提撕警覺。可謂勤斯。循三念口。無所不至。風乎詠㙜。措意有以。藏脩小窩。命搆丁寧。丘山重恩。河海深情。深衣未授。泰山先傾。啓衾遺訓。不得親承。道與人亡。痛怛愈增。國無蓍龜。稽疑何許。壑摧長松。仰庇無所。春歸花落。人去㙜空。聲淚兩徹。悲感何窮。一慟天喪。一哭吾私。時臨几筵。叫號無爲。今將菲薄。少伸心曲。冥冥有知。庶幾來格。尹承任</text>
