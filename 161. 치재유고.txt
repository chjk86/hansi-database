<title>訪韓永叔斗尾精舍</title>,<text>鳴琴有主人。我亦歌三曲。風露濕人衣。凉生窓外竹。</text>
<title>訪花潭徐處士</title>,<text>舊聞花潭君子居。欲談高趣數年餘。細雨東風松戶寂。主人心事問何如。</text>
<title>望孝陵</title>,<text>獨上孤峯望孝陵。城西松柏影層層。微臣欲寫終天慟。更做悲吟空撫膺。</text>
<title>和南時甫</title>,<text>稟物元初靜是眞。如何勞攘動風輪。補養兼資靈藥力。休言專嗇本來身。庭草枯榮因露霜。遞傳相待察吾腸。若道有無須的實。廳堂莫錯認爲墻。</text>
<title>永郞湖</title>,<text>沙明水碧匯寒流。草軟風輕十里周。羅代永郞何似者。水雲陳迹一鳴鷗。</text>
<title>送盧寡悔赴關東</title>,<text>徘佪紫陌晩。物外夢魂新。醒醉非今日。行藏挹古人。病時仍刮眼。招謗愧吾神。何處溪山好。流年又一春。無地容吾拙。辛酸飽世情。落花須有恨。幽鳥定無驚。莫向歧途哭。休嫌深澗行。東風無好惡。芳草此時情。省身無半日。虛抛又年年。却步因忘退。深思愧不前。倦磨塵蔽鑒。閒撫撥凝絃。此恨非傷別。如何少曝天。言遜聞夫子。占蓍憶晦翁。何曾求世異。莫敎戒人同。庭草無心翠。山花得意紅。君今楓岳去。況是又春風。</text>
<title>奉贐尹仲簡送利城</title>,<text>北去長程山海間。送君先慰困奇觀。地窮東域僊洲近。嶺限西關鳥道艱。澗積層氷春尙少。野尋芳草雪應殘。歸期又値三秋晩。爲索吟囊稇載還。</text>
<title>用草堂韻。慰南時甫喪子。</title>,<text>氷欲澌時氣已動。雷當發処漸升高。屈伸自是如回索。聚散要看等氄毛。須究反終羲易訓。更思原始達人曺。喪明於禮性之過。知道莫敎神體勞。</text>
<title>寄盧穌齋</title>,<text>嘗思尼父欲無言。性命流行貫一原。寂未動時須顧體。感方通処可求根。中何湛一微難見。誠固散殊養則存。晩會天人非二義。遺經獨抱共誰論。賦予無私孰最尊。正偏通塞卽同源。聖由賢執困能勉。欲蔽氣拘用始昏。存發有幾宜主靜。助忘由我更何痕。自從蕭寺論心後。誰識恥齋長閉門。</text>
<title>鉢淵寺。懷國善時甫。</title>,<text>關嶺重重隔海雲。相思何日更論文。散携泉石魚同隊。獨入煙霞鶴失羣。山雨夜窓懷不盡。松風佛殿意彌勤。誰敎杜宇啼庭樹。漸近簷前惱我聞。</text>
<title>續四勿箴</title>,<text>君子之學。勇在遷善。我克我已。氣質可變。人非上智。豈免過差。蕞爾活物。紛然走作。初爲我形。終爲我賊。原厥病痛。最大者四。目之於我。惟司其視。一。昧於色。其守易遷。外若蔽交。內豈靜專。欲謹其防。履氷臨淵。耳之於我。維主其聽。邪亂聲音。交喪吾性。或右或左。易失其正。苟不知止。鮮保其聰。況是樞機。尤易喪衷。訥或出好。躁必興戎。一語一默。愼其所發。金人可戒。駟馬難及。動靜之際。尤不可忽。動或不正。招凶媒憂。念慮之發。事爲之顯。不至於悔。動必大善。克此四者。聖可學也。克之有要。禮爲之則。回也問仁。請事於斯。程夫子出。亦念在玆。前後垂訓。昭揭天地。矧余下愚。敢不從事。血肉軀殼。擿埴冥行。察之不精。衆慾交萌。守之不一。頻復頻失。視聽旣肆。言動亦輕。中夜以思。忸怩不寧。顔何人哉。希之則是。一醒精神。古人可企。本體之明。豈盡晦蝕。我明我德。勿以爲畫。蕩滌査滓。退聽羣妄。一言蔽之。曰毋不敬。微者可著。危者可安。勿所當勿。閑所當閑。回首聖域。不至不已。告諸天君。永矢不貳。</text>
