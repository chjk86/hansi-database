<title>奉別伯氏赴燕</title>,<text>男兒有兩眼。百年未高視。鬱鬱坐書窓。何以快心意。今行聘中華。中華地萬里。撫劍望六合。莽蕩不見際。長嘯倚秦堞。悲歌過燕市。縱覽而歸來。胸中無芥滯。顧我久匏繫。送兄徒慷慨。別離更關情。臨分淚一灑。</text>
<title>贈林德涵 泳</title>,<text>歲晏書齋冷。茅簷集寒霰。幽人掩衡關。寂寞對黃卷。忽聞剝啄聲。故人千里來。欣然一笑迎。靑眼兩相開。相對說何語。但願勤問學。欲知心內事。庭前松與竹。</text>
<title>述懷寄林德涵</title>,<text>我有一張琴。中藏希世音。鍾期久不遇。匣裏塵埃深。一鼓諒非難。恐人慢正聲。遲暮以爲期。倘有來相聆。</text>
<title>奉別伯氏之任洪州</title>,<text>我病尙在床。兄行向遠州。黯然別離懷。有酒難消愁。治成臥閤重。養備專城足。平生剛制戒。臨別更相祝。</text>
<title>贈金子益 昌翕</title>,<text>昨日誦君詩。今日見君文。文雖繡爲腸。道若耳不聞。旣自惜君文。亦欲醒君心。君心非我心。朱門隔深林。如何性情發。只爲文字淫。風人去雖遠。此理可追尋。君誇有所悟。辭高義非深。我言道在邇。求諸方寸足。能覰箇中妙。萬象隨明覺。暗時黑如漆。皎處明如日。風雅賦比興。六義紛三百。一箇思無邪。隨分自點綴。歡呼與怨謠。毫髮非外飾。天機浩莫禦。眞意藹惻怛。贊歎兼風刺。一一由本色。匹夫胸中經。寧假安排格。亦自有善惡。初不論工拙。邪正得失際。瞭然如目擊。謳吟未了聲。片言還自得。所以可監觀。懲創又感發。大哉此爲敎。道通天人浹。能並典謨訓。萬世垂法則。那將後人詩。敢與較髣髴。爝火愧太陽。衆星仰明月。君如不信此。請考工部律。淵源旣自別。推敲竟成癖。吟髭撚欲斷。枯腸攪欲折。死覓驚人句。虛費萬卷讀。雕蟲一何苦。古義一何絶。驅馳紙上語。爛漫筆底墨。舂容千萬言。粲然誇色澤。徒炫字韻奇。非從性分索。優孟謾抵掌。鸚鵡虛弄舌。斯文竟何與。藝苑徒赫赫。往往鐵中金。撥自査礦邊。豈若麗水精。眞彩自洞然。民彝與物則。難向此中傳。詩流不識道。紫陽曾有說。河汾續經謬。千載僭王責。我言不欲多。我詩非苟作。鍼芥固相合。方圓亦難入。超然絶適莫。老膝堪下屈。葑菲恥俯採。相忘江湖魚。高風曠千載。屬意古相如。</text>
<title>走筆次柳集仲 成運 遊山詩韻</title>,<text>半世愛林壑。避世城南谷。生涯一簞瓢。圖書數椽屋。淳風去已遠。末路行自獨。惟君幸同調。詞源瀉危瀑。詩章戛金玉。筆札恥凡牘。夜月玄亭話。秋雨山齋宿。不見纔時日。相逢便刮目。芝蘭結深契。彌久飫芬馥。今朝惠新什。開緘滿口讀。怳若羾寒門。兩腋淸飆肅。高吟頻擊節。對案自忘粥。恨不同幽躅。水石閑相逐。淸遊誤一番。佳句但三復。煙霞摠領略。大篇更連軸。攀和愧望洋。江海浩潘陸。如將細蠅鳴。較響柯亭竹。荒詞謝點檢。怯膽徒縮恧。逢迎近成闊。垢濁久難沐。懷人感時物。綠陰垂夏木。幽襟日闃寂。世情笑飜覆。滔滔理欲界。顚倒易主僕。誰從洙泗派。探源酌一掬。喚醒俗心腸。一變舊庸碌。人寰謾回首。軟紅塵萬斛。衡門喜隔絶。詠懷筆拈禿。</text>
<title>菊花會</title>,<text>秋序漸看盡。庭葉鳴颯颯。主人強貧病。親朋來會合。黃花開滿眼。綠酒澹盈榼。對此感時物。繞花行百匝。新詩互賡酬。淸言競吐納。試將此時興。問花花不答。</text>
<title>和金子益</title>,<text>佳節過寒食。春風捲地起。忽聞玉人至。忙倒中郞屣。白日照明窓。靑眼一笑是。微言挹羲軒。衮衮談新理。粹然合道要。邪說陋諸子。動繁與靜寡。毫差謬千里。寄謝三淵客。莫追柱下李。</text>
<title>贈林德涵</title>,<text>秋深菊欲花。人閑日自長。豈無君子友。來伴寂寥鄕。世故自奔馳。佳期尙杳茫。晴窓兀獨坐。焚香對書床。義理窮得失。陳跡閱興亡。芻豢嗜我口。悟解融心腸。有懷無與語。中情自慨慷。寥寥千載後。聖賢遙相望。</text>
<title>贈金子益 二首</title>,<text>先知後力行。吾常戒口耳。學問與思辯。傳之自夫子。沖默較斯訓。燕越違萬里。夸辭長華競。亦復愧莊李。願言無固必。自家尋箇是。江湖欲相忘。愛君尙妙齒。又我詩在切磋。誰知拂君耳。一段格物說。吾聞諸朱子。先審擧足初。方可適千里。觀花亦有術。莫謾看桃李。冥搜洞道妙。靈襟方在是。老婆心更切。不辭煩舌齒。</text>
<title>偶吟 三首</title>,<text>古今爲一指。縱覽於其間。皇王與帝伯。春暖又冬寒。天機旣無停。人事何由閑。氣運有乖舛。世變汩萬端。神人暗齟齬。群物日凋殘。安得挽至化。一洗人聽觀。又董子講天人。三年下書帷。卷裏對聖賢。何嫌俗人稀。一心湛自保。惟恐向外馳。今儕盡俯笑。往哲庶同歸。圖南自六月。鷦鷯適一枝。又四序自推遷。風花與雪月。病吟多感慨。商歌復激越。愧無夫子問。謾抱曾點瑟。區中隘且陋。此意向誰說。窓梅一夜發。香蕊淸堪折。攬之在手中。欲寄誰我匹。</text>
<title>春日邀諸友看花口號</title>,<text>花開花落自相隨。桃花初發杏花飛。我有一樽酒。我有千首詩。看花酌酒復吟詩。花間白日正遲遲。堯夫是我友。曾點是我師。名敎中有眞樂地。羲之季倫麤男兒。杯行到手且莫停。風光正與醉翁宜。</text>
<title>菊花會 時有生客嘲酒薄無佳興。故詩有戲語。</title>,<text>薄薄酒勝茶湯。對花滿酌不須辭。花開易衰酒易罄。西風更向花間吹。主人酒薄客不歡。口發此語心忸怩。君看長安富貴家。階盈黃花酒滿巵。縱使有花兼有酒。難得騷人高會詠新詩。</text>
<title>送金淸風仲和 昌協 之任</title>,<text>君行正値仲冬月。寒碧樓頭初落雪。江上淸波凍不流。山崖桂樹寒蕭瑟。洞裏居民八九家。逢迎却疑秦人餘。鈴齋吏散靜無事。太守平生最耽書。羲爻邵訣細點檢。雲情霞想更紛如。風巖水穴舊聞名。謝舸王帆窮眞源。眼中魚鳥若有喜。我不相猜渠亦親。幽尋遐擧不可極。水遠山高超垢紛。東華陌上十年塵。此日消落無復存。豈但怡情在外境。眞樂遠從仁智論。人間方自鬧蝸角。萬事紏紛爭局棋。男兒世外一稱意。富貴且輸諸小兒。中牟之俗舞雩風。餘事更富宣城作。千載吳蒙三日別。老夫他時刮病目。</text>
<title>病裏對盆菊孤吟。得三小詩。伏奉仲氏吟案求敎。二首見七絶</title>,<text>莫謂春花艶。秋花香更淸。有香兼有色。歲晩自多情。</text>
<title>獨坐</title>,<text>萬象皆歸暗。孤燈獨自明。蕭然無箇事。坐臥一身輕。</text>
<title>贈嚴吏</title>,<text>騷壇外寂寞。畢竟爾能詩。刀筆風塵際。高吟意自奇。</text>
<title>奉別伯氏之任洪州 二首</title>,<text>江雲望在眼。我病難出門。西風吹別恨。直度水西村。又一棹淸江晩。秋風弟送兄。孤齋吟病客。獨臥此時情。</text>
<title>春望</title>,<text>三月好天氣。騷人意自誇。高軒一樽酒。俯看滿城花。</text>
<title>奉呈伯氏洪衙</title>,<text>酒熟詩成後。梅開雪落初。使君無箇事。東閣類仙居。</text>
<title>送舍弟之任西原</title>,<text>病中千里別。湖外一麾行。衰境分離恨。時危志士情。</text>
<title>春日</title>,<text>有酒誰同酌。園花一笑迎。數聲枝上鳥。如識此閑情。</text>
<title>和金子益 五首</title>,<text>孤吟每荻洲。閑步且沙際。湖水淺還深。人情分揭厲。又垂釣臨孤島。移樽近白蘋。尋僧更向寺。畜鶴解隨人。又朝行江霧濕。夕行江月明。江村雨乍過。秋水與雲平。又釣月且耕雲。淸閑口業全。呼童催擧網。江店起炊煙。又江村夕釣罷。林外有歸樵。踏月行吟處。身心世上超。</text>
<title>次洪伯亮 禹采 除夕韻 五首</title>,<text>終宵苦不眠。借問緣何事。歲去知難廻。吾衰奈此志。又人生一世間。道德兼功業。歲歲長虛過。今宵恨莫及。又宇宙無窮事。光陰難與期。靑燈歲將夕。三歎竟非私。又桃符與柏葉。歲歲此風光。老病顚逾甚。高歌對酒觴。又吾年漸覺邁。四十六光陰。回首平生學。茫然一箇心。</text>
<title>贈林德涵</title>,<text>昨蒙冒雪遠訪。得遂半夕淸款。子猷有魂。應負愧於千秋。彼興盡而返。何必見戴安道者。誠是自誑誑人語也。夜來孤坐孤吟。復疊前韻。率然成三首詩錄呈。可見一時對景玩物感慨之深意。詩固不足觀。此意固可賞也。一笑和送如何。歲晏南山雪。高人感物心。翛然拂衣帶。塵垢恐留襟。又訪戴風流絶。慇懃此日心。知君來自遠。暮雪滿衣襟。又南山松柏樹。鬱鬱歲寒心。對此起深感。誰人知我襟。</text>
<title>春日病中對甁花 五首</title>,<text>折得林間數朵紅。風流全籍一甁功。看花對酒吟詩興。輸與騷人病臥中。無賴園花滿樹紅。坐收春色一甁中。始知造物推移力。只在吾人乍費工。洛陽無限賞花人。謾說年年花柳新。誰識天機均物物。各隨時節弄精神。爭似當年邵子豪。看花肯學小兒曹。一般生意天然色。須驗年來眼目高。病中無奈惜芳菲。一室韶華取次移。自是高情超色相。等閑觀物摠天機。</text>
<title>又對甁花吟示諸郞 三首</title>,<text>諸郞賞月步園庭。花外遙聞笑語聲。老子靜中還獨樂。甁花窓月亦閑情。傍人莫笑少拘檢。眞樂逢春不自禁。酒興每憑花作伴。閑情喜與鳥同吟。詩到春來更苦吟。名花好鳥惹閑心。書生計活誰言淡。聲色前頭樂不淫。</text>
<title>雨後對菊花 三首</title>,<text>風雨蕭蕭佳節過。偏令騷客感年華。山齋寂寞吟詩處。自起開窓賞晩花。芳香三嗅有餘淸。相對蕭然古意生。莫道無聞陶後愛。成卿未必讓淵明。成卿卽先生字不貴春花賞晩花。東籬歲暮伴婆娑。淵明愛酒吾耽句。花自無言問孰多。</text>
<title>薔薇花</title>,<text>園中粲粲萬金錢。紅白應嫌俗眼憐。獨殿韶華誇正色。向來輸却百花先。</text>
<title>病裏對盆菊吟得二絶。伏奉仲氏吟案求敎。</title>,<text>富貴寧從兒輩競。文章不許俗人知。秋風明月山齋夜。獨對黃花詠小詩。窓外黃花數朵香。天寒獨立耀朝陽。春風蜂蝶無由近。自有高人日在傍。</text>
<title>題畫梅 族孫李廷燁能以十歲兒。畫出新梅。故詩以贈之。</title>,<text>冷蕊疏枝獨含態。仙禽相伴護新粧。枝頭好着黃昏月。安得輕風洩暗香。</text>
<title>園花 廿年前所作</title>,<text>夜雨南園花盡發。芳枝嫩蕊競東風。高人玩物天機在。莫謂貪看外面紅。</text>
<title>刈麥</title>,<text>馱閑驢背過村莊。漠漠煙郊野色蒼。盡日隴頭看刈麥。暖風吹送草花香。</text>
<title>山寺春日 二首</title>,<text>小雨初晴淑氣新。巖花如錦草如茵。花間細路穿雲去。溪上和風吹角巾。春晩芳菲到底同。行吟盡日百花中。啼禽亦說心頭樂。些子天機物我通。</text>
<title>春日山寺送別 二首</title>,<text>來時共惜花開晩。花發還愁送子廻。惆悵西巖巖上坐。明朝更少一人來。春風惜別倚靑巒。流水桃花相送還。想出洞門回首處。仙山高在白雲間。</text>
<title>秋夜</title>,<text>秋思偏消富貴相。騷人骨格倍淸高。雨聲蛩語山齋夕。島瘦郊寒覓句勞。</text>
<title>雨後江行</title>,<text>孤舟曉渡碧江津。滿目風煙雨後新。遙看白鷗輕拂水。一竿安得爾爲隣。</text>
<title>山寺賞雪</title>,<text>曉來雲氣暗前山。雪落蕭蕭僧益閑。埋却一條山下路。應嫌消息到塵寰。</text>
<title>江行遇雨</title>,<text>漠漠空洲雨色冥。倦僮羸馬過江城。不辭太半行裝濕。洗出詩情透骨淸。</text>
<title>暮春</title>,<text>春事蕭條漸看晩。小齋愁坐掩深院。南園半夜妬花風。窓外落紅深一寸。</text>
<title>送人落第還鄕</title>,<text>秋晩行裝落葉寒。靑雲失脚客程漫。江南處處漁磯在。携取年前舊釣竿。</text>
<title>山寺贈僧</title>,<text>回首靈區別意遲。祗園寂寂掩禪扉。山僧亦解分離苦。送我前溪日暮歸。</text>
<title>春晩還家</title>,<text>經旬旅寓過寒食。及到歸家花已稀。無限遊蜂與戲蝶。慇懃猶自繞林飛。</text>
<title>泛舟</title>,<text>秋水鋪開千疋練。孤舟一葉任中流。飜嫌天際群峯繞。礙却騷人放遠眸。</text>
<title>與人卞論有作 二首</title>,<text>胸中爭氣盡驅除。一笑浮雲捲太虛。竟日獨吟還獨樂。天敎老子太狂疏。千載神交愧不如。無心把筆卞君書。南窓獨立悠然處。一霎和風儘起余。</text>
<title>次人韻</title>,<text>秋晩林園落葉紛。那堪兩地弟兄分。山齋病臥憑孤枕。風雨蕭蕭更送君。</text>
<title>奉次伯氏韻</title>,<text>風塵何必早彯纓。自有工夫向晩成。滿眼詩書堆在案。靑春白日喜全晴。</text>
<title>山僧</title>,<text>春到深山無一事。居僧盡日誦蓮經。誰知世外淸閑樂。較得侯家萬戶輕。</text>
<title>山齋卽事</title>,<text>幽居地僻少追隨。悵望山窓獨立時。萬里碧空淸似水。閑雲不動夕陽遲。</text>
<title>送林僉知 一儒 還扶江 二首</title>,<text>七十高齡好掛冠。春風歸拂釣魚竿。江花江鳥曾相識。別後紅塵歲未闌。扶江行色暮春天。行到扶江花正姸。野老溪翁爭席處。舊遊重訪白鷗前。</text>
<title>贈林德涵 二首</title>,<text>十年多病不開戶。只有仙郞慣送迎。最愛小窓春晝永。滿簾花影笑談淸。欲問扶江別來意。難容安石久蹁躚。憂時滿腹經綸志。明日齋心上講筵。</text>
<title>讀史有感 十一首</title>,<text>休言皮裏蘊經綸。當面誰能便識眞。可惜英豪天不管。幾多虛老古今人。虛生虛老幾番人。到底天心似不仁。天固生賢人不識。天高難自語諄諄。寄語朋知且莫笑。洪鈞賦與我非貧。男兒勤學平生志。羞作人間第二人。鬱鬱平生滿腹奇。風塵回首世誰知。希文願作良醫日。賈誼難堪太息時。心能有見口能道。今古安危指掌中。世上人人皆有耳。人人到此轉成聾。人心肯處是天意。人若肯時天必同。誰把天人人物我。都將一貫下新工。休言治亂係天運。天不徒行只在人。我識天心雖了了。逢人開口便生嗔。默驗人爲在眼前。還疑天定竟茫然。由來志士千秋恨。只怨人心不怨天。寂寞寒窓燭影幽。擁衾孤坐夜悠悠。誰知宇宙無窮事。一度思量一度愁。初非屑屑歎身窮。白首蕭然一病翁。每欲忘時忘不得。寒齋時復夢周公。自有天津安樂法。何須阮轍哭途窮。詩翁半世磊磈意。輸與風花雪月中。</text>
<title>舍弟自西原初還。喜甚口占。五首</title>,<text>幾向危時抆涕痕。逢君今夜更高論。沿洄帝伯皇王際。萬斛洪河不竭源。塵務嬰心天賦限。曾聞謝女尙多談。問君別後經三日。應向吳蒙一笑慙。我唱君酬一夜話。丁寧勖子意須虛。男兒分內平生事。讀得人間萬卷書。末路功名自不關。風塵何事損朱顏。相逢不語還相笑。一片心期目擊間。堯舜姬孔純是道。夷吾景略會施爲。人情物態古今變。更驗臨機下手時。</text>
<title>秋夜獨坐無眠。倩晩弟呼韻口占。四首</title>,<text>三秋景物靜吟中。更喜淸樽酒不空。爲問東籬花信早。重陽欲近雨兼風。人自無眠夜正深。一燈寒雨惱孤吟。風流宋玉今千載。當日悲秋獲我心。西風吹雨正霏霏。秋入林園木葉飛。獨向山窓騁遠目。城頭千點暝鴉歸。秋來準擬好懷開。黃菊花邊白酒杯。栗里風流都在此。千秋佳節眼中廻。</text>
<title>夜與諸郞會話 三首</title>,<text>懷抱渾忘老與少。歡然談笑夜深喧。詩成償得風流債。摘取寒花泛小樽。情深拙句豈容删。不覺詩成夜向闌。淸景更供吟榻料。一眉新月在花端。人自多愁夜正長。挑燈覓句倚書床。南隣宿鶴亦何意。半夜孤鳴風露涼。</text>
<title>贈金子益 三首</title>,<text>至理須憑目擊際。微言難借拙詩傳。堪憐一夜山陰雪。閑却高人訪戴船。胸中不受俗塵侵。一片氷壺映玉心。獨向山窓歌白雪。不知何似郢中吟。粧點貧家分外淸。天寒雪落擁柴扃。先生自起尋梅竹。爲是同盟歲暮情。</text>
<title>菊花</title>,<text>莫謂秋花一樣好。花須有待始流芳。成卿籬下淵明逕。獨占人間分外香。</text>
<title>春日賞園花</title>,<text>看花聽鳥足怡神。花不相猜鳥近人。物自無情人自樂。先生自是葛天民。</text>
<title>送洪郞遊俗離</title>,<text>辜負平生謝公屐。送君春作俗離遊。病中吟夢遙相憶。鳥語花開澗水流。</text>
<title>詠史 五首</title>,<text>八十漁翁貧且賤。蕭條湖海鬢如絲。雖然暗入姬文卜。一任傍人知不知。右太公宇宙由來豈乏才。千秋悵望一金臺。當時樂毅甘虛老。不遇昭王定不來。右樂毅新民明德佐王業。禮樂詩書摠在玆。高處荀楊渾未到。千秋吾欲拜爲師。右河汾一生憂樂在天下。良相良醫志願深。千載此心猶可質。昭昭白日箇中臨。右希文落落人間第一豪。歸來宇宙孰英髦。千秋海外知音在。三復遺篇一撫刀。右同甫</text>
<title>偶吟</title>,<text>日向晴窓擊節吟。傷時有淚幾沾襟。傍人謾說書生隘。浮海乘桴亦此心。</text>
<title>送林學士德涵歸扶江舊棲 四首</title>,<text>江花爭迓主人歸。明月依然舊釣磯。回首風塵堪一笑。悠悠四十九年非。寧敎別恨但高吟。一語慇懃屬意深。老去光陰宜惜寸。閑中事業只求心。百年林下幾人還。湖海今朝爾獨賢。一片扶江江上月。淸光回首五雲邊。十載煙霞客夢勤。送君歸臥楚江雲。丁寧記取樽前約。他日靑山一半分。</text>
<title>隣友折牧丹以寄。以一詩謝之兼求和。</title>,<text>山童手裏一枝花。寄自東隣玉友家。待得夜來欹枕看。小甁疏影月中斜。</text>
<title>次梅月堂韻</title>,<text>獨看三聘及苔磯。八十漁翁動殺機。當日西岐能養老。令人空採首陽薇。</text>
<title>借人盆梅 五首</title>,<text>氷姿相伴玉人吟。月印疏枝淸夜深。我得梅兄梅得月。人間莫道少知音。東風尙早梅非早。恰是明朝二月天。園裏百花開次第。小桃紅杏也隨肩。不學緇塵上素衣。風流獨擅歲寒姿。休將物性分同異。白首相逢若故知。春光偏向此中催。一夜枝頭燦燦開。爲報東風更相惜。不敎飛去點階苔。玉骨氷肌望若仙。參橫月落愛無眠。何郞去後無佳句。逢着成卿是宿緣。</text>
<title>春日邀諸友看花口號 三首</title>,<text>芳菲三月滿春城。晴日和風蝶戲輕。傳語東君好相惜。惜花詞客太多情。世事紛紛過眼前。何曾毫髮有拘牽。春來富有花千樹。日向花間作酒仙。已拚交態等浮雲。今日論詩幸遇君。佳節莫愁寒食過。梨花初發雪紛紛。</text>
<title>踏靑日 二首</title>,<text>今朝佳節是三三。病裏幽情自不堪。起看園花紅入眼。樑間更聽燕喃喃。邵花周草一般興。千載無人繼後塵。誰識城南吟病客。風流盡占洛陽春。</text>
<title>壺山倅金事可 魯得 寄佳釀。詩以謝之。仍要趁重陽日更惠一壺。</title>,<text>佳節重陽尙未廻。一壺先自使君來。靑絲更繫南飛雁。須及籬花滿意開。</text>
<title>贈金子益</title>,<text>金風乍起林園肅。蟋蟀宵鳴秋思驚。同志故人相憶苦。夜來空對月孤明。</text>
<title>菊花會 三首</title>,<text>黃花數朵間靑葉。猶自騷人侈老睫。却厭春來花似海。花間無數鬧蜂蝶。島瘦郊寒也自同。吟詩喜有古人風。應敎此會因君重。新得聲名滿洛中。落葉蕭蕭天氣涼。林園一夜露成霜。騷人不怨淸秋色。富有東籬萬朵黃。</text>
<title>贈崔擎天 柱岳</title>,<text>歲暮悲情自不禁。天寒孤雁有哀音。城南寂寞柴門掩。只許詩人雪後尋。時公方遭重慼</text>
<title>寄李貞伯 公榦</title>,<text>吟君佳句想君興。湖上風煙一望迷。無限綠陰江畔柳。夢回高閣聽鶯啼。</text>
<title>贈別崔擎天口號 二首</title>,<text>松菊幾勞元亮夢。蓴鱸應動季鷹心。十年辜負江湖興。送子今朝但苦吟。秋日山齋獨掩門。幸逢佳客接淸言。臨分一段風流話。白酒黃花後會存。</text>
<title>送金子益往尋鐵城舊墅</title>,<text>野情應被白雲留。蠟屐飄然古寺秋。猿鶴一時爭報喜。主人今日又來遊。</text>
<title>春日會諸友看花 五首</title>,<text>閑情對酒能高詠。病眼看花亦自娛。笑殺五陵年少客。紛紛車馬洛陽衢。藜杖芒鞋墊角巾。春風徐步小庭前。長安萬戶花如海。輸與先生指點邊。禽謠蝶戲供歌舞。草細花姸學錦茵。箇裏風光都領得。城南處士不全貧。庭花朵上雙雙蝶。池柳枝頭細細風。俯仰乾坤觀物態。春來生意藹融融。詩歌自是吾輩事。花鳥何嘗厭賤貧。安樂窩中樽酒在。無榮無辱一閑人。</text>
<title>與崔擎天，洪道長 世泰 賞芍藥。二首</title>,<text>絶艶獨誇春後花。新粧欲試午風斜。騷人賞爾無長物。要向淸宵好月賖。嘉賓相對賞名花。鬢上風吹小帽斜。詩句要償花債足。百錢催得一樽賖。</text>
<title>戲贈崔擎天，李重叔 礥。</title>,<text>頭戴仙花曾有句。名心自露一般眞。要將老眼窺金榜。莫作差池第二人。</text>
<title>邀隣友會話 二首</title>,<text>雨氣初將山日曛。那堪此際更離君。君家住在前溪外。歸路行穿萬壑雲。竟夕淸談日已曛。臨分無計更留君。三江水漲高千尺。一棹遙遙勢入雲。</text>
<title>偶得小酒。敢以一詩錄奉仲氏求下臨。兼屬第四姪陪來。</title>,<text>折得籬花泛酒杯。病中何幸笑談陪。丁寧更向阿咸道。須學元方執御來。</text>
<title>和金子益 二首</title>,<text>紅塵爭似白沙渚。長往今朝我羨汝。他日廣陵思一尋。荻蘆花裏最深處。茫茫江漢眼前池。吟弄煙波問屬誰。更喜靑山隣水店。雪中蒼翠萬松枝。</text>
<title>口號 三首</title>,<text>春風乍到邵翁家。漠漠輕陰好養花。自笑百年何事業。看花問柳足生涯。點檢園中次第花。春來多事是山家。人間一樣春光好。唯有詩翁領物華。公道偏憐園裏花。春來開遍散人家。年年不減看花興。却笑先生鬢欲華。</text>
<title>送李使君善鳴 鳳朝 之任杆城</title>,<text>風塵萬事莽難知。莫向樽前歎合離。此去壯觀窮左海。笑看紅日涌天池。</text>
<title>送春 六首</title>,<text>眼看園花欲盡飛。春來幾日已春歸。紅稀綠暗猶堪賞。遮莫傍人互是非。百花開落自乘除。風雨中間任疾徐。唯有間關花上鳥。無情啼似有情啼。春來花信幾番風。桃李驚看萬樹空。今日送春春不盡。榴花初發牧丹紅。東君餉我滿園花。嬴得風流特地奢。今歲送春來歲又。年年猶是管芳華。春事初從病裏過。一樽聊共少年賖。老來亦有繁華念。今日慇懃太惜花。園花落盡葉初匀。芳草濃陰着處新。縱使明晨鍾動後。風光何日不宜人。</text>
<title>甁蓮 八首</title>,<text>名園尙乏驚人枝。濁水乃生如許奇。微處難容窺物理。問花花亦不言時。看花須解養花枝。壺裏新添活水奇。生意一般流動處。誰敎慧眼細觀時。殘花剩蕊漫枝枝。仙格應知出世奇。洗出千年西子面。淸秋玉露自知時。今朝秋意入園枝。折得芳塘菡萏奇。日暮碧雲天際遠。美人何處別經時。兩岸垂垂楊柳枝。中間爛映彩霞奇。折來自有高人手。不待吳姬夜採時。淨植亭亭自不枝。移來一朵益看奇。風前月下俱堪賞。甁裏池中各有時。紅紫何須開滿枝。動人春色淡偏奇。仙葩合向壺中隱。惆悵山翁獨賞時。平生不解折花枝。今日芙蕖獨愛奇。淸澈一壺紅映水。好風徐動妙香時。</text>
<title>送洪使君九言 受疇 之任密陽 二首</title>,<text>應無簿牒逋詩債。只有靑山繞郡樓。終古江南多物色。風流學士擅遨頭。平生太史壯遊興。少日元龍湖海流。遙想洛東江上月。使君無事在漁舟。</text>
<title>贈洪道長入淸平山</title>,<text>仙袂翩翩道氣涼。秋山歸路入微茫。小溪孤榻依然在。明月蒼松古意長。</text>
<title>送人</title>,<text>九月秦城初落霜。歸心已逐塞鴻忙。騷人贈別無長物。分付詩篇與酒觴。</text>
<title>聞季文蘭詩有感</title>,<text>美人南國字文蘭。何事飄零到玉關。摠爲英雄無一箇。從敎哀怨及紅顏。</text>
<title>偶吟 二首</title>,<text>春序已看今日換。落花何事更風櫺。一番朱夏前期在。黃鳥飛時酒榼靑。流鶯曉送百般聲。睡起山齋坐小櫺。佳節不妨常作樂。光陰漸改鬢邊靑。</text>
<title>送洪伯亮上西山讀書</title>,<text>君行偏使我心感。末路詩書孰復親。依舊西山靑不老。箇中難得忍飢人。</text>
<title>聞伯亮上寺讀書吟寄一絶</title>,<text>蕭寺靑燈五夜明。窓前猶自讀書聲。當時董相天人學。亦在垂帷歲屢更。</text>
<title>敬次仲氏韻 三首</title>,<text>花落花開摠費詩。韶華點綴太新奇。爭如小閣薰風裏。高枕悠然一味私。春歸無計絆春住。花落亭園葉滿城。輸與幽禽知此恨。夕陽枝上語丁寧。流鶯故作送春聲。我亦吟詩自不平。好是明春來有日。寂寥其奈此時情。</text>
<title>讀史</title>,<text>萬古英豪殺活機。昭然目下事非疑。何人欲識箇中妙。驗我金篦一刮時。</text>
<title>今日乃重九日。病裏無計登高。折得黃花數枝置案上。把玩吟嗅。不覺淵明東籬之趣悠然自生。此花眞慰我矣。因泛一大白。以償花債。復成近體一首。揄揚花美。可笑狂奴故態。雖病猶不能禁得也。遂錄似以博一粲。兼求和送。</title>,<text>標格花中隱。風流晩節香。佳辰賴渠重。白酒借餘光。當日淵明醉。今朝老子狂。高吟酬物色。一室興偏長。</text>
<title>山寺早春</title>,<text>今朝小雨霽。春意漸融和。幽鳥弄晴語。閑人倚檻哦。雪消流水響。山淨白雲過。早晩林花發。風光着眼多。</text>
<title>苦雨小霽</title>,<text>苦雨今方霽。高空捲暝煙。猶嫌橫薄霧。未肯露全天。夜色蒼茫外。風光暗淡邊。明朝紅日出。刮眼始欣然。</text>
<title>閑居</title>,<text>朝食聊充腹。午窓睡得牢。淸閑有如此。名利竟徒勞。避世居從僻。吟詩僕命騷。西山晩來好。縹緲眼中高。</text>
<title>晩坐</title>,<text>高閣賞時景。逢場暫滌煩。西風秋色早。疏雨晩鴉飜。坐久日沈夕。客歸閑掩門。偏憐蕭瑟意。默默自忘言。</text>
<title>暮秋</title>,<text>有癖常耽靜。無人共我遊。西風已送雁。黃菊尙慳秋。世故紛難詰。佳辰去不留。眞長猶自喜。第一在吾流。</text>
<title>雨霽</title>,<text>一雨經時月。空齋坐寂寥。陰雲開此夕。白日待明朝。拂樹祥飆過。中天斗柄昭。開窓看夜色。爽氣接層霄。</text>
<title>九日 二首</title>,<text>病裏憐時物。黃花又報開。折來初在手。看久更浮杯。心賞無人共。詩情暗自催。淵明千載後。爲爾重徘徊。又病久無塵事。吟詩欲作家。衰年饒白髮。佳節自黃花。淡活人爭笑。高懷我獨誇。惟應百歲內。嘯詠任生涯。</text>
<title>憶弟 時舍弟方在嶺南幕</title>,<text>年衰病更久。夜永自無眠。排悶看兒戲。吟詩倚枕邊。寒更頻到耳。殘月已中天。忽憶江南信。經冬別惠連。</text>
<title>和崔擎天</title>,<text>詩眼金篦刮。風流玉樹臨。多生憐綺語。一笑映氷心。別夢迷湖嶼。佳期遡岳岑。山家酒初孰。暇日許重尋。</text>
<title>歲暮偶吟。示伯亮求和。</title>,<text>閉戶孤齋冷。人閑夜正長。詩情憐白雪。歲色逼靑陽。燈下團兒女。爐邊煖酒觴。衰翁聊自適。談笑久琅琅。</text>
<title>送新會元宗姪定而 正萬 歸覲椿府任所。兼呈宗兄座下求敎。</title>,<text>四世魁蓮榜。群英摠後塵。芳名萬口藉。才子一時眞。大業詩書易。吾儒禮義仁。煩君更進步。刮目在他辰。</text>
<title>送林學士德涵歸扶江舊棲</title>,<text>客有丁寧約。樽從草草開。逢場閑笑語。入夜始歸來。簪紱心應折。江湖夢已廻。那堪長夏日。吟病獨徘徊。</text>
<title>寄伯亮求和</title>,<text>衰病容高臥。安危怯問時。詩書眞味在。春日小窓遲。叔季生雖晩。淵源獨自窺。悠悠千載感。三歎更題詩。</text>
<title>春日邀諸友看花口號</title>,<text>春服初成後。園花正滿枝。樽前三月暮。病裏幾篇詩。幸與良朋會。寧嫌此日遲。前期談笑在。芳草綠陰時。</text>
<title>走筆次柳集仲遊山詩 二首</title>,<text>乍罷靑綾直。抽身數日遊。道心沂上水。吟夢月邊樓。塵境看看遠。山光滴滴浮。知君句裏意。太半欲歸休。又玉流仙洞遠。何日訪眞源。漸覺身將老。還憐病掩門。交遊稀轍迹。嘯詠自朝昏。象外平生志。塵禽未脫樊。</text>
<title>與洪生道長夜話仍賦 八首</title>,<text>勝會纔經日。佳賓復到門。夜深猶不寐。吟苦却忘言。衰草寒蛩咽。霜天晩菊繁。莫嫌生世下。吾道自能尊。又佳客招邀數。淸歡不厭煩。詩回風雅響。境絶市朝喧。夜冷霜欺菊。風高葉擁門。吾儕幸相會。酒盡且添樽。又山閣宵光冷。秋園落葉珊。逢場新興劇。覓句舊情闌。垂老身猶健。閑居迹自寬。慇懃故人意。今夕更團樂。又十載江湖夢。田園去意濃。風塵猶局束。身計且從容。留客堪深酌。吟詩到曉鍾。襟期均歲晩。籬菊與庭松。又老去詩成癖。君來便起余。隨身是風月。滿壁有圖書。嘯傲還陶逕。經綸豈葛廬。離杯聊勸子。爲我且躊躇。又隨世文章下。論才指久停。如今人復出。末路眼能靑。妙匠由心運。眞機發性靈。煩君三致意。頻叩子雲亭。又幾日看花會。今宵復此遊。才專洛下盛。酒破病中愁。坐久燈垂燼。吟闌月入樓。老夫還自詑。閑樂度春秋。又有客城西至。悠然一笑看。飮敎樽欲罄。吟到夜將闌。淡月初流影。黃花乍帶寒。千金堪一擲。難買此宵歡。</text>
<title>慈闈初度日。舍弟自隋城獻壽觴。病滯京中。感而有作。</title>,<text>悵望隋城會。如何獨滯秦。空馳白雲想。難拂彩衣塵。節候當南至。星光耀老人。遙知群弟姪。齊獻壽觴春。</text>
<title>次崔擎天韻 五首</title>,<text>病後朋知少。交情晩許同。連宵有好雪。訪戴自高風。梅蕊應催白。春花肯待紅。相思吟更苦。句裏認新工。又新詩日入手。良晤阻相同。孤榻寒齋雪。前林至月風。時危阮眼白。命薄女顏紅。共是齊門客。休言鼓瑟工。又孤齋歲暮冷。冬日淨暉暉。催壓新醅酒。加綿舊着衣。擁爐香篆裊。繞枕小屛圍。寄謝塵中客。吾今已息機。又識面年俱晩。比隣道亦同。吟來皆妙句。删後尙遺風。雕篆終知陋。鉛華一洗紅。天機誰識得。拙者自難工。又幾恨交遊闊。偏憐趣味同。高情傳妙什。爽氣濯淸風。梅雪迎新白。窓暾映早紅。共君長漫浪。聖世自群工。又計活憐衰淡。工夫惜寸暉。屢空顏子食。常弊仲由衣。藥餌年頻度。圖書壁四圍。湖山亦外物。淸坐靜心機。</text>
<title>和金子益 三首</title>,<text>隱約滄浪岸。漁村八九家。溪翁坐釣石。江客岸烏紗。宿棹常依島。游鷗自近沙。羨君成晩築。出世好生涯。又風塵各垂老。君去我還留。魚鳥優遊日。江湖浩渺秋。乾坤應獨立。雲月豈閑愁。十載招提客。空懷古寺樓。又君詩闖天造。暗裏鬼神愁。自是淵明興。非關宋玉秋。江雲朝扣枻。寺月夜憑樓。天外冥鴻遠。塵中病鶴留。</text>
<title>和金仲和 二首</title>,<text>元禮門庭峻。思專一榻高。飛騰少年貴。偃蹇老夫豪。哲士心懸鏡。離婁目察毫。流言愧智者。自笑我非髦。又靑春甘迹晦。白首畏名高。道信貧常樂。病憐氣尙豪。古情聊托酒。吟興慣拈毫。三復瓊琚句。淸時愧俊髦。</text>
<title>和崔擎天</title>,<text>東江纔別夢。西崦復隣同。山閣深冬月。剡溪一棹風。聊爭詩幟赤。寧醉妓裙紅。百戰騷壇客。穿楊不是工。</text>
<title>和擎天</title>,<text>思君不相見。樽酒幾時同。別夢隨明月。離懷遡遠風。吐花江筆艶。題句薛牋紅。一世風流在。章成各競工。</text>
<title>復和金仲和 十五首</title>,<text>白首還多病。狂歌四十春。無心干進取。有樂自淸眞。對客情忘倦。題詩筆有神。風花龍虎句。疑笑復疑嗔。又北麓人何遠。東村獨掩門。縱能傳妙句。難與共微言。一榻詩書整。窮冬雨雪繁。知君多古意。非復利名昏。又開天推李杜。羽翼有岑高。此道千秋闊。斯人今世豪。詩來甘屈膝。老去欲停毫。襪線才何短。詞垣自後髦。又觀海難爲水。應敎眼目高。公然愁俗物。那箇是人豪。情發言宣志。心融理入毫。竿頭求進步。經濟謝群髦。又太和三四椀。邵老滿懷春。自是墻東隱。非關谷口眞。塵埃迹愈屈。衰白道還神。却笑龍川學。千秋尙見嗔。又自乏經時具。聊成物外高。胸中渣滓淨。口裏語言豪。酒興看花盞。詩情賦月毫。散人甘放浪。何限在朝髦。又吟詩傳邵鉢。求道自朱門。落落乖衰世。時時發妙言。乍晴冬日愛。久雪壑雲繁。的皪寒梅樹。那愁歲色昏。又地底潛陽復。天心已覺春。葭灰六管動。花信小梅眞。忽接詩筒爛。驚看句法神。低頭數字訓。勖我定非嗔。又會面終難得。幽棲孰扣門。題詩雪月色。霏屑玉人言。鄙吝時間積。憂心歲暮繁。停雲兩地望。偏惱病眸昏。又敢道材過衆。久迷道入門。先天無箇事。實際豈多言。一理妙能運。靈源靜不繁。唯須洗滌盡。古鏡久塵昏。又慾界塵塵暗。天和物物春。幾年書上講。今日覺時眞。酬酢千般妙。虛明一氣神。須知氣本理。方免聖門嗔。又絶學由心得。摳衣緬聖門。紅塵四十載。紫氣五千言。手啓玄關祕。眼看俗物繁。柴扉長寂寞。高臥度朝昏。又安樂堯夫興。風雩點也春。古賢今不見。吾道尙憐眞。交誼君能淡。詩情我乏神。如何咄咄逼。歲晩願無嗔。又靜久能觀物。天寒獨閉門。只堪中自樂。難向外人言。道隱千般費。心涵萬品繁。卷之不盈握。渣滓肯容昏。又先天一部易。安樂小窩春。象畫圖書妙。風花雪月眞。玩心窮造化。隨物驗精神。舒卷功難熟。逢人幾箇嗔。</text>
<title>復和金仲和 五首</title>,<text>微陽動子半。地底已萌春。物候一年變。天心萬古眞。雪中見萱草。樹上認梅神。透得生生妙。還疑造物嗔。又深巷林園朴。山齋竹作門。能追顏氏樂。不學晉人言。有命安身賤。無營斷事繁。吾生如此足。寧染世塵昏。又一年分節候。四序自秋春。遠俗心機淨。安時道味眞。鳶魚深造理。雪月更淸神。縱得師門與。應遭末俗嗔。又窓前雪深尺。安得立程門。和靖惟須敬。元城自少言。能存一心妙。無待五車繁。千聖相傳正。于今可牖昏。又林居久避世。客到不開門。病得安身法。詩多見道言。無錢樽易罄。少累境忘繁。最愛前宵雪。山光乍斂昏。</text>
<title>贈金子益</title>,<text>園樹忻忻色。條風二月時。懷人鳥求友。夢弟草生池。觀物堯夫興。耽書董子帷。眞機隨境足。此意舍君誰。</text>
<title>復和金子益 三首</title>,<text>一氣流行妙。陽和效此時。靑靑溪上草。潑潑檻前池。聽鳥醒晨夢。看山捲夕帷。悠然箇中意。知者更伊誰。又滿眼春光好。高吟意未遒。只知閑可樂。寧有境生愁。村酒時堪貫。園花日勸遊。公然遠俗物。吾自閉吾樓。又凡情係形迹。世故自難遒。計較千般念。安排一點愁。誰人超物累。眞箇辦天遊。千載神交絶。空言報洛樓。</text>
<title>和金子益 三首</title>,<text>白首幽居靜。風流到底淳。簪纓非己物。天地餉余春。點檢詩邊景。招呼社裏人。貧猶辦一斗。酒肆近東隣。又道拙知音少。村深風俗淳。閑來憐舊習。花發賞新春。得意唯詩句。邀賓半酒人。何須歌偪側。邈矣子非隣。又老覺心無事。閑憐春有緣。浮名一身外。百卉小窓前。詩酒吾開社。江湖子叩舷。韶華日堪賞。離夢夜相連。</text>
<title>贈李聖望 師尙 ○三首</title>,<text>性隘多妨俗。詩精喜苦吟。東風暮春日。白髮少年心。爛漫佳辰興。差池好客臨。相期問酒店。携手杏花林。又久病常多臥。良辰花自開。偏憐時物好。誰使故人來。詩拙寧嫌笑。情深合勸杯。風流聊自適。世路滿飛埃。又幾度飛書促。今朝許暫臨。逢迎唯一笑。次第但高吟。庭草茵連徑。園花錦羃林。良辰正得意。沽酒不論金。</text>
<title>又和 三首</title>,<text>門前俗駕少。口裏好詩吟。笑我無塵氣。憐君有古心。園花看漸嫩。山閣要同臨。寒食連宵雨。春風被萬林。又一夜南園雨。新花幾點開。陽和隨處滿。佳節逐年來。人老猶耽句。家貧強索杯。何妨舞雩興。春服拂纖埃。又今年節候晩。寒食始花開。鼓物和風入。知時好雨來。天應餉此景。人亦有餘杯。淸興元嫌俗。詩情絶點埃。</text>
<title>又和 四首</title>,<text>淑景融融暖。簷禽款款吟。多生覓句習。十載賞花心。酒貰淸樽滿。賓從暇日臨。誰知貧處士。亦有好園林。又每愛韶光好。詩章不絶吟。誰知故人句。均此樂春心。簾外靑山入。花間白日臨。期君共此景。緩步出東林。又地僻人無事。春寒花晩開。端居懷友切。相問有詩來。閑自甘娛老。病猶未屛杯。彈冠笑新沐。家遠洛城埃。又幾度瞻芝宇。能令老眼開。高才一世少。交誼十年來。會數頻談理。情豪更愛杯。今朝却回首。好雨洗花埃。</text>
<title>又和 四首</title>,<text>病中恒默坐。猶不廢詩吟。灑落風流地。平生翰墨心。瓊琚驚錯出。旗鼓互相臨。却喜前宵雨。新花曉映林。又君詩偏起我。幾度費高吟。道屈當時迹。文傳異代心。風流隨境在。節序暮春臨。一箇如椽筆。千花爛錦林。又老眼多昏睡。頻頻爲子開。文章時代下。日月古今來。却喜追前軌。眞堪賞巨杯。千秋不朽業。奔軼絶塵埃。又今朝偏喜氣。夜雨杏花開。世故悠悠過。詩情衮衮來。病餘猶供藥。吟倦更徵杯。門徑淸如水。翛然不着埃。</text>
<title>又和 四首</title>,<text>平生玄晏病。首尾邵翁吟。世變千般態。書生一寸心。暗窓猶自整。白日澹相臨。却恨塵籠窄。何時返故林。又家釀從深酌。園花侑獨吟。此中聊適意。世上孰知心。未學韋編絶。空愁老境臨。斯文天未喪。此意向儒林。又無營常對卷。有問始門開。物態看流動。年華自去來。境新才子句。春滿散人杯。童子驚眠鶴。苔階淨掃埃。又花心一向懶。雨意尙遲開。避世心常得。閑庭客少來。從容曾點瑟。漫浪晉人杯。亦有東隣客。柴門遠俗埃。</text>
<title>送洪使君季和之任白川 四首</title>,<text>惜別春風晩。樽前黃鳥啼。抱痾雙鬢改。話舊十年迷。衰境偏傷別。離裾更暫携。天涯芳草路。極目海雲西。又自是王孫貴。行行白玉珂。千年甘露寺。幾樹河陽花。鴻雁連天起。魚龍近海多。憑君求大藥。寧少葛洪砂。又世故元無盡。居然老大情。病中春日晩。關外故人行。蝦菜堆漁市。雲煙俯海城。中牟敦理化。翹首佇風聲。又一城猶阻面。千里兩相望。西海歸雲遠。南風別夢長。老情徒款款。衰鬢各蒼蒼。漸覺吟詩懶。難成病後章。</text>
<title>送洪使君九言之任密陽 二首</title>,<text>離別常吾輩。乾坤歲欲遒。河橋難遠送。南郭自孤愁。方丈雲煙近。滄溟日月浮。江山與才子。千古復風流。又南紀神仙尉。河陽桃李花。風流君自得。霜鬢我偏華。惜別塵埃裏。相望嶺海涯。郵筒頻有寄。千里路非遐。</text>
<title>贈崔擎天</title>,<text>賞月佳朋會。中天斗柄橫。新詩對酒詠。萬籟入宵淸。高樹禽棲靜。疏簾露氣生。都輸騷客興。出語便人驚。</text>
<title>敬次仲氏下示韻</title>,<text>紛紜末路事。高臥耳堪聾。四海無知己。三韓一病翁。樽盈太和綠。花對滿園紅。爲報阿兄句。身窮道不窮。</text>
<title>贈伯亮</title>,<text>靄靄三春意。長吟遠望時。千林暗報喜。一雨自非遲。庭草雖堪踏。園花尙未窺。何論景早晩。取次又新詞。</text>
<title>與崔洪諸友共賞新梅。六首</title>,<text>素女何年謫。孤山雲水傍。千秋此流落。一笑自輝光。月引瑤臺影。風傳閬苑香。人間百千卉。箇箇讓芬芳。又山閣琴書淨。窓邊一古梅。花從雪後見。春逐病中來。絶艶驚衰眼。天香滿小杯。東皇如慰我。芳意日相催。又衰鬢千絲雪。新梅數點花。只應娛老病。非是領繁華。春色深冬得。詩情一榻奢。孤山當日興。吾欲問仙葩。又園裏千花落。床頭一樹香。天寒能獨立。月冷淡新粧。且作琴書伴。聊辭水竹傍。花神應惱殺。千載少何郞。又花開自早晩。人意苦嫌遲。爲賞雪中色。高吟病裏詩。月憐當戶照。風任隔簾吹。一脈東皇信。朝來在小枝。又窓裏深冬暖。窓前至月風。韶華先一室。玉蕊伴衰翁。顏面名花絶。襟期老病同。夜來偏灑落。簾雪點新叢。</text>
<title>次金仲和觀漲詩</title>,<text>久霔溪源漲。淸流變濁涇。喧疑山岳動。隱却日星形。白子隣爲壑。秦關勢倒瓴。空留高木杪。快溢小沙汀。鸛鶴來階砌。江湖在戶庭。還愁淪大地。奚止撼孤亭。平陸深猶厲。遙峯露些靑。時過憂極備。天遠訴能聽。禍福由人召。災祥豈理冥。風雲有百變。岳瀆謝群靈。仁愛誠應格。羲和運不停。猶思觀海巨。吾欲泛滄溟。拙修齋先生詩集卷之一</text>
<title>次金仲和觀漲詩</title>,<text>久霔溪源漲。淸流變濁涇。喧疑山岳動。隱却日星形。白子隣爲壑。秦關勢倒瓴。空留高木杪。快溢小沙汀。鸛鶴來階砌。江湖在戶庭。還愁淪大地。奚止撼孤亭。平陸深猶厲。遙峯露些靑。時過憂極備。天遠訴能聽。禍福由人召。災祥豈理冥。風雲有百變。岳瀆謝群靈。仁愛誠應格。羲和運不停。猶思觀海巨。吾欲泛滄溟。</text>
<title>靑鶴洞</title>,<text>玉洞煙霞特地閑。小齋新構白雲端。園中萬樹松風響。窓外一條溪水潺。夜讀黃庭多道氣。曉嘗靈藥代朝餐。林深自與塵人絶。栗里柴扉盡日關。</text>
<title>寄謝鄭兄景綏 有禧</title>,<text>淸詩入手儘風流。吟罷偏挑別思幽。往事在心如一日。流光屈指已三秋。堪憐我病逢新歲。誰使君來續舊遊。芳草瓊潭春正綠。可能無意寄京樓。</text>
<title>雨霽</title>,<text>天末長風送晩淸。九秋淫雨劃全晴。從他四散陰雲盡。依舊高懸白日明。正色蒼蒼勞洗出。靑冥蕩蕩倍寬平。騷人目極心神爽。都入悠掦句欲成。</text>
<title>午睡</title>,<text>午來一枕倚書床。睡覺昏昏夏日長。孔見周公疑髣髴。莊爲蝴蝶怳微茫。經筒縱詑邊生腹。糞土還慙宰我墻。起坐衣冠聊自整。晩風更喜攪淸涼。</text>
<title>秋雨</title>,<text>薄暮西風吹雨過。客懷寥闃獨長哦。流光冉冉時將晩。落木蕭蕭葉振柯。壯志常憑詩激厲。深愁難用酒消磨。傲然倚枕高堂上。目送飛鴻感慨多。</text>
<title>早起</title>,<text>淸晨獨起坐高軒。燕語鶯啼鬧小園。山客少營唯對卷。隣家有問始開門。年光荏苒隨時好。草樹蔥籠繞舍繁。久負此中淸淨債。干名十載往來煩。</text>
<title>詠懷示姪兒</title>,<text>左經右史不嫌貧。看得到時意更眞。一點心頭思慮妙。千般事上作爲神。私情克處人工在。天理明來本體純。須向此中深着力。方知良貴賦吾身。</text>
<title>偶吟</title>,<text>多病年來慣習靜。朝朝盥漱費經營。滿床黃卷作心素。入戶靑山非俗情。時起傍花步庭際。天涯矯首望雲生。箇中光景足佳趣。更有流鶯百囀聲。</text>
<title>次秋江韻</title>,<text>久抱靑霞奇意深。陽春高揭郢中音。浮名已向身邊擲。華髮空敎鏡裏侵。自有千秋能賞我。何論一世少知心。寒齋歲暮偏蕭瑟。愁聽陰飆振樹林。</text>
<title>次人韻</title>,<text>徒倚山窓日未西。寂寥門巷少輪蹄。閑來風月知心久。老去文章信手題。下駟敢言千里逸。上林無意一枝棲。寒齋夜夜披黃卷。不厭挑燈到曉鷄。</text>
<title>次春沼韻</title>,<text>蕭然計活掩柴門。身世何須問飽溫。末路功名心自怯。寒天物色雪初飜。病耽玄晏書千卷。閑愛堯夫酒一樽。只愧年來夸頰舌。當時尼父欲無言。</text>
<title>閑中遣興</title>,<text>白首行藏未占宜。麒麟誰惜草間遺。丈夫事業期千古。天下安危自一時。已識子輿非不豫。還憐賈誼獨多悲。吾生如此猶堪老。肯向君平更決疑。</text>
<title>放言</title>,<text>有客悠悠貧且病。行年五十但高歌。羲軒周孔推前輩。天地萬物看一科。濩落大言常自笑。飄蕭華髮肯嫌多。城南盡日柴門掩。更有何人問字過。</text>
<title>贈金子益 二首</title>,<text>詩道十年門戶異。交情末路弟兄親。休猜我說非君說。自識今人異古人。仙李漫傳風格美。邵花猶帶性情眞。誰能悟此胸中妙。寫出天然字字珍。我抱遺經恒兀兀。君從藝苑更翩翩。風流肯向當年失。文字均符夙世緣。歲暮淸樽心有待。天寒白雪唱誰傳。城東盡日柴門掩。寂寞唯堪坐草玄。</text>
<title>贈林德涵</title>,<text>維天以理賦斯人。萬古常如一日新。物上感情情易蕩。身邊有性性難循。剗除妄想看看淨。覰破靈源事事眞。始識本來方寸地。高懸法鏡絶纖塵。</text>
<title>春日邀諸友看花卽席口號 三首</title>,<text>催花風是落花風。春事俄看一半空。粉蝶黃蜂情豈極。夕陽芳草思無窮。佳人院落鞦韆裏。病客心情樽酒中。尙喜南園桃李樹。滿枝繁萼白兼紅。和風麗日暮春天。九十韶華爛眼邊。修稧羲之欣自足。浴沂曾點興悠然。雨過花意晴逾媚。晝永鶯聲閑可憐。更喜吾儕同此會。朗吟佳句小樽前。看花最愛暮春花。春晩繁花特地誇。園裏流鶯聲百囀。樑間乳燕影雙斜。應知隔歲花方好。莫惜千金酒更賖。此意煩君須盡醉。倒冠落佩任喧譁。</text>
<title>送春後偶吟寄伯亮求和</title>,<text>末路何妨宦業微。蹉跎五十不言遲。春歸園樹綠陰滿。風暖池塘乳燕飛。酒熟小樽聊獨酌。詩成佳境只心知。乍逢朱夏殊堪樂。莫待風光看漸稀。</text>
<title>答伯亮 四首</title>,<text>節序推遷感物華。閑齋覓句更長哦。春風已去花猶在。門巷雖深客屢過。多病道人常服氣。無錢處士剩嘗茶。邇來漸飽林園趣。日夕閑情共鳥歌。論詩每笑井觀天。何幸瓊篇到眼邊。年少高才有如此。老夫一讀更欣然。風光荏苒春無賴。花月蕭條情可憐。唯有數杯相對飮。鶯聲未老小樽前。簾幕深深四月天。日長乳燕畫樑邊。韶華九十去何處。風雨一番空黯然。紅蕊滿庭雖可惜。綠陰籠院亦堪憐。騷人病起淸和節。獨自閑吟小閣前。節序看看孟夏天。郊原芳草綠無邊。關心佳節渾難住。回首春風一喟然。鶯燕無情還自得。蝶蜂同病似相憐。病中遊戲飜成句。不向詞垣較後前。</text>
<title>仲氏初度日。病不參席末。吟成一詩。錄奉求敎。</title>,<text>節屆淸和初度辰。綠陰芳草乍經春。當階紅藥花偏媚。隔樹流鶯語轉頻。一室團欒唯子姪。開懷談笑摠親姻。却愁小弟空吟病。幽抱還煩拙句陳。</text>
<title>次人韻</title>,<text>樽前意氣兩靑眼。莫唱長安行路難。志士從來多落拓。英雄老去漸闌珊。已知天運無常定。何況人情有萬端。賈誼當年容易哭。吾人但付一長歎。</text>
<title>贈金子益 二首</title>,<text>至理從今得細論。胸中那復鄙萌存。君平簾下人耽易。安樂窩中酒滿樽。默默玄機唯自悟。紛紛世事更堪言。不須別後經三日。病眼逢君每刮昏。山窓一笑兩閑人。不着東華半點塵。明月淸風都在此。孤雲野鶴本相親。十年藥裏吾多病。末路文章子有神。且賞林園秋景早。蟬聲晩入耳邊新。</text>
<title>和崔汝和 錫鼎 ○九首</title>,<text>佳句聯翩接緖論。知音末路喜人存。偏憐我病憑孤枕。安得君來侑一樽。下士尠聞羞上士。多言害道欲無言。箇中乞取摩尼照。照破淤泥濁水昏。世路紛紛傾復攘。閑居垂老味偏長。何人蓬蓽能回轍。此日逢迎欲倒裳。道占專門新手眼。詩成擊壤古陶唐。丁寧說到風流處。千載心期在點狂。十年多病更何論。隨分優游樂亦存。無累寧敎心役物。有錢便貰酒盈樽。慣從風月膠投漆。除却詩書口不言。數日蟬聲淸入耳。山齋喚起午眠昏。攫金何恥更羊攘。入眼紛紛百感長。杞國憂天曾廢食。書生多事漫沾裳。當時賈誼難容漢。千載玄成一遇唐。古往今來只如此。鳳歌將學楚輿狂。高情不許俗情攘。每喜淸詞引興長。彩筆幾回干氣象。焚香三復整冠裳。學需心得違今世。詩出天機笑李唐。珍重斯言聊勖子。何人能識我非狂。道妙千秋祕不傳。書生計活老塵編。尋行數墨成何事。唱月酬風問幾篇。顧我回頭猶恨晩。羨君立脚已多年。邵窩一脈非眞派。鄒聖當時養浩然。文章非爲世人傳。一室吟哦古簡編。靜悟心源明水月。閑誇目力照瓊篇。須尋眞訣追千聖。寧復虛生過百年。却喜點狂先獲我。春風捨瑟一鏗然。論交喜有古人風。出處何須彼此同。並臂一生吾已老。吟詩千首子偏工。貧知非病譏端木。冠不輕彈笑貢公。唯有愚儒相嚮意。百年期子濟時功。吾儒伊洛舊家風。一脈淵源兩許同。却恨半生拋素業。須從今日下新工。天心有相明斯道。人意差強賴數公。老子何知徒耿耿。惟祈歲晩早成功。</text>
<title>和貞伯</title>,<text>十年多病住深村。一室超然遠世煩。芳草綠陰新節物。爐香經卷小窓軒。關心書至跫音喜。信筆詩成醉墨痕。何因樽前兩靑眼。劇談高詠不嫌喧。</text>
<title>送黃敬之 欽 之任錦城</title>,<text>汲黯臥治淮海郡。劉寬仁政一蒲鞭。古人德意能如許。循吏風聲令尙傳。千里送行徒悵望。一言相贈豈徒然。更聞湖外年年旱。剛喜分憂太守賢。</text>
<title>走筆次柳集仲遊山詩 二首</title>,<text>阮轍何愁路不通。城南十載臥衰翁。秋延霽月當窓白。春賞時花滿院紅。安樂施爲千石弩。桐江名節一絲風。休言海外書生陋。吾道如今已在東。靜裏優遊事到稀。蕭然身計不嫌微。靑山入戶情非俗。明月留賓夜不歸。隨分風光聊自適。幾年湖海病相違。光陰傍老逾看速。春服居然換葛衣。</text>
<title>贈人</title>,<text>城南偪側望城北。病裏離群倍有思。今日聞蟬徒感物。何時與子細談詩。壁懸陳榻生塵久。門掩玄亭問字遲。明月淸風須莫負。孤雲野鶴慣相知。</text>
<title>次李貞伯</title>,<text>一札來從江上村。知君吏隱謝塵煩。經春花柳供淸景。極目煙波繞小軒。芳草晴連湖岸色。歸帆晩帶夕陽痕。日長官閣渾無事。漁店時聞人語喧。</text>
<title>寄崔擎天</title>,<text>病中佳節近重陽。籬外寒花尙未黃。老覺流年容易度。閑逢嘉客話言長。風塵不謂詩人在。天地能容我輩狂。更待明宵新月色。一樽聊復對君嘗。</text>
<title>宗姪定而擢魁司馬。喜而贈之。</title>,<text>年少詩聲白雪高。從來丹穴有祥毛。魁元四代追先業。喫着平生愧俗曹。道義關心須自得。榮名耀世亦徒勞。思量遠出今科臼。方作寰中第一豪。</text>
<title>次擎天</title>,<text>末路交情更莫論。試看天地我儕存。經營勝會黃花節。分付風流白酒樽。道與時違甘獨樂。詩從古學厭陳言。柴門牢閉紅塵遠。不着東華十丈昏。</text>
<title>與諸友賞菊</title>,<text>半世幽居不解愁。任敎霜髮鬢邊稠。人無元亮今千載。菊有黃華又一秋。白酒自知乖老病。新詩猶合賞風流。樽前一笑欣然處。矯首終南意已悠。</text>
<title>贈崔汝和</title>,<text>淸秋象外一番遊。問向東林幾日留。事業欲輸諸子重。禪機應叩遠公流。山中明月光逾好。溪上孤雲意更幽。想得冥搜詩百首。紅塵也到此間不。</text>
<title>次柳集仲韻</title>,<text>流光頻向病中過。老狀癃然類郭駝。求道十年新得少。知音末路一人多。宜將事業歸餘子。且學岐黃療舊痾。安樂祖師衣鉢在。打乖詩律幾高哦。</text>
<title>送崔汝和赴燕 三首</title>,<text>萬里歸程向北垂。朔雲關雪擁旌麾。百年匏繫三韓久。今日風觀大國時。世事只愁天地老。龍光潛射斗牛知。男兒感慨平生志。莫怪離章摠苦辭。沿路騷人弔古哀。秦城萬里陟崔嵬。有時天意元無定。曠劫兵塵撥不開。下國金繒還此日。中原豪傑孰眞才。淸風千載灤河廟。須採春薇奠一杯。踏遍幽都走一回。子山詞賦屬君才。燕臺寂寞千金散。柴市凄涼萬古哀。北極山河長不改。昆明劫火幾成灰。丈夫意氣輕離別。分付風流酒數杯。</text>
<title>送金子益往尋鐵城舊墅</title>,<text>風塵何幸識君面。惆悵今朝此送行。明月自牽猿鶴夢。秋風吹動薜蘿情。黃花赤葉看新態。流水閒雲認舊盟。更向蓬萊尋絶頂。洪厓拍手笑相迎。</text>
<title>悼仲兄一峯公</title>,<text>心期千載向誰許。楚國靈均漢賈生。有志挽回天下計。無心名利小兒爭。絃歌暫試牛刀用。論議空傳玉雪淸。小弟病中無限痛。子由正叔若爲情。</text>
<title>贈金仲和</title>,<text>翩翩駿馬入秦城。千里初回嶺外行。六郡風煙窮絶徼。三秋吟賞緩王程。書生慷慨平胡略。詞曲依俙出塞聲。玉塵爐香懸榻解。病夫聾耳待君傾。</text>
<title>春日會諸友賞花 四首</title>,<text>三年藥裹病玄晏。病裏高情老轉狂。分詠新章要好客。爲尋春事上西廊。柳風拂面神添爽。花氣薰杯酒剩香。九十繁華閑領略。春來勝賞日俱長。楊柳枝頭風自東。騷人筆下着新工。佳辰剛喜春方好。高興聊耽酒一中。滿院櫻花香簌簌。小窓晴日景融融。諸君莫笑狂奴態。病裏風流也不窮。白首塵間絶是非。幽居倍覺世情微。佳辰情景隨時好。小圃花光映蝶飛。美酒正宜隨量飮。明朝況復送春歸。半生袖却經綸手。且向樽前彩筆揮。遊客爭探物色嘉。病中無意競繁華。孤吟雲月關情句。徙倚春園滿樹花。覰得眞心明勝鏡。看輕外累薄如紗。誰知見色聞聲妙。不獨空門有釋迦。</text>
<title>和仲和 二首</title>,<text>相望還愁各抱痾。良辰樂事果如何。園花尙早一番信。春色終知三月多。罰酒誰依金谷數。新詩且待玉人哦。小桃開後前期在。花下逢迎二妙過。披霧欣看天色晴。來章三復襲孤淸。誰人不向局中暗。末路爭趨身外名。萬理參來方悟道。群書閱過獨尊經。悠悠浮世無窮變。高眼旁觀一笑生。</text>
<title>贈金子益 二首</title>,<text>朝來高枕聽暄禽。春意盎然漸覺深。草草吟詩無好句。悠悠行世少知音。每因病裏看花興。不惜床頭買酒金。安得與君同此樂。晴窓一笑細論心。城南處士淡生涯。不羨長安富貴家。幽興每逢佳景惱。風流偏向酒杯誇。一番時序淸明節。滿院芳菲桃杏花。春服初成春漸晩。病中猶足賞年華。</text>
<title>和子益。四首</title>,<text>老去頤神戲五禽。春來聊復閉門深。花開枝上皆新態。燕語樑間自舊音。高調每誇吟白雪。交情却笑費黃念。何須更說蘭亭會。要學風雩一段心。休言十載抱沈痾。眞樂逢春不奈何。花意漸催芳樹嫩。禽謠偏傍暖簷多。門無俗駕容高臥。詩出天機笑苦哦。爲問城西金處士。何時載酒一相過。寒食年光三月中。萬家紅杏洛城東。小車行穩天津草。春服吟歸沂水風。此意寧論千載遠。高情不染一塵空。西巖幸有同心子。詩札翩翩起病翁。嘐嘐莫笑行非中。吾道如今已在東。邵子常誇弄凡意。孔門曾許舞雩風。閑窮理妙天人合。靜悟心源水月空。峽裏神仙眞孟浪。城南須訪此閑翁。</text>
<title>贈仲和</title>,<text>君平賣卜心輕世。陶令幽居日涉園。閑後新詩多逸句。春來高興滿淸樽。踵門只有詞人過。入耳都無俗語喧。晝永山窓回午夢。流鶯百囀不嫌繁。</text>
<title>和金子益</title>,<text>一札催傳洛北村。今朝有客叩柴門。床頭文字評玄草。花下逢迎有小樽。至理源源言外妙。天機歷歷眼中論。誰能喚起三淵子。不作孤吟閉一園。</text>
<title>贈擎天</title>,<text>歲歲一番詩社會。今年何似去年春。猶堪樽酒留賓醉。不怕園花笑主貧。脚底靑雲輕脫屣。閒中彩筆動驚神。夜來更有花間月。多謝風光餉此身。</text>
<title>謝仲和 二首</title>,<text>閒人陋巷心中樂。吏部文章筆下神。喚起朱門富貴夢。來尋邵閣寂寥春。催沽村酒猶堪醉。飽看園花不是貧。何事悤悤歸更早。歸途十丈軟紅塵。四時佳興逐年新。一室圖書不厭貧。日午庭花偏色態。風來池柳倍精神。誰知林下閒中樂。獨占人間分外春。漏泄天機詩百首。陶翁邵子是前身。</text>
<title>贈擎天</title>,<text>病裏猶欣賓滿座。樽中更貯酒揚波。文章落筆風雲起。情興隨時景物多。剩對花光兼月色。從敎燕舞復鶯歌。人間此景人人有。到底何人不浪過。</text>
<title>閒居</title>,<text>至理無形心苦覓。簞瓢有樂漫希顏。幽居向老知音少。世路回頭着脚難。剩把酒樽迎好月。慣拈詩筆賦靑山。邵家樓閣空中妙。占得年來眼界寬。</text>
<title>春日卽事</title>,<text>幽居地僻少來尋。贏得淸高一段心。塵裏功名蝸角鬧。閒中嘯詠酒杯深。每因花發憐佳節。縱有詩成乏賞音。寂寞山窓無箇事。晩來孤坐聽晴禽。</text>
<title>贈李重叔</title>,<text>樽裏已盈新貰酒。園中尙富未開花。主人待客情偏厚。詩句關心興有加。小閣圖書閑日月。滿城車馬鬧塵沙。知君靜者多幽意。更愛淸河氣軼霞。</text>
<title>贈崔擎天</title>,<text>日長佳客會高軒。春晩繁花滿小園。刺口何復談世事。開懷且復倒芳樽。病耽書卷從成癖。閑覺名心久絶根。欲識主人眞樂意。十年高臥掩衡門。</text>
<title>送金仲和赴北幕</title>,<text>節序正當朱夏天。行裝遙指塞雲邊。關河歷覽窮千古。蓮幕風流第一賢。豈是書生無斗瞻。須思奇計勒燕然。臨分更爲淸朝惜。安得淳夫在講筵。</text>
<title>閑居卽事 二首</title>,<text>蕩蕩乾坤愁底事。悠悠塵世入高吟。呼名久向心頭厭。閒債聊從靜裏尋。月剩光輝輸病眼。花偏色態誨詩淫。箇中自有安身處。十載迷途始覺今。淸晨獨起坐幽軒。燕語鶯啼不厭喧。我已忘機看物態。詩能同趣發微言。千般色相生成妙。一派乾坤造化源。世上幾人眞有眼。金篦難刮俗塵昏。</text>
<title>贈人</title>,<text>從來大隱隱墻東。數畝閒園一畝宮。晴日和風供灑落。春花秋月入牢籠。天機動處心先覺。物理觀時道自通。誰與對床談此妙。喜君頗有古人風。</text>
<title>贈擎天</title>,<text>晴日池臺一倍淸。閒吟只愛寫幽情。小窓穩對名香裊。舊褐新裁白苧幷。病客自然多樂意。簷禽何事復和聲。笑看浮世求名客。纔覆前車後轍傾。</text>
<title>贈宗姪定而</title>,<text>慣得吟風復弄月。多生結習病猶存。詩逢詞客難爲敵。酒對名花欲罄樽。白髮欺人侵兩鬢。黃鸝知節到西園。看君筆下風雲氣。棘裏孤罷試一番。</text>
<title>送李重叔往忠原</title>,<text>一騎秋風出洛城。何如吳下舍人行。江流碧洗塵心淨。山色靑爭句語淸。渚樹曉看紅日映。舡窓晩狎白鷗輕。經冬別恨應回首。兩地相思對月明。</text>
<title>贈李重叔 二首</title>,<text>蔥籠夏木繞山軒。一巷蕭然遠世喧。老蝶花間猶得意。嬌鶯葉裏太多言。慙吾漫說幽居興。喜子能探至理源。向晩獨吟還獨樂。一眉新月照窓昏。厭見移西喚作東。墻高數仞未窺宮。斯文統緖看看墮。末路埃氛箇箇籠。天固無言機自運。人能有覺道終通。床頭一部先天易。染指平生邵老風。</text>
<title>贈擎天 二首</title>,<text>書卷長從手舒卷。爐香閑對篆縈回。風塵未拂淵明袖。日夕唯傾太白杯。縱惜春花紅滿地。還憐夏木綠圍臺。午來百囀聞黃鳥。一枕悠然夢乍廻。長從象外探眞樂。不向人間浪逐名。一枕供閑容偃仰。數詩引興寫心情。午眠覺後茶煙起。佳客來時酒椀傾。野服蕭然便病體。半簪華髮葛巾輕。</text>
<title>贈洪道長 九首</title>,<text>年來白日幾昏睡。刮目今朝見子詩。格自開元天寶就。辭追漢選楚騷爲。陽春哿矣千年響。叔度汪然萬頃陂。得失寸心先識取。文章方許後人知。日夕孤吟意自奇。文章非爲世人知。高才從古元多困。絶藝于今未救飢。朱夏淸風連午榻。山齋明月洗深巵。男兒百歲昂藏志。向爾難禁太息時。從敎老子也頭低。自有新詩錦不如。俊逸應同唐李白。幽騷宛似楚三閭。江湖鷗鷺盟常在。京洛風塵跡欲疏。莫使逢迎成阻闊。病中靑眼酷憐渠。千首詩輕萬戶侯。古來詞客也風流。高情肯向前人讓。浪跡難從末路謀。白雪無傳巴曲鬧。黃金已盡世人羞。懸知夜夜塵中夢。去逐滄浪雙白鷗。詩富何妨貧到骨。身閑不厭世相輕。夜邀明月是知己。朝對靑山非俗情。賈島鬢邊絲可織。淵明甁裏粟頻傾。人間榮辱今休說。窮後文章自老成。詞垣立幟寧無日。天地論才尙有詩。生世雖低心自古。陽春已遠曲堪追。難逢郢匠斤中質。莫示孫郞帳下兒。想得西巖明月夜。詩成孤詠只心知。天地文章隨日下。今人難望古人幾。閒中老眼吾堪刮。卷裏佳詩世自稀。洛誦樓遙應獨往。西城家在幾時歸。一樽山閣丁寧約。看取如椽巨筆飛。世晩爭嗤詩學古。吾迂獨信爾非癡。唐詞漢選謳吟日。北海弘農大小兒。意妙千秋能獨詣。章成一代摠堪卑。鄷城寶氣中宵紫。難得張公博物奇。幾度聞名不見面。山齋邂逅記前秋。隨時景物吟常苦。矯首乾坤意獨悠。黃鵠莫愁摧逸翮。白鷗元自戀滄洲。閑來風月猶堪弄。須向城南續舊遊。</text>
<title>贈舍弟長卿 二首</title>,<text>憐君才氣自翩翩。康樂當時賞惠連。書史千編宜愛日。風塵五馬漫多年。沈潛道業閒中得。磊落功名歲晩全。萬事紛紛容過眼。一心惟慕古人賢。難留歸騎去翩翩。此夜姜衾誰與連。兒輩功名爭一世。丈夫事業自千年。休言暮境工夫闊。自有吾心體用全。老子欲傳安樂鉢。卯君須學伯恭賢。</text>
<title>偶吟</title>,<text>時事關心睡思遲。寒齋夜雨坐支頤。天機物理雖難究。世道人心漸可知。自古經綸非力致。從來仕宦竟徒爲。沈吟萬代興亡意。獨對孤燈老淚垂。</text>
<title>贈舍弟 二首</title>,<text>經綸必籍工夫力。問學須敎外物輕。日月蹉跎人易老。江湖歸去計難成。百年期效明時用。一木思支大廈傾。潦止霽行今日義。先憂後樂昔賢情。揣摩自信平生學。名位其如薄俗輕。賈誼有才終不用。王通獻策竟無成。應同杞客憂天切。空有葵心向日傾。回首千秋靑史上。行藏了了古今情。</text>
<title>復疊前韻贈舍弟 二首</title>,<text>不隨時輩苦營營。萬事風塵一笑輕。遲暮工夫千載闊。淸閒事業十分成。月常鄭重催詩就。花自慇懃勸酒傾。此意問君能解否。堯夫先獲箇中情。漸覺心頭物無滯。十年林下世紛輕。幽居贏得身全老。有志休論事竟成。絶學千秋誰復繼。浮名一世互相傾。須知捨瑟春風樂。不與由求一樣情。</text>
<title>送人赴燕</title>,<text>星槎西去隔秋還。萬里山河倚劍看。地接黃雲秦後堞。天留明月漢時關。崢嶸碣石吟邊出。莽蕩神州眼底寬。百歲壯觀重快意。休言王事此行艱。</text>
<title>邀擎天，子益諸友賞菊。席上口號。三首</title>,<text>一室蕭然遠郭南。風塵誰識有奇男。葛天遺老追元亮。柱下潛光學老聃。病後生涯須藥裹。閑中習氣只詩談。酒徒詞客時相訪。蔣逕年來久闢三。書從靜後潛神久。酒待閑來滿意斟。每値春秋花爛發。便邀隣里客同吟。紛紜世事看千態。舒卷天機只一心。此樂端宜輸此老。深淵魚泳鳥安林。花月都輸一老身。城南處士不全貧。從衰鬢髮寧嫌晩。雖病風流尙愛賓。階菊煌煌偏向我。樽醪拍拍好酬人。滿園花發明年會。定是高遊又一春。</text>
<title>重邀諸友續春會賦詩 三首</title>,<text>半生多病掩柴扉。肯向人間問是非。抵老不閒書卷手。賞春幾典酒家衣。慣從醉後狂吟久。莫放樽前好客歸。況是淸和佳節序。小園風物正芳菲。恨無筆下少陵句。長對窓前謝眺山。老去閑情唯取適。興來狂語不須删。百杯美酒風流在。一笑心期目擊間。更憶西巖金處士。孤雲野鶴幾時還。十年高興愛吟詩。四月淸和物色宜。富貴常輕塵世陋。風流肯遣俗人知。貧無甔石家如洗。隣有佳朋日許隨。魯酒蓴羹從薄具。暖風淸晝不嫌遲。</text>
<title>與洪道長夜話 二首</title>,<text>半生高臥樂衡門。游說何曾學衍髡。玄晏抱痾書在手。孔融多事日開樽。應看湖海千詩富。不識塵埃萬戶尊。秋去春來花又發。年年此會鎭長存。九月西風吹洛城。山齋高會到深更。幽情久與黃花密。傲骨寧隨濁世爭。一種風流樽裏酒。千秋雅頌句中聲。笑看俗態如雲變。安得交情似水淸。</text>
<title>送宗姪定而歸覲陜郡</title>,<text>南州行色路迢迢。木葉深秋下遠郊。溟海壯圖鵬變化。頭流玄想鶴飄颻。煙霞象外新遊屐。日月塵中久繫匏。羨子玆行能快意。白頭吟望鬢蕭蕭。</text>
<title>邀隣友會話 三首</title>,<text>每喚西隣佳客來。幾傾山閣病中杯。揄掦道妙談邊見。驅使風光筆下開。栗里擬追元亮賦。漢庭誰識賈生才。騷人白髮看看長。惜取光陰卷裏催。山窓閒臥十年來。安樂窩中酒滿杯。暇日幾邀諸客至。春風共賞百花開。文章隨世終難復。天地如今尙有才。首尾吟成揮大筆。初非牽率被人催。詩家要占上乘來。半世高吟對酒杯。今日希聲驚我瞶。千秋妙境賴君開。中原逐鹿無強對。餘子隨風摠下才。解使病夫甘屈膝。停毫不必更相催。</text>
<title>和崔擎天 五首</title>,<text>金篦刮眼啓新昏。世事驚心莫漫論。閉戶靜聞庭落雪。擁爐頻煖酒添樽。誰知白首殘經在。直椄斯文一脈存。吾道千秋明若日。墻高數仞奈迷門。六經已判當時棄。正學難從曲士論。久業看花閑點筆。何妨邀月獨開樽。呼牛呼馬吾無與。談古談今舌尙存。最愛隔溪騷客在。佳期每叩雪中門。休言臥病苦昏昏。白首詩書愛劇論。訪戴未須回剡棹。從蘇應共擧匏樽。風流不廢高人在。天地長看勝事存。雪後城南新月色。待君三夜啓蓬門。午窓慵睡忽驚昏。詩道從今共子論。曾是重陽花下客。復期南至雪中樽。驪珠入眼朝朝滿。明月隨人夜夜存。莫道旅懷長寂寞。城南頻叩小柴門。不是惺惺卽是昏。遺經獨抱與誰論。一時貿貿渾長夜。萬事悠悠且小樽。天旣無私行不息。人能克己道常存。吾儒正正堂堂學。那箇能尋入德門。</text>
<title>次擎天 二首</title>,<text>歌鳳年來日月稠。行裝歲晩一貂裘。閑中白髮空催老。床上黃金已告遒。忠似賈生常攬涕。詩同杜甫生言愁。寒齋坐擁書千卷。輸得心情箇裏繆。歲暮窮陰一倍稠。寒窓獨自攬重裘。孤吟雪月心無累。錯出篇章語更遒。要客城西樽有酒。懷人海上病增愁。晩來極目高軒處。迢遞山川望裏繆。</text>
<title>贈金仲和 四首</title>,<text>羞將明鏡照衰容。無復韶顏舊日紅。妙處自從閑處得。行時誰信說時同。英豪指點千秋闊。心眼分明百世中。却笑文章年少事。如君自是一時雄。浮世紛紛鬧蝸角。病人聾耳未全聞。思量卷裏千秋事。聚滅空中幾片雲。安樂醉翁難一出。南陽耕叟謾三分。休將出處評難易。今日閑忙我較君。斷金末路知誰是。攻玉他山久未聞。交道謾誇膠合漆。人情堪笑雨飜雲。機關白日神難測。蠻觸何時戰始分。自有芝蘭香滿室。慇勤三歎向吾君。憐吾衰病老逾痼。羨子文章世共聞。落落寡儔憐白雪。亭亭直上自靑雲。功名莫道輕千駟。道理終難占十分。透得此心無限妙。他年一着好輸君。</text>
<title>贈金子益 二首</title>,<text>前聖嘉言卷裏垂。紛紛後學許多疑。誰知至道無窮妙。只在凡心一點思。義理究深靈自悟。工夫喫緊敬還持。吾人方寸眞能事。顏孟程朱也未奇。一片靈臺澹若淵。能昭萬務鑑千年。休將古紙輕陳跡。好把吾心驗已然。智暗終敎非作是。眼昏爭指醜成姸。前人軌轍明如日。猶自紛紛惑後賢。</text>
<title>贈金仲和</title>,<text>自古英豪多逐物。從來上智是無營。淸朝官位人人喜。末路文章箇箇輕。卷裏已能明世變。眼前聊復驗時情。悠悠今昔難窮事。天自無言一理行。</text>
<title>贈仲和</title>,<text>千金一諾感高誼。末路斯人古罕聞。只爲憐才心似石。何曾隨世態如雲。平生刮目驚三日。此際論交喜十分。想得南州林學士。應將管鮑獨期君。</text>
<title>詠梅花 十一首</title>,<text>窓前忽到玉人疑。春意凌寒已着枝。素蕊偏宜新月上。輕香故許晩風隨。要從病枕供幽賞。不向孤山戀舊知。一笑風流樽酒在。仙郞莫遣彩毫遲。雪滿林園歲律暮。羅浮一夢覺來疑。芳心獨保天寒日。春信先回竹外枝。無意共爭桃杏艶。有香寧許蝶蜂窺。孟驢林鶴猶嫌鬧。淡月微雲也自奇。冒雪何妨當歲暮。忍寒應欲試新粧。從敎淡月傳疏影。不逐東風洩暗香。處士山中吟伴鶴。胡兒塞上笛吹霜。乾坤寂寞千林色。獨自風流擅一場。枝頭尙富未開花。次第東風賞物華。移近朝窓明的皪。燒殘夜燭影橫斜。月中夢覺羅浮店。鶴外香淸處士家。今古一般佳境在。詩情堪向故人誇。相看自絶兩相疑。氷雪心期有老枝。醉勸一杯花亦笑。交成三益月同隨。猶嫌仙洞秦桃陋。恨不芳香楚客知。寄語風流年少輩。看花行色莫敎遲。寒窓邂逅縞衣輕。一笑襟期映玉淸。交比芝蘭香滿室。情均物我喚爲兄。已將詩酒酬新契。欲共琴棋過半生。更有庭前松與竹。歲寒三益結深盟。何論臘早與春後。須信芳香到底淸。妬雪精神偏冷淡。含風色態自輕盈。生從濁界塵難染。謫下瑤臺歲幾更。海外孤山知己在。千秋奇遇賀梅兄。春意千林尙渺然。東風催放數枝姸。天敎國艶花無匹。春入詩腸骨欲仙。邀月看來杯共引。携筇訪去鶴相先。風流贏得多生習。欲把新章問宿緣。仙姿綽約一望疑。香信分明寄數枝。歲晩風霜能獨立。春來桃杏摠肩隨。生憐玉骨塵無涴。天與氷心月獨知。多謝東風更好意。開時偏早落偏遲。多生結習病難移。借得西湖玉一枝。透雪乍看明絶艶。含杯聊復問佳期。月分瘦影寒侵夢。風引餘香細入詩。多謝使君能不俗。高情今許老夫知。右謝梅主窓前猶訝玉人在。倚枕時時首屢回。道氣淺深觀物眼。閒愁多少別花杯。幾番惱殺風相妬。今夜愁窺月獨來。莫向東君訴懷抱。行看桃李滿園開。右還梅本主</text>
<title>贈金子益</title>,<text>家無款段慙前約。雪落山陰有後期。滿甕酒香多病日。小梅花笑獨吟時。西湖處士空相憶。東閣郞君自不羈。莫道詩筒來往數。高情猶喜爾能知。</text>
<title>卽事</title>,<text>饘粥猶妨歲屢荒。吟哦只得富詩囊。應同韓子新工懦。略有嚴陵舊態狂。淸世奇才多識務。中興至計盛封章。誰知魯國諸生陋。猶復高風有兩郞。</text>
<title>贈仲和 三首</title>,<text>客少任敎三逕荒。家貧留得一錢囊。休言病叟還閑叟。不但醒狂是醉狂。道可經時眞術業。書能牖後好文章。誰人解聽心中妙。不待登臨憶侍郞。齡衰病久又年荒。問舍求田欲倒囊。梁傅少時多感慨。草堂老日更淸狂。功名每笶麒麟畫。詩句徒誇錦繡章。却愧平生閑問學。諄諄幾復勖諸郞。吟興闌珊筆欲停。駑才那敢鬪豪英。飛梯解運公輸巧。有帶難縈墨子城。雕篆久知千載笑。輸嬴聊戲一場情。淸晨獨起成閑坐。心下悠然萬累輕。</text>
<title>與客會話。客歸後獨坐偶成。二詩</title>,<text>樽空客散欲深更。欹枕蕭然外累輕。案有詩書需晩計。家無甔石樂平生。孤燈解作隨身伴。殘雪能挑覓句情。此夜西樓應不寐。松巢宿鶴近人鳴。行藏自有安身地。名位何妨逐勢低。靜裏未曾吟絶口。病中長得手親書。天機悟入三才奧。心境牢籠萬古餘。塵海一望迷路逕。淵明容膝樂吾廬。</text>
<title>和洪掌令九言韻。二首</title>,<text>平生磊落有誰憐。靑眼相看白首年。門設翟羅君自適。書撑邊腹我閑眠。明時屛迹猶耽句。末路無營便是仙。好把淸遊期早晩。榴花紅映小樽前。擧目世間知己少。棲心物表道情完。功名笑傲千鍾祿。衰病思營九轉丹。靜久漸看詩卷富。花開賴有酒杯寬。吾生如此猶堪樂。莫唱長安行路難。</text>
<title>春日卽事 三首</title>,<text>連宵宿雨曉來晴。雲日淸姸入眼明。漸落庭花憐倦蝶。初長園葉喜新鶯。閑耽景物頻牽興。老惜光陰倍有情。酒盞詩章俱不惡。傍人休笑病書生。春風欲晩病相欺。昨夜園花落幾枝。事業蹉跎年已老。風流跌蕩世爭疑。惟應得意詩千首。不害忘憂酒百巵。待到綠陰芳草節。城南高會莫須遲。攀折花枝更惜芬。暮春鶯語耳頻聞。芳辰過眼飜疑夢。愁緖縈心亂若雲。欲把一樽供獨詠。空思往歲讌諸君。塵中聚散誠難定。那得風流占十分。</text>
<title>和洪九言 四首</title>,<text>鶯聲入耳似相憐。過眼風光又一年。但願閑斟無事酒。誰知樂在曲肱眠。半生道業元追聖。一部參同未學仙。家釀初開佳約在。不妨相侑醉花前。久從風月心輸契。乍補茅茨屋苟完。學到先天無一事。醫工活國祕神丹。元龍習氣當時詘。叔度胸襟萬頃寬。狗尾續貂今自愧。班門弄斧舊稱難。春來可樂去還憐。我亦多情學少年。密葉饒聞鶯百囀。濃陰初罷柳三眠。千鍾不換閑中興。十島虛傳世外仙。管榻陶窓甘晦迹。紅塵咫尺是門前。莫把行藏爲世役。盛名從古孰能完。東華白髮空傷老。句漏靈砂欲鍊丹。事業輸將經卷在。乾坤放着此身寬。道非心得終無用。纔到安排便覺難。</text>
<title>梨花</title>,<text>紅紫中間獨擅奇。東風瑞雪尙留輝。三更色奪蟾蜍影。千點光分蛺蝶衣。雨洗鉛華春淡淡。香生玉蕊暖霏霏。不須枝上啼鵑苦。別有風流燕子飛。</text>
<title>和洪九言</title>,<text>男兒五十雪侵頭。我病君閑較孰優。世外一樽供嘯詠。塵中薄宦欲歸休。遐心幾費煙霞夢。能事常從風月謀。爲是爲非人莫問。眞長第一在吾流。</text>
<title>復疊憐字和洪九言 四首</title>,<text>夏葉春花兩可憐。隨時物色自年年。詩從閑後應殊格。病到年衰漸減眠。每學曾狂兼愛邵。不耽禪寂肯諛仙。爭工翰墨今朝戲。回首風流百世前。迂情自與世殊軌。薄技其如句欠完。勘去風流因學道。鍊來鉛汞擬成丹。十年不踏門前路。一室能知天下寬。屈指文章今幾輩。詩才到子亦云難。世路風波局外看。幾人元祐始終完。君能暗室生虛白。我奈枯顏變渥丹。筆下珠璣應自富。胸中雲夢較他寬。三朝刮目空相待。一斗千篇定不難。優遊已判明時棄。缺陷誰令世界完。事不強爲心自逸。酒從深酌頰生丹。旁看一世兒童鬧。高挹千秋眼目寬。釣月耕雲吾已足。求田問舍計非難。</text>
<title>贈吳副學貫之 道一</title>,<text>綠陰庭院晝生涼。偶對佳賓話一場。花事已從春後減。閑情却向老來長。每憐玄晏求書切。不識淵明束帶妨。貧乏百錢賖斗酒。風流且試月團香。</text>
<title>和吳貫之</title>,<text>詩社風流擅一世。俯看塵海幾人忙。四時花圃艻菲在。半日山窓笑語香。道在詩書貧亦樂。心無熱鬧夏還涼。墻東谷口君休笑。不許紅埃點芰裳。</text>
<title>和曺季通 夏亨</title>,<text>竟日高吟對酒觴。客歸寥闃獨憑床。一時情景添詩妙。五月林風入戶涼。門遠俗塵機自靜。庭過晩雨草生香。西隣老子才偏拙。羞向諸君競一場。</text>
<title>和金仲和 二首</title>,<text>安樂園中小草花。門前不識漲塵沙。要人亦有閑人興。學士來尋處士家。道借名言形妙境。樽開晩酌醉流霞。男兒許大工夫在。一世何如萬世華。富貴從看空裏花。心源淨得水明沙。風流灑落逢佳客。道意悠然滿一家。坐久淸談移白日。酣來奇想軼靑霞。吾儒自有眞名理。一味空無笑法華。</text>
<title>和崔擎天</title>,<text>庭樹輕陰帶晩風。晴窓孤坐喜從容。且從長日聞黃鳥。自捲疏簾對碧峯。酒債貧逋隣肆索。茶香淸攪午眠濃。郊原一雨還沾洽。欲向田園學老農。</text>
<title>和金仲和 三首</title>,<text>宿雨初收天占晴。園亭時物倍鮮明。沈綿疾病時雖久。俯仰乾坤樂自生。檻外好風吹面過。林間幽鳥向人鳴。且從箇裏安身命。誰向名場互奪傾。天氣欣看陰復晴。人心難得暗還明。年光苒苒閒中過。物態紛紛眼底生。長日山窓淸睡足。前林夜雨亂蛙鳴。風塵萬事何須說。且自陶然酒盞傾。朝來簷鳥報新晴。白日昭昭一榻明。莫笑沈綿病玄晏。悠然安樂老先生。凡中妙理從容得。詩上天機偶爾鳴。村酒沽來隣客至。一團和氣滿杯傾。</text>
<title>和崔擎天</title>,<text>詩可吟成酒可呼。郵筒更藉玉川奴。豪情一任老難老。文體寧容觚不觚。閉戶半生耽古籍。逢君幾度辦淸娛。漆園自之經時具。樗散終非世所須。</text>
<title>盆梅枝頭一花先開。與道長共賦。</title>,<text>看花心緖日嫌遲。春意今朝在小枝。一點向人如欲語。輕香妬雪尙憐癡。分明病眼移床處。隱約氷魂映月時。次第繁英開滿樹。好將芳信報君知。</text>
<title>賞梅</title>,<text>梅花開後故人來。花下欣然勸酒杯。枝上精神看玉映。雪中消息認春廻。每因香淡頻窺樹。却爲花疏細數枚。標格一般松竹柏。滿園桃李摠奴才。</text>
<title>和子益觀漲韻</title>,<text>倒瀉銀河勢浩洶。應敎六合尙難容。高天低接茫茫海。衆岳空餘點點峯。此日壯觀凌太史。向來豪氣壓元龍。依然千載乘桴興。默坐房中意已從。</text>
<title>與貫之諸友賞菊 二首</title>,<text>文章末路一人多。高挹千秋醉眼斜。蝸屋病吟才退錦。鑾坡絶藝筆生花。人間屈指皆新輩。海內登壇定幾家。醉後無心誇拙速。笑看盆菊有黃華。今日風流賴子多。豪吟白首彩毫斜。龍山遠想千秋事。栗里重開九日花。隣肆自能供美酒。騷人不厭醉貧家。少年莫笑醒狂客。擺脫名關鬢已華。</text>
<title>與金汝裕 盛後 諸人。賦未開梅花 三首</title>,<text>休言臘月放寒梅。無限閑愁一點孩。煙雨何曾培素質。雪霜應爲護香顋。孤山半樹春猶早。灞水寒驢恨殺廻。盡日相看渾脈脈。誰將羯鼓箇中催。年華謾向鬢邊新。花事難酬寂寞濱。數點尙慳斜照雪。一枝誰放最先春。月催蓓蕾留孤樹。天借風流餉逸人。消息前村聞更晩。詩情奈此苦吟辰。春色深冬數朵斜。年年玉蕊野人家。孤高自愛雪中樹。輕薄因嫌春後花。今日風流還自失。向來香信反疑差。猶憐一段逢迎興。要待詩成酒更賖。</text>
<title>與洪道長諸人會話因口號 三首</title>,<text>山齋小會賞年華。客至樽空酒可賖。日月從驚霜入鬢。文章曾夢筆生花。千秋新意樽前句。一抹輕陰雨後霞。更約重陽知不遠。滿籬金菊繞山家。服中難捉是空華。身外浮名老益賖。郢曲千年追白雪。潯陽三逕領黃花。秋光未暮先聞雁。雨意微睛忽變霞。一箇才人猶未少。斐然數子摠成家。禪悅年來在法華。幽居一味俗情賖。閑中今古千般事。秋後庭園萬朵花。豈爲文章驚濁世。謾令情興軼靑霞。山窓白日高吟處。不數三韓舊大家。</text>
<title>與貫之諸友賞菊 三首</title>,<text>推敲何事苦思量。元白淵源久闢堂。靑眼忽逢仙侶至。黃花更近酒樽旁。主翁病起風流減。才子詩成句語香。莫怪小巫驚造次。鋒鋩武庫溢淸霜。良辰高會興悠哉。更被詩情一味催。老子自應甘屛伏。諸君豈合老蒿萊。百年病抱誰人解。今日愁眉一笑開。正値山家秋欲晩。滿林黃葉委庭苔。此會人間儘樂哉。黃花笑勸酒杯催。祗今名利爭蠻觸。從古英豪混草萊。醉後劇談心益壯。吟邊靑眼笑相開。山家幽致偏蕭瑟。紅葉門庭繞綠苔。</text>
<title>送洪道長</title>,<text>年來意氣向君傾。惜別那堪病裏情。歸棹秋浮江漢闊。新詩吟向海雲生。才名洛下爭相慕。浪迹人間莫漫輕。社會年年佳約在。菊花開後好逢迎。</text>
<title>詠岳武穆</title>,<text>百戰功高禍自奇。千秋事往尙堪悲。聯翩金字承牌日。辜負黃龍痛飮期。天地何心生俊傑。君王無意管安危。胥江濤合西湖水。應共潮頭白馬隨。</text>
<title>贈金仲和</title>,<text>藥爐經卷逍遙地。朗月淸風寂寞濱。詩句不嫌千首富。簞瓢堪樂一生貧。花開葉綠看長好。俗遠身閑意更眞。却笑子雲淸自守。何人載酒往來頻。</text>
<title>與貫之諸友分韻賦詩 六首</title>,<text>此會如今已恨遲。誰敎佳客更愆期。非關筆下千詩富。要寫胸中一段奇。滿院樹陰春去後。隔林鶯語日長時。醉來吟興逾軒擧。一任和風颺鬢絲。行年五十但狂歌。一室蕭然歲月多。每托麴生逃物累。時吟詩句發天和。堯夫翫易能明物。玄晏耽書奈抱痾。却訝今朝偏喜氣。門前好客幾人過。莫道佳辰今已歸。小園風物尙芳菲。一般物理閑中見。十載癯容戰後肥。落落高談呑復吐。悠悠世事是還非。樽前記取前宵夢。不隔江湖舊釣磯。甘作塵編老蠹魚。十年林下卜幽居。才慙人後宜閑屛。道在吾心可卷舒。玩世敢云超物表。吟詩初不爲時譽。悠然天際眞人想。目送歸雲興自如。一任山家古意淳。眼中寧復識要人。論交不向靑雲慣。傾蓋今從白首新。鷗夢我曾迷海曲。葵心君自結楓宸。誰知半日山窓話。洗却東華十丈塵。相望落落幾多時。霜鬢蕭然各自垂。白雪堪追千載遠。靑眸一刮十年遲。空慙洛下虛開社。誰識人間別有詩。莫道玆遊還草草。風流應許後來知。</text>
<title>送金仲和之任淸風 二首</title>,<text>一番事業一番人。笑我傍觀高臥身。今日分離還可惜。向來榮辱竟誰眞。詩書思效經綸地。歲月堪驚老大辰。爲郡爲邦無二道。均從心上擴吾仁。五馬行裝得意時。均勞中外是恩私。江山入筆驚新句。魚鳥親人若舊知。莫謂遐心超濁界。不禁歸夢繞丹墀。功名循吏應追漢。化洽蒲鞭麥兩岐。</text>
<title>次洪伯亮韻</title>,<text>長夏那堪雨霧蒸。少晴山閣獨閑憑。十年卷裏潛心客。一箇人間有髮僧。九陌飛塵紅擾擾。千峯暮色碧層層。誰知極目怡然處。種種天機物自能。</text>
<title>與洪生會話口號</title>,<text>末路論詩有數人。年年社會趁佳辰。文章肯爲功名地。意氣相酬寂漠濱。酒熟此時隨量飮。花開何日滿園新。安能喚出西巖客。相對高吟句入神。</text>
<title>催花風</title>,<text>晩覺林園風色緊。此風應是爲開花。且催蓓蕾枝頭放。莫更紅芳葉上多。鼓發陽和偏入物。鋪張錦繡爛無涯。東君賴你行權柄。助喜詩翁更一歌。</text>
<title>贈林德涵 二首</title>,<text>功名眼底若浮埃。從古紛紛摠下才。高志狂追曾點瑟。太和春滿邵翁杯。詩書久廢人雖晩。夭地無窮日有來。且向山窓歌鳳德。千秋獨立意難裁。興亡理亂卷中跡。禮樂詩書心上來。百鍊眞金寧繞指。千磨寶鑑絶浮埃。工夫自絶三年艾。指點空愁一世才。箇箇英豪甘縮手。山人何事謾多哀。</text>
<title>送洪使君九言之任密陽 二首</title>,<text>訥老遺章天地留。至今爭說嶺南樓。江山久擅仙區美。風月還從吏牒謀。詞格妙追陶謝手。政聲優入趙張流。誰令病客空回首。離合人間不自由。南州太守老詞伯。遙向名區賀一杯。鵷鷺舊班違步武。湖山新賞出塵埃。風流庾亮樓中月。詩句何郞雪後梅。早晩璽書增秩日。穎川重見鳳飛來。</text>
<title>與趙仲吉，金敬明，洪道長諸人分韻賦詩 三首</title>,<text>閑來一任鬢絲斜。閉戶多年意自誇。末路文章偏愛子。四時光景獨憐花。交遊久絶要人迹。風月寧嫌野老家。一詠一觴吾已足。萬鍾千駟更何加。添得詞家一格幽。眼中無樂亦無憂。時從野老閑爭席。只許西山翠入樓。病後淸談猶眷眷。春還淑氣自浮浮。塵寰萬事多如髮。剛喜吾生得自由。久病逢春氣乍平。朝來拓戶喜淸明。滿林積雪初消凍。弄日暄禽已變聲。芳草細從池上出。好風徐向柳邊生。自然時物催詩興。況有佳朋慰病情。</text>
<title>和金子益 二首</title>,<text>身世優遊百不憂。西風江上艤孤舟。湖山變態元隨候。魚鳥無情亦識秋。濁酒三杯黃菊塢。漁歌一曲白蘋洲。不緣新構今方就。何得塵中十載留。江上新居計活涼。擬從農舍返耕桑。僧期結社頻留偈。鷗熟忘機不避檣。西嶺晴看朝氣爽。東籬寒挹晩花香。唯應一片淸秋月。楮島何嘗隔漢陽。</text>
<title>與諸友會話</title>,<text>雪消春意漸融寒。病起逢迎笑語闌。離別關心經歲苦。風流傾坐一場歡。新詩欲就樽前興。明月曾同夢裏看。珍重梅花留後約。休言世故太多端。</text>
<title>春日卽事</title>,<text>經年臥病故人疏。一榻蕭然對古書。老子只應甘閉戶。少年誰肯訪幽居。狂同曾點春思浴。閑學濂翁草不除。惟有多生舊氣習。課花評柳句頻題。</text>
<title>仁姪冠禮日設酌</title>,<text>喜爾今朝頭角變。華堂此日摠親姻。樽前物色三春暮。醉裏風流一笑新。老我自憐無樂事。諸君且住慰愁人。誰令座上詩先就。擊節高吟語入神。</text>
<title>甁蓮</title>,<text>荷花數朵小甁裏。閑傍山齋寂寞中。秀色初經長夏雨。輕香乍透滿簾風。千葩斂萼輸君子。一榻多情有病翁。安得西湖紅十里。蘭舟搖曳入煙叢。</text>
