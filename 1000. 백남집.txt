<title>冬月 七歲作</title>,<text>一片團團月。高懸萬國燈。風力雖云壯。淸光滅不能。</text>
<title>七步詩 按公年十九。登壬午別試第。路遇先進。令賦御賜花。呼韻以試。遂應口而成。</title>,<text>紅碧相交巧剪裁。仙葩曾自月宮來。枝間播馥能招蝶。頭上移春不待培。華燭芳筵光燦爛。祥風瑞日影徘徊。雨餘偶過甘文縣。村杏磎桃揔欲猜。</text>
<title>聞喜席。次地主韻。</title>,<text>斷斷生平一技無。寸忱惟願孝忠俱。西遊幾日懷鄕邑。南返于今夢上都。父頌天恩圖報答。兄銘大義戒奔趍。當筵更有區區感。地主榮臨倒一壺。家君有天恩報答將何以。須竭微忠事我王之句。舍伯有莫隨流輩學奔馳之詩。又有旋從義上必加思之語。故第三句及之。</text>
<title>讀小學</title>,<text>余觀小學書。敎自食言初。律己寧無法。治邦亦有餘。麻姑爬癢瓜。元聖指南車。吾黨如有意。須從敬字居。</text>
<title>讀宋史</title>,<text>鳳輦低佪寒日曛。隔河虜陣皷聲聞。憑樓未賦平胡句。不世奇勳出將軍。冦萊公釰戟霜淸燿半空。北門聲勢繞行宮。河關百萬強胡膽。落盡將軍酒斝中。澶淵十里愁聞海浪喧。孤臣含淚望君門。身邊一隻通天帶。猶得先朝雨露恩。雷陽鐵馬驕嘶塞上雲。玉鑾容與北河濆。萊公一擲邊塵靜。半是屛間太尉勳。高瓊貝多西敎竟何施。未救臺城餓死時。可笑天雄猶自誦。任他虜馬壓殘碑。王欽若戒朙無將罪難逃。再涉風波欲沒蒿。秋晩留州霜滿葉。驛路誰送一蒸羔。丁謂龍圖學士倚星轅。專對曾聞孔聖言。只怕殊邦君命辱。天寒猶不倒深尊。孔道輔芝臺草制聲名大。台閣都鉉法令煩。欲識荊公心與迹。請看韓子去時言。王介甫</text>
<title>讀勿巖公做人錄。賦古詩三十三韻。</title>,<text>大哉乾兮高且明。至哉坤兮廣且厚。陰陽陶冶化機轉。有名從知爲物母。惟人最靈參三才。禀賦寧同飛與走。厥目朙焉厥耳聦。方其足也圓其首。有身元來必有主。一片靈臺開半畝。神朙不昧萬理具。天所授人人所受。雖然出入固有時。馬悍鋒銛難可守。良材已膏牧童斧。蘖芽又被牛羊蹂。從僞難以做堯舜。劚眞終看爲桀紂。肆惟我祖勿巖公。丹田俶載鋤稂莠。提綱挈維用作圖。贒聖嘉訓昭一部。竊觀篇首所陳語。其序分明容子九。繼以慕齋家訓八。其言旨於盎齊酒。其下拈揭聖孫說。後之學者宜看取。其間或附宋儒言。大抵無非防外誘。存之以爲律身則。進道高明猶反手。推之以爲理邦𧗱。坐使民風覃九有。初由謹獨立心上。終到如毛之德輶。高者與天地相侔。卑者起於夫與婦。終身用之亦有裕。可免迷塗屍肉忸。男兒事業到此畢。後世應穪君子某。粤我先民咸歸宿。巍巍道德傳悠久。彼哉世人莫之察。何必區區筭筲斗。人之做人不做人。只在其心正與否。陳篇對越會一心。旨訣丁寧從可扣。偏憐此身業罔階。緬仰當年功不苟。昭昭心法留在玆。手澤如新猶未朽。孱孫如不珮遺訓。其肎精靈云有後。追遠至情日難裁。向上初心其敢負。見善思遷期至善。有咎思改期無咎。莫把時日謾愒翫。須從師友勤矯。一年之內春而冬。一日之內卯而酉。窃恐斯志或不繼。敬取遺篇書座右。</text>
<title>自勉 二首</title>,<text>強策跚指泰岑。進寸盈尺退還尋。何時到得高高頂。快覩寒鴉曉湧金。器量元來易底盈。只緣人禀氣形生。醉時謹勑猶爲狹。貴後謙恭豈是宏。季路在陳愁道厄。鄧公平蜀喜功成。自慚格致工夫小。竹牖何時向陽明。</text>
<title>三峯書院次板上韻</title>,<text>趺坐山齋耿不寐。一燈相對到更三。虛明可驗中宵氣。欲問惺惺憶瑞巖。</text>
<title>次金丈 儋 北牕韻。四疊。</title>,<text>鶴骨逃塵小築幽。早時瓊蘂採崑邱。淸風睡熟羲皇枕。黃菊杯濃栗里秋。萬事莫如林下卧。雙眉不受世間愁。偶然城市萍蓬轉。春滿田園客夢悠。堂號北牕萬事幽。百年身世樂斯邱。淸狂豪氣乾坤窄。文酒閒情水月秋。有事詩中眞有趣。無絃琴裏自無愁。西來弊褐飄然去。一笑風塵意覺悠。數間茅屋繞林幽。天餉先生此一邱。夜讀朝耕忘歲月。花開葉落識春秋。山中色色無非樂。酒後嗚嗚可破愁。客到休言塵世事。北牕高卧夢悠悠。北牕翁卧北牕幽。窻外靑山是樂邱。千載淸風留一室。數叢佳菊自三秋。不完冠服原非恥。有樂琴書豈用愁。想得此翁堂搆意。悠然餘韻正悠悠。</text>
<title>有感 二首</title>,<text>倉頡誤成狡慝字。千秋留作小人衷。還容高檜生當世。始信乾坤量亦弘。天於飛走賦何豊。爲鳳爲麟浪費功。若使化成夔卨輩。舜庭奚獨協羣工。</text>
<title>豊基倅丁丈 思愼 瓜滿將歸。奉呈七言五首。</title>,<text>西飛彩鳳邈難攀。脫却南州枳棘間。回首法川春色老。碧梧枝上舊棲閒。吏隱名區作一仙。奚囊貯得幾詩篇。懸知豐樂亭前月。定入他時夢裏姸。短琴孤鶴理歸裝。太守離筵酒滿觴。六載爲治非不久。州民猶道解符忙。公去蒼生更仰誰。老將塡壑壯應之。臨分無限傷心處。不是區區爲別離。試察民生未解嚬。濟饑惟賴發倉囷。歸舟草載仁風去。恐减基川百里春。</text>
<title>龍壽寺</title>,<text>路入金沙白日沉。夕陽風物動淸襟。樓浮鰲背高千尺。山號龍頭翠幾岑。波語瑤溪知雨過。葉肥琪樹覺春深。幽禽亦解酧佳句。林外喃喃送好音。</text>
<title>陶山巖棲軒</title>,<text>白日虛堂掩小扉。水光山色晩依依。百年松檜環臺老。三月風烟繞麓飛。藜卧櫝中含剩馥。璣蹲架上失眞機。先生德宇今無及。徙倚欄頭只淚揮。</text>
<title>臨淵臺懷古</title>,<text>臨淵臺上洞雲浮。下有長江去不休。松麓得風聲十里。楓崖迎雨色三秋。主人叙古仍悲愴。客子懷贒久逗留。華額曾經陶老手。至今藏篋耀銀鉤。</text>
<title>科星松壇感古 二首</title>,<text>紫芝初長南山阿。上有白雲來又去。返照入墟春寂寥。厖眉皓髮今何處。壇前流水無時已。壇上松寒鶴影虛。日暮看山山雨碧。滿壇藥草復誰鋤。</text>
<title>見幸兒書懷。二首</title>,<text>歸來自京洛。髧彼認吾兒。失母堪憐汝。見爺却問誰。候門初似喜。背面更如悲。喚出思携抱。低佪上滕遟。自叩莊盆後。難堪對此兒。蒼蒼無奈彼。孑孑更依誰。久別空勞夢。相逢祗助悲。至情何眷戀。臨發故遟遲。</text>
<title>榮鄕感古</title>,<text>幾年長旅塌。今日暫鄕關。馹路驅馳後。天時荏苒間。親知多白髮。骨肉半靑山。萬事渾如夣。人情只涕潸。</text>
<title>自京歸鄕</title>,<text>秋風彈淚故山前。人事天時極愴然。杳杳山川新面目。依依魚鳥舊因緣。松壇柳岸孤吟外。葱笛篠驂片夢邊。難把一壺除百感。茅齋剪燭夜如年。</text>
<title>淸明前一日夜偶吟</title>,<text>平沙立馬夕陽時。遊子還鄕不勝悲。回首江山非昔日。弊廬前逕望猶疑。短短寒茅未掩椽。枕邊猶足望靑天。貧家自有淸凉界。不待開牕月透姸。</text>
<title>故里有感</title>,<text>陰陰嶺日隱嶙峋。驅雪獰風怒似嗔。墟落改觀迷巷路。郊沙眩矚失川津。人歸故土飜成客。梅入寒天獨保春。倦倚南牕看夕鳥。簷棲未定更逡廵。</text>
<title>省墓有感</title>,<text>新年未覩鶻山岑。也想精靈戀我深。當日過庭言在耳。祗今登墓淚盈襟。光陰復屬劬勞日。雨露那堪怵惕心。最是黃昏多感目。慈烏啼送隔林音。</text>
<title>陪伯兄遊黑石寺。呈金興叔 應柱。</title>,<text>渥丹容貌少時同。世上誰云白髮公。山逕一筇飛步至。忽疑今日遇仙翁。</text>
<title>黑石寺冬雨 乙巳冬</title>,<text>冬序宜寒反作暄。峽天中夜雨飜盆。憑添一掬憂時淚。寄與前溪到海門。</text>
<title>次龍坪從兄韻。二首。</title>,<text>一巷分南北。相携日夕過。沙平無舊路。波汩有新河。鷄酒娛名節。桑麻話小窩。休言炎熱苦。此地晩凉多。山月窺簷至。溪風掠樹過。雨餘香䆉稏。秋逼爽星河。一歲流頭節。三楹容膝窩。前塘蛙又語。皷吹夜深多。</text>
<title>次宋政夫丈 敏道 韻</title>,<text>聞說春風生陋巷。肯將外物纍吾心。蕭然一室淸溪上。只有靑山無古今。</text>
<title>重尋白雲洞</title>,<text>嬴蹄夜踏竹溪潯。雪破殘痕路面深。菀彼翠寒臺上𡬾。依然辛巳歲中陰。因風飄轉枯蓬跡。得月翩𦒘瘦鶴心。爲是前贒遺馥在。不嫌頻向箇邊尋。</text>
<title>次豐基倅韻</title>,<text>祖傳孫又父傳兒。一夣箕裘屬刺髭。桂殿摘香花次第。萊庭飜影袖參差。百年是日恩殊渥。三世同朝事最奇。嘖嘖南州觀者舌。榮光許與野人知。靑氊長物是巍科。衮衮高軒賀者過。福驗庭槐培綠久。榮誇車橘載黃多。好看彩服相傳舞。愛聽華筵迭奏歌。白髮蒼顔仙地上。一團融洩釀春和。</text>
<title>送權晴沙 斗紀 戚兄赴關東蓮幕</title>,<text>金剛山在海之陬。也近扶桑枝上曦。勝槩東西南北最。層巒一萬二千奇。平生夢想惟玆地。夫子榮行適是時。臨別欲題贈別句。仙風忽自東方吹。</text>
<title>次興州倅蔡丈 成胤 文會席韻</title>,<text>爲賀贒侯美化隆。竹溪從此振文風。靑衿雲萃爭抽秘。姸醜難逃一鑑中。</text>
<title>送表從叔松沙李公 適意 之任慈仁</title>,<text>昨過松沙見散人。居閑一十有三春。封泥忽降猶疑夢。符竹俄分始覺眞。世界升沈都付命。人生離別足傷神。靑白髮還堪惜。誰識霜臺舊近臣。慈仁太守最風流。客滿離亭錯酒籌。枕上三刀初驗夢。嶠南千里却回輈。諧他晝錦平生願。分得宵衣聖主憂。歸郡祗宜圖報答。莫將風月謾遨遊。</text>
<title>枕流亭 亭在居昌。乙未莅官時。</title>,<text>名區幾處學繆流。一宦南來地更幽。觀德矢聲秋破鵠。望辰簾影夜登鉤。三年政瘼堪赬面。百里民憂欲白頭。怪鳥語簷衙吏退。暫敎官酒散覊愁。</text>
<title>題西溪草堂 堂在晉州芝所。朴公泰茂。號西溪。</title>,<text>雲水深深洄壑便。前林煙接遠村煙。湖山勝槩吟哦裏。贒聖遺謨理會邊。栗里移來黃菊砌。商顔粧得紫芝田。天公久秘名區意。應爲高人送老年。</text>
<title>鵝林館次申淸泉 維翰 韻</title>,<text>靑衫何處不蹉跎。尙憶春江一放歌。千里朔風驅馬至。八良氷雪聽鴻過。相逢郡閣梅花近。此去鄕山桂樹多。自古朙珠爭按釰。詩成擊節意如何。附原韻歲暮行裝任跌跎。一樽官閣聽悲歌。相看蒯鋏衝星在。遂有花簪帶月過。興盡棲烏城上滿。夣回飛鳥檻前多。高音忽變塲駒曲。如此風光奈別何。</text>
<title>次全殿中 近思 慶席韻 並序。在書卷。</title>,<text>終身慕合聖經穪。毁軼高連養魯曾。龜範自能占五福。鶴書初豈賭三徵。開罇南極祥躔動。虛席西樞寵秩膺。厚德種來堪食報。新恩更賀小郞承。三尊俱達犖巍穪。懿範東南耳染曾。至行躬修知性得。遐年天假見仁徵。筵歌奏慶懽騰頰。庭爵擎恩感溢膺。此事世間今始有。前應無壓後難承。</text>
<title>乙酉暮秋作西行。家兄追送昌樂郵軒。卽以一絶奉別。</title>,<text>離筵開處酒盈壺。兄向庭闈弟洛都。事主事親無二致。暫時分袂莫踟躕。</text>
<title>黃江上船</title>,<text>雨歇春波漲。中流一颿飛。微吟看水鳥。堅坐壓江妑。得岳俄相失。逢巖却復違。搖搖曾不住。何日到王畿。</text>
<title>江</title>,<text>混沌曾留血與膏。滄波日夜自滔滔。中心深濶容魚鱉。外面平虛負舳舠。一帶繞來多勝地。千秋孕出幾英豪。天將險阻貽東國。億萬洪基賴汝牢。</text>
<title>道中</title>,<text>早駕奇懷學遠遊。營營來去欲何求。詩人身世蹇驢背。男子行藏老釰頭。春夏秋經驚歲晏。東西南遍覺生浮。若敎荷簣門前過。應笑吾行苦未休。</text>
<title>過樓巖</title>,<text>矗矗奇巖自作樓。碧江千古抱村流。炊烟半濕寒波雨。捴是商人北去舟。</text>
<title>驪州道中</title>,<text>斜陽水邊家。桃花又杏花。可憐花下女。爲誰洴澼紗。</text>
<title>雙嶺</title>,<text>嶺南四萬良家子。丁丑年間此渰歿。行人莫飮西溪水。皆是當年健兒血。</text>
<title>渡江</title>,<text>倦馬遲遟入渡頭。晩江風急棹夫愁。中流莫歎波濤惡。宦海眞同此日舟。</text>
<title>裁家書。送奚還鄕。</title>,<text>匹馬重爲洛國遊。嶠南明日送蒼頭。一封歸札千重意。半是鄕情半客愁。送渠南指故山阿。度幾岡巒越幾波。堂上雙親應有問。莫言遊子苦顔多。</text>
<title>大殿春帖製進延祥詩。五律一首。七言絶一首。五言絶一首。</title>,<text>生生開槖鑰。渾似一元初。樓殿祥光動。乾坤沴氣除。聖恩春共洽。民力日應舒。大有秋來慶。行看國史書。藹藹千門淑氣新。爭傳荊俗綵爲人。聖心天意元無間。時是春和德是仁。天地陽和復。先敎御柳迎。太平春欲畵。靑意藹然生。</text>
<title>內殿春帖製進七律一首</title>,<text>頒慶仍當斗轉杓。一團和氣繞璇霄。兩宮疾損神應祐。八域春生沴自消。盤上新陽初入菜。盃中香藹半浮椒。卽知遇喜猶存戒。却趁鷄鳴報早朝。</text>
<title>堂后聯句</title>,<text>官銜共假起居郞。廳注書尹植士固。 苦味年來各飽嘗。上注書金始鑌休伯。 趁夕歸驂穿暮雪。趍晨束帶着寒霜。事變假注書李景說汝楫。 不才久竊睢盱地。無事仍成戱謔塲。休伯。 珍重諸公憐病懶。倩毫終日寫臺章。士固。</text>
<title>堂后次李內翰煕卿 縡 咏雪求和韻。五絶。</title>,<text>雪牕晨卜歲豊期。賀瑞詞臣競吐奇。禁樹亦知懽忭意。舞風花影亂參差。南州歸夢夜蘧然。坐釣寒江暮雪邊。曉起不禁餘興溢。行將拂袖返園田。雪花如席滿長安。一夜羣巒幻舊顔。點白試投鑪上火。子淵心學可移看。空碧如秋氣泬寥。曉風生𡬾響蕭蕭。禁川雪白羣仙過。步步瓊花落滿橋。回首南雲憶弊廬。雪溪梅信問何如。長安坐負巡簷興。謾把閑愁信筆書。</text>
<title>夜坐與洪內翰仲熊 禹瑞 聯句 元朝前二日</title>,<text>光陰倐忽劇奔霆。玉陛惟餘二葉蓂。休伯。 嶺外歸心君耿耿。鏡中華髮我星星。仲熊。 怕聽絳幘傳晨漏。愁對靑燈照夜欞。休伯。 萬事破除無過酒。也宜同醉不宜醒。仲熊。</text>
<title>除夜就枕口占</title>,<text>焉用裁燈守歲爲。客愁空惹寂寥時。不如爛熳終宵睡。送舊迎新揔莫知。</text>
<title>次李煕卿除夕求和韻</title>,<text>靑燈朙滅酒樽眠。強把新詞餞舊年。千里旅遊丹陛下。五更歸夣北堂前。紅潮漲面春生早。白雪當牕曙到先。吾輩惜陰天若解。斗杓應不向東旋。</text>
<title>次洪仲熊除夕求和韻</title>,<text>旅舘沉沉燭淚凋。忽驚時序欲元朝。梅花滿斛憐淸艶。竹葉盈杯慰寂寥。千里萍蓬凡幾日。一年蓂莢只今宵。男兒歲暮心猶壯。笑看秋蓮謾在腰。</text>
<title>奉命出廣州。過往十里。村名。</title>,<text>孤吟出國門。驅馬上平原。細雨春三月。千家往十村。綠沾溪柳淚。紅濕岸花痕。兩載淹京洛。今朝喜脫樊。</text>
<title>以南領府事 九萬 有旨。傳諭史官過平澤。</title>,<text>臘雪初消道路平。靑驄斜日入彭城。軒東樹老千枝暗。衙北岑高一點晴。梵室淸幽依斷麓。神泉觱發湧虛坑。逢人欲問洪公宅。髫皆知里號鯨。洪學士故宅</text>
<title>牙山道中</title>,<text>春陰蔽野雪花飄。飛馹翩翩過板橋。細麥滿田初坼甲。枯楊傍水欲生條。南來到處探佳境。北望移時憶聖朝。斗覺恩榮今日侈。載馳寧說道途遙。</text>
<title>發平澤</title>,<text>征馬騑騑返自湖。送迎隨處閙傳呼。白飛野雪花千片。綠漲官醪蟻一盃。過歸鴻聲齗續。平原殘麓勢縈紆。斜陽催向威州館。却喜前程近洛都。</text>
<title>烏山道中 時人日</title>,<text>啣命南來値孟春。忽驚今日又逢人。禮山晩過夕陽洞。詩境遙連金馬津。雪送寒花飄客袖。柳含靑意繞征輪。長程跋涉休言苦。隨處溪山興不貧。</text>
<title>炭巖曉行</title>,<text>曉出炭巖十里堤。官途遙指漢江西。風窺客鬢踈邊吹。雪補山肩缺處齊。催夜晨鷄勤打翼。踏泥征馬懶移蹄。天公似惜前程暗。故遣氷輪未遽低。</text>
<title>振威朝發</title>,<text>喫盡威城酒幾樽。醉來乘馬上平原。雨聲朝破前宵雪。草意春生去歲根。千里溪山看地勝。一旬游傲覺天恩。今行飽得南鄕興。他日知應惱夢魂。</text>
<title>伏次御製詩韻。二疊。</title>,<text>時幼學蘓德器上䟽請穪慶。上眎撝謙之意於批辭中。且曰。頃年禮判之陳請也。予有書懷四韻詩。今因此䟽出眎云云。詩曰。否德忝丕基。于今廿九稔。歲連痒稼穡。民屢奪糊飪。國事維其棘。天灾日又甚。休提穪慶說。但自夙宵懔。朝紳傳誦。多有和之者。小臣窃伏聞之。敬步焉。聖作我東方。垂衣今幾稔。恤民用賙賑。養士以烹飪。福慶於乎休。巽謙大抵甚。此心如勿忘。社稷寧憂懔。堯湯未免灾。聖代小豊稔。旰食勵精圖。賑飢巽火飪。慶來讓不居。治久憂愈甚。願勿放斯心。履氷恒懔懔。</text>
<title>陪東郊先農壇。有親臨祈雨吟。</title>,<text>湯日餘灾此日罹。絶嗟民事已愆期。聖心符古勤郊禱。天意殊前靳雨施。乍喜行雲浮御帳。却愁晴日照龍旗。茫茫一理乖相應。后稷神農亦我欺。</text>
<title>旱餘得雨</title>,<text>天垂銀竹漲前渠。正値君王渴望餘。恨不手移今日雨。注他親禱閟宮初。</text>
<title>四仙閣手擎重午御賜扇有感</title>,<text>仙閣輕搖御賜扇。此官雖假亦云榮。恩風隨手噓淸氣。旱毋弛炎退步行。</text>
<title>晝講入侍時有感</title>,<text>一卷春秋御案中。素王心法我王崇。回瞳照字開關鍵。移手披篇繹始終。瑞色玲瓏渾繞檻。玉音淸越半凝空。不知聖意能無懈。燕處宜加戒愼工。</text>
<title>貞陵祠寫感</title>,<text>黃鳥聲中客意驚。起看庭𡬾落殘英。殘英飛向虛枝繞。憐汝猶懷戀故情。</text>
<title>思美人</title>,<text>思美人。美人問何許。美人不在秦樓與楚臺。只在赤城傍，昆池渚。美人不着齊紈與越羅。只着靑霞衫，翠雲裘。璇窻玉簟影欲澈。月珮星囊光似流。麒麟不動紫烟上。桂花陰裡靈風生。朝携王母宴。瓊液杯中盈。夕喚安期遊。天棗袖裏春。平生交結揔是仙子徒。肯顧人間一詞人。思美人兮。不可見。一夢尋常飛玉都。依然如對美人面。覺來仰天天高高。欲往從之何由得。我無竹祖之靑牛。我無羡門之白鹿。美人或者借我以紫鸞一隻。可與騎鯨學生同翺翔。蓬萊方丈非我分。令人坐覺心飄然。碧海茫茫以千里。極目天際鯨波飜。思美人兮。未敢言。</text>
<title>古意</title>,<text>公昔在上都。玉皇香案吏。竊飮瓊液酒。頹卧花下睡。是時玉樓成。金碧繞彤雲。皇欲述其功。召公屬之文。公醉猶未醒。出入羲皇際。呼之不肯起。使星來相繼。日落始擡眼。崑崙小如拳。靑童左右扶。言至天陛前。仙風忽然吹。淸氣透錦膓。試展白繭面。乍揮紫電芒。開口吐寶唾。光焰長萬丈。日月爲低仰。河漢爭奔放。靑蓮李學士。閣筆滿面羞。皇帝動顔色。命掛楣上頭。神鬼互出沒。變化俄頃間。絢耀不可摹。岌嶪不可攀。氣稜紛排盪。楹檻忽頹碎。天怒迅雷霆。罪之靡容貸。流諸九萬里。大海之東瀕。出門拍手笑。域內無可人。頹然與世辭。象外飛雲筇。襟期底處托。明月毗盧峯。我欲觀其人。曉踏金剛路。仙厖倚扉吠。聲濕桃花雨。公乃屣履迎。引入於中軒。揖我就之坐。相對默無言。取琴彈一曲。認是太古音。願留就君住。無日不招尋。</text>
<title>次泮東蓮榜會韻</title>,<text>簪盍溪東一榜蓮。依然淸洞設筵年。相傳勝事曾探萼。共說仙郞夙報天。玉韻乘醺增一格。好風吹興餉羣贒。自憐門有揶揄鬼。不許尊前此袂聯。</text>
<title>除夜獨坐無聊。遂用覃字韻。走筆賦得七言排律五十九句。押字一依韻府羣玉。盖沒韻也。</title>,<text>斗轉參橫收萬籟。舌耕寒榻事硏覃。語圓成玉欽王質。歌竗停雲慕薛譚。風浪聲聽槽下馬。壁燈光照簡中蟫。生涯飽喫書帷苦。踪跡全踈相府潭。苜蓿赤憎堆客案。柴桑深恨阻歸驔。營堂願把忠爲礎。鑄釰要將信作鐔。室靜衿靈遊太極。坐趺風味似瞿曇。廁踪槐省慚微分。回首霜臺淚鬼參。歲月忽驚新莢曆。朋交猶憶舊篠驂。微衷星拱辰之北。大志鵬圖海以南。人抱桐絃心耿耿。鳥疑簷雪語喃喃。卽今廊廟誰梁棟。何處深岑老櫲楠。天地自難回盛世。溪山仍靳産奇男。朝章草草多文餙。世事紛紛已慣諳。朱閣美妹衣刺繡。蓽門寒士服懸䳺。瑟竽異好宜佗傺。箏篴爭聲太閙韽。薄宦縻軀淹旅邸。蘓醪知節自仙庵。少年志槩愁難展。往喆英華愧未含。氣激荊卿歌市肆。身竆范雎入崤凾。安能鬱鬱探經籍。却欲桓桓按甲䤴。材薄櫟樗非適用。恩深雨露謾叨涵。中原氣像愁流水。燕塞風雲暗岢嵐。仗義不聞豪傑倡。衣君徒識利名婪。灰寒已極誰噓火。葉食無餘更甚蠶。鳥放忍敎忘蔡養。嫗行尙惜舍蓍簪。臨江祖擊中流楫。貯竹陶謀異日鐕。唾手只緣王土窄。荷戈非必戰功貪。其人骨朽焉依仰。於史名留且賾探。酒破憂愁斟去愛。詩摹憤菀咏來耽。丈夫寶匣龍吟壯。皇帝威稜虎視眈。宇宙堪悲無慷慨。萍蓬更恨隔和湛。焫筠巷巷驅妖鬼。薦苾家家拜祖龕。習習韶風動城闕。輕輕暖候滿輿堪。弊衾淅瀝寒長透。覊緖紛紜亂不戡。殘漏曉鍾響隱隱。陳編故紙毛毿毿。斛邊梅萼播馨馥。井畔楊枝散䰐鬖。妄擬文章追屈宋。敢望勳烈比頗弇。蹉跎未脫毛囊穎。捭闔思捫猛蝨談。學道何當身遌老。問官爭奈世無郯。雍煕邈邈今云遠。衰亂駸駸是用餤。平地崢嶸危浪勢。朝廷閃爍利干錟。㐫歉連歲民黎困。氣血耗元國脉痰。行樂朱樓方得意。深憂漆室政如惔。匼阿事上無非佞。柔說臨民捴是甘。處▣勑兵麾冀釰。張盤鞭卒奪兒柑。當時操執堅於石。末路流波濁似泔。顧我七遭香案侍。承前再度短簦擔。冬衣須捷纔垂骼。月祿尋常不滿甔。足怵危途唯戒勑。耳聾浮議復垂儋。棲棲塵世東南北。冉冉年光二十三。久罷春庭老萊舞。誰培野畹楊公籃。附攀龍鳳思矯翼。採擷椒蘭佇實籃。性亢李膺曾友淑。節高安石早師聃。殘膏沾丐平生幸。素業荒蕪俯仰慙。墳典手披言繹緖。糟糠口嚼味知酣。封侯縱愧傅介子。降敵猶咍秦將邯。行復竪他詩壘幟。寧徒射彼陰山甝。懷珍且莫勤求售。胎玉還須怕剖蚶。夜半長歌歌竟泣。兒童拍掌笑愚憨。</text>
<title>金典籍商卿 命衡 求詩甚懇。臨別書贈。</title>,<text>一見如相識。重逢不待期。時推懷簡辨。人過項斯詩。密契靑生眼。深歡綠滿巵。乍分猶自惜。携手出門遲。</text>
<title>送商卿之任栗峯</title>,<text>手把疏麻贈子行。深盃仍酌故人情。年饑弊驛官賙急。親老高堂祿養榮。客袂晩分楊柳色。馬蹄春踏漢江聲。他時衆口成碑後。洛國應傅第一名。</text>
<title>追記去冬頒柑時次禁中唱酬韻</title>,<text>手把珍封拜且開。仙香馥郁播蘭臺。色從六五裳中得。影過三千海外來。試看禀形誠異物。方知造化亦多才。微臣竊欲榮君賜。遠寄春堂意莫裁。</text>
<title>伏次家親寄眎韻</title>,<text>珍封遠寄北堂邊。秋色含霜箇箇鮮。天貺解敎親意悅。此恩那報此生前。附原韻別界柑香自日邊。形如鵝卵色新鮮。嘗來不覺淸心骨。堂后天恩野老前。</text>
<title>上家兄</title>,<text>城南孤客獨悽然。回首東風又一年。浮梗去來江水上。征鴻齗續嶺雲邊。林聽恨雨蕭蕭過。壁對愁燈耿耿懸。讀罷斯干仍倚枕。夢中猶喜共衾眠。</text>
<title>次家兄寄眎韻</title>,<text>踈蹤猥近聖朙君。兩載衣君又食君。莫把新詩催拂袖。徘徊不忍永辭君。右別思愁聽宮漏響丁丁。是日那堪客裏經。遙想筵前申祝後。紫荊花影舞春庭。右春堂壽辰甲申年逐曉鐘除。今日居然乙酉初。默算北堂增鶴壽。微忱喜懼定何如。右元日附原韻別來無日不思君。每到中宵夢亦君。如此百年何耐過。願同耕報吾君。歲在涒灘月在丁。人間是日幾回經。樽前爲獻無疆祝。只恨遊人阻鯉庭。鷄鳴盥漱拜庭除。元日新溪雪下初。遙想端門朝賀後。望雲方寸亦紛如。</text>
<title>金城倅尹丈 東魯 將之任。設小酌。余在席末。以三疊詞。庸助驪駒之唱。</title>,<text>時命元難力。看公已白頭。潛郞仍旅恨。出宰又離愁。嶺嶠陰霪後。東南積水陬。有才無不適。行矣莫夷猶。瘴邑初非願。天恩豈是叨。懶懸腰後印。悔掛夢中刀。噴霧鯨波壯。連雲鳥嶺高。商飈吹客袂。臨別倍忉忉。膏轄將偏邑。盍簪乍小樓。雨寒汀柳晩。風急井梧秋。席上多南客。盤中揔海羞。臨分更勸酒。須酌庶民憂。</text>
<title>呈南典籍 國翰</title>,<text>萍踪千里少朋親。客榻追隨我二人。小斝幾傳江上月。短筇時對洛中春。宦途踏去多危險。世味嘗來飽苦辛。况是北堂萊衣隔。一般歸夣到鄕頻。</text>
<title>送張夢與 后相 之任梁山</title>,<text>男兒紅紙覔功名。三十年來此一城。偏憐皁盖同葵性。東向扶桑盡意傾。</text>
<title>城津頭贈孫僉使 命大</title>,<text>神鰲昂首海中天。十二瓊樓縹緲邊。近者玉皇應好武。蓬萊還有鐵衣仙。</text>
<title>甥君鄭子成 玉 新闡大科。喜甚。詩以賀之。</title>,<text>曾看大壑聳杉楠。忽報天衢走練驂。慶出善餘今果驗。才穪酷似我偏慚。初心豈在求溫飽。他日無忘困攝擔。努力爲時須自愛。聖王終不棄山南。</text>
<title>鐵呑詞送金直長士達  戚兄歸鄕</title>,<text>卽今西遊于秦弊裘者。幾箇鐵呑山之人。八月九月霜如雪。弊裘之人厭西秦。鐵呑山西監察歸。鐵呑山南正字去。繼有直長行李蹇一驢。山北白雲之深處。直長有家四壁徒。直長有米十斗止。萱花秋映鏡中絲。日午寒厨煙不起。拮据不以直長手。直長那能供瀡滫。自言今行日日急。不憚長途晨夜走。旣不顧承文院褒貶。又不恤內贍寺職任。孝哉其心傷哉貧。我來別君感偏深。我家何在鐵呑東。我父我母今倚門。君歸應問我歸日。請君莫作分明言。謂我來遄待我苦。謂我來遲思我深。但道遊子加餐飯。好於西省將綾被。送君之歸兮。我獨滯西秦。回首鐵呑兮心魂飛。嗚乎人間不能無離別。寧敎人送我歸兮。不願我送人歸。</text>
<title>送成謹元 世頊 之任新寧</title>,<text>世人皆言太守好。太守好果何狀。妻爲室內子衙童。身是古之諸侯㨾。案前通引。階上衙前。堂下使令與百姓。出有平橋子。坐有花紋席。况於五更殘燭眠罷後。畵角一聲東方白。世人皆言太守苦。太守苦果何若。米綿錢魚朱墨叢。關心百事難揮却。觀兵巡相。撿灾都事。閱兵兵帥與營將。重則拿鄕任。輕則刑記官。矧爾滿堂親朋滿案書。大抵都將私意干。吾友謹元爲太守。其好其苦當如何。請說謹元心裏事。與人還殊科。大爺今年八十有六歲。大夫人又八十一于玆。去年初躋頂玉班。去年重逢夢氷期。前去百年有幾何。仰看西日亭亭下。此時謹元能得五鼎食。聖主洪恩眞堪詑。三旌八座也不換。玉堂金馬何須問。南極有星名老人。謹元今行故故近。收將光彩貯之樽。恭向高堂雙手擎。高堂顔色日以華。政與南極老人星。光爭金章墨綬。輝暎五色斑爛衣。豈比尋常太守者。我東方三百六十郡。郡郡有太守。太守好如謹元者盖寡。謹元所好在此不在彼。世人所苦又非謹元所敢穪。若論謹元所苦處。只在人間難得繫暉繩。太守好。太守好。好歸去。莫回頭。回頭在朝時。謹元做何官。瑣瑣一郞官。欲展素蘊知無由。謹元平生讀聖贒書。題紅紙上何官不可做。乃爲一縣監。縣監官雖卑。社稷人民百責咸。今日謹元酬私恩答鴻造萬分一。惟有太守好三字耳。太守好歌一闋。送君之歸兮。嗚呼謹元勉之矣。</text>
<title>癸卯除夜。同柳正郞允卿 升鉉 呼韻各賦。</title>,<text>繼晷奇功付一燈。論襟仍喜有心朋。客愁自至推無𧗱。歲色將歸挽孰能。漏近三更催點點。天將六候斡層層。如今不恨寒宵永。只怕金鴉曉忽騰。</text>
<title>除夜聯句</title>,<text>此夜足可惜。此會須盡歡。休伯。 歲色忽已遒。滔滔如急湍。允卿。 人生能幾何。覊旅更辛酸。休伯。 獰風夕透衣。飛雪曉撲鞍。允卿。 簿書自有期。袍笏苦無完。休伯。 敢言我賢勞。還慚任素餐。允卿。 丈髮日以白。斗血徒自丹。休伯。 獻芹豈無計。行路誠云難。允卿。 有時自公退。忽忽坐長歎。休伯。 鑿枘故不合。竽瑟安所干。允卿。 功名等雞肋。造物聽鼠肝。休伯。 平生匣裏釰。中夜起自彈。允卿。 回頭望故園。嶺路齊雲端。休伯。 謾拄參軍笏。欲飛無羽翰。允卿。 鄕村重歲時。親戚應團欒。休伯。 共守杜位宅。爭頌椒花盤。允卿。 佳辰每倍思。兩地懷一般。休伯。 強把屠蘓杯。細酌聊自寬。允卿。 開襟賴莫逆。半酣笑相看。休伯。 竆通各有命。隨處分固安。允卿。 優遊聖主世。最好做微官。休伯。 輸贏較碁局。工拙爭騷壇。允卿。 文章入細論。唇頰生微瀾。休伯。 通宵喜不寐。更皷不覺闌。允卿。 不惑訓堪媿。無聞戒非謾。光陰此侵尋。志氣易低殘。休伯。 所以大丈夫。萬事期蓋棺。持此勖故人。努力各書鞶。允卿。</text>
<title>苦雨聯句 沒侵韻</title>,<text>長安經月雨。無日不霪霪。休伯。 雷皷增威勢。曦輪失照臨。允卿。 玄旗張簇簇。鐵馬走駸駸。休伯。 布檄星官急。承符水吏欽。允卿。 神鱗方得意。驕魃已成擒。休伯。 未息天瓢倒。空愁地軸沈。允卿。 陰官開鎖鑰。元氣泄漓淋。夜月恒離畢。晨躔每蔽參。休伯。 滂沱朝至夕。淅瀝昨連今。羃峀雲頑黑。流天電矞淫。允卿。 地平誰辨凸。波溢不知潯。休伯。 肥菌生牆遍。飢烏入樹深。允卿。 車馳時陷轂。蛙躍或登鬵。休伯。 勻綠眉濃柳。垂黃頰膩檎。允卿。 撲芽斜更茁。撞葉弱難任。休伯。 鳴垤空歎鸛。勸耕謾聽鵀。允卿。 衝泥龜樂曳。封穴蟻憂滲。脚是銀河拖。絲應織女紝。休伯。 囱楹窺鳥雀。街巷泳𩼝鱘。允卿。 近郭堪通楫。登原可設罧。休伯。 添煙看漠漠。和皷聽愔愔。鷺下呀沈渚。鹿呦㤪沒芩。允卿。 觸沙舂訝杵。臨石擣疑砧。虎窟將移宅。龍宮欲跨岑。嬴松功覆蓋。姬葬禮停廞。休伯。 五嶽疑浮海。三巴定八灊。允卿。 楚臺神解佩。梁殿瑞呈琳。休伯。 衡客祈開豁。湘臣賦曀霠。箕師寧造訟。屛翳合膏椹。允卿。 尫暴嗤疏魯。巫言笑降郴。休伯。 邊烽迷北候。藩貢阻南賝。捩食嫌頻餲。曬衣憫久霃。野滋戕稼。架橫蠧書蟫。允卿。 園韭抽還剪。庖鮮爛未燖。米船爭售玉。薪市自堆金。訴帝嗟無路。祈神奈不歆。休伯。 虛拋脩月斧。難試㓸雲鐔。念到田家事。憂關聖主心。允卿。 始聞秋有望。俄報歲將侵。傷麥渾生甲。宜耕豈値壬。休伯。 補畦勞畚鍤。障决赭楠梫。允卿。 水勢奔如怒。農歌噤若瘖。一無徵範極。重解筮焦林。休伯。 或者關時運。恭惟渙德音。堯灾今不免。天意固難諶。允卿。 急務宜拯溺。贒臣孰作霖。休伯。 頹波仍擊射。世道轉崎崯。庶應非由昊。雙眉可察黔。允卿。 無緣弭咎沴。安得順陽陰。野曝難投御。郞氊正坐針。休伯。 時虞方溢目。覊思更纏襟。允卿。飯無人問。披蓑有客尋。愁要將雨洗。盃欲引江斟。休伯。 不漏論油瓦。多沾惜貝綅。輕身無薏苡。制濕有苓蔘。允卿。 莫說淫霖苦。還憐爽氣森。冷成醫暍藥。鈴當警眠箴。解挽分張袂。能聯信宿衾。休伯。 苔封投轄井。簷睡喚晴禽。照白羞看鏡。開靑幸盍簪。允卿。 濡毫資潤硯。流水入鳴琴。休伯。 杜豈孤崔約。韓仍共籍吟。允卿。 渾忘居鬱鬱。稍慰病涔涔。雅趣人誰識。幽懷自不禁。休伯。 百年身晼晩。千丈髮嵯㠁。珍重論文意。相將書帶衿。允卿。</text>
<title>聯句送孫古阜 景錫 之任</title>,<text>時維甲辰秋。送君之古阜。休伯。 挽君勸君飮。古阜無此酒。允卿。 憶昔山南時。淸洛限左右。休伯。 雲巖但聞勝。月扉未曾扣。允卿。 何幸洛城裏。薄宦媒良友。休伯 相逢一相笑。甲子忘先後。蚷蛩不暫捨。到處輒携手。允卿。 飛筇玉洞瀑。繫馬靑門柳。三更細雨簷。五月淸風牖。休伯。 形骸付爾汝。賓主失誰某。飜嫌弊袍笏。縛束似械杻。允卿。 未能免俗狀。聊復事奔走。休伯。 趨班每促迫。留約頻孤負。允卿。 一日不相見。睠焉尙回首。休伯。 那堪渭城雨。遠送湖南守。允卿。 中膓一百端。不特離恨糾。休伯。 昔君頤始鬚。靑雲如拾取。允卿。 遙遙萬里道。逸𨂜期遠蹂。俄逢謠諑女。仍作棄置婦。休伯。 恥上光範書。甘學商顔叟。居然二十年。耕於田畝。允卿。 邇來得一官。白髮郞禮部。休伯。 斗升祗爲貧。關柝亦非苟。允卿。 蕭蕭丈夫計。腰下尺許綬。自有上林枝。胡爲枳棘藪。休伯。 世事不如意。在十常八九。分劑固有定。隨遇當順受。免敎室懸磬。寧嫌城似斗。允卿。 已云通判無。而兼鰲蠏有。園丁日進苽。汀戶夜課罶。休伯。 淮陽也不薄。亦覺天恩厚。允卿。 私堪供㓗蘋。公可恤竆蔀。休伯。 淸操見癯鶴。惠政在氂狗。恢恢刃游節。喣喣鳥哺鷇。允卿。 心開照奸鏡。手揮掃弊帚。休伯。 佇聞百里路。碑頌騰萬口。治民子其責。贈言吾非偶。允卿。 吾儕不爲此。何以報聖后。休伯。 猶勝廣文寒。三年費鹽韭。允卿。</text>
<title>雨後同允卿賦強韻。投權秋曹用卿。</title>,<text>海若何曾問井凹。小蛙堪笑任跳跑。覊形湫巷同龜縮。睡味凉軒勝鳳炮。已想愁端絲亂緖。更誇棊勢刃恢庖。土牆且莫甘當面。茅塞心田易确磽。</text>
<title>七月旣望夜。同允卿以秋，光字分韻。各賦各次。二首</title>,<text>天柱何煩翫月遊。小雲今夜勝中秋。寒樓政罷姮娥睡。銀漢堪通博望舟。燈暗却敎羞玳瑁。雲陰還怕驗蜉蝣。祗憐孤影隨渠影。共向君門盡意流。宇宙長留赤壁章。桂輪千古與爭光。今宵佳景還無讓。當日淸遊奈莫方。造物非私堪共適。美人雖近但相望。休言宦海緣猶在。也泛虛舟不用檣。</text>
<title>謾成</title>,<text>鳩巢難卜一枝安。三倩人家揔不寬。始覺蓽圭元我分。莫彈長鋏學馮驩。</text>
<title>贈鄭注書來仲 來周○三首</title>,<text>丈夫交契㓒膠牢。南國壇盟亦太勞。幷世古今凡幾箇。百年天地有吾曹。朱絃牙遇鍾期幸。靑史韓聯老子叨。况復僑居容近卜。從玆日日醉醇醪。淸篇三復紙生毛。認得吾君意匠勞。半夜明珠輝甓社。一枚奇寶擅豪曹。吟瓢欲泛方知苦。話席頻聯轉覺叨。會趁雪宵乘興去。細論重對滿尊醪。鳥獸知時已氄毛。天寒蝸屋客吟勞。魚游尙恥隨凡隊。烏集還嫌效俗曹。宅接芳鄰交誼忝。官膺槐院聖恩叨。逢塲爲說閑中業。床有古書尊有醪。</text>
<title>臘月日。同李就而，鄭來仲夜話。拈朙詩集中韻。各占二首。</title>,<text>黃昏騎馬叩仙關。白雪歌高不可攀。古釰欲彈思越冶。良珠難採望崑山。屑從話裏霏霏落。春自杯心冉冉還。世事紛棼君莫說。好看梅月在牕間。詩壘蕭條久閉關。正聲千古幾人攀。流波渺渺東頭海。本色蒼蒼太古山。始覺文章高又下。方知氣數往仍還。偶逢良友躬探討。半夜孤燈在壁間。</text>
<title>上元夜。李進士井休 仲暉 踏月敲門。遂分敲門字。與來仲，井休。同賦二首。</title>,<text>近聞新事洛陽巢。霞鶴聯光許與敲。淸響動時聞玉笛。華牋撚處見丸匏。仙衫不許塵衫襯。梅影偏隨月影交。好遣襟靈遊曠漠。人間何苦約爲膠。羣仙騎月共騰騫。霽色侵橋轉透褌。細酌一尊浮蟻白。明開雙眼撥花昏。錦囊試擲金聲動。彩襆仍披斧影飜。自笑淸緣何太薄。不聞吟策響柴門。</text>
<title>再疊前韻</title>,<text>學得鳩謀借小巢。閑來事業較推敲。一身天地浮孤梗。片夢江湖倚短匏。落日搔頭愁末路。春風抵掌樂新交。箇中非子瓊琚句。誰喚塵襟滌擾膠。身如籠鳥未高騫。㑋卧寒齋擁短褌。豈識淸吟橋外動。謾敎殘睡枕邊昏。一聲奴鴿侵晨至。幾丈文瀾滿紙飜。却把繩樞聯五鳳。此生深喜托龍門。</text>
<title>自慰</title>,<text>不說男兒宿計非。竆途心事未全違。他家久假飜成有。鄕夢頻馳恰當歸。樵牧論文由客罕。虀鹽可口賴膓飢。愁中深樂猶堪慰。肯向人間浪發唏。</text>
<title>雨中見巢鵲拮据</title>,<text>空林陰雨細濛濛。枝上綢繆未奏功。瘏口妨啣身已病。濕翎嫌展技應竆。還憐借地鳩謀拙。却羡依簷鳥計工。事到後時誰復㤪。由來顚沛捴由躬。</text>
<title>湧泉庵朋酒</title>,<text>靑山高處小庵懸。法界迢迢第幾天。半壑雲霞徠脚底。滿空星斗襯頭邊。窮陰轉作三陽候。良會偸成一日仙。回笑世間名利子。豈知方外有斯筵。</text>
<title>病起書懷</title>,<text>悠悠萬事與心違。衣帶年來日减圍。前後呻吟饒鬼責。中間顚沛劇人非。靑萍吼匣宵推枕。白雪堆階晝掩扉。京輦鄕園俱在目。夢魂西去復南歸。</text>
<title>池上</title>,<text>水戴寒氷隱隱鳴。冬威那禁活流聲。斜穿短隴隨科滿。直注方塘盡意淸。中濶可容魚鱉樂。外堅誰遣網羅嬰。餘波更潤東郊土。待看來年穡事登。</text>
<title>除夕</title>,<text>萍蓬幾處任飄然。郊甸于今又二年。客夣每歸生長地。人情偏感歲時天。香醪獨把難爲樂。燭淚孤啼更可憐。來日莫將明鏡照。一宵紺髮幻華顚。</text>
<title>元朝</title>,<text>晨雞喔喔試春聲。頃刻年光判送迎。何處銅龍催漏箭。幾人珂馬動天棖。休官元日猶無客。罷睡殘燈獨有情。新歲只祈風雨順。野氓耕醫樂昇平。</text>
<title>立春</title>,<text>雪殘層壁露岹嶢。政屬今春兩序交。一貫氣機無暫息。四端仁德有兼包。羣陰山地才藏果。半夜句尖已動苞。不是東君私惠澤。世人新祝謾呶呶。</text>
<title>新月</title>,<text>如期新月信於潮。十二圓中第一宵。不作世情來陋巷。却將詩興上華綃。靑燈片夢孤臣枕。紫陌三更幾處橋。瑞色幸敎農望叶。舊時賡曲此衢謠。</text>
<title>寒食雨</title>,<text>別去王都四閱春。歸來還作旅中人。無端寒食橋頭雨。柳色鄕愁一㨾新。</text>
<title>朋酒</title>,<text>病客孤吟伐木章。朋來何幸値辰良。天將閏月添春候。花得陰崖侈曉粧。十里溪山皆几案。一區烟景可壺觴。浮生開口眞難遇。終夕竆歡也不妨。</text>
<title>花餠</title>,<text>殘花容易逐狂風。故遣厨人手摘忙。幽壑未藏眞宰迹。小盤初貯暮春光。歸膓政助詞華艶。近斝能令酒氣香。愛爾丹心終不滅。一時糜粉亦何傷。</text>
<title>剪板</title>,<text>本來孤直復縱橫。正己方知正物能。痛斥百邪干不得。堅持一德屈何曾。忠言似矢差堪擬。世道如鉤不足穪。我欲置君廊廟上。坐敎宵小怵風稜。</text>
<title>粉板</title>,<text>分朙黑白遆相傳。洗濯由來日日新。鏡面塵除明自在。天邊雲斂迹還淪。陶泓毛穎堪爲友。湘竹溪藤不足倫。事業惟知詩句覔。閑中更覺與君親。</text>
<title>呼韻</title>,<text>盈尊暖酒漾微波。一壑春光當綺羅。今日莫辭花下酌。明朝無奈落來何。</text>
<title>臨溪憶巢父</title>,<text>厭向山間聽怒濤。擊巖舂石日滔滔。巢公避聒還趍聒。洗耳何如塞耳高。</text>
<title>夜坐吟 二首</title>,<text>半壁寒燈傍案朙。倚牕遊目欲三更。空山葉舞風搖影。虛澗波鳴月瀉聲。天地無埃生夜氣。琴書有趣動眞情。明朝恐被私心奪。凂却今宵水鏡淸。綠油消欲盡。燈暗字難分。露淚看垂玉。蟲聲聽織紋。穉兒寒擁被。小婦細裁裙。夜久收人籟。抽毫更屬文。</text>
<title>自外還。成輩迎入。有吟。成輩卽大成。外孫兒名。</title>,<text>乃家阿母卽吾兒。一夢依然弄瓦時。渠子三人能跨竹。此翁雙鬂已成絲。候來門巷尋荒逕。引入堂廬進凹巵。醉卧南牕山日夕。爲看嬉戱枕頻欹。</text>
<title>丹葉</title>,<text>牕外楓林葉。秋來侈客居。夕陽風靜後。朝旭露乾初。山鳥絲光密。征人織影踈。爲憐山似畵。遊目步徐徐。</text>
<title>相思曲</title>,<text>玉勒金鞭底處游。斜陽無語倚瓊樓。携琴彈罷相思曲。半嚲烏雲不肯收。</text>
<title>相逢行</title>,<text>相逢成一笑。落日靑樓前。愛看金勒影。半濕緣楊煙。</text>
<title>江南曲二疊</title>,<text>采蓮復采蓮。江南月初白。停舟却悵然。回首衡雲隔。年年湖中月。長傍采蓮舟。芳洲元央宿。夜深看未休。</text>
<title>商客詞二疊</title>,<text>五月下淸淮。風吹波浪怒。待看五兩靜。半日停歸櫓。吳舟去如飛。暮入西江雨。忽然逢急灘。停楫問漁父。</text>
<title>田家詞四疊</title>,<text>田家夜磨鎌。朝刈平田黍。黍熟黃雲堆。田翁笑相語。日暮靑山紫。秋烟隔林飛。田翁謀夜食。背負䆉稏歸。山村落照紅。山坂牛羊下。少婦對竈炊。燃以南山檟。檟在南山時。枝濕前宵雨。噓之不起煙。灰飛簪上聚。小兒啼。牽衣聲不歇。却羡鄰家娘。閑坐理綠髮。鳥還鷄欲棲。田家日暮時。田翁帶鎌歸。田家析薪炊。牧笛穿遠林。知是騎牛者。黃昏鄰有酒。招集茅簷下。皷缶歌復歌。煕煕醉顔酡。</text>
<title>兒病</title>,<text>兒病寧身病。呻吟欲代渠。夜來雙鬂雪。朝日不勝梳。</text>
<title>題壁二疊</title>,<text>孤臣如衆星。坐必向辰極。所以雲林間。築室虛其北。設牕賭淸風。淵朙計何拙。吾廬北全虛。淸風自滿室。</text>
<title>晝眠二疊</title>,<text>睡魔愛蠧魚。常恐人來覔。所以乍對書。輒敎閉人目。樂哉華胥國。而無季世人。如逢黃帝氏。欲問鑄鼎辰。</text>
<title>卽事四疊</title>,<text>田婦荷鋤出。穉兒頓足呼。兒呼亦可念。奈此田疇蕪。閃霍長郊雨。去來未可期。田翁頻起立。四望復躕踟。匏葉飜飜動。南風午度籬。幽人眠罷後。欹枕看山霏。九峯峯上雨。朝過國祠堂。試望山門外。高低一色蒼。</text>
<title>雜詞十四疊</title>,<text>籬下鄰犬來。籬上鄰鷄出。但借鳴吠聲。鄰家無所失。爲乞鄰家蔬。朝朝送女僕。一乞與一束。再乞與半束。乞來半束蔬。半黃半帶綠。和塩滚作湯。一喫亦云足。與婦筭餘粟。大甕猶果腹。賣之欲買肉。婦言春無食。今日日寒甚。奴言不可柴。無柴卽無炊。勸汝上陽崖。童奴取薪來。一炊無餘柯。今夕幸能炊。明朝奈炊何。氷薪遇火濕。無焰但有煙。薪尾尙未乾。薪頭已成烟。朝食一盂食。暮食一盂食。食訖枕書眠。眠罷披書讀。昨日不出門。今日不出門。牕暗知夜黑。牕明知曉暾。夕卧仍至曉。朝卧或至夕。默默復默默。此心遊八極。明日無所食。房中夜鋪粟。鋪時且從薄。積處易帶濕。糟糠作牛粥。牛飮盡一盆。一盆日一飮。閒卧籬南原。一盆日三飮。終日服柴轅。服柴轅四蹄脫。不如不受三盆恩。養牛烹豆箕。箕熟堗又溫。牛不飢人不寒。一擧兩利存。寄語冬天行路人。勿投無牛村。得之肉滿盤。不得蔬亦無。蔬亦無君莫歎。白飰尙一盂。昨聞湧泉村老人。饑卧吏立呼。</text>
<title>丙午二日。朙日卽立春。</title>,<text>良宵佳會偶然成。一笑眞堪慰旅情。歲去尙看添二日。春回但覺限三更。油如懶婦明棊局。酒作強兵破愁城。且可殺雞供客饌。莫令催唱報晨聲。</text>
<title>人日</title>,<text>忽忽浮生齒又添。有繩無計絆烏蟾。十年爲客勞鄕夢。七日成人翫歲占。老去顔華非舊渥。春來盤菜已新尖。東鄰解辦除愁策。多謝牆頭送酒塩。</text>
<title>東郊道中</title>,<text>靑驄嘶出國門東。官路如砥一望通。雨歇江山仍霽景。凉生天地屬秋風。郊原川澤縈紆處。黍稷桑麻掩翳中。至化方知由近始。王畿是歲最云豊。</text>
<title>奉安舘</title>,<text>南宮添應列星躔。奉使仍當八月天。頭尾商船頭尾接。水雲郵閣水雲連。遄違勝地嫌飛馹。漸遠塵躔學蛻蟬。遊宦十年今日始。此行應復作眞仙。</text>
<title>原州 是年春。關東蓮幕。七日而遆。故首句云。</title>,<text>蓮幕風流七日纔。一塲猶記夢中槐。今行果有前緣否。此地如尋宿約來。雉岳秋顔寒勝玉。月灘淸影碧於苔。名區戀戀難爲別。北路歸驂且莫催。</text>
<title>三路先祖曾任關東伯。不肖孫偶到玆地。感愴而題。</title>,<text>睿簡曾推我祖贒。關河千里任承宣。盤飧每候東來日。水道仍開北去船。撿木行裝還此地。憇棠仁化問何年。傷心雉岳靑無改。立馬斜陽感涕漣。</text>
<title>用原州板上韻。示李 鎭華 章瑞。</title>,<text>依微官燭淚痕殘。虛閣蕭然不禁寒。霜重樹梢秋欲老。月窺簷角夜將闌。良朋樽酒傾心酌。大手篇章刮目看。莫說朙朝離別苦。客中懷緖制尤難。</text>
<title>次箭溪四達亭軸中韻</title>,<text>霜蹄秋踏小溪流。路入名臺境轉幽。松檜淸陰仍灑落。江山淑氣此停留。極知詩酒仙區會。絶勝琴歌客舘遊。官味淡然心不繫。自疑身世泛虛舟。</text>
<title>橫城館吟示鄭友 運煕</title>,<text>懶放詩眸倚曲欄。使星豪興未全闌。伽倻古樂千年響。谷口新朋一席懽。春與官醪濃上頰。秋將園果淡登盤。紛華却犯平生戒。此日方知制志難。</text>
<title>蒼峯道中</title>,<text>夢罷花田畵角鳴。使星行色趁平朙。蒼峯碧樹晴來色。白石淸溪雨後聲。馬上興闌仍睡味。眼前秋老卽詩情。居然林下休官意。却向三麻峽裏萌。</text>
<title>洪川泛水堂次板上韻</title>,<text>天如畵自秋陰。水閣寒光滿客襟。楓暎波紋疑織錦。石噴灘語學鳴琴。登來可覘游魚面。閑處仍知宿鷺心。風景肎嫌收拾去。用之無竭取無禁。</text>
<title>麟蹄道中</title>,<text>東來無處不名區。奉使仍成汗漫遊。官况千章山上木。閒情九月中秋。看看翠靄流如水。步步藍輿穩勝舟。自愧病餘才力退。江山凈債若爲酬。</text>
<title>合江亭</title>,<text>源從東北本來雙。到此居然作一江。鷺喜汀洲秋漸濶。石愁波浪日相撞。夾流翠麓均爲岸。壓地寒亭四設牕。過客暫偸登睡暇。不禁淸氣透詩腔。</text>
<title>上山</title>,<text>秋空雲盡覺淸新。快睹廬山面目眞。峯似擁爐名獨古。巖傳問鼎事仍神。穿嵐細逕千般曲。噴雪飛泉萬丈伸。此地倘敎無一句。吾行那免嶽靈嗔。</text>
<title>鳳頂</title>,<text>縹緲中天鳳頂深。淸寒遺躅邈難尋。回頭宇宙空山水。滿目雲煙自古今。僧倚夕簷看鳥返。客登晴石聽龍吟。還憐居士新精舍。隱映南崖桂樹陰。</text>
<title>深原寺</title>,<text>步過彌臺漸覺平。臨溪梵殿肇經營。撑天古木誰知歲。拔地奇巖未錫名。自喜入山無俗物。那堪出洞又官程。去來但領秋光好。雪嶽休煩問重輕。</text>
<title>鶴巖遇洪翰林 啓迪 口占</title>,<text>相逢一笑話名都。滿眼楓楠自畵圖。却喜洞天元窈窕。肯嫌山逕此崎嶇。龍遷古鳴寒水。鶴去危崖老碧梧。不識五臺秋色裏。巖泉亦似箇邊無。</text>
<title>暮歸麟蹄</title>,<text>踏遍仙區景色新。出山今日轉頭頻。秋容肅似迎尊客。我意愁如別故人。篋裏收寒詩淅瀝。眼中留翠夢嶙峋。淸緣倐忽還難再。依舊關東撿木官。</text>
<title>沙里串道中</title>,<text>靑驄倦向峽天驅。入眼奇巒面面殊。碧樹秋寒鳴獨鳥。蒼崖晝靜走羣鼯。流邊葉下溪情亂。低處雲生石勢扶。壑轉村回蘿逕窄。任敎山鬼答傳呼。</text>
<title>洪翰林書至。走筆寄回。</title>,<text>關外奇觀域內高。秋風遊屐屬吾曹。靑山太史毫端色。滄海男兒眼下濤。靈界躋攀殊覺快。陲筒來去不嫌勞。回頭官路還南北。離別人情一倍忉。</text>
<title>大䧺道中</title>,<text>征旆迢迢度遠岑。肩輿盡日踏秋陰。危攀老石磷磷角。淸照寒江浻浻心。眠犢夢酣踈荻晩。吠厖聲漏白雲深。箇中定有神仙宅。倘許幽人一逕尋。</text>
<title>思家</title>,<text>負郭曾無數頃畦。還隨薄宦此棲棲。東關節序秋將老。南國山川夢亦迷。石路磎雲驄步倦。霜天月鴈聲凄。停輿且聽林間鳥。何事催歸向客啼。</text>
<title>大霧</title>,<text>羲和今日懶寅賓。洞壑陰陰不見晨。壓水老巖無半面。懸崖古木失全身。迷如五色森邊𥌒。昏似千盃醉後人。安得長風一埽盪。坐敎天地卽淸新。</text>
<title>影池</title>,<text>奇峯簇簇擁西東。寺外方塘地最中。一鑑澄明看至理。千年開憶神功。回眸亂影初疑有。弄手淸波轉覺空。天物本無私照意。歸來宇宙爾惟公。</text>
<title>自仙槎向榮川親庭</title>,<text>使星征邁有期程。踰嶺如何作此行。以孝爲治元聖化。思親願覲卽人情。半年原隰朝衣弊。來日鄕山晝錦榮。觀過知仁吾豈敢。祗應寬法恕微誠。</text>
<title>自親庭旋向仙槎</title>,<text>門前驄馬聽嘶寒。鄕井依依曉色殘。人子至情祈萬祿。老親深愛勖加餐。來時固料歸還易。去日方知別最難。休道顯揚爲孝大。此身猶悔繫微官。</text>
<title>仙槎封山。摘奸後有吟。</title>,<text>點撿封山百里餘。雪中行色倚藍輿。濃煙漲後菑畬闢。匠斧膏徠洞壑虛。客使威稜元太薄。朝家禁網亦全踈。還憐臃腫巖間木。亘卧千年只自如。</text>
<title>次朱生 鋈 韻</title>,<text>驅馳原隰半年間。鞍馬何曾片刻閑。偶入仙鄕停倦脚。却逢詞客破愁顔。醉看蟻影頻浮斝。話到蟾光欲隱山。莫道明朝離別苦。一筇他日會重還。</text>
<title>次朱上舍 煥璧 壁上韻 二首</title>,<text>結屋槎城北。頹然與世辭。十年湖海興。惟有白鷗知。瀉玉郊邊澗。摛珠壁上辭。閑中塵夢齗。風月是朋知。</text>
<title>望洋亭</title>,<text>靑山齗處畵樓虛。此日登臨氣暫攄。仙去三千年以後。時回十一月之初。幾重雲霧藏孤嶼。萬里波濤戱巨魚。賴有使君遙送酒。夕陽扶醉下階徐。</text>
<title>望洋亭 變軆</title>,<text>縹緲危亭涵碧虛。蚌珠虬卵景光攄。欲知天地皆無盡。且向鴻濛見太初。可笑自多東海鱉。幾時能化北溟魚。三島烟霞俱在眼。求仙行色豈虛徐。</text>
<title>觀海</title>,<text>國似彈丸志每憐。此身何處可翩蹮。高飛欲出乾坤外。萬里鯨濤又眼前。</text>
<title>月松亭</title>,<text>千樹寒松翠影均。孤亭縹緲壓城闉。汀沙渾作滄溟限。漁舶長爲白鳥鄰。試看江山眞面目。方知造化最精神。風光應接還無暇。勝賞如今也不貧。</text>
<title>箕城東閣夜吟 變軆</title>,<text>箕城太守好風流。秉燭華筵錯酒籌。爲問今宵東閣會。何如當日曲江遊。指下淸音生妓席。盤中新味自漁舟。卽知禮豈爲吾設。醉未如泥定不休。</text>
<title>淸香閣設白試文武</title>,<text>月亭餘興未全收。移席淸香閣上頭。地近南淮冬日暖。天連東海夕雲浮。溪山遶檻看逾好。文武分塲較孰優。莫道玆遊元漫浪。使君杯酒酌民憂。</text>
<title>眞珠道中。聞亞使鄭來仲到臨瀛。有懷而吟。</title>,<text>遠客孤吟滄海頭。思君不見在瀛洲。寒江石老雙茶椀。鏡浦波朙一桂舟。官旆偶分南北路。仙區仍作後先遊。靑山夕照遙相望。何處征鴻喚別愁。附次韻東來滄海地竆頭。不謂鸞笙住此州。大嶺千重同使節。名川五十引仙舟。囊開寶玉驚佳句。筇帶煙霞驗壯遊。朙發我南君更北。美人歌曲亦離愁。</text>
<title>凝碧樓待鄭來仲</title>,<text>凝碧樓中獨倚檻。海天寒日看亭亭。臨瀛羽客遲遟下。沉鳳歸驂故故停。白鳥飛來沙似雪。蒼江環去水如萍。無端絶境孤吟倦。坐待罇前兩眼靑。</text>
<title>重用頭字韻</title>,<text>五十澄潭灧灧頭。歸驂重住古眞州。西樓乍喚淸都夢。北客初回鏡浦舟。千里偶然同勝賞。百年安得此奇遊。無端待鳳巖邊笛。吹起行人分外愁。</text>
<title>重用亭字韻</title>,<text>使節聯翩此一亭。半天微月又踈欞。題詩彩筆頻相屬。到手深盃且莫停。絶響千年聞白雪。寒燈半夜看靑萍。心期說盡仍開笑。古松篁歲暮靑。</text>
<title>凝碧軒來仲試校儒。余張妓樂。卽吟以戱。</title>,<text>蓬島迢迢弄玉簫。一時同駐兩星軺。緇帷揭處紅袍倦。綺席開邊粉黛嬌。霜威不及春光好。冷話何如醉興饒。關外繁華吾獨擅。笑君風味太寥寥。</text>
<title>舟中吟眎來仲</title>,<text>醉下丹崖步步輕。蘭舟日夕擊空明。西樓風景千年勝。東里文章一代名。海島雲迷靑鶴駕。江天煙弄紫鸞笙。仙區若使無今日。關外寧云有此行。</text>
<title>舟中次來仲韻</title>,<text>暇日靈區共問仙。鸞笙隱隱大羅天。春回律外花爲席。興在波間桂作船。幾處滄溟登畵閣。今來悉直管名川。殊方樽酒寧辭醉。此會還應有宿緣。</text>
<title>舟中吟眎來仲</title>,<text>竹西樓下木蘭舟。翠壁蒼松映玉流。千古此鄕眞勝界。百年今日最淸遊。翺翔鸞鶴雲間逸。辟易魚龍水底愁。颯爽江風吹一陣。半天仙樂落滄洲。</text>
<title>望五臺山</title>,<text>平安馹騎走翩翩。咫尺仙山指點邊。千古是非良史秘。五臺形勢職方傳。宸章絢彩煙霞洞。寶塔凝寒雪月天。鶴羽無緣遮客眼。嶽靈應㤪阻吟鞭。</text>
<title>越中懷古</title>,<text>寒催古郡雪花飛。客子居然感涕垂。國運不能無一廢。天心豈欲有當時。刀山似刃難裁恨。錦水非梭自織悲。聽說倻琴傳舊曲。女娘猶解唱宮詞。</text>
<title>錦江亭卽事</title>,<text>喫盡寧城酒幾盃。公軒多暇興悠哉。百年天地長爲客。三郡山川獨上臺。牛載烟光遙浦去。鷹將雪色半空來。滄江留得他時約。桂楫春風會沂洄。</text>
<title>路中得來仲書。走筆寄回。</title>,<text>幾日馳驅嶺路脩。祗今淸興忽全闌。花田燭盡聞雞起。蓮幕書回立馬看。一夢名樓雲海杳。孤吟古峽雪峯寒。男兒何處無離別。異土分襟最覺難。</text>
<title>獨坐客館。悄然有吟。平昌倅李丈瀅。上京未還。李仲暉亦不在。故云。</title>,<text>天嶺雪看飄飄。塊坐寒齋任寂寥。庭鯉遟回猶阻對。縣鳧飛去忽趍朝。愁來魯酒緣非薄。望處秦雲漸覺遙。祗是相思千里夢。更隨官燭五更消。</text>
<title>淸平寺吟贈崔佐郞 泰厚</title>,<text>邇來深恨別時多。邂逅仍驚鬢髮皤。旅榻去年攀北路。官程昨日阻西河。三更綠酒禪宮燭。數曲淸絃妓席歌。聖代祗今猶有憾。如君坐守一崗坡。</text>
<title>次崔佐郞閒適堂韻</title>,<text>軒冕無心聽自然。幽居晩卜橘中天。溪添夜雨聲聲活。葉抱秋霜片片姸。松菊一筇三逕熟。蓬萊孤夣五更圓。客來欲問閑閑趣。笑指歸雲出暮巓。</text>
<title>憶眞樂公 李公資玄</title>,<text>禪庵寥落古巖巓。人去今爲第幾仙。一壑松蘿空自在。千年衣鉢向誰傳。雲扶朽骨秋仍白。水帶高情瞑更玄。碑字祗今苔半蝕。客來無語向靑天。</text>
<title>影池中見芙蓉峯</title>,<text>芙蓉倒向水中裁。幾點繁華萬古開。縱使有舟誰採去。極知無𧗱可移來。晴時旭照淸凝澈。秋後風多壓欲摧。吟罷擧頭還一笑。奇峯高倚半天巍。</text>
<title>淸平寺謾題</title>,<text>跋涉長途不說勞。一筇三日此遊遨。楓崖雨泣紅仍淚。松岸風翻翠欲濤。禪語傍燈隨境寂。詩肩倚檻與山高。獨來獨往渾幽興。肯向人間話俗曹。</text>
<title>登排置峴</title>,<text>天地東來此最寬。蕭條景物倚輿看。厥初排置功誠大。今日登臨興未闌。老石稜稜山逕窄。孤烟點點野村寒。居然脚底生雲氣。飛繞征衫影更殘。</text>
<title>乘舟下狼川 大里津</title>,<text>鞭策江神負畵圖。一筵高壓鏡中天。波濤夜雨蕭蕭後。景物秋風摵摵前。錦繡峯巒搖四面。魚龍窟宅怵孤眠。暗聽汀路歸人語。舟上紅袍定是仙。</text>
<title>狼川客舘朝起</title>,<text>官閣蕭然睡味殘。起來扶病強衣冠。椼楊閑卧威稜薄。鴈徐趨禮數寬。合沓江流煙外濶。依微山色雨餘寒。三聲畵角催歸駕。剛厭巖程望裡曼。</text>
<title>平康道中</title>,<text>幾日崎嶇裏行。此來天地眼差明。遙山直北雲煙濶。大野中間道路平。流水去分蘆岸色。商風吹送檜林聲。寒村薄暮聞雞起。知是平原古縣城。</text>
<title>赤礗院 有巖戶甑峯</title>,<text>蕭條虛院客來登。亭下蒼崖問幾層。巖戶却將紅葉鎖。峯甑惟許白雲蒸。殊方節序看看換。古峽溪流去去仍。塊坐多時無與語。澹然風味似山僧。</text>
<title>金城客館次板上韻</title>,<text>爲愛名區故故留。醉來徙倚曲欄頭。霜寒古秋全瘦。夜靜空林月欲流。胸裏肯敎棲俗慮。眉間惟許集淸愁。平生剩負江山債。笑把蕪詞草草酬。</text>
<title>昌道驛中次板上韻</title>,<text>秋色偏隨我所之。看來猶足慰覊思。金剛入望還嫌遠。馹騎如飛却道遲。山水趣從今日始。仙凡境向此中歧。長途跋涉寧云苦。去訪名區似赴期。</text>
<title>可惜</title>,<text>可惜秋光去似流。無端一夜忽全收。投筇搜剔何緣覔。把酒招呼不肯留。木立槁容禽語冷。巖呈瘦骨馬蹄愁。悄然覊緖渾難制。風雨寒山獨上樓。</text>
<title>路傍竇巖</title>,<text>高開一竇石中央。如此奇觀我未嘗。無日可關門謾設。欲爲何語口徒張。包容半壑雲煙氣。呑吐長天日月光。若使當時逢米芾。也應呼作丈人行。</text>
<title>道中</title>,<text>淸溪隱隱石參差。到處風光醉眼宜。踏葉馬蹄踈雨後。渡橋人影夕陽時。山坡半作農家物。野木多爲太守碑。跋涉肎嫌前路遠。每逢詩境故遟遟。</text>
<title>長安寺山暎樓</title>,<text>突兀禪樓問幾層。官程幸許片時憑。溪聲晝碎鴻門斗。山勢秋楊牧野鷹。紅葉落來將壑貯。白雲低處以橋承。猩袍未洗塵埃氣。羞對長安寺裏僧。</text>
<title>見元至正所供佛前香爐有吟</title>,<text>文物蕭條禮樂昏。腥氊當日穢中原。君王漸覺論治倦。兒女空敎丐福煩。海外縱供千佛養。世間寧有萬年元。可憐家國淪亡後。只看銀爐寺裡存。</text>
<title>登望高臺</title>,<text>飄然兩腋欲生翎。淸氣侵人倦意惺。分付洞靈山祗妥。指揮風伯雨師停。峯巒拔地千莖白。滄海連空一點靑。臺頂若敎添數尺。此身應到玉皇庭。</text>
<title>正陽寺歇惺樓次板上韻</title>,<text>仙區勝賞我偏私。行訪喬松庶有期。浩浩雪花埋地面。茫茫雲氣接天池。誰看寶馬馳來日。未記神鰲戴到時。無限化兒辛苦意。千年惟許此樓知。</text>
<title>萬瀑洞</title>,<text>秋日遊筇拂翠嵐。靈區勝迹我全探。龍潛赤黑仍靑白。玉列東西更北南。巖石能支千瀑載。雲霞自任一庵涵。瑤華恍惚雙眸眩。身世都疑駕鶴驂。</text>
<title>獅子庵石鷹</title>,<text>昔在禪翁說法時。層峯掀蕩岳靈悲。潛深神物魂猶裭。急難奇禽義獨知。莫道千匀巖自重。還敎一片石能支。我來欲問當年跡。僧指東崖半面虧。</text>
<title>上毗盧峯 二首</title>,<text>白玉羣峯大海濱。亭亭氣色壓無垠。禽飛渺渺纔看背。日轉昭昭可辨輪。一局乾坤開拓遠。千年造化設施神。登臨催刻山頭石。金姓其名卽始鑌。洗出容顔雨後流。衆香城上玉參差。龍眠九澤秋波冷。客拂孤雲老石危。造化精神山自泄。登臨呼吸帝應知。天東咫尺臨暘谷。指點扶桑聳日枝。</text>
<title>九龍淵</title>,<text>磐石彌堅只一身。深潭九化工神。回波曲曲明開鏡。流瀑層層白拖紳。萬丈獅峯渾作障。千年龍宅自成鄰。向來靈洞珠淵輩。到此還應北面臣。</text>
<title>次來仲韻。二首。</title>,<text>雲驄次第走東關。相望行塵兩月間。黃木撿來靑嶂繞。紅蓮泛處綠波閑。陲筒忽帶淸詞落。客袂還違勝界攀。笑把詩材留一半。許君追上雪中山。齊揷中天幾朶蓮。片時登陟片時仙。衆香秋月回淸夣。萬瀑寒波洗俗緣。陡覺名區懷勝友。忽驚華札伴瓊篇。待看樽酒靑眸會。隨處遲遅故駐鞭。</text>
<title>侍中臺</title>,<text>人去空臺萬古存。佳名留得侍中尊。山垂似舌湖全嚙。石列如牙海半呑。握管登臨評日月。携杯箕踞傲乾坤。鴻邊宿霧微微起。島嶼茫茫望若昏。</text>
<title>三日浦四仙亭</title>,<text>一聲長嘯海東頭。縹緲高亭勢欲浮。雲外紫鸞何日過。石間丹筆至今留。踈踈雨色平湖晩。淡淡松陰古嶼秋。極浦蘆花無限興。歸來滿載木蘭舟。</text>
<title>仙游潭</title>,<text>淺淺平沙海市連。一臺高壓鏡中天。斜陽繫馬長松下。半餉開樽古石邊。何代鸞驂來此地。祗今鴉軋但孤船。悠然坐占名湖趣。我是蓬萊第幾仙。</text>
<title>日出</title>,<text>蕩漾滄濤萬里紅。金輪浮出玉盤中。龍君辟易秋驚夢。羲馭寅賓曉奏功。烱烱神光垂大地。茫茫黃道揭遙空。長繩未繫西飛日。愁殺人間白髮翁。</text>
<title>東海廟</title>,<text>古廟巋然大海頭。阿明妥適自千秋。蘭肴桂酒年年薦。飈駕雲旗日日遊。風雨凄迷天欲暝。松杉掩翳景仍幽。靈光閃爍波濤吼。宇宙蒼茫動客愁。</text>
<title>寒松亭</title>,<text>相隨釋杖過招提。瀛府之東大海西。終古荼香孤石在。當時道氣四仙齊。泉光寂寞神蛟宅。樹影微茫老鶴棲。飛下沙亭舒一嘯。晩天浮靄馬蹄迷。</text>
<title>凌波臺</title>,<text>穿雲官角學鸞笙。萬里天風鶴外淸。忽謾來尋羣玉府。依俙重對衆香城。沙頭孤店看看晩。波上蓬帆點點輕。仙侶招邀今庶幾。聊將一斝揖蓬瀛。</text>
<title>鎭東樓下泛舟。眎同鄕諸人。</title>,<text>肩輿催下鎭東樓。客使風流倚畵舟。汀浦依依三兩樹。滄波渺渺一雙鷗。逢迎萍水還鄕會。狼藉杯盤卽海羞。卧聽女娘漁父唱。百年天地有玆遊。</text>
<title>竹西樓</title>,<text>飄然雙腋御冷風。飛閣華筵縹緲中。淺淺明沙平似案。溶溶寒瀨曲如弓。窺欄初月孤輪淡。落水流星幾點紅。急管半隨波語咽。貝宮深夜撼眠龍。</text>
<title>召公臺</title>,<text>相公碑老蒼苔蝕。移晷摩挲手自勞。德量當時滄海濶。名聲終古碧山高。棠陰足配周時召。刀筆寧論漢代曹。恍惚英靈遊此地。寒杯落日薦椒醪。</text>
<title>次吳聖▣韻</title>,<text>千里眞珠客路連。忽驚詩侶自榮川。羅汀倚棹波搖席。凝碧開筵雨滿天。鄕夢乍回中夜後。覊愁仍吐一樽前。向來京洛相思處。不道靈區共問仙。</text>
<title>自原州還向橫城</title>,<text>官角嗚嗚日欲斜。病餘詩興薄於紗。依依古松杉裏。時見三家復兩家。</text>
<title>玉流洞</title>,<text>此水應從天上來。寒聲淸晝碎瓊瑰。笑渠却識人間路。朙日還添幾點埃。</text>
<title>四聖臺</title>,<text>皓似鬚眉偉似冠。商顔怳惚眼中看。紫芝欲問當時曲。無語靑山只自寒。</text>
<title>步上彌勒峯</title>,<text>未到峯顚力已殫。層崖倦步太跚跚。登來悟得先民訓。爲善何如此路難。</text>
<title>九松亭</title>,<text>䨥流銀瀑九株松。千古奇觀集一筇。却恨世間歸有路。洞門先遣白雲封。</text>
<title>新邑月夜</title>,<text>仙興飄飄不自裁。夜深虛檻獨徘徊。可憐一片東峯月。帶得金剛霽色來。</text>
<title>丹楓橋</title>,<text>霜後凄風動漫愁。靑山流水看悠悠。可憐無數橋邊葉。猶帶秋光點點留。</text>
<title>出洞回望毗盧</title>,<text>玉洞朝飛點點烟。滿山淸氣着吟鞭。休言撿木行裝倦。曾是毗盧半日仙。</text>
<title>紅流洞</title>,<text>古深深逈絶喧。世人那得此仙源。孤僧却似桃花片。解引遊蹤過洞門。</text>
<title>次李上舍仲暉韻。二首。</title>,<text>超超蓬海玉爲山。曾入詞人嘯詠間。名姓祗今留寶界。夢魂應復繞仙關。淸塵已逈空回首。瓊韻難賡只汗顔。此去魯城餘幾里。萊衣佇看舞庭斑。怾怛名高海上山。十年淸夢往來間。卽今嶽祗却相迓。從古洞門元不關。笙鶴恍逢仙子駕。瓊琚喜替故人顔。毗盧九瀑渾搜剔。吾輩奇遊若是班。</text>
<title>追次李上舍韻</title>,<text>簇簇峯巒揷半天。芙蓉齊倚海雲鮮。名區若使無雙屐。浮世寧云有百年。去歲君收風景盡。前宵我遣夢魂先。卽知嶽祗容吾輩。次第蓬萊去訪仙。附原韻穉齒科名動九天。韶顔靑鬂映袍鮮。纔過賈傅說經歲。差少王通獻策年。南紀風雲偏覺重。北方游學莫爭先。行逢絶境懷人苦。安得提携共問仙。</text>
<title>自溫臺</title>,<text>十里江山活畵開。蘭舟飛過自溫臺。無端烟浦漁謳咽。千古閑愁付一盃。</text>
<title>江村</title>,<text>隱暎江村夕照時。蕭踈浦柳半無枝。長郊秋盡農功歇。牛在蘆邊不受覊。</text>
<title>巖上茅亭</title>,<text>靑山之上白江濱。縹緲茅亭壓喚文。醉眼矇矓看不辨。遠疑孤鳥近疑雲。</text>
<title>喚文菴</title>,<text>帆影遅遟沂碧江。蓬牕咫尺望仙牕。一聲畵角煙洲暮。驚起松間懶睡厖。</text>
<title>浮山寺</title>,<text>層巖矗矗碧千尋。水霧山嵐日暮深。望裏仙樓危欲墜。一僧無語倚松林。一語齋東誤世人。僞臺終古喚爲眞。逌來萬事渾如此。名實誰能辨主賓。</text>
<title>釣龍臺</title>,<text>山逈危孤寺。江深穩片。覇圖渾寂寞。天險但巉巖。魚忍香魂葬。龍愚白馬饞。千年悲覆轍。來後盍玆監。</text>
<title>孔巖道中</title>,<text>堪笑淸朝宦未工。適來蹤跡似萍蓬。鷄龍矗矗晴雲外。馹騎翩翩夕照中。今日又逢冬序逼。幾時方見路歧竆。檢田豈是男兒業。浮世行裝覺面紅。</text>
<title>孤蘭亭</title>,<text>錦水朝回駕。雞城夕卸鞍。山容東挹翠。野色北望寬。樹病依根卧。烟孤拖影盤。無端塊坐處。風味似僧閒。</text>
<title>胎峯道中</title>,<text>片石參差強號橋。只宜徒步不宜軺。中間可令移蹄踏。來往應恢擧足超。物或自成功又省。人能普濟利差饒。鞭渠當日還何用。梁海深譏萬古招。</text>
<title>鎭岑客館</title>,<text>暝角隨風響。官門已報關。依依明月夜。獨對九峯山。</text>
<title>酌魯山春</title>,<text>魯山春色擅湖西。一勺纔傾醉欲迷。和氣浹人寒氣退。不知牕外曉霜凄。</text>
<title>不向舒州</title>,<text>湖海西南學壯遊。馬蹄要看遍遐陬。如今無分舒州勺。三日韓山病未瘳。</text>
<title>淸州舘戱題</title>,<text>少年星使少風流。佳約難成夜已遒。曉日蛾眉不整。半含新恨半含愁。</text>
<title>淸安郡</title>,<text>政淸然後吏民安。太守宜將邑號看。治法不須尋別緖。二言猶足警爲官。</text>
<title>槐山舘</title>,<text>庭院寥寥月色多。古槐寒影看婆娑。不知太守今宵夢。着在南柯第幾柯。</text>
<title>丹邱</title>,<text>不到丹邱二載奇。山光水色看猶疑。肩輿十里蒼崖路。暗記擔簦躡屩時。</text>
<title>黃江驛</title>,<text>尙記王孫飯。還無季子金。行厨猶有酒。斜日爲君斟。</text>
<title>延豐道中</title>,<text>十里五里松桂林。三家兩家靑山陰。眠厖不聲籬半缺。往往獨鳥簷前吟。</text>
<title>俗離山</title>,<text>天將白雪冶山容。眼底爭呈艶態濃。粉餙由來凋大朴。世情今又到仙峯。</text>
<title>俗離謾詠</title>,<text>崑崙嫡脉走東陲。兄是金剛弟俗離。彌勒觀音寬世界。忠淸慶尙壯根基。斷頭龜石還應妄。蛻骨雞林儘可疑。神斧分留開鑿跡。揷天巖角鳥途危。</text>
<title>福泉洞</title>,<text>踏石穿林杖一藜。丹霞翠靄染衣裾。溪邊苦竹凌霜在。歲暮貞心欲問渠。</text>
<title>福泉東臺</title>,<text>夜夢登天逸。朝來此訪眞。松喬應窟宅。造化最精神。已道山容古。仍兼雪色新。瑤華爭眩目。幽償未全貧。</text>
<title>懷仁道中</title>,<text>靑山環擁洞無門。除却鷄聲定不喧。夕霧欲收林影亂。石間茅屋未成村。</text>
<title>文義</title>,<text>北來消息擾邊關。國事如今足涕潸。湖外將軍無別策。時時惟閱郡兵看。</text>
<title>溫陽溫井</title>,<text>溫泉終古與靈通。一浴能收損病功。安得導渠流四海。遍敎流澤及疲癃。</text>
<title>次天安黃子厚</title>,<text>寒重風欞外。春生蟻斝中。將詩評本色。占易問眞工。荏苒年將盡。團欒夜欲竆。那堪朙發後。歸去各西東。</text>
<title>披香堂</title>,<text>風烟寒幕府。湖海擅詩豪。差池憐鳳翮。潦倒愧猩袍。我望秦雲逈。君歌郢雪高。官居猶喜靜。談笑爲吾曹。</text>
<title>次權彦經。二首。</title>,<text>情話非君更屬誰。居然今日似前期。相携欵曲聯床穩。欲別躕躇下榻遅。殘雪小梅竆臈後。一湖雙樹夕陽時。天寒如此歸程遠。爲勸征人進大巵。詞華登紙面。春色動盃心。室靜書堆案。庭虛鳥語林。穩成朋席話。停却妓筵琴。不謂携分後。萍蓬復有今。</text>
<title>鴻山館 二首</title>,<text>特地名區一畵兼。滿天雲霧影纖纖。鰲將危閣高輸頂。鯨負歸船半露髯。海國有門山欲鎖。月輪如鏡水爲奩。沉吟半日無佳句。紙價新城頓覺廉。高風半雜角聲悲。怊悵官程自有期。勝地多緣今信宿。仙樓臨別更躕踟。潮光合沓船移後。海色蒼茫日沒時。故向煙洲遟繫纜。淸遊爲謝爾蒿師。</text>
<title>結城舘</title>,<text>大地無竆外。靑山欲斷前。漁村點夜火。塩竈縷秋烟。啣命曾何日。停軺又箇邊。西風虛舘裡。歸思轉凄然。</text>
<title>田橫島</title>,<text>庭樹依依日欲暮。荒山寂歷自秋雲。三千海色孤亭望。五百風聲逖代聞。極目全齊何處在。傷心橫島至今云。椒醪斟得男兒感。遙酹英靈祭以文。</text>
<title>藍田浦望海樓</title>,<text>宇宙男兒志。腰間一釰䧺。棲遑徒歲月。蕭瑟又秋風。世眼愁多白。鄕飧憶二紅。夕陽樓上倚。潮海醉吟中。</text>
<title>日入</title>,<text>金輪冉冉杳茫中。極目滄溟萬里紅。暝色取看生馬鎭。曙光應復報龍宮。堪悲人世無今日。始識機緘在太空。暘谷寅賓曾快覩。玆遊那似洛山東。</text>
<title>新都龍淵</title>,<text>劈破奇巖水滿科。貝宮消息問如何。神龍曉駕雲驂去。寂歷空潭但碧波。</text>
<title>鳳林寺</title>,<text>名區淸分未全踈。步入層崖一嘯舒。衰草鳳林秋盡後。濕雲鷄峀雨收初。苔承屐碎紋還合。石受波舂臼自虛。洞路未竆歸意促。碧溪斜日更躕躇。</text>
<title>石城鳳津</title>,<text>丹崖百丈壓長干。十里平郊掌㨾看。最是鳳洲奇絶處。半灘紅旭影波瀾。</text>
<title>林泉道中</title>,<text>持螯江上席。走馬峴西街。白日朙官市。靑煙擁縣齋。山低天更遠。樓聳地增佳。觸處風光好。渾敎倦眼揩。</text>
<title>落花巖 二首</title>,<text>雲外層臺勢欲浮。巖頭移席俯江流。煙濤蕩漾搖孤寺。錯道斜陽泛畵舟。荒臺寂寞欲黃昏。花落千年未見痕。寒月滿巖巖不語。碧江何虔喚香魂。</text>
<title>泰華山麻谷寺</title>,<text>洞壑嶙峋石路賖。行隨靈錫此停車。天下名山元擅泰。湖西大刹卽穪麻。簷陰暝落淸波月。嶽色寒浮碧樹霞。忽看淡煙飛一縷。南寮老衲報烹茶。</text>
<title>佐宣閣 二首</title>,<text>世情平地卽波瀾。國事危竿百尺端。聖代未應無荷簣。餘音空自想猗蘭。棲遑湖海官全冷。搖落乾坤歲欲闌。一曲新溪還入夢。莫敎鷗鷺舊盟寒。萬事關心鬢欲蒼。那堪世路劇羊膓。投膠誰理長河濁。穿井難回擧國狂。潦倒一官勞束帶。岹嶢九闕阻啣香。平生慷慨無人識。但有葵忱貢太陽。</text>
<title>次權上舍</title>,<text>地是名區客且留。官堂暇日錯觥籌。功名幕府還如縛。踪迹江湖却似浮。聯榻未窮終夕樂。裁燈仍作一宵遊。當筵莫惜驪駒曲。離別人間欲白頭。</text>
<title>仲秋夜雨 二首</title>,<text>公舘沉沉夜二更。滿山秋雨近寒聲。簾頭螢火還多事。欲把微光代月朙。雨脚連空月色收。今宵不信是中秋。安能學得飛昇𧗱。天柱峯頭辦壯遊。</text>
<title>完山</title>,<text>長郊晩色逈蒼蒼。馹騎穿來趁夕陽。從古山河雄左海。卽今屛翰重南疆。千街汗雨臨淄市。一道祥雲沛澤鄕。賸得古都觀覽富。幕僚官味不全凉。</text>
<title>法聖倉</title>,<text>滄溟咫尺閙鯨波。帳㨾靑山面面遮。土貢雲堆三萬斛。江村煙擁一千家。晴沙帶濕潮初落。晩樹增光雨乍過。聽說海防無別事。將軍只管赤城霞。</text>
<title>自法聖順流下羣山</title>,<text>監粟仍成汗漫遊。官醪况復洗覊愁。迷滕閣黃龍軸。水接扶城白馬流。天地漸寬知近海。巖巒差遠覺離洲。漕官實合舟行去。一帶恩波亦自優。</text>
<title>飛飛亭</title>,<text>男兒有眼不曾開。偶向飛飛閣上擡。百里平郊烟拖去。半汀寒樹月窺來。虛敎疇曩勞雙屐。那及今宵對一盃。極目蓬瀛迷遠色。待看笙鶴下瑤臺。</text>
<title>苦詞</title>,<text>初吹聲中散睡魔。曉燈明滅眼生花。踈筋緩骨都無力。強着衣冠一半斜。二吹官童報進餐。海腥園綠錯登盤。病餘匙箸謾虛設。斂手移時作畵看。三吹征途簇擁呵。風埃撲撲上鞍多。堪憐倦客無佳趣。無限江山閉眼過。</text>
<title>誇詞</title>,<text>昇平烟月我生丁。千里南關作使星。馹馬直驅湖海路。官人交候短長亭。雕床綵几三重席。繡壁紗窻八疊屛。笑向名娥誇一語。男兒四十鬂猶靑。</text>
<title>嶺上望長白山雪色</title>,<text>蒼穹近北勢偏傾。一髮層巒萬古撑。任重卽知憂亦大。故敎頭上雪添莖。</text>
<title>嶺上望七寶山 二首</title>,<text>十載靈區夣寐間。相逢如對故人顔。官僮莫說羣峯號。未到吾能識此山。朱欄隱暎綠陰間。人捲重簾半露顔。駐馬移時看不倦。不知斜日下西山。</text>
<title>七寶山</title>,<text>吾聞北海上。有山名七寶。迢迢大羅天。一夢尋常到。前年枉上䟽。恩謫關山道。猶能管仙境。亦足慰覊抱。維時雪爲地。萬里一色暠。重重洞門鎖。幽事無由討。春陽乍破陰。世故又相惱。有似失佳期。願言心懆懆。局束朱墨叢。男兒頭欲皓。人言四五月。綠陰看更好。萬物屬柔茂。天時已云燠。安能居鬱鬱。不禁興浩浩。回睨夏蟲輩。疑氷堪絶倒。携筇蘓堂嶺。逈若攀崇昊。山霏倐斂却。初日明杲杲。崖回林轉開。風過雲仍掃。乾坤自洞豁。不煩衡山禱。眼前芙蓉朶。馬首蓬萊島。行吟步虛詞。坐藉金光草。羣峯入指點。箇箇朙似澡。直軋層霄崢。旁控滄溟灝。或直如繩墨。或曲如栲栳。恬靜或如默。搖蕩或如搗。漸低或如瀉。突起或如燺。或如削圭璋。或如鋪碼碯。或如肆貨寶。或如飣鱻薧。或如將制閫。戈戟森城堡。或如母將兒。顧復懷襁褓。或如學士筆。珠璣散腹藁。或如逐臣容。江潭立枯槁。秀如出壑松。平如浮沼藻。驕如多金季。恭如蒲伏嫂。騰騰逐隊飛。如鴈復如鴇。昂昂出羣步。如䮍復如駂。奇耦狀卦畫。如經帝太皥。頎然偉而白。如對商山老。長城截胡境。籙圖傳自滈。金莖聳盤上。露氣凝顥顥。空中樓閣出。玉棟兼珠橑。牙籤懸萬軸。堆架皆可考。中峯勢最尊。盤據壓地媼。英䧺出草昧。寶位初登鄗。端疑坐明堂。釰佩爭朝鎬。玆山可比粳。衆山可比稻。輝輝子粒白。肯數麥與䵚。精宜供玉食。愚欲進司䆃。衆山比布裙。玆山比錦襖。嬌粧不厭侈。豈合衣皁。應冀及芳華。嫁與佳郞早。籠霧爛屛繪。映霞綵旒璪。巖稜互出沒。懸瀑相搏拷。幽窟不見天。微罅猶漏皓。羣材亦云富。松檜雜樗栲。駕海有餘痕。遠想秦皇艁。左右眩所矚。誰辨韓侯蚤。鶴駕瞻縹緲。鸞笙聽悼恅。王母下璇霄。玉妑陪羽葆。我欲洗穢膓。婪嚼七尺棗。誤認世間人。山靈應悔懊。雲深秘藥草。安得濟民夭。丹砂可服御。只恐病發燥。厥初創玆巧。戮力愁肝腦。堪輿夙著靈。神足禦熯潦。物理有感應。芬苾勤祀祰。千秋鎭北門。永爲邦國保。歌詩替龍眠。丹碧相絹縞。</text>
<title>歡喜嶺</title>,<text>試看世間歡喜事。無如邊塞見仙區。收將眼底羣峯色。散却胸中萬斛愁。甘雨旱天差可擬。故人殊土不堪侔。今行政與山名合。喚作覊蹤得意秋。</text>
<title>金剛窟</title>,<text>呀然別作小乾坤。開闢由來亦一元。象外烟霞惟自護。世間風雨豈曾掀。斑紋染膝苔爲席。紫液添唇井似樽。陶瓦誅茅渾可笑。短床安處是幽軒。</text>
<title>海望臺</title>,<text>竗有分明結又融。此來鰲頂驗神功。搖搖倚海山如揖。渺渺凌虛客似鴻。咫尺可能通帝座。蓬萊何必覔仙宮。滄濤萬里峯千朶。收拾筇頭一盪胸。</text>
<title>會象臺</title>,<text>夜宿開心寺。朝登會象臺。白雲俄度去。靑鶴忽飛來。硯滴峯孤立。經書石亂堆。此間無一句。何以答詩材。</text>
<title>蘓堂嶺</title>,<text>層崖疊障勢崢嶸。度壑穿林盡日行。回看向來三大嶺。世間虛得險岨名。</text>
<title>船巖</title>,<text>刳石爲舟問幾春。化兒多事弊精神。茫茫滄海秦方士。渺渺銀河漢使臣。不見沙邱來藥草。空聞蜀肆驗星辰。我今欲渡還迷路。更向山靈試問津。</text>
<title>兜卛庵</title>,<text>日夕携僧下翠微。霞光雲影掩巖扉。一年佳節菖蒲酒。半壑幽情薜荔衣。身到三淸應羽翰。詩逢七寶自珠璣。鳴泉解使心魂爽。不用烹茶破睡圍。</text>
<title>上露積臺</title>,<text>飛錫騰騰過樹梢。一聲長嘯倚嵒嶅。蒼茫遠望天如海。縹緲高懸窟似巢。世上怪奇無不有。眼中形勝可虛拋。豪情故與山俱聳。酌罷丹霞更洗匏。</text>
<title>金莊寺</title>,<text>行到金莊寺。坐看玉立峯。鳥聲三兩哢。雲氣一千重。幽事從玆始。仙人若可逢。竆探殊未已。日夕復携筇。</text>
<title>藍輿上山</title>,<text>僧肩似鶴背。騎向白雲間。直到三淸界。方看七寶山。</text>
<title>暮登開心臺</title>,<text>乘興藍輿步步催。西峯休報日輪頹。名區片刻眞堪惜。帶暝猶登寺後臺。</text>
<title>宿開心寺</title>,<text>寂歷山千疊。依微月半天。夜深人語絶。僧與鶴俱眠。</text>
<title>寺巖</title>,<text>特地觚稜聳碧虛。神仙從古好樓居。前宵鸞駕朝天去。留與閒雲護玉除。</text>
<title>沙林庵遇楓嶽僧石叢。吟一絶。</title>,<text>金剛百竗也皆全。眼底還無一寶船。千古沙林慈海濶。此間端合着叢禪。</text>
<title>妙安師求詩。書贈。</title>,<text>君如靑鳥我如仙。引入淸都第幾天。露挹漢皇承後掌。藥留徐巿採時船。瓊樓突兀三千尺。寶笈玲瓏八萬篇。須喚白雲遮去路。出山還怕再塵緣。</text>
<title>別七寶山</title>,<text>仙界因緣豈偶成。也知淸債自前生。山如絶代佳人色。客似長安蕩子情。一日詩樽歡未洽。千年雲樹恨偏縈。無端谷口冷冷水。瀉作離鸞別鶴聲。</text>
<title>次呈伯兄韻。四首。</title>,<text>北出關山影獨隨。季冬氷雪鳥途危。申申兄戒同嬃詈。心事千秋想楚累。至戒休論塞兌門。當時恨不盡忠言。猶餘一斗盈腔血。夜逐邊烽達禁垣。厭聽邊城夜柝喧。許歸蓬蓽覺天恩。還憐報答今無路。他日惟期結草魂。歸舟政好傍汀蘆。肯向明時㤪向隅。半世官名都去盡。此行應不愧閑鷗。</text>
<title>次龍坪從兄韻</title>,<text>覊客夢南州。孤燈夜故脩。朝盤厭腥味。回想野蔬柔。</text>
<title>無心詞</title>,<text>無心有心世上事。去年今年關外地。似官非官月再虧。欲歸未歸家千里。花落前村後村雨。鳥啼兩枝三枝樹。床前睡鄕醉鄕寬。城頭皷聲笳聲暮。</text>
<title>投壺</title>,<text>明原小女年十二。學得投壺竗入神。植立中堂兀不動。望之初疑木偶人。心隨眼目共到壺。壺外百物皆無覩。纖纖玉手忽低仰。亂矢飛作壺中雨。投壺投壺復投壺。此女投壺天下無。前身曾在玉皇前。玉皇爲之一破顔。一矢誤投胡太罪。謫下茫茫沙磧間。淸都舊習姑未除。猶擅投壺第一名。余亦前身香案吏。見汝投壺淚沾纓。</text>
<title>雨餘 漁家傲</title>,<text>日日炎旗天上擧。今朝喜見商羊舞。頃刻龍君行大雨。行無住。風吹却斂神功去。莫作邊關千里旅。人情懷土斯其所。所以鍾儀音奏楚。傷心處。陰山帶濕靑無語。</text>
<title>睡起 點絳唇</title>,<text>倦睡初回。虛堂寂歷靑山暮。斷煙踈雨。郭外迷春樹。吏散庭空。禽鳥飛無數。飛還住。睠言南路。坐誦歸來賦。</text>
<title>午睡 浣溪沙</title>,<text>木枕藤床課午眠。幽禽時語小牕前。覺來山色在詩篇。起看隰雲歸遠壑。官城南畔響鳴泉。忽然醒耳復怡然。</text>
<title>朙原詞一疊 玉樓春</title>,<text>孤城四面皆高嶺。天意分明開別境。譙樓晝靜不生塵。時有閒雲來弄影。休言撲地無鐘鼎。富貴江山粧邑井。春深煙景似佳賓。應接能敎今夕永。</text>
<title>二疊 淸平樂</title>,<text>欄亭孤倚。紫靄靑山低。四月西林木美。夕鳥相啣首尾。吾行曷月言旋。愁中一日如年。時復回頭南望。蒼茫翠色磨天。</text>
<title>三疊 南柯子</title>,<text>渺渺雲移壑。依依鳥過岑。園花飛盡綠成陰。坐見人間流序去駸駸。旗動飜飜影。笳傳咽咽音。忽然起立聽龍吟。孤釰惟知千古丈夫心。</text>
<title>島卵上疊 定風波</title>,<text>縹緲滄溟一秣高。人間羅網此堪逃。機巧由來無限伏。故遣漁兒飛步度層濤。空裡長繩如羽翰。應道天神將禍餉渠曹。</text>
<title>下疊 菩薩蠻</title>,<text>蓬萊島上靑靑卵。胡爲來作孤臣伴。毛羽異時成。行看王母迎。仙桃天上在。結子三千載。此物試同盤。也知分別難。</text>
<title>黃花詞 效虞美人</title>,<text>春風恥作嬋娟態。此意誰能會。自持孤節到秋蘭。但備湘江江上屈原餐。回頭三逕荒蕪久。亦有猶存否。他時濁醪泛寒英。政復疑君顔色在深觥。</text>
<title>幽蘭詞 效臨江仙</title>,<text>猗彼幽蘭生谷底。春來烈烈其香。世人那識此孤芳。獨彈尼父曲。悽惋不成章。學得楚臣滋九畹。吾將結佩充纕。寒天容易下嚴霜。淸芬須自保。委折亦何傷。</text>
<title>蟾光詞 效憶秦娥</title>,<text>陰雲捲。空中露出姮娥殿。姮娥殿。珠簾凝洗。玉牕如練。有繩難繫蟾輪轉。西溟易報淸光餞。淸光餞。五更凉露。一樽虛院。</text>
<title>關樹詞 三疊○效韓夫人</title>,<text>明原雪。朙原雪。着樹自成花。不必春遊遊陌上。塞城冬月亦繁華。堪唱郢中歌。城南樹。城南樹。春入去年枝。手種何人勤護惜。居然花盡子垂垂。遊蝶謾躕踟。南歸去。南歸去。迢遞路三千。谷轉山圍人不見。夕天關𡬾杳孤烟。回望政依然。</text>
<title>斛梅</title>,<text>斛梅生燠室。還能冬作花。高名與姱節。藉藉處士家。使爾去室復去斛。可耐寒風吹。寒風吹。驅雪來。請看南山松栢枝。</text>
<title>贈別李光溥之任鏡城</title>,<text>峽樹蒼蒼怪鳥鳴。一樽靑眼見深情。竆途會合悲還喜。絶塞功名辱是榮。君去且尋郊外墅。我行應過洛陽城。東門故結重逢約。肯唱陽關第四聲。</text>
<title>次鏡城新判官申 近 韻</title>,<text>送客歸來客又新。落花芳草水西津。紅塵十丈人間遠。靑眼尋常塞外頻。已把危途看坦蕩。肯於殊土浪悲辛。豪吟不學離騷㤪。却笑當年楚澤臣。</text>
<title>又用贈舊判韻。贈新判。</title>,<text>意氣相看尺釰鳴。罇前多小丈夫情。吾儕出世雖無罪。此地爲官亦有榮。百戰山河餘舊址。七言旗皷見新城。他時關北千人頰。齊播詩聲與政聲。</text>
<title>留別諸生 三首</title>,<text>爲辦諸生翰墨遊。黌堂聊復勖焚油。敢云師道能無負。只恐英才不見收。此日文風慚蜀郡。他時明月夢幷州。丁寧一語留深警。業未精時且莫休。國子遺言豈我欺。精荒終古在勤嬉。竆居縱乏薰陶地。篤志寧無進就期。半壁靑燈堪作伴。一床黃卷是爲師。佇看太史占奎宿。報道餘輝照北陲。但共諸生頌太平。腐儒堪笑管邊城。荒沙不見塵埃色。窮巷猶聞講讀聲。豹變陰山驚異彩。鵬騫滄海佇脩程。半年課學功何有。文化遙沾仰聖明。</text>
<title>次金生 晉大○二首</title>,<text>嘗聞關北多弓馬。不道詩書在此鄕。驥背負鹽還可惜。那堪虞坂泣孫陽。不數陽喬登釣易。大魚終古狀垂雲。長風會有扶搖勢。他日南溟再見君。</text>
<title>題給 斗應 母</title>,<text>瓊桃春色可憐枝。綠葉蓁蓁子欲垂。會待高秋成實後。團圓一顆掌中移。</text>
<title>回望七寶山</title>,<text>層欄曲檻望岹嶢。十二重簾隱碧霄。樹影欲隨蒼鹿駕。泉聲半雜紫鸞簫。天神窟裏孤雲杳。玉女峯頭片月嬌。莫遣羣仙揮手謝。緱山他日再招邀。</text>
<title>聞北客蒙宥感吟 三首</title>,<text>凜凜危言耿耿衷。只緣憂國匪謀躬。竆荒大漠三千里。華髮韶顔七十翁。近日嶺南無古道。幾年林下有眞工。枯蘭委葉香猶在。回笑磎桃媚艶紅。長安眞似奕棊形。覆雨飜雲也不停。天地迎來新歲月。關山拋却舊朝廷。陽和政破經冬雪。赫怒元無竟日霆。夫子生還吾已卜。昌辰寧久楚江醒。先朝逐客復冥升。痛哭斜陽望▣▣。今世擧顔增一恥。誰人開口免羣憎。春迴嶺國君回首。雪滿邊關我折肱。一語寧忘同出處。此心曾照別時燈。</text>
<title>李白古風次韻</title>,<text>長懷惜短景。此語向誰陳。徒聞海幻桑。謾詠山有榛。世路方險蜀。何裘不弊秦。近者班行間。稍稍多故人。君誠聖朙主。大恩流八垠。冠裳邃古制。乃今不全淪。隋珠尙閟彩。燕石或衒珍。滔滔眼皆肉。無人辦眞。聞昔皷刀叟。八十釣溪鱗。時來睨牧野。快鷹揚秋旻。誰能借暖律。坐令寒谷春。可憐竆廬夢。前夜入麒麟。其二厥初鴻濛判。天乃懸日月。汲汲勞四軆。東出繼西沒。容光無不照。萬古一光輝。何故造物翁。釀雲復成霏。公然事掩蔽。無計防奸非。問誰操縱此。風伯神而威。驅來且掃去。魯公衣紫衣。其三試問城南道。行者幾人哉。行行長擾擾。去去復來來。擔簦未必愚。擁盖豈皆才。世事多飜覆。天運有闔開。歌鍾忽涕淚。蓬蔂或省臺。枯蘭霜澤畔。御柳春溝隈。騰驤莫懽喜。迫阸休悲哀。涓流基浩湯。拳土階峩巍。層層六陽象。起自地中雷。終古豪傑士。其始卽草萊。終能洗衰俗。手挽治世迴。向來軒車客。埋沒成塵灰。其四文章載吾道。字字皆可珍。何幸逢周孔。何厄値狂秦。稍稍時俱下。誰與灝噩鄰。子雲退之輩。髣髴垢及塵。宋興蔚羣賢。遠溯洙泗濱。一洗千古陋。粹然得其眞。乾坤久長夜。白日倐轉輪。惜哉時命謬。素蘊未能伸。猶能繼先聖。亦足開後人。靑燈卷中對。不道隔千春。終始服遺訓。何殊薰炙親。其五吾道非暗昧。朙如日星列。今人好捷徑。大路行者絶。好是靑山中。水淸沙勝雪。蕨芽拳陽坡。魚唇沫丙穴。身邊野人服。案上眞儒訣。胸中蘊何𧗱。千乘願聞說。官名若將凂。塵念似灰滅。車馬日湊門。炙手手可熱。優孟爲叔敖。眞假誰分別。其六悲歌慷慨士。終古多稱燕。于今異所云。時運或使然。狼望長城內。瀚海易水前。衣冠幻毳氊。腥穢上薄天。草木悲戈戟。禽獸劫旌旃。小臣憶萬曆。皇威海外宣。傷心大報壇。神馭渺茫邊。其七朋黨甚兵戈。朝廷何時淸。但賭眼前榮。不顧身後名。相反似晝夜。和協愧簧笙。時來卽令譽。勢去還惡聲。陰雲自何生。倐忽蔽日星。臣愚如杞人。中夜憂天傾。其八陰魄氣方盛。桂樹多新枝。阿誰上銀橋。云是千金兒。容易擷天葩。香名四方馳。去作玉堂仙。紅藥春風時。朝回衆賓拜。不敢交一辭。東鄰老措大。何事鬂成絲。讀書無所成。兀兀還堪嗤。其九穆王好神仙。年光一百周。靑山却寥寥。白雲空悠悠。神龜與蟪蛄。畢竟同一流。赤松豈有之。人間死留侯。彭殤元有命。藥物不須求。其十佳人年二八。容色天下竗。淸揚畵新就。初日紗牕曜。烱烱一寸心。却向何人照。非無千金子。不肯回頭笑。無端彈別鶴。凄咽不成調。其十一皎皎鰲頂山。杳杳天東海。我昔薄言遊。羽客來相待。一別隔千里。年光幾度改。回頭望瓊島。碧桃還應在。無路再往從。坐惜凋光彩。其十二頑冬寒屭贔。草木無好顔。誰能巧剪裁。六出花其間。飜成律外春。造物亦未閑。入眼皆琪樹。無處不仙山。不省是濁世。太素如或攀。生憎上林烏。點點汚此間。其十三我欲削地面。一一平不平。太行失其險。瞿塘波不生。我欲去喜怒。恬然見性情。機心自消滅。誰復激之鳴。假使無貴賤。而人不爭名。吾言非弔詭。君去問蒼冥。其十四海山雄南紀。盤迴翠終古。洞府太寬恕。其中容醜虜。巖石圍似岸。樹木立如堵。寺觀排營陣。戈戟隱蓁莾。強弩不問鼷。廟謨恥揚武。河魁斂光彩。蚩尤弄天皷。邇來五六年。帝不仁南土。湯天杲杲輝。堯日淫淫雨。一境千里赤。男女泣農圃。秋至吏立門。村厖夜亦苦。臣匪盜賊性。本來非豺虎。其十五北山丈許巖。堪作望京臺。夜深試擧頭。天樞送輝來。乍喜分明睹。幸此無氛埃。敢言耿光遠。自知臣不才。未省露沾衣。佇立自徘徊。其十六李白文章在。淸水露芙蓉。光彩自不泯。終古星斗衝。飛鯨杳無跡。悵望未可從。當時若耶刃。未應敵詞鋒。我欲窺髣髴。藩籬蔽重重。鼻端徒自堊。安得郢人逢。其十七千里嶺嶠人。三年畿甸客。秘思愧草玄。虛室但守白。所幸任天放。免被世緣迫。隨遇且自適。何妨此落魄。其十八天開漢陽城。盤根仰仙李。佳氣鬱葱葱。終南與洛水。相傳贒聖君。惠化八方流。碩輔朝廷滿。贒士太學遊。中興左海國。大明東方侯。誰知山海關。胡人作譙樓。天下舊衣冠。獨此三百州。至今有志士。夜夜望旄頭。尼聖倘復生。定欲居靑邱。太王事獯鬻。此事非忘羞。猶識尊周義。豈乏思漢謳。百年無改運。天道遠而幽。區區保詩書。亦足示千秋。異時黃帝出。阪泉戮蚩尤。旌旗過燕然。快酬百王讎。東溟萬里路。再棹朝天舟。其十九願地無妖草。願天無妖星。願國無妖臣。長使朝著淸。正人在左右。然後王化行。粤昔治平世。賢喆爲公卿。奈何世級降。宵小卄乃冥。欲收天下鐵。鑄得斬佞兵。此計未可成。誰能禁沾纓。其二十思君不見君。朝上太華峯。想君顔色好。玉井嬌芙蓉。想君心內事。歲寒秀孤松。安得我成雲。而使君爲龍。來去太虛間。千古長相從。乍彈相思曲。絃語如水咽。他人雖有耳。豈解聽白雪。每覺鄙吝萌。方信憲似顔。君今何處遊。君復何時還。相去里幾許。相別年幾度。思君廢匙箸。孰非君所誤。翠鬂日以霜。亦以思君故。愁來不成眠。半夜中庭步。或冀靑鳥先。睠言西方路。靑天會快覩。庶幾披雲霧。其二十一富貴與貧賤。分劑皆關天。趍避如有𧗱。賢聖當相傳。流水日夜去。曲折盖萬千。所遇盈則進。勉君聽其然。其二十二孤燈到夜半。四面無人聲。覊人耿不眠。束帶待雞鳴。思量萬古事。磊落丈夫情。堪笑一紅紙。使我誤平生。行年餘四十。不聞有眞榮。此心無定鄕。搖亂如懸旌。寓懷無過詩。信筆寫不平。其二十三幽人無一事。睡起山雨綠。急向前池去。初非被迫促。盡日繞池行。此身誰縛束。臨池不求魚。大魚跳相續。待渠且變化。漢王豈久蜀。太公不會事。日釣磻溪曲。方長宜勿遏。此理吾已燭。其二十四爲商在道路。爲農在阡陌。衣冠爲士子。當在詩書宅。方寸起經綸。事業圖煥赫。而我何爲者。念之增惕惕。從今愼擇𧗱。毫忽分舜跖。其二十五咸陽宮裡帝。豈知桃花源。桃花有新枝。天下已蹶根。驪山項王來。金棺寂無言。當時苦起土。故向桃源奔。土崩未快覩。却恨鎖洞門。其二十六武王自岐山。箕子來朝鮮。商家舊寶玉。忍見成寒烟。六七賢聖法。獨向東方傳。一變齊爲魯。禮義數千年。所以三烈士。丙子拘北邊。其二十七自懽離別儂。儂愁一百端。或言臨邛女。與懽作新歡。儂心也不信。秋至憂懽寒。挑燈試裁衣。一縫四五歎。懽來會有日。朝起理靑鸞。其二十八飛沙走朔野。戍客㤪北風。猶勝在家人。杼柚吟大東。七月天旱甚。木綿如焦蓬。虛筐任棄置。寒女難爲功。徵布必以秋。報秋憎壁蟲。征衣未暇謀。含淚聽歸鴻。其二十九在位宣敎化。爲民出絲麻。各各事其事。事緖不紛挐。闒茸坐府省。贒豪卧雲霞。持此以求治。何異於炊沙。君王盍念玆。毋令有識嗟。其三十十一月之半。春氣冉冉還。政合厥民析。不須論閉關。消破崢嶸氷。洗濯瓦色山。句萌太早計。閃動也不閒。顓頊失其職。退避足羞顔。或疑星曆家。誤了推步間。吾欲詰之天。高高未可攀。其三十一枯葉着樹間。得風鳴不已。頓令楡關夢。未得越萬里。生爲丈夫身。且可裹革死。時淸無所試。白髮而已矣。彈釰忽起立。白日流如水。其三十二巍峩冠切雲。璀璨珮朙月。製荷以爲衣。芬芳也不歇。或恐塵泥汚。跬步不敢忽。分付搏桑日。莫向崦嵫沒。及玆未暮時。縣圃軔當發。其三十三蒼茫蓬萊島。此去三千里。中間險阻甚。高山與深水。遙遙東指車。始自今日起。行行愼行李。不至且無已。其三十四後王薄秦帝。未肎修長城。長城苟罔缺。虜甲無處鳴。監前慚水鏡。懲後失權衡。坐使塞上塵。不見百年淸。甚者瀍洛間。陸梁燕支兵。幾箇豪傑主。勞勞事北征。海內日以弊。齎送困居行。八月關山雪。肅肅天氣晶。中宵將士淚。落盡胡笳聲。誰將倚天釰。快斬橫海鯨。驅馭一失幾。天下大亂生。所以皇漢後。中國少昇平。其三十五牛山無美木。盖與大國鄰。世主無善政。比之由匪人。巧言足眩聽。令色能亂眞。朝晝所酬接。牿盡夜氣神。似忠非愛君。憑公實謀身。浸浸罔能覺。奈何不胥淪。所以禹祭酒。闕下持斧斤。其三十六故吾猶今吾。不見有新聞。居然成魯莾。只緣離別君。聞君進不已。繼晷膏仍焚。媿我處窮谷。倀倀獨無羣。相思至日夕。散步咏停雲。百金願買鄰。終老襲淸芬。其三十七憶兄愁看雲。慕先惕履霜。寥寥默齋居。杳杳向日堂。小少學遠遊。老大徒自傷。詩書是舊物。日夜在我傍。以此慰旅情。以此送年光。脫一句 弱喪不能返。念之沾我裳。其三十八伯夷生商末。獨歎虞夏沒。千秋皎皎情。寄與西山月。遂令宇宙間。淸風吹不歇。近者北去使。能無愧汗發。其三十九何處是九泉。長夜殊漫漫。由來無冬夏。豈復識饑寒。伊昔在華堂。春酒漾微瀾。飛來三足烏。忽忽西林端。畢竟同亡羊。休論梟與鸞。世人苦營營。牖惑良亦難。又一本東風二三月。大地春漫漫。紛紛百千卉。知暖不知寒。天霜乍行威。傑卓立癯巒。人生足禍福。行樂招辛酸。有來必有去。安得少盤桓。吾言如不信。看取東逝瀾。其四十君誠席上珍。滿腹▣琅玕。君飢似鳳凰。非練實不飧。君心如止水。終日不生湍。雪牕坐點易。不道牛衣寒。竆巷不宜君。胡不於朝端。問君君不答。使我徒長歎。其四十一黃帝貴無爲。帝舜垂衣裳。日月自順軏。萬古垂輝光。異哉夏禹氏。腁胝過六霜。一饋勞十起。矻矻企三皇。赤松學道眞。瓊臺吸天漿。子房妄效之。身死萬戶鄕。寄語搶楡鳥。莫學神鷹揚。其四十二樓臺夾兩岸。漢水中間流。王孫樂春酌。錦筵集朋儔。謂無靑雲念。故近白鷗洲。欵段何處客。難借片時遊。其四十三試引北海水。作我眼前尊。可將戶寬窄。且與長鯨論。堪笑醫家說。大醉損眞元。愚僑戒贒兄。碌碌不足言。我知醒狂者。不如醉死魂。其四十四願得萬丈繩。掛之搏桑枝。縛此東來日。使無西邊移。然後對萬象。雕琢以爲詩。百紙復千紙。堆毫敗絲絲。除却此一着。學字復何爲。其四十五天地寒風起。靑山黃葉落。神龍斂雨色。寂寞藏深壑。咄咄南方客。棲棲何所托。厨人無遠圖。云乏禦冬藿。其四十六遊子懷故鄕。人情乃其然。所以竹山夢。夜夜於榮川。幷州累移家。幾處好雲煙。非無會心境。不曾來枕邊。奈何尻輪轉。必向某邱天。代馬依北風。此性難棄捐。夢回步中庭。片月掛穹玄。其四十七手撚絲絲髭。坐憶童子日。五歲學文字。人言有美質。十三領經旨。移脚可踏實。十九出世路。初心漸放失。四十成濩落。秋風又蕭飋。其四十八近知周易好。頗欲竆鬼神。茫茫滄海岸。何處是眞津。此理如不悟。終當負爲人。願得仙神藥。回老作靑春。讀至千年久。也不言苦辛。其四十九昔遇一道人。謂我有仙姿。授以長生說。拳拳期奉持。烟火壞眞氣。秋霜上鬚眉。道人今不見。瞻望徒自悲。其五十戈揮退白日。虎發開頑石。匹夫立睨柱。萬乘還其璧。寸心雖云微。至誠能通眞。古來有志士。事業壽貞珉。其五十一白日走西海。天下一時昏。覊人悄無語。寂寂關柴門。安得酒如泉。滿尊不渴源。左右列琴瑟。前後羅嬋媛。新製三疊歌。心事曲中論。其五十二日月無停輪。四序自迴薄。可憐七尺軀。幾時世間托。男兒膓故大。徒然厭藜藿。默默坐深夜。孤燈花自落。其五十一高高九峯山。藹藹一道雲。請看天上合。盖從石底分。物理有感應。同氣自成羣。神龍不自神。變化也待君。其五十四天賦鵂鶹性。但令夜有目。白日無所見。斂身竄山谷。牛山不鄰齊。斧斤豈侵木。李斯不相秦。終應保其族。大蛇枉當道。老媼乃夜哭。其五十五駑無善步。鴟鴞無好音。秦俗稱士悍。鄭風穪女淫。地勢卑而湫。衆流來相尋。鐲鏤忍子胥。其初亦良金。楚江非嫉忠。乃令三閭沉。同是梧桐材。或爲舜殿琴。其五十六陰雨過西邊。白日在東隅。秦亡及漢興。一片長安都。紛紛道路間。相雜歌與呼。區區百年身。無奈寵辱紆。其五十七西林有密葉。衆鳥之所依。鳥來亦無數。而葉不呵揮。雖多足以容。請鳥無遠飛。他山縱有樹。他鳥已先歸。其五十八人君方寸地。自有黃金臺。棄捐不之修。樂毅何曾來。滔滔九層築。岌岌亦殆哉。河上將歸操。千古使人哀。其五十九逢君花爛熳。別君柳成絲。君心如砥柱。水至也不移。我心如靑松。歲寒以爲期。毋如天上月。有盈復有虧。太行亦平地。康莊或險𡾟。君有兩輪車。直驅去莫疑。男兒異兒女。不須惜分離。只恐心中約。中道便差池。君子贈以言。此詩倘替䂓。</text>
<title>待新月篇</title>,<text>金鴉西側翅。斜影看看沒。里老待月來。東向坐以兀。年少爭先覩。飛步凌峍屼。天晴豁雲霧。野曠低林樾。簇簇衆人指。齊攢東峯崒。遙遙載蟾輪。何處初整軏。滄溟倘眼前。直欲乘桴筏。新月如飮食。待者如飢渴。月如吳楚櫾。待如病憤厥。待者如逐臣。新月如丹闕。待如在閨婦。月如戍邊卒。借問待何苦。爲月是新月。稼穡此可卜。龜策不須謁。色赤招暵咎。輝白速潦罰。淡知田收小。濃識苗興勃。占地分高低。取驗懸秦越。其應若影響。玆事非怳惚。所以待月人。奔走也不歇。輿望良難塞。淸光故遟發。哀此蔀屋氓。終年常搰搰。醫瘡復剜肉。徵督甚蛇蠍。雖逢歲時至。可柰甕盎竭。夕無相舂碓。朝未黔炊堗。前年非不豊。卽今厭糠麧。尙冀秋成後。子粒流匙滑。相携忍饑坐。妄測造化窟。剛風吹倒衣。不言寒砭骨。回瞻洛城裏。赫赫好官閥。每言俸祿薄。肯恤根本蹶。謀猷但苞苴。事業惟黨伐。坐令閭井間。弊瘼多於髮。誰知邦國勢。暗裏就𦤞卼。恬然樂昇平。氣焰何浡浡。及此佳辰届。追逐聯轡钀。邀月好樓臺。良宵怕倐忽。樽醁漾波濤。盤肴羅肥腯。爭言今夜月。政爲娛紳笏。以此試較彼。枯壤與溟渤。天賦苦不齊。人事極歎咄。枯壤得春雨。乃成雞頭鶻。溟渤有時變。且見塵埃𡋯。三陽交泰漸。始自上履幭。盈虛自不竆。月圓而又朏。或言飮月樂。其身多膏鉞。不如待月苦。老死於農堨。此語莫浪傳。聞者色應艴。</text>
<title>大姑壽詞</title>,<text>人女復人婦。如妾幾人哉。舅家不可留。父家不可回。妾身如許微。天地如彼寬。至微處至寬。而難一日安。憶妾髮未燥。慈母棄幼女。養女無如母。棄之何處去。柔膓過於情。呼母日叫苦。阿爺有新婦。阿女有新母。育我同生我。天下無不是。阿女不知孝。自絶于天只。父子人難言。不才亦言子。崑山擇潤玉。光彩照門楣。阿女但聽命。童騃何所知。隨卽入舅家。時年十有奇。阿舅撫我頂。阿姑撫我背。視婦如視女。過蒙由情愛。此恩如可報。不敢辭糜粉。粗隨井臼役。每事唯諾勤。日月曾幾何。春秋遆相禪。冉冉三五歲。駸駸二八年。顧憐天賦薄。兼之疾病纏。公然悴顔䫉。怳望旺榮衛。伶俜五尺身。長似初來際。中堂會舅姑。相顧語更細。我家素鄙賤。世業在菑畬。者迎此婦。本欲助耘鋤。婦來亦云久。壯年黃口狀。三之日擧趾。何以田畯餉。吾兒不甚劣。吾家不甚貧。持此求賢婦。何處無可人。東南三十里。利川松溪濆。迴墻第幾宅。處子長成云。媒婆在鄰家。今日豈欺我。春風氷欲泮。祗恐佳期左。呼妾道所以。許妾任所之。陰雲羃四山。寒日凄無輝。東西與南北。處處足路歧。含悲出中門。涕淚但交頤。阿舅有偏母。獨居西山側。老人心故弱。見妾倍惻惻。念妾無所歸。謂妾於我卽。谷谷生人佛。俚諺良不忒。投人學竆鳥。乞憐同涸鱗。強顔入厨中。匙箸稍羅陳。還將事姑心。復事姑之姑。有時悄怳惝。逍遙步自虞。昭陽亦咫尺。長信卽天涯。聽說東鄰春。已放夭桃花。曉日新人來。香風送氤氳。鴉靑錦纏頭。茜紅羅長裙。酒澠又肴阜。綵帳高齊雲。舅姑在上頭。新人跪進幣。頎頎碩而大。允也丈夫儷。前郊百畝田。一朝可種藝。耒耕及鎛薅。何事不可爲。佇聞滌塲後。倉廂頌千斯。賓客齊獻賀。舅姑歡不極。姑歡未易得。新婦盡婦職。妾豈㤪舅姑。妾豈㤪所天。爲姑欲擇婦。人情固其然。爲子順親志。孝道孰大焉。形骸不如人。唯恨命途險。定非富易妻。不敢歌扅扊。此懷向誰說。寂寂重門掩。言念女事夫。一定無所易。如歸父母家。恐被他人迫。猶能隨大姑。揆分亦云足。他時大姑死。此身復安託。妾願彼天日。照臨妾心事。長使大姑壽。千祀更萬祀。</text>
<title>除夕五歌 五行軆</title>,<text>一更玄令猶北陸。風動虛林無靜木。雕山杳杳四百里。蕭瑟荒原草已宿。推恩有典親不待。邇班榮光身被獨。斑斑之服爲誰製。蓼蓼者莪那忍讀。嗚呼一歌歌當哭。二更寒威未可禁。坐憶昆朙鳥嗽金。屑着釵頭影煌煌。新粧恰得聖人心。蛾眉古來足薄命。謠諑今人穪善淫。燈前試拂廢箱塵。只有當年補裳針。嗚呼二歌不成音。三更欲眠復起坐。百愁燒成心曲火。春萱堂下常棣華。俯仰人間餘幾朶。兄年朙日六十五。鬢邊秋霜鏡中嚲。天寒無計撫背問。可奈逍遙初約左。嗚呼三歌淚雙墮。四更更漏鳴不已。天時駛駛如流水。歲去仍有歲繼來。我死繼我還誰是。山南長女遠父母。有行堪憐女子子。卽今少女雖在側。異日終如乃兄耳。嗚呼四歌增酸齒。五更塒雞翼頻皷。鳴和秋蓮帶赤土。男兒少小眼孔大。餘子紛紛也亦數。棲遑半世果何爲。紅紙功名悔早取。雄心飜作伏櫪驥。一夢蘭臯驕步武。嗚呼五歌聲更苦。</text>
<title>鼎排山</title>,<text>上帝手弄生生化化機。斟酌元氣之溟涬。紛紛萬品皆被其曲成。洪者纖者凡幾等。謂言主器無如震。乃命句芒鑄大鼎。始有斧牙獸齒。戮力輸金鋌。繼以長項短尾禽。吐火何熒熒。陰陽之炭造化罏。鬼施神設誰能詗。火風忽相盪。怳惚光烱烱。上圓與天比。下方與地並。兩角削成耳。三面撑作脛。經歷萬年久。盤據十里逈。奇巖位上九。玉鉉故在頂。雲氣是縷煙。仙官也煎茗。黃帝退縮顔生騂。神禹敬服色徒頩。楚子不敢問。况敢思制梃。項籍不敢扛。拔山成㱡殑。避秦沉泗水。小節太悻悻。遇漢誇瑞彩。聞之足齒冷。抑惟鼎之道。烹飪乃肯綮。鼎名雖好鼎實無有。如內衣弊縕外錦褧。又如會㴉川。虛對畵中艇。上帝辛苦鑄汝將焉用。民飢且死不知拯。忍見蔀屋眉齊攢。百憂不出熲。句芒據身長子位。無所猷爲但搢珽。縱有鹽梅不能調。遠慚傅說殷家挺。上雖盛水下無火。不如兩國使乘𨋬。癏職不受罰。帝亦醉酩酊。蟣蝨小臣粗知革物義。願向帝傍一欬謦。老婦嗜昏睡。無望績麻穎。農人拋耒耟。何以治畦町。明命苟赫布。婾懶可提醒。從今用大烹。下養聖賢上薦于帝以酌浻。然后鼎名副鼎實。曰有長子帝其肎。噫吁嘻。帝居高高未可干。帝聽如聾視如瞑。</text>
<title>應旨製進阜財解民慍。排律二十韻。</title>,<text>天道無他只在仁。自然羣品囿陶匀。德非廣運誰能測。化到潛周始覺神。四序成功歸庶尹。一團元氣在吾身。鳳儀獸舞羣和應。星出雲興百瑞新。耕鑿謠傳人自得。蠢蝡恩被物皆春。蒼生盡入雍煕域。朱夏初逢長養辰。穆穆紫宸開黼座。遅遲黃道轉陽輪。五絃乍引希音發。一曲庸歌聖意陳。按節祝融官不曠。知時風伯令應遵。徐來不學鳴條異。遍過方知尙草均。手語互宣如有導。氣機相盪自無垠。星辰日月調膏燭。黍稷稻粱足廩囷。髫白已看皆皷舞。疲癃寧使有吟呻。澤流雨露豐年累。患絶飢寒上瑞臻。和氣一人方寸地。歡容四海億兆民。天心格處知由我。聖德推來見及人。氣感乾坤交作泰。惠淪肌骨醉成醇。歸來後代光華逖。精一吾王旨訣循。良役每詢弭㤪策。首春先下勸農綸。爲君只合求如舜。詩替箴糾拜小臣。</text>
<title>南草歌</title>,<text>牝馬行地再索來。紅鳥弁冠何崔巍。潑血餘精復胚胎。炭燄歊赫神罏開。屹屹化工費力多。瓊皇俯視興咨嗟。乃令土媼勤護呵。申命雨師時經過。會趁陽春布澤時。呀然甲坼如趍期。奇功告成代者誰。祝融鞭龍任驟馳。南維炎序好遭逢。得其氣者增歡容。陽輪轉去節幡從。玉爛砂焦金液濃。烈烈之光照欲徹。凝成一脉叢間滑。流行支節無少遏。榮衛旺張羣痾絶。發外方知美在中。背面盎粹生春風。休言禀賦嗇不豊。元氣由來此貫通。憶昔炎帝御中州。聖轍未曾廵南陬。川芎山朮盡剔搜。獨使靈芽不見收。扁佗所見似管窺。草經安能補闕遺。或者培厚生故遟。不逮當年神聖醫。世人但知臭味好。文字無徵未可考。爲是初從南方到。其名喚作南方草。人間不乏良冶氏。狀得鵝頭與鶴觜。離象實外虛其裡。楚竹得之形相似。金精復畏讎家兒。胡越一家共維持。居然制度巧且奇。肯比荼甌曁酒巵。盈園翠色逐刀飛。案上初看團露晞。入手芬芳暗菲菲。瑤凾頓覺增光輝。喬松漏却吸氣法。故者纔吐新仍納。無端唇頰乍開闔。一道靑煙生翕翕。戈鋋詞壘未成行。朱墨公堂堆在傍。導出文源潤焦膓。助瀾頹波流更長。虛帷夜月㤪婦樓。落木秋風遷客舟。破散胸中百端愁。歡伯兵威此可侔。別是頑痰恣用事。病在膈間其名痞。百脉不通四軆憊。呵欠相隨兼噎噫。醫言本源祟於濕。血行失度成滯𤁧。薑朮力微不能及。鍼師瑟縮艾師戢。勢似奸䧺蔽江旗。劉備孫權魂欲飛。枯柴燥荻自神機。八人可解萬人圍。馮夷窟上走回祿。天地東南煙一色。坐敎氛陰盡掃滌。斬敵何須煩釰戟。始知幺麽一微物。遠追吳下諸英傑。餘薰外襲是末節。尙云奇勳同覇烈。如令鍊液聽用去。白日何難生腋羽。蓬萊鰲頂縹緲處。等閑金光也不數。飜嗟視驥如視駑。鞭策尋常困隷奴。截梁爲稅計何愚。觚哉觚哉觚不觚。西方有人眼孔明。覽察多知草木名。安得與渠一題評。隨材定品同衡平。刀圭應擅第一良。海內終當傳竗方。春臺壽域百物昌。永除吾民夭札殃。謾辭豈敢著之篇。請君去看老人躔。草在南土星南天。生得其精非偶然。</text>
<title>悼權河東 緝○二首</title>,<text>暮春淸洞萃同年。上設河東太守筵。盃瀝未乾驚薤唱。欲將生死問蒼天。丹桂輝輝筒十三。天敎兩朶耀吾南。咸寧半夜霜風急。第一芳枝忽閟馣。</text>
<title>哭宋正字 履昌</title>,<text>君去何以送。天地此一慟。曾分巷南北。兩家寒溪共。已喜蓬托麻。還羞雞比鳳。壬午花發時。聯翩充歲貢。十九金始鑌。二十有五宋。少時氣如虹。直射三淸洞。小成安足云。明時當大用。手中靶故長。次第靑冥縱。人間饒是非。朝著日以閧。孤舟怵風波。泊岸不敢動。局促如斗城。三刀是何夢。聞道韶川頭。僦屋閉牖瓮。平生六經書。虛負螢牕誦。陰陰院裏槐。悵望和露種。非無太倉儲。尙阻權知俸。誰知千里駒。合着靑絲鞚。粘箕腹未充。夜齕弊櫪凍。天上樓初成。珠桷而瓊棟。疇能助擧樑。待君興善頌。修文得信人。聲價瓊班聳。回頭東海頭。日夕寒雲擁。奈何下土虛。瓊皇速汝寵。來去太忽忽。欲向天門訟。玄空福善權。老矣不善弄。當時顔子淵。千古不幸俑。歸來習爲常。累纍埋才塚。爲善乃如此。惡人不須恐。忍令乃家兒。哀哀擗且踊。兒俱未長成。長者猶角緫。况爾在世時。白髮雙親奉。他時甘旨盤。庶幾三牲捧。春輝報無緣。此恨將焉控。哀猿膓不鐵。有淚如泉湧。我聞卜子夏。親炙聖師孔。學力非不至。病眼尙瞢瞢。况無過不及。鍾情情益重。精靈想彷徨。飮別增悲痛。我欲歌此曲。不忍再吟哢。</text>
<title>輓鄭參奉 重元</title>,<text>寬如滄海重如山。頭角崢嶸不可攀。氣像遠窺懷葛際。文章高闖漢秦間。賢人自古時難遇。濁世于今路又艱。廊廟大材終草莾。士林哀涕只潸潸。脩眉廣顙自精神。天賦聦明也不貧。甘露世皆知美瑞。深淵人豈測潛鱗。桐溪詩禮傳爲業。竹嶺雲煙管有人。報道小微星彩晦。公悲私慟兩沾巾。丈夫華髮曉霜齊。蘭畹凉生語鴂鶗。楡塞蒼茫騏驥夢。竹溪蕭瑟鳳凰棲。自聞天上仙輧遠。祗恐人間正路迷。滿座春風無處訪。披帷他日耳誰提。</text>
<title>輓沈判書 檀</title>,<text>秋霜颯孤竹。星月動精神。烈烈男兒志。娟娟未䯻身。乾坤▣▣日。風雨落花辰。一死如不足。千秋有幾人。</text>
<title>輓李都事 遂大</title>,<text>曲江公議也曾聞。第二斯人第一云。文苑幾回容我輩。淸都忽作列仙羣。奚囊冷馥金剛月。蠟屐殘痕木覔雲。猿泣廣陵魂忍聽。秋風撼樹日西曛。</text>
<title>輓張錦江 璶○二首</title>,<text>鳥馴階上栗收園。錦里先生學避喧。家世只傳詩禮業。居平唯誦聖贒言。三尊俱達官差屈。百行均修孝最敦。從此千年無笑語。靑山何處掩溫溫。洛口遙違座上春。錦江消息片藤因。丁寧靜几收心訣。屬托塵樊走肉人。言中膏盲眞藥石。書留粗粕更精神。深慚孤陋都依舊。圭復如今淚滿巾。</text>
<title>輓李直長 誠中</title>,<text>悲哉晦老之贒孫。科止小科官直長。四十六年石火忙。杜宇夜哭寒江上。</text>
<title>輓成護軍 文夏</title>,<text>名祖賢爺復好兒。弟兄夫婦揔黃眉。玉懸白髮齋郞頂。春入斑衣太守巵。九五福疇來似引。一雙仙鶴去如期。彬彬章彙盈帷藿。餘馥人間也不衰。</text>
<title>輓李松沙</title>,<text>嶺樹蒼蒼海色迷。出關驄馬倦移蹄。歸來三逕松猶在。仙鶴如何厭舊棲。豸冠當日立淸朝。不說功名此寂寥。今去帝鄕香案近。只應公道在璇霄。酒債尋常行處謀。人生七十古來稀。此詩合贈詩魂去。雪滿花庄月又輝。</text>
<title>權晴沙輓 四首</title>,<text>朙時▣▣▣。南國最悲傷。故我持平宅。元同校理鄕。秋霜千古凜。朝露一時忙。地下應相賀。堅氷近遇陽。憶對高山老。其言苦似荼。權知但紅紙。持憲又黃壚。驅馬關雲暗。聞鴻塞月孤。知公愛兄篤。胡不小踟躕。貳相先生業。相傳二百霜。雲仍近大振。兄弟孰能當。酉谷詩書地。春陽水石庄。公歸又何憾。堂搆有贒郞。千里同覊宦。元來十里人。公能去城府。我乃倒倉囷。酒暖橋頭夜。詩傳海曲春。餘生猶滯洛。今日倍沾巾。</text>
<title>松月齋李公 時善 輓</title>,<text>曾聞麟趾播詩篇。華胄遙遙代有贒。左嶺落波天漢脉。南州耀彩小微躔。山河自孕淸純氣。造化寧慳賦與權。韻格孤松昂絶壑。襟靈片月印澄淵。天皇乍失含香吏。人世俄看泣玦仙。冰玉貯壺爲素履。詩書盈篋是靑氊。夢回枕上嫌偸李。起下床前恥問錢。名利一關生不識。風雲萬態思無邊。猖狂豈效竆途阮。漫浪聊追太史遷。鶴駕鸞驂齊出沒。喬儔松侶共蹁蹮。平朝晞髮扶桑日。薄暮停筇若木天。飄拂怳騰雙腋羽。蒼茫笑視九州煙。斂將剔勝搜奇跡。耕得無霪不暵田。太白山南多桂樹。永嘉城北卽楓川。寓棲却伴歸林鳥。堅坐眞同入定禪。別界不容塵半點。名園猶護屋三椽。琅玕冠曁芰荷服。蘭蕙蒔兼杜若搴。几靜牕間初旭照。更深榻側小燈懸。在天富貴身何與。從好工程志自專。手閱古文三萬軸。口評前事數千年。病猶不釋衰猶勉。寢與俱眠食與咽。擣扤春秋刪或筆。雲孫墨子後仍先。是非歷歷歸誅賞。成敗昭昭任泝沿。直討淵源希灝噩。高開壇壘黜華姸。文章正得江山助。志業渾從筆舌宣。莊叟室虛生了白。楊雄門閉草他玄。神朙龜筭爭穪緫。嚮砉牛刀未見全。霧漲晩峯成豹隱。波寒秋水學龍眠。誰知櫝裏藏良玉。堪哂街頭售澤鞭。盎粹已看春氣像。淸幽永斷俗因緣。從知科目元非願。自至朝衣亦不穿。古殿靈光留在獨。老人星宿照來偏。居然急景馳如馬。忽報虛棺蛻若蟬。百載浮生何草草。三淸行色劇翩翩。風吹靜樹無竆慟。荷死殘香不朽傳。天必福仁言足驗。兒能讀禮業應綿。祗今末學迷岐路。安得斯人起九泉。宦海十年愁醉夢。講帷千里阻周旋。一書當欬床留玉。萬事傷心壑斂船。斜日異鄕東望哭。落花啼鳥感徒牽。</text>
<title>輓權正字 一夔</title>,<text>造化茫茫與奪機。何君才命故相違。風來乍展垂天翼。霜下俄凋滿畹菲。君寵母恩俱未報。子孤妻寡更誰依。傷心曉日靑山路。想得精靈不忍歸。</text>
<title>悼孫察訪 萬重</title>,<text>母髮如霜兒作客。傍人未忍報兒亡。高堂曉日聞烏鵲。猶道兒行近到鄕。傷心忍過貞陵路。萬事如今欲白頭。只有五更寒月色。尙含遊子看時愁。</text>
<title>輓朴護軍 施春</title>,<text>弓冶相傳說肯堂。喫來詩禮似膏粱。高年玉映雙眉雪。少日蓮凝兩手香。孝子難功留逝景。佳賓猶夢醉榮觴。春山寂歷梨花落。那忍如今過別庄。</text>
<title>輓朱上舍 二首</title>,<text>平生矻矻業縹緗。藉甚名聲翰墨塲。關嶺以東豪傑士。滄溟之上水雲鄕。月朙蓬島盃淸露。春暖蓮池袖艶香。銀漢茫茫槎影逈。祗應今去覿天皇。香枕每憑夢必東。強將何語誄仙翁。鐫銘恁地看工篤。詩禮傳家認業崇。壽靳靈龜仁莫驗。名潛司馬命緣竆。全歸猶有人間恨。忍聽虀歌父子同。</text>
<title>聞權蒼雪 斗經 戚兄訃志感。三絶。</title>,<text>太白山之下。而無蒼雪翁。今年又在巳。吾道果然竆。活水雲天影。徘徊知爲誰。巖亭千古月。蕭瑟五言詩。白玉闌干曲。君王初賞春。無人隨法駕。獨召舊詞臣。</text>
<title>蒼雪齋輓</title>,<text>太白何蒼蒼。盤迴三百里。芝蘭蔘茯𦬸。杉檜桂梓杞。靑蛟與白鹿。猛虎仍封豕。積氣故扶輿。生物宜豊侈。所以冲翁後。乃有蒼雪子。藍田朝日出。藹藹煙光紫。聦明男子身。天質固已美。况復得賢師。蔚爲豪傑士。深交托古書。與之同生死。爲文去雕餙。萬折東歸水。猗蘭不掩香。風度幽谷裡。河陽二三月。灼灼桃與李。齊言五彩禽。不合棲於枳。磊落靑雲志。豈以白首弛。果然矍鑠翁。上馬騁䧺視。天池杳空濶。大翮倐南徙。霜蹄血成汗。周道直如矢。三弟已着鞭。四弟復接趾。高門私桂枝。擧手皆珠蘂。是時東海國。聖人開新理。天生二三臣。幷世若相俟。淸朝卿相位。坐者復誰是。擧人似𥳽楊。在前揔糠粃。紛紛丹轂者。能不靦然恥。中間錫豸冠。曾未終朝裭。逖矣高山舘。何事獨憑几。晩被瀛洲選。一言媒讒譭。名雖編邇列。身未登玉戺。平生經濟志。寂寞酉溪涘。閒中無俗物。左右唯書史。名高未或攀。道廢天所使。傷心雙棣華。中道相繼委。獨也靈光殿。巋然人仰止。如今又哭公。萬事長已矣。玄機乖福善。奈何蒼蒼彼。世人多狹中。對面九疑峙。安得公襟袍。灑落無塵滓。世人多嫉妬。百端毁勝己。安得公好善。人技若己技。世或冒儒名。往往背宗旨。豈若公行誼。實地躬踐履。溪門弟子編。足以示千禩。世或學爲詩。剽竊堪唾鄙。豈若公竪幟。嵯峩壯城壘。五言蒼而古。駸駸昔人軌。川城諸學子。文圃失耒耟。山南七十州。誰復執牛耳。神鱗去大澤。鰌鱔沾沾喜。靈鳥藏九霄。鴟梟恣張觜。凉風吹九畹。厚霜欺蘅蕊。羣芳日變化。荃蕙與茅比。金橘幻爲枳。香亦不可恃。良田蕪不治。寧望頌薿薿。節莠偏雨露。無計快芟薙。公宜厭此世。此世難托只。天帝獨召公。仙官捧詔紙。空中八琅璈。引商雜流徵。迢迢碧雲路。蕩蕩平似砥。不似世道險。逼側而碨礧。雕欄十二重。春色今何似。花香襯鸞輿。前席詞臣跪。淸平奏新曲。歡樂正未已。有時睨故山。寧無悲緖起。君看太白峯。明月孤輪倚。</text>
<title>輓孫持平 德升</title>,<text>旗皷崢嶸翰墨塲。少年高價擅長楊。乘驄忽若前生隔。友鹿初非此世忘。起傍崇阿惟有桂。卧聞滄海累爲桑。傷心書幌塵埃滿。南國于今戴氏亡。</text>
<title>輓丁寧海 惟愼○二首○道沒商州</title>,<text>忠原道上馬如飛。十載容顔咫尺違。望裏征鳧秋渺渺。別來歸蝶曉依依。商山二去隨黃綺。華表重回是令威。南國風流今寂寞。可堪吾道日看非。名閥巍科發軔初。不言腰下但銅魚。近來此路人間狹。自是君家嶺外居。才未大施長已矣。仁無遐壽果何歟。福田尙種綿綿慶。寶樹三枝見善餘。</text>
<title>輓張上舍 瑢</title>,<text>春遊玉井擷英旋。文彩堂堂未易肩。大老一鄕尊齒德。幽居半壑好山川。路歸地下兒雙候。禮變人間歲再遷。先契祗今零落盡。可堪孤露淚如泉。</text>
<title>輓李上舍 㻋</title>,<text>松月亭亭自一輪。餘輝分處更精神。楓溪卜築終成隱。蓮榜題名未是伸。俯仰合宜喬得梓。去來爲適火傳薪。古心古貌仍千古。應厭漓風日喪眞。</text>
<title>代人輓前人</title>,<text>甓舍煙生十里光。一雙珠價擅圭璋。可憐坏土深於櫝。次第奇珍萬古藏。荷衣蕙帶逈超氛。谷底幽蘭只自芬。泉下非如浮世狹。故邀司馬賁修文。</text>
<title>輓鄭正言 行五</title>,<text>玉帶溫容鶴立癯。也應淪謫自淸都。文章早學書間蠧。科目飜同塞上駒。蕭瑟郞班頭易白。崎嶇贒路轂難朱。欲知鳳去奇毛在。請向庭前看碧梧。</text>
<title>輓洪翊衛 相民</title>,<text>荷塘寂歷竹溪虛。栗里黃花又故墟。向日朝廷輕嶺嶠。近年冥府嗜詩書。巖如隱德眞孤鳳。人訝私聞是伯魚。慟哭藍輿無路擧。向風還欲進蒲葅。</text>
<title>輓金 宅俊○二首○代人作</title>,<text>生同年己卯。居隔水西東。竹馬曾爲友。麻畦幸托蓬。業文終白首。嬰竪忽玄宮。泣聽斜陽笛。人間獨此翁。論交朋友義。序族弟兄行。琢業三餘日。摳衣一講堂。靑春行舊巷。白首守東岡。隔水猶嫌遠。那堪閉壤黃。</text>
<title>輓李芝圃 禧傳</title>,<text>惠連康樂本才名。二子誠難弟與兄。壽福必穪尊大老。榮光爭慕乃家庭。那知奇𥚁連雙璧。慘見同時擧二旌。可惜從今無善士。不堪揮淚強書情。</text>
<title>輓李新溪 天相</title>,<text>淸朝賢路窄。似子亦林泉。至行居憂善。眞工飭己專。詩書禮是業。七十二其年。玉樹看餘慶。一枝已日邊。</text>
<title>輓黃參奉 昌述</title>,<text>喬骨松姿特地孤。丹邱况乃檀仙都。尋常詩債行仍有。八十科名古亦無。東部豈云宜白首。南躔忽去入黃壚。空山落木秋全冷。蕭瑟風流與葉俱。</text>
<title>輓申順興 必淸○二首</title>,<text>玉以爲容。錦作肝。聲名藉藉擅才觀。神鱗重化滄溟濶。彩鳳孤飛枳棘寒。李白百篇仍大斗。王喬半夜忽虛棺。星臺政報文躔晦。寂寞人間翰墨壇。一慟烏山淚未乾。哭君今日更汎瀾。交遊謾入中宵夢。文彩何緣此地看。天上鳧歸雲影逈。遼陽鶴返月輪寒。蓮園舊客頭渾白。愁聽春湖咽暮灘。</text>
<title>代人輓前人</title>,<text>甥舘棲身似隔晨。雪襟冰韻識淸眞。黃槐南省蹉跎路。白首西湖寂寞濱。露唱忽驚孤旐曉。風流誰管滿樽春。人間一月終難借。孝子哀哀哭壽辰。漢水催孤棹。歸心趁壽杯。行裝猶道路。消息忽泉臺。鳳谷踈煙歇。雞山積雪堆。詩魂何處喚。深恨問寒梅。</text>
<title>續夢中句</title>,<text>乙酉仲春下澣。余假寐於水閣橋之僦舍。夢入一洞。蒼松夾路而齊翠。中有一株。長可五十丈。大可十圍。偃然橫卧乎小峴之上。白雲紫霞。往來於其間。余倚柯而吟一句曰。松卧空山閱幾霜。未及卒篇。傍有靑僮。前而揖余。余問之曰。洞名云何。對曰。昔有一道士過此洞。見此木之卧而老且大。歎曰。樹哉樹哉。在於深山絶壑之中。不被斧鉅之侵。是謂元吉。宜名曰元。由是。後人傳之曰元洞。且東指一岑曰。子欲寬胸次。宜上第一峯頭。余曰。諾。仍信步而行。脚力覺疲。殆不能上。俄渡小溪。有一藜杖斜植於白沙之邊。余卽取而杖之。身輕氣淸。兩腋生風。轉眄之間。忽不知自至於峯巓。距天僅尺許。手可捫星辰。浪吟久之。俯視下界。曠落空廓。一望無際。煙光霧氣。籠絡乎宇宙之間。不辨峯巒江海之高深。唯有一點蟻封。隱見於西北之隅。問之靑童。靑童曰。崑崙。仍揖而退。不省所之。余亦蘧然而悟。卽一奇事也。遂追續夣中之句以識之。松卧空山閱幾霜。老枝蟠屈倚雲蒼。誰將元字名仙洞。爲是斧斤不敢戕。松陰滿壑紫霞蒸。笑指仙巒第一層。天意似憐遊脚倦。故將藜杖助高憑。才名常媿久縈身。却喜中宵蛻世塵。仙界一遊知有分。休言春夢本非眞。按乙酉仲春。是公二十二歲所作也。考次時。偶爲見漏。故附于此。</text>
<title>輓詞[金聖鐸]</title>,<text>玉署金閨步武長。風塵滄海一麾忙。如何未遂歸田約。五袴歌殘虀露傷。</text>
<title>輓詞[鄭重器]</title>,<text>勿老家庭藹吉祥。天分奎宿放休光。高名早占神童牓。直節俄封御史章。纔見文翁來蜀邑。豈料平仲死雷陽。應知淸白江中月。流照鷗波萬古長。</text>
<title>輓詞[權萬]</title>,<text>十九兒童齒。三千禮樂儒。奇才傾洛少。巍第類楊於。燦燦儀庭鳳。駸駸下坂駒。器堪盛白玉。世奈薄朙珠。蹭蹬趍蓮幕。棲遑綰竹符。有詞夸苦並。爲政簡詳俱。若拙寧全拙。如迂定不迂。郞官參局座。員外佐司徒。握筭堪曹務。披簽贊廟謨。比家堅間架。方邑隱城郛。事辦心逾靜。才優語不敷。上官驚嘖喝。老吏憚睢盱。完器何曾漏。通材未始拘。在邦當一面。於藝反三隅。眼瞭千秋鑑。胸羅八陣圖。人惟推國瑞。世實昧時需。身是三朝舊。官纔下大夫。風雲歸齷齪。霜雪上髵鬚。晩入春坊乍。俄登栢府孤。朙時持白簡。常性責妖奴。信筆差權度。誅心錯有無。寧辭竆髮譴。猶許肘絲紆。聖度如滄海。摩天視坦衢。追尤依枳棘。隨分返桑楡。昨歲丁崇圮。妖氛凂嶺湖。天戈下賊藪。丙枕軫民芻。命示循良蹟。宣催弊瘠餔。承綸仁闥拜。揮淚蔚邊趍。不食開軒閤。親民問瘼痡。首蠲全鰒役。旋罷別塩逋。减戶還同尹。均田恰倣于。檢身如玉㓗。洗手恥錢愚。上䟽論諸弊。推誠潤積枯。和橋髯丱舞。堂浦禿娥歈。闔境春方午。仙籌日已晡。三冬幾視憊。一札報垂蘓。忽罷邯鄲夢。高歸太乙都。天東虧俊采。海域失慈喣。碎璧眞交臂。持金詎贖軀。於多村嫗泣。音義鹵氓呼。運氣今如此。吾儕只自吁。尙驚魚網設。偏惜兎絲誣。决水頻霑轍。賖霞輒滿壺。不慳騶卛枉。仍與肺腑輸。劈析忠邪界。分明取舍樞。傾心鐫法誨。引脚問迷塗。造次期相仗。平生矢勿渝。歸時隨五馬。今日杳雙鳧。錯莫無人助。伶仃欲底須。他時語心事。留待長螟雛。</text>
<title>輓詞[金景溫]</title>,<text>前春三月使君行。紫綬金章一路榮。今年五月靈車返。丹旐翩翩曉雨鳴。海邦終古惠聲流。洗得江春杜若愁。白叟黃童漫野哭。芳蕉丹荔奠靈輈。往事追惟壬午年。君時攀桂幷搴蓮。芳齡十九能如許。才子聲名萬古傳。蕭瑟靑年四十餘。經綸雅意此成虛。傷心莫聽貞元曲。一曲聽來淚滿裾。聞道全家向竹山。城南舊宅夕陽殘。身後可憐爲旅鬼。子䂓啼斷落花斑。乃兄心事我能知。門戶由來賴爾支。誰道吾生渠死去。敎人膓斷鴒原詩。</text>
<title>輓詞[權]</title>,<text>靑春飛步上層霄。左海重生申次韶。風雨世間經百變。鮎魚竿上閱三朝。經綸壯志空沉鬱。文武全材遂寂寥。惟有精魂伴猿鶴。暮歸朝出太和橋。</text>
<title>輓詞[李徵道]</title>,<text>鶴駕前冬朝上帝。三淸侍從誰其人。蔚州大尹忽承召。杜宇夜哭鷄林春。</text>
<title>贈遺</title>,<text>寄金騎省休伯撿田行臺[權斗經]兵部郞乘御史驄。繡衣趍過鯉庭中。雙親喜動晝遊日。一路威生秋憲風。年少登朝傾士望。歲荒隨處省農功。誰知水北寬閑野。斂迹歸耕有老翁。檢田使金休伯。將竣事還朝。爲兩親設壽爵。移書見速。以服不赴。遂次東坡不赴蘓州太守侍大夫人觀燈會詩韻。成二首奉寄。年少靑雲滿後塵。歸榮家慶簇蹄輪。繡衣當晝非行夜。和氣排冬別有春。折簡見期邀盛宴。杜門無計廁佳賓。一麾便養天應許。三釜何須羡古人。鄕閭奔走望車塵。使傳初歸擁盖輪。數日留穪兩親壽。福星分惠幾州春。登盤豢豹驚中饋。滿甕浮蛆醉上賓。寂寞掩關孤盛會。任敎豪客笑陳人。賀金休伯壽席[權斗紀]南極星精耀使星。晴開壽席聳瞻聆。雛將鳳穴明毛羽。客迓龍門醉醁醽。和氣充閭排凍雪。懽聲咽巷撼風欞。嗟余莫覩儀觀美。抱病窮山門獨扃。金休伯以詩贈子成。有偏慙酷似之語。謾成一絶示子成。他日見休伯。當一笑。[權萬]休伯題詩寄子成。人言贒舅有賢甥。勳名德業終何似。他日應知孫月城。望金休伯別墅有感[金]上津津上好林園。中有幽居占地閑。借問主人何處去。獨留猿鶴守孤原。</text>
