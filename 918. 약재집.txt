<title>廣陵道中</title>,<text>行人渡口尋橫舟。日暮暝烟生遠洲。回首長安何處是。靑山深樹杜鵑愁。</text>
<title>牙山途中</title>,<text>靑莎紅間子䂓枝。錦繡溪山畫裡奇。忍與風光分面目。故敎征馬暫遅遅。</text>
<title>無限城</title>,<text>隔林幽鳥動春聲。無限深愁無限城。最愛高峯留落月。故敎行客覔歸程。</text>
<title>面像庵</title>,<text>何人好事此經營。斲削雲根佛像成。三十諸天低可接。萬千羣峀近相迎。前垂薜荔袈裟袖。左送泠泉石磬聲。釋子當年誰作俑。秪今留作小庵名。</text>
<title>龍巖寺</title>,<text>月色千年白。山容萬古靑。開簾雲入戶。拂袖爽生欞。風日非平地。烟霞是福庭。道僧鍊眞訣。坐誦蓮花經。</text>
<title>田家淸事</title>,<text>先生好幽靜。卜築淸溪濱。芳草偏宜夏。林花獨占春。時聞布穀鳥。長伴勸牛人。與物心無競。忘機魚鳥親。</text>
<title>卽事</title>,<text>處士白茅屋。先生烏角巾。菊除先病葉。松愛後凋春。東畒朝鋤麥。南塘暮採蓴。康衢烟月興。何獨在堯民。</text>
<title>解嘲 在班時或以罕出入鮮言語爲嘲云</title>,<text>謬掛靑衿籍。叨趍粉領行。毁應非是辱。譽亦不爲榮。罕出仍多病。無言豈矯情。唯餘盤谷樂。不入世人爭。</text>
<title>丁未春帖 三下</title>,<text>端憂政與雪消除。一氣昭穌欲動初。生意已看新菜細。韶光先入臘梅舒。鷄壺漏水添春晝。獸篆香烟矗寶書。班定彤庭爭虎拜。椒花頌獻祝君餘。</text>
<title>丁未端午帖 三下</title>,<text>輕烟一抹羃晴林。宮院沉沉放晝陰。歲旱商家千里雨。風薰舜殿五絃琴。驕陽幸遇端陽變。膏澤欣添惠澤深。此日詞臣齊獻頌。喜看金鏡出江心。</text>
<title>酧申說書叔弼 醒齋申翼相</title>,<text>身在寰中心似馽。神游物表體常舒。朝烹白雪調寒茗。夜喚靑燈檢古書。孤拙可堪當世用。病慵還與故人踈。他時倘遂歸田計。回首風塵一夢如。輕薄紛紛飜覆手。人心奚翅九疑難。羞將傲骨甘同趣。忍向塵容強作歡。賴有田園新社靜。莫敎鷗鷺舊盟寒。知君不是寰中客。自喜平生取友端。</text>
<title>銀臺酬唱</title>,<text>烟矗金爐寶座開。日移仙仗影徐回。銀臺晝靜唯聞漏。禁苑春寒乍放梅。秪爲身閑頻覓句。時因興到強呼盃。東方先獲應無賴。知有龍門奪袍才。</text>
<title>假官遞出後。寄呈銀臺四學士。</title>,<text>春雲放日媚新晴。坐看庭堦細草生。几在烏皮供睡味。林喧禽語攪詩情。身邊已脫牢樊馽。夢裡猶驚午漏聲。借問銀臺酬唱錄。邇來嬴得幾篇成。</text>
<title>過滿月臺有感</title>,<text>偶因王事訪蕪城。敗礎頹垣認舊京。晉代衣冠寒燼滅。漢家陵闕夕陽明。遺墟麥秀騷人恨。遠野樵歌故國聲。千載興亡何處問。浮雲流水捴無情。</text>
<title>廷尉門前歎雀羅</title>,<text>雲雨從來手覆飜。紛紛輕薄尙何論。招賓舘下馮驩在。喜客堂中仲孺存。自歎奔趍駔儈地。還成寥落雀羅門。方知好惡殊朝暮。却遣桃蹊僻村。</text>
<title>江草日日喚愁生 以上課作</title>,<text>春入江邊草。人添客裏愁。濃於萬頃綠。長與細芽抽。坐覺芳菲晩。仍傷節序遒。秦山何處是。聊欲采忘憂。</text>
<title>廣陵書事</title>,<text>二月江城不放寒。茆簷遅日影盤桓。村名却自柴桑得。春意方從舞雩看。社路歸尋牛去易。雨詩題到鷺飛難。草堂身世還嫌拙。移種桃花護曲闌。</text>
<title>雨夕書懷</title>,<text>春雨陰陰景欲昏。暝烟如水羃平原。羣鷄啄地穿林去。噪雀尋巢繞屋喧。秪有簡編消永日。絶無車馬閙柴門。傍人莫道生涯拙。這裏幽懷未易言。</text>
<title>沈正言慈堂輓</title>,<text>雅有通家誼。恭聞訓子純。張門閨範美。申國母儀眞。十載寒泉咏。三從典戒遵。潘輿違至願。椿壽遽中身。喜託靑氊業。悲纏白髮親。佳城起舊壠。神劍會延津。縱未升堂拜。曾爲截髮賓。江鄕違執紼。雙淚自沾巾。</text>
<title>申伊川叔弼別帖</title>,<text>龍門生綠椅。攻成七絃琴。一彈禁邪思。再彈和人心。願君抱此曲。懷哉太古音。棠谿鏟精鐵。範爲三尺劍。一揮毒蛟剸。再揮堅陣陷。勖君操此柄。鈇鉞於金鑑。東阿有煎膠。出自大井源。休言一寸微。可救千丈渾。期君汲此水。凈洗人心昏。玄冥蘊大池。騰爲普天雨。一氣或愆伏。不能霑下土。須君霈此澤。霂霡遍農扈。津頭千葉柳。菀菀靑如織。豚魚尙可孚。禽鳥亦知樂。請君視同胞。笑嚬民休戚。園中一樹橘。離離霜後黃。牛刀試割鷄。大胾從此甞。知君報政日。鐙鞭留峽鄕。關東形勝冠輿圖。伊闕泉源最別區。特地春風花作縣。小樓明月酒盈壺。盤登錦訥兼䟽趾。峽束靑城俯碧湖。簿領多閑詩料足。可能頻遞竹筒無。</text>
<title>月夜</title>,<text>茅齋簷豁月初升。風急雲收夜氣澄。烟外空濛知小澤。霧中蒼翠認遙陵。陽坡植物多春意。矮屋生涯卽老僧。霽後靑山看不足。捲簾移向曲闌憑。</text>
<title>霽後</title>,<text>日漏晨赮雨意晴。一番花信滿江城。靑知冠岳烟初散。白見彎堤水欲生。簷帶濕雲禽語滑。柳梳寒鏡鷺絲明。山家霽景供詩料。嬴得騷人擲地聲。</text>
<title>宿山店</title>,<text>黃昏乞宿遠征人。翁笑看天婦怒嗔。分付從行体怪此。白頭浮世捴如新。</text>
<title>早發</title>,<text>早發山前路。橋頭三兩家。霏微曉來雨。開盡滿汀花。</text>
<title>稷山客舍</title>,<text>曉雨初晴宿霧收。霽郊春色入吟眸。城荒慰禮千年堞。路控湖關五十州。高閣風微低乳燕。前村日晏餉耕牛。憑欄漸覺終南遠。無限山川捴是愁。</text>
<title>逢孝谷兄</title>,<text>相逢此地本無期。却憶柴門駐馬時。閱盡人間多少事。不唯離合秪如斯。</text>
<title>燕喜樓。奉別同春凾丈。</title>,<text>親知賓主與師生。邂逅風塵兩眼明。湖海百年無此會。却忘遊子遠遊情。</text>
<title>赤登江</title>,<text>嶺左羣川合作江。淺灘多石聽舂撞。水通屈子曾投汨。吏艤韓公舊謝瀧。日暮片雲看更遠。天邊去鳥不成雙。誰家亭子此江上。烟雨滿簾開八窓。</text>
<title>扶桑舘</title>,<text>行盡山中路。來登水上樓。花飛春夢亂。林密鳥聲幽。芳草江南恨。歸雲極北愁。庭閑詩易就。征盖此淹留。</text>
<title>霞亭</title>,<text>晴川東畔最高臺。縹緲軒窓面水開。商舶乘潮移棹去。漁歌和雨過江來。汀洲近遠時聞鴈。宇宙中間獨擧盃。霞千年飛不盡。詩成誰是子安才。</text>
<title>得家書</title>,<text>客窓春日夢秦京。千里書迴眼忽明。稚子緘書辭未了。殷勤猶說戀親情。</text>
<title>舟行</title>,<text>孤舟行傍碧江潯。川路遅遅日易沉。驚浪拍船知近海。隱鍾和月認遙岑。愁因去國滔滔遠。酒喚忘憂細細斟。更問郵亭何處是。夜深候火過前林。</text>
<title>日哦亭</title>,<text>華亭高壓祝融墟。檻外長江抱井閭。萬里河山輸指點。百年憂樂付盈虗。新調櫪上房精馬。細膾盤中丙穴魚。莫誦藍田丞壁記。日哦唯檢九方書。</text>
<title>次五峯韻贈覺海上人</title>,<text>梵王古名刹。方丈地偏幽。峽束窮溟起。泉從絶頂流。尋眞理芒履。携釋下高樓。湖海春將暮。相期汗漫遊。</text>
<title>登義相㙜</title>,<text>氣渾轇轕無邊白。山失扶桑一點靑。海伯却嫌吾眼大。故敎浮靄蔽窮溟。</text>
<title>東萊府</title>,<text>孤城當日漲烟塵。烈士堂堂不顧身。宇宙百年留正氣。海天明月像精神。高風可使蠻獠戢。大石今看直筆伸。政賴扶唐廵遠力。何須功業畫猉獜。壬辰之變。府使宋公象仁死之。今府伯爲伐石紀蹟。故第六句及之。亂後蕭條廢重門。層城遺堞作頹垣。烟生古堠峯頭暗。風捲狂潮海口喧。竗技政看穿柳葉。覊愁無限瀉芳樽。壯懷磊落頻看劒。笑指蠻雲萬里昬。</text>
<title>各鎭浦</title>,<text>諸營棊布護重城。號角轅門帶劒迎。夜靜戍樓刀斗息。風恬鯨海浪頭平。將軍下蜀龍驤壯。猛士彎弓鼉皷鳴。控扼東溟三萬戶。方知勝作一書生。</text>
<title>塩戶</title>,<text>漠漠浦邊斥鹵田。家家煑海晝生烟。可憐終歲堪辛苦。徵稅傾盆室磬懸。</text>
<title>漁村</title>,<text>家家晒網夕陽天。剝蛤烹菰生白烟。風送輕颿山外出。村童擧手辨遙船。</text>
<title>呈慶州府伯</title>,<text>春風汗漫共天遊。擁傳來尋半月頭。三代衣冠曾一瞥。五陵松栢幾千秋。綠蕪偏向遺墟沒。往轍猶從鮑石留。莫向故都吹玉篴。旅人多感涕堪流。</text>
<title>望春亭。次閔按使韻。</title>,<text>短簷風露暮凄凄。雲逗斜陽半嶺西。莫道河陽花木好。子䂓偏向客窓啼。</text>
<title>廵過列邑。歸到大丘琴湖口占。湖在府東十里</title>,<text>琴湖春水碧如油。劈斷層巒十里流。霞外飛看滕閣。沙邊翔集岳陽鷗。靑山不換千年影。畫角難堪一弄愁。莫恠他鄕歸意懶。此行何處是幷州。</text>
<title>星山舘</title>,<text>睡罷開窓晩。西簷落影斜。陰濃空院𡬾。烟起夕陽家。始覺南州勝。差寬北望賖。溪山供嘯詠。剩得幾篇多。</text>
<title>無聊中見山水小屛偶題</title>,<text>白雪靑山暮。短橋何處村。詩翁策驢去。稚子荷芳樽。右騎驢過橋楊柳風搖岸。桃花水浸磯。亭空棊局在。罷釣人未歸。右柳岸空齋手搖白羽扇。身穿碧蘿衣。散步下山逕。招提在翠微。右散步山逕碧玉鳴澄瀨。芙蓉揷遠岑。中間有鍾子。相與托知音。右溪山彈琴對酌南屛雪。前灘搖櫓下。還疑劉阮郞。共到山陰夜。右雪江對酌簑衣滿江雨。竹竿滿江風。江動猶垂釣。方知取適翁。右披簑釣魚枯棊白鶴院。永日玄都觀。靜看飜覆勢。不覺斧柯爛。右空院看棋削立千尋壁。飛流一匹練。初驚雪滿山。却訝銀河濺。右絶壁瀑布</text>
<title>次杜工部曲江韻 春三朔月課</title>,<text>滿汀芳草殿殘春。春晩江頭愁殺人。圓顆欲成山杏子。臙痕全褪小桃唇。紛紛甲第喧鍾皷。纍纍荒墟見石獜。佳節等閑人事變。莫敎虗負百年身。</text>
<title>樂事同衆心</title>,<text>三元佳節太平春。翠華晩向端門臨。月搖仙仗影參差。星絢寶座光森森。香烟細裊御爐篆。法酒爛瀉衢樽斟。萬品陶匀太和氣。淸輝不放春宵陰。君臣樂奏角徵招。喜色欣聞管籥音。宸情不是好遊逸。只爲歡樂同衆心。堯衢烟月擊壤歌。舜殿南薰解慍琴。皇風沕穆發育新。惠澤瀜潝淪肌深。金膏紫烟玉燭調。軌躅可並雍煕尋。和風淑氣無時歇。千秋萬歲長如今。</text>
<title>次贈信上人</title>,<text>禪蹤無滯水同流。萬二千峯一錫遊。會待秋風投紱日。共携明月正陽樓。晴靄起暮山。官池下白鷺。留僧話楓岳。不覺斜陽暮。</text>
<title>次贈弘信上人</title>,<text>語帶烟霞爽。心如霽月澄。猶嫌公舘窄。更向小樓登。境勝頻移席。宵分強挽僧。浮雲何處住。遙指碧山層。</text>
<title>寄題同樂堂</title>,<text>地僻溪堂勝。亭仍漱石奇。脩篁踈擁砌。幽磵細通池。谷窈雲生檻。山空月入巵。登臨同樂意。唯有主翁知。</text>
<title>宿無極院</title>,<text>小院依林樾。茅茨八九椽。溪喧晴似雨。嵐濕晝如烟。野簌供官餉。莞茵替坐氊。長程身已倦。不得駐征鞭。</text>
<title>次旅軒韻</title>,<text>洛水千尋碧。商山萬仞高。中間有薇蕨。莫道首陽遙。</text>
<title>登達城北角觀漲</title>,<text>支離霖雨浹旬餘。一帶晴川幻尾閭。西合仲連曾蹈地。東沉沮溺舊耕畬。丘陵變作魚龍窟。峽戶仍成島嶼居。滄海桑田眞一瞬。乾坤早晩捴成虗。</text>
<title>寄申學士</title>,<text>才難儐際簡金閨。南極星邊耀瑞奎。風伯也應騫瘴霧。海神還怕燭靈犀。溟鵬蹙浪鰲頭小。鐵篴明空鶴影迷。觀比子長今古壯。草堂詩上岳陽題。</text>
<title>能如山人弘信。聞余到郡。袖詩來訪。次韻以贈。</title>,<text>從古窮人坐愛詩。歲闌霜雪襲吟髭。空門自托虗無契。末路誰憐骯髒姿。千里薄遊留勝躅。十年潦倒欝厖眉。前山雨歇雲初起。要識心緣萬滅時。</text>
<title>陛辭</title>,<text>朝辭金陛出明光。笑指關山劍有霜。象魏欣瞻新黼座。衣冠猶帶舊爐香。雄心直踏千尋白。暮境還愁兩鬂蒼。塞上征謨資廟畧。却慚踈懶綰銀黃。</text>
<title>夜坐留別文翁</title>,<text>雪消江路細盤紆。千里征人酒一壺。遙想戍樓羗篴夜。定敎歸夢繞西湖。</text>
<title>松都懷古</title>,<text>故都雲物冷蕭蕭。勝國豪華此寂寥。何處鍾聲來遠寺。夕陽人影度危橋。狐鳴敗礎誰家宅。雀噪荒墟舊市朝。從古廢興天有定。傷心不必問漁樵。</text>
<title>有詩寄贈襄陽李使君文伯之行</title>,<text>人間歧路各東西。關樹迢迢朔日低。遊子獨登黃草嶺。使君行聽白銅鍉。崢嶸雪色連窮塞。爛熳風光繞大堤。遙想板輿隨處樂。不堪孤露重生悽。</text>
<title>宿劍水站</title>,<text>千里劍三尺。孤燈酒一盃。平生四方志。西出白龍堆。</text>
<title>宿黃岡。書海伯簡尾。</title>,<text>頑雲欲雨掩西曦。政是蕭條歲暮時。浮世悲歡渾似夢。故人關塞若爲期。窓前伴侶孤燈在。醉後襟懷一劍知。東閣雪殘春信近。驛梅花發倘相思。</text>
<title>箕都有感</title>,<text>浿江西畔舊箕疆。形勝端宜宅帝王。浮碧樓臨千仞堞。牡丹峯殿萬家鄕。依然隴畒殷禾黍。自是山川漢洛陽。人事卽今非昔日。冷烟寒樹曉蒼蒼。天時人事日蕭條。南北長征歲月遙。髩上忽驚潘岳髮。腰間猶佩呂虔刀。浮雲悵望蓬萊隔。白雪崢嶸碣石高。一曲鐃歌西出塞。男兒肯數霍嫖姚。箕城西出七星門。倦客驅車趁早暄。商貨遼陽市中物。歸輸安定舘前村。蕭條歲月催人老。慘惔風雲接塞垣。㝡是皇華冠盖斷。卽今金皷滿中原。</text>
<title>書示肅川使君李粹夫</title>,<text>關西雄府肅寧州。賢主風流得李侯。同舍十年多故意。異鄕千里卽邊愁。明朝幾白添雙髩。此夜回靑入兩眸。還賦一詩能退敵。不妨頭上有兜鍪。</text>
<title>贈安州通判申公獻</title>,<text>淸川江上望京華。白雪黃雲極目賖。天際遙岑何郡地。路傍孤店便吾家。銀幡消息前生事。楊柳春光古戍笳。莫道邊頭詞客少。安西今日卽長沙。</text>
<title>追寄申公獻</title>,<text>他鄕萍水幸相逢。千里關河此路同。歎我千莖新白髮。憐君五馬舊靑𩣭。酒因懷惡盃頻把。詩到情深語不工。東閣夕陽離別後。驛梅花發倘傳筒。又逢君問着是安西。回首秦京夢亦迷。最是旅懷愁絶處。百祥樓逈暮雲低。</text>
<title>望香山</title>,<text>平生聞說竗香山。太白金剛伯仲看。今日幸從靈境過。王程不借暫時閒。香爐嶽色連天白。迦葉鍾聲出洞寒。裏面只如峯外面。尋眞何必強擠攀。</text>
<title>入狄踰嶺洞口</title>,<text>征軺軋軋上雲梯。過盡千峯渡幾溪。欹石氷懸猿欲度。陡崖松卧鶴曾棲。山多直木誰先伐。谷有幽蘭更不鋤。古樹蒼藤生黝黑。回看白日未傾西。</text>
<title>發狄踰嶺</title>,<text>鐃歌一曲動征軺。畫角蕭蕭朔日高。千里關防新節制。四州興廢舊風謠。長河白雪寒威重。古戍黃雲意態驕。華髮滿顚寧健在。自憐虗負聖明朝。又空山無雨響蕭蕭。山逗斜陽過斷橋。匝岸桑楡皮自拆。抱巖杉檜葉全凋。隔林砧杵知荒店。近戍烟沙滿弊貂。關塞接天秦嶺遠。不堪歸思政迢迢。</text>
<title>乘雪馬下江坂</title>,<text>立石舘前江路橫。玄氷千尺雪崢嶸。烟沙古戍雲旗暗。殘照孤城畫角鳴。一劍行裝今太守。十年螢榻舊書生。驅車蹙踏陽侯去。節制風稜海若驚。又長白山前此界分。獵歸胡語隔江聞。空齋夜靜聲如雨。古戍烟生影似雲。堪笑乞歸班定遠。却慚方畧趙將軍。西門鎖鑰非容易。擬策微軀報聖君。</text>
<title>發孤隅村</title>,<text>西州節制使。號令秋霜寒。壯士黃金甲。佳人白玉鞍。長歌塞上曲。莫道關山難。極目塵沙漲。胡天倚劍看。</text>
<title>高山里堡</title>,<text>地盡江州界。城臨浿水灣。居民擒乕去。胡騎射鵰還。節制關防重。春風戍卒閒。㫌旗新號令。天地此中間。鶴斷遼陽郭。烟生狼子山。男兒各努力。時事屬多艱。</text>
<title>次南上舍韻</title>,<text>甁糧雖屢匱。詩料未全貧。去國餘千里。投荒只一身。空垂王粲淚。猶佩子張紳。鶴髮門閭望。唯應入夢頻。又十隊材官暇日遊。一江形勝最高樓。妙才自是能穿葉。勝筭非關出運籌。都把邊愁憑酒遣。却將餘興與君酬。男兒志業唯隨遇。不用浮名分外求。</text>
<title>過赤石遷</title>,<text>羊腸今始過。鳥路昔曾聞。谷黝長留雪。峯危不散雲。江奔靑海走。山自白頭分。千里兼天塹。那堪見虜氛。</text>
<title>登麻田嶺</title>,<text>獨上麻田嶺。平看狼子山。人烟秦塞隔。明月漢時關。路過懸崖絶。雲生古壘頑。遼陽有舊郭。白鶴幾時還。</text>
<title>次南纍韻</title>,<text>髩爲離愁白髮增。江潭草綠怨難勝。飄零跡似登樓客。入定心如退院僧。此路由來多禦魅。騷人本自解憎蠅。萍蹤昔過滄洲院。傾盖相逢恨未曾。又民逢離亂失安棲。城下何人舞夜鷄。邊塞卽今刀斗靜。暮鴉時上女墻啼。</text>
<title>寄灣尹申令叔弼</title>,<text>學士經年北幕遊。居然簡拔又西州。靑綾久輟承明直。玉塞遙分旰食憂。此日行裝同仗劍。異鄕懷抱獨登樓。平生不作離人恨。最是思君白滿頭。</text>
<title>次韻效宋詩體</title>,<text>三十諸天一逕斜。鍾鳴知有梵王家。千峯過雨看如瘦。萬樹經霜捴是花。雲護禪扉安定釋。月搖林影起棲鴉。秋山浪迹多秋興。手摘汀蘆捲作笳。</text>
<title>示叔弼 余因田政遭黜。敀裝已辦。因㙜啓仍任。遂書簡尾。</title>,<text>悠悠萬事捴關天。休道人能奪化權。心計筭來還一笑。從今始識塞翁賢。</text>
<title>次叔弼詞伯韻</title>,<text>我有一長劍。携登江上城。臨風丈夫淚。看月故人情。酒爲排愁用。心因報國明。相思聊極目。天際暮雲生。</text>
<title>奉贈叔弼令公</title>,<text>轅門吹角北風寒。夜坐思人燭易殘。浮世幾時能御李。邊胡今日亦知韓。樓因遠眺憑闌久。枕爲多愁着夢難。雪擁關山雲滿壘。旅情離抱捴無端。</text>
<title>疊用前韻</title>,<text>白雪埋關路。黃雲擁塞城。題詩當此夕。思子若爲情。夢罷孤衾冷。愁添兩髩明。胡笳聞折柳。離恨曲中生。</text>
<title>臘望夜坐。有懷錄奉。</title>,<text>此夜龍灣守。空齋得穩眠。天時行欲暮。人事足堪憐。思子綢繆意。憑詩仔細傳。襟期猶不隔。孤月一輪懸。</text>
<title>次弼令寄示韻</title>,<text>千里關河地盡頭。胡笳羗篴古梁州。燈前撫劍還孤嘯。雪裡呼鷹亦壯遊。賴有故人同遠客。時將佳句慰邊愁。盛山酬唱今除十。靑玉何妨滿案投。</text>
<title>次贈叔弼</title>,<text>細菜佳辰過臘催。隴頭何處傍寒梅。屠蘇歲事燈前夢。折柳春光篴裏迴。鄕國不堪遊子戀。陽關誰進故人盃。郵筒可耐經旬至。簾爲停雲向晩開。</text>
<title>敬次文谷相公韻。寄題李同甫靈芝洞池堂。</title>,<text>茅棟新成舊里墟。山光雲影傍溪虛。丁寧齋扁留鐫誨。爲是箕裘物格書。</text>
<title>演聯珠體。贈別悠遠之行。</title>,<text>誰無兄弟孰如而。我自知而爾亦知。吾髩已衰君善病。可堪關塞此分離。可堪關塞此分離。政是陰山雪積時。娣姝逢君應問訊。爲言齒髮未全衰。爲言齒髮未全衰。大劍長弓一健兒。書榻故人如有問。打圍穹藪夜深歸。打圍穹藪夜深歸。古壘烟沙滿弊衣。况復明朝君去後。枕邊孤夢獨依依。枕邊孤夢獨依依。曉逐君行過嶺飛。此別前期知有在。長安看盡又西歸。</text>
<title>酒席口號別舍弟</title>,<text>去時還自怨來時。此日寧爲後日期。慣別平生知竗理。臨歧不用道相思。</text>
<title>上元夜坐。有懷叔弼錄奉。</title>,<text>西來新月再團圓。鬂上光陰又一年。驛路梅花春信斷。戍樓刀斗漏更傳。草堂憶弟詩成緖。摩詰懷人夜少眠。最是牢騷消不得。病餘無分掉觥船。纔別舍弟末句及之</text>
<title>用進退格。呈叔弼令公。</title>,<text>陰山二月多風雪。塞外仲春如仲冬。氣候炎凉隨處別。古今懷抱幾人同。愁來擊劍歌聲烈。興到尋詩睡起慵。賴有平生鮑叔在。氷心一片玉壺中。</text>
<title>又呈一律</title>,<text>娣妹無依弟別兄。不堪稚少亦關情。沈痾亡賴君臣藥。覊抱時憑子女城。萬磧窮荒三丈雪。四州都護一書生。精神寄與關山月。流照龍灣節制營。</text>
<title>又呈叔弼令兄</title>,<text>幾年西掖掌黃麻。太史文章自一家。晩悟何須蘧伯玉。治安元數賈長沙。襟期半夜雲間月。風格孤山雪裏花。關塞卽今同病意。可堪回首又天涯。</text>
<title>出浴溫泉</title>,<text>多少樓㙜淺淡霞。麗譙東畔幾人家。江城三月春如海。曲曲垂楊岸岸花。出門何事更回頭。巴字長江抱郭流。十里芳洲烟雨裏。望中樓閣似杭州。</text>
<title>入神光洞</title>,<text>積雪前年客。東風此路行。三春雖令節。滿目奈邊城。傍渚惟聞鴈。穿林不見鸎。西峯欲斜日。南望若爲情。</text>
<title>登狄踰嶺</title>,<text>曉起秦京夢。朝登蜀道難。靑山又馬首。何處望長安。</text>
<title>入溫泉洞口</title>,<text>落花芳草卽桃源。翠壁蒼崖小洞門。風引水聲喧靜界。𡬾分山色認遙村。韶光斗覺逢佳節。社路依然訪故園。更有靈泉淸似玉。好開襟抱濯塵煩。</text>
<title>溫泉精舍</title>,<text>左對晴峯右碧溪。中間茅屋愜幽棲。源通藥水靈應驗。洞似桃源路不迷。風定巖花猶自落。月明山鳥爲誰啼。悠然睡起身無事。謾把詩篇取次題。</text>
<title>溫泉出兩溪間白石下。湯沸而上。喜而賦之。</title>,<text>靈泉觱沸兩溪間。造化全功豈等閑。龍火倘非敲白石。馬肝休道住朱顔。參同却笑尋眞訣。丹伏虗勞問大還。若使嬴愚知此理。不敎方士覔三山。</text>
<title>端陽日孤坐有懷</title>,<text>政是天中節。猶然塞外人。菖蒲泛酒日。閶閤進䂓辰。舊事泡中影。新愁髩上銀。更兼霜露感。孤坐濕衣巾。</text>
<title>齋宿楸坡客舘</title>,<text>板屋依巖靜。荒城枕水孤。庭空時下鹿。林密晝懸鼯。鎭將防胡去。峒氓㥘吏呼。還憐齋宿夜。淸凈一塵無。</text>
<title>西峯</title>,<text>絶塞關防地。高峯勢接天。崑崙分一脉。形勝壯三邊。自是靈神宅。應司造化權。敢言牲醴㓗。兾格寸誠虔。</text>
<title>山壇祈雨</title>,<text>境閴炎塵辟。山空曉氣寒。宿雲藏澗樹。凉月照靈壇。肅事須精白。平生秪寸丹。神明倘有識。詩語捴憂端。又將事山壇下。齋明盛服時。平生精白意。方許巨靈知。</text>
<title>次叔弼韻</title>,<text>秋生水國雨新晴。陟彼高樓酌彼觥。滿野稻花看錯繡。入簾松籟當鳴箏。望鄕可耐千岑隔。出塞方知七尺輕。最是故人思不見。隴雲江樹捴關情。</text>
<title>又次絶句韻 二首</title>,<text>空齋秋雨曉凄凄。睡起尋詩取次題。湖外溪山盤礴處。幾時藜杖與君携。弧矢隨身出玉關。隔江秦月卽天山。丁時已失擒胡勢。李廣虗勞射一班。</text>
<title>次贈弼令</title>,<text>危途踪迹各栖栖。遠樹停雲望裡低。夢罷空齋還彷彿。書回千里當提携。隱侯出塞歌相侑。王粲登樓賦幾題。最是覊懷愁絶處。滿庭山杏子䂓啼。</text>
<title>又用前韻</title>,<text>落日孤城烏欲栖。暝烟千嶂鳥飛低。君看明月倘相憶。花發春風誰共携。肺病秪宜高枕卧。詩篇聊復撥愁題。空齋悄悄無人問。簾外唯聞欵欵啼。</text>
<title>又呈一絶</title>,<text>三月江城欲放花。墻頭高柳任風斜。空庭吏散成淸坐。鈴閣依然處士家。</text>
<title>夜坐書懷</title>,<text>高梧摵摵動晨飈。苜蓿花殘塞草凋。萬里浮雲迷碣石。百年幽抱在漁樵。邊頭霜雪先衰髩。古壘風沙欲弊貂。寂寞覊懷誰共遣。龍灣西望更迢迢。</text>
<title>登樓</title>,<text>斜陽何事更登樓。爲是樓前江水流。流向龍灣幾日到。故人知在此江頭。鴨江之水流入海。萬折朝宗西復東。人事悠悠不如水。獨携長劍向北風。</text>
<title>八月</title>,<text>淸秋落木獨登㙜。紅樹靑山鴈欲迴。霜重菊花開早艶。月明羗篴落寒梅。丁威莫返千年去。拾遺空傷八月來。白首孤臣西塞外。蒼梧山逈暮雲哀。</text>
<title>有感</title>,<text>曾將駑劣忝紳衿。俯仰人間異古今。自笑越尊貽重戮。可憐塡海有微禽。賈生謾作長沙哭。屈子空爲楚澤吟。萬里浮雲昬九闕。誰回白日照丹心。</text>
<title>呈尹季方</title>,<text>黃花丹葉動遷愁。塞草蕭條隴水流。遷客銷憂聊暇日。將軍觀獵恰宜秋。魚從丙穴初登網。鷹掣雲霄欲解鞲。世事悠悠無復有。任他呼我作遨頭。</text>
<title>寄叔弼</title>,<text>關塞居然歲易遒。山川寥泬足離愁。千林落葉無邊雨。殘菊餘芬不盡秋。都護城中傳木舌。單于臺上看旄頭。那堪一別經三載。霜月西風又戍樓。</text>
<title>贈別羅生裕</title>,<text>峩眉山下此棲遅。水竹偏憐野性宜。塞外無端成白首。憑君傳語舊遊知。有路無如此路難。東南行盡未曾看。多君遠訪誠珍重。嬴得覊愁一月寬。</text>
<title>別亞使</title>,<text>行臺珍重枉驂騑。坐到深更玉屑霏。客裏頻驚佳節過。天涯何况故人稀。俗氛未了違傾盖。覊抱無端縱打圍。最是陰山殘雪後。可堪臨水送將歸。</text>
<title>卽事</title>,<text>白雪陰山夕。玄氷鴨水寒。頑雲暮多態。離抱歲將闌。魯酒愁無賴。胡笳聽易酸。沉吟獨不寐。關月爲誰團。</text>
<title>雪後</title>,<text>冷雨仍成雪。獰風且捲沙。栖禽迷故道。邊樹沒枯査。大漠看逾闊。長江不辨涯。胡兒亦解事。吹送落梅花。</text>
<title>有感</title>,<text>許國寧辭去國賖。弊裘休歎染黃沙。江分夷憂方千里。地産蔘貂邑萬家。都護飜營喧皷角。胡兒吹笛落梅花。城頭昨夜旄頭落。醉向尊前看莫耶。</text>
<title>邊城卽事</title>,<text>邊城十月北風吹。鴨綠江深氷雪時。隱隱狼烟當路塞。行行遊獵射雕兒。單于臺上旄頭落。節制營中畫角悲。可笑安邊資廟畧。將軍無事却尋詩。又陰山霜雪草全衰。大漠塵沙風北吹。長空萬里鳥飛盡。落日千岑雲去遅。伐皷調兵上郡守。鳴鞭走馬幽州兒。近聞遼碣事征戰。撫劍長歌歌有思。</text>
<title>述懷</title>,<text>黃沙萬里北風饕。七尺居然擁節旄。穢貊幅員江界盡。關防亭子受降高。樓中妓女能馳馬。塞下兒童亦佩刀。自是從軍多樂事。旅遊何必動牢騷。</text>
<title>邊城卽事</title>,<text>塵沙凋落畫龍旂。征客關河未授衣。馬爲秋高多健步。鳥因風急少雙飛。天寒凍地尋常拆。日沒遙岑次第稀。狼子山前夜火發。隔江知是獵胡歸。</text>
<title>苦寒行</title>,<text>十月靑海戍。萬里黃沙磧。落日下穹廬。頑雲迷大漠。龍堆雪三丈。鴨水氷千尺。天地北風寒。山河亦殊色。胡笳咽還鳴。角弓控不得。翠栢葉半凋。黃楡皮自拆。大廈失帲幪。千金思洴澼。苦寒未授衣。可憐征戍客。</text>
<title>夜坐書懷</title>,<text>關山十月足離愁。白雪黃雲擁戍樓。羌笛巧爲楊柳曲。故園虗負橘柚秋。三年賦就陶彭澤。八詠吟成沈隱侯。殘燭五更猶不寐。莫言尊酒解忘憂。</text>
<title>古劍歌</title>,<text>我有一古劍。來自日本國。蒼茫薩摩洲。環海爲窟宅。其人皆涅齒。其俗卽卉服。扶桑一抹靑。巨浸連天白。中間足蛟龍。眞宰鍾精淑。不在人則物。弓槍與劍屬。大冶百鍊際。往往爐中躍。經營意匠勞。拂拭神鬼哭。滄波幾萬里。海若護三尺。良工之所寶。不用緱於蒯。內以鸊鵜淬。外以金翠飭。連城敢言價。市之不死藥。千年斗牛氣。爲我手中擊。醉向燈前看。瑩瑩光似玉。呂虔可防身。雷煥寧擅獨。上可决浮雲。白日氛翳廓。下可斬長鯨。大海波濤赤。然後掛徒壁。神物方稱德。有之不能用。爲爾歌一曲。</text>
<title>贈魚川督郵兄弟</title>,<text>四絶亭前老樹枝。鶺鴒飛集樂塤箎。淸川物色供詩料。太白仙人勸酒巵。關塞無緣成好會。驛梅時復寄相思。漢廷中尉移官去。五柳歸田亦有期。</text>
<title>閉城門</title>,<text>鳴鍾吹角閉城門。鈴閣潭潭夜不喧。古堞栖烏飛復集。下弦微月曉仍昏。思因夢着還鄕里。醉覺寒多認塞垣。聖世卽今刀斗靜。胡笳亦奏感君恩。</text>
<title>夜坐。次崔周卿贈別詩韻。</title>,<text>秋盡關河鴈不來。故鄕消息日悠哉。黃雲滿壘烏啼樹。白雪埋橋笛奏梅。殘燭夜闌還一詠。戍樓寒重且深盃。驛亭別語今能記。崔顥題詩擅逸才。</text>
<title>夜坐有懷文甫仲章</title>,<text>獨坐空齋憶舊遊。不堪離思轉悠悠。桃花洞裏連床夜。水洛山前並袂秋。之子窮愁今仲蔚。使君佳政古陳丘。停雲渺渺音塵闕。自是浮生易白頭。</text>
<title>思家</title>,<text>芳華凋歇歲將闌。落日荒荒朔氣寒。父子三年猶遠隔。弟兄何日更團欒。隨陽鳥盡書難寄。遣悶詩成燭易殘。未老頓驚雙髩白。浮雲揔爲蔽長安。</text>
<title>讀東溟詩</title>,<text>東溟老子七言詩。筆下波濤海運時。碣石風雲燕史詠。帝城花柳漢宮詞。秋鷹整翮凌霄漢。猛將登壇建皷旗。衛霍成功何足數。隴西名姓秪今知。</text>
<title>寄叔弼</title>,<text>萬里黃雲大漠平。隔江沙磧卽皇坪。百年胡運旄頭落。一夜覊愁髩雪明。安市于今徵往事。大功從古出儒生。西門鎖鑰唯君在。肯放天驕過鳳城。</text>
<title>邊城卽事</title>,<text>邊地山川北枕胡。使君還佩發兵符。秋肥苜蓿宛駒健。夜壓菊萄壯士呼。白雪埋林宜獵乕。黃雲擁樹聽啼烏。人生得意無榮辱。仗劍從軍足自娛。</text>
<title>寄家書</title>,<text>洛陽消息近何如。關塞迢迢歲欲除。此夜長廊還曳履。別時稚子解牽裾。東床遠想阿郞會。南國那堪信使踈。不用開封臨發後。萬重難盡數行書。</text>
<title>聞纍人愼生送人其親庭。哀而賦之。</title>,<text>人情到此若爲情。消息還如隔此生。秪恐重傷慈母意。書中應不道深誠。</text>
<title>塞下兒</title>,<text>生長關西佩寶刀。紫氊爲帽錦爲絛。且歌燕塞丁都護。肯數漢宮驃騎曹。出獵願逢白額乕。歸來痛飮碧蒲萄。輕身百戰男兒事。何用從人學六韜。</text>
<title>白馬</title>,<text>渥洼神種白如雲。龍骨寧爲乕背文。燕市千金誰敢價。吳門匹練卽同羣。一心政好歸都護。五馬休論屬使君。遼碣卽今塵未靜。邊城留待李將軍。</text>
<title>近苦風雪。不能出觀德亭。日賦近體詩數首以自遣。</title>,<text>關西千里此山河。作客三年奈老何。差喜簿書秋亦少。可堪風雪暮還多。佳人却奏從軍樂。詩什皆爲出塞歌。寒重角弓控不得。使君無事日吟哦。</text>
<title>江州</title>,<text>劍閣連天畏道巉。關防形勝敵崤凾。驚沙萬里風號漠。倚壁千章雪壓杉。香嶽通靈山有藥。魯沂宜浴地無鹹。遠遊莫作江州客。一曲琵琶最濕衫。</text>
<title>佳麗</title>,<text>一區佳麗小江南。州傍靑山枕碧潭。笛奏梅花宜白雪。盤供蔘菜勝黃柑。悲歌夜向屠家發。遠賈方從物色諳。爲買商胡裙帶錦。千金容易手中探。</text>
<title>賈客</title>,<text>喧喧街里市聲囂。各把黃金買黑貂。壓酒笑酧裙帶錦。有錢知在槖駞橋。茶坊半是曾留店。夥伴先誇慣到遼。駔儈卽今爭利地。也應掉臂便明朝。</text>
<title>見邸報</title>,<text>長安消息日邊來。忙把封緘手自開。且待春和徐議賑。第看星孛已消灾。淸時御史還多病。命製詞臣捴逸才。通也歸田應受賜。杜公憂色秪堪咍。</text>
<title>白頭山歌</title>,<text>我見神光僉使奇。言我曾在厚洲時。厚洲之地在甲山。鴨綠江水東南間。是時南公新按使。欲知鵾鵬九萬里。俾我仗劍一出獵。直上白頭山頭立。白頭山勢高無比。快走方能三日至。龍盤虎踞揷雲端。天地如萍掌中看。下有長白稍突兀。餘外峯巒盡丘垤。千巖萬壑水淙淙。其間隱隱藏蛟龍。第一峯頭有大澤。風濤汪汪如銀屋。池中大魚翼垂雲。山下走鹿千爲羣。西北流爲三大江。俯視不覺神魂𢥠。千年老栢細如筆。萬古窮陰長積雪。東臨溟海渺坱軋。北看大漠連空闊。上無靑天下無地。一生玆遊眞快事。我聞此語感慨多。爲君起唱白頭歌。陰墟多産九夷種。冒頓危漢金愚宋。我願殲盡天驕子。然後洗劍天池水。白頭山石勒爲碑。何用虗登白頭爲。</text>
<title>大閱</title>,<text>細柳開營縱合圍。人如熊虎馬如飛。轅門白日森戈戟。都護嚴霜冷鐵衣。傍郭排成鵰翼陣。登壇高揷豹頭旂。蔡州風雪崑崙夜。一到黃龍痛飮歸。</text>
<title>次愼生韻。兼示尹纍。</title>,<text>天非敢怨况尤人。從古儒冠解誤身。三至豈無投杼母。一言還有泣愆臣。百年荊棘愁開路。急景崦嵫訴向旻。莞爾我爲漁父問。卽今淸議捴朝紳。</text>
<title>又用前韻</title>,<text>旅舘孤燈影伴人。覺來胡蝶是前身。愁邊代謝還佳節。醉裡相逢又逐臣。室爲夜明知本相。心如雨霽見秋旻。行年已近知非歲。半世悠悠忝搢紳。</text>
<title>寄灣尹</title>,<text>使君爲政問何如。秋盡關河未見書。休道灣江同一水。不堪氷雪阻雙魚。天涯別恨詩成後。簾外斜陽睡起初。覊絆在身難會面。故人消息莫敎踈。</text>
<title>至夜有感。寄贈叔弼。</title>,<text>每逢佳節幾回悲。歲暮關河雙髩衰。光陰荏苒日南至。邊土蕭條風北吹。人間七十半生後。冬至一陽初動時。停雲渺渺隔天末。不寐中宵知爲誰。</text>
<title>次魚川督郵韻</title>,<text>春風逢別尙依然。塞外歸程石棧連。枕爲夢回時自撫。盃因愁把不妨賢。關河雨雪還雙髩。驛路梅花且幾篇。千里寸心猶不隔。一天看取月輪懸。</text>
<title>次愼纍韻</title>,<text>殊方佳節等閑迴。斗覺光陰髩上催。風定吟扉時自閉。夜深殘燭落成灰。百年行役唯長劍。萬事乘除且一盃。最是覊懷多感處。覆盆哀怨和詩裁。</text>
<title>俠少年</title>,<text>年少相逢向狹斜。鷫鸘裘典酒壚賖。紅塵走馬夷門道。白日論仇劇孟家。虎發手中弓滿月。龍吟匣裡劍如花。男兒且勒燕山石。思婦城南莫怨嗟。</text>
<title>次魚川督郵韻</title>,<text>受降亭北望燕然。萬里周遭是九連。高士謾爲秦帝恥。先王虗道衛人賢。登臨且傍埋胡塞。意氣還憐說劍篇。爲報單于臺上語。試看南越已頭懸。繞屋蒼松凍雪封。滿蹊桃李恥爲容。亭名四絶猶堪賞。路隔遙岑問幾重。一帶晴川分二水。千年檀木在高峯。不妨勝境留仙尉。卧聽香爐暮寺鍾。郵亭岑寂任苔封。君子從來見不容。鴈庭空時一詠。鶺鴒飛散路千重。尊前歷歷晴川樹。簾外亭亭玉女峯。殘雪酒醒欹枕後。沙彌何事又鳴鍾。</text>
<title>江州詞</title>,<text>妾在東西水。郞從南北峯。中間足雲雨。何似兩情濃。妾有別時贈。爲君欲作裳。回刀更惆悵。不忍剪䲶鴦。羞人不出戶。淹淚隔窓紗。立馬更珍重。明年又買茶。妾向酒壚去。郞來酒應賖。空閨爲君掃。今夜宿誰家。與妾門前別。遼東買錦迴。明年茶市早。珍重且歸來。遼東去買錦。爲妾作舞衣。錦衣豈不好。不如不相違。妾家楊柳邊。郞馬鐵連錢。三五有明月。相逢客舍前。日暮採桑歸。阿誰踵在後。羞言第幾橋。但指門前柳。</text>
<title>醉東風詞</title>,<text>鸎啼處春深碧樹。燕語時晝永雕梁。東風一陣過。亂落花無數。筭春光一半消减。只恐浮生還是忙。酒不到劉伶墳土。蘇堤柳春歸嫩綠。渭城朝雨浥輕塵。來從大路傍。相送長安客。挽征衣攀折長條。來日相思何處人。將進酒離歌一曲。巖居處風塵不到。穀雨餘魚隊磨腮。山蔬軟可茹。庭杏花開早。引壺觴大醉陶然。一任春風去又來。不管他人生易老。</text>
<title>長相思詞</title>,<text>湖光淸月光淸。多少樓㙜歌吹聲。幾人相送迎。郞有情妾有情。一枕䲶鴦春夢驚。相思隔此生。長亭畔短亭畔。多少行人車馬亂。斜陽無一半。行長歎坐長歎。十二峯頭雲雨散。歸來空舊舘。</text>
<title>長相思</title>,<text>長相思在龍灣。長河萬里氷闌干。前月寄書人未還。邊城何事夜鳴柝。夢回燈前聞雪落。愁來欲奏相思曲。長相思頭欲白。長相思隔河洲。河洲望望極目愁。美人消息今安不。江城霜重曉色寒。獨數深更身未安。欲往從之行路難。長相思歲將闌。長相思天一方。邊風朔雪曉撼床。起看天星有參商。芳華凋歇積窮陰。白草蕭蕭霜殺林。何以贈之白頭吟。長相思援雅琴。</text>
<title>次韻</title>,<text>芳華歲晏揔凋傷。收拾餘芬貯錦囊。近戍雲烟乘暮合。滿顚霜髮和愁長。室因生白觀元化。書爲探玄讀老莊。空舘五更還不寐。曉風何事又敲牀。</text>
<title>又次</title>,<text>一片靈㙜照佛燈。本心元自玉壺氷。寒暄只可隨分分。明暗何妨任迭承。來詩歎無燈故及之</text>
<title>次叔弼韻</title>,<text>匏絲革木待人鳴。愛惡由來管七情。從古賢愚同一劫。試看桑海幾回更。千山積雪埋關路。萬里陰雲隔帝城。且把俗氛浮大白。不妨卬肆任臺評。從衰得白不須驚。壯志全無愴老情。撫劍悲歌還一醉。捲簾新月滿孤城。行招遼鶴尋遺事。徐向沙禽要舊盟。莫笑書生饒膽畧。試看南越繫長纓。獨倚危樓聽暮濤。飄飄意氣欲凌霄。陰墟三派波猪闊。遼野諸山碣石高。愁殺風光春後別。不堪消息日邊遙。楚江漁父還多事。却向醒人要醊醩。孤城一片鴨江邊。萬里風威欲折綿。仗劍行裝同遠客。滿顚華髮各衰年。酒因遣悶尊罍近。夜爲題詩燭跋前。投紱幾時交手去。逍遙山水是眞仙。星河初落欲橫參。悵望歸雲度幾岑。夜半仲宣還不寐。病中莊舃謾爲吟。詩成蠟燭空消盡。愁把官盃不厭深。賴有瓊琚時慰我。喜君聲價擅詞林。托契爲知己。論詩更起余。音塵且間闊。眠食近何如。隔水三年別。千金一字書。春風氷欲泮。竚待鴈來初。</text>
<title>元朝。復用前歲上元韻錄奉。</title>,<text>殊方骨肉幸團圓。博塞歡娛任少年。絶徼土風懷紙見。故園春信落梅傳。官盃戱作屠蘓飮。旅枕剛醒守歲眠。謾向新元何所祝。桃花時節理漁船。邊城行樂慰無聊。酒壓葡萄不典螯。暇日尋僧靈隱寺。良宵看月孔歸橋。長江雪馬乘爲穩。滿樹巢鷹捴是豪。且向尊前成一醉。任他霜髩又明朝。灣回一水護儲胥。比屋魚鱗緝里閭。滿郭酒旗殘雪後。欄街歌管上燈初。田收二麥成村釀。山採三枝當野蔬。恨不將過灣府尹。共登高閣醉相於。</text>
<title>贈別鳳兒還廣陵</title>,<text>自我西出塞。年年有此別。送之魂欲銷。去者膓應絶。况此二月天。絶域多風雪。山川隔幾重。迢遞不可越。珍重愼行李。所憂唯其疾。丁寧付爾去。吾歸亦不日。靑溪山下曲。蕭然有蝸室。田園豈不蕪。三採旄丘葛。誅茅未陰天。種花時雨節。後圃植踈籬。前岡栽野栗。石田且鋤治。僮指勤撫卹。汝弟十四歲。學問時易失。且携東床郞。書史相磋切。浮榮不足慕。君子任窮達。雕虫安可學。科臼宜擺脫。行矣且勉旃。歸當課勤逸。門閭倚朝暮。莫歎離我膝。弱妹嘿牽衣。稚弟強來聒。姊妹及汝慈。問我寒暄畢。眠食固無恙。休言頂上髮。</text>
<title>次贈子明</title>,<text>長安途上走朱輪。一代繁華生貴人。莫歎廣文官獨冷。會看春雨蟄龍伸。障塞山川重復重。天寒二月多西風。思君不見見新月。月下開尊還一中。</text>
<title>效古長相思三疊</title>,<text>長相思春晝遅。微風不動掩羅帷。滿地梨花啼子䂓。生憎枕上繡孤鸞。却羡雙燕繞雕闌。川路無梁音塵闕。長相思膓欲絶。長相思秋夜永。孤燈不滅獨耿耿。絡緯何事啼金井。銀河水闊隔年別。羅帶同心未成結。千里相思歌一曲。長相思淚沾臆。長相思行路難。陰山二月北風寒。瀚海千里氷闌干。出門回首上馬去。短亭長亭宿何處。別後須憑書一字。長相思無限思。</text>
<title>尋僧靈隱寺</title>,<text>山雪初消石路分。洞天花雨細氤氳。遊人杖策尋丹訣。老衲鳴鍾禮白雲。靈隱梵名專勝界。沙河因業脫塵氛。逢僧莫恠殷勤話。看取留衣舊使君。</text>
<title>種杜鵑花</title>,<text>依巖結構似山家。鈴閣蕭然晝散衙。堪詑使君無一事。滿階移種杜鵑花。</text>
<title>春晩</title>,<text>江城三月氣猶寒。不省春光已向闌。一陣東風時雨足。滿園花卉捲簾看。</text>
<title>梨花</title>,<text>杜鵑花落柳如金。窓外梨花又滿林。好事何人團作餠。敎儂知道已春深。</text>
<title>巖洲</title>,<text>緣巖石路小溪西。十里汀沙細草齊。春晩杜鵑花欲落。林深布糓鳥空啼。歸雲流水悠悠態。翠壁丹崖色色迷。行部不須驅五馬。使君隨處覓詩題。</text>
<title>次贈弼令</title>,<text>睡起排窓看衆星。小樓明月酒初醒。夜光入室虗生白。嵐翠和烟遠更靑。末路行藏同泛梗。人生聚散卽浮萍。悠然坐想江南事。細草晴沙鷺刷汀。積雨新晴月近城。捲簾嬴得十分明。深盃酒盡愁猶在。獨夜更長夢屢驚。人世百年憂樂境。停雲千里去留情。無端覊抱兼離恨。底事胡笳又苦聲。悠悠無路問皇穹。得失須看塞上翁。莊氏達生論物化。孟堅多事賦幽通。人忘機處牛方飯。山猒塵時水亦聾。安得抽身共明月。扁舟西下滿江風。</text>
<title>臨行。又呈一律求敎。</title>,<text>伯牙何幸遇鍾期。最愛夫君玉樹姿。弱歲過從同里閈。暮途遊䆠一江湄。胎成明月堪持贈。神與文章道所思。何處華山分一半。幅巾藜杖日相隨。</text>
<title>己未六月二十二日。發江界向立石。</title>,<text>關塞三年客。炎蒸六月行。山陰扶白叟。祖道咽紅粧。出郭猶回首。貪程且促觴。歸時課實績。嬴得一奚囊。</text>
<title>自嘲</title>,<text>聖朝無計報涓埃。任重關防媿不才。菲薄反爲干澤地。始知軒冕卽倘來。</text>
<title>鶴舞亭</title>,<text>千年舞鶴尙留名。鶴去亭空松獨靑。山如赤壁疑前夢。地接遼陽喚舊丁。古今泡影三潭月。長短漁歌十里汀。就中境界眞奇勝。好事何人起小亭。</text>
<title>立石舘</title>,<text>行裝瀟洒出塵煩。勝境渾忘卽塞垣。虗舘秋生人少睡。亂山雲起晝多昏。灘聲入室知江雨。樹色連郊認野村。從古仙區饒採藥。扁舟更欲泝淸源。匹馬蕭蕭出郭門。却來天地有高軒。山從靺鞨東南走。峽倒江流日夜奔。凉氣先生江上舘。微烟晩起雨中村。身閑把釣前溪去。社路依然訪故園。</text>
<title>狄踰洞口</title>,<text>千峯噴出碧琉璃。一道飛流九曲奇。白石晴沙秋雨後。蒼烟丹靄夕陽時。人家傍岸簷偏爽。客路緣崖馬故遅。覊絆去身仍遇勝。不妨隨處且題詩。</text>
<title>過香山</title>,<text>北來山勢學盤龍。疊嶂居然萬二峯。迦葉禪宮張錦繡。香爐岳色揷芙蓉。千年檀木神人遠。一派恒河道氣濃。分外仙區尋不得。隔林唯聽夕陽鍾。</text>
<title>過安州</title>,<text>安西勝賞冠西州。縹緲城頭第一樓。千里長安雲蔽日。一江烟樹雨生秋。營門晝闢喧鍾皷。飛閣簾開接斗牛。不用登臨望北極。恐他添却夕陽愁。</text>
<title>過箕城</title>,<text>故國樓㙜傍岸多。夕陽簾捲動笙歌。千年草綠王孫恨。往事悠悠水上波。</text>
<title>過松都</title>,<text>古樹蒼烟一抹開。遺墟秋色最悲哉。卽今冠盖朝天路。從古荒蓁滿月臺。千載英華無復在。七陵殘照有餘哀。槖駞橋下西流水。日夜滔滔去不迴。</text>
<title>李敬甫子挽</title>,<text>寶樹庭前逈出凡。早從諸父識阿咸。竗年健步駒千里。三世交情馬少監。薤露一朝成奄忽。驪原當日憶曾摻。荒凉蒿里開幽穸。題罷哀詞和淚緘。</text>
<title>勞軍細柳營 三上○己未秋。文臣庭試。居魁。</title>,<text>盖自干戈習用後。先王休道不觀兵。由來戰伐多辛苦。是以歌詩慰遠征。曾詠采薇嘉盛事。今從細柳見徐行。北軍左袒歸劉氏。南服皇靈任陸生。遅暮風期嗟皓首。方春和氣及黎氓。韜戈政届金刀業。按劍還驚獵火明。赫怒端宜徂旅遏。頑苗寧用舞干平。禦戎從古惟中策。伐叛當時誓六卿。長子登壇辭帝闕。三軍負羽下邊城。從知大事存戎政。况復長征軫聖情。旣向凶門親授鉞。更回淸韠和鳴鉦。秦山雨雪聞傳柝。覇水塵沙見列營。暴露多時勞乕旅。陣雲開處繞龍㫌。轅門不放傳呼急。皇路還敎節奏淸。法駕親臨千古盛。羣臣禮異一軍驚。㫌旗獵獵增新彩。楊柳依依奏舊聲。兵氣北來還喜色。聖心西顧卽深誠。從玆可並君臣美。到此方知覇棘嬰。豈但威聲驚醜虜。更敎勳業擅豪英。文猷武畧超前代。後辟千秋可法程。</text>
<title>申安邊別</title>,<text>驪歌一闋動征車。政是關河雨雪初。前度福星臨浿水。更憐卿月傍陰墟。行裝北去携長劍。大澤東看有巨魚。君到塞垣饒製作。驛梅音信莫敎踈。</text>
<title>次貞明公主壽席韻</title>,<text>貴叶同藩壽過稀。聖朝恩禮侈萱闈。平陽宅畔軒車集。南極星邊寶㜈輝。曲奏梨園聆廣樂。華生棠棣暎斑衣。當筵墨客饒新什。金盌兼將彩筆揮。君恩珍重曲中生。落日歌鍾促兕觥。沁水園亭塵不動。淸秋時節雨新晴。郞官已許星文應。聖代爭看壽瑞呈。莫歎世無工畫者。滿堂詞客以詩鳴。</text>
<title>趙校理 根 挽</title>,<text>南遷北謫一時還。君亦蒙恩度鬼關。志操且看榮辱際。報施休論死生間。交情兩地相思句。遺恨高堂舊舞斑。莫恠故人偏有淚。峴山行路不勝潸。</text>
<title>灣舘。次問禮官韻。</title>,<text>弱國無長筭。邊虞失固扃。胡笳多夜聞。楡葉早秋零。雲壓孤城黑。烟生古戍靑。無將慷慨淚。虗洒晉新亭。</text>
<title>統軍亭。次遠相韻。</title>,<text>干戈四海未全休。倚劍同登萬里樓。巖下老龍從古宅。檻前松鶻又新秋。胡笳曲動還雙涕。隴樹天低且遠眸。最是山河多感慨。官杯無賴抵邊愁。</text>
<title>有懷申叔弼</title>,<text>學士曾爲州府尹。秪今遺澤浹人肌。分留物態詩中畫。多少邊氓去後思。松鶻山高秋色遠。九龍淵闊夕陽遅。當筵不耐風流換。爲誦灣江卷裡詞。</text>
<title>次卞上人詩軸韻</title>,<text>莫歎吾形伇。憐渠未入林。麻衣是眞相。楓岳可重尋。日出看朝旭。毗盧對夕陰。歸歟極樂界。聊爲一長吟。</text>
<title>凝香堂。奉呈儐相南 龍翼 台求敎</title>,<text>凝香亭子多幽趣。良晤從容到日斜。庭沼水渾宜錦鯽。塞垣春晩始桃花。自是樓臺因地勝。却忘尊酒卽天涯。木瓜敢望瓊琚報。要取驪珠出世誇。</text>
<title>效嚬仰呈南儐相案下</title>,<text>去年三度此停騑。愧殺汀花又撲衣。偏愛小軒臨水靜。却憐幽鳥隔林飛。關心景物春將晩。回首風塵迹已非。賴有詞仙饒製作。淸奇又拾錦囊歸。</text>
<title>途次奉和納淸亭寄示之韻</title>,<text>年年征役髩如星。虗閣凉多酒易醒。人事卽今非昔日。納淸官柳爲誰靑。</text>
<title>敬和納淸堂和示韻</title>,<text>客舍門前問幾家。柳抽新綠任風斜。暝烟不散臨溪屋。曉露偏宜傍岸花。魚戱池塘知樂國。鳥投林樾護生涯。更敎詞伯多新什。句句堪爲勝地誇。</text>
<title>謹步高韻。仍疊一絶。</title>,<text>連郊草色碧於藍。春意悠然箇裏探。身外事過心不管。穩驅征馬夢江南。香山中有大迦藍。安得餘閑盡意探。倘使歸時方丈宿。夢魂應繞駱峯南。</text>
<title>次南儐相韻</title>,<text>把酒春將晩。題詩月欲圓。文章齊李焰。草聖笑張顚。旣望還今夜。周星未一年。蘇仙千載後。驚見羽衣翩。</text>
<title>復用前韻。仰呈求敎。</title>,<text>關心長路戒晨騑。撲撲塵沙染素衣。隴陌春殘花始動。塞天雲黑燕低飛。山川歷歷無今古。人事悠悠有是非。試向統軍亭上望。千年仙鶴幾時歸。</text>
<title>奉次</title>,<text>易老浮生事。風塵集百憂。試訪壺中隱。仙人亦白頭。</text>
<title>奉次途中寄示韻</title>,<text>楊柳堤平小水頭。落花飛絮護行輈。交期不用曾相識。人事無端且遠遊。遇境不妨詩感興。傷時聊復酒忘憂。西來叵耐宸居隔。強疾登臨處處樓。崇阿風景儼驂騑。虗館逢迎月滿衣。欹聽溪流知雨過。靜觀山意惜花飛。消憂無賴尊罍在。未老全敎齒髮非。禽鳥解人心裏事。隔林啼送不如歸。</text>
<title>再次</title>,<text>不省今朝作。難銷暇日憂。征驂聊稅駕。朱墨已埋頭。</text>
<title>肅寧舘。替謝儐相枉顧。</title>,<text>興在胡床不淺哉。夜深燈燭上樓臺。旬宣志業唯酬牘。儐使風流且擧盃。王事周旋眞是幸。人生忙底秪堪咍。不妨門外還迴棹。乘月初非訪戴來。</text>
<title>次呈儐相</title>,<text>駕出關山凍折輈。中間歲月幾回周。重來轉覺郵程遠。已試偏驚聖渥優。沿道詩情渾漫興。滿林秋色捴邊愁。人情到老傷離別。叵耐前頭又去留。又淸心堂下蹔停輈。檻外溪流一道周。縱有樓臺無數勝。却憐泉石㝡爲優。山深水足魚知樂。樹密風凉客散愁。七月秋光猶未爛。歸途物色且分留。</text>
<title>次呈儐相</title>,<text>壯士唯期飮月支。戰塲誰復識兵危。陰山大獵邊城事。不把單于夜火疑。又萬事人間日謬悠。不才憂國捴閑愁。年來自有料量意。未入深林不道休。又十年蹤迹走邊頭。垂老人情戀故丘。塞外秋光又憀慄。語風梧葉過墻流。</text>
<title>次灣尹韻。兼呈儐相。</title>,<text>邊愁無賴酒盃寬。月爲覊人上曲欄。出塞幾回携劍立。望京時復捲簾看。詩情剩覺逢秋健。肺病唯宜倚枕安。最是他鄕萍會地。不妨終夕說悲歡。</text>
<title>練光卽席。次儐相韻。</title>,<text>並作西州客。同登第一樓。江深昨夜雨。木落萬山秋。塞外仍衰境。尊前又別愁。仙舟留不得。斜日立汀洲。</text>
<title>又次二絶</title>,<text>惜別詩難就。憂時鬂欲明。秋風又憀慄。那得不關情。秋風關外別。尊酒若爲情。酒盡君應發。臨分莫擧觥。</text>
<title>舟中卽席</title>,<text>罷酒沙頭別有情。夕陽留照半邊明。無端去住仍千里。惆悵烟波送棹聲。</text>
<title>過浮碧樓</title>,<text>玉節東城出。秋風八月天。飛甍臨絶壁。孤塔立千年。地有山河美。人慚政化宣。何當與民樂。扶醉此樓前。</text>
<title>閱波亭 亭在江東</title>,<text>江東形勝此江樓。按使征軺爲蹔留。巖學老龍波底卧。水朝宗海檻前流。乾坤逆旅誰非客。朝暮浮雲捴是愁。斜日不堪憀慄意。薄遊時節又淸秋。</text>
<title>降仙樓</title>,<text>丹崖翠壁水東西。十二欄干曲曲齊。孤棹客迴秋色晩。斷橋僧度夕陽低。簾因露滴舒還捲。臺爲雲來夢亦迷。坐待一年今夜月。謾將詩句倚樓題。</text>
<title>宿留仙舘</title>,<text>留仙舘裏夢初迴。笙鶴迢迢寶鴨灰。落月滿江飜石壁。宿雲和雨上樓臺。山如楚峽連仍斷。人似劉郞去又來。自是仙緣元不薄。一筇聊復入天台。</text>
<title>陽德途中</title>,<text>分州何代縣爲名。百里難逢十里平。盡日荒村纔數屋。秋風殘角又孤城。潭深處處潛蛟氣。樹密時時怪鳥聲。從古陽山多毒霧。此行方識倦遊情。</text>
<title>楡田嶺 嶺在陽德</title>,<text>芙蓉削出玉崚嶒。伊軋征軺上幾層。嶺樹先霜紅葉爛。洞天將曙翠霞蒸。溪邊敗板誰爲屋。峽裏空庵未見僧。自笑塵緣拋不盡。丹丘無賴羽人仍。</text>
<title>廵過山中。還到箕城。途中口占。</title>,<text>秋風落日氣蕭蕭。大野前頭又斷橋。傍水田疇多黍稷。近城村落少蓬蒿。身因許國還如健。心爲憂農轉覺勞。行役一旬何事業。自憐嬴得髩邊毛。</text>
<title>夜與小兒戱作</title>,<text>日落月未出。沈沈夜如㓒。呼兒喚燭來。其光如日月。右燭時節重陽近。樓臺浿水頭。如何孤燭夜。寂寞又離情。右重陽夜久消殘燭。更深獨不眠。他鄕離別後。懷抱正依然。右別疊皷鼕鼕發。胡笳咽咽鳴。城門深閉後。萬室靜無聲。右閉城門北塞霜偏重。南天鴈欲賓。燈前裁尺素。憑寄故鄕人。右秋夜聞鴈一帶浿江水。千年箕子城。夜深歌皷發。知是閉門聲。右閉營門</text>
<title>次叔弼韻</title>,<text>風雨凄凄日色昏。世間離別亦銷魂。關梅落盡無消息。夢裡那堪過鬼門。</text>
<title>寄子文諸人</title>,<text>箕城牋幅色如雲。雲亦從龍故贈君。十載䆠情吾已薄。向人何事更慇懃。</text>
<title>次叔弼寧邊鎭西樓韻</title>,<text>晴川西畔藥山東。都護新城勢最雄。已喜臺隍分表裡。更看樓閣架虗空。宵綯儘出經營力。天塹元仍造化功。興廢百年還有感。將壇斜日倚長風。</text>
<title>次寄叔弼</title>,<text>君方多病我全衰。天未那堪遠別悲。酧唱詩篇今尙記。憶曾同滯鴨江湄。</text>
<title>題滿浦伏胡亭</title>,<text>萬仞山城一片孤。登臨氣壓漠南無。將軍自有名亭意。聖德終看北伏胡。</text>
<title>次碧潼壁上韻</title>,<text>江氷欲合拍層濤。聲撼危樓睡不牢。雨爲地寒飜作雪。景因雲重漏還鞱。千年古郭居民少。半夜邊風號角高。慷慨尊前愁絶處。塞垣零葉又騷騷。</text>
<title>昌洲</title>,<text>江邊節制此孤城。問着鶉衣是土兵。雪後戍樓寒氣重。夜深殘角不成聲。</text>
<title>城干逢雪</title>,<text>兩岸楓林一道川。眼中烟景捴依然。天工欲現山眞相。曉雪無端壓翠巓。</text>
<title>發江界</title>,<text>江州爲客亦因緣。前後重來且十年。王事有程留不得。可堪臨發更依然。</text>
<title>次寄叔弼</title>,<text>一疾今差健。黃精倘效靈。那堪俱暮景。相望若晨星。別恨仍頭白。新詩照眼靑。裁封欲寄鴈。時向少樓聽。</text>
<title>慈母山城懷叔弼</title>,<text>落日忠臣廟。秋風大將壇。䧺心頻撫劍。怒髮欲衝冠。樹老荒城古。亭虗露氣寒。尋君舊遊迹。烟霧隔長安。</text>
<title>懷叔弼效古三五七言三首</title>,<text>遠別離。路脩夐。人皆有同氣。我獨結異姓。身勞夢短蝶爲周。乍接儀容未問病。遠別離。人如玉。玉人在何許。盈盈秋水隔。中宵不寐起彷徨。仰看霜天明月色。</text>
<title>奉別美齋相國赴燕之行</title>,<text>離亭風雪送皇華。極目秦關道路賖。纔向東垣扶御座。却從西域動星槎。遺民試訪千年鶴。戰骨多逢萬里沙。惆悵江南消息斷。不知今日是誰家。又雍容廊廟有餘閑。事業將期富范間。無歲金繒非宋帑。正冬征節又燕山。殊方只可行忠信。此路何妨備險艱。雅俗未淳民日瘠。也應虗席待公還。</text>
<title>松坡途中望栗里故庄。口占寄悠遠。</title>,<text>百濟千年舊築存。上游形勝國南門。關防更屬留臺重。牧禦仍兼大將尊。鈐轄一時歸白面。釣磯他日過黃昏。君恩未報身全老。惆悵熹微隔水村。</text>
<title>申結城 纘 輓</title>,<text>城南舊迹尙依俙。三十年前問字時。自恨風塵書信少。更憐人世索居悲。形如病鶴緣詩瘦。䆠止鳴琴坐數奇。欲寄哀辭雙逬淚。九原慚負臣卿期。</text>
<title>李文伯茂朱別</title>,<text>南州何事一麾行。白首靑蒲抗直聲。莫道聖朝輕補衮。從知孝子貴專城。分憂且有酬恩地。處世無如作吏榮。最是秋風孤戍客。不堪離別又關情。</text>
<title>口占</title>,<text>孤城橫截最高岑。門外滔滔漢水深。地拆東吳晨見日。山危西蜀坐捫參。愁雲何事常依壘。落葉無邊又滿林。把酒胷懷澆不得。將壇風雨強登臨。又百濟千年國。三田一帶河。高城晴景少。虗閣曉寒多。意倦常朝睡。官閑且日哦。時從僧舍過。孤寂奈愁何。</text>
<title>咏檜</title>,<text>庭有雙株樹。亭亭上出雲。枝幹無屈曲。羞與大夫羣。</text>
<title>咏櫟</title>,<text>非如松栢性。不合棟樑材。只喜天年壽。何煩雨露栽。</text>
<title>書懷 三首</title>,<text>山城落日起西風。零葉紛紛萬𡬾空。匝郭冷烟多徙戶。隔林孤杵卽禪宮。支離作吏身無健。怊悵懷人信不通。頭白䆠遊知苦樂。小齋唯對一燈紅。凋林如雨又如風。霜信都收萬物空。日夕寃氛非古廟。夜深燈火是行宮。將軍罷坐龍旂捲。壯士開山鳥道通。案牘莫嫌朱墨閙。拂衣猶勝俗塵紅。長劍斜陽萬里風。九秋霜落四山空。高皇七日重圍地。溫氏千年數畒宮。絃誦本來爲魯恥。人烟今復與秦通。男兒有憤塡胷臆。看取沙塲戰血紅。</text>
<title>貞明公主輓</title>,<text>菲才曾賦壽筵詩。欲奏哀歌淚濕衣。大抵窮通終始事。由來福祿古今稀。需雲特爲周星霈。卿月兼將列宿輝。劍合有時何所憾。少連唯恨露先晞。</text>
<title>尹參議 攀 輓</title>,<text>平生多病少追隨。最向君家父子知。北社從容傾盖日。西郊怊悵送行時。銀臺鎖直成陳迹。玉署才名有好兒。強疾晤言猶欵曲。至今回首淚偏滋。</text>
<title>尹靑陽大夫人輓</title>,<text>脩短元來不足悲。若爲臨輓淚偏滋。纔看騈邑均榮養。叵耐專城作望思。寂寞倚門朝暮地。凄凉行路露晞辭。人間無限遺親慟。泉下相隨倘有知。</text>
<title>朗原君燕京別</title>,<text>弱國難專對。王孫有此行。星槎前去路。氷雪又嚴程。已絶歸雲戀。唯存望日誠。幾微寧見面。身爲丈夫輕。</text>
<title>金大玉原城別 二首</title>,<text>末路升沈等數奇。筭來榮辱動相隨。衰年有病兼通判。飢歲無才長度支。憐我謀身眞拙着。問君剸劇果優爲。靑門竟負臨筵別。朱墨忙中強賦詩。停雲關樹思依依。欲向離筵更挽衣。叵耐兩鄕書信闊。每憐衰境過從稀。勞心已試催科拙。夙計還因種秫違。聞道蟾江雉岳好。不妨春日一遊歸。</text>
<title>趙舍人 相愚 大夫人輓</title>,<text>恩誥從夫貴。柔儀訓子知。諸孫德星聚。高壽大年期。更結幽明感。偏蒙孝理推。西州不盡淚。重爲薤歌滋。</text>
<title>朴判書 信圭 輓</title>,<text>欵曲鄕廬枉駕時。相將永夕話心期。逢迎塞舘連床夜。舊迹如今入夢思。身因立脚全終始。勇往當頭等險夷。聞道篋衣無以斂。一生淸白鬼神知。</text>
<title>朴原城 銑 大夫人輓</title>,<text>八座夫人貴。三從婦道宜。通家聞義範。奉檄有佳兒。尙憶登門日。空傷反哺詩。西州十載淚。重爲二連滋。</text>
<title>李安山 基稷 輓</title>,<text>晩從同舍樂新知。正是驪陵雨雪時。我自妄言君說破。君仍善病我扶持。官纔郡邑何無命。末又沈淹捴可悲。負席經春違執紼。一回緘淚寄哀詞。</text>
<title>趙漣川 晟漢 輓</title>,<text>我在舞勺年。公作東床婿。肩隨拜爲兄。撫頂畜以弟。家君昔出宰。湖社仍奉袂。伽倻山下曲。綠雲洞裏第。從遊若前日。居然三十歲。榮枯且莫說。悲歡堪一涕。脫屣超世氛。承家稱孝悌。河西索居慟。得書增悲係。奄忽輟塤箎。凄凉遺伉儷。後事屬稚兒。何以慰長逝。相思隔脩夜。相望路迢遞。緘淚寄哀辭。聊替奠丹荔。</text>
<title>有懷巴陵</title>,<text>江水春生夜雨添。忙敎稚子曉敲鍼。芥因調膾匀偏辣。葱爲和羹切却纖。溪柳林花佳可賞。山蔬野蔌味還兼。歸時好管烟蘿月。莫把茅茨且補簷。</text>
<title>朴掌令 世樟 輓</title>,<text>風塵一傲吏。家世舊鳴珂。拙官寧才絀。靳年奈命何。不慈非子羽。有女是曹娥。無限人間慟。還應入地多。</text>
<title>次東村關山遠別固其理。寸步難見始知命分韻。</title>,<text>君猶東洛住。我從西州還。咫尺不相見。令人雙鬂斑。蕭蕭秋雨裡。惆悵重門關。憶昨童丱歲。從遊里閈間。聆君金玉音。接君氷雪顔。愛之如一身。重之如泰山。交情看淺深。別恨無近遠。世事可奈何。歲月忽已晩。闊焉多間阻。生憎有疊巘。欵曲城南會。惆悵生陽別。賴有夢魂通。不遣音書絶。經年幸得歸。聊以慰如渴。芝蘭幸襲薰。膠㓒莫言固。心藏不見面。造物此曷故。柴門人跡斷。獨坐秋天暮。積雨欲霽天。秋風初動時。論心卽神交。序齒差肩隨。懷君獨不眠。宵分問何其。近聞有新恙。恨不曉醫理。懷思獨欝紆。躄躠欲強起。奈此郭駞狀。蟄伏圭竇裡。世網劇樊籠。離愁亂方寸。會合豈有數。造物還見困。無處無所使。達識所不怨。無緣笑相迎。却將詩以吐。相思卽在眼。不偶眞奇數。莫歎隔千里。所恨在跬步。交情老益淡。世味甞更酸。無由一仔細。此亦可長嘆。萬事不如歸。由來晩節難。且莫喜釋負。旋看愁見面。不才心愈拙。無功寵敢戀。張翰何爲者。幾微能灼見。頭疼眼欲眩。脅牽坐不起。泥中拍拍狀。我亦從君始。願言無異趣。庶幾托知己。屛居君有趣。世紛吾不知。夜棹倘可迴。素絲何足悲。從今百年內。但願無別離。掛冠吾如期。閉門君猶病。燕鴻本差池。騏驥思壯盛。共賦逍遙篇。陶陶樂天命。</text>
<title>次東村韻</title>,<text>新歲倐已至。故人猶遠隔。屋梁見顔色。千金抵書札。彼此各抱病。阻信增紆欝。音塵邈不嗣。居然旬有日。思之不能忘。手自披舊牘。宵寐比曉失。華髮隨年得。呑湯又服椒。疾痼無良藥。來詩論症處。親切資三復。思索恐有妨。攀和恨未卽。衰朽已如此。底事關山雪。所憂損性命。奚暇歎形役。近聞東城第。還如楊子宅。待我納節日。監門成鼎足。肺病酒可細。意暢談更劇。墻邊數畒地。君不爲我惜。仍之結茅廬。自此數晨夕。生事付兒曹。不問飯與粥。何必服大還。斯爲度世術。花卉共一庭。啚書暎四壁。關門却掃處。翛然塵事絶。兩家多兒少。疾憂有緩急。重者責造化。輕者不須說。百年且逍遙。無心是眞訣。如樂有壎箎。如衣無襞積。俚語亦有理。雜陳供一噱。元朝仍獻祝。深林可以入。笑矣版築者。晩作商家弼。</text>
<title>坡山舘。用正使韻。留別韓肯世。</title>,<text>日暮始停驂。宵分猶話別。何處更憶君。關山見明月。男兒且壯遊。笑作臨歧別。行訪舊樓臺。携登東海月。</text>
<title>自臨津乘舡。直下東坡。</title>,<text>霧捲前林射遠缸。蹔辭鞍馬倚篷窓。早潮欲退長風起。試放輕舟下大江。</text>
<title>松都</title>,<text>松岳龍攄走勢來。國於山下何雄哉。千年事迹隨流水。一代衣冠已劫灰。處處圮橋車轍在。家家傍郭市廛開。荒墟衰草斜陽裏。最是傷心滿月臺。</text>
<title>過潘南先生新建祠宇</title>,<text>聖朝恩典賁高麗。且爲名臣建廟儀。自是淸芬長不歇。千秋可並首陽祠。</text>
<title>謁花谷書院。次壁間韻。</title>,<text>靑山繞屋若相參。流水循除漾碧藍。怊悵百原人不見。坐來楓葉落寒潭。</text>
<title>朴淵口占</title>,<text>千尺飛流勢若摧。巨靈中劈兩巖開。奔湍色似吳門練。轉壁聲如蜀壑雷。潭底水深龍敢宅。石頭松老鶴應來。生偏莫歎廬山遠。詠瀑慚無一斗才。</text>
<title>朴淵洞口口占。留別松都留後海西伯。</title>,<text>得暇仍乘興。名區此日探。鍾來知隱刹。雲去見危巖。列壑喧如雨。微霞晩作嵐。親知兼勝境。臨別意難堪。</text>
<title>懷叔弼</title>,<text>莫恨生苦晩。與君差二齒。莫恨生偏邦。與君爲同里。况吾以外氏。世誼卽兄弟。從遊自竗齡。歲暮仍托契。顯廟當宁日。君爲秉筆臣。我時遊門下。休論假與眞。悠悠十載間。閱盡悲歡境。君從北幕還。我在南海上。非人擯不用。豈天均所履。君佩龍灣符。我爲江州吏。相思輒有作。聯筒成一帙。我又出西藩。君仍典南臬。三載始合簪。相逢如骨肉。十日三並枕。鷄鳴猶未宿。話罷有餘懷。憐我當遠騖。不作沙頭別。亦足知世故。吾行曷月敀。相期在林壑。須携李子文。候我橋邊石。</text>
<title>呈正使案下</title>,<text>䓗秀山前古樹林。皇華所憇卽棠陰。今行非復朝天路。隨遇空爲感舊吟。倦後午眠寧着夢。病來風日亦關心。詩情錯莫覊懷苦。獨對寒燈到夜深。右䓗秀站口占關塞前無極。征驂又棘林。忠勤由性得。景物惱詩吟。是以生華髮。仍之見赤心。黃岡獨去路。回首海雲深。</text>
<title>過劒水前橋</title>,<text>春風三月夕陽時。獨過溪橋折柳枝。王事不遑前度客。去來嬴得鬢如絲。</text>
<title>黃岡途中</title>,<text>坡仙壬戌雪堂遊。甲子人間問幾周。是歲千秋仍十月。此行今日又黃州。休煩傑句留名字。且把淸尊散客愁。惆悵羽衣還寂寞。不堪開戶思悠悠。</text>
<title>黃州客舘。留別汝遠。</title>,<text>遠來離別更依依。恨不臨門拂袖歸。一啄從知元有數。且須珍重卧牛衣。</text>
<title>次書狀韻</title>,<text>日來風氣尙脩脩。近塞獰飈吹不休。公舘華茵猶怕冷。小羗村夜可堪愁。</text>
<title>復用前韻演作近體。而起句脩字。意複不可疊押。故易之。</title>,<text>同作征人異去留。始知浮世有行休。關心藥拋詩草。失寐宵分數曉籌。賓主尊前相會地。大同江上最高樓。病夫却有存亡感。池舘依依捴是愁。</text>
<title>用棘城韻呈正使</title>,<text>江郊新卜築。桑榟欲成林。彭澤非吾願。莊生動苦吟。求全都妄想。安分卽良心。會待東旋日。投竿野水深。論道餘閑且遠遊。孑遺氓俗亦觀周。驅車塞北三千里。歇馬關西第一州。吊古幾多臨水感。望辰應復倚樓愁。人心不及無心物。八敎微茫舊井留。</text>
<title>次正使韻</title>,<text>每過祠門懊惱儂。儼然遺像颯英風。張忠李烈今如昨。石屈丁伸也不公。設敎縱攀殷聖化。存亡猶戴漢時功。行㫌到此偏多感。自笑浮生任轉蓬。西京有所謂武烈祠者。卽石尙書星俎豆之所也。以張世爵，李如松等東征武將配之。藩邦再造。雖出於神宗皇帝字小之恩。所以贊成之者。寔尙書力也。不幸爲丁應泰所誣。竟罹文罔。東人至今悲之。今次西京感古韻。單道其事云。</text>
<title>安州 二首</title>,<text>安州西北野茫茫。丁卯年間古戰塲。烈士滿城爭死敵。行人駐馬競燒香。由來禮義侔中華。運去山河落大荒。慷慨新亭虗洒淚。不堪臨發更彷徨。安西佳麗擅關西。傍郭魚鱗比屋齊。萬景臺高滄海闊。百祥樓逈暮雲低。使君府裡饒歌舞。節度營中卧皷𥀷。最是倦遊身已病。不堪遙夜意凄凄。</text>
<title>宿新安舘</title>,<text>白首長征客。靑燈夜色遙。覊懷坐悄悄。京國日迢迢。曉氣侵虗舘。邊沙滿弊貂。關山去無極。前路又明朝。</text>
<title>聽流堂</title>,<text>憶昨西來二月春。小溪淸漾柳絲新。如今物態渾非昔。不獨當筵換主人。</text>
<title>夜坐口占</title>,<text>悠悠離合似浮萍。次第行㫌若曉星。好是關山今夜月。也應先上統軍亭。</text>
<title>次叔弼韻 三首</title>,<text>欵欵若天倫。遙遙在地角。文翁舊化鄕。仲宣今作客。相思莫相望。唯見胡山白。欲折使者車。莫控將軍角。燠室猶折綿。况乃燕山客。敀來辛苦意。看取鏡中白。共謀築蝸室。相對欹烏角。半世亡羊子。後身騎牛客。襟期一天月。澹然氷壺白。</text>
<title>登箭門嶺。嶺在義州治南十里。</title>,<text>遙遙征旆出邊城。戍角嗚嗚候騎迎。日暮塞垣雲慘惔。天寒沙磧雪崢嶸。男兒剛制懷鄕淚。犬馬那堪戀主誠。莫上箭門回首望。萬重關樹隔秦京。底事三年十往還。箭門西望認龍灣。春風尙識橋頭柳。朔雪今看霽後山。遊子倦懷霜滿鏡。相公新什玉連環。重來不是無詩料。却爲身勞且要閑。</text>
<title>無題</title>,<text>投轄曾同飮。開筵此蹔留。如何鐵如意。不用酒忘憂。</text>
<title>龍灣十詠</title>,<text>城頭吹角城門閉。城頭吹角城門開。門開門閉自朝暮。人去人來日相催。使君滿斟桑落酒。使君有妓秦羅敷。生慣送人無別語。別時醉睡紅氍毹。統軍亭下鴨江水。統軍亭上東岳詩。斜陽獨立一長嘯。白鶴不來城郭非。岳老題詩亭獨在。後來繼者東溟翁。邊兒亦解詩中意。不怕城頭獵火紅。邊城事業唯弓箭。不主棲皮解射鵰。終日何妨鳴勝皷。金聲休使聞天驕。歌飜入塞出塞曲。日落長亭短亭間。作客莫言邊地苦。也應來日憶龍灣。龍灣留客正堪誇。繡幕雲屛整復斜。畫梅壓雪一枝亞。恰似吾家牎外花。望遠遮莫登高去。眼中雲樹隔千岑。長江自是東流水。憑寄朝宗萬折心。殺胡林畔狼烟起。馬耳山前氷塞河。莫道如今天未雨。夜深人語戍樓多。分臺御史風流客。柱國元臣文武才。最是此身無寸長。龍灣十詠強吟來。</text>
<title>夜半失寐。效古五更轉體。</title>,<text>初更坐看中郞集。議論文章無此倫。脫得南華老仙骨。讀書如見卷中人。二更調服六君子。氣自溫溫味自醇。扶病正須王事重。關心藥豈謀身。三更獨抱單衾卧。蠟炬燒殘夜氣寒。歷歷兒孫俱在眼。却勝來入夢中看。四更更轉靑燈滅。簾幙重重錦繡張。晝擁軒車夜華舘。枕邊何必夢黃粱。五更更轉不成夢。木柝一聲烏夜啼。賴有隨身仙子草。撥爐遙夜到晨鷄。</text>
<title>次贈洪太初六言</title>,<text>珍重黃岡遠來。依然安定離別。前期浿水烟花。今夜關山雪月。</text>
<title>過江日。留別灣尹。</title>,<text>沙頭尊酒去留情。白髮還應頂上生。馬踏長河氷欲裂。風饕大漠雪初晴。天時苒苒日南至。此路悠悠人北征。今夜行裝何處宿。鶻山西畔九連城。</text>
<title>次正使留別灣尹韻</title>,<text>惜別留詩句。寬憂倒酒甁。分明疇昔夢。先上此江亭。前定由來素。雙眸幾日靑。臨歧更携手。抵暮醉還醒。相公曾有夢作乾坤三大水。夷夏一高亭句。分明此地物色。故云。</text>
<title>宿九連城</title>,<text>雪馬渡江氷。九連城下宿。嚴風大漠來。放火胡山赤。楡林出塞平。松峀參天矗。安得筆如椽。勒名其上石。</text>
<title>松鶻山</title>,<text>松鶻巖巖石削成。亂峯高揷天崢嶸。西壓滄溟萬里闊。北臨沙漠羣山平。林藪中藏豺乕窟。盤紆旁護鳳凰城。安得長風駕兩腋。直登其上望秦京。</text>
<title>宿龍山穴巖</title>,<text>白草知遼野。玄氷認黑河。溪炊晨汲雪。林宿夜鳴鑼。鴂舌欺方語。蠻謳謔旅歌。官僮前慰我。羗店抵關多。</text>
<title>安市城</title>,<text>廢堞在山麓。或言安市城。懷人曾掩卷。撫迹倍傷情。地理無今古。天時有毁成。依然拜絹處。風節凜如生。</text>
<title>次正使謝山靈詩韻</title>,<text>射石神弓眞小技。渡河前績較將多。更兼泣鬼詩難和。竟夕頻拈凍筆呵。</text>
<title>途中口占呈正使</title>,<text>玆行不與夙心違。休道殊方伴侶稀。學笑任它隣女醜。論文時聽麈談霏。故催星駕隨台座。每拂塵貂傍繡衣。倘使世人知有此。肯敎言面見幾微。</text>
<title>松站。示同行諸人。</title>,<text>山坂仍爲道。川渠不設橋。涉氷頻蹶駿。逢石輒翻軺。臨井寧容汲。依林却買樵。驅車傫傭者。又復執鞭驕。</text>
<title>次正使韻</title>,<text>龍門奉袂幸今晨。日夕溫溫笑語眞。更荷神明扶護力。使車歸趁故園春。</text>
<title>次書狀韻</title>,<text>河舘寒燈守舊庚。也應今夜弟思兄。休憐作客經年事。每念離親萬里程。絶塞室廬俱異俗。曉風楡柳捴愁聲。聯翩賴有新知樂。時把佳篇慰不平。</text>
<title>再次正使韻。略叙鄙懷。</title>,<text>自笑踈慵與世違。索居窮巷過從稀。主恩未效涓塵報。臣辱寧嗟雨雪霏。况復壯觀男子事。不妨歸卧女蘿衣。欲將詩句論懷抱。曉氣侵人酒力微。家在巴陵曲。門臨小港橋。平生元野性。分外又星軺。供世憐無策。營生足販樵。何當隨倦鳥。不放白雲驕。</text>
<title>復用前韻追述卽事</title>,<text>聯筒相屬莫相違。良會殊方古亦稀。燈火伴人寒耿耿。炊烟和霧晩霏霏。題詩強記曾行店。多病寬披舊窄衣。征盖不須侵早發。羊膓細路繞林微。射鹿通爲路。枯楡卧作橋。亂山多絶磴。十步九停軺。鶃肉朝供膳。郵人夜窃樵。西風塵起處。宛馬又何驕。</text>
<title>次正使韻</title>,<text>吟詩多事到深更。冷淡非關俗累縈。却羡無心厨下乞。睡來兼作吒波聲。</text>
<title>次書狀韻</title>,<text>鏡中人易老。關外歲將闌。此地寧論苦。衰年本尠歡。行裝成剝落。厨菜失醎酸。最是難堪處。梟音隔壁讙。</text>
<title>敬步三疊韻</title>,<text>征鴈南翔大漠違。故鄕應自寄書稀。茆齋靜處衡門掩。花木栽時小雨霏。夢裡兒孫啼夜食。覺來沙礫撲晨衣。春風杖策歸來日。柳拂彎堤一逕微。</text>
<title>又次前韻</title>,<text>旅人晨發莫相違。絶塞羗村見亦稀。朔日漏雲還瞹瞹。狼烟無雨亦霏霏。百年愁緖看華髮。萬里行裝有弊衣。此去不須論苦樂。較來輕重一身微。原隰馳驅地。箕城法水橋。前年叨建節。今日又乘軺。志豈忘斯世。衰堪返舊樵。勉公勤下士。貧賤向人驕。</text>
<title>次正使甜水站韻</title>,<text>使泥非由我。玆行良亦難。朝炊仍夕站。後嶺又前山。玄土寒常拆。靑泥曲幾盤。周公雖不作。戎狄未宜刪。關河路脩阻。行伇日艱難。古堠漢時戍。陰雲胡地山。旅人頻撫槖。厨子強排盤。俚語仍成句。何妨覽者刪。</text>
<title>靑石嶺</title>,<text>峻嶺危如蜀。長程遠走燕。滿山皆是石。無樹不參天。絶磴猿愁渡。回崖馬信鞭。斜陽坐孤店。鄕思更茫然。</text>
<title>途中口占 龍山</title>,<text>行車曉發小溪濱。霧捲平林眼目新。倘使幅員爲我有。靑沙白石捴宜人。</text>
<title>狼子山口占</title>,<text>一朝胡孽滿乾坤。五十年間長子孫。大抵語音猶漢譯。邇來風俗已羗村。遼陽路近黃塵合。狼子山深白日昏。城郭人民悲擧目。驅車不忍向中原。</text>
<title>復次正使韻</title>,<text>筭來京國久離違。况復殊方信使稀。覊夢過山還栩栩。曉風吹霧故霏霏。却愁長路時加飯。每怕邊霜累試衣。數問相公猶不寐。隔籬閃影一燈微。鳥道緣巖出。崩崖架木橋。筍輿猶冒險。鞍馬却辭軺。白日常逢乕。深林不到樵。松都還有此。胡騎昔曾驕。獨立斜陽裡。遼東第幾橋。千年餘古郭。此日駐征軺。高士曾浮海。俘民或負樵。強呑均弱肉。堪笑爾蠻驕。</text>
<title>遼陽感古</title>,<text>遼東城郭已全非。白塔斜陽鶴不敀。惆悵卽今人事變。千年一返亦沾衣。</text>
<title>書示李秀士 李自言江西人。飄泊到此故云。</title>,<text>山河千里隔。宇宙一身存。萍水相逢處。論懷對酒尊。</text>
<title>次書狀韻 二首</title>,<text>客店連床宿。長程並袂行。題詩時遣悶。吊古或傷情。淡飯朝同爨。歸期月幾盈。東還吾退後。倘可訪柴荊。爲緣征馬倦。偏傍繡衣行。以我無修餙。多君不俗情。何妨詩裭數。難遣客懷盈。稚少殊關念。今年我哭荊。</text>
<title>次正使刪字韻 三首</title>,<text>相公五言律。平淡和眞難。氣勢潮生海。精華花滿山。沈吟忘敲戶。會意欲推盤。收拾奚囊去。珍藏不敢刪。若說燕行苦。無非蜀道難。三河皆大水。八站盡陰山。十日半千里。三時恰一盤。題詩且隨意。疵纇待人刪。人生適意貴。浮世會心難。肺病須高枕。身勞憶故山。松陰宜夏簟。畦菜上春盤。此事常關念。煩憂倘可刪。</text>
<title>次正使駐蹕山有感韻</title>,<text>底事踣碑更手摩。謾將椒醑酹蓬科。歸時駐蹕山前過。爲將爭如後悔何。</text>
<title>沙河店</title>,<text>家家門巷俯河流。處處靑帘是酒樓。大野欲渾天欲雪。行人爭典鷫鸘裘。</text>
<title>瀋陽</title>,<text>胡姬喚客笑當壚。蹴踘樗蒲捴狗屠。十字街頭喧日夜。此中還有酒人無。</text>
<title>次正使遼陽韻</title>,<text>鴨水初非限海東。遼陽元自屬箕封。秦家延袤猶存界。唐帝登臨尙有峯。古塔何年歸白鶴。壯心他日飮黃龍。新亭坐客堪流涕。避地無人寄遠蹤。</text>
<title>有感 瀋陽卽燕質被拘之地。故及之。</title>,<text>萬事傷心可奈何。秪今遺恨客偏多。行人莫說西河苦。送者那堪易水歌。</text>
<title>呈正使</title>,<text>行行萬里此經過。擧目殊方感慨多。走馬甲軍皆帶劒。驅車蠻竪亦乘騾。靑帘綠榜胡姬店。白日悲風太子河。何處一聲堪下淚。至今哀怨是燕歌。</text>
<title>次正使瀋陽韻</title>,<text>豈晉無三版。嗟燕未一旬。緘縢幷窃國。操鍤浪修闉。天地瘡痍日。山河澒洞塵。朝周昔去路。不忍見遺民。</text>
<title>次正使再疊多字韻</title>,<text>紛紛蠻觸幾番過。處處遺墟感目多。此路朝周悲白馬。當年幸蜀憶靑騾。新亭慷慨惟名士。舊舘荒凉尙玉河。四面卽今皆已楚。不堪愁殺夜聞歌。</text>
<title>呈正使</title>,<text>向來時事屬多難。障塞先輸第一關。會見銅駞愁晉棘。却驚胡馬畫吳山。謳吟豈少民思漢。氊酪爭如俗襍蠻。生長羣兒亂離後。攔街還笑舊衣冠。</text>
<title>書叔弼簡尾</title>,<text>遼野有河皆濁漉。陰山無雪亦朝霏。今來慣識長征苦。他日那堪送子時。</text>
<title>再次多字韻</title>,<text>此路傷心不忍過。愁雲偏傍客程多。江山東盡通猪鴨。靺鞨西隣産馬騾。從古巨防歸竊國。秪今遺恨在深河。洛陽已作看花地。舊曲休翻出塞歌。</text>
<title>再次旬字韻</title>,<text>前路猶千里。離家已幾旬。朝來促征盖。西去出重關。大野長河水。平沙萬里塵。邊城今夜宿。爲我訪遺民。</text>
<title>次紀聞三絶</title>,<text>瀋陽民物尙繁華。風颺靑帘整復斜。昨夜單于遊幸處。彩橋東畔捲簾家。勝廣居然王至陳。孫心猶作牧羊民。寧知五百死同日。且看八千無一人。種別居庸日稔兇。北憂方大又西訌。頑金帖木皆愚宋。得不胡塵痛再蒙。</text>
<title>次恠殺二絶韻</title>,<text>莫恠胡僧整道冠。斂容長跪在門端。這盤模㨾還那裏。名利前頭仔細看。莫恠西來風俗別。家家金佛佛前爐。薰香念做阿彌佛。溪壑還應到寂無。</text>
<title>巨流河途中。復用艱字韻。</title>,<text>異鄕行色備甞艱。征旆迢迢度玉關。今夜更逢遼野雪。接天唯見薊門山。糝糕列肆能留客。氊毳爲裘捴是蠻。染盡胡塵衣已弊。幾時泉石坐彈冠。周流河上客停驂。城外蕭條屋兩三。遙野有岑迷遠近。異鄕看月卞西南。酒因肺病愁無賴。睡爲身勞卧正耽。形伇由來雙髩素。故山回首只心慚。</text>
<title>志感</title>,<text>千年郭外金岡塔。十字城中茶市衢。縹緲朱甍是佛宇。攔街碧眼皆胡雛。胡姬喚客笑當壚。不是酒徒是博徒。問着故家多燕趙。悲歌慷慨時擊壺。携劒靑萍玉轆轤。報仇白日紅糢糊。報仇不識報恩重。爭及監門一老夫。</text>
<title>息庵相公沿途有作。輒賜示敎。昨夕爲誦潛谷老先生奉使時詠遼之作。又以所製近軆見示。寫盡遼野廣漠之態。可謂洞庭爭䧺矣。謹用原韻。疊成四首以資一粲。</title>,<text>乾坤元氣此中間。相彼飛來怒鶻盤。天本盖高平似接。海纔盃瀉較誰寬。長風不盡將雲去。廣漠偏宜落日看。壯矚已敎吾眼大。莊生還覺語氷酸。客路迢迢大野間。自東西走又南盤。坤倪且待停驂見。覊抱何須得酒寬。河水遠奔滄海去。故鄕遙傍斗杓看。欲將眼界窮遼薊。萬里風饕不耐酸。驪珠誰許出人間。錯落光輝暎玉盤。遊比子長還更遠。門留揖客始知寬。功名綠野優閑計。文字黃蘓伯仲看。前席卽今遅劒舃。調羹從古要梅酸。十載奔忙簿領間。素餐還媿肉從盤。且拋塵界前身累。新占陽山一野寬。藥圃雨朝移菜種。草堂晴日展籤看。角巾亭上時相訪。共說遼河客味酸。</text>
<title>復用前韻</title>,<text>廣漠之墟夷夏間。醫閭山勢若龍盤。陰陽自是關消長。疆域何由試窄寬。事去風塵雙下淚。却來天地一回看。乘槎舊路無窮恨。不獨長征氣味酸。</text>
<title>羊膓河</title>,<text>歲暮邊風急。燕山客路長。前臨有河水。何事又羊膓。</text>
<title>次正使韻</title>,<text>曉車行轉黑山坡。且渡羊膓雪塞河。莫以河名愁利涉。淺灘從古覆舟多。</text>
<title>次正使憎甲軍韻</title>,<text>屬騎爲麻貝。羣馳是甲軍。無人不拜佛。其俗又茹葷。入院囏通水。逢沙故作氛。公然驅策去。何以護行云。</text>
<title>復用盤字韻</title>,<text>古往今來此兩間。秦何虗築漢銅盤。誰知千里牽車指。全付三章約法寬。陳迹已隨流水逝。豳柯留與後人看。相逢亂代休相問。不道心情只道酸。</text>
<title>過大凌河有感</title>,<text>大凌河小凌河。云是行人西走咸陽之古道。道傍多戰塲。蕭瑟松山杏山堡。荒沙亂磧骨相撑。寃血化爲蒺藜草。蒺藜草蒺藜草。不是祖家盧家是。盧家祖家榮辱際。只在當時或生死。愧殺門前四大字。遺恨遼河半江水。</text>
<title>次書狀韻</title>,<text>平生袖裡劒芙蓉。携入亭隍過幾重。已識凶奴長技少。欲將凾谷一丸封。征鞭且駐悲歌市。獵火疑傳古戍烽。行盡醫巫閭下路。直登山海滌煩胷。</text>
<title>十三山。次正使韻。</title>,<text>歷歷羣峯指點看。依然巫峽見巫山。巴陵客子愁聞鴈。姑射仙人咲整鬟。十島三神寧縮地。啼猿靈鷲卽重巒。襄王不必眞知數。暮雨朝雲醉夢間。</text>
<title>次正使詠巨魚韻</title>,<text>堪笑從前海大魚。却將鬐鬣見於書。莊濠舊樂求枯肆。秦鮑同車過里墟。烏鵲扳巢今不見。庖羲結網未全踈。張鱗自有恢恢地。釣者何曾到尾閭。</text>
<title>次書狀望海韻</title>,<text>星槎當日望層霄。織女機頭夜色遙。滄海卽今迷去路。大明何處賀正朝。</text>
<title>大凌河。再疊魚字韻。</title>,<text>凌河忍食水中魚。讀至庚年却廢書。朝暮寃氛迷古磧。蒺藜衰草遍遺墟。皇靈漸被知無遠。障塞經營計或踈。最恨國殤招不返。楚些誰復續三閭。</text>
<title>遼野逢風。次正使韻。</title>,<text>天地東南一半空。大塊往往噓其中。朝來氛翳晩來祲。昨日溫暄今日風。塵起寧容王導扇。車行從轉帝軒蓬。吹之何不駕雙腋。坐我崑崙如發蒙。</text>
<title>過寧遠衛祖大壽牌樓。口占呈正使。</title>,<text>他山攻石玉參差。斲謝風斤技却倕。枉恨樓臺容易毁。豈知門戶果難持。堪嗟盛事還今日。睹得行人駐少時。欲問子孫今在否。廢園寒雀噪空飢。</text>
<title>呈書狀</title>,<text>歌臺舞觀盡欹斜。唯有牌樓暎棣華。謾使玉音留指點。空敎金碧闘豪奢。休誇四世元戎宅。古有雙成節義家。門巷已隨人事變。廢園無主噪羣鴉。</text>
<title>三疊倕字韻</title>,<text>成家治國不參差。相道從來比則倕。王事不遑勞跋涉。神明正賴好扶持。猉獜功冠圖形日。騏驥詞高結髮時。修內卽今爲上策。遄歸廊廟活民飢。由來枘兩參差。爲是䂓繩舍魯倕。出峀雲歸須自在。背巖花落恐難持。衰顔已逐凋芳歇。適意唯思命駕時。且有單瓢隨處樂。不妨稚子也啼飢。</text>
<title>次正使詠祖家牌樓韻</title>,<text>對起飛甍正在東。雙垂鳳翼色玲瓏。燕山勒石尋常績。漢水沉碑亦未工。寶刻先陳三世德。牌樓故壓十家通。行人駐馬紛嗤點。應恨當年枉紀功。</text>
<title>次書狀過牌樓韻</title>,<text>零落誰家宅。荒凉舊里閭。山河百戰後。時節季冬初。奕葉元戎貴。繁華一夢虗。玉音寧在耳。金榜秪今餘。</text>
<title>望山海關呈正使</title>,<text>第一關前北望遙。周遭隱約見危譙。山從靺鞨南窮海。城起臨洮遠度遼。固國元來非地利。防胡還自屬天驕。逶迤粉堞終無賴。今古危亡𥚁在蕭。</text>
<title>擬贈山海關傳學官巖</title>,<text>老作夷門隱。誰知版築賢。靑牛度關日。玄訣許君傳。</text>
<title>塔山 盧捴兵象升戰死之所。塔山守將詐降誘賊。放火同燒。</title>,<text>白日男兒死。黃沙戰骨埋。芳名傳不朽。寃氣菀成霾。北去多螓蝎。南來足乕豺。魂兮如可托。武烈在東涯。草沒荒墟小。沙飜萬竈埋。忠臣死作厲。殺氣晝猶霾。彼卽秦爲帝。良由蜀化豺。潭州自焚地。華聞已天涯。</text>
<title>望夫石</title>,<text>望帝千年恨未刪。秪今啼血在空山。何如化作原頭石。和雨和風日望還。</text>
<title>山海關呈正使</title>,<text>秦地山河表裡迴。關防形勝此雄哉。門臨海壤魚塩出。市別蘇湖錦繡堆。夾道酒壚多賈客。傍橋村舍亦層臺。繁華捴是傷心色。何事胡笳又落梅。</text>
<title>次正使山海關韻 三首</title>,<text>奏籙挑狂略。飛蒭死道傍。薊山增峻極。遼野亘天長。柝聞迷雲櫓。濠看浴日湯。䧺關無賴爾。今古閱凡亡。城上夜聞柝。亭前風拍濤。歸時且登眺。暇日屬吾曹。水戱三千擊。島看五百逃。那堪東望遠。江漢隔滔滔。何顔歸見帝。南面又稱孤。河上提軍去。門前納欵輸。杯羹那忍說。民牧不曾無。首事乖人望。寧逃魯鉞誅。</text>
<title>過楡關。次正使韻。</title>,<text>漢代楡關且莫尋。老榦如戟不成林。何曾此地看春色。到底殊方惱客心。倦後胡沙渾畏道。愁邊羗篴捴哀音。天無雨雪雲猶黑。大抵燕山易放陰。</text>
<title>永平</title>,<text>山勢盤紆水勢縈。鎭東從古號䧺城。燕都接壤爲中土。漢代開邊是北平。幾處譙樓栖舊堞。至今民俗事深耕。衣冠到底還爭笑。拍手羣兒亂後生。</text>
<title>過白石村</title>,<text>白石前村是。黃塵此路迷。頑雲偏在北。斜日易沉西。獵過看鵰落。橋危脫馬蹄。芳菲已消歇。行伇意悽悽。</text>
<title>撫寧途中</title>,<text>歲月殊方晏。風霜兩髩凋。塞禽多夜噪。關樹少長條。羗女能馳馬。蕃兒亦射鵰。覊懷日搖落。詩句慰無聊。臺隍尋漢塞。疆域覔堯封。邑弊新經燹。風淳舊業農。衰遅仍久病。搖落又嚴冬。薄暮驅車急。寒鴉噪廢墉。</text>
<title>早發沙河驛口占</title>,<text>三聲吹角趁晨鷄。行盡長程曙色迷。林霧乍收還似店。樵蘓欲採却無溪。歸心和月朝猶晩。望眼迎風路政西。老去尙餘詩興在。樓臺須向最高題。</text>
<title>玉田</title>,<text>藍田古號絃歌地。鄕塾今爲鬻菜園。閭井市坊依舊在。詩書禮樂幾家存。氊裘已作尋常着。華制還嫌仔細論。年代蕭條人事變。不堪愁絶坐黃昏。</text>
<title>次榛子店壁間韻</title>,<text>誰把新粧泣舊粧。卽今鱗介易冠裳。無端子弟從吳起。却使阿娘到瀋陽。忍向胡姬學理粧。別時猶着嫁時裳。紅顔莫恨多辛苦。靑盖從來入洛陽。</text>
<title>玉田王秀才公濯客室頗瀟洒。喜而賦之。</title>,<text>相逢何必問阿誰。賓主翛然對榻時。暎壁圖書爲靜友。滿庭花竹托幽期。堂深北巷風埃斷。話到南遊夕景移。家在藍田寧抱璞。不須三刖要人知。</text>
<title>詠階竹擬贈</title>,<text>傍砌勤栽植。經霜好護持。主翁心裡事。唯有此君知。</text>
<title>薊州</title>,<text>晴嵐如雨和林霏。曉漬愁雲晩不飛。欲向薊門知近遠。故敎烟樹見依微。題詩未必皆乘興。促駕元因政憶歸。聞道酒泉風味別。不妨今夜典征衣。</text>
<title>漁陽</title>,<text>狂圖謾作無窮計。大澤寧知白帝亡。萬里長城猶不足。更調閭左戍漁陽。日晏華淸按舞迴。漁陽𥀷皷響如雷。馬嵬花落堪膓斷。不信驕兒是𥚁胎。</text>
<title>次正使觀戱子韻</title>,<text>偃月尙能傳劒術。蚕眉猶復像容儀。如從赤兔橫行去。看作黃龍痛飮歸。薊州多美酒。故落句及之。</text>
<title>登獨樂寺樓。口占贈書狀。寺在薊州</title>,<text>寺樓迢遞絶塵沙。遠客登臨到日斜。穹閣壯觀千尺佛。冷烟愁色萬人家。分留郭外依微樹。聚散城頭早晩鴉。最是忘憂唯有酒。爲君持去鷫鸘賖。</text>
<title>次書狀韻</title>,<text>卧佛誰能此理窮。靈詮吾欲證圓通。跏趺偃息皆身外。寂滅虗無卽念中。遠樹微茫寧本相。暮烟濃淡不全空。人間幼境君知否。僞是眞非捴大同。</text>
<title>次正使滹沱河韻</title>,<text>還白軍前馬渡澌。將軍功業冠當時。抱薪爇火尋常事。讓與雲㙜是數奇。</text>
<title>三河 年前地震。三河最酷。城郭廬舍。蕩然無餘。</title>,<text>古今休說是和非。萬事傷心捴可悲。女戴華冠存舊制。蠻通漢語襍侏離。風移俗易寧無術。海竭桑沉會有時。地載不勝天厭穢。且看城郭盡陵夷。</text>
<title>通州途中遇大風</title>,<text>行到燕郊舖。刁刁起大風。初如萬馬走。旋作一鴻濛。世界渾天內。行人漫霧中。軒皇今不在。無復辨西東。</text>
<title>通州</title>,<text>第一橋頭落日時。歌鍾四起屋參差。迷津舳集蘇湖榜。繞郭江通太液池。瞋目曼纓皆趙客。磨肩擊轂是齊淄。沉吟不盡興亡恨。怊悵無人問所思。</text>
<title>八里庄戱占贈行㙜 庄在北京南八里。是日大風。</title>,<text>無愁已看吾髩白。不醉且對君顔紅。東嶽廟裡衣冠去。玉河舘中甘苦同。長亭短亭行萬里。昨日今日多天風。風伯却憐悲擧目。故敎塵土作鴻濛。</text>
<title>入燕志感呈正使</title>,<text>燕都自昔帝王州。淪沒胡塵問幾秋。正殿已隨寒燼滅。金臺留照夕陽愁。卽今毳幕千人帳。依舊觚稜五鳳樓。最是遺民無限痛。八陵抔土捴荒丘。北來風俗異東方。創見令人感歎長。夾路牌樓相對起。秀才衣錦也無妨。村閻到底隣僧舍。塚墓尋常在道傍。大抵都燕較得失。九原何處拜高皇。</text>
<title>次正使韻</title>,<text>山海關開政向東。人烟從古薊門通。歌因作客聊三疊。酒用忘憂且一中。異地蕭條難遣日。暮天搖落苦多風。百年時節看容易。誰爲周王賦小戎。千年廟宇晝冥冥。列塑森嚴若有靈。渾爲碑文埋寶刻。不敎苔色在空庭。燒香丐福勤三叩。奉鉞持矛擁六丁。因此勸懲還一道。幾多今古喚人醒。右東嶽廟長鞭如束策連驂。却巉巖向薊南。表墓勒功都不管。着來塵焰政難堪。右逢曳石早晩陰晴也未分。隴雲韜日故多雰。更兼萬馬馳沙磧。半是妖塵半是氛。右遇大風粧束看來是箇豪。官名嬴得又仙曹。憐渠習氣猶燕市。慣向行人借寶刀。右嘲佟生</text>
<title>復用南字韻</title>,<text>五旬餘日始停驂。一夜何能夢郭南。魂到邊城驚曉柝。覺來懷思政難堪。</text>
<title>次正使韻</title>,<text>夜爲孤吟故較遅。五更殘燭影相依。誰家賽皷祈何福。故省堂神畫是馗。歲換遑愁人易老。春回政好客東歸。欲知禮樂今猶在。濶袖峩冠卽舊儀。右除夕覊愁惱客集元宵。窓外番風拂柳條。筭到知非饒一齒。賦因懷舊動離騷。春盤時節偏多感。江浦淸明尙覺遙。賴有佳篇時慰我。却敎雙髩不全凋。右癸亥元日午門鍾動趁晨扃。河漢前頭見客星。龍護曲闌開御座。馬跑文石跼明庭。宮扉乍闢猶傳蹕。杏酪初分已聞腥。綵勝銀幡消息斷。幾家留得曉烟靑。右參宴後述感長夜漫漫午漏催。小爐烟細撥寒灰。身如坯蟄方春動。戶爲凌兢向晩開。旅日不妨容易過。賓鴻倘可等閒迴。排愁只有詩篇在。病肺新停濁酒盃。右留舘</text>
<title>次書狀韻</title>,<text>故國屠蘇酒。天涯短梗身。鍾聲夜正午。淑氣斗初寅。禁苑栖鴉散。端門舞象馴。浮雲堪涕淚。佳節解愁人。</text>
<title>謾吟</title>,<text>旅舘誰相問。涔涔日抵年。靑燈最有分。永夜照孤眠。</text>
<title>次贈書狀 二首</title>,<text>一番風動一回頭。陡覺流年倐已遒。來日天無大漠雪。去時晴泛九龍舟。從今作息須含哺。歸趁淸明且種麰。休咎只隨人事感。東菑盈尺也應留。莫言無雪雪渾頭。歲月還從鏡裏遒。貌似禪龕孤坐衲。心如野渡自橫舟。幾條新長曾栽柳。數頃應蕪晩播麰。賀至賀正吾已了。休將行事苦淹留。</text>
<title>壁畫襍詠</title>,<text>葉茂仍繁實。離離滿架黃。風霜飽經後。留入羽巵香。右葡萄藋藋危如折。蕭蕭不作林。經霜多病葉。猶保歲寒心。右竹獵胡事騎射。漁子候濠梁。今看飜在此。誰道爾無膓。右蠏</text>
<title>次上使韻。仍疊三首。</title>,<text>家山迢遞鴨江隈。何處登臨萬里臺。春到蜀州詩未就。風從燕地暮多豗。高城北斗今宵轉。故國南鴻幾日迴。虗舘夜深眠不得。賽歌儺鼓響如雷。盡日涔涔向壁隈。春風不放上高臺。漢家陵闕愁殘照。燕市歌鍾聽夜豗。白玉高盤夢裡事。梅花羗笛曲中迴。土牛行令還今日。社鼓應催起蟄雷。東天回首海雲隈。幾處名區幾處臺。浿水烟花行爛熳。朴淵氷瀑想喧豗。身如越鳥樊籠閉。夢逐燕鴻水國迴。永夜靑燈愁白髮。甲龍時復吼風雷。</text>
<title>復用前韻。又成一律呈書狀。</title>,<text>蕭條虗舘傍墻隈。坐筭長程幾障臺。凍雀循簷朝未下。羗兒賽節夜還豗。叵堪朔氣凌兢在。不放韶光取次迴。紫禁烟花知有日。靑春重覩夾城雷。歸思剛如促織梭。機頭十日不成羅。前門竟日尋常閉。佳節欺人次第過。遠客詩情渾漫興。衰年筋力又沉痾。朝來把鏡看雙鬂。若箇緣愁奈爾何。</text>
<title>買眼鏡</title>,<text>行年四十八年來。閱盡悲歡眼力乖。展卷看書妨細讀。臨池作字不成楷。欲親燈火花如纈。却晒晴窓日恐霾。會有金篦能刮目。秋毫還入鏡中皆。</text>
<title>立春日</title>,<text>祈福消灾各有辭。千門正是立春時。遙知稚子題新帖。只祝爺爺早早歸。</text>
<title>又步何字再疊韻</title>,<text>不妨蝸室恰如梭。堪笑誰人恨雀羅。獨坐草堂聊自適。全勝俗客也相過。無才享祿非安分。有欲投閒是養痾。存順沒寧君子事。營爲計較奈天何。</text>
<title>觀水晶燈游魚。謾賦用前韻。</title>,<text>水晶燈盞小如梭。呴沫晴波起疊羅。也有游鱗看活潑。方知容膝好經過。觀從外面安知樂。菀在中心捴是痾。巨壑縱來應圉圉。西江邈矣奈魚何。</text>
<title>次子仰韻</title>,<text>欝欝行裝共適玆。囊中嬴得去時資。珍從適口餘無用。酒解忘憂病不宜。唯有蠧魚存業障。好將懷袖弄胡兒。五車滿載還嫌少。薏苡明珠任汝疑。近因購書有防。且以載歸爲嫌。來詩有盈懷之嘲南海之疑。故及之。</text>
<title>上元前夕。次正使韻。</title>,<text>邇來哇步阻參尋。又廢長歌與短吟。自是病人要息慮。還如學問在收心。他鄕占月寧知歲。歸夢連宵却到林。暄旭漸遅餘事少。時將紙筆記晴陰。</text>
<title>倒用前韻</title>,<text>前簷坐覺日移陰。玉露淸談在鶴林。視聽欲收時瞑目。詩篇相屬細論心。殊方却少春來趣。苦調偏多病後吟。佳節放燈渾不管。且看新月影相尋。</text>
<title>玉河舘夜坐</title>,<text>無端牽率轉相仍。覊緖繽紛不自勝。萬里離愁雙白髮。五更孤影一靑燈。歸飛却羡尋巢鳥。入定還如退院僧。坐覺支離時獨卧。枕邊無夢又晨興。</text>
<title>上元日</title>,<text>不解吳謳與越歈。九枝燈燭放通衢。遙知此日聡明飮。少長團圓憶老夫。</text>
<title>曉夢</title>,<text>蘧然一夢落城南。宅外分明水滿潭。騎竹好看行兩兩。歸鞭還喜趁三三。且携弟妹同堂坐。却與朋知對榻談。寒柝數聲驚化蝶。覺來懷思政難堪。</text>
<title>朝起</title>,<text>淸晨起坐且梳頭。爲怕春寒索弊裘。詩草政堪成一首。昏花還復纈雙眸。對盤却有思鄕念。把鏡方知去國愁。暖景遅遅難自遣。何人枉恨日如流。</text>
<title>次贈劉譯</title>,<text>濁酒停盃爾不踈。樊籠鎩翮我何如。離家七十還多日。歸路三千里有餘。</text>
<title>無聊中崔承泰作詩來示。步韻謾成。</title>,<text>客中時節日相催。春逗輕寒雪欲來。晝喜短簷移午景。夜愁殘燭落寒灰。兼旬病胃宜茹朮。一味含酸劇啖梅。睡起忽看詩草至。好澆傀儡當深盃。</text>
<title>賦得懷字 漳浦黃公道周。亦於柴市就義。故第六云。</title>,<text>兼旬一疾不全佳。春意陰陰動客懷。詩爲韻強吟未穩。意因愁積苦難排。歲時舊俗猶荊楚。今古齊芳有市柴。人事已非身已老。且須歸卧故山厓。</text>
<title>雪後偶成。呈書狀。</title>,<text>小雪初收不放寒。晩來春意欲闌珊。短簷朝旭晴堪愛。羣品昭蘓藹可觀。永日閒情抽亂帙。暮年心事結幽蘭。踈慵政好頹然卧。時爲從君一整冠。</text>
<title>次書狀韻</title>,<text>黝幔垂堂晝墐扉。官僮足縶征騑。休言薛幕還無士。最快秦關去若飛。愁緖儘看饒兩髩。病脾那復較前肥。陰山大獵非吾分。幹事江南遄早歸。</text>
<title>偶成 四首</title>,<text>盡日獰飈撼客堂。輕寒料峭透衣裳。居諸倐忽籠中鳥。衰病侵尋鏡裡霜。聞道量書恒不暇。向來封印一何長。還仍愁寂詩全廢。午睡朦朧到夕陽。逃空一室斷人跫。隣寺沙彌夜夜鍾。身外閴然無俗累。此間還合着踈慵。閒看甁史論淸賞。靜愛龍眠盡古松。候到黃昏時未燭。不妨高枕睡方濃。獨伴殘燈夜可憐。書灰落盡思依然。千秋駿馬懸金地。萬國梯航執玉年。太液春▣猶舊態。八陵喬木又寒烟。筭來愁恨紛如雪。嬴得明朝白滿顚。五更鍾動月如霜。起看妖星在斗傍。終古消殘王覇氣。秪今愁殺戰爭塲。百年世事輸碁局。一夜春風憶故鄕。覊緖繽紛仍不寐。紙窓生白報晨光。</text>
<title>翌日復用前韻</title>,<text>靑燈一炷解相憐。夜夜還如伴侶然。天地春風猶朔氣。關河行色又衰年。虧盈月缺三生魄。朝暮晴沈萬戶烟。聞道西山宜落照。幾時登眺最高顚。虗幌凄淸逼曉霜。冷裯移爇小爐傍。謳吟夜發行人舘。竽瑟朝喧結客塲。倦夢每回驚促漏。遙岑何處望幷鄕。病來睡起占差晩。錯認晨曦是月光。</text>
<title>奉次正使再疊跫字韻。庸申荷枉之感。</title>,<text>榮臨非翅喜聞跫。况復陪歡到夕鍾。靜聽談霏忘午倦。更將詩律策朝慵。幽懷淡淡水投石。逸韻泠泠風入松。穩泛星槎歸政好。故山春色待人濃。</text>
<title>疊次正使三疊跫字韻</title>,<text>虗簷風轉乍疑跫。欹枕唯聞到客鍾。歲去關心雙髩改。春來多病百骸慵。平臺夢斷丹丘路。陰洞神遊赤甲松。起滅萬緣渾不着。世情何似道情濃。巖居長夏斷人跫。僧亦心閑早叩鍾。摘黍水中烟苦濕。織簑林下雨妨慵。鼯偸錦里曾收栗。龍護丘樊舊種松。最是應酬無暇處。露花霜葉滿山濃。</text>
<title>疊次正使四疊跫字韻。仍成俳語。用博一粲。</title>,<text>蒙莊有語喜聞跫。孤坐那堪聽曉鍾。懷到病中吟正苦。日高窓外起猶慵。淸風只在薇祠竹。翳景偏宜栗里松。行訪首陽仍故國。柴門稚柳蘸溪濃。押來強韻莫如跫。每到安排輒礙鍾。永夜佔呻聊自遣。連篇酬唱不辭慵。詩須實際方成趣。坐在圍中怎見松。差喜枕邊圓一夢。仙桃春色醉如濃。</text>
<title>復用前韻 三首</title>,<text>空谷無人響斷跫。分司不寐夜聞鍾。平朝點檢殊知悔。舊習纏仍政坐慵。意思且看交翠草。正音偏在自枯松。何當會做余心樂。花柳前川興亦濃。傳筒聊自替音跫。忽復詩成午夜鍾。公舘還嫌參候閙。幽居政憶睡眠慵。亭通遠眺宜高柳。戶納凉陰護矮松。歸去故山應不負。白雲偏繞翠微濃。夜靜風扉似有跫。僧家何事又鳴鍾。驚回旅夢心無着。默筭歸程指不慵。舟傍九龍深窟岸。馬過危鶻舊巢松。統軍亭上凭闌坐。且把春醪琥珀濃。</text>
<title>十疊跫字</title>,<text>何妨孤舘少人跫。恠底都城禮佛鍾。藥賴君臣蘇肺氣。詩因斤斲警昏慵。醫家縱愧籠中朮。歲暮終期澗底松。不有佳篇慰寂寞。歸途春興爲誰濃。</text>
<title>輸幣日次正使韻</title>,<text>旅泊淹旬日。間關八渡河。毛瘢生一字。皮幣動千駄。旣罰將何謝。雖蠲實則多。秦求本無厭。嘑蹴等來嗟。</text>
<title>次正使燕俗詠輸幣</title>,<text>春官古宗伯。侍郞分右左。儀司置員外。庶事裁八座。寧論舊章存。已看宗國破。皇城坼地震。正殿灰天火。緘縢任汝趨。戰瘡誰復。其俗餉亦仇。居民席未妥。卿月自貪狼。郞星且箕簸。金繒古不免。谿壑吾將柰。從它嘖言喝。且莫彀中墮。所爭又錙銖。誅求亦云夥。知爾本尾閭。看我如奇貨。盜賊有禮樂。斯言實欺我。</text>
<title>刺奸</title>,<text>勢屈功難爲。慢藏計亦左。老鼠穴太倉。妖狐升御座。羣舌却奔波。適資閒眠破。各自丐寒滴。誰能乞隣火。公藏且完璧。分文休解。千辛更萬苦。百事無一妥。必欲要賂美。不在舐糠簸。有社爾所憑。無術吾爭柰。休嗟小吏壞。已見名城墮。伎倆隨事變。駔儈日以夥。那堪機械巧。厭言阿堵貨。何當過江去。白鷗閒似我。</text>
<title>淫祠</title>,<text>燕地多叢祠。尋常在道左。無村不梵宮。有室皆靈座。金光佛首現。馬跼文甎破。朝喧貝咒鍾。夜碧蓮燈火。錐刀事競利。舍施甘捐。抽籤占吉課。燒紙祈靈妥。汚俗易漬染。羣謠日掀簸。士女且奔波。衆生無可柰。爲善景星臨。作惡火坑墮。此理視窈冥。淫祀日以夥。入門競賽神。走市還掠貨。異言自古豗。兼愛與爲我。</text>
<title>不塟</title>,<text>古有墨翟者。吾道擯以左。其徒憮然歸。不容隱几座。虆梩出秉彜。一說荒唐破。如何燕地俗。無異胡僧火。或用棺以斂。或用簀以。尋常路傍委。不向泉塗妥。毁櫝穴蟻市。腐草飢鳶簸。華風古豈爾。羗俗今無柰。恬然不顙泚。見此堪淚墮。斯民盡化魅。鬼怪何其夥。徒勤飯齋僧。自言捨錢貨。安得能言距。一本同歸我。</text>
<title>次正使燕京感懷韻 八首</title>,<text>長城枉了設重門。飜覆由來一擲分。世亂村墟埋眢井。天寒鬼火語荒墳。愁看晉棘銅駞在。㘅去吳花野鹿羣。悵望西湖雲氣散。可堪胡馬動妖氛。悠悠世事捴堪憐。思古傷今却悵然。故國已消王伯氣。殘編猶記啓禎年。長安第宅更新主。江浦淸明起冷烟。五鳳樓前雙玉柱。爭如一木任扶顚。皇家內服視箕封。再造當年動六戎。萬折微誠猶日炳。十行隆渥尙春濃。時乎不再徒啣恤。必也酬恩豈望功。人事卽今堪涕淚。悲歌一曲氣塡胸。人間何世欲無言。萬馬前頭捴是氛。縱使黃沙埋戰骨。肯敎靑塚泣新昏。河湟重子寧非裔。土木陰風不散雲。龍護帳中多異事。隆寒大漠逗春溫。壯志蹉跎惜暮年。尊前時復撫龍泉。陜張坐享彌山畜。㙜鄭虗誇蔽海船。已見版圖收福建。又聞經畧在祈連。鞾尖太子驕何狀。畢竟驅除拉朽然。八陵衰草幾回霜。狐兔縱橫象設傍。雨漬石獜埋寶閣。月寒枯骨泣沙塲。誰家古墓空燒紙。亂後孤兒未返鄕。殺氣秪今猶黯慘。東風不遣放韶光。烈士堂堂磔市曹。九原魂魄共誰遨。文山不下三年地。漳浦同歸異代豪。變徵空悲高漸筑。防身猶佩呂虔刀。英靈欲酹宜茅飯。莫近燕柴典酒醪。漳浦卽黃丞相道周號。革代後被執不屈。死柴市。十年行役走西東。天地今成老禿翁。幾處樓臺曾海外。四旬覊絆又籠中。霜欺短髮緣愁白。雲逗荒墟返照紅。靜坐默觀消長理。化機回幹有窮通。</text>
<title>次上使燕都八景韻</title>,<text>朝看翠雲生。暮見蒼靄起。靑䓗也可憐。秀色正如此。滄溟漾虗碧。碣石平如砥。風景自不殊。長城空萬里。右居庸疊翠西山淸淺水。一道通紫籞。在眼昆明池。呑聲曲江渚。春風解御溝。輕浪長幾許。今成飮馬窟。怊悵吾憐汝。右太液晴波瀛洲有仙島。佳氣蒸成霱。來非借蜀貢。開不須韓筆。隱約見洲渚。氛氳宜麗日。可憐風吹去。滓穢太淸室。右瓊島春雲西山雪霽後。峭辟增㠑嵬。還如楊左徒。玉立動晶采。今年雪意邈。無乃天心改。渴死無不宜。蒼生竟何罪。右西山霽雪蘆溝跨大道。紛紛集商旅。曉起月如霜。不管東方曙。朏魄幾虧盈。行人自來去。風塵一晦冥。欲往不知處。右蘆溝曉月郭隗何爲者。擁篲風雲開。黃金亦何物。懸築招賢臺。吁嗟臺未廢。報書足悲哉。况今金已散。唯有斜陽來。右金臺落照玉泉玻瓈水。飛流白一匹。不霽秦橋虹。空留漢家月。奔湍爽可觀。石淙淸堪歠。安得擔一担。洗我衣塵潔。右玉泉垂虹春樹多靑靄。暮烟易暝昧。色相本來空。騷人強分解。何殊蜃爲樓。正如雲生海。中有樓桑否。誰堪張作盖。右薊門烟樹</text>
<title>漫成 石公卽表中郞號</title>,<text>逢劫餘空槖。覊窮到十分。春風衰髩雪。落日隴頭雲。冷壁尋常對。街鍾每夜聞。看看終不厭。唯有石公文。</text>
<title>先領賞後下馬宴</title>,<text>依舊端門在。于今萬事非。居然坐老髡。猶復號儀司。廐馬跑將蹀。林烏凍不飛。已看冠屨倒。迎送任差池。</text>
<title>臨發呈上使</title>,<text>來時行色且經過。歸日春風興亦多。望海亭高朝見旭。覺山寺逈暮攀蘿。墨胎廟裡須看竹。蕉葉臺邊欲爛柯。到處停車尋古迹。好將覊抱付吟哦。</text>
<title>戱成 三絶</title>,<text>室因禦臘氊爲幕。窓爲觀天紙作扉。留舘支離五十日。快看明日馬如飛。香橙霜橘黑葡萄。沙果林禽與棗桃。醒暍療飢無不足。不如歸採故山蒿。商胡市積蘇湖錦。賈客囊藏江界蔘。日中不售朝又至。爾雖莫言知爾心。</text>
<title>因事留一日</title>,<text>剛恨春宵故故遅。錯將微月認晨曦。無端此夜添覊緖。嬴得奚囊一首詩。</text>
<title>次正使再疊多字韻</title>,<text>三春強半此中過。事與時移感歎多。自是難充秦壑欲。只堪歸卧楚山蘿。千莖坐覺靑凋髩。萬柳行看翠着柯。差喜東風猶作伴。不妨長路且長哦。</text>
<title>次正使發北京韻</title>,<text>虗舘經年後。春風二月初。題詩饒好緖。屈指稅征車。北闕瞻宸陛。西湖返舊廬。行人須早發。昨日爲誰徐。</text>
<title>渡玉河橋</title>,<text>支離不遣到今朝。歸興何能這箇饒。好放輕驂遵熟路。且看春意長柔條。功存節食脾猶健。詩破煩憂髩未凋。若道平生一快事。着鞭飛渡玉河橋。</text>
<title>朝發通州</title>,<text>平明驅馬出通州。郭外長江萬里流。南去舳艫迷渡口。北來車騎匝街頭。當壚壓酒家家市。傍岸搴簾曲曲樓。怊悵春風回首地。仲宣何處可銷憂。</text>
<title>玄元皇帝小像</title>,<text>凄凉南內銷魂日。惆悵華淸按舞時。莫恨梨園烟霧散。秪今猶作敎坊師。</text>
<title>次忘軒通州韻</title>,<text>潞水西通海。街樓上出霄。商車暮歸市。蠻舶早乘潮。烟樹平看薊。官程遠度遼。玆遊亦汗漫。萬里不辭遙。</text>
<title>潞河</title>,<text>行㫌分次第。文墨共周旋。白鶴忘軒句。黃龍滕閣船。篷窓晴亦濕。江樹晩猶烟。卽事還非古。臨風意渺然。</text>
<title>暮宿三河</title>,<text>征車抵暮宿三河。尙識城南處士家。牓子剩看春後祝。梅胎新結臘前花。園多樹木饒生意。榻近窓欞當月華。更有主人能好客。却忘今夜在天涯。</text>
<title>邦均店途中逢土雨</title>,<text>滿地皆妖祲。今天又雨塵。已看迷瘴霧。况復匝蹄輪。近店聞腥穢。停驂劫怒嗔。容顔休照鏡。雙髩捴成銀。</text>
<title>聞鴈</title>,<text>春風二月早鴻歸。薊北征人未授衣。倘寄鄕園書一字。來時應傍漢陽飛。</text>
<title>漁陽橋</title>,<text>潛行春日曲江頭。客子歸程又薊州。千載漁陽橋下水。至今猶帶未湔羞。</text>
<title>薊門烟樹</title>,<text>朝日照來烟似樹。晩風吹去樹如烟。烟光樹色自朝暮。風日陰晴俱可憐。薊門烟樹夕陽天。婀春風色態姸。不及八公山上草。曾傳鶴唳却秦鞭。</text>
<title>次正使薊州韻</title>,<text>幽封從古鎭邊陲。雉堞如今半已隳。化鶴千年悲白塔。行人落日泣朱歧。絳衣帝子曾廵地。錦襁驕兒竊弄時。士馬本來稱北郡。不知興廢果誰爲。</text>
<title>又次聞鴈韻</title>,<text>貪程客子戴星歸。二月猶穿禦臘衣。何事撥忙時矯首。一行書鴈自南飛。</text>
<title>又用前韻</title>,<text>薊北山川領略歸。日昏沙礫撲征衣。路傍多少關心處。鬼火天陰傍磧飛。</text>
<title>次上使韻</title>,<text>遮莫風燈易作灰。江南消息有餘哀。闔廬城外山空在。伍胥祠前潮打迴。艮嶽啼禽愁古木。暖橋初柳鎖虗臺。西施死後多亡國。誰喚如今鐵馬來。</text>
<title>贈玉田王秀才識別</title>,<text>銷魂不必歌三疊。言志還宜詩一章。家在藍田應抱璞。邑近豐獄且埋光。庭前偏愛琅玕色。筆下仍看錦繡膓。末路分携何所贈。北窓風日夢羲皇。</text>
<title>宿豊潤</title>,<text>豊城落日客登樓。却向天文看斗牛。古獄千年埋劒氣。丈夫猶卸月支頭。</text>
<title>道中無聊。用申公獻七絶韻。</title>,<text>戱鶴遼陽塔。觀鵬望海亭。東行幾日後。方見馬山靑。馬山在龍灣虗舘曾愁客。脩程又惱人。東風餘一半。猶及故園春。氣候少晴日。山川非故國。客中衣帶寬。爲是居閑作。正好一身閒。何妨雙髩換。江山爛熳春。又作歸來伴。西過兔耳山。東出羊膓道。去日短還長。歸程艱亦好。兔耳山在永平。羊膓河在遼野。此路一何長。玆行良已艱。征驂稅駕日。倦鳥且知還。朔氣春猶凍。獰風晩欲狂。陰晴歸較量。天日亦他鄕。</text>
<title>沙河驛途中</title>,<text>陽坡藹藹欲抽靑。春意先從細草生。散地游絲撩客恨。隔溪踈落惱幽情。高雲翳日來無定。獨鳥投林繞且鳴。馬踏石橋車不穩。睡眠初破句還成。沙河東畔數峯靑。何事浮雲薄暮生。亂後題詩渾志感。春來攬物捴關情。行人暮向長亭宿。野兔時來廢堞鳴。愴古傷今懷緖亂。故鄕歸夢亦難成。</text>
<title>淸風㙜</title>,<text>峭壁還丘垤。澄江一碧苔。淸風最覺爽。佳扁在高㙜。</text>
<title>淸節祠</title>,<text>欲渡灤河水。先登孤竹城。孤竹伯夷節。灤河伯夷淸。淸節冠終古。祠廟猶至今。淸風萬古㙜。松檜何蕭森。耿耿讓國心。凜凜叩馬諫。臣綱日月懸。正氣宇宙間。珍重北海歸。等閑西山飢。求仁又何怨。逸詩良亦悲。夷夏匀秉彜。猶聞薦芬苾。我來拜廟前。采采首陽蕨。恐是周露滋。不敢要遠者。永夕且長歌。幽懷聊以瀉。</text>
<title>登淸風㙜</title>,<text>子城東北有高㙜。散步登臨亦快哉。萬古淸風來爽塏。一江流水絶纖埃。君臣大義中天揭。父子遺祠對岸開。途遠人間偏有感。首陽殷日獨俳佪。</text>
<title>灤河</title>,<text>首陽東畔一江迴。小洞烟霞玉鏡開。斷岸柳舒晴媚嫵。凈湖雲蘸影俳佪。山空白日雙遺廟。水闊淸風獨上㙜。八渡三流渾衆濁。灤河偏愛碧於苔。</text>
<title>永平</title>,<text>凾谷今東闢。歸程古北平。人民非宿昔。樓堞半頹傾。地卽盧龍塞。天連化鶴城。千年射乕石。猶識隴西名。</text>
<title>萬柳庄</title>,<text>二月東風傍水村。幾條垂柳護柴門。亂來人戶知多少。苜蓿尋常長毁垣。</text>
<title>撫寧途中。次上使韻。</title>,<text>漁舟晩入落花津。峽裏春深風日暄。一夕斧柯看已爛。千年火棗結成仁。方耽局上文椒語。不覺人間歲月奔。樂志安身爲上界。古來誰見海揚塵。右爛柯臺佩玉長裾大雅聲。九苞毛羽振王庭。牢騷竟作南州謫。擯斥爭瞻北斗明。山色政看饒秀氣。地靈應自鍾寧馨。至今祠廟尊遺像。肯數唐家十八瀛。右昌黎廟</text>
<title>宿楡關</title>,<text>蕭瑟楡關古障臺。秪今雲物捴悲哉。秦家延袤遼東至。漢帝㫌旗直北來。一代雄豪渾寂寞。長城樓堞謾崔嵬。行人駐馬膓堪斷。弄笛胡兒又落梅。</text>
<title>次書狀韻</title>,<text>隴水春猶凍。關楡老却踈。莾沙埋古磧。鬼火語荒墟。慷慨思江左。驅馳憶草廬。天時已無奈。人事重欷歔。</text>
<title>書贈金裨先來之行</title>,<text>念爾賢勞獨。那堪此別離。臨歧怊悵意。不待贈言知。身勞心却逸。日賦紀行篇。萬里吾消息。憑君仔細傳。</text>
<title>書舍弟簡尾</title>,<text>東風三月暮。政是吾歸時。不識臨津渡。相逢各展眉。</text>
<title>寄子文</title>,<text>每有思時還有夢。欲無言處豈無情。吾行不負桃花節。倘佩春醪郭外迎。</text>
<title>書叔弼簡尾</title>,<text>驛使先歸國。憑傳問起居。懷思均彼此。進退近何如。糓雨纔過後。桃花欲動初。迴時且携手。同釣一江魚。</text>
<title>擬登望海覺山。有病未果。次上使韻。</title>,<text>壓海亭高矗幾層。壯觀仍欲覺山登。東看獨塔丁令語。南柝窮溟蜃氣凝。任爾摶鵬嘲搶鷽。嗟吾附驥恰如蠅。今行領畧乾坤內。到此何須恨未能。迢遙故國三千里。倐忽東風一半餘。仔細憑傳先去使。平安聊寄數行書。殊方作別懷愈惡。旅舘逢寒鬢覺踈。坐想明朝遼野闊。吾無雙翮且焉如。右送裨先還</text>
<title>山海關</title>,<text>萬里城頭第一關。重門擊柝此中間。鯨鵬海作前濠水。羊馬墻看上谷山。從古經營區脫在。第今征戰幾人還。秦皇漢武無消息。唯見長天獨鳥閑。</text>
<title>次上使韻</title>,<text>覊人得脫野鷄關。遙指東天日出還。沙磧夜多聞鬼語。女冠時或見雲鬟。長程减却三千里。列峀添來十二山。坐想城南池畔路。柳絲靑漾小堤彎。</text>
<title>曉行</title>,<text>惻惻春寒逼。微微曙色分。晨行各趁早。徒旅不成羣。碧霧連天海。紅霞捧日雲。烟生河畔店。人道葉家墳。</text>
<title>次上使曲尺河韻。仍成二首。</title>,<text>百里兼程遠。晨驂抵暮催。生憎河屈曲。偏敎路盤回。句易愁中得。懷難病裡開。一酬還一唱。此會亦佳哉。一首詩纔就。三聲角已催。驅車過水去。征盖度山回。日爲長亭暮。風妨望眼開。憚勞吾不敢。圖報竟何哉。</text>
<title>戱題句用地名</title>,<text>前有羊膓 河名 險。邊城 堡名 行路難。天連山 驛名 北極。民失域中安。堡名 壯鎭 堡名 樓全廢。高橋 堡名 石已殘。將身寧遠 衛名 去。不復度平盤。二站名</text>
<title>又次三疊催字韻</title>,<text>客意春方動。征驂曉又催。螺鬟山掠去。巴字水將回。日喜東歸近。風宜海色開。紀行焉已矣。其敢曰詩哉。</text>
<title>又次上使用里皷體韻</title>,<text>東關前 驛名 去少村閭。蕭瑟邊城 堡名 世亂餘。一板門 店名 今知漢屋。十三山 店名 亦作狼居。誰將曲尺 河名 裁河水。又把雙旗 堡名 號里墟。行盡羊膓 河名 何處宿。道傍新店 店名 揔穹廬。漢人最怕甲軍馳突。多以窄板作門。堇通一人。故額聯云。雙旗堡固山新刱。故頸聯云。</text>
<title>杏山</title>,<text>賈客商胡故故喧。杏山蕭瑟數家村。誅來腓草編爲屋。毁却崩城繚作垣。關塞春風吹朔氣。沙塲鬼火語黃昏。况兼時節淸明近。那得行人不斷魂。</text>
<title>大凌河</title>,<text>凌河殘日半天殷。客路荒沙毁磧間。細草多情生漢塚。暮雲何事度秦關。懷因愴古空撩亂。鴈爲隨陽却等閑。馬首試看靑一抹。醒心唯有十三山。</text>
<title>次正使韻 三首</title>,<text>高頭驂馬絳絛鞶。頷下繁纓認武官。北伐如今又何事。南征將士猶未還。赤縣烟沉白日寒。可堪王氣已銷殘。乾坤萬里渾愁色。唯有靑山不壓看。星文錯錯手中刀。提出關門問是蕭。直决浮雲臨瀚海。男兒悲憤可全銷。</text>
<title>又次雜詠三首韻</title>,<text>馬爲長程倦。休將枉策催。歸心政爛熳。窘步却遅回。人物嗟何異。懷思苦未開。徐行終稅駕。隨處且游哉。苒苒靑春晩。蕭蕭白髮催。優閒眞極樂。超度果輪回。每苦塵緣縛。難將業障開。從今歸計决。歸日且歸哉。國有疑難事。君王旰食催。彌綸能事畢。待漏早朝回。皓白赤心在。丹靑生面開。成功寵利際。先哲豈欺哉。</text>
<title>又次前韻 四首</title>,<text>遼野兼天闊。鄕心倂日催。盤山本屈曲。新店又迂回。客减供詩料。花無賞節開。不乘東去興。勞苦可言哉。隴水鳴猶咽。征驂倦却催。逢人知世亂。聞鴈識春回。月爲危橋在。花應故國開。經年鄕信斷。東望且懷哉。每見風初定。長如雨欲催。乍陰旋日出。從臘抵春回。氣候寒仍暖。愁懷撥不開。佳篇添得句。吟詠意悠哉。酬唱寧辭拙。推敲不待催。秪憑詩遣興。非敢賜方回。晩節林泉在。前言悃幅開。行藏見末路。綽綽有餘哉。</text>
<title>過黑山 高橋。地名。在黑山西。</title>,<text>事去亂離後。悲來長短吟。天涵靑海濶。雲合黑山陰。落日高橋感。春風故國心。欲知爲客久。徒旅亦華音。</text>
<title>和詠王翠翹二絶</title>,<text>悲歌一曲斷膓橋。彈罷胡琴骨欲銷。飄泊香魂竟無托。至今哀怨浙江潮。玉帳新聲變徵歌。紅顔薄命奈虞何。無端嫁作沙胡婦。樂府千秋怨綺羅。翹。良家女也。流落爲娼。及徐海敗胡。太保嫁與老卒。遂投江死。茅鹿門作鐃歌詠其事云。</text>
<title>曉發新店。寒事猝緊。聞移炊朝站。口號。二首</title>,<text>野店鷄鳴曙色微。折綿風力陡寒威。行人欲發還停駕。換着來時禦臘衣。弊裘風薄覺全踈。二月春寒臘不如。爲問今朝多少路。短亭還喜有穹廬。</text>
<title>三月初一日</title>,<text>頑雲韜景學流離。况復陰風剝面吹。三月暮春今日是。一寒還似季冬時。</text>
<title>次上使韻。孤家子途中。</title>,<text>四際平沈一㨾圓。莾蒼無復見秦阡。東西去識星爲紀。日月生知海作壖。春不曾來多宿草。店爲孤住少人烟。客中政屬淸明節。遙憶靑谿小洞天。</text>
<title>呈上使</title>,<text>偏憎遙野渺無涯。却笑愁邊還有詩。此去遼陽多少路。從今坐數渡灣期。</text>
<title>次上使瀋陽途中詠雪韻</title>,<text>頑雲乍贔屭。密雪轉霏微。白草無邊色。玄冥凍殺威。紛紛和雨下。故故掠人飛。朔氣期時節。春陽亦閟輝。</text>
<title>次上使涯字三絶韻</title>,<text>龍灣每道亦天涯。却近遼陽喜賦詩。不是故鄕能便到。只因前路易爲期。文瀾如海未窺涯。最愛汪洋雜詠詩。俚唱每慚酬白雪。賞音何幸遇鍾期。亭榭偏宜傍水涯。少風波處好吟詩。巴江泝峽無多路。雪夜山陰是後期。</text>
<title>又次正使涯字六絶韻</title>,<text>曉渡遼河未辨涯。紀行隨處捴成詩。黃昏稅駕催晨秣。故國東風恐負期。江南消息阻雲涯。怊悵騷人咏昔詩。試問遼陽華表柱。千年倘有鶴來期。過臘層氷閣陡涯。行人猶賦苦寒詩。東風未暖啣泥土。海燕安知社日期。是日適三三故云牡丹東畔浿江涯。黃鶴應須崔顥詩。題罷夕陽移棹去。政看三五月如期。到浿似在望故云靑丘一域海東涯。習禮家家且學詩。今日不須生大國。河淸千載杳難期。數椽茅屋港南涯。前歲投閒又廢詩。最是松風與蘿月。時時來訪叶幽期。</text>
<title>次上使宿遼陽韻</title>,<text>爲我遼陽宿。晴暉幾線添。關東稀過客。門外少搴帘。白塔亭亭矗。靑山箇箇尖。貪程竟日夕。歸意不妨廉。</text>
<title>次上使過瀋陽野坂之韻</title>,<text>淹卹當年蚖肆龍。至今遺恥尙吾東。殊方忍性寧論苦。後世論心也自公。蹈海未能爲隱痛。在天難必是成功。悠悠太子河邊路。空使行人淚濕胷。</text>
<title>望狼子山</title>,<text>斜陽行轉小橋灣。天際羣峯翠幾鬟。忙把征鞭遙指點。傍人還道是狼山。</text>
<title>次正使踏靑日宿遼東韻 二首</title>,<text>家住天東近海邦。燕知春社落泥雙。鵑因啼血花千樹。魚爲磨腮雨一江。幾處芳園開勝集。不妨孤舘倒深缸。踏靑時節還蕭索。故故胡笳咽滿腔。遼陽聞說屬吾邦。安市將軍世罕雙。尙記亭隍留古堞。莫言南北限長江。千年化鶴雲空塔。萬事亡羊酒一缸。行旅豈知興廢感。自然歌曲不成腔。</text>
<title>冷井</title>,<text>玉河三月滯行㫌。最是難堪飮濁涇。今到冷泉還一歠。醒心如解夜來酲。</text>
<title>石門</title>,<text>今朝行盡遼野。三月重尋石門。一逕穿林渡水。依然路入桃源。</text>
<title>食芹</title>,<text>久厭葷腥臭。今看菜葉新。登盤蘓胃氣。方識獻芹人。</text>
<title>踰靑石嶺</title>,<text>連天梯棧石相鉤。不放歸雲過嶺頭。此路朝周曾白馬。畏途通蜀是金牛。千林亂樹偏妨盖。萬壑懸氷更折輈。仍想向來留舘苦。攀崖踏閣等閒愁。</text>
<title>踰高嶺</title>,<text>高嶺高高上揷天。登臨四顧意茫然。千章襍木圍深壑。百步盤泥繞絶顚。山自北來猶黯慘。日因東去較晴姸。休辭一夕踰雙險。歸路三千减二千。</text>
<title>次上使再疊鉤字韻。又呈一首。仍用原韻。</title>,<text>今宵微月細如鉤。纔喜當簷已海頭。會到江城看玉兔。肯敎良夜喘吳牛。陽關客舍新晴柳。郵吏飛驂穩駕輈。京國不知千里遠。一尊銷盡十分愁。閑愛游魚上釣鉤。一竿長在小溪頭。漁歌起處飛孤。牧笛橫時餉晩牛。無客好成淸晝睡。對人還說季冬輈。題詩且當歸來賦。消遣他鄕不盡愁。</text>
<title>又次正使雙字韻</title>,<text>燕邸龍飛此建邦。百年人事涕堪雙。王孫草綠煤山閣。織女機虗濯錦江。玉壘浮雲今古色。金臺殘照淺深缸。傷心曾過荊高市。和筑悲歌捴怨腔。</text>
<title>次正使靑石嶺長律韻</title>,<text>靑石朝天路。曾從歌曲聞。驅車今度嶺。有道上盤雲。樹色千章合。溪流萬壑分。梯危連絶磴。苔古織斑紋。葉落藏鼯穴。人喧走鹿羣。崎嶇前又却。艱苦更難云。日夕穿林下。寒澌滿水濆。山河勞跋涉。天地政妖氛。對酒空看劒。登顚未勒勳。平生報國意。不敢說辛勤。</text>
<title>又次正使頭字韻 二首</title>,<text>莫歎巉巖曲曲鉤。鴨江歸路卽前頭。今登蜀道捫參井。曾向豊城看斗牛。異地山川勞跋履。故鄕花柳護行輈。關西樓觀知多少。處處還宜散客愁。芳香爲餌曲爲鉤。今古浮沉䆠海頭。林外倦飛知宿鳥。畫中閑放是眠牛。家貧朮酒釃宜葛。境僻藍輿穩似輈。堪羡白雲高卧客。不知榮辱豈知愁。</text>
<title>疊次上使頭字韻</title>,<text>圉圉歸來若中鉤。二旬驅傳到邊頭。蕭條文物悲芻狗。匡復神機想木牛。夜宿羗村催早秣。時聞華語駐征輈。東還漸覺多春意。暖日韶華捴是愁。蘆作窓簾竹作鉤。少林南畔水西頭。楊花遠浦浮眠鷺。豊草陽坡見卧牛。春晩山中堪採藥。天寒塞外莫停輈。本來踈懶兼多病。潦倒風塵不耐愁。</text>
<title>甕北河</title>,<text>淸川何以亦名河。大抵其源自兀羅。欲試淺深人語亂。不妨先後馬行過。沙融岸路如經雨。水暖鳧雛故掠波。八渡三流幸無事。却將詩句當漁歌。</text>
<title>松站途中</title>,<text>日暖沙融谷鳥鳴。游絲故故媚新晴。雲歸洞壑長林靜。露浥汀洲細草生。稚柳搖烟靑却暗。小溪多石淺還淸。今來塞土論山水。捴爲幽閑是雅情。</text>
<title>望見鳳凰山</title>,<text>鳳凰山在白雲間。山外靑山是馬山。不是馬山看不厭。絶憐東畔有龍灣。</text>
<title>又次頭字韻 三首</title>,<text>萬里防身劒一鉤。聯翩游騎若遨頭。行臺雲色凝𩣭馬。相國風猷問喘牛。長路詩成携滿袖。故鄕春晩引歸輈。浮生此會誠非偶。異域還忘作客愁。禁條如網摘如鉤。設柵鳳凰山盡頭。閽人細數出門馬。禮部持難開市牛。多行苞是長策。且把牙籤藏小輈。明朝快走過江去。任汝咆哮吾豈愁。今古紛紛罪竊鉤。却來驕子擁高頭。只因躔野連箕尾。且泛星槎傍斗牛。許國一身須叱馭。危途九折敢回輈。歸時欲識吾行色。實際宜看落韻愁。</text>
<title>鳳凰山途中遇寒食</title>,<text>林霏和灑隴頭雲。塞日陰晴午未分。羗俗亦知寒食節。競將紅紙掛荒墳。</text>
<title>納淸亭口占。示定川使君。</title>,<text>淸流潭貯碧玻瓈。岸上仍看柳幕齊。滿地樹陰晴晝靜。上樓山色濕雲低。還憐勝境人皆到。不比仙源路却迷。三月春光猶未爛。鸎花留與使君題。</text>
<title>聞書狀與都事登百祥樓口占</title>,<text>安西形勝擅西關。幾度春風此往還。十里晴川通上下。百祥高閣在中間。窓臨博望乘槎海。簾捲檀君降迹山。却羡行臺猶健在。相將蓮幕破愁顔。</text>
<title>復用前韻贈書狀</title>,<text>始識班公願入關。今行猶復喜生還。征鞭暮住淸江上。人語時聞戍堞間。縱酒偏宜風滿閣。貪程却怕雨渾山。壚頭不管如花貌。東笑嫣然當玉顔。</text>
<title>安州途中逢雨雪。口占書示都事。</title>,<text>經年去國客催歸。每怕陰陰雪欲飛。曉起有風聞滴滴。晩來爲雨轉霏霏。春深剩逼墻花綻。水長應添錦鯽肥。政好新菑滋百糓。不妨行路擁簑衣。</text>
<title>次上使雪後寄示韻</title>,<text>曉來殘雪洒征途。透入軒窓破紙糊。多病浩然巾戴去。就中還似灞橋頭。</text>
<title>到箕城。復用還字韻。</title>,<text>曾携明月度秦關。好伴春風故國還。人事堪悲離亂後。浮生易老去來間。經年客過襜帷地。三月花開錦繡山。今夕始忘覊恨苦。吏民相對捴歡顔。</text>
<title>書贈李都事</title>,<text>書記翩翩西出關。問君南徼幾時還。浮榮不管形骸外。行伇偏憐道路間。春日尋僧永明寺。秋風杖策竗香山。仍知老子饒淸興。賓舘何須作苦顔。</text>
<title>渡浿疊用前韻</title>,<text>秦京千里隔西關。前度行人去又還。獜馬無踪雲水外。樓臺猶在畫圖間。千年井落含毬路。一抹蒼光背郭山。多謝士民勤問訊。異鄕霜雪已凋顔。謬恩前歲鎭邊關。奉使今從此地還。爲國驅馳元分內。催科撫字是非間。行期適會春三月。舍舘偏占宅後山。最喜桐鄕多竹馬。欄街猶復認衰顔。</text>
<title>洞仙舘</title>,<text>迢迢緱嶺軋雲孤。笑殺征車又轆轤。三入洞仙華舘宿。此中還似岳陽無。</text>
<title>朝發瑞興</title>,<text>朝來宿霧罷前川。爲近村居晩收烟。岸柳絲絲撓客意。汀花故故媚春姸。筭來身計無長策。老去閑情樂少年。莫道玆鄕風土惡。背山臨水捴堪憐。</text>
<title>玉溜泉口占</title>,<text>春風歸路又名區。䓗秀溪山最絶殊。潭殺激湍開寶鑑。石噴寒露瀉氷壺。滄浪漁子纓堪濯。原隰行人蘗不須。今古留連吟賞地。却敎征馬少踟躕。</text>
<title>次上使韻</title>,<text>踈林交影短長杈。緣磵盤陀正復斜。最是客來能解惜。北厓三月始開花。</text>
<title>悠遠與瑞兒來迓平山。喜而有賦。</title>,<text>季方來日長兒隨。正是行㫌返國時。彼此相看肥與瘦。中間人事喜兼悲。殊方苦樂君休問。盡室平安我欲知。聞道巴陵新葺屋。從今長結白雲期。</text>
<title>靑石嶺</title>,<text>此路多靑石。仍之作洞名。還同胡地嶺。却近舊王城。巖逕千盤曲。溪流一道橫。汀花嬌日影。谷鳥語春晴。客子思歸恨。幽人覽物情。韶華成晼晩。行役感平生。柳季身宜黜。王官谷可耕。休嗟身世拙。歸計十分成。</text>
<title>花石亭</title>,<text>赤壁巉巖石。東坡爛熳花。先生舊居地。之子世爲家。小築仍遺礎。踈林尙古査。依然看氣象。吟嘯日西斜。</text>
<title>望見三角山</title>,<text>彌勒堂前落日時。白雲三角影參差。喜欲題詩詩未就。是知愁寂本宜詩。</text>
<title>次悠遠別韻</title>,<text>路逐町畦曲曲紆。李家盤谷柳溪愚。柴門翳景歸飛鳥。野水迴波上下鳧。節過榴花傳角黍。雋生桐瀨狀松鱸。依林小築偏幽靜。分外淸風餉老夫。</text>
<title>林居偶吟</title>,<text>巴陵南畔小林西。蘆葦蒼蒼野色齊。數畒田園聊自適。百年松檜此幽栖。庭多露葉蟬偏噪。舍近雲泥燕欲低。睡起北窓無一事。世間榮利等筌蹄。</text>
<title>寄悠遠</title>,<text>近廢哦詩與讀書。老來心性愜幽居。林深自愛投巢鳥。網密偏憐上懶魚。抱甕灌園看漸長。伐柯當戶不妨踈。田家事事堪怡悅。况復今朝雨一鋤。</text>
<title>次寄悠遠</title>,<text>床頭久失凈名書。林下猶堪此靜居。溪霧度山昏欲雨。野蔬宜食晩當魚。閑門苔自無人長。小砌花從立夏踈。可笑兒寬治博士。向來辛苦帶經鋤。</text>
<title>堂成</title>,<text>巴陵形勝卽江城。容易橋頭野水生。漁港人喧看網集。庭柯葉密聽蟬鳴。今年閏夏偏敲暑。暮雨黃雲却量晴。左右圖書時有趣。鶴林西畔小堂成。</text>
<title>用燕舘跫字韻。寄呈息庵相國。</title>,<text>空谷何妨斷足跫。隔林猶復聽踈鍾。相思詩句時時見。多病幽居事事慵。渴飮細通當戶井。凉陰偏在護簷松。巖廊不廢江湖想。東峽曾遊興未濃。</text>
<title>雨晴</title>,<text>田家六月雨初晴。萬品昭蘇百糓成。漁子競來看水落。幽人睡起聽泉鳴。橋頭欲密春裁柳。谷口新抽早播秔。最是小亭當北豁。蒸炎不到鶴林淸。</text>
<title>李君實 世華 北伯別</title>,<text>天設咸關勢最雄。龍興從古帝王宮。地形自是秦凾谷。雲物依然漢舊豊。壤接鞨䩟須遠略。節均夷險見精忠。臨分却憶西州事。三載邊虞與子同。</text>
<title>洪叔範 得禹 潭陽別 二首</title>,<text>昔年乘傳過潭州。萬竹前頭雪壓樓。百里人烟從古盛。一聲隣篴至今愁。淸朝簡拔君爲吏。末路行裝我欲休。倘得南踰蘆嶺去。秋風湖海續曾遊。瀝血刳肝不謂難。向來人事劇無端。多君笑別傾蕭寺。屬我睽違坐厭冠。謦欬猶聞霜里夕。澄輝留照黔潭寒。今行忍過西門路。存沒餘生又棘欒。</text>
<title>金大玉 必振 通川別 幷序</title>,<text>大關以東。通州之域。前臨滄海。白玉留四仙之峯。上有矮松。老龍蟠千年之甲。觀音古窟。眞相現其幾時。斥鹵居民。常寶資於飢歲。眞仙豈有。共理惟良。仲蔚窮居長安。終南不是捷徑。葛洪領得勾漏。嶺東素稱名區。試看天池。果有摶扶搖之鳥。北登楓岳。相與拍洪崖之肩。籬落爲己物乎。自與靑山有素。人生貴適意耳。何必紅紙題名。乃家有詩禮之聲。惟君無世俗之韻。才名少日。藉甚採蓮之詞。趨走長裾。晩爲種秫之計。秋風去國。倘遄葉縣之鳧。他日歸船。共載成都之鶴。交遊盖自結髮。離別黯然銷魂。餘杭江山。遙飛一盞之賀。渭城朝雨。更奏三疊之歌。滄洲叢石是方壺。不獨仙遊在鏡湖。笙鶴月明何處聞。至今猶有永郞徒。黃精火棗足靈材。何必丹砂鍊汞來。寡慾澄心是仙骨。佩符猶得領蓬萊。病後偸閑不賦詩。萬緣都滅亦多時。聞君此去還惆悵。浮世關心是別離。</text>
<title>卽事</title>,<text>長夏山中晝掩門。而無車馬作塵喧。蓮因出水知君子。竹爲經霖長幾孫。松籟乍凉開北牖。榴花初結想南園。欣看溪友穿魚至。到夕相携待饔飧。</text>
<title>李大將 汝發 輓</title>,<text>投筆元由抵掌心。秪今遺恨失封凾。傳家義烈男兒死。半世功名大將銜。屛樹風流爭願屬。産洼神種𠅩題凡。平生揖客幽明際。薤露歌成和淚緘。</text>
<title>霜 以下廣陵錄</title>,<text>西風澤國夜來霜。楓葉蕭蕭菊半黃。林下步歸時佇立。獻陵秋色又斜陽。</text>
<title>觀野</title>,<text>平郊十里稻稌黃。牧篴樵歌和短長。人語夜深何處聞。數燈明滅在漁梁。</text>
<title>新歸</title>,<text>十載幽棲地。歸來草樹荒。浮名雲一點。秋色菊重陽。病後歡仍少。閒中日較長。西風日搖落。黃葉𨽎虗堂。</text>
<title>送李子文 井吉</title>,<text>病裏耽閒晝掩扉。故人珍重赴幽期。浮生不盡區中戀。多在斜陽送別時。</text>
<title>田家</title>,<text>饑採菁根渴飮泉。一生飢飽且聽天。田家事事多辛苦。水摘靑粱夜起烟。</text>
<title>偶吟</title>,<text>霜重西風又急吹。草堂憀慄見天時。山中萬木多黃落。唯有孤松歲暮期。</text>
<title>懷申叔弼</title>,<text>高秋見明月。兩地望停雲。關外音塵濶。山中落葉紛。題詩誰起我。遇景輒思君。却羡隨陽鳥。嗈嗈作一羣。</text>
<title>咏懷</title>,<text>柴桑一曲賦歸來。籬菊庭柯舊手栽。漁渚曉寒人散去。榿林風定鳥飛迴。村多古木偏蕭瑟。戶爲繩樞自闔開。好是重陽佳節近。今年不上望鄕臺。</text>
<title>幽居</title>,<text>蘆葦蒼蒼野色寒。晩林霜霰夜來繁。秋登秫畒謀新釀。釣向苔磯理舊竿。</text>
<title>樂事</title>,<text>客到葉堆鋪作席。鬢踈毛帽戴爲冠。村居事事還宜病。不獨身閑意亦閑。</text>
<title>覺是</title>,<text>謾就歸來賦一篇。嶺松籬菊却依然。若知入室尊盈酒。肯爲區區種秫田。</text>
<title>卽景</title>,<text>前巒蒼蔚多楓樹。霜急今秋葉未斑。粧點紅黃非本相。老夫元自愛靑山。</text>
<title>池洞歸來</title>,<text>巒堤秋水碧如空。兩岸丹楓相暎紅。罷釣斜陽獨歸去。騎驢人在畫圖中。</text>
<title>閑中偶吟</title>,<text>築室槐陰下。茅簷短亦凉。林風偏爲戶。蘿月易窺床。曠野宜通望。晴窓且面陽。那堪拋此去。簪組不關情。</text>
<title>謝金大玉 以下巴陵錄○丙寅</title>,<text>樗散元吾分。臺參卽善因。濠魚得水樂。階雀近人馴。林樾宜長夏。烟雲餉此身。終南覺脩阻。詩札莫辭頻。</text>
<title>寄李子文</title>,<text>豈料如今辦此行。小舟歸趁暮潮輕。同來不覺斜陽晩。捴是浮生惜別情。</text>
<title>謝李子文</title>,<text>江頭斜日促鞭行。不是臨分別意輕。慣識巴陵多少路。重尋方見故人情。</text>
<title>偶吟</title>,<text>睡起前山欲夕陽。鶴林風籟滿虗堂。勞人得靜方知趣。空谷無跫也不妨。秋近蟬聲藏露葉。夜來漁火在濠梁。冷泉一道澄如玉。煎啜新茶已換膓。</text>
<title>次東村韻</title>,<text>經年茅屋此重尋。華髮應爲列峀慚。顚沛無緣辭闕下。更登前嶺望終南。</text>
<title>偶吟</title>,<text>暑月林居亦快哉。小軒淸絶當高臺。烟收釣叟持竿去。日出園丁抱甕來。墟井有蹊時散步。村醪無力恰深盃。閑中一任從容便。遇境題詩且莫催。</text>
<title>寄金大玉</title>,<text>盡日柴門掩不開。故人珍重寄詩來。蒼黃去國非忘世。踈懶投閑坐不才。露葉納凉偏爽氣。風軒臨水當高臺。君携病暍如相過。共把盈尊濁酒盃。</text>
<title>解官後書東村簡尾</title>,<text>江湖逸翮落風塵。羞殺雲羅解誤身。忽向西天飊遠擧。開籠知是欲歸人。</text>
<title>書悠遠簡尾</title>,<text>自吾顚沛却投閒。每憶炎程苦往還。論議殷勤都不管。他人方寸九疑山。</text>
<title>別南相國 九萬 赴燕之行</title>,<text>人衆勝天天亦勝。天時人事不堪論。金繒本爲覊縻計。喜怒何須善惡言。易水悲歌從古恨。會稽遺恥至今存。山河萬里重遊後。仔細歸來報至尊。</text>
<title>別副使李文瑞 奎齡</title>,<text>薊門燕塞我曾過。君去今朝意若何。世事更堪雙下淚。離懷唯有一長歌。昭王客散知音少。太子河寒感古多。試看胡都荊棘裏。尙憐明月照銅駞。</text>
<title>別書狀吳貫之 道一</title>,<text>七月乘槎客。三年佩玦臣。知君多忼慨。臨事少逡廵。蘇節能張漢。燕圖豈弱秦。行登孤竹國。應不到炎塵。</text>
<title>李承旨 綸 輓</title>,<text>壽近稀年髩未衰。偏驚薤上露先晞。曾從比巷仍傾盖。每憶臨江更挽衣。障塞功名還不淺。暮途人事却全非。西湖舊社今埋沒。怊悵丹㫌和雨飛。</text>
<title>書東村簡尾</title>,<text>前溪魚蠏正堪肥。盡日垂竿坐釣磯。怊悵故人期不至。滿山蘿月掩荊扉。</text>
<title>馬上口占</title>,<text>征車馳出上東門。鴉散古祠人語喧。秋風嶺路一千里。落日郵亭三兩村。長夏抱痾寧健在。平生報國只心存。王程此去還多暇。看盡東區又塞垣。</text>
<title>與李子文 井吉 同宿綠楊村。口占書贈。</title>,<text>年年長賦遠遊篇。每到臨分思黯然。扶出郭門眞悵別。偶聯覊枕卽良緣。黃花時節秋將晩。白首征人病可憐。倘過東村應問訊。爲言歸趁月重圓。</text>
<title>別子文</title>,<text>生憎歧路有東西。古驛秋風又解携。野菊散芳知社近。峒天將雨見雲低。君愁度峽頻催秣。我惜離群強索題。香火莫伸孤露感。客中佳節倍悽悽。</text>
<title>抱川途中</title>,<text>客路蕭蕭水石間。醒心終日聽潺湲。荒菑雜莠稀黃粟。亂樹多楓少碧巒。詩出經營還損性。老妨行役易凋顔。今來最是無餘事。始識忙中亦有閑。</text>
<title>過白鷺洲。用前韻寄宋道深 光淵。</title>,<text>一群鸂足浮游。自是西湖讓鷺洲。更有迴瀾雙石壁。蒼然宛在水中流。</text>
<title>宿楊門驛村</title>,<text>桑柘蕭條古驛村。秪今凋弊幾家存。前程馬熟知郵舘。候火人歸認郭門。客子覊懷仍永夜。使君良晤又淸尊。休言破屋難容膝。却喜衡茅似故園。</text>
<title>永平客舍</title>,<text>十里長川抱郭流。登樓臨水滌煩愁。山中爲愛寬閑界。客裏仍成漫浪遊。洞戶烟生宜返照。峽林霜重恰深秋。翛然坐睡如禪定。不遣塵埃一點留。</text>
<title>金化途中</title>,<text>平郊如掌水如羅。峽裏風烟較最多。幾處林莊聞犬吠。有時蘆笛和漁歌。王人務屛宜秋賞。太守官閑且日哦。活計幽情無不足。百年安得此婆娑。</text>
<title>次金化客舍題韻</title>,<text>峽天霜重鴈飛低。落葉偏多小水西。如解旅囪憀慄意。夜深官燭伴人啼。</text>
<title>吊古戰塲</title>,<text>山木蒼蒼落日黃。暮鴉啼散客彷徨。銘功漫有豊碑在。怊悵無人酹國殤。</text>
<title>金城途中。用東岳韻。</title>,<text>征役何時已。驅馳到日斜。身遊關北塞。家在漢南涯。蜀道連天險。秦雲極目賖。今年秋又晩。山菊已開花。</text>
<title>次東岳苞桑閣韻</title>,<text>斗大金城縣。何年構小堂。山深秋色早。簷短午氣涼。登眺愁仍豁。經營意自長。憂時離亂後。題扁揭苞桑。</text>
<title>次白洲客舘韻</title>,<text>天地從來詩卷留。騷人題扁在樓頭。簷開岳色宜秋賞。筆瀉詞源倒峽流。緬託襟懷仍感興。淺酙官酒且銷愁。依然物態無今古。白雪難將下里酬。</text>
<title>用東岳梁文驛韻</title>,<text>畫裏山如鏡裏看。翠杉紅葉白雲間。秋風入峽皆楓岳。強陟毗盧恐未閑。自金城擬訪楓岳未果故云</text>
<title>次新安壁上題韻</title>,<text>淮陽東北號雄關。冠盖紛紛日往還。倦𦈥征驂投古驛。愁聽落葉語空山。欲尋楓岳神仙窟。笑指花川水石間。屈指計程皆爲眼。百年嬴得此身閑。</text>
<title>度菩提坂</title>,<text>陟彼菩提坂。念他觀世音。懸崖縈鳥道。蛟窟隱穹林。水擊轟雷震。晴看晝日陰。雖令樵夫過。應不太無心。</text>
<title>踰鐵嶺</title>,<text>千里秦城遠。三秋客路長。中間過鐵嶺。形勝卽金湯。野樹天連色。扶桑海放光。安邊不在險。共理賴惟良。</text>
<title>德源途中</title>,<text>十室蕭條古湧州。白雲紅樹鐵關秋。龍蟠氣勢天連處。鯨蹙波濤地盡頭。魏國山河從古美。漢豊墟落秪今留。人生莫歎長征苦。一劒西風亦壯遊。</text>
<title>定平</title>,<text>居民不識定州名。沿革今爲漢北平。古蹟猶存長谷社。凄風偏起女眞城。山齋地逈人無寐。夢澤天寒鴈有聲。欲紀遠遊聊覔句。秋懷旅恨一時生。</text>
<title>咸興客舘書事 二首</title>,<text>環區看盡十年中。西北山川大抵同。井里猶尋箕設畫。民謠尙想漢歌風。落星名與齊雲並。豆滿源從鴨水通。最喜塞垣君重卧。不敎城外獵燒紅。</text>
<title>秋後池荷敗盡。山菊盛開。感懷口占。</title>,<text>秋風山菊自芳菲。全勝池荷露敗衣。爭似澗松多秀色。後凋方到歲寒知。</text>
<title>次月沙韻</title>,<text>咸興西北樂民樓。遠客登臨落木秋。曠野接天城外闊。長川如練檻前流。至今宮殿風雲護。從古湯封惠渥優。來日塞垣還仗劒。百年嬴得一遨遊。</text>
<title>無題寄人</title>,<text>關河秋事正紛繽。况復天涯懷故人。怊悵驛梅消息盡。一枝難寄隴頭春。</text>
<title>洪原途中</title>,<text>平明發古郭。歸路指沙汀。一云北來路渺渺。東望海冥冥。 蜃市仍風幻。瘴雲和雨腥。窮溟渾積氣。孤島一浮萍。傍岸皆塩戶。微烟繞屋靑。</text>
<title>平浦舘</title>,<text>去去長▣遠。蕭蕭古院深。行人催午秣。庭樹已移陰。</text>
<title>次北靑壁上淸陰韻</title>,<text>將軍當日手開邊。城朔于今二百年。亭障縱連山北塞。風雲咸囿海東天。謀深撤土非徒爾。民樂耕田尙晏然。最是桃源處處是。何須避世作眞仙。</text>
<title>古高山舘</title>,<text>高山古驛最宜居。沃野平臨十里餘。東海地形多絶勝。北郵亭舘較何如。門開陡岸溪仍汲。山護寒林葉未踈。烟起夕陽多晒網。半爲塩戶半爲漁。</text>
<title>用前韻贈北伯尹叔獜</title>,<text>一劒當除塞外驕。丈夫何用學僧敲。觀風已愛棠公憇。未雨宜先索爾宵。老子從知藏萬甲。胡兒不敢射雙鵰。儒家氣象終多病。眞訣相傳墮履橋。</text>
<title>[缺題]</title>,<text>浮生擾擾百年中。薄暮歸心宿鳥同。秪愛蓴鱸宜野性。敢將箕穎挹淸風。東漁南牧時無警。北塞西湖夢許通。歸計參差今又負。爲誰霜葉滿山紅。</text>
<title>次叔弼贈別韻</title>,<text>邊秋霜葉落紛紛。旅舘悄悄坐夜分。掄選敢期羅俊士。驅馳聊欲答吾君。他鄕政逼寒花節。絶塞時看古劒文。千里懷人愁不寐。鴈行何事又離群。</text>
<title>侍中㙜。次洪原壁間韻。</title>,<text>巧削奇巖揷海灣。自通秦塞發天慳。龍迴日馭雲爲御。鯨蹙風濤雪作山。地爲舊遊留勝蹟。人因多暇破愁顔。南爲九萬眞爲戱。東指扶桑一望間。</text>
<title>谷口驛亭次文谷韻</title>,<text>樓成卄載後。人到九秋時。政屬黃花節。誰題芳草詩。軒囪壓地盡。雲日盪天池。要看大鵬戱。征車爲少遅。</text>
<title>登磨雲嶺</title>,<text>衆水歸東合。羣峯自北分。登臨雲在下。誰道上磨雲。</text>
<title>贈端川鄭使君</title>,<text>每憶關西別。今爲塞北遊。知非各數歲。作客又三秋。把酒開靑眼。聯驂向白頭。磨天雖峻極。忘却遇風愁。</text>
<title>磨天嶺</title>,<text>磨天危嶺切秋旻。萬里長風七尺身。東臨大澤渺空濶。雖有巨魚還一鱗。</text>
<title>城津次東溟韻</title>,<text>覊抱逢秋菀未開。沒雲孤鴈又流哀。佳辰正逼登高節。落日來憑望海臺。誰送梅花長短曲。不辭桑落淺深盃。天池自有啚南羽。會看風雲起草萊。</text>
<title>次臨溟舘壁間韻</title>,<text>扶桑樹色漾東溟。長白諸山蘸却靑。網晒漁梁收宿霧。烟生塩戶辨遙汀。秋晴塞外兼天闊。樓壓城頭好地形。遠客不妨成一醉。夜來羗篴和愁聽。</text>
<title>䧺城客舘。朴評事一卿 泰萬 別。二首</title>,<text>浮生聚散若萍浮。此地相逢本不謀。秦塞人烟通鳥道。漢宮仙侶下鰲頭。重陽政耐多風雨。久客那堪又去留。仗劒從軍眞快事。隔年家問等閑愁。覊抱愔愔不自寬。故園迢遞隔雲端。天涯尊酒聊乘興。帳裏琴歌強作歡。前歲各愁西塞遠。卽今同賦北風寒。年年絶域尋常到。誰道關山夢亦難。</text>
<title>次叔弼韻</title>,<text>邊秋憀慄政堪悲。况復征人未授衣。却憐萍蓬恒聚散。生憎雲景又流離。曾遊莫過磨天嶺。勝賞今輸浴日池。安得携君一尊酒。最高樓上共題詩。</text>
<title>雄城舘。送北伯廵入三甲。</title>,<text>客裏歡愉意未闌。一盃相送又陽關。浮萍乍會還成散。塵世都忙却有閑。聞道觀風仍絶塞。政看新雪滿陰山。何當共返南湖社。爭席溪翁野老間。</text>
<title>北伯辭病不爲和韻。用前韻再寄。</title>,<text>旅遊迢遞歲華闌。曖日頑雲近鬼關。長路關心宜覔句。使車如水卽偸閑。離懷不耐尊前話。詩料偏多海上山。出塞莫辭歌一曲。鐃歌本在戍樓間。</text>
<title>行路難 當在上侍中臺上</title>,<text>關河征役捴間關。處處羊膓九折盤。每到斜陽幸無事。始知行路勝長安。</text>
<title>鍾城使君送示南壺谷別語。索和甚勤。口占却寄。使君金公益廉壺谷南公龍翼</title>,<text>出塞歌成十載前。覊愁偏起此離筵。邊禽秪有烏啼散。家問難憑鴈字傳。小白山頭經夏雪。受降城外厚春天。臨江自古防胡地。帳下貔貅問幾千。古來詞客在邊頭。一曲鐃歌沈隱侯。雪後淺斟桑落酒。月明高倚受降樓。晴眠鈴閣偏多暇。夜獵穹林亦壯遊。仗劒從軍眞快事。鍾山莫道是愁州。</text>
<title>吉州偶吟</title>,<text>文武群才爲訪求。二旬餘日此淹留。良宵秉燭偏多暇。佳節催人又送秋。老妓淸歌新樂府。半簾微月最高樓。明朝更理尋山屐。自是平生第一遊。</text>
<title>曉覺口占</title>,<text>一鉤殘月下龍堆。吹角城門聲正哀。驚却此身猶塞北。夢魂方到鐵關迴。</text>
<title>罷塲宴酒席口占</title>,<text>經旬同苦且休論。臨罷開筵故事存。况復明朝分去路。不妨良夜醉淸尊。關防地重兼民牧。鎭堡官微揔塞垣。努力卽知思報答。歌姬亦唱感君恩。</text>
<title>門巖</title>,<text>落日山門拄短筇。滿林黃葉落秋風。奇巖幻出三千界。列峀環看萬二峯。正喜巨靈眞象現。更敎遊客俗氛空。逢僧試問開心寺。笑指白雲重復重。</text>
<title>宿金藏廢寺</title>,<text>古寺斜陽鳥雀喧。亂莎零葉擁沙門。梵音寂後慈燈滅。色相空中佛座昏。孤榻客愁新度牒。小爐灰冷舊燒痕。秋宵丈室淸無寐。好把長繩繫六猿。</text>
<title>雪後望寺巖</title>,<text>雲來洞壑濃還淡。雪罷林巒整復斜。最是山中奇勝處。寺巖千佛縞袈裟。</text>
<title>朝雨</title>,<text>夜宿金藏寺。朝登七寶山。蕭蕭過溪雨。先許洗塵顔。</text>
<title>逢僧</title>,<text>落葉秋埋逕。踈鐘晩出林。逢僧問歸路。笑指白雲深。</text>
<title>登下馬臺</title>,<text>欲訪觀音窟。先登下馬臺。山靈眞相現。千佛是如來。</text>
<title>逢雪</title>,<text>九月秋將晩。千林葉盡凋。山靈亦好事。解放雪花驕。</text>
<title>開心寺</title>,<text>聞道仙區在海邊。秋風杖策訪眞詮。身遊釋氏慈悲界。手拍洪厓羽化肩。淸磬一聲朝禮佛。古庵雙錫舊參禪。開心寺裏塵心淨。欲向如來問大千。</text>
<title>金岡窟</title>,<text>地在堯封外。巖開禹斧前。如令有巢見。木處豈憂顚。</text>
<title>兜率庵題壁</title>,<text>山粧七寶鬟。石坐千菩薩。花雨散諸天。慈燈懸白日。若非釋王家。必是神仙窟。長風最上頭。雙袂欲超越。</text>
<title>門巖逢大雪</title>,<text>雲飜大雪似傾盆。回首山中萬象昏。峯壑齊平空世界。玄黃失色混乾坤。溪巖幻作瑤階石。澗樹看如白屋村。好事地靈添勝賞。却將風景畫龍門。</text>
<title>書贈雄城諸妓</title>,<text>邊州爲客再經旬。月夜琴歌且幾廵。舊妓新詞將進酒。錦筵紅燭解留人。尊前劒舞軍中樂。篴裏梅花隴上春。怊悵明朝分散後。倘敎魂夢過城津。</text>
<title>城津朝日軒</title>,<text>朝日軒前地有無。一輪紅旭湧庭隅。奔濤欲拔孤城去。若駕扁舟泛五湖。</text>
<title>磨雲嶺</title>,<text>乾坤容我百年豪。萬仞峯頭一寶刀。蜃氣秋晴滄海闊。龍荒雪罷白山高。關防設險宜雙嶺。歲月催人柰二毛。叵耐西風日蕭索。不妨官酒醉葡萄。</text>
<title>咸關嶺</title>,<text>咸原古道淸秋節。黃葉紛紛客一鞭。凾谷重關秦百二。劒門危棧蜀三千。化家自是歌風地。乘屋尤宜未雨天。還笑杞人無復事。漫憂和賦紀行篇。</text>
<title>谷口驛月波亭。次文谷韻。</title>,<text>波動月舒後。雲生日出時。玆亭獨擅勝。此地難爲詩。谷口宜尋隱。洋瀾可作池。斜陽欲登眺。征馬故遅遅。</text>
<title>北靑。謁老德書院。</title>,<text>北靑城外夕陽殘。古廟杉松晩作寒。唯有海天秋夜月。秪今留照鐵心肝。</text>
<title>放榜後用文谷詩韻</title>,<text>塞外頒花古亦無。感恩將見士爭趍。靑袍象笏儀文備。玉節銅章左右俱。慶席不妨留客醉。離筵仍作盡情娛。邊民欲識偏紆渥。故事須看簇上啚。</text>
<title>樂民樓</title>,<text>縹緲危樓架碧空。粉墻丹檻映玲瓏。峯頭積雪天邊玉。簾外長橋水上虹。萬里山河生感慨。百年尊酒惱英雄。白雲猶有飛揚意。莫恠高臺起大風。</text>
<title>次文川客舍韻</title>,<text>庭梧摵摵晩風寒。陡覺關河歲色闌。遙夜不妨歌管閙。覊愁無賴酒盃寬。勞人病暍時調茗。久客傷脾曉輟盤。欲賦一詩聊瀉意。字因撩亂未吟安。層陰落景散還交。庭院迴飈戰露梢。近海孤村多白霧。滿山衰草捴黃茅。簷虗政好凉蟾入。樹密偏宜凍雀巢。病肺年來停濁酒。却憐詩癖未全拋。歸程迢遞不辭貪。作客關河歲序淹。離緖對燈寒耿耿。髩毛和雪白毿毿。生憎旅舘風吹戶。偏愛虗簷月入簾。把酒題詩愁未遣。更敎欹枕夢江南。</text>
<title>翰林以晒史往返五臺山。聞已復命。書簡尾。</title>,<text>掄才晒史孰閑忙。嶺北關東較短長。君我更兼衰旺異。五臺山翠貯奚囊。我行嶺北三千里。君過關東幾十州。各遍海山奇勝地。鏡湖溟渤果誰優。</text>
<title>次高山驛舘壁韻</title>,<text>盤泥曲曲陡崖懸。路出峯顚又水邊。東壓滄溟看浴日。北臨群嶺等磨天。烏啼古壘千年樹。鴈破遙汀數點烟。絶峽層陰寒氣重。強呼官酒不辭賢。</text>
<title>昌道驛舘</title>,<text>十年形役困征鞍。官况蕭然老更酸。古驛微烟供晩飯。亂峯殘雪釀初寒。叵堪客路凋危髩。故把官盃作醉顔。行過鐵關重感慨。報烽能得幾時安。</text>
<title>鐵嶺途中</title>,<text>十年西北往來間。莫歎浮生髩易斑。秋去關河楓葉盡。碧山還復減韶顔。</text>
<title>菩提坂</title>,<text>度世何年此路開。兩峯中拆立崔嵬。陰生合嶂晴如雨。石嚙奔湍響若雷。危棧實資神呪過。祖山疑自鬼門來。今行歷盡重關險。落日郵亭且一盃。</text>
<title>次金城客舍東溟韻</title>,<text>悵別雲山客獨來。秦川前路又塵埃。尋源正好桃花水。留待春風爛熳開。</text>
<title>鐵原途中</title>,<text>鐵城官路客重還。楓葉凋零萬壑間。雨霽宿雲猶未散。恰如前度未看山。</text>
<title>[廣陵錄序]</title>,<text>丁卯八月。余方待罪水部之長。陵幸前三日。自上促進藤鞭。遂有該曹堂上並罷郞廳拿推之命。不敢偃息在家。出來廣陵舊居。時九月初四日也。</text>
<title>渡漢江</title>,<text>匹馬秋風獨問津。招招舟子渡征人。雲歸漸覺終南隔。日暮空敎望北頻。霜後溪林多赤葉。山中樵路少紅塵。吾行認出寬閑界。傍岸家家可卜隣。</text>
<title>過石隅</title>,<text>孤鴈飛鳴一夜霜。汀洲蘆荻色蒼蒼。二陵草樹淸秋節。百濟城隍太古荒。渡水逢僧仍小話。停鞭覔句欲斜陽。僮奚且莫催行李。望裏烟蘿是故鄕。</text>
<title>還廣陵舊居</title>,<text>日暮征驂也載奔。相將稚子候柴門。園收赤栗元宜土。籬採黃花可泛尊。半世功名還一枕。百年栖息有孤村。明朝篛笠持竿去。欲試前溪夜雨痕。</text>
<title>李持平 斗岳 挽</title>,<text>纔罷霜臺遽一麾。都門怊悵送行時。初纏末疾神應護。竟靳中身理可疑。已矣不堪埋玉樹。伯兮那忍屬塤篪。郊扉屛迹仍多病。孤負平生白馬期。</text>
<title>重陽日</title>,<text>烏紗不整瓦尊空。天地無端落帽風。客到庭槐時藉葉。兒將籬菊晩移叢。臨溪露屋栽多柳。對岸霜林染却楓。村酒淺斟幽興足。一年佳節此山中。</text>
<title>驪陽府院君 閔維重 挽</title>,<text>先朝祗役驪陵日。王事周旋始識公。情義百年戎幕忝。離違中歲素書通。勤勞不以優閑廢。志節寧因處地崇。怊悵西州門外路。可堪蕭瑟又秋風。</text>
<title>九月</title>,<text>九月東郊野色闌。新歸故里劇悲歡。霜凋萬木無邊落。雲捲千峯不厭看。遠壑烟隨人去暝。虗簷風作夜來寒。十年陳迹今如夢。叢菊孤松爾獨存。</text>
<title>漫成</title>,<text>山中佳節屬重陽。落帽風高露氣凉。遠樹暝烟迷古社。小池微月漾虗堂。東籬欲發新移菊。南陌成行舊種桑。聞道故人門外過。更敎稚子挈壺觴。</text>
<title>觀社會</title>,<text>招呼隣叟集庭槐。方語農談揔好懷。黃稻香秔隨水熟。丹砂點㓒滿山佳。誅來蒲葉編爲席。剗却園臯等作階。社路日曛人散後。卧看秋月照虗齋。</text>
<title>醒齋來訪。別後追寄。</title>,<text>人生隨處感君恩。未老歸來卧故園。爲愛烟蘿仍閉戶。更誇㫌節又臨門。孤舟他日山陰雪。一水相期楮子村。佇立斜陽休惜別。百年湖社共開尊。有楮島卜居意。故頸聯及之云。</text>
<title>喜長兒率諸孫至。寄卯君。</title>,<text>西臨洲渚北高丘。三十年前舊釣遊。朝暮行人琴院路。古今山色獻陵秋。兒孫已長堪娛老。齒髮全非不管愁。寄語卯君宜早退。須看恩逸與恩休。慕齋兄弟堂扁</text>
<title>感歎</title>,<text>衰旺前頭感歎多。浮生百歲奈愁何。西風夜落千林葉。晩節新開一朶花。閑放病牛眠北壠。閙看群螘上南柯。行人不識憂時髮。錯道柴桑處士家。</text>
<title>漫吟 三首</title>,<text>淸溪居士廣陵翁。栗里田園彭澤風。靑山白髮與之素。丹葉醉顔相暎紅。烟雲處處起時起。水月澄澄空復空。烹茶未熟睡初覺。有酒盈尊還一中。紅葉紛紛落滿山。日斜蒼壁露孱顔。金天物色風霜重。水國生涯日月閑。夜雨過時茆屋凈。釣絲垂處柳堤彎。秋冬應接偏無暇。巷北溪南數往還。踈編蒿藋作門扉。護得前林病葉飛。百濟城高聞角細。三田渡逈見帆稀。人因歲暮生華髮。月爲秋空上翠微。世事不關腔子裏。白鷗同我息心機。</text>
<title>漫成</title>,<text>蕭條獨掩袁安宅。搖落仍逢宋玉秋。樵唱下山歸遠壑。樹陰隨岸過長洲。年來肺病宜高枕。睡去身閑且小樓。卒歲優游眞是樂。百年人世復何求。</text>
<title>寄叔弼</title>,<text>別後居然歲序遒。變衰時物捴離愁。金風落盡無邊木。玉節行登幾處樓。浮世舍藏眞是分。故人良會若爲謀。吟詩亦一關心事。叵耐山中又送秋。</text>
<title>隣族有移居富平者。相逢書贈。</title>,<text>十載歸來栗里園。舊遊零落幾人存。休嗟衰髩渾成雪。卽見平頭已長孫。華實且看琴院稼。郊墟不似桂陽村。從知物性皆懷故。娛老何妨共對尊。</text>
<title>次申叔弼。絶句二首。</title>,<text>郊居樹密似山居。黃葉全凋曉雨餘。人與晦根渾見性。被他離恨惱眞如。勞徠原隰幾停車。一路澄淸問俗餘。聞道榮承宣室召。玉音酬酢果何如。</text>
<title>陶辭集字</title>,<text>去留前路獨盤桓。翳景熹微倦鳥還。富貴無心時矯首。琴書成趣日怡顔。良辰孤往奚怊悵。三逕歸來可易安。與世相違交已絶。衡門雖設亦常關。</text>
<title>仲兒下第後有詩。次韻解之。</title>,<text>貧士之常不足傷。自言狂者本非狂。朝炊縱未烟黔堗。夜讀偏宜月照廊。無故弟兄寒共被。有時賓友雨連床。男兒志業須增益。活計何妨付老蒼。</text>
<title>復用前韻</title>,<text>天時人事捴堪傷。強欲登高醉更狂。物外題詩多爽氣。山中無夢到巖廊。偏憐露屋寒燒柮。不怕秋風曉撼床。遅我十年今做得。歸來還占髩毛蒼。</text>
<title>初寒</title>,<text>白帝玄冥倐遞禪。滿山黃葉落無邊。風前意態雲舒卷。雨後情懷酒聖賢。茶啜忍冬調石鼎。衣因禦臘拾綿田。看書手與心俱倦。晝掩柴門擁被眠。</text>
<title>有病憂入城。聞有叙命。還渡三田。</title>,<text>京口無端去又來。自憐人事日相催。郊扉退屛緣多病。廊廟周旋愧不才。羸馬慣從三逕細。晩烟遙起數峯回。石田茅屋吾終老。桑柘松篁繞宅栽。</text>
<title>次南洞朴參奉 㴲 寄示韻</title>,<text>君衣君食已踰涯。且向田家賦米絲。時對化僧論梵字。更邀隣友赴幽期。當歸草合山人服。晩節花看野菊垂。爲是終南猶在望。秋風湖海掛帆遅。</text>
<title>行人</title>,<text>門前有大路。朝暮數行人。驅馬仍持槖。懸鶉或負薪。閑忙非一致。勞佚亦殊倫。不見爭名客。猶勝九陌塵。</text>
<title>農夫</title>,<text>田家過半百。村社亦稱翁。黍菽耕宜土。鋤鎡理自冬。看雲知水旱。望月占豊凶。吾年已五十。智專讓爾農。</text>
<title>自詑</title>,<text>葉落現山本相。雲歸張錦屛風。不關圭竇生涯。堪作壽鄕老翁。砧杵隔林遠近。人家在水西東。悠悠進退憂樂。有酒開尊一中。</text>
<title>夜坐</title>,<text>萬木山中雨。蕭蕭作夜寒。閑將三國史。坐對一燈看。</text>
<title>朝起</title>,<text>朝起開窓見。前山過雨初。虗簷紅日上。移坐晒琴書。</text>
<title>朴晦仲 世𤎱 書狀別</title>,<text>遼陽此路舊朝天。珠玉無端五十年。白日尋常多鬼火。黃茆蕭瑟少人烟。民逢亂代猶思漢。客過長城爲吊燕。酒肆悲歌應有感。試從豊獄望星躔。</text>
<title>次泛虗亭</title>,<text>蕉箔村墟近水亭。主翁閑對鷺絲明。虗簷恰作浮家㨾。哀玉偏驚擲地聲。羅雀門前深巷閉。釣漁舡外早潮平。巴陵小築無多路。搖月相尋一棹輕。</text>
<title>山中大雪 五首</title>,<text>地僻開三逕。天寒對一尊。靑山宜白雪。終日掩柴門。曉雨仍成雪。幽人剩得閑。庭堦皆白玉。窓外失靑山。風動會稽竹。天興河朔雲。山疑秦萬里。木若漢三軍。逕絶敲門客。寒宜擁被眠。全勝天雨玉。呈瑞又明年。有酒雪來時。無人雲起處。唯看簑笠翁。獨向寒江去。</text>
<title>朴書狀別</title>,<text>關山十月送行輈。臨別飜思道路愁。遼野接天通靺鞨。朔風吹雪塞河流。如逢擊筑遊燕市。且訪移篁過薊丘。麗代忠臣今有後。蹔勞冠盖試觀周。</text>
<title>偶成</title>,<text>盡日書齋晝掩扃。怕寒龜縮亦幽情。陰雲欲雪飜風色。枯葉留枝作雨聲。野老盤餐唯菜淡。化僧燈火卽松明。由來肺病新停酒。並廢吟詩句未成。</text>
<title>有籌司之命。再䟽承批有感。</title>,<text>痼疾身全老。畸人迹易危。埍埃無所補。明主若爲知。</text>
<title>微雨</title>,<text>丘樊環擁小溪南。淡泊生涯寄一庵。風定暮雲凝不去。日寒微雨凍難霑。燒來落葉茆齋煖。煑取新茶石井廉。唯有鶴林書數卷。時時隨意懶抽籤。</text>
<title>復用前韻 還朝前數日</title>,<text>敗荷行色又城南。分付兒孫守故庵。地爲園林留後約。天敎雨露荷偏霑。勞人欲逸緣多病。昭代辭榮不礪廉。慚愧衮衣無以補。史書收拾綠牙籤。</text>
<title>家貧。又用前韻。</title>,<text>里社民貧似阮南。林居處處結蒲庵。寒前未墐繩樞豁。雪後還愁屋漏霑。只喜一盂隨分足。何妨五畒所收廉。隣翁話罷歸三逕。獨掩晴窓日映籤。</text>
<title>四疊前韻</title>,<text>天時政屬日車南。圭竇蕭條似道庵。耕用石田秋未稔。棲依林薄露先霑。山蔬野蔌宜隨分。蘿月松風不管廉。頭白世間衰朽甚。可堪霜曉起更籤。</text>
<title>復用恩字韻</title>,<text>田歌亦唱感君恩。不怨爲農卽兎園。遇雪政宜燒榾柮。無人還自掩衡門。山中過旅知樵客。谷裏微烟認澤村。老去關心唯藥。病來虧負酒盈尊。</text>
<title>三疊前韻</title>,<text>進退閑忙捴渥恩。此行何必戀丘園。踈才再掌司農簿。聖簡曾叨待漏門。收叙更慚寬罪戾。罷歸猶可詑鄕村。丁寧留與隣翁別。他日相將醉瓦尊。</text>
<title>堂成</title>,<text>前臨淸岳負琴坪。栗里村居面勢平。不管薄田供契活。還將舊物費經營。背陰築室宜冬暖。向午開窓喜日晴。却恨主人牽率去。燕歸春社賀新成。</text>
<title>雪後獨坐</title>,<text>雪意初晴霧不開。遠山微露玉成堆。詩因興足聊三疊。酒爲寒多且一盃。窮巷更無塵俗到。閉門唯待野僧推。吾形莫道如枯木。世念渾敎作死灰。</text>
<title>有感</title>,<text>空山歲暮意悠哉。靜識天機且闔開。雪後朝陽君子出。暗中燈火故人來。松傳爽籟疑琴韻。鼎煑淸茶當酒盃。却恨幽居無事樂。小兒多戱亦相猜。</text>
<title>復用泛虗亭次韻韻</title>,<text>東岡新構一茅亭。晴晝開窓几案明。僧爲早泡留鼎火。村因午餉送砧聲。山多薈蔚宜雲宿。野有高低得雪平。陋巷生涯安樂處。此心無事覺身輕。</text>
<title>三疊前韻</title>,<text>昔年曾上泛虗亭。此日題詩眼欲明。地近海門多蜃氣。江深巴國少灘聲。扁舟短棹生涯足。極浦通渠望裏平。軒冕倘來元外物。被他漁父一竿輕。</text>
<title>睡後</title>,<text>一室琴書卽素心。木頭爲枕紙爲衾。詩因得句時長短。酒爲隨量且淺深。山下有村烟滿壑。門前無客雪埋林。身閑睡罷還成睡。不信冬曦易夕陰。</text>
<title>夜寒</title>,<text>雪罷山齋曉氣寒。夢回先覺紙衾單。松聲贔屭風聲聽。月色朦朧曙氣看。犬吠柴門虗籟警。鳥棲林薄幾枝安。身閑恰是延年術。服食何須一粒丹。</text>
<title>孤松亭</title>,<text>東岡手植一株松。枝葉婆娑亦傲冬。辟糓秪宜招漢隱。庇風還恐受秦封。憐吾抵老心爲役。待爾名亭膝可容。棲息此中無不穩。盤桓何用倚孤筇。</text>
<title>留別諸兒</title>,<text>羣居爲至樂。新構有精廬。食後宜臨帖。燈前且讀書。交遊渾漫浪。禮法莫敎踈。勿替懷中簡。筋力在三餘。</text>
<title>四疊亭字</title>,<text>多君賣宅斥湖亭。只是心中見得明。歲晏孤燈開卷處。夜深殘雪打簾聲。咬因菜淡生涯足。占却林深境界平。鷗謝稻梁媒不到。任他虗泛一身輕。</text>
<title>贈洪九言 受疇○二首</title>,<text>我有一盆梅。臘前開未開。憑君筆下力。喚取陽春回。以我有畫癖。知君負高手。梅嫌入調羹。更乞葡萄酒。家有素屛二。欲得梅葡萄各一本。先以拙詩爲贄。無乃爲淳于髡所笑耶。</text>
<title>李子文 東郁 鍾城別</title>,<text>關西爲客昔同遊。怊悵君行又白頭。末路功名都護府。朔方形勝受降樓。元來竗技能穿葉。從古書生解運籌。射殺殺胡林畔乕。也應眞樂在愁州。</text>
<title>次壺村詠雪軸韻</title>,<text>雨雪歲行盡。相思懷未開。梅將春意思。先放臘前回。晩契亦知音。同歸願接手。晴宜駱峯雪。醉可杏村酒。弊廬舊以杏花村爲扁故及之</text>
<title>次宋道深四疊韻 二首</title>,<text>幽居淸絶似丹丘。一卧仍成汗漫遊。上下江光宜雪月。暮朝山色卽春秋。閑情剩占無何境。達識寧爲陋巷愁。自笑浮踪藏不得。古人猶解護狐裘。夢看巴陵舊小亭。風塵潦倒鬂先明。晴看雪岳淸朝色。靜數霜鐘午夜聲。高秩謬叨周掌土。菲才還愧漢常平。唯憐點檢心無累。事到埋頭體自輕。</text>
<title>次叔弼韻</title>,<text>懷君不見奈愁何。雨解關人莫怨嗟。一夜相思梅發處。却憐春色雨中多。</text>
<title>洪白川 萬煕 別</title>,<text>驪歌曲動日西斜。碧海迢迢道路賖。沁水可堪人事變。星郞偏荷主恩加。連枝乍輟塤篪樂。百里交輝棣萼華。離緖繽紛春去後。相思坐對石榴花。使君以盆榴一雙遺之而去故及之</text>
<title>次東村乞恠石韻</title>,<text>松如偃盖石如拳。蒼翠居然几案前。經雨微苔疑僻巷。引風涼籟破慵眠。身忙只可存心耳。手撫寧爲玩物焉。閉戶靑山無賴此。不知端合落誰邊。</text>
<title>送悠遠赴嶺幕</title>,<text>世路紛紛不蹔閑。賴君先後趁朝班。孤蹤共保風塵際。遠別無端嶺海間。王事驅馳眞是分。老夫憂念苦難刪。瘴鄕霧露吾曾慣。二十年來一病孱。</text>
<title>鄭判府事 知和 挽</title>,<text>英聲茂實蚤騫騰。平步台堦遂再登。九老風流唐代盛。五公門閥漢時稱。胷襟跌宕超塵累。志慮忠純任股肱。潞國肩輿恩亦侈。謝亭遊屐興堪乘。耆筵不復扶鳩會。舊業仍看祝蠃承。十里春蕪隨意綠。西州過客愴難勝。</text>
<title>次叔弼韻 二首</title>,<text>得暇公餘晝掩門。隔林時聽午禽喧。翛然無復關心事。唯有東峯入夢魂。舊有南厓屋數椽。新開藥圃小池邊。林亭大澤宜栽藕。興逐長絲細細牽。</text>
<title>雨中書懷寄東村 二首</title>,<text>雨中終日獨關門。池上靑蛙六部喧。靜想林亭如在眼。不須招我故園魂。席爲短簷遮戶外。品分佳菊種池邊。醒齋庭實今何似。懷緖如絲曲曲牽。</text>
<title>再次門字韻</title>,<text>吾家僻在國南門。偏愛幽居遠市喧。山雨過來淸製至。一回吟翫爽心魂。</text>
<title>李右相 䎘 挽</title>,<text>趍庭詩禮乃家聲。正笏朝端仰老成。蹔試召南留惠政。適來關北葆幽貞。人間不盡鍾情淚。病後方看向國誠。未涉巨川先輟杵。可堪終古閉佳城。</text>
<title>成僉正 煕胄 挽</title>,<text>東方百世仰宗師。詩禮門庭有白眉。七十童顔稱得壽。四州民口卽爲碑。芳蘭茂茁公何憾。耆舊凋零我自悲。曾處少連留惠地。足知垂訓捴仁慈。</text>
<title>洪參判 萬鍾 挽</title>,<text>里巷從遊二十年。秪今回首意茫然。追塵共鎖承明直。比壤仍聞惠化宣。纔喜乘槎歸博望。忽驚流水斷牙絃。浮生脩短知何憾。翰苑英聲父子傳。</text>
<title>慶參判 㝡 挽</title>,<text>芹宮秋雨夜連床。草社從遊已卄霜。少日才名馳藝苑。暮年官况卧淮陽。哀詞忍唱先晞露。遺愛猶存舊憇棠。回首郡齋文酒地。不堪晨月照虛樑。</text>
<title>全川都正挽 二首</title>,<text>草綠王孫去不歸。人間遺恨在斑衣。那堪異日團欒地。荊樹先凋第五枝。高堂鞠育且勤斯。爲是髫年失母慈。零落卽今餘晝燭。相將慰勉更何辭。</text>
<title>莊烈王后挽章 二首</title>,<text>漢陽華貫卽名門。吉叶曾沙德配坤。南國十年王化被。東朝三世母儀尊。纔開花甲長秋宴。忽報軒星半夜昏。宮錦舊頒猶在篋。小臣唯自泣深恩。姜嫄懿烈太任賢。宸翰揄揚照簡編。盛節曾昭衣練日。令名先播讓珠年。和熹只頌私恩杜。明德無聞內帑捐。五月滕廬誰保佑。不堪垂涕向慈天。</text>
<title>李沃川 宣岳 挽</title>,<text>末契君誠大丈夫。頎然七尺亦魁梧。嗟乎竟止中身壽。命矣纔分下邑符。無復晤言聽亹亹。不堪遺稚泣呱呱。連枝數歲凋零盡。忍對元方白滿鬚。</text>
<title>趙生 桄 挽</title>,<text>一別居然歲色飜。催行只爲曠晨昏。臨終却寄遺書至。觀化方知定力存。見解已窺安樂室。依歸又出大賢門。平生謦欬今如夢。時展三官當晤言。</text>
<title>次叔弼韻</title>,<text>筭來人事似籠烟。欲記渾如曉夢然。每憶蒼黃去國日。春風獨渡漢江舡。</text>
<title>贈叔弼</title>,<text>南鄕難久住。栖息又東郊。登里歸魔障。松亭失舊交。依林方是定。構木易爲巢。秪有平生恨。分山宿計拋。</text>
<title>復用前韻</title>,<text>子病同玄晏。吾寒似孟郊。相思各異地。何日更論交。旅鴈秋違漠。栖禽暮擇巢。餘年猶在後。宿約豈全拋。</text>
<title>開元寺。次西河李 敏叙 台韻。</title>,<text>曾從岳寺攬淸奇。剩得飛泉漲小池。五月山中多爽氣。綠陰全勝九秋時。</text>
<title>又次</title>,<text>倚遍闌干欲賦詩。日移樓影倒前池。居僧莫道長亭遠。爲愛靑山駐少時。</text>
<title>慶安驛。次壺谷南 龍翼 台韻。</title>,<text>乍出郊原宿雨收。百年歸思在西疇。淵明漫道琴書樂。廊廟江湖等是憂。</text>
<title>奉審英陵後。次壺谷韻。</title>,<text>靑龍朱雀勢相承。佳氣䓗䓗漢五陵。遺澤可忘時寢遠。薄雲何事暮還凝。鵑啼有恨詩無賴。象設來瞻愴不勝。奏當縱敎廷尉是。荊舒百世若爲懲。</text>
<title>利川客舘。留別同行諸公。</title>,<text>庭前垂柳羃陰陰。小閣凉風一散襟。池面政看萍聚散。去留何事又關心。</text>
<title>[廣陵錄序]</title>,<text>己巳時事嬗變。因臺啓有削黜之命。遂大歸于栗里舊居。</text>
<title>次悠遠韻</title>,<text>乘凉移席小軒西。坐久支頤意欲迷。境僻却嫌禽鳥閙。提壺布糓隔林啼。</text>
<title>次叔弼韻</title>,<text>冥行不辨路東西。及到鍾鳴夢亦迷。隨處湘潭芳草綠。莫愁鶗鴂解先啼。</text>
<title>耕田</title>,<text>處處驅牛小雨餘。麥田須種早春初。今來始識農家趣。五十三年枉學書。</text>
<title>引溝</title>,<text>欲雨還晴急引溝。纔耕南畒又西疇。田家不是閑無事。只是田家事事幽。</text>
<title>倒用前韻</title>,<text>欲識田家事事幽。隔林人語在西疇。方春已占秋成望。雨足陂塘水滿溝。</text>
<title>閏三月</title>,<text>桃杏花飛子已仁。滿庭槐葉又宜人。東君解惜羣芳歇。今歲仍留再閏春。</text>
<title>落巖。次望廬山韻。</title>,<text>珠丘拆兩峽。瀉出玻瓈水。傍岸有一畒。去家無數里。漁翁灘下食。宿雲巖上起。鳥獸與爲羣。茂林豐草裏。從雌是知䧺。扶老方策功。籠烟還自晦。得月淸若空。飛泉欲相射。亂巖如拱璧。冠童五六人。列坐溪邊石。智水與仁山。均之樂者閑。旣云宜濯足。况又對孱顔。雲松可以巢。吾將老此間。又夜敲榾柮火。曉汲石井水。過客絶來往。居民樂田里。靑松以爲薪。白烟濕不起。老人時散步。納凉槐陰裏。草玄謝楊雄。荷鋤策田功。夕陽漏雲射。淸潭飜翠壁。門巷長草菅。山田半沙石。何須樂名山。所耽唯在閑。茅茨恰容膝。庭樹可怡顔。秋成大椀足。醉飽𤱶畒間。</text>
<title>雨後偶吟</title>,<text>靑山雨過濕雲低。早稻抽芽隴麥齊。鼎煑茅根輸苦茗。盤兼萵菜勝甘藜。連阡草合陶牛餉。密葉林宜謝豹啼。坐看萬流歸大澤。老君眞訣在爲谿。</text>
<title>次仲兒眞字韻</title>,<text>戴竹茹蔬服食新。箇中修鍊紫陽眞。槐壇恰得偏宜夏。花塢何須解惜春。一水巴回猶錦字。三山玉立是精神。幽閑底處皆仙境。秦代虗勞避地民。</text>
<title>次居字韻</title>,<text>音徽阻絶一旬餘。爾托松楸我舊居。雨後且勤農圃事。靜中須對聖賢書。依林弊築堪容膝。近浦行商或敗魚。每想小兒今學語。喚爺能了別離初。又下比編氓亦有餘。一廛何處不安居。深盃分薄仍停酒。細字花昏近廢書。錦里生涯園有栗。馮驩客况食無魚。草堂盡日翛然處。卧看前山雨過初。</text>
<title>山靜似太古分韻</title>,<text>閉門卧白日。開戶見靑山。書契以前世。結繩應未閑。林密萬山深。鳥啼淸晝靜。如從太古民。坐在無何境。茅茨隱林莾。活畫宛相似。更借丹靑手。溪烟傍夕起。樊圃吾其學。松鱸難可膾。臞形山澤中。不害瘦生太。荒園可日涉。畏景何妨午。茅齋有北窓。淸風卽今古。</text>
<title>幽居襍詠</title>,<text>日晩飽麥飯。緩步下山徑。樹陰影相交。林花馥猶賸。雨後澗水急。泠泠當淸磬。耕田喜朝晴。罷釣抵夕暝。石頭或高枕。松濤時坐聽。忘言且怡神。得句堪乘興。暮歸見宿鳥。投林擇風定。其二虗堂枕簟凉。夜久羣動息。風定鳥不驚。燈懸人欲宿。碧樹覆屋簷。時聞零露滴。屈指筭吾生。頹齡過半百。心地日荒蕪。韶華已凋落。進身罹百尤。退死塡溝壑。遺安乃祖業。勤力事耕。有如堯代民。日入還復息。優遊且卒歲。永保天放樂。</text>
<title>白鷗</title>,<text>水闊苔深錦鯽肥。溪翁辛苦擁簑衣。沙鷗亦有機心在。盡日窺魚傍釣磯。</text>
<title>閑居</title>,<text>麻衣竹笠捴宜身。蘿月松風作主人。廵圃荷鋤閑事業。截溪張網小經綸。互拈白黑尋碁譜。時策玄黃訪隱淪。何幸今年大麥熟。木瓢釃酒見天眞。</text>
<title>寄題林亭</title>,<text>聞道吾亭已落成。一天凉燠足三楹。樗林礙日晴陰重。泉脉通池活水淸。園有收芋饒錦里。籬宜栽菊對淵明。山椒社梓經營地。奚啻悠悠畢此生。</text>
<title>石松八詠</title>,<text>靑靑獨也歲寒松。石上盤根學老龍。踈葉不妨風雨萃。泰山當日悔秦封。右石頭老松柳爲彎堤夾渡頭。碧烟如織漾溪流。炎塵不到淸凉地。嬴得繁陰又隱洲。右渡口長林誰家孤島水中央。體勢天然象下方。沙暖政宜抽細草。一年春事壓群芳。右柳島春草秋晴玉宇絶纖河。露洗澄潭不起波。寶鏡闊呑空碧盡。一天明月得偏多。右蓮潭秋月秋容先到萬山中。一簇楓林映壁紅。天地枕衾猶未侈。更裁雲錦作屛風。右映壁楓林欲種桃花夾岸開。居人恐惹俗人來。塵心自是思鄕縣。一去漁舟不復迴。右夾岸桃花一丈垂絲坐釣臺。半邊斜日却忘迴。耽看石壁飜江裏。休向孤山放鶴來。右孤山落照魚笱偏宜雨夜看。却嫌溪路出林端。上灘人語中灘閙。携得漁燈去下灘。右三灘漁火</text>
<title>題石松亭</title>,<text>石松亭子舊曾聞。好占華山一半分。閑理短絲猶膾炙。廉求薄土足耕耘。雙飛白鳥皆吾友。誰種黃梅與此君。地僻不妨人不識。炊烟和碧滿溪雲。又一山環抱水縈迴。芳草桃花小洞開。避世何事棲谷口。隨緣今日到天台。溪分柳渚爲孤島。石矗松崖作曲臺。細路更通烟際寺。夕陽僧度斷橋來。</text>
<title>送權書狀赴燕之行 二首</title>,<text>行經燕趙足悲歌。不遇知音可奈何。唯有淸風吹萬古。也應怊悵過灤河。第一關前草木腥。胡兒獵罷狼烟靑。東臨大浸通齊魯。此去休登望海亭。</text>
<title>上元十韻</title>,<text>是歲當庚午。吾家在廣陵。閑居兼令節。群處卽爲朋。獨酌君何醉。要詩我未能。珍羞蒸棗飯。功果化齋僧。更欲知秋熟。相隨候月升。爲鳶爭剪紙。戱象促呼燈。弟妹均憂喜。兒孫學拜興。佳辰春正好。樂事日相仍。白首歡猶在。黃梁夢豈曾。東山秋九月。更揷菊花登。</text>
<title>朝起用前韻口占</title>,<text>桑柘圍環堵。松杉傍獻陵。陰晴皆暇日。漁釣卽高朋。隱几眠常足。扶筇病亦能。明窓時點易。巖逕或逢僧。自可耕三畒。何須糴五升。朝廵栽藥圃。夜課績麻燈。林鳥投風定。溪雲帶雨興。爐看文火熾。腋欲羽人仍。所樂簞瓢巷。同羞喫着曾。身閑覺天大。不向魯山登。又幽居依栗里。高致想嚴陵。東社來爭席。西溪去得朋。老人嫌少睡。鄙事愧多能。看笱時留客。携家不是僧。雲烟觀顯晦。日月見沉升。食設群居卓。窓懸獨宿燈。風暄宜夕詠。宵短失晨興。餌朮身還健。遊方意欲仍。中鉤嘲吏部。下筯謝何曾。快活眞仙術。休誇羽化登。</text>
<title>白洲用杜草堂秋興八首韻。名曰春興。田家逢春。聊復效之。</title>,<text>境僻烟蘿傍碧山。葺茅爲屋只三間。梅谿客謝塵無迹。竹牖僧敲夜不關。雨霽春心看物色。酒醒衰態上容顔。村名偶合柴桑里。敢與陶潛處士班。寰中人事卽危碁。枉性眞如鶴脛悲。偶閱㓒園蠻觸語。再逢春社燕歸時。林巒雨足韶華早。簾箔風微午景遅。玄理第從淸淨得。強敎平子費窮思。農家律令上田功。衰穰須知十歲中。三畒水耕宜早雨。一番花信又東風。方言慣耳心先解。村酒欺人臉易紅。勤力粥饘兒輩在。不妨閑作灌園翁。繞籬叢棘莾成林。束立看如亂竹森。苔蘚依俙尋石逕。藤蘿容易作雲陰。閑中已省經營力。定後全無出入心。春雨乍過新採好。隔溪時送碾茶砧。詩情久遜謝玄暉。遯世非關動少微。酒趁社回春政熟。鳥知風定暮低飛。山深採藥身無病。土薄勤農節不違。且理釣絲溪上去。桃花欲發鱖魚肥。委巷崎嶇象狹斜。緋桃文杏捴繁華。蒼苔漸蝕緣巖路。白足行尋卧水槎。藉草老翁團作薦。吹䓗稚子弄成笳。田家枉恨春多雨。霡霂催開萬樹花。白渠開道水逶迤。千石良田上下陂。嘉糓先抽宜土種。雜花多發出林枝。時耽社酒扶筇去。晩爲溪腥盡室移。魚隊磨腮知不遠。釣磯終日一絲垂。橋陵東畔水西頭。叢菊孤松已幾秋。是日惠風偏起興。老夫眞樂卽無愁。晴窓睡罷聞啼鳥。澤國烟消見浴鷗。淸聖濁賢皆莫逆。逢塲何必問靑州。</text>
<title>石松精舍。四字分韻。</title>,<text>沙暖草新靑。渚淸鷗鷺宿。客來不輟竿。對坐溪邊石。夾逕幾竿竹。倚巖千歲松。蒼苔雨後滑。携杖步從容。一霎淸明雨。陽坡細草生。山童採藥去。報道長黃精。卜築此山中。長川籬落下。巖居少竈厨。隱約似僧舍。</text>
<title>朝起觀魚</title>,<text>春睡初醒懶着衣。起看朝日射林霏。呼兒第去觀魚笱。烏鬼前溪掠水飛。</text>
<title>種杜鵑花</title>,<text>蒼松翠竹雪相宜。山杏園桃又較遅。偏愛杜鵑還早發。背巖移種兩三枝。</text>
<title>復用前韻却寄 三首</title>,<text>溪居自是勝山居。灌竹澆花正有餘。更理釣絲灘上去。柳條穿得錦鱗魚。依巖結構似僧居。嬴得栽花地丈餘。最是澄潭籬下在。獨携藜杖數游魚。閑山環抱土宜居。上下村間各里餘。更有蓮潭稱丙穴。移家何歎食無魚。</text>
<title>奉次演韻</title>,<text>溫凉隨意適興居。暮境優閑日有餘。伯子乞來甁裏粟。驕孫攘去食前魚。頻聞弟妹平安語。久斷親朋問訊書。微雨淡雲時節好。欲乘花外賞春車。幽人不管少村居。舍後蔬畦數畒餘。布糓隔林和謝豹。錦鱗登網狀鱸魚。身閑睡罷扶筇去。興到詩成走草書。谷口細通溪畔路。往來唯見販薪車。飛禽高逝獸深居。動物防身智有餘。支道肯留成翮鶴。莊生強曉在濠魚。尋芳日課澆花事。養病時繙種藥書。爛熳韶華看可愛。不須楓葉解停車。</text>
<title>寄灌隱</title>,<text>藏逃眞似𦈥金銜。更有溪山飽宿饞。糓雨初晴饒鯽鱖。濃陰交映長松杉。澆來細澗宜通竹。斗護殘花又背巖。坐想灌園無此况。望中難辨上江帆。勝地逢春爲少淹。近溪花木雨偏霑。飛泉繞屋宜憑檻。晴月窺窓肯下簾。倂日瓢空都不管。眠時客去却無嫌。閑中七十如能活。嬴得人生壽筭添。</text>
<title>春社十韻</title>,<text>節盡嘉平餞客冬。日回春戊屬祈農。村醪正熟鷄豚社。灰管初飛角黍鐘。稚子來爭新闘草。隣翁坐占舊栽松。園梅臉結調羹實。岸柳眉舒待臈容。大抵祀神仍后稷。卽知歌賽遍堯封。童謠逐節行相和。母雨將雲淡更濃。只喜枌楡多厚俗。不妨門巷少過從。山林鳥樂烟中噪。里閈人閑月下逢。分肉何須爲善宰。尋芳便欲理吟筇。田謳強被書生藉。吾老還堪戴帽慵。</text>
<title>漫吟</title>,<text>從人僦地結茅庵。山水平生性癖耽。鄭谷村中唯數戶。石松亭下又深潭。蒿生濕土宜耕秫。葉暢柔桑恰養蠶。更喜四隣無俗客。半爲漁業半農談。</text>
<title>次謝文翁 李星齡 寄詩韻</title>,<text>休論城市與林泉。快飮能詩等是仙。南郭杏花吾不管。釣磯閑對鷺絲眠。拋來宿債了三春。嬴得靈根淨六塵。親愛洛陽休問訊。不妨仍作坐忘人。</text>
<title>灌隱使兒子書問水落魚肥。詩以答之。用前韻。</title>,<text>溪上何人問索居。春愁又是別離餘。磯頭半落桃花浪。水面初肥糓雨魚。每憶唱酬仍用韻。足知安否且休書。蒼苔滿路如難辨。石上須尋舊戴車。</text>
<title>無聊中全押三韻平聲寄灌隱。兼示兒輩。俾之續次。</title>,<text>性癖耽梅梅畫屛。張之素壁如聞馨。有時起聽白鶴唳。無事坐看黃庭經。巖縫塡土栽綿竹。藥性宜人煑茯苓。微雨管他爭早晩。萬山林木一時靑。田家無事可經營。卒歲優游送此生。晩去採微供夕爨。曉來收網作朝羹。梅桃已自春前種。黍稷宜從雨後耕。物我悠悠都兩忘。不須要結白鷗盟。窮約寧無養老方。一家生事付諸郞。慣居水國知收網。新返湖鄕學種薑。最喜溪亭偏占勝。更看詩軸已聯章。醉醒飢飽隨緣足。晴雨炎凉捴不妨。溪上人居問幾家。隔林粧綴又烟霞。欲供午餉朝舂粟。將製春衫夜績麻。馴鹿任從苔逕去。得魚時向杏村賖。芳園雨足何須灌。且趁山中爛熳花。在世其如老病何。移家還喜少經過。已敎芳草迷行跡。却怕飛花逐逝波。竹韻引風陰亦爽。灘聲和雨夜偏多。前溪水闊羣鷗集。不用黃庭換白鵝。三黜元來不是逃。百年心事且吾曹。優閑以後無煩夢。榮辱前頭見雅操。良會酬誰金谷酒。幽居開盡武陵桃。相思隔水何由涉。容易春波長一篙。小庭芳草翠相交。手揲靈蓍玩變爻。肯爲鱉魚休數罟。欲攀烏鵲見危巢。孤眠正合編蘆被。艶曲還羞唱柳梢。山水淸談宜月下。竹扉時許野僧敲。家住靈源第幾橋。碧桃春晩任風飄。彎堤柳暗迷深巷。灌水溝平長碩苗。人自樂天聊永夕。雨能知節且崇朝。秋成不托吾將喫。飽向康衢請祝堯。名莊從古說平泉。肯俾前脩擅勝專。淸水游魚腥可膾。茂林伸蕨長如拳。參差綠漲高低柳。次第靑抽早晩田。把酒臨風無一事。題詩聊復暢幽悁。巖居何事此淹留。爲愛靑山漾碧流。映帶竹林寧畏夏。蕭踈楓樹又宜秋。千章老檜巢黃鸛。十里晴波送白鷗。坐久苔磯成少睡。不知游鱉戱魚鉤。老夫無力倚孤藤。緩步石松亭上登。山圍大野斷還續。水到平湖空復澄。長程驅馬遠行旅。未暮鳴鐘深寺僧。歸來林月欲微露。分付小兒休點燈。</text>
<title>次灌隱韻</title>,<text>簷頭乳燕聽呢喃。却爲泥草自芟。山竹引風晴亦好。野花經雨澤偏咸。閑情灌圃渾無事。韻語離塵更不凡。莫恨隔溪成小別。喜將箋幅替芳緘。靑山謝眺栗園潛。二老遺蹤領得兼。佳節輒因詩債償。落花聊爲酒籌拈。愁迴俗駕門常掩。怕向槐安夢或詹。千里蓴鱸風味別。絶勝羊酪和刑塩。前身歷數秪多慚。淡菜咬來味更甘。心似浪恬儲古井。貌如禪定坐孤龕。高低且卜風前絮。色相須看雨後嵐。已把靜便成正果。半庭群蟻聽何堪。</text>
<title>漫成</title>,<text>一抹孤岑曠野間。天開世界卽寬閑。庭前翠合濂溪草。宅上靑看謝眺山。晴爲納凉䟽竹逕。雨因移柳護松關。安身自是延年術。伏火何須問大還。</text>
<title>次金谷韻</title>,<text>山之一麓水之涯。巖穴爲居薜荔衣。百體亦須安樂法。肯將餘事役心思。右述自家依林一屋不成村。水石舂撞故作喧。誰放漁舟容易入。只緣花木傍靈源。右和戱贈南郭從遊各壯年。相看髩髮已居然。淸談與夜俱長短。猶似懸燈十載前。右懷夜話</text>
<title>朝潄</title>,<text>林下幽居睡起慵。無時無事不從容。精神也自通溪竹。風格偏宜滿壑松。多病任他侵瘧母。耽閑還喜斷人跫。淸晨潄罷寒泉水。濯熱何須酒盪胷。</text>
<title>申坡州 汝拭 挽</title>,<text>通家歷三世。共閈城南第。齒差公父子。上下各十歲。我托令胤契。公畜我以弟。世誼日以敦。交遊兩不替。自我出國門。音問邈難逮。或傳公示憊。無便憑仔細。朴郞前月至。慟矣公已逝。得年過耳順。官資何足計。二胤雖先圽。令孫爲可繼。况有大哥在。神明扶愷悌。瞻彼廣陵原。欝欝佳城閉。而我不出門。塊蟄同匏繫。無由一展哀。孤負幽明際。薤歌當執紼。爲之聊掩袂。</text>
<title>幽居襍詠</title>,<text>草堂睡初起。時爲抱膝嘯。山深恰藏蹤。野曠通遠眺。無田春不耕。有溪日來釣。畦蔬味正淡。山菜飢可療。壽夭各在天。枉恨失德耀。有時筭前身。寂寂發孤笑。五子與三孫。任爾賢不肖。人生一飽食。亦非曾所料。不讀凈名書。千載吾同調。枵然天放翁。生也支離寄。身心兩無事。睡起還復睡。素衣弊堪着。烏巾欹不治。飢飽亦莫省。稚子來相戱。形和不解嗔。氣昏還似醉。雙髩已蕭索。四末苦痿痺。生理豈堪謀。往事皆不記。任他造化天。樂此靜散地。苦飢不事農。畏逢催科吏。</text>
<title>續押平聲</title>,<text>晴陰乍重早花殘。物理推遷入靜觀。時序成功元易謝。妬風何事太無端。生涯下土田三畒。意味中天月一般。詩句不因牽率就。每逢佳境字吟安。棃花如雪殿芳園。昨夜顚風又一番。雜草易埋三畒秫。古槐多在百年村。朝飧且趁溪烟斂。雨候須看野井渾。欲說隣翁農扈事。病來神短捴忘言。魚蝦爲侶鹿爲群。人不過從事不聞。散步歸來宜緩節。放歌時復見微曛。精神斗覺窺林月。意態偏憐出峀雲。衰旺從知元一理。任他春序已三分。枉惜飛花减却春。本來容易海揚塵。東風淅淅如秋節。西日駸駸似老人。方藥何須調佐使。鄕居無復整冠紳。北窓午夢緣神倦。錯比煕煕太古民。前山風定濕雲堆。窓爲朝慵向晩開。鷺晒晴沙經夜雨。犢來幽逕破春苔。江潭折綠多瓊草。林樾栖紅半玉梅。酬酢化工還不暇。靑藜扶老獨徘徊。爲構凉堂近北厓。不妨巖谷互相乖。低平恰受三椽屋。陡斷仍成累級堦。幽逕細通臨水社。淸陰偏在滿庭槐。傍人莫恠常多睡。枕上悠然見葛懷。天地興雲大雨降。一江成海瀆成江。齊州但見孤烟點。堯土眞同九歲洚。屋似漏麻編敗秸。麥難爲豉恥空缸。茫茫野水無洲渚。飛過前山白鷺雙。右觀漲從容人事愜幽居。媚日輕雲曉雨餘。沙渚水深看浴鷺。釣磯苔長見跳魚。村謳競奏耕田曲。野老閑繙種樹書。一語持循唯是靜。迷塗用作指南車。晩起迎凉小牖西。微風不動午陰低。山開活畫雲屛合。巷織垂絲柳幕齊。欹枕欲成柴里夢。隔林誰送栗留啼。經丘更試從容步。賴有靑藜手自携。</text>
<title>李進吾 墪 甲山別</title>,<text>關山落日揔愁雲。何處孤城又送君。欲奏落梅春不到。秪憐群嘯夜堪聞。天荒渤澥曾開國。石老燕然舊勒文。莫歎枌楡違結社。邊民應待李將軍。</text>
<title>在溪亭。書栗里簡尾。</title>,<text>澤國偏多爽。凉風却似秋。無功石井水。得力木綿裘。雨過瓜宜子。晴來鯉戱鉤。休嗟小溪隔。亂渡有蒼頭。</text>
<title>三月三日。漫成要和。</title>,<text>芳園佳節屬三三。竹杖麻鞋恣意探。林密妬風花未謝。葉抽膏雨樹猶含。詩因足料多長律。酒到心盃倚半酣。遅日放晴沙正暖。夕陽携釣過溪南。日色竿頭已上三。老夫多睡懶幽探。梳因髮短椎還散。飴爲孫驕弄復含。愁絶杜鵑深樹哭。戰看群螘半庭酣。時時強策蹇驢去。稚子新居在水南。乾坤浩蕩立參三。欲縱神遊月窟探。風定天機群動息。雨滋春意衆生含。淸嬴秪爲遺塵累。暢叙何須賴酒酣。一室翛然觀萬化。傲情唯寄小窓南。指點孤村只兩三。起居寒燠少相探。山窓睡足禽聲閙。澤國雲低雨氣含。辛菜却須宜土種。濁醪猶解病脾酣。僧從岳寺來談勝。跨漢名區較北南。</text>
<title>復用餘字韻</title>,<text>閱盡悲歡返故居。白頭村老幾人餘。欹巢晩語新歸燕。斷港晴看舊戱魚。水沒圮橋橫獨木。日繙塵篋晒藏書。溪翁莫設三千釣。八十那堪載後車。</text>
<title>[黔巖錄序]</title>,<text>辛未五月十六日。發栗里向水村。盖借李友仲固棄庄。將欲寓居也。後移黔巖。倂錄爲名。卽天安地小東面也。</text>
<title>馬上口占</title>,<text>天時維夏氣凄凄。行意蒼茫日色低。乍別東岡身已遠。幾回南國路全迷。幽明隔世渾如夢。親愛臨歧又解携。風到林深方少定。一枝誰借暮禽栖。</text>
<title>牙山卞生東翊。持申台叔弼詩札至。仍次其韻。</title>,<text>論情那忍說。有淚秪長流。業障多纏縛。人謀易謬悠。朋簪今豈盍。民宅昔曾浮。莫道詩因興。吟成一段愁。曾與申令有同居之約。喪戚相仍。世故多端。未免中途離違。故篇內及之。</text>
<title>復用前韻。演成七律。</title>,<text>人生憂患死方休。錯恨光陰逝水流。相望參商晨落落。不堪湖海路悠悠。名鄕豈是幽棲定。浪跡還如短梗浮。天地卽今時序晩。近床虫語又新愁。</text>
<title>水村襍詠</title>,<text>余以辛未歲夏。僑寄于天安之大東面水土美村。適有漳濱之疾。伏枕呻吟。無以自遣。詢之土人。得地名之可採爲歌謠者。且就其陡厓斷麓稍有幽致而蕪沒不稱者。輒爲之釐其方音。錫以新名。又欲經紀以賁溪山。先定堂扁。輒有俚唱。而僦居之人。顧無事力可以辦此。適足爲病中消遣之資云爾。盖地乍近遠。非山有高下。俱在古縣東。分爲大小社。右大小東社水泉多甘冽。土地皆沃壤。村宜美爲名。居民樂生養。右水土美村麗代何年築。于今盡頹圮。誰能禦縞素。眞同秦萬里。右高麗城古驛八九家。門臨冠盖路。乘黃亦膏血。揚鞭不知苦。右金堤驛四望皆濯濯。盖以諸郡郊。一麓獨秀色。雲松宜可巢。右松巢林亂峯自東走。維北一山矗。豈是熊耳甲。應分鳥鼠脉。右熊鼠山織縷金梭促。連雲翠幕齊。春光藏萬柳。人道小蘇堤。右萬柳堤近澗便澆水。成堦要向陽。宜栽花百種。賭得一春光。右百花塢二水沿洄處。沙平成小島。延佇爲誰留。愛此多芳草。右芳草島玉立奇巖古。如張雲錦屛。幽居亦太侈。誅茅以爲亭。右雲錦屛浩浩明如雪。初疑匹練橫。俄然綠簑客。閑弄篴三聲。右一練沙夾岸雙溪水。滔滔日夜流。臣心如逝水。宗海到方休。右雙流溪我愛西岡上。亭亭獨也松。斜陽宜手撫。風雨讓䟽封。右獨立松誰剗他山石。鑱成丈六金。相辭衆羅漢。孤坐傍祗林。右孤坐佛潭闊秋水盈。天空霽月出。本體兩虗明。涵來倍澄澈。右水月潭芙蓉生小池。任爾納汚穢。亭亭故不染。賭得賢人愛。右菡萏池門前車馬喧。云是秦京道。紛紛萬丈塵。名利幾人老。右秦京道晴川一帶橫。歷歷漢陽樹。回首但烟霧。令人愁日暮。右漢陽樹豊世古縣治。前坪十數里。鋤謳和牧篴。處處烟雨裏。右豊世坪上有賽馬堂。下有瘞狗墳。中間上平田。居民樂耕耘。右堂隅墅體自閑中舒。心宜靜後養。名齋豈偶然。知爾樂天放。右天放齋種樹十年計。栽蔬學老圃。淵明且耽酒。輸我涉園趣。右日涉園君子有所憂。不以進退間。身雖遠千里。心豈忘一飯。右退憂軒竹榻經千卷。書灰香一炷。凝淸燕寢地。瀟洒超塵累。右燕超堂日暮愁烟霧。天空看衆星。丹心將白髮。徙倚拱辰亭。右拱辰亭榮枯與貧富。萬事皆本分。朝暮飯一盂。玆外吾不願。右安分窩</text>
<title>謝文伯仲章書問</title>,<text>一月由來一束書。故人珍重問何如。茅簷陡短三庚後。蓬髩全踈二豎餘。日糶官麰爲社酒。晩供盤菜摘園蔬。維麻更近魚商市。不待靈詹可卜居。</text>
<title>次謝艮齋韻</title>,<text>平生莫識縣門衙。浪跡山間與水涯。勤力薄田當食祿。勉輸官稅卽寧家。畦蔬且種千金菜。園木宜栽百果花。如是百年還少病。敎人應不解烹茶。</text>
<title>次謝艮齋韻</title>,<text>林芳凋歇殿蜂衙。偏愛凉堂近北涯。時爲有僧開竹牖。不曾因事過村家。池塘物色須荷葉。籬落繁華且菊花。莫道山居無藥料。白茅蒼朮捴宜茶。有妹窮居弟縣衙。無端離濶各天涯。他鄕淹泊經三序。何地淸涼集一家。對局亦難碁遇敵。看書其奈眼生花。盤因市遠無腥味。洗鼎休煎雀舌茶。</text>
<title>前韻衙字。複押意疊。故易用多字。仍記霖雨之苦以自解。俾諸兒同賦。</title>,<text>不管今年夏雨多。向來收麥足生涯。溪奔大野無邊浸。柳掩前村問幾家。釣客試探漁澤水。農人恐損木綿花。陰霖最是傷脾胃。賴有山童報熟茶。</text>
<title>苦雨。復用前韻。</title>,<text>較量今夏雨偏多。仔細元因處水涯。孤柳傍溪同泛梗。小村依岸卽浮家。炊烟帶濕生朝菌。淖潦懷山失井花。却暑方從鄕老得。麥芽爲酒勝淸茶。</text>
<title>立秋日書懷</title>,<text>流滯殊方歲屢遷。立秋時節又居然。簞瓢契活元吾分。碁酒團欒且少年。遠峀出雲看靉靉。小池通水聽涓涓。還憎病後多衰相。午睡昏昏夜少眠。石逕緣溪嚙作遷。絶憐林壑更呀然。三庚欲謝秋無日。萬寶將成歲有年。微分每慚隨飮啄。聖朝難望補塵涓。虗堂靜寂柴門掩。淸晝尋常隱几眠。雨後川渠易變遷。改觀還似別區然。菟裘亦是留多債。桑海元知未百年。遠樹俯看晴歷歷。寒泉嬴得細涓涓。慇懃爲報樵童語。豊草休驚麝鹿眠。</text>
<title>階菊向茂。喜而賦之。</title>,<text>移傍陂陀構小齋。向陽開土自成階。何須種菊論佳品。秪爲蒔花是好懷。遅待秋華宜酒泛。賴供詩料且愁排。今年雨足多條暢。長養方知萬物皆。</text>
<title>庭前隟地。池種蓮。參差荷葉。浮出水面。方以爲勝觀。忽見一朶紅房。半開於叢葉之間。幽香馥郁。風格瀟洒。如從濂溪上。邂逅隱德君子。遂次兒子韻以志喜云爾。</title>,<text>一朶新添一段奇。紅衣碧玉映淸池。如朱亂紫憎蒲葉。若性牽情愛藕絲。休使女娘歌採曲。卽將君子結幽期。經營省力詩全廢。漫爲名花且賦之。</text>
<title>復用前韻</title>,<text>幽泉一道領淸奇。貯水仍成上下池。夾岸亂莎鋪作薦。護堤移柳細如絲。盃舟恰受隣兒戱。壺榼分留社老期。來歲蓮房應結子。不知萍梗又何之。</text>
<title>次柳柳州韻</title>,<text>肺病年來停濁酒。身閑日午開雙牖。農人刈麥夜深歸。老婢篝燈理杵臼。</text>
<title>黔巖八景</title>,<text>隩壤消殘雪。枯荄動句萌。和羹非志飽。所樂在春生。右陽坡煮艾翁老不知節。人言開杜鵑。山家愜幽賞。何必過前川。右酉峯賞花一霎荷塘雨。淤泥葉欲抽。靑錢謝碧玉。似解量珠羞。右池塘雨荷隔水烟村杳。環堤柳幕齊。殷勤栽種意。賭我好詩題。右水村烟柳戶壓離方豁。渠通白水長。知吾多受賜。看取啄餘黃。右南坪觀稼樹好凉陰合。高宜酒席開。村翁秋社會。取次上東㙜。右東㙜會社霜霰迷金華。瓊瑤壓翠顚。看如白玉柱。屹立可擎天。右華山對雪群芳已凋歇。幽事正無憀。欲訪寒梅樹。騎驢過斷橋。右竹洞尋梅</text>
<title>鵞</title>,<text>縞衣丹頂卽天眞。楚水吳山鴈隣。籠去遂爲烟火食。至今應恨寫經人。</text>
<title>鴨</title>,<text>䧺鴨從雌步步尋。羽毛雖短亦飛禽。憐渠底事隨人啄。引頸時時作越吟。</text>
<title>次徵兒韻</title>,<text>夢榻書灰坐數更。冷然世界怳三淸。風傳警鐸金爲口。雪落虗簷玉有聲。藥竈烟微吹更熾。繅車指直斷還鳴。從容父子兼師友。鄒魯遺文且講明。</text>
<title>復用前韻</title>,<text>山河雪罷似紛更。天地氷壺萬壑淸。開戶正宜看岳色。循除無復聽溪聲。圍爐不怕鶉衣薄。滴露還憐蚓竅鳴。沽得村醪須細酌。入簾初魄欲生明。</text>
<title>又用年字韻</title>,<text>彈碁賭酒餞殘年。禪裭乘除且樂天。月有佳期尋半夜。燈如親友守孤眠。靑看東秀知寒後。白占西成驗臘前。貧賤得來宜不去。却羞村老解相憐。</text>
<title>入華山洞口逢僧</title>,<text>獨入華陽洞。初逢萬福僧。浮雲共流水。赤葉又蒼藤。毁塔何年刹。危梯果幾層。空門知不遠。林靄和烟興。</text>
<title>示先行諸公</title>,<text>境僻無非勝。身閑便是仙。休誇觀覽遍。山外亦如前。</text>
<title>送輝還廣。次徵兒韻。</title>,<text>衝飈吹雪細霏霏。游子行裝一敝衣。家累恐敎兄獨任。吾衰不與爾同歸。那堪杜甫聽猿下。秜有莊周化蝶飛。幾度商量娛老計。百年唯願莫相違。</text>
<title>感興偶吟</title>,<text>霰雪交飛歲色殘。紙窓風力夜來寒。梅如處子羞低鬂。竹似貞臣儼整冠。深室擁爐春氣象。名途投紱鐵心肝。閑情不管靑山外。始識桑廬號易安。又饕風撼壁一燈殘。月色將來夜氣寒。病在肺傷停濁酒。老妨頭禿怯凉冠。唯宜守白藏蝸殼。無賴還丹拭馬肝。門帖立春何所祝。年豊國泰又身安。</text>
<title>偶吟</title>,<text>有妹窮居失所歸。一生唯與我相依。自從別後應無賴。况是冬寒又歲饑。右懷妹有弟三冬未見書。近來官况更何如。吾年六十無多日。每憶田園共索居。右憶弟廣陵山下曾栖地。子女群居共食貧。明日爾降吾憶爾。應如卄二爾思親。十七伯兒生日。卄二老夫初度故云。○右憶子女</text>
<title>次采兒韻 二首</title>,<text>本自非吾土。如何送爾歸。叵堪爲客久。况復見書稀。俗事憂兼喜。人情是和非。巴陵存晩計。他日莫敎違。臘向寒梅謝。春從細草歸。人生適意少。佳節把盃稀。隣喜顔情熟。孫欺齒髮非。優遊百年計。心事十常違。</text>
<title>倒用前韻</title>,<text>孰使生離合。仍之又巧違。陶潛枉掛抱。蘧玉晩知非。晝永茆齋靜。山深俗駕稀。窓前如有鳥。休送不如歸。</text>
<title>次秦公緖山居韻</title>,<text>人生無處不宜家。好傍坡陀可種花。窮谷豈愁烟火絶。春來猶自服朝霞。巖居亦有兩三家。新闢荒菑種木花。似畏俗人尋谷口。炊烟近水結成霞。</text>
<title>偶成一絶</title>,<text>白酒何時熟。黃花幾日開。花開酒熟後。爛熳泛深杯。</text>
<title>林綾州 渙 挽</title>,<text>湖海逢迎酒一尊。衰人叙舊捴情言。同爲宅相潘南氏。幾世隣居錦里村。憐我蚤年孤露感。喜君豊頰典刑存。那知乍別成千古。遠寄哀詞和淚痕。</text>
<title>次龜峯集中韻</title>,<text>無賴茆齋護短簷。柳因新種幾枝纖。靑山偃蹇來窓外。不爲斜陽更下簾。天工多事侈田家。未到重陽已菊花。日晩携筇向何處。渡溪樵路上山斜。</text>
<title>維鳩村</title>,<text>枉策羸驂薄暮休。一村民物似雄州。千章老木陰仍合。十里長川匯輒留。海舶魚塩通亥市。溪堂尊酒說風流。名區雅有分山約。回首江雲憶舊遊。</text>
<title>次叔弼韻 二首○庚午</title>,<text>群芳凋夜露。幽思叩憂端。形色猶祈老。詞情减少瀾。人生初節易。行路古來難。獨立汀洲晩。秋風結茝蘭。素貴非吾分。幽懷托子知。欲回宸極望。頻上石樓危。自有膏肓疾。難逢國子醫。山中如舊曆。應不賦歸辭。</text>
<title>次金谷四懷詩韻</title>,<text>羊膓不足喩危途。一出黃扉便闔廬。君子退身憂亦切。野人爭席禮還踈。秋風攬結中洲莽。暇日繙尋上乘書。萬折朝宗心未已。移家猶近大江居。右懷蘿溪翺翔當日廁榮途。共鎖承明舊直廬。八座交情仍莫逆。百年緣分未應踈。餘生各遂優閑計。兩地休嗟斷絶書。聞道君家饒海味。水居元自勝山居。右懷杜江兄弟從古相安孰異途。欲回新築傍蝸廬。分山有約誰爲障。入海無端計却踈。頭白共成歸去賦。眼靑時見寄來書。近聞金谷開三逕。社榟鄕楡是舊居。右懷金谷歌吟物色惱沿途。纔𦈥燕驂又郡廬。神會元知無遠近。氏分休說有親踈。浮生竝歲俱衰境。傲吏逢秋奈簿書。只是名區歸管領。鏡湖從古號仙居。右懷臨瀛使君一啄疇非在命途。三椽亦可作精廬。無人不管衡門設。絶俗何妨井里踈。拋却親朋休問訊。任他兒少懶詩書。徽之買酒還多事。物色前頭未定居。右自述</text>
<title>石松偶吟。仍次前韻。二首</title>,<text>巖邊䟽竹細通途。溪上誅茅編作廬。遐心閑共水雲遠。衰髩颯如秋葉踈。僧歸廢院秪留偈。鳥印空階猶造書。山南山北好泉石。朝去暮來無定居。經夏苔深未辨途。枉勞鞍馬到牛廬。衰年已謝尊罍分。晩食猶甘糲飯踈。隔世如逢會心友。閉門休著絶交書。醉醒淸濁宜同調。須向靈詹共卜居。右寄東村</text>
<title>謝東村來訪</title>,<text>山社初成興欲濃。故人珍重又吟筇。眠來且聽溪舂石。坐久仍看月隱峯。政使葉堆藏別界。不妨林壑謝秋容。沿流上下村多少。半是漁家半是農。朝烟宿霧蘸溪濃。處處奇巖解住筇。上下澄潭餘十里。淺深嵐翠更千峯。閑中意穩眠常足。分外堂成膝可容。谷口販柴猶契活。詩人枉恨兔園農。</text>
<title>李相國 尙眞 挽</title>,<text>晩際風雲起遜荒。儼然紳笏坐巖廊。蒼生顒望須君實。白首嚴程又吉陽。共識淸忠全素節。詎堪終始閟哀章。人間不盡云亡痛。淚爲公私洒北邙。</text>
<title>悼李子文</title>,<text>柴門離別尙依俙。路遠常嗟信使稀。浮世無端人事變。不堪隣笛淚沾衣。新年書札向誰裁。爲問歸期亦未回。倘使旅魂隨櫬返。也應今夜枕邊來。</text>
<title>朴承旨 元度 挽</title>,<text>半刺黃岡日。邊州作客時。官盃謝厚意。庭玉樂新知。晩出銀臺直。俄驚夜壑移。前年望峽淚。今又爲君滋。</text>
<title>金堤李生▣▣挽 二首</title>,<text>阿咸書到一長吁。命與仇謀理也無。竗譽蜚騰仍筆硏。暮途淪落又江湖。純禧只享稀年壽。餘慶應須四丈夫。親誼平生唯涕淚。緘辭千里洒黃壚。嗟吾親誼絶緦功。每把情書兩地通。兄弟群居爲至樂。兒孫成長見家風。獨專閑福才非絀。兼享高年命不窮。後死餘生唯有淚。緘將挽語溯悲衷。</text>
<title>寄卯君嶺東奉使之行</title>,<text>平生夢想在金剛。每恨山前驛路忙。臨別羡君仙有分。萬千楓岳又秋光。</text>
<title>呂政丞 聖齊 挽</title>,<text>名位推遷極一時。從容進退揔恩私。人稀七袠非無壽。慶屬諸孫卽有兒。僕射小心常處見。午橋閑福晩年知。如今陡覺風流盡。白首那堪後死悲。</text>
<title>李㫌善 行運 挽</title>,<text>范老庭垂訓。袁郞季絶珍。肩隨仍閈接。文會又姻親。每惜沈劉第。旋驚戒樂春。朋知零落盡。沾灑滿衣巾。</text>
<title>寄叔弼 壬申</title>,<text>晨起梳頭素髮垂。筭來爲客太支離。峒村晩托枌楡社。隟地仍開菡萏池。隱溆繁陰紅蓼葉。上階秋色碧梧枝。時因令節懷還惡。爲是幽明阻後期。</text>
<title>金僉正 必振 挽</title>,<text>総丱托末契。居然成白首。况吾會心親。卽君同窓友。相逢輒語君。阻面若携手。粹氣未易完。奇才多不耦。劉蕡竟下第。鄧攸仍無後。每思玉雪碎。喪明從古有。得年未六旬。天胡又奪壽。若其官崇卑。不足爲君疚。一約落參差。平生多愧負。精靈倘有知。鑑我此心否。畸蹤不出戶。無緣奠鷄酒。執紼唯文甫。哭挽者悠久。</text>
<title>次成陽川 至敏 軸上四字詩韻</title>,<text>我懷古人。莊誦遺書。百年間闊。邈焉日踈。匪子言詩。孰從起余。維坡之曲。必式之閭。維蘭之茁。必有之餘。所其遺安。風雨弊廬。業守箕裘。樂在耕漁。世其家者。微斯人歟。川路雖脩。豈無舟車。如鴻傷繳。不敢求侶。感子續古。聊且書與。蟬聲乍淸。矯首以竚。</text>
<title>用宗姪柳君瑞韻。題堂兄二友亭。</title>,<text>生同甲子又同堂。每憶趍庭列鴈行。伊昔少年俱老大。卽今人事足悲凉。悔敎肉相投班筆。敢許眉良最馬常。白首重遊䓗竹地。不堪詩輟詠華棠。名鄕本不讓吳松。錦里何須羡素封。竹塢堂成烏几靜。柴門客散午眠濃。多君故社皆親誼。憐我殊方少過從。課僕灌園閑事業。起來閑趁日高舂。</text>
<title>次贈朴士心 泰恒</title>,<text>故社歸逢爛熳春。衰年無賴藥君臣。身如短梗終難定。室僦他鄕更絶隣。投我擲金傷遠別。憐渠冠玉任長貧。玆行底事還忙了。且趁田家賽戊神。</text>
<title>次贈金上舍 䎖</title>,<text>袖裏驪珠煥客堂。自慚才退困尋行。詩成別席多幽感。酒到情盃壓晩凉。暮境悲歡都不管。浮生離合亦無常。君家近海饒閑趣。應共沙禽宿海棠。</text>
<title>次贈法䧺上人</title>,<text>客裏逢僧話。春深聽子䂓。衰遅吾老矣。漂泊爾何之。岳寺談經日。官齋覔句時。正師已坐化。高韵邈難追。</text>
<title>贈茅山諸宗</title>,<text>携壺挈榼日盈堂。親誼居然弟姪行。別後冠童今老壯。向來離濶幾炎凉。</text>
<title>次詠八亭八詠韵 幷序</title>,<text>茅山之會社亭。古也。丙丁亂後。吾先祖▣▣四矯堂寓居于亭之傍。敎授鄕子弟。設齋于亭之舊墟。扁以憤悱。及先生歿而諸生合辭俎豆之。撤齋之材。移構于祠宇之側。爲藏修所。尤齋所以有莘莘之嘆。而亭因以廢。過者咸咨嗟焉。余以丙辰歲。離鄕十七年而歸。亭始巋然。廣其兩楹。易以陶瓦。雖謂之侈後觀宜矣。亭壁舊有諸君子八詠之什。而中經兵燹。或逸或存。今將謀揭舊梓以賁溪山。而諸長老謂不佞知玆亭之興廢。俾識其顚末。遂列如右。且用板上詩韻。賦得八絶。以寓令威返國之感云爾。枯筇尋社去。漁唱隔溪聞。天借茅亭月。風吹竹嶺雲。右竹嶺明月乕踞山勢矗。龍馭海雲深。靜影初沉壁。溪分萬道金。右乕山落照岸柳金初湧。洲荇帶已牽。冠童携手去。春意在龜川。右斷橋尋春洞府心田闊。郊墟掌㨾平。蒹葭變霜露。時氣屬新更。右秋郊晩望晴陰宜小集。相與挈癭尊。長老休辭醉。扶持九節根。右槐陰小酌持竿餘丈長。收釣一肩高。穿去仍賖酒。燖來且洗刀。右龜川釣魚月引彎弓滿。雲開畫布鮮。從容君子事。持敬似臨淵。右松坡射帿採彼蓴爲菜。流之竹作藍。元來齊丙穴。名品勝辛甘。右南塘採蓴</text>
<title>寄茅山諸宗</title>,<text>去日早梅落。來時春栢開。中間數十日。相與日盃。宗族憂樂同。親朋晨夕至。傾情不擇言。得酒期以醉。子順老更狂。自許南州傑。如何謝家姪。對局碁反劣。叔起居最近。仲張病良已。憐渠安老客。窮獨益憔悴。團圓曾未幾。苦被世紛縛。班荊竹村路。斜日驪駒促。別來已匝月。情懷誰與叙。宗家經紀事。爲問能就緖。如今丙穴魚。正是梅月節。胡爲滯他鄕。飢採山中蕨。奮飛無八翼。心焉菀不舒。寄題二友亭。聊當尺素書。</text>
<title>五老亭主人內外。俱享大耋。以嘉會周甲之年。設重牢筵。聞其宗人相與爲慶壽之什。謹次其韻。寄尹秀才亨仲以賀之。</title>,<text>三達由來齒一尊。人間壽瑞又名門。重牢自可緣情設。末節何須據禮存。花燭宛如留永夕。彩衣偏愛帶朝暄。大家嘉會兼歌頌。勸戒從看本實敦。</text>
<title>夜坐見兒輩戱骰漫吟。</title>,<text>分曹賭勝木爲骰。良夜仍成秉燭遊。快把手嬴要不托。強將僧笑却求酬。村無歲釀衣頻典。客設時肴菜作羞。莫道殊方歡意少。詩成聯句酒添籌。</text>
<title>尹副學 搢 挽</title>,<text>吾榜當年喜得人。壯元聲價更超倫。仍居晉鄙薰良地。終作麻衣箸畫身。雙樹猶堪傳舊業。九原那忍閉淸塵。哀歌緘寄公私淚。爲洒何山墓草新。</text>
<title>朴南平 世標 挽</title>,<text>迭與阿咸奉壽巵。門花縣接錦江湄。薤歌忽唱先晞露。荊樹唯餘最老枝。旅櫬那堪今北返。離筵仍想昔南爲。同庚共閈情偏重。淚爲雙蘭字字滋。</text>
<title>鄭廣州 齊泰 挽 三首</title>,<text>相彼山中木。將成大廈材。培根條未暢。風雨忽相猜。不謂一舡鶴。便成交趾珠。如何司命者。又靳少踟躕。世事同秋葉。人生若晦菌。倀倀無相𥌒。獨立淚沾巾。</text>
<title>全坪君 漷 挽</title>,<text>相紼年年送弟兄。薤歌凄切若爲情。猿膓已斷仍臨老。螟祝初成尙屬嬰。朝退無憑唐特進。家居最樂漢東平。傷心故宅春歸日。唯有王孫草自生。</text>
<title>李鎭安 羽成 挽</title>,<text>故人甥舘荷垂憐。安里交情玉雪偏。拙宦平生花一縣。壯元三世璧雙聯。傷心幾過踈槐宅。和淚今題露薤篇。素紼丹㫌何日發。哭攀髫白峴山前。</text>
<title>金承旨 斗明 大夫人挽</title>,<text>斑衣迭侍巹盃筵。有德方知百福全。膝下子孫仍積慶。人間八十卽高年。榮踰將母潘輿奉。恩許從夫紫誥宣。每憶行臺賦陟岵。不堪臨挽倍悽然。</text>
<title>李大將 世選 挽</title>,<text>關防都節度。神策大元戎。威惠仍南北。哀榮又始終。據鞍違壯志。屛樹想遺風。將門今有子。堪托舊箕弓。</text>
<title>金承旨 洪福 挽</title>,<text>淵珠雙失壑舟移。獨立從誰問路歧。今世相人吾不復。老夫奚但哭吾私。</text>
<title>洪九言林川別</title>,<text>問君何事又南麾。親愛臨分莫挽衣。一路福星今百里。是知廷議重民饑。</text>
<title>次李僉正 舜岳 重牢宴韻</title>,<text>高堂重敞巹盃筵。甲子今周六十年。耆宿風流仍宅相。渥丹神骨卽眞仙。尊開慶壽佳賓集。節届淸和霽景鮮。從古善人膺百福。祝君留與二郞傳。</text>
<title>洪庶尹 重箕 箕城別</title>,<text>箕子千年國。關西第一州。通衢皆列肆。臨岸捴名樓。簿牒仍雲委。輪蹄又水流。星郞今出宰。游刃也應優。</text>
<title>寄興陽</title>,<text>寄語興陽客。無將等汨羅。瘴鄕眞樂土。蠻海亦恩波。况復松楸近。仍兼橘柚多。何由武城去。莞爾聽絃歌。</text>
<title>送伯兒北幕之行</title>,<text>生憎行路苦多歧。纔返南麾又北陲。氷雪季冬嚴譴日。秋風落日遠將時。銘功驃騎登臨塞。倚劒鯤魚變化池。若使浮名拘絆在。世間誰道是男兒。</text>
<title>春宮患候平復後。次玉堂志喜韻。</title>,<text>彤庭獻賀集多官。和氣氤氳辟曉寒。嘉與士民千歲祝。慶關宗社萬年安。星輝舊譜仍成曲。雨露新恩不惜乹。憂疾聖心今悅豫。龍樓問寢永承歡。</text>
<title>次琶潭精舍韻。奉呈藥泉台案下。</title>,<text>由來仁智愛山川。不在山間在水邊。正喜懸車離俗軌。何妨卜築少人烟。亭㙜絶勝非因地。几舃從容且樂天。病告年休同一退。歸雲南望思悠然。</text>
<title>次朴文純公延謚宴韻</title>,<text>奠夢猶慳假數年。斯文墜地奈何天。肯將魏氏新元用。見許陶山舊號宣。是日惠風偏聖渥。同朝上相又賓筵。由來坏蟄違勤速。無復如承謦欬然。藹然誠意一篇中。擬挽唐虞比屋風。留洛遽歸司馬似。延和奏箚晦庵同。文章已自髫齡得。師道遙從𨓏喆隆。節惠禮成塲築畢。可堪溪上舊栖空。</text>
<title>用玉果金吾錢席韻。兼爲定州別。</title>,<text>傷別年來不賦詩。况今南北送行時。林烏反哺專城養。琴鶴歸裝隔歲期。淸白家傳方是孝。男兒老壯肯言私。團圓竟夕成良會。雨解關人亦一奇。</text>
<title>次寄北幕</title>,<text>春意先從柳巷歸。放晴山色捲朝霏。投閑自幸興居適。攬鏡全無齒髮非。過分科名三季盛。任他書信一年稀。老夫却笑情難制。坐筭前期抵落暉。底事栖遑在路歧。少年行役亦支離。桑弧本是男兒志。匏繫寧堪老大悲。長白春還猶雪色。窮溟水擊卽南爲。由來置散無他念。唯有關心憶遠時。</text>
<title>申右相 翼相 挽</title>,<text>辭與淚緘詩永廢。音從絃斷意難眞。平生不是輕餘子。斯世而無念此身。虗負水村同結社。幸將幽宅更爲隣。東門一晤仍千古。妄作還如有正因。又每道相先後。休傷此別離。人間吾已厭。泉路更爲期。</text>
<title>次東村韻 丙子</title>,<text>莊生好大言。強爲齊萬物。如何歌扣盆。可見常度失。親炙聖門者。索居喪兩目。鍾情吾不免。奈此悲塡臆。</text>
<title>李石城 集成 挽</title>,<text>昔在壬寅歲。始與君相識。參差各數歲。聯翩遊國學。偏憐伯倫酒。不厭曼倩謔。三十年前事。依然一夢覺。世故莾回互。邇來恨離索。我如鶴歸遼。君同驥伏櫪。未開北海樽。忽驚山陽笛。誰知泡影促。自愧塵冗縛。壽靳稀年享。官纔一縣薄。所賴大小連。堪可靑氊托。旣失白馬期。更負生蒭束。題辭遙相紼。有淚自沾臆。</text>
<title>朴尼山 龍見 挽</title>,<text>文采風流有自來。浮沈末路淺深杯。操觚肯屑公車業。製錦須看政事才。却恨離騷仍抱疢。卽知無妄亦爲灾。寢門哭訣無由得。緘淚題詩瀉此哀。</text>
<title>尹中和 𧂍 挽</title>,<text>璀璨三珠一榜聯。維時吾亦忝同年。叔季績文仍得第。功名比郡並稱賢。愁看鴈序那堪斷。淚爲羊公不禁懸。浮世死生無可憾。家聲賴有二郞傳。</text>
<title>朴都事 泰恒 大夫人挽</title>,<text>學士纔爲佐幕行。秪緣榮養賽專城。忽驚津劒相隨化。未卒林烏反哺誠。托子靑氊仍舊物。從夫丹誥煥銘㫌。平生截髮賓曾忝。此日題詞涕滿纓。</text>
<title>尹江陵 理 挽</title>,<text>芹宮曾托契。甲子又同庚。烏府霜留簡。鷄林秩視卿。靑雲嗟半路。黃壤隔平生。擬賦揶揄語。緘辭却愴情。</text>
<title>趙左相 師錫 挽</title>,<text>蘧然春夢舊鑾坡。棋局前頭已爛柯。千里楓林魂未返。一聲鄰篴淚偏多。他鄕泛梗隨風轉。逆旅班荊乍電過。杜老東翁知此意。無緣會合且知何。</text>
<title>用四懷詩韻</title>,<text>香山靜社近何如。聞道坡江晩結廬。秪爲逃空音信斷。豈緣多病故情踈。論心屢解曾懸榻。替面時看舊枉書。回首海天雲渺渺。恨無便使問興居。</text>
<title>柳漣川 檜齊 挽</title>,<text>以我同宗誼。仍君篤厚風。情猶親弟侄。慟豈間緦功。二縣碑皆口。雙珠慶有終。齋居違死別。臨輓泣衰翁。</text>
<title>沈一哉 極 吉州別</title>,<text>持節古長孺。鐃歌今隱侯。還拋冠獬豸。換着鐵兜䥐。自有從軍樂。休爲去國愁。君恩隨處重。何以答分憂。</text>
<title>李文甫 翊周 安岳別</title>,<text>天寒雨雪政霏霏。歧路前頭更挽衣。同學螢窓今已老。趁期鷄黍未曾違。䟽家知足且移疾。陶令折腰應賦歸。把酒離亭休惜別。百年佳約在荊扉。</text>
<title>柳姪 漢祥 挽</title>,<text>對坐靑燈細雨簷。交情宗誼兩相兼。諸郞足見餘風在。遠客渾忘盡日淹。命似飛花隨處順。心如古井本來恬。哀歌題寄偏緘淚。孤負平生擧孝廉。</text>
<title>沈敎官▣▣挽</title>,<text>樓名讚慶事堪誇。德選銅龍又故家。三世巾綦仍福祿。一時冠冕亦芬華。靈輿忽變曾隨板。虗寢猶陳未釋麻。倚伏前頭爲善報。也應留付茁蘭芽。</text>
<title>趙子直 相愚 江界別 癸酉</title>,<text>三年久作淸源客。白首猶能說此州。渤海幅員仍四郡。㙜隍形勝最高樓。鐃歌夜和從軍樂。桑落時澆出塞愁。遙爲江山飛一盞。當筵換主更風流。古渤澥國。或云在三甲。或云卽府廢郡。未詳孰是。而西之有府。猶關中之有巴蜀。卽所謂棧道四塞。綰轂其口者也。蜀雖蕞爾。炎運再興。綿曆四十。狄踰雖荒絶。西幸時議駐蹕者。三停居一。又曷可外之哉。第其民羯䩟不均而地饒貂鼠參。民之趨利也。不啻若壯士之斬將搴旗。猾吏之刻章僞書。王化職此而不究。長吏坐是而抵法。苟不能左右投機。緩急適宜。其何能使斯民服親上死長之義。而盡牧民禦衆之責乎。節以寬猛。如諸葛之治蜀。一方保障。如尹鐸之晉陽。深有望於明府云爾。</text>
<title>次李士常韻。寄題友于堂。</title>,<text>羣居一室樂篪塤。攻苦寧爲志飽溫。已喜中郞成進士。佇看餘慶在賢孫。人間血淚悲風樹。堂上春暉愛日。異代關西夫子後。友于傳自孝慈門。士常居在雲山。雲山卽關西地。其王大夫以孝行被徵不就。有隱德。故第七及落句云。</text>
<title>[蛇山錄序]</title>,<text>壬午五月。因臺啓有中道付處之命。赴配稷山。寓居于蛇山下村舍。十二月放歸田里。癸未以後爲廣陵錄。</text>
<title>漫成</title>,<text>孤臣甘伏質。恩譴出湖鄕。慰禮千年國。荒墟九侍郞。溪流鳴玉珮。峒戶近金剛。恰有行吟地。桑麻號道藏。</text>
<title>咏梧桐楊柳</title>,<text>亭亭庭畔梧桐樹。裊裊墻頭楊柳枝。吟弄淸風與明月。一堂相對卽心期。</text>
<title>鳳仙花</title>,<text>地宿三生債。人添兩鬂華。荒堦小窓下。唯見鳳仙花。</text>
<title>望聖居山</title>,<text>窓前一髮聖居山。盡日相看不厭閑。天使瞎翁無所睹。雨將蒼翠有無間。</text>
<title>太室祠 二首</title>,<text>維南有聖居。維嶽有雲霧。土人說經驗。必霽崇朝雨。欲霽崇朝雨。先興太室雲。祠壇知在此。秋熟賽靈氛。</text>
<title>謾吟</title>,<text>孱顔雲傍石。陂澤水盈科。草合蛩棲壁。泥融燕補窠。他鄕久作客。窮巷少相過。病眩詩全廢。東園學種瓜。</text>
<title>久雨</title>,<text>太室祠壇在古城。烟雲濃淡占陰晴。圯橋水滿仍成浸。矮屋簷虗易放明。廵圃日看鮭菜茁。抽籤時閱史臣評。行吟澤畔非安順。聊以優游送此生。</text>
<title>遣悶</title>,<text>寵辱皆前定。流離亦善緣。蒲圃容四末。茅屋恰三椽。意懶朝仍卧。身閑晝亦眠。時斟元酒飮。聊復暢幽悁。</text>
<title>用柳柳州韻送舍弟</title>,<text>關樹停雲望渺然。歸程慰禮古城邊。君行誰與消長日。我病偏憐失盛年。旅泊生涯仍客地。倦遊行色又炎天。遙知別後相思處。靑草池塘雨和烟。</text>
<title>得閑多事外。知足少年中。分韻十絶。</title>,<text>喜事事方多。求閑閑自得。要之喜與求。一任吾心樂。居家無過儉。養性莫如閑。率是以修鍊。何須服大還。取次三庚過。凉飈曉夜多。裲襠脫復着。唯恐病還加。登崇本不期。薰藉又何事。未効涓埃報。分甘魑魅地。偶爾在湖中。居然又嶺外。煞遠亦何傷。均勘本同罪。事欲須天問。心應許我知。靈氛今不在。無處可稽疑。看書且賦詩。永日亦不足。夕風將雲去。浮世一榮辱。欹枕午眠多。掩門塵事少。安栖托風定。林樾見歸鳥。膝下五男子。人間七十年。浮漚何足問。生死且聽天。處義非由外。知仁在性中。無憂方是樂。持此以長終。</text>
<title>偶成</title>,<text>身如定釋坐禪龕。欹枕時看蟻戰酣。積雨初收山現相。捲簾如對故人談。</text>
<title>感秋</title>,<text>殊方秋易晩。遠客髩先華。梧語經霜葉。籬殘冒雨花。有愁唯自瀉。無酒不須賖。強欲登高望。日色已西斜。</text>
<title>寄題安城宰申叔夏藏梅閣 四首</title>,<text>誰採西湖種。移來東閣上。應知春意思。先人使君賞。使君素愛梅。梅本有馨德。愛德不愛花。流爲及民澤。雪萼凌殘臘。粧㙜不放寒。人工奪天造。要作弄珠看。簾內騷經讀。梅花却竄名。如君分一朶。千載見幽情。</text>
<title>呂鎭安 光周 室內挽</title>,<text>延李元名閥。夭桃又叶詩。純深看坦腹。柔婉見齊眉。露薤歌何忍。秋蘭弱不支。傷心湖外路。皁盖護靈輀。</text>
<title>洪參判 受疇 挽</title>,<text>白首知申事。紅塵傲俗姿。平生任眞率。歲暮托交期。前慢元宜直。公非實不私。泉塗倘會合。此別幾何時。</text>
<title>尹左相 趾善 挽</title>,<text>兄弟同升事更奇。渭陽家世卽台司。忠䂓不替懸車日。確論常思伴食時。高壽元仍頤養力。達觀寧作索居悲。風流寂寞耆英社。朝暮黃壚是後期。</text>
<title>南領府事夫人挽</title>,<text>雅聞申國懿。曾忝李膺門。福履高年享。恩封極品尊。靑氊傳一子。玉樹列三孫。終始哀榮備。堪輿吉叶原。</text>
<title>敬次大報壇親祭後下政院玉堂韻</title>,<text>九級皇壇奉珪親。東廵時月屬殷春。忱誠炳若朝宗扁。仙仗森如羽衛陳。折節從看來駿骨。出師誰復戴綸巾。寧陵宿草偏多感。遺烈餘風庶可遵。</text>
<title>次權知事 是經 韻</title>,<text>並世幸能同壽社。隔江無路欵山扉。憑將圈玉纔投贈。嬴得驪珠映壁輝。</text>
<title>李僉正 舜岳 遷葬挽</title>,<text>功名郡邑任蹉跎。興到時時酒每賖。自是冲懷輕紱冕。不關奇數阻恩波。超塵世界凝香寢。嗇性工夫鍊汞家。墓草居然今五宿。二連何忍撫前和。</text>
<title>次士常韻</title>,<text>詞章經義欲何居。吾子聡明捴有餘。浮世榮華都外物。此心收斂卽眞如。工夫相彼數飛鳥。遊學多君千里魚。今去友于堂上會。幾時簦屩且歸歟。</text>
<title>申順安 潚 別</title>,<text>逢別生陽舘。居然二十年。當時未究業。留與使君傳。余自舞勺之年。從君先相國遊。及壯。同成進士。先後釋褐。逮丙辰。余守江州。翌年。公尹龍灣。江之去灣。殆七百里。傳筒月再三焉。甲子。公解西符。余忝其代。交龜於生陽舘。解衣盤礴。留連數日。其時物色。歷歷如在眼。而人事已非昔矣。吾今老且病。無由與君共遊桐鄕。復賞陳迹。語君以當日事也。君過箕城。大同舘之北。牧丹峯之南。有所謂制閫堂者。地爽塏。制作頗宏傑。其棟楹梁桷。皆先相國之所經理也。瓦磚丁粮。卽余代斲後所措置也。數年而合成一大衙門。遂爲觀察治所云。其後遭際聖明。與公同升諸公。自結髮至白首。凡與公出入周旋者久矣。而此亦事爲間協心共濟之一斑也。君今西赴安定。以相國仁民愛物之心推之於一邑。則游刃有餘地矣。豈不恢恢乎哉。十年病眩。精神昬短。旣不能詩。又不能文。聊以所感於心者。書爲使君別。</text>
<title>巴陵途中</title>,<text>五載巴陵路。歸鞭薄暮雲。家家非舊主。處處有新墳。野色秋來媚。溪流雨後分。眼看多裭換。孤鴈不堪聞。</text>
<title>用郭都正王大夫重牢宴舊韻。賀郭都正重牢宴。</title>,<text>華燭仍前度。雲孫又八旬。天恩許百里。時節屬三春。壽酒盃常凸。官梅臉欲均。歌詩傳盛事。休聞舊猶新。</text>
<title>郭都正 昌徵 挽</title>,<text>宿債重牢宴後詩。居然薤露此哀辭。緘封一掬斜陽淚。洒趁山前白馬期。</text>
<title>丙戌八月二十七日。王世子率百官上壽禮畢後。次左相示韻。</title>,<text>海屋添籌寶曆長。競將文字且鋪張。班隨貳極三呼祝。樂奏羣工九擧觴。聖渥一堂淪髓重。宮花千朶壓頭香。竚看百姓欣然告。施惠絲綸下八方。</text>
<title>金承旨 斗明 挽</title>,<text>君家兄弟自南來。相國甞稱馬氏才。東賦古文皆百選。平明壁壘許君開。夜聯蠻舍晝聯騎。憂樂逢塲輒賦詩。百丈春江舡一句。紀行三百卽東施。桐鄕幾處淹㫌麾。末路嶔㟢亦數奇。孝子百年終死孝。棘心方遣世人知。</text>
<title>沈參判 枰 挽</title>,<text>忝按西關日。君爲亞幕賓。追隨兼地勝。談笑見天眞。水部新承擢。銀臺幾草綸。那堪六仙會。猶憶舊知申。</text>
<title>栗里八景</title>,<text>童奚蚤起掃苔庭。曙色微微射紙屛。取次林巒濃更淡。卽知眞境勝丹靑。右馬岑曉色千年溫祚舊栖山。遺耻如今一甲還。愁殺譙樓秋色裏。朝朝不放陣雲閑。右南漢朝雲月與幽人似有情。虗簷獨坐轉分明。籠巖影落湖光動。一半猶百濟城。右籠巖夜月家家種柳小溪邊。翠幕蒼屛一洞天。似樹如烟空色裏。有時漁火對愁眠。右夢村烟樹東南距海北胡天。一炬常如報信然。每向山頭看日夕。故知宸念在三邊。右終南夕烽雲岑露㟧上摩空。漢北名都指海東。億萬斯年基不拔。中間孕出幾豪雄。右華岳遙岑底事西來底事東。閑忙憂樂亦無窮。溪橋院路人多少。誰是騎黃傍碧翁。右栽松行旅綠漲長郊社路微。晩風吹送雨斜飛。村童不管簑衣去。橫笛跨牛未暮歸。右平郊晩雨</text>
<title>詠盆梅</title>,<text>地底微陽動。人間暖律迴。羣芳皆壓倒。先遣小梅開。</text>
<title>卽事</title>,<text>人生在世隙駒催。素髮鬖髿兩髩頹。籬爲護花踈更植。窓因賞雪闔還開。詩情陡覺衰方退。睡味仍知客不來。今歲靑陽看又逼。典衣沽酒莫停杯。</text>
<title>復用前韻</title>,<text>天時荏苒劇相催。歲色崢嶸短景頹。陋室已將踈戶墐。亞梅嬴得滿枝開。月敲松影排簷入。風引泉聲上枕來。睡起喚醒淸事足。侍兒煎茗凸癭杯。</text>
<title>遣興</title>,<text>栗里先生年七十。聽泉堂裏坐如頹。漁商市遠案無饌。蝸室寒多窓不開。山中閑日雨風雪。處士幽情歸去來。人事尋常生老死。醉醒都付淺深杯。</text>
<title>約齋書事</title>,<text>新年倐已過三旬。羲仲方殷二月春。窮巷不妨塵滿室。老夫無奈病纏身。朝霏轉洒千竿玉。遠瀑飛懸十道銀。終夕掩門仍獨睡。此中幽趣向誰陳。</text>
<title>卽事</title>,<text>朝起開窓望遠天。雨收風定景初姸。田家事業唯時播。老子工夫在夜眠。且把詩書休課日。其如兄弟各衰年。齋居賴有幽閑趣。澗柳新靑欲杜鵑。</text>
<title>寄題李士常盤桓亭。用其韻。</title>,<text>潮退汀洲露白沙。海村籬落但雲霞。荒園卜築同三逕。竗歲文詞自一家。富有詩篇爲事業。飽看經卷任生涯。臨亭愧我空階跡。老筆安能逼永和。請寫亭額故末句云</text>
<title>送李大有西歸</title>,<text>此別難爲緖。君行不暫停。臨分珍重意。相送守如甁。</text>
<title>詩律[柳尙運]</title>,<text>猥策微軀際聖朝。十年蹤跡荷旁招。耆英席上仍聯武。拙句尊前又續貂。法酒兼將珍饌美。梨園不用女娘嬌。餘生第切封人祝。和唱康衢擊壤謠。一退</text>
<title>詩律[徐文重]</title>,<text>自慚衰櫟際明朝。此日華筵濫盛招。菊有寒花知晩節。班聯壽席浥溫貂。宮壺灧㶑君恩重。仙樂鏗鏘寶靨嬌。白首餘生無路報。康衢惟祝老人謠。夢漁</text>
<title>詩律[崔錫鼎]</title>,<text>淳厖元化屬煕朝。耆社開筵辱盛招。仙樂匀天兼御饌。貴班卿月簇豊貂。酡顔乍解淸談劇。纖唱初低翠黛嬌。進宴餘波惟及老。太平勝事溢街謠。明谷原韻</text>
<title>詩律[李濡]</title>,<text>曾愧寬夫輔宋朝。還同君實赴耆招。恩分法酒兼韶樂。座列羣英揷漢貂。合有詞人先獻頌。莫敎歌妓但呈嬌。太平盛宴霑餘澤。萬壽南山入醉謠。鹿川</text>
<title>詩律[徐宗泰]</title>,<text>耆德盈班最聖朝。晩生今辱盛筵招。天申遐袠疑仙鶴。節在高秋欲暖貂。壽曜聯台臨席爛。淸歌和瑟響雲嬌。二䟽故事方深待。賜醞同霑倍喜謠。晩靜</text>
<title>詩律[趙相愚]</title>,<text>慚無才德際昌朝。未及耆齡濫見招。天送上尊分白獸。星從南極耀金貂。黃花正愛迎霜艶。寶靨偏憐傍瑟嬌。不獨畵圖傳洛社。共將詩句替岡謠。東岡</text>
<title>詩律[權是經]</title>,<text>洛社羣賢軼宋朝。燕毛今日盛筵招。齊言壽筭如龜鶴。相對韶顔映玉貂。法醞波連恩海溢。仙歌響徹霱雲嬌。英游豈但傳圖畵。請述光榮播巷謠。龍湖</text>
<title>詩律[尹以道]</title>,<text>素齒無緣答聖朝。猥躋耆社不須招。高馳詎擬駑追驥。盛會還慚狗續貂。醪饌自天仙管咽。羅紈耀日彩花嬌。良辰醉飽皆君賜。頌咏應傳樂府謠。梧村</text>
