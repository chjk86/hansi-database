<title>送人</title>,<text>曉月城西路。征驂不暫停。傷心老太守。未敢問歸程。</text>
<title>延安東軒</title>,<text>極浦雲歸盡。孤城日欲曛。秦京知不遠。三角正當軒。</text>
<title>留別都事李尙中次韻</title>,<text>河上分携處。西藩地盡頭。明朝渡此水。弦矢兩悠悠。</text>
<title>贈孝及</title>,<text>問爾緣何泣。思親意自悽。此心無老少。還與爾俱啼。</text>
<title>次趙與叔韻</title>,<text>入夜風威冷。江天雪月明。幽人愁不寐。庭樹送寒聲。又雪色連空皓。風光潑眼明。孤村砧杵響。夜夜雜江聲。又雪滿平沙淨。江涵素月明。乾坤同一色。萬籟寂無聲。又白髮千絲亂。丹心一片明。雲間瞻魏闕。宮漏夢中聲。又風雪蕭蕭夜。江村漁火明。老翁寒不寐。臥聽讀書聲。又積雪千峯暮。長江匹練明。捲簾看月色。欹枕聽潮聲。</text>
<title>九日有感</title>,<text>九日今朝是。追歡奈老何。無錢賖白酒。寂寞對黃花。</text>
<title>長連途中</title>,<text>役役遠行邁。悠悠歲暮情。層氷高下路。積雪短長亭。古縣風煙暝。荒城瘴霧平。客愁渾不寐。寒月五更明。</text>
<title>次趙怡叔韻。兼示舍弟幼安。趙希逸</title>,<text>聞子行旌近。相邀到夜分。煙花迷驛路。鞍馬簇江濆。骨肉初逢弟。明知更遇君。明朝各分手。離合付歸雲。</text>
<title>金知事景擇母夫人挽 尙容</title>,<text>憶昔升堂日。于今七載強。雙親俱卽世。一子亦云亡。感舊魂堪斷。追歡事可傷。棘人哀毀極。無乃不勝喪。</text>
<title>挽金長湍仲栗 尙寬</title>,<text>世義同鶼鷢。交情照肺肝。從遊雙鬢白。相倚寸心丹。草土君含恤。風塵我出關。暫離成永訣。痛哭涕汍瀾。</text>
<title>海平府院君挽 尹根壽</title>,<text>一代文章伯。三朝社稷臣。淸標人共仰。雅望世無倫。勳業銘鍾鼎。忠貞表縉紳。受知眞自幼。題挽淚沾巾。</text>
<title>李參奉光馨父親挽</title>,<text>侃侃謙恭質。溫溫孝友資。丘園甘隱遁。田畝事耕菑。懿行鄕閭敬。高名聖主知。泉原難可作。痛哭涕交頤。</text>
<title>閔棡母氏挽</title>,<text>慣作陶家客。深知孟母賢。升堂今已矣。執紼更潸然。綘幔芳塵暗。佳城宿草芊。林烏啼不盡。哀淚澈重泉。</text>
<title>李谷山希幹妻氏挽</title>,<text>仰止思菴老。淸標獨出群。娠賢生淑質。擇配入名門。主饋閨儀美。傳家女則存。平生瓜葛意。執紼倍驚魂。</text>
<title>挽鄭秀才承澤</title>,<text>己卯名賢後。傳家孝友資。窮經常兀兀。課業日孜孜。草露人生盡。風燈世事悲。唯將敦睦意。和淚寫哀詞。</text>
<title>李僉知好信挽</title>,<text>雁塔聯名日。芹宮接武年。追思眞一夢。此別又重泉。問訊書猶在。參尋計未圓。沈痾愆執紼。不耐淚雙懸。</text>
<title>鰲城挽 鰲城詩。有只恐令威去不歸之語。故及之。</title>,<text>福善眞虛語。公胡遽至斯。巫咸不可問。天意竟難知。落落英靈盡。堂堂正氣隳。令威終莫返。抆淚詠遺詩。</text>
<title>次定平客舍韻</title>,<text>鞍馬驅馳際。光陰逆旅中。胡天常早雪。沙塞苦多風。報國心猶在。歸田計已空。自慙非利器。盤錯要良工。</text>
<title>次居山館韻</title>,<text>歸心天北極。客路海東邊。古驛花明眼。荒村草沒阡。王師當日捷。民物至今全。蔓嶺無終極。長留往事傳。</text>
<title>權舍人淰挽</title>,<text>休休稱長者。落落有高標。桂籍聲名遠。雲梯步武遇。方期鵬盡翼。忽見鵩成妖。老我偏垂淚。當年久作傄。</text>
<title>李政丞 弘胄 挽</title>,<text>名覆金甌日。身登玉鉉時。經綸孚衆望。氷蘖畏人知。白首從羈的。丹心一險夷。邦家今殄瘁。不敢哭吾私。又聯席東銓日。于今四十秋。升沈元有數。霜雪各渾頭。大夢公先覺。殘骸我獨留。艱危一至此。却羨死無憂。</text>
<title>次隱上人詩軸韻</title>,<text>碧眼胡僧至。前山日已沈。聞渠不住法。說我未歸心。世路潼江險。禪居泗水深。菟裘曾卜此。從爾欲投簪。</text>
<title>任別坐挽</title>,<text>骨肉兼知己。平生睦愛深。形容同踽踽。疾病共愔愔。十載相思恨。今朝永訣心。人間難再見。泉下更重尋。</text>
<title>次北渚相公贈沈子順韻。以謝臘劑之惠。金瑬</title>,<text>夙嬰玄晏疾。長掩翟公門。忽得靈丹惠。偏蒙相國恩。非關新劑貴。只感舊情存。伏枕稽趨謝。高軒繞夢魂。</text>
<title>又次前韻</title>,<text>相國憐同病。金丹再到門。非公誰記念。不佞荷仁恩。豈但交情篤。端由世義存。無緣趨座右。瞻望倍傷魂。又雪落風敲竹。天寒月入門。有時驚節換。無路答君恩。閱世孤臣老。論交一劍存。殘生猶未死。直欲賦招魂。又偉績藏麟閣。幽期在鹿門。孤寒同草澤。遭際荷君恩。杖鉞威風著。經邦相業存。文章自餘事。姚許是還魂。又老去仍多病。春來獨掩門。追歡如隔世。欲退奈辜恩。北塞邊烽報。南湖別業存。何時歸故里。收召舊精魂。又一輟黃扉席。常關白竹門。登庸眞不分。休退豈非恩。報國心猶在。歸田計亦存。徊徨淹歲月。春意動梅魂。又聖訓傳曾氏。遺書出孔門。脩身先格致。治國貴仁恩。密勿規模大。森嚴節目存。功夫在謹獨。暗室斂心魂。又聞說淸陰老。拘囚栫棘門。孤忠寧惜死。醜虜自爲恩。烈烈綱常在。堂堂節義存。只憂文國瑞。終作異方魂。又淸篇兼寶劑。佳貺到寒門。不啻千金贈。何如一飯恩。哀詞成激烈。情問極溫存。讀罷仍揮涕。還傷病裏魂。又妖祲纏伊洛。兇鋒遍海門。金湯俄失守。骨肉豈全恩。慘禍難容說。慈孫幸見存。鰥翁無限痛。夜夜獨銷魂。又梅梢春信到。草色碧侵門。萬物含元氣。孤臣荷聖恩。感時愁緖亂。憂國淚痕存。賴有知音在。慇懃慰病魂。又戀德頻回首。衝泥一踵門。慇懃今夕會。珍重主人恩。語舊朋知盡。開襟氣宇存。相逢難衮衮。更斷別離魂。又國老元勳宅。忠臣烈婦門。觀瞻皆起敬。泉壤亦知恩。百代風聲在。千秋節義存。紛紛苟活者。寧不愧心魂。又渭北曾棲處。孤村水繞門。簪纓非我願。耕鑿是誰恩。沙晩鷗眠穩。庭空鷺跡存。幽期難再得。惆悵獨傷魂。</text>
<title>[又次前韻] 尹靜春前韻見寄。仍以和送。</title>,<text>靑春長臥病。白日掩柴門。未遂桑楡暖。空沾雨露恩。光陰雙轂轉。知舊幾人存。愁裏花期近。沈吟欲斷魂。又聯名題雁塔。接武上龍門。共被靑錢選。同承明主恩。升沈雙鬢白。夷險一心存。未死逢多難。臨危幾愴魂。又世路同蠻觸。人心似劍門。疏慵甘屛跡。孤拙猥承恩。物外林泉勝。塵中寵辱存。靑楓江上宅。夜夜有歸魂。又雪後春泥滑。經旬不出門。明時長臥病。白首未酬恩。湖海歸心切。漁樵晩計存。寒梅動時興。吟罷却迷魂。</text>
<title>復次北渚相公韻</title>,<text>詩禮無雙士。簪纓積德門。蒼生曾繫望。黃閣最承恩。勳業丹靑在。襟期水月存。威風覃塞外。應破鼎魚魂。又耆英俱宿德。而我忝龍門。緬憶隆平際。多蒙列聖恩。祗今虛號在。無復古風存。何日方開宴。笙歌聒醉魂。</text>
<title>次韻錄奉無菴相公案下。兼示同席諸公求和。</title>,<text>適有東床慶。欣瞻相國來。餘生歡會少。此日好懷開。綺席連芳草。淸尊近小梅。瓊篇陶寫盡。耽玩久停杯。</text>
<title>統軍亭</title>,<text>鴨綠江分處。龍灣地盡頭。亭臨夷夏界。山接帝王州。荊棘朝天路。丘墟駐蹕樓。憑高多感慨。不覺淚雙流。</text>
<title>簇錦船上。戲贈朴說之。東說</title>,<text>孰謂黃岡伯。風流一世魁。畫船依淺渚。官酒不深杯。雪縷來何晩。歌喉噤莫開。只愁花月夜。催擁火城廻。是日。說之約於簇錦溪泛舟觀魚。適風寒索酒。而以小杯淺斟。船不中流。廚人不膾玉。妓生滿坐而亦不唱。以是戲之。</text>
<title>長淵龍池</title>,<text>百尺泓湫水。中含一片天。神龍幾時出。異說至今傳。噴氣成昏霧。穿山作逝川。下窺無盡底。精爽覺愯然。</text>
<title>次東陽尉韻</title>,<text>風雨暗前江。獨坐心懷惡。林花開已遍。煙柳迷墟落。雪浪兼天湧。繁陰何漠漠。瞻望水雲亭。棟宇如咫尺。欲往從之遊。出門無所適。聊費短長吟。悄然永今夕。</text>
<title>送回答副使慶退夫 暹</title>,<text>國步多艱日。夷奴款塞辰。羈縻通使价。掄選極簪紳。輟講辭靑琰。銜綸出紫宸。風帆危似葉。雲海杳無津。徐福祠前月。梅林寺裏春。茲遊信奇壯。臨別莫傷神。</text>
<title>穆陵遷葬挽章</title>,<text>浩浩乾坤大。明明日月光。形容難繪畫。功烈未揄揚。動植涵遺澤。臣民抱永傷。衣冠閟泉壤。歲月幾星霜。禹穴雲煙暗。喬山草樹荒。神孫嗣曆服。孺慕切羹墻。卜葬非佳兆。遷陵有舊章。靑烏爰協吉。丹雀亦呈祥。金粟徵先志。瑕丘在祖旁。龍輴辭舊壟。玉柙就新岡。衆嶽朝玄寢。群靈護若堂。千秋安體魄。百代享蒸嘗。密邇泉塗淨。森羅羽衛煌。丹旌搖月轉。彩翣引風颺。萬姓哀均功。孤臣淚最滂。當年叨法從。早歲廁周行。寵擢踰涯分。登庸愧俊良。生成同雨露。報效蔑毫芒。罪大難容說。恩深豈敢忘。永懷天日表。摧慟迫中腸。</text>
<title>雪中卽事</title>,<text>瑤山銀闕望中新。柳絮漫天別有春。江上晩來堪畫處。孤舟蓑笠釣魚人。</text>
<title>贈申甥最</title>,<text>君方坦腹東床日。我又懸車返舊棲。薄暮長郊風雪裏。不堪離思更悽悽。</text>
<title>洪輝世送曆書。以詩謝之。洪相公瑞鳳字也</title>,<text>歲暮江天雨雪霏。故人情問到荊扉。憑君又復看新曆。便覺行年迫古稀。</text>
<title>妹兄李判官墓 勉</title>,<text>孤墳三尺亂峯中。宿草離離起夕風。幽鳥一聲山寂寂。百年人事算來空。</text>
<title>送林載叔出按海西墰</title>,<text>炎風絶域同銜命。玉節淸秋獨出城。涉險三流君記否。他年莫忘此時情。</text>
<title>山齋卽事</title>,<text>三伏炎蒸兼海霧。一旬霖雨久陰䨪。獨臥閉門山色裏。漸看苔蘚碧侵階。</text>
<title>送人</title>,<text>芳草連天日欲昏。行人應過白翎村。含情更渡傾池水。却望芙蓉暗斷魂。</text>
<title>遂安有感</title>,<text>樹抄頑雲凍不飛。亂峯晴雪點行衣。遼山館裏曾遊處。十載重束事已非。</text>
<title>海州南江泛舟</title>,<text>龍驤萬斛泛中流。四載重來繼舊遊。借問江神知我未。白頭當日久爲州。</text>
<title>柳士挺贈盆竹。以詩謝之。</title>,<text>手種叢篁碧玉盆。遠來相贈荷慇懃。終南山下茅齋裏。長對淸標更憶君。</text>
<title>成汲冒雨送余于中路。以詩贈之。</title>,<text>舊雨來人令不到。多君高義薄層雲。洪濤巨浪懷襄日。追送行旌過海門。</text>
<title>又用前韻贈士挺</title>,<text>憐子流離海上村。霜蹄無計騁靑雲。傷生狂藥君須戒。鶴髮南鄕久倚門。</text>
<title>又用前韻。贈金善胤。</title>,<text>一別安西湖上村。相思千里詠停雲。花王一朶如相寄。須訪終南白竹門。善胤約以牧丹一朶送之故云云</text>
<title>朴淵瀑布</title>,<text>千尋鐵壁臨無地。一派銀河掛半天。白日飛霜滿山谷。方知濺沫瀉深淵。</text>
<title>權汝章以詩求麥種。次之。韠</title>,<text>盈庭雀鼠未驅除。官裏何時了簿書。羨子爲農山谷間。一犁秋雨事耕畬。</text>
<title>次汝章韻</title>,<text>玉女峯前草閣深。手栽篁竹已成林。幽人不攷山泉出。巖下淸池淨客心。</text>
<title>新居卽事</title>,<text>屋下淸泉屋上山。幽居高占水雲間。蒼顏白髮南坡叟。芳草閑花次第看。</text>
<title>公山次太守安景容韻</title>,<text>公山太守多淸興。晩向春波泛小舟。莫恨良宵無好月。天敎山火照歌筵。</text>
<title>戲贈李評事光裕</title>,<text>關塞煙花欲暮春。靑油幕客暗傷神。咸山物色渾依舊。紅粉行中少一人。</text>
<title>次東陽尉韻 申翊聖</title>,<text>飄然仙秋下長洲。兩岸晴沙水穩流。病臥江樓違勝賞。暗聞歌管在扁舟。又幽居長對白鷗洲。檻外盈盈碧玉流。自笑殘生何事業。滿江煙月棹漁舟。又白頭多病臥滄洲。跡阻淸朝第一流。榮辱算來都夢幻。只將身世付虛舟。</text>
<title>次與叔韻</title>,<text>窮冬寒氣曉來新。斜倚薰籠暖似春。遙想早衙靴滿雪。何如蝸室醉吟人。又群陰消盡一陽新。窓外寒梅已報春。淸世無能眞有味。不妨漁釣作閑人。又白魚初出已嘗新。恨乏雲安麴米春。臨老所須唯醉飽。可憐身世一饞人。</text>
<title>與叔送魚網兼寄一絶。次韻以謝。</title>,<text>巖下柴扉晝不開。情緘來到水雲隈。多君贈我橫江網。坐取纖鱗日幾回。</text>
<title>次東陽尉韻</title>,<text>江花含雨數枝開。病裏偏驚節序催。有約不來淹日夕。春風獨上最高臺。</text>
<title>次東淮韻</title>,<text>君向東淮去不來。竹扉長掩水雲隈。山光入戶琴書靜。谷鳥啼時落小梅。老去逢春倍愴神。鬢邊添得雪霜新。經綸黃閣非吾事。正合歸耕寂寞濱。</text>
<title>納淸亭口號</title>,<text>觸熱驅馳泥淖中。納淸亭上濯淸風。行行又向三叉路。秋草何時馬首東。</text>
<title>鼇城挽 不用。落句缺。</title>,<text>瀝血危言澈冕旒。聖恩唯許謫遐陬。三春羸臥黃茆瘴。一日催歸白玉樓。萬古綱常懸日月。百年名節重山丘。</text>
<title>沈判書大夫人挽</title>,<text>吾門親屬幾人存。年德無如叔母尊。白髮斑衣兩孝子。靑雲玉籍一賢孫。板輿隆養牲牢備。花誥恩封雨露繁。南極星芒今忽晦。任敎笙鶴導天閽。</text>
<title>次朴子龍韻 東亮</title>,<text>各因多病懶裁書。咫尺西湖問訊疏。澤畔餘生無舊業。水村何處定新居。光陰鼎鼎孤臣老。榮落悠悠一夢虛。綠漲春江應不遠。共乘煙艇數遊魚。</text>
<title>復疊前韻</title>,<text>三尺枯藜數卷書。生涯落落鬢毛疏。十年去國長垂淚。千里還鄕未卜居。客裏襟懷隨處苦。世間憂樂算來虛。春風共泛桃花浪。閑釣西湖丙穴魚。又相思咫尺阻音書。憐子窮途計活疏。半歲棲遑迷去路。殘年落拓不安居。天高地厚君恩大。齒豁頭童世念虛。欲買一丘囊久竭。只將長鋏歎無魚。又西銓昨日有除書。休道朝廷記憶疏。多病久無供世念。不才端合閉門居。人間榮利何須戀。身外聲名摠是虛。屛伏江湖存晩計。忘機只自伴禽魚。又白頭羸臥舊尙書。鵷鷺行中跡已疏。北闕風雲勞遠夢。南湖煙月卜幽居。受恩未報身先退。匡世無才訃亦虛。遙想赤墀靑瑣裏。群賢拖玉佩銀魚。又靜坐銷香閱古書。隔窓松竹影蕭疏。淸江白石漁村路。喬木柴扉野老居。滿目雲煙平楚闊。入簾蒼翠小堂虛。閑中景物供詩料。濠上方知樂在魚。</text>
<title>甲戌八月。大司馬洪輝世演武露梁江上。仍過弊廬。敍舊從容。感而有作。</title>,<text>明公志在靜風塵。玉帳開營閱武頻。豹尾旗邊揮白羽。雀羅門外駐朱輪。倘非石友殷勤意。誰訪江皐落拓人。村酒一壺聊共酌。入簾秋色晩來新。</text>
<title>奉別順天府伯鄭子修令公</title>,<text>版曹聯席幾星霜。往事回頭一夢長。我向江湖甘落拓。君從枳棘暫徊徨。心懸北闕風雲遠。秋晩南州橘柚香。鈴關簿書應有暇。倘將音信寄滄浪。</text>
<title>挽李同知九畹令公春元</title>,<text>秋水精神瘦鶴姿。妙年才調擅當時。性耽詩酒還成癖。豎在膏肓竟未醫。膝下啼呼群鸑鷟。床頭抛擲舊琴棋。風流文雅今難得。長慟初非爲我私。</text>
<title>挽盧判府事夫人</title>,<text>天賦柔嘉配德門。齊眉宿敬久彌敦。中年忽喪承家子。隳緖還傳異姓孫。花誥恩封貞敬貴。龜疇遐壽耄期尊。曾蒙習靜忘形分。感舊那堪積淚痕。</text>
<title>挽沈龍仁</title>,<text>兄居南畔我東頭。中有盈盈一水流。喪亂餘生均踽踽。漁樵挽計共悠悠。湖山寂莫人亡後。臺榭荒涼木落秋。病臥寒齋愆執紼。遙瞻丹旐淚難收。</text>
<title>鄭生員涑挽</title>,<text>己卯先賢有後昆。我公風度最軒軒。肯從浮世求名利。只把遺經敎子孫。百代慶祥應未泯。一時窮達不須言。吾嘗出繼爲兄弟。題挽今朝淚積痕。</text>
<title>朴子龍挽</title>,<text>同榜同庚是勝緣。歲寒心事老彌堅。靑雲奮翼君差早。白首懸車我最先。共向江湖甘屛跡。誰知笙鶴遽升仙。秋漁夜酌今難再。隣笛聲中淚逬泉。</text>
<title>沈政丞夫人挽 沈喜壽</title>,<text>相國淸標冠一時。夫人淑行最相宜。盤筵酒食群賓喜。睦愛慈仁九族知。晝哭年來悲隻影。情鍾膝下喪孤兒。門中小子偏蒙眷。戀德難堪涕泗垂。</text>
<title>西平遷葬挽章 韓浚謙</title>,<text>木稼當年國舅亡。蟾江南畔閉幽堂。舊山龍虎非佳兆。新壟風雲是吉方。遷厝三喪恩禮備。妥靈千載子孫昌。重泉唯有無窮慟。西望長陵涕泗滂。又玄堂昔日近松楸。丘木成陰已十秋。風水杳冥雖莫曉。吉凶乖舛豈無由。牛岡卜得郊畿內。馬鬣移封漲海陬。土媪川祗應擁佑。子孫千億保鴻休。</text>
<title>丁丑兵火之後。乞暇省掃。舟中有作。</title>,<text>扁舟西下疾如飛。白道蒼茫入望微。亂後江山猶歷歷。燒餘籬落尙依依。身罹疾病雖思退。時屬艱危未賦歸。何日南湖尋小築。煙波抖擻舊蓑衣。</text>
<title>送任慈仁之任</title>,<text>古縣荒涼閱幾年。毀垣頹礎鎖寒煙。民思建置天心合。政務慈仁地主賢。百里桑麻新雨露。一區形勝舊山川。門中老子無他語。只願治聲溢海堧。</text>
<title>張政丞挽詞 維</title>,<text>苫塊餘生性命輕。黃扉寵擢豈云榮。都人拭目方加額。孝子銜哀未奪情。白玉樓中新作記。麒麟閣上舊題名。文章德業俱淪沒。端爲邦家涕自橫。</text>
<title>伏次嚴親韻</title>,<text>危樓徙倚到黃昏。江面波殘月有痕。遠樹蒼茫迷野渡。疏燈明滅認漁村。算來榮落渾如夢。歸臥湖山獨掩門。嫋嫋秋風吹漢水。空敎楚客暗傷魂。</text>
<title>遊金沙寺 庚寅年。先君嘗遊金沙寺。故第五及之。</title>,<text>椒島洋邊沙岸闊。阿郞浦口夕陽舂。崩騰雪色風吹浪。破碎金光月入松。陳跡只令增感愴。勝遊其奈未從容。明朝匹馬淵康路。回首雲煙隔幾重。</text>
<title>次靜春令公贈行韻 尹暉</title>,<text>宿霧連江陰復晴。炎程倦客獨歸情。他鄕此別偏多感。浮世重逢豈易成。牛耳晩峯雲外立。駱巖煙樹望中平。牧丹今後應蕪沒。明月空懸去郭楹。</text>
<title>又次前韻</title>,<text>瘴鄕蠻雨晩來晴。驛路明朝倦客情。離合於人知有數。嬉遊從此定難成。遙山際海千重帀。遠水浮空一望平。別後相思何處苦。屋樑殘月下簷楹。</text>
<title>又次前韻</title>,<text>苦雨崇朝不暫晴。白頭濡滯旅人情。江湖滿地歸心折。草樹連天別恨成。去馬來牛渾莫辨。洪濤巨浪幾時平。嚴程有限終難駐。愁水愁風倚檻楹。</text>
<title>靜春又用前韻追寄中路。馬上和送。</title>,<text>旅泊淹留待晩晴。來詩重見故人情。昇沈有數君休問。離別關心句未成。客路細連滄海遠。春湖遙接暮雲平。懸知柱笏多歸思。倚遍芙蓉水上楹。</text>
<title>留別都事李尙中次韻</title>,<text>陰雲漠漠雨絲絲。河上分携立路岐。廣遠樓中爭鵠日。芙蓉堂上詠荷時。吹殘羌笛落梅曲。唱斷佳人金縷詞。好事他年應入夢。白頭何處更相隨。</text>
<title>重陽日。汝章以詩索酒。次之。</title>,<text>百年光景隙駒忙。逢着佳辰引興長。客裏笑談難衮衮。鏡中頭髮已蒼蒼。千林葉脫山新瘦。九月霜寒菊自香。安得蒲城桑落酒。贈君留飮兩重陽。是年有閏九月。故落句及之。</text>
<title>海善君 尹承吉 挽</title>,<text>雲路翺翔雁趐連。妙齡聲譽孰齊肩。丹心白髮三朝老。崇秩高勳一代賢。方喜壽星明迥夜。忽看斜景落虞淵。烏臺昔日曾同席。題挽難堪涕泗懸。</text>
<title>長湍府使尹義立母夫人挽</title>,<text>幽閑淑質稟天然。擇配于歸婦德全。花誥疏榮貞敬貴。蘭芽毓秀子孫賢。板輿隆養三牲備。鶴算遐齡八袠延。百歲竟成同室願。定應雙劍會重泉。</text>
<title>茂城君尹泂挽</title>,<text>蓮花榜上壯頭人。鵷鷺班中玉立身。泣血園陵三載守。辨誣宗系一朝新。功勳茂著銘鍾鼎。遷擢頻繁聳搢紳。只恨得年非上壽。自餘榮福更無倫。</text>
<title>海川君崔有源挽</title>,<text>庭闈高行世稱賢。移孝爲忠德益全。報主誠心堅似石。立朝風節直如絃。千年際遇恩方極。一鑑淪亡痛忽纏。從此鵷班鵰鶚去。漫留勳業照靑編。</text>
<title>會寧叔主兩子挽</title>,<text>弟兄相繼卽新阡。屈指光陰僅一年。草露人生眞似夢。箕裘家業竟無傳。孤鸞失侶啼成血。偏母疇依淚澈泉。積德吾門多慘禍。欲將施報問蒼天。</text>
<title>金同知挽</title>,<text>早攀風樹痛何窮。未死殘生叫昊穹。數十流年眞掣電。二三先執只留公。情同父子常存恤。義若明師幾擊蒙。泉下定應尋舊侶。願將哀悃說吾翁。</text>
<title>唐興府院君挽 洪進</title>,<text>先君同榜幾人存。屈指唯公德位尊。隣倂多年承警欬。儀容今日隔泉原。春深古宅風煙冷。草沒荒庭日月昏。門巷寂寥車馬斷。朝朝經過暗傷魂。</text>
<title>次月城大尹尹次野韻 暄</title>,<text>草樹連天路不分。行人千里獨離群。羈魂每繞鷄林月。馹騎遙穿鳥嶺雲。半歲驅馳成白首。一生恩遇荷明君。自知衰懶終無用。擬把漁竿老漢濆。又今雨來人最有情。分携何耐客愁生。題詩寄贈千金重。釋負歸休萬事輕。別後音書應斷絶。夢中顏貌不分明。東都雖美非吾土。須及秋風繼我行。又遠寄淸篇與尺書。不才何以報瓊琚。悲歡入夢頭成雪。離別關心淚濕裾。千里客懷隨處苦。百年人事算來虛。憐君久臥黃茆瘴。自是朝廷記憶疏。又辭因多病豈求安。退爲無能不厭官。倦鳥飛還林木靜。羸驂顚仆道途漫。天涯光景奔馳疾。別後情懷寫出難。此去東都千萬里。靑山明月夢中看。</text>
<title>又疊前韻</title>,<text>鈴索閑時喜讀書。吟成佳句綴瓊琚。身留樂浪長爲吏。夢入金鑾更曳裾。沙渚日沈官渡晩。郡齋燈暗夜窓虛。此時見月多歸思。碧海茫茫雁影疏。</text>
<title>又用前韻</title>,<text>此身安處此心安。歸臥南坡作冷官。東望鷄林雲漠漠。西瞻太白路漫漫。人情閱盡多翻覆。世味嘗來飽險難。只有靑山不相厭。岸巾終日捲簾看。</text>
<title>挽兪次曾</title>,<text>憶昔君年纔十二。獨能從我客南州。不緣愛戴如慈父。那得追隨作遠遊。婉婉舊容長在目。悠悠陳跡幾回頭。衰翁未死君先逝。從古彭殤▣▣▣</text>
<title>擬次天使漢江遊觀韻</title>,<text>朱樓俯瞰白鷗沙。錦幄高張綠水涯。列岫峥嶸天際立。輕舟搖漾鏡中斜。皇恩優異覃藩服。玉節登臨戀物華。自幸鯫生陪勝賞。岸巾終日醉流霞。</text>
<title>送同年閔汝儉佐幕北道</title>,<text>蓮花榜上舊聯名。三十年來鬢已明。人世升沈知有數。塞垣離別若爲情。壓江亭畔胡山暝。元帥臺前瀚海平。弧矢四方男子事。不須徒作老書生。</text>
<title>凝原君挽</title>,<text>早歲風流獨出群。晩來年與位俱尊。無心產業唯棋局。何事詩書只酒樽。蘭玉秀庭爲碩輔。元良擇配聘名門。西郊祖道傾都下。終始哀榮聖主恩。</text>
<title>吉川君權 盼 孫子婦挽</title>,<text>吉川家禍何偏酷。曩歲連遭二子喪。唯有慈孫堪付托。誰知佳婦又淪亡。靑春折玉悲年短。黃壤埋香怨夜長。婉孌閨儀人共道。能令彤管轉輝光。</text>
<title>金叔度母夫人挽 尙憲</title>,<text>蕙質靑年晝哭悲。貞心只願死同歸。蘋蘩奉祭誠彌篤。甘旨供親孝不衰。縱有螟蛉傳緖業。更無蘭玉映庭闈。由來施報何差爽。天理冥冥杳莫知。</text>
<title>次洪承旨 霶 韻</title>,<text>空館寒宵獨自傷。坐看新月上東岡。殊方作客星霜變。絶塞逢君笑語香。老去任他中散懶。醒時未免次公狂。人間萬事渾如夢。榮辱千般白髮長。又秋來羸臥解征鞍。江閣淸風枕簟寒。漠漠雲煙迷遠浦。雙雙鷗鷺下驚湍。三年絶塞空潦倒。千里脩程幾往還。聞說吾君完使事。佇看旌旆度咸關。又荒城殘日瞑鴉棲。獨倚華醮望眼迷。白鳥飛邊沙岸闊。綠蕪窮處海天低。秋深雁塞多霜雪。歲暮楡關動鼓鼙。持節二年無報效。不如歸臥舊山溪。</text>
<title>次別害壁上韻</title>,<text>危棧傾崖取次過。藍輿終日傍江涯。窮山五月猶飛雪。絶塞三春未見花。複嶺巉巖千萬疊。孤村隱約兩三家。兵殘食少無人守。縱有重關奈若何。</text>
<title>尹直長 瑛 挽</title>,<text>兀兀窮經鬢已明。可憐書劍竟無成。人間甲子纔知命。身上簪纓豈謂榮。唯有鳳毛傳緖業。佇看鵬路擅聲名。平生瓜葛親親意。泣向東風倍愴情。</text>
<title>挽李判書養久</title>,<text>同朝又有同庚分。鶼鷢深情矢不諼。西北昔年偕按節。畫圖遺跡最驚魂。人間大夢君先覺。病裏殘骸我獨存。畢竟同歸何足恨。交期更向九泉論。</text>
<title>京畿監司洪樂夫挽</title>,<text>君方畿輔觀風日。我正黃驪作宰辰。行部當時春有脚。交龜此夕淚沾巾。澄淸事業慙前跡。原隰驅馳繼後塵。玉節纔還靈駕發。吏民攀紼共悲辛。</text>
<title>玄翁申相國挽 欽</title>,<text>山斗文章經世才。弱齡輿望屬鹽梅。明時際會承殊渥。黃閣登崇位上台。大屋未成樑棟折。蒼生無祿搢紳哀。恭聞聖主悲亡鑑。終始恩光賁夜臺。又孤蹤涼踽少明知。倚着仙丘玉一枝。樗櫟散材蒙汲引。蒹葭賤質荷提携。墓傍顯刻幽明感。篋裏遺篇格律奇。人世未酬推奬分。九原泉路盡交期。</text>
<title>次東陽尉韻 申翊聖</title>,<text>幽居新卜瀼東西。偏性端宜一壑棲。慣向淸江隨白鳥。肯將華髮帶文犀。城南咫尺身猶遠。洛北風雲夢轉迷。過眼榮枯何足道。世間人事本難齊。</text>
<title>次松都觀燈韻</title>,<text>客來登眺古城門。尙喜燃燈勝事存。萬朶金蓮光炯炯。三杯醽醁醉昏昏。觚稜當日珠星爛。臺殿如今草樹繁。遭際盛朝民樂業。高張火樹祝君恩。</text>
<title>送湖南方伯</title>,<text>吾宗衰替最堪傷。基緖將隳賴子昌。浴日奇勳垂竹帛。濟時殊績溢縑緗。千年際會恩榮極。一路澄淸政化長。唯是望雲心思苦。幾多歸夢繞萱堂。名藩鎖鑰屬吾公。公是雲臺第一功。玉節金章新按使。高牙大纛舊元戎。政先仁惠陽和遍。威振關防武略雄。紫極徵書應不遠。佇看前席荷恩隆。白頭多病臥瘴濱。偏荷吾君問訊頻。共倚江樓飛玉斝。同乘煙艇釣銀鱗。升沈有數難容力。離合無端倍愴神。回首東湖便陳跡。狎鷗何日更尋春。</text>
<title>黃同知一之挽</title>,<text>曾同蓮榜早追隨。四十年來兩鬢絲。晩境投閑君得計。明時多病我何爲。世間榮落風花亂。峽裏池臺水石奇。淸京宛然人已去。故園松菊亦凄其。</text>
<title>次東淮韻</title>,<text>聞君卜築二湖傍。疏導山泉作小塘。黃鵠高飛凌汚漫。白鷗幽意在滄浪。閑梳短髮眠晴晝。時把長竿釣夕陽。我亦思歸江畔宅。秋來擬上乞骸章。右疊嶂層巒四面圍。水光雲影遠依依。竹間泉落山齋靜。松下棋殘野客歸。一葉漁舟紅蓼岸。滿江煙雨綠蓑衣。閑中此興吾曾識。潦倒風塵宿願違。右家在東淮兩派潯。燒餘尙有舊園林。移花種柳渾閑事。釣月耕雲是素心。水接黃驪千頃碧。山連中隱半天陰。石門深鎖紅塵隔。睡起匡床日欲沈。</text>
<title>又次前韻</title>,<text>三年奔走道途傍。夢繞南坡數畝塘。老去那堪懷慷慨。愁來無復醉淋浪。遙知垂白申居士。學得燒丹魏伯陽。文酒江湖多逸興。謳吟風月入篇章。右簿領隨身不鮮圍。故園東望思依依。多君卓犖能長往。笑我支離未賦歸。髮爲傷時渾作雪。淚因憂國自沾衣。由來去就難偕意。歎息人間萬事違。右春䌫初離漢水潯。提携童稚入深林。君羞未雪堪垂涕。世事多艱只腐心。山鹿野禽爲保社。竹床烏几度晴陰。蒼苔滿地門長掩。款乃聲中暝色沈。</text>
<title>送曹寧海之任 文壽</title>,<text>地部經年久盍簪。天涯此別倍沾襟。疏慵正籍箴規力。遲暮難堪去住心。匹馬客程秋草遍。亂蟬關樹夕陽沈。東州臘月梅應發。驛使來時倘寄音。</text>
<title>挽朴三宰東善</title>,<text>朴忠眞率是家傳。悃愊無華任自然。夷險不移心似石。榮枯隨分雪渾巓。當年奏疏扶倫紀。晩節聲名照簡編。蓮榜故人猶未死。哭君今日淚漣漣。</text>
<title>己卯六月。奉使瀋陽。道上口號。</title>,<text>白頭銜命出都門。旌旆搖搖向塞垣。烈日張空如潑火。狂飆吹雨似翻盆。驅馳鞍馬身增病。觸冒炎歊眼益昏。王事卽今堪痛哭。老臣勤苦不須言。</text>
<title>蔥莠山。次副使韻。</title>,<text>山帶晴嵐柳帶煙。一川光景晩來鮮。關河客路三千里。棠茇曾遊四十年。玉溜淸泉猶宛爾。皇華陳跡尙依然。同行賴有知音在。陶寫眞情寄數篇。</text>
<title>練光亭。次副使韻。</title>,<text>七日驅馳不暫留。十年多難此登樓。嚴程溽暑逢三伏。絶塞歸期在仲秋。箕子舊墟雲漠漠。天孫遺跡水悠悠。繁華盛事今寥落。誰把官醪爲子酬。</text>
<title>復次前韻</title>,<text>倦客登臨暫滯留。渚淸沙白水明樓。陰雲忽送千峯雨。爽氣翻疑八月秋。山接海門煙漠漠。地連遼左路悠悠。蹲池不遂歸田計。只爲君恩尙未酬。</text>
<title>百祥樓。次副使韻。</title>,<text>樓下淸江襟帶長。樓前平楚遠微茫。千年形勝城池壯。一座衣冠笑語香。地接華夷嚴鎖鑰。水分南北限封彊。西來歷覽湖山遍。絶世奇觀在百祥。</text>
<title>瀋陽偶成一律</title>,<text>自慙孤拙蔑猷爲。伴食黃扉乞退遲。六月殊非行役日。稀年豈是遠征時。遼河水闊無舟楫。鶴野雲迷失路岐。堪笑此來成底事。強扶衰病謾驅馳。</text>
<title>金副提學 槃 挽</title>,<text>生自名門令譽隆。妙齡輿望黑頭公。家庭詩禮承嚴訓。經幄論思邁古風。志切匡君忠有素。病緣憂國藥無功。靑山坐屈朝英去。白玉樓成粉署空。</text>
<title>兪同知挽</title>,<text>氣岸休休長者流。朴忠眞率是箕裘。靑雲事業終無分。黑綬功名豈所求。歷典封雷遺愛在。迢躋卿月聖恩優。哀哀孝子方深墨。纔脫齊衰又內憂。</text>
<title>挽江華留守李尙古</title>,<text>憶曾同里始交歡。君在髫齡我弱冠。閱盡榮枯雙鬢白。掃除畦畛寸心丹。方期赤舃登黃閱。何意蒼天下玉棺。素幔翩翩泝秋水。不堪西望淚汍瀾。</text>
<title>挽金政丞夫人遷葬</title>,<text>埋玉江城四紀強。繞山松檜已蒼蒼。當年幽宅非佳兆。此日靈車返舊岡。相國精忠星月皎。夫人淑德蕙蘭芳。貞姿義魄終同穴。烈烈千秋有耿光。</text>
<title>復疊前韻。衍爲七言。錄奉長洲案下。</title>,<text>家在終南山下村。雀羅深巷掩衡門。端居覽物傷春色。靜坐銷香祝聖恩。小雨廉纖花欲綻。陰崖合沓雪猶存。故園東望江天闊。夜夜歸心托帝魂。又花滿芳園柳暗村。山家寥落席爲門。貌先年老緣憂國。事與心違未報恩。佳節已從愁裏過。繁霜偏向鬢邊存。春來夜夜多歸思。杜宇聲中欲斷魂。</text>
<title>李判書顯英挽</title>,<text>先朝學士摠才賢。雅望淸標子獨全。嫉惡剛腸堅似石。匪躬忠節直如弦。南宮議禮多訾謗。東野投閑任靜便。幽興未闌身已遠。郊扉寂歷鎖寒煙。又羸形瘦骨不勝衣。西塞窮冬雨雪霏。白刃森羅無怖色。蒼穹陰騭免危機。一生忠信華夷伏。百代聲名簡冊輝。浿水風霜凋玉樹。丹旌遙向故山歸。又玉堂傄友盡凋淪。末路相依我二人。趨舍同調由意合。榮枯隨分轉情親。西關訣別魂堪斷。南麓過從跡已陳。一哭寢門那可得。屋樑殘月淚沾巾。</text>
<title>綾城府院君挽 具宏</title>,<text>韜鈐曾是讀書生。投筆當年學用兵。手掃氛陰扶赫日。身兼勳戚作長城。朔風吹倒將軍樹。璧月空懸細柳營。壯志未伸魂已散。可憐雄釰匣中鳴。又兩世通家義分親。寢門今夕淚沾巾。軒車歷訪纔踰日。霜露微霑遽殞身。縞素三軍遺愛篤。哀榮一代聖恩新。放聲非爲吾私哭。可惜臨危失將臣。</text>
<title>尹參判 墀 挽</title>,<text>學士才名擅一時。黑頭卿月盛於斯。終貽膝下無窮痛。未免人間不孝兒。雅望淸標難再得。文華吏幹孰能追。交遊三世通家分。病負都門哭送輀。</text>
<title>韓平君 慶全 挽</title>,<text>稼牧雲仍代代興。君從鵬路早騫騰。文章自是傳家鉢。淸白端如出水氷。性好銜杯聊遣興。心存韜彩若無能。芹寒舊伴唯吾在。承訃今朝淚滿膺。</text>
<title>挽趙與叔</title>,<text>可惜才華出等倫。胡爲不遇竟沈淪。心無愧怍惟安分。念絶趨營只任眞。落拓泥塗知是命。翱翔雲路彼何人。哀哀四子連喪制。朝夕難支毀戚身。</text>
<title>奉別回答使呂尙夫令公</title>,<text>聖主方許島夷和。使節翩翩泛海槎。自是才名膺簡擢。只將忠信任風波。征帆杳杳危如葉。歸夢迢迢懶到家。不可久留豺虎窟。萱堂應有淚成河。</text>
<title>公山次從兄仲悟氏韻</title>,<text>半生憂患雪渾頭。旌節年年作遠遊。骨肉他鄕眞邂逅。琴樽此日共淹留。鷄山積翠當樓滿。錦水晴波遶郭流。簡牘餘閑時倚柱。一雙鷗鷺對沈浮。</text>
<title>追和亡弟幼安韻 悰</title>,<text>三首遺篇篋裏尋。讀來悽惋淚沾襟。靑春地下無窮恨。白首人間未死心。骨肉喪亡身獨在。悲哀稠疊病仍深。重吟絶筆淸宵立。落葉蕭蕭荊樹林。</text>
<title>送月沙朝天</title>,<text>十七年光似逝川。遼河三渡雪渾顚。詩書自是能專對。跋涉何嘗歎獨賢。客路星霜新歲月。帝城池館舊風煙。茲行定彼皇恩渥。佇見溫綸下九天。</text>
<title>送李尙古奉使日本 景稷</title>,<text>扶桑東望渺無涯。鯨浪呑空一棹危。卉服梯航輸玉帛。聖朝寬大許羈縻。滄溟月黑魚龍戲。島嶼秋深橘柚垂。此去賢聲應遠播。烏川風節倘能追。</text>
<title>挽韓政丞孝純</title>,<text>相公風操抱眞醇。忠孝平生表搢紳。遭際兩朝蒙眷渥。進登三府展經綸。簪纓積慶傳諸子。龜鶴遐齡撫八旬。國步多艱天不憖。典刑無復老成人。</text>
<title>朴子龍挽</title>,<text>先朝勳舊已無餘。哭到吾君淚濕裾。早歲功名垂竹帛。暮年蹤跡混樵漁。可憐精爽歸黃壤。未見官銜賁粉書。蘭玉滿庭▣▣▣。定知榮慶爛盈閭。</text>
<title>西平府院君挽</title>,<text>蓮榜當年第一人。名聲藉甚聳簪紳。玉堂金馬蜚英早。大纛高牙出將頻。沙麓嘉祥生聖女。咸地赫日上蒼旻。官雖貴顯心猶下。身絶浮華德益醇。扈蹕崆峒添宿疾。埋魂泉壤隔昌辰。恭聞內殿攀號哭。終始哀榮異數臻。</text>
<title>李同知 忔 挽</title>,<text>朝天行役極艱辛。公獨怡然不顧身。舟楫顚危經萬里。干戈阻絶過三春。征輪未發俄纏疾。使事垂完遽返眞。旅館招魂誰在側。歸帆浮海渺無津。禮隆資送皇恩大。儀盡哀榮聖澤新。蓮榜故人愆執紼。只緣多病臥漳濱。</text>
<title>權判書仲明挽 十六韻</title>,<text>陽村之後世多賢。爭似吾公器識全。少日聲華猶白璧。一生忠孝是靑氈。南州西邑分憂日。薇院烏臺草諫年。律己規模淸若水。立朝風節直如弦。六卿峻秩恩榮溢。四路名藩政化宣。綜理何嘗遺巨細。猷爲只欲救顚連。家風雍穆賢聲遠。吏幹精明積弊蠲。經濟初心猶未展。沈綿二豎竟難痊。衣冠倏爾歸長夜。笙鶴飄然返九天。二子先亡雖孑孑。諸孫餘慶必綿綿。蒹葭賤質從遊久。瓜葛平生睦愛偏。洞照肝脾曾莫逆。同罹疾病最相憐。城南十里音容隔。洛下三春夢想牽。一別無緣重會合。九原何處更團圓。溪堂寂莫寒煙暝。林壑荒涼缺月懸。伏枕江郊違執紼。不堪題挽涕漣漣。</text>
<title>吳參判德久挽 百齡</title>,<text>賢兄文雅士歸宗。有弟薰陶典訓中。德宇淵深無喜慍。天資愿愨益謙恭。時丁昏亂能全節。運際休明願效忠。氷蘖一生堅志操。風雲十載荷登庸。懷中蘭玉賢聲遠。身上金貂聖渥隆。病臥經年瞻魏闕。仙遊今夕輟秦舂。榮枯衮衮雲歸北。生死悠悠水逝東。白首春防舊僚寀。不堪題挽淚沾胸。</text>
<title>東陽尉挽</title>,<text>壯節雲仍多俊英。象村華胄稱家聲。風神磊落胸襟豁。論議森嚴識慮明。翠竹碧梧鸞鵠峙。丹宵旭日鳳凰鳴。張顚筆法元遒勁。山斗文章獨老成。才合經綸輿論惜。學優詩禮士心傾。謀猷密贊匡時略。夙夜長懷報主誠。天挺人豪將有用。身爲禁臠計難行。貌先年老緣多亂。事與心違積不平。江上靑山曾有約。塵中朱紱豈爲榮。方期屛退安吾分。誰謂驅催赴虜營。朔野獰風吹遠客。遼河積雪杳歸程。雄談亹亹天驕伏。義氣堂堂異俗驚。一脫危機全性命。重尋初服保幽貞。綺紈不改林泉興。貴戚仍兼處士名。忽見風霜凋玉樹。從敎笙鶴導瑤京。山阿寂寞雲舒卷。林壑荒涼月缺盈。哀震九重恩禮備。慶流千載子孫亨。韋郞經術追先志。范氏家風屬後生。自顧疏慵叨世分。又因婚媾荷深情。心肝洞照無畦畛。眷愛偏隆視弟兄。江漢雄詞留几案。龍蛇遺墨想神精。他年二水頭邊過。隣笛聲中淚濕纓。</text>
<title>李持平室內挽 重繼</title>,<text>連家相倚幾星霜。慣聽夫人德性良。奉祭供賓皆禮法。生男育女摠珪璋。和如鼓瑟期偕老。哭到崩城恨未亡。花誥恩封身已貴。板輿隆養孝彌彰。魚軒南去榮光遠。鳳翣西還嶺路長。季子奔喪幾滅性。一娘承訃獨呼孃。輟經綘幔芳塵暗。埋玉新阡宿草荒。餘慶綿綿應不替。定知門戶益輝光。</text>
<title>月沙挽章 李廷龜</title>,<text>德業文章孰與京。受知宣廟振英聲。雄鳴藝苑咸推轂。獨步騷壇早主盟。國有厚誣宸痛極。疏陳危悃帝心傾。九霄丹極氛陰豁。萬里靑丘日月明。晩値昏朝罹禍孼。新逢照代效忠貞。謀猷密贊匡時略。夙夜殫輸報主誠。篋裏篇章關敎化。朝端風采冠簪纓。明時任用須才俊。黃閣徑綸屬老成。已播聲名傳四海。忽騎箕尾返三淸。一雙蘭玉無雙譽。兩世絲綸曠世榮。駑劣平生斂宿德。龍門當日荷深情。泉臺漠漠音容隔。落月空樑淚自橫。</text>
<title>大行王妃挽章</title>,<text>思齊賢媛出塗莘。藩邸于歸配聖神。閨闥淸明塵不染。威儀貞潔玉無磷。當時國事那堪說。從古興王自有眞。協贊睿謀明大義。密禆神算敍彝倫。扶將赫日昇黃道。擁佑飛龍御紫宸。陰助已彰提甲日。徽音尤著脫簪辰。巍乎聖烈千齡會。信矣寸難十亂臣。正位坤宮慈範淑。承顏長樂孝心醇。俄驚宇內風塵起。叵耐邦家禍亂頻。翟茀飄搖湖右路。鑾輿淹泊瘴江濱。時平豈識陰功厚。世亂方知內治純。復整坤儀敷壼化。順承乾斷奠生民。未聞女謁于朝政。咸仰私恩絶外親。屛去紛華衣屢澣。躬先節儉膳非珍。華封獻祝期遐算。太姒多男累有娠。方喜聖躬纔解娩。誰知玉疾遽纏身。蒼皇未展精禋禱。奄忽仍遭大禍臻。忍見都人簪素奈。何堪仙馭上蒼旻。陰雲漠漠軒星晦。蓬海茫茫璧月淪。花向瑤階紅已綻。桑從繭館綠初匀。龍樓覽物宸情愴。鶴禁呼天孺慕新。遏密悲懷纏海宇。攀號哀慟劇臣隣。鷄鳴孰進盈朝戒。樛木咸思逮下仁。豈但鴻休耀彤管。從敎懿則勒貞珉。瑕丘卜得坡山麓。佳氣遙連洛水漘。衆嶽崢嵘如鳳舞。群靈奔走護龍輴。金旌杳杳光搖日。彩翣翩翩色映春。萬歲玄廬安體魄。四時仙寢薦蘩蘋。含生庶類均號哭。未死孤臣最痛辛。宣賜藥囊猶在篋。摩挲不覺淚沾巾。</text>
<title>趙正郞希逸妻氏挽</title>,<text>竹陰吾世交。賢閤吾宗戚。通家義分深。飽聞閨儀淑。幽閑本天性。配賢歸名閥。夫子作湘纍。弱質隨遠適。身罹霧露疾。奄忽悲玉折。徽音隔九泉。貞姿就窀穸。萱堂有孀親。膝下無己出。秋風岳麓下。古屋莓苔綠。噫吁嚱。薤露聲中萬事休。三十七年如轉燭。</text>
<title>挽南子明 格</title>,<text>昔我在髫齕。始謁東岡文。提携擊愚蒙。勸學勤推奬。我時未有室。遂作東床客。君年纔廿二。美質溫如玉。自從爲弟兄。友愛如骨肉。歲月未云幾。奄忽失良匹。于今三十載。悼亡如一日。中年哭父兄。君我皆孤獨。世亂各飄泊。君在靈泉谷。躬耕輸賦稅。上事而俯育。京鄕路阻脩。會面何由得。如何哀訃至。遽作幽明隔。斂不得憑棺。窆不得臨穴。嗟哉死生際。此恨無終極。鶴髮在萱堂。今年踰八耋。日夜哭呼君。哀哀淚成血。幸有孤鳳雛。英聲何奕奕。有後君不死。基緖終堪托。顧我老病深。孑孑無嗣續。噫吁嚱。有子無子何須掛懷抱。注目寒江倚山閣。</text>
<title>趙同知挽詞 竹陰</title>,<text>浮世眞逆旅。人生草頭露。朋知零落盡。只有竹陰甫。子又捨我去。我將誰與伍。撫屍一長慟。難禁淚如雨。緬懷先世事。膠漆深情固。各保歲寒心。升沈隨所遇。切磋唯道義。趨向齊好惡。吾儕時尙少。幾多陪杖屨。每從文酒會。諄諄承誨諭。居然各早孤。血泣攀風樹。哀哀兩家兒。世世情有素。肝膽相洞照。得喪何足數。糖粃我在先。文章君獨步。中年遭謗傷。蹭蹬悲不偶。有才不大施。終爲時所忤。淸羸榮衛枯。一疾仍沈痼。我來視顏色。奄奄氣如縷。握手勸藥餌。心知竟難愈。誰知一夜間。遽爾聞哀訃。長呼哭寢門。老淚空自注。末路失知音。幽懷向誰吐。傷心岳麓下。古屋風煙暮。松篁帶慘色。書帙生塵蠹。噫吁嚱。文雅風流難再覿。千載交期在泉路。</text>
<title>次洪承旨 霶 韻 擬鶴仙作</title>,<text>迢迢靑海城。漠漠咸關雲。平明別君歸。愁緖何紛紛。皁蓋翩翩杳難攀。緣草長郊獨歸去。塞垣茫茫幾千里。水闊山長魚雁阻。佳期在仲秋。須趁月初圓。只恐郞君多異心。無乃雄城有鶴仙。</text>
