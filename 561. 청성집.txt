<title>亭淵阻雨</title>,<text>平蕪急漲欲無邊。淸濁滄浪一混然。夾岸村童爭絶叫。衰翁多力獨撑船。其二科頭箕踞是何官。剩被兒童拍手看。盡日虗舟松下繫。風波自定使君灘。其三栢谷村家不可忘。春風移席百花香。文章故宅應生色。雨洗靑山水滿塘。</text>
<title>安東。次映湖樓板上韻。</title>,<text>仙槎滯水府。河漢轉高秋。上客靑衫冷。佳人翠黛愁。繡幕蟲聲切。花氍月色浮。諸公興不淺。先我上南樓。</text>
<title>朝陽樓月夜。與南時韞 玉 聽妓樂。</title>,<text>南鄕秋色似邊頭。征馬歸鴻一一愁。十二欄干明月夜。嬌歌誰唱古凉州。其二陽關三疊女娘歌。月落燈殘奈爾何。脉脉官樓今夜短。明朝悵望隔山河。其三勞歌催發木蘭船。看取檣頭百丈懸。此去重溟空一夢。行雲那到橘花天。</text>
<title>和時韞劒舞詩韻</title>,<text>黃昌弟子越南多。慣誦花溪劒器歌。瑤瑟夜闌驚破竹。繡裳秋冷怨凋荷。魚龍側畔輕身出。霜雪中間信手過。琴調尙留燕客恨。海山東望意如何。</text>
<title>贈東京琴妓英梅</title>,<text>伽倻山水入絃長。楓荻秋江月未央。彈作湘君斑竹怨。二更雲海鴈聲凉。</text>
<title>解纜詞。用三淵金先生韻。</title>,<text>初月東城掛半環。六帆齊揭渺茫間。三絃始奏開洋曲。獵獵神飈起釜山。其二急迅輕跳一任波。孤舟不辨水宗過。蠻人拍手韓人笑。齊倚舷頭快放歌。</text>
<title>舟中雜詠。用放翁記行韻。</title>,<text>疎才承乏聖明時。滄海東頭一芥微。鮫淚流香花筆潤。蚌胎呈暈彩船圍。冠裳照水文章爛。笳角臨風律呂飛。不是孤舟迷歇泊。天書未授敢懷歸。其二灣回港抱失東西。炎瘴侵人似五溪。懸纜露深冬柏亞。高檣風迅夜烏啼。爐中藥轉持燈照。枕上詩圓信手題。只喜鍾期隨處遇。琴心長與海山齊。</text>
<title>登西福寺。次辛卯從事李南岡 邦彦 韻。</title>,<text>祗林一角納層溟。十月丹花落滿庭。尙識南岡題壁處。香燈留照佛前經。</text>
<title>馬州雜詩。次二王宮詞韻。</title>,<text>水府橙杉鎖幾重。龜巖一面削芙蓉。漫天雷雨無時過。十月洋心戰黑龍。其二島民衣服雜龜鼇。生長眠飧半在濤。棕網銅叉漁打慣。輕舟平過水宗高。其三朝曦夕暈互曈曈。十二時鐘散海風。一幅湖山歸管領。紫衣僧坐萬松中。其四酊菴長老小幢紅。三使筵前坐向東。昨送詩函渾硬澀。自家猶說月心風。月心。己亥使行時酊僧也。</text>
<title>又次劉夢得韻</title>,<text>綠槍尖紫展旗。平家酋長見賓時。從人恰似元央陣。部伍雙雙不暫離。其二奉行三請使臣來。儐席儀觀習幾回。却怕廂娥多聒閙。繡屛深𨳲不敎開。其三三隻金船滿縷花。護行旗字向南斜。平家小子榮華盛。好逐仙槎到爾家。江戶有島主家。其四平源家閥最芬華。繡錯腰刀競闘奢。大小官員俱世襲。一生驕卧滿園花。平源藤橘。日本四大姓也。其五酒屋高低壓海濱。紫花諸白別藏春。蠻婆亦解朝鮮禁。不敢持杯喚客人。紫花諸白。皆日本佳酒名。其六蜻蜓小舶點回波。時學韓人緩放歌。自喜帒粮堪久飽。筑前州裏賣魚多。</text>
<title>續次張文昌韻</title>,<text>棕陰石氣綠沉井。竹引泉來不用綆。厨子生嗔人足慵。桶中朝汲少淸冷。其二黃頭浪子制舷疎。雨裏漂搖逐駭鳧。認得前宵風湧急。朝來驚拾入舟魚。其三文章彈壓白龍宮。摘盡明珠水暈空。吏部雄詞留物色。夜闌牛女正當中。是夜。共賦大海聯句。次南山詩。其四空庭落葉亂粘泥。履屐相過竹塢西。愁對南枝寒月白。越烏何意近人啼。其五新羅絃管恨悠悠。明月幽篁海外秋。界面調歌堪快聽。客歸惟許趙君留。副使船趙昌迪善歌者。其六西山巾拂溯玄風。永夜疎鐘出萬松。滄海羇愁何日了。壹岐前路復千重。</text>
<title>向壹岐島。用己亥錄中韻。</title>,<text>泠泠風馭復憑虗。積水東南信所如。使節前窮河漢渚。文星橫犯斗牛墟。長虹忽訝噓樓蜃。急雨頻驚跋浪魚。慣識天公淹育意。此中還復有人居。</text>
<title>上船鴟尾折垂危。幸而獲濟。書以志喜。</title>,<text>瑤函咫尺寸心懸。上价冠裳出日邊。忠信平生如白水。安危到處有蒼天。已知定力風波界。願致餘憂寵辱年。欲識羣神扶護意。瑞霓鴟尾忽穹然。</text>
<title>用放翁韻</title>,<text>重茅片木葺成廬。小島靑煙點里閭。幡廟舊神添炷賽。武州新禁列牌書。宗酋氣壯輕肥筑。桂釋官尊擁碧驢。一任狂飈掀夜枕。篷窻睡到日光舒。</text>
<title>藍洲舟中。次劉長卿韻。</title>,<text>梅窻春色海中央。鄭老遺蹤隔水香。漫詠藍洲詩十景。博津煙雨獨悲凉。麗時。圃隱使日本。被拘於博多津。久而得返。其二松村部落雜田園。江水東來不見源。五島橫羅沙作岸。萬峰低揷海爲門。</text>
<title>次常建韻</title>,<text>控海羣巒似列營。雄關最說赤間城。新羅武略差强意。刑馬臺前舊耀兵。其二五夜疎燈明客帆。半洋陰雨遏春陽。睡翁記裏餘孤憤。方信寒儒足熱腸。</text>
<title>敬次上使永湖趙公 曮 四重體</title>,<text>茫茫浩浩海雲東。落落巍巍使者風。看取桃都春色早。上林花木幾枝紅。</text>
<title>忠海放舟至韜浦。次岑嘉州絶句。</title>,<text>東風拍拍大檣頭。日出行舟夜未休。白露澄湖無限景。何如牛渚月明秋。其二紅燈閃射衆星殷。點點蜻絲水面斑。空渚忽聞淸磬落。蠻工道是海潮山。</text>
<title>箱根嶺</title>,<text>車箱路入萬重山。初度源家第一關。二歲行裝溟嶠外。三州形勝武河間。佛靈小闢幽篁靜。龍氣深蟠大澤閒。八葉芙蓉常左顧。白雲微破富岑顔。</text>
<title>天龍川</title>,<text>十里平郊滿夕陽。龍川春水繞林長。筠籠貯石防頹岸。鐵鎖連船架遠梁。小店茶餻隨地潔。佳人珠翠滿洲香。春天忽訝秋聲到。樹樹鳴蟬送客忙。</text>
<title>大坂雜咏。用湯若士韻。</title>,<text>浙舶閩檣到海涯。絨絲纜泛刺桐花。南都秘籍來三部。盡入長碕太守家。其二七尺鋼刀百鍊成。雙鉤如月夜中行。空橋僻處逢人試。橋下驚波颯有聲。其三奸門利竇劇逶迤。畫角聲催曉色遲。白柄刀頭驚赤血。館中喊殺黑衣見。以下。記鈴木傳藏賊殺崔天宗事。其四垣軍五百出關多。步步旗亭簇網羅。借使傳藏生羽翼。不敎飛渡小濱河。大坂有垣外者司緝捕之任。於是發垣外五百。各執棒杖物色。傳藏獲于小濱。</text>
<title>竈關舟中。用陸放翁韻。</title>,<text>內海西來一坦途。淺爲灣瀨浸成湖。烏棲檣上常招伴。雞在船中自養雛。漸就慵疎由禮簡。盡淘査滓覺身癯。帆風乍弱催牽纜。打竹蠻郞隔水呼。曳船者。打竹片令衆。其二郵籤日日報長途。準擬今朝了內湖。雨浥榴花移稻種。水沉楊葉幻魚雛。海山不負煙霞癖。炎瘴寧侵木石癯。艣後艣前皆睡倒。篙師桴鼓獨喧呼。</text>
<title>芳浦口縱船。用三淵韻。</title>,<text>鰐浦名猶惡。鮮人骨尙寒。煙沉驚火港。浪湧覆舟灘。畏道難輕過。忙心易錯看。上公偏愼重。悄倚夕陽欄。</text>
<title>送多大浦李僉使 海文</title>,<text>蒙衝閒繫石城陽。僉使營高碧海長。敎罷佳人雙劒舞。西風一嘯踞胡床。其二今人不識尹將軍。戰地蒼茫但水雲。大石要張忠勇氣。敎君城角一揮斤。尹興信以多大僉使。死於壬辰亂。興信父任興信兄弟五人。三死乙巳之禍。二則以稚免。又盡死於兵亂。慘矣。鎭無彰烈之碑。識者傷之。</text>
<title>和榮川太守五黜金公 百鍊 見示韻</title>,<text>白露蒹葭擁夕洲。江湖還有散人憂。芭蕉葉瘦凉生院。菡萏花殘雨滿樓。孤夢屢逢天下士。薄遊偏在嶺南州。官醪社飯猶同樂。禾稼初成百里秋。其二夫子從西海。重悲南國秋。短符淹日月。矮屋託松楸。野色侵書潤。星芒瀉峽流。郵筒遙致意。差慰碧雲愁。</text>
<title>縣東湖。天鵝爲羣。風高月明。聲益淸絶。</title>,<text>湖南湖北雪飄零。有鳥羣居一水明。十里菰蘆同鴈宿。五更風雨和雞鳴。低飛未害翎毛濕。高警應緣飮啄淸。獨喜仙鳧相絆住。苔磯長結歲寒盟。</text>
<title>敬謝雪村白丈 師殷</title>,<text>南村籬落北山松。省識吾鄕長者風。直爲潛心繁露學。終敎吐氣少年叢。暫趨華省官仍冷。頹卧窮廬客不空。拔薤良䂓要請益。忽驚身在海天東。</text>
<title>醉題</title>,<text>歲時燈火水東西。官鼓鼕鼕曉夢迷。柳眼漸看含雪潤。海聲微覺入春低。漁舟月隱銀鱗躍。菰渚風輕錦翼齊。白傅餘杭何足羡。湖居兼有若耶溪。</text>
<title>淡翁徐侍郞 命膺 謫官甲山。遙申別意。</title>,<text>乞身未遂東岡志。承譴翻爲北塞行。豈是君恩疎直道。祗應天意慰遐氓。鬼門三度丹心耿。神澤重臨白髮明。雷雨春來僮馬返。水亭魚鳥佇尋盟。其二咸關嶺上雪嵯峩。記昔炎天匹馬過。胡地北臨荒磧暗。帝鄕南望彩雲多。漁樵暫失幽人約。絃誦翻登壯士歌。更喜涪江重得力。易書盈篋待編摩。</text>
<title>李平瑞 奎緯 入臺言事。遠謫海島。未幾宥還。近住具氏郊亭。有詩却寄。</title>,<text>耽書眞覺素心安。涉世方知晩節難。正待一行深得力。豈徒千里勸加餐。耦畊原上蘭芽茁。偕隱山中桂樹團。想見湖庄春水濶。白鷗無數到危欄。</text>
<title>步三淵贈朱古坡韻</title>,<text>竹擁藏書塾。花深祭酒家。門闌忠孝後。鄕社水雲涯。蔚島延朝旭。桃源醉晩霞。小軒文藻歇。惆悵古梅槎。</text>
<title>丹丘道中</title>,<text>江南春晩子規啼。雪水盈盈蘸遠隄。野渡移舟蒼壁聳。溪橋停馬白雲迷。漁樵一徑藤蘿合。煙火千村耜耒齊。酒熟丹丘添逸興。杏花深處角巾低。</text>
<title>三月十一日辛丑。約丹室閔公 百順，龍村林公 配垕 會于蟾洲金遲齋先生 焌 宅。十四日。溯洄于汶巖。乘月而返。宿金正則 載均 所。拈唐人韻。共賦。</title>,<text>長松古渡繫舟頻。水色山光到眼新。酒席相將湖海氣。野亭分占鳥花春。祗應林下同携易。未必隆中獨有人。認得沙汀頹卧久。醉痕偏上接罹巾。</text>
<title>用別韻</title>,<text>伐木丁丁江上山。長松之下老蒼顔。晴花古壁携朋去。春水孤舟載月還。奇氣每瞻樽酒際。大心今試鳥魚間。羲經更有遊神地。留待先生講席閒。其二桃杏花開滿小山。春風相對酒中顔。江湖渺渺公方隱。風雨冥冥客未還。但得襟懷空海內。不妨來去或人間。經床藥几凝神坐。盡日疎簾鳥語閒。</text>
<title>上丹室</title>,<text>丹臯春水照心淸。想見孤舟盡日橫。仕或爲貧聊適意。隱非忘世只藏名。槐陰凭几江雲逈。竹塢彈琴海月明。安得致身書幌裏。一編羲易了平生。</text>
<title>見醉雪翁柳公 逅 書。信筆書奉。</title>,<text>茅君家世道緣奇。秋水精神野鶴姿。病起門深芳草色。詩成月在古松枝。圖書小築堪容膝。衣食閒愁不上眉。醉後相思關嶺濶。海棠花外日斜時。</text>
<title>官樓漫書</title>,<text>一官長結海山緣。湖上閒遊已兩年。野性自甘隨鴈。樓居人或比神仙。綠槐陰下苔生印。紅藕花間月滿船。除却吟詩無一事。醉仍長嘯倦仍眠。</text>
<title>追和蟾洲軸中韻</title>,<text>道以朋來驗。先生註易新。片言眞有契。一氣自如神。江濶前宵雨。花深上峽春。無端塵刹役。重絆入山人。</text>
<title>寄贈龍村林伯厚</title>,<text>疎梅癯鶴對傳神。傾盖當時願卜隣。一笑江頭花滿樹。相思天末月橫津。煙霞上峽多觴詠。雞黍南村互主賓。湖裏扁舟容自放。先須縱眼大瀛濱。</text>
<title>奉呈丹室</title>,<text>淸心樓下月娟娟。宛在中流興渺然。白露蒹葭秋水上。晴湖荷桂海雲邊。吏情今屬忘機客。吾道終歸避世賢。不妨除書爐外到。丹砂自在葛洪川。</text>
<title>聞申翊卿  客遊湖營。却寄。</title>,<text>梁園消息海山重。秋雨官齋聽夜蛩。一郡荊榛愁未剪。衆香雲月失相從。栽花不厭叢生菊。愛樹偏依獨立松。等是貧窮寧守拙。莫敎荷芰變初容。</text>
<title>龍村贈詩。以爲同甫之救世。不如洞賓之遯世。意盖有所屬也。因其意而廣之。仍以自道。</title>,<text>使我眞爲救世才。猶應退卧水雲隈。雄雌白黑隨天分。犧象靑黃辨物災。梁甫人亡孤嘯過。岳陽仙去倦吟廻。疎疎忽忽今何狀。湖海秋生草木哀。</text>
<title>雨中。與閔百憲 周翰 用唐韻共賦。</title>,<text>奇絶遙峰手版前。半簾疎雨坐超然。芙蕖湖濶留仙舫。楊柳風微颺篆煙。救世何由廻古法。休官不必待衰年。與君重結尋眞約。明月閒雲五十川。</text>
<title>召公臺。見欝陵島。</title>,<text>三峰竦秀海中央。宛有神人遠放光。雲氣渺冥常自隱。秋空開豁忽相望。靈山一面曇花現。金闕千重蜃氣翔。只向塵間招妄想。靑童去路月茫茫。</text>
<title>寄呈傲窻金益文 焵</title>,<text>萬事如今一浩吟。先生胡乃不平音。亦知罪我因懷璧。猶有同人耦斷金。松桂窮山秋氣潔。龍蛇大澤雨聲深。何由更續南村會。黃菊籬邊秫酒斟。</text>
<title>寄贈閔大胤 百祚</title>,<text>彼姝者子不能忘。官柳蟬聲帶夕陽。翠柏高雲廻遠岫。白蘋疎雨過橫塘。琴因入海新添韻。菊爲悲秋剩吐香。兩地襟懷遙可識。淵明眞率牧之狂。</text>
<title>瀛州沈伯天 普觀 命駕委訪。用其韻。</title>,<text>白驢孤入海山東。官閣迢迢夕照紅。錦里寒花應宿雨。鏡湖仙帆又秋風。襟期一許評詩後。眉宇相看把酒中。永願從君鷗鷺社。幽盟證以草堂翁。</text>
<title>用放翁韻。別伯天。</title>,<text>荷桂秋光一郡多。送君南浦悵如何。槎州鶴夢將雲逈。鏡浦鱸腮上水磨。志士寧愁霜後褐。歸驂難駐雨中簑。飄然遠別無他贈。黃石遺書白石歌。</text>
<title>用含翠洪學士 秀輔 韻。詠蒹堂雅集圖。</title>,<text>藤牋倒射白毫光。萬里携歸別有香。淸月秋懸藏畵舫。暖花春滿蓄書房。鴻魚信息經三歲。霜露江湖渺一方。半幅縹緗隨處在。海山今擬製琴囊。</text>
<title>用伯天贈尹生 東憲 韻。燈下共賦。</title>,<text>夫子關東道義肥。春風吾亦詠而歸。桃花流水頻移艇。桂樹深山獨掩扉。易註將成年已耄。天機方熟思還微。四方遊學知君意。須向梅窩早攝衣。</text>
<title>伯天滯雨相守。用唐韻共賦。</title>,<text>所謂伊人夢裏悠。暮雲滄海一虗舟。淸宵鴈叫楓湖月。凉雨花殘錦石秋。對壘相推知道馬。掛書還策出關牛。江城知有南村會。詩社幽期屬隱侯。右懷大胤</text>
<title>雨中。懷玄川元子才 重擧。用唐人韻。</title>,<text>扶疎野態强名官。柳市東頭菜畒寬。忙處方知閒處好。說時須念做時難。夜深庭院偏生響。秋半槐梧特作寒。千里相思雲水地。海槎猶記隔年歡。</text>
<title>秋夕。懷蟾洲諸公。</title>,<text>中林風雨過。山菊半開花。把酒千峰外。懷人一水涯。日斜黃犢岸。秋凈白鷗沙。共是忘機客。漁舟野渡賖。</text>
<title>寄贈舍弟士振 大集</title>,<text>三霜一別坐爲官。風雨深樽强自寬。永夜寒聲遵海遠。故園秋夢度關難。茱花在手佳辰近。蕉葉當庭白露寒。獨送親輿千里返。羡君長作彩衣歡。</text>
<title>縣齋漫書</title>,<text>天下本無事。庸人撓之耳。此道誰爲傳。去去無窮已。若使門如市。那得心如水。淸凈無爲治。吾師老聃氏。掃地焚香坐悠然。惟有靑山入戶裏。月出秋空淨無雲。蒼茫鴈叫蘆花涘。</text>
<title>贈李和叔 春馥</title>,<text>桃源居士陟州遊。弊布單衣雪滿頭。濁酒寒花滄海夕。白雲紅樹故鄕秋。山中道友橫經俟。湖上仙官掃榻求。寥落空山聞絶唱。簫聲初發雨中樓。</text>
<title>寄李平瑞</title>,<text>鷺梁祠下濯君纓。木落天高江水淸。是處偏宜賢士隱。前人㝡愛直臣名。窮秋鴻鴈多湖墅。永夜星辰繞漢城。野渡尙看波浪濶。釣船須近淺沙橫。</text>
<title>手寫和靖詩集。敬呈丹室。兼以三律致意。</title>,<text>陶韋遠矣宋無詩。幸有逋仙一振之。用事不過梅鶴侶。玩情長在水雲湄。湖鄕眞逸同徐孺。文苑孤淸有伯夷。一幅傳神猶可證。暗香留着月橫枝。其二桃花流水翠屛春。尙憶仙舟共問津。放鶴相期叢桂所。盟鷗兼有姓林人。詩家妙品知同好。湖社神交似並鄰。敬爲先生書一帙。海山秋雨潤毫新。其三蠻牋如雪自生花。荷桂秋光點點斜。放筆試依玄宰法。封函遙送白雲家。蒼苔濁酒重陽後。明月孤篷一水涯。願得高文編卷首。並敎愚拙藉光華。</text>
<title>奉和退石金公 仁謙</title>,<text>槎上風流曠世遭。每因心醉忘形勞。海山如畵揮毫盡。蛟鰐羣嬉倚枕高。老去婆娑偏北署。愁來吟嘯卽東臯。楓岑蠟屐從公後。吾友元生亦一豪。</text>
<title>謝含翠學士寄示</title>,<text>在野方知學士賢。不妨門外索租錢。梅花對影三間屋。藷蔓流香半畒田。松菊壺觴惟愛日。江湖憂樂一聽天。傳經抗疏隨君意。裘馬長安足少年。</text>
<title>寄謝李徽之 彦五</title>,<text>我有東坡病。君如與可規。疎狂招世謗。傾倒受人欺。快處須停辯。逢塲合訒詩。一言堪下拜。吾友信吾師。</text>
<title>題點易軒紅梅</title>,<text>獨持淸節向誰誇。宜爾幽根托此家。夫子文章惟有易。一陽消息可無花。煙霜萬木承朝旭。山水孤村送歲華。戰盡窮陰方得意。煩君莫歎髩絲斜。末句。屬傲窻。</text>
<title>與林伯厚期會浮石寺。用唐韻。</title>,<text>金銀照耀祖師臺。一柱門前夕影開。南國雨晴春未半。上方鐘動月初來。羣山漠漠新羅盡。獨鶴依依小白廻。砌石縱橫如活畵。居僧猶詑役神才。寺有一柱門</text>
<title>出竹津和伯厚</title>,<text>客似曇花見遲。海天明月詠歸時。仙鳧東洛曾孤往。神馬南州忽遠馳。會處只應同爛漫。來時不妨少參差。竹津雲水無窮變。那及先生歇後詩。其二滄溟如是觀。豪士不須才。獨鶴摩天去。頹雲捲地來。道猶蠻觸戰。仙亦蟪蛄哀。一笑蒼茫外。孤懷待子開。</text>
<title>夜話</title>,<text>看盡人間萬軸書。却從湖海問仙居。野鹿相呼春寂寂。沙鷗對睡雨疎疎。聖窟淸飈淵老後。白山靈氣格菴餘。及歸花發黃驪岸。明月孤舟信所如。</text>
<title>夜與伯厚用唐韻</title>,<text>卿家至行勝於文。伯也爲龍季氏雲。只有淮南容大隱。肎敎徐孺作徵君。風流恨未湖邊遇。聲氣徒從海上聞。自是儒門招未盡。鳳歌初亦怨離羣。其二花溪詩律子長文。秋水將窮便起雲。天下有人窺此會。江東微我屬之君。遙峰對牖淸無敵。微雨連宵靜不聞。便欲移家湖上住。孤山一鶴永爲羣。</text>
<title>十筆。助李平瑞抄史之役。</title>,<text>勁毫一束貯雲煙。寄送西湖水竹邊。在野君猶修史志。爲官吾亦草玄緣。三錢不用江南買。五色何須夢裏傳。醉後封書山海濶。杏花疎雨坐迢然。</text>
<title>奉別峴山使君滄洲黃公 最彦</title>,<text>海內知名黃獻納。春風把酒竹西樓。桃花錦浪同舟興。何似滄洲向日遊。</text>
<title>用大胤韻。寄卓異山人安叔華 錫儆。</title>,<text>騎牛出谷故人多。傲骨崚嶒髮半華。不必桃源深處覔。滄江自有舊漁簑。</text>
<title>與眞珠伯徐公 魯修 及閔大胤至會江亭</title>,<text>水邨梅雨歇。山縣麥風微。白舫長相待。紅樽不放歸。洞煙縈石髮。浦柳拂人衣。似我疎心性。欄前宿鷺飛。其二淸流環翠壁。高柳夕陽微。小艇穿花入。孤琴待月歸。雨情深擁幔。江氣冷侵衣。明日鏡湖路。閒雲君與飛。</text>
<title>讀漢紀有感</title>,<text>刱業貽謨在正名。劉家此道不曾明。鼎彝未肎尊三老。綿蕝何由致二生。</text>
<title>李生顯章自陟州來訪。旋復告歸。</title>,<text>醉下西樓十二欄。江城六月褐衣寒。唐衢痛哭山河窄。蘇軾詼諧宇宙寬。海月蒼茫如有約。水花漂轉不成團。未應奇氣偏窮相。聊把長髯仔細看。其二此月之盈忽已虧。故人滄海別離時。荷香欲綻仙舟繫。蟬語微凉客路遲。醉興重尋花墅酌。窮愁不上竹樓詩。狂歌濶步無常有。肎失蘇翁赤壁期。</text>
<title>敬呈丹室</title>,<text>雪屋氷簾表裏淸。只敎梅影近前橫。不妨錯比玄經宅。可是兼高拙宦名。水墅孤燈甘寂寞。山陰一棹泝空明。却從畎畒尋眞樂。堯舜君民付後生。其二韋杜門庭特地淸。書籤筆架自縱橫。蒹葭處士詩言志。齊魯賢人史失名。甓寺濃陰雲木合。龍門遠勢夕陽明。如今俊及皆窮老。何况江州一禰生。</text>
<title>酒泉臺會諸生。用梅月堂韻。</title>,<text>湖上靑峰煙雨斜。瀼西村落半漁家。藍輿仄仄垂藤葛。籜笠團團點草沙。洞裏濃陰皆水木。石間淸馥已秋花。龜臺尙着高人迹。東國江山別有華。</text>
<title>竹西樓。與閔大胤用三淵韻。</title>,<text>西風颯然至。虗檻篴聲危。忽遇悲秋客。相將結夏詩。水煙松翠淨。山雨稻花遲。俛仰千年事。空洲鶴立時。</text>
<title>泛舟用三淵韻</title>,<text>朱樓翠壁勢同浮。宛在中流一片舟。放溜方知秋水盛。尋源不覺夕陽幽。故人西塞浮家去。孺子東湖下榻留。若有神仙煙霧裏。洞門開處更回頭。其二峽容將近夕。江氣自生風。井落廻時異。漁樵涉處同。水霞多設色。山菊欲成叢。不用相扶起。空壺枕月中。</text>
<title>縣齋用三淵韻</title>,<text>水城三日雨。蛙蟹雜村家。白舫樵風急。靑簑草露賖。試毫沾柿葉。開印澀苔花。浩蕩滄洲趣。歸期證菊華。其二雨深菰葦浦。官柳逗蟬鳴。草繞庭心靜。霞生石氣淸。客懷琴亦忘。秋意鳥先征。一隔蒼茫外。湖山別繫情。</text>
<title>和卓異山人韻</title>,<text>問訊興江老。緣何酷愛山。深藏熊虎迹。高揭雪氷顔。獨酌千峰逈。躬耕十畒閒。蔚然眉睫際。容我一窺斑。</text>
<title>寄卓異山人</title>,<text>卓異深深夕照時。飄然一褐下山遲。騎牛老子身方隱。玩世長源跡太奇。獨立不愁東土窄。幽吟應待後人知。西風悵望南村會。老圃寒香別有期。</text>
<title>眞珠官齋用明人韻</title>,<text>溪雨蕭疎泛泬寥。竹樓吟嘯倚淸朝。寒蟬一蛻留全殼。高柳相扶浸半腰。湖有鱸魚還送翰。客同仙鶴正歸遼。西風白露凄凄下。數朶幽花尙自驕。</text>
<title>孟方歸路望海。用杜韻。</title>,<text>赤日烘鱗屋。玄雲挾蜃樓。空中仙佛眩。物外地天浮。未駭無邊浪。還憐不繫舟。悄然收壯觀。松下又淸流。</text>
<title>陟州旅舍。同李和叔用杜韻。</title>,<text>疎籬引江色。星露樹間明。客以詩書重。官因水石淸。漁燈移遠渚。更鼓動寒城。悵望西洲路。歸雲裊裊生。</text>
<title>用李頎韻</title>,<text>隔水人煙少。村狵吠遠峰。疎星來耿耿。淸露墮重重。夜色迷汀柳。寒聲度壑松。花庄遙寄語。春酒幾時濃。</text>
<title>官齋。用唐韻贈徐漢之 有升。</title>,<text>秋風吹遠水。朝旭照疎林。別去無多日。提携盡此心。謝屐靑山逈。萊衣白露深。伯氏平安否。因君更寄音。其二曲欄連小閣。梅竹覆簷低。藥藏仍密。花階繞轉迷。輕颸斜泛壑。空翠細通溪。有此焚香地。牛刀豈問雞。</text>
<title>限韻</title>,<text>淸秋笳角自生悲。徙倚湖亭薄暮時。九郡陰晴朝夕異。二陵風雨古今疑。寒魚欲下溪成柵。叢竹相扶岸接籬。也識玆遊當入蜀。吾詩不及劒南奇。</text>
<title>舟中用唐韻</title>,<text>秋水明如練。秋陽艶似花。孤舟橫野渡。疎柳出人家。菊蕊娟娟凈。蜻絲帖帖斜。夕灘漁網動。移席就圓沙。</text>
<title>觀打魚</title>,<text>輕橈密網競相求。寒水鱗鱗接海頭。鱣鮪敢誇深處匿。草沙俱入淺邊收。飛騰忽失風波勢。爛漫無爲鼎俎羞。兩岸蘆花明似畵。使君今在五湖舟。</text>
<title>凌波臺用明人韻</title>,<text>立立精神敵素秋。似無根蔕出空浮。瓊瑤破碎鮫應涕。劒戟森寒鬼亦愁。萬里波濤圍坐席。一方風籟瀉虗舟。使吾倘逐神仙去。千載歸來獨此州。</text>
<title>羽溪浦村。次三淵韻。</title>,<text>入夜聲偏厲。頹沙急浪飜。砰訇萬鼓合。淸寂一琴論。落木聊欹枕。繁星獨掩門。依依不成夢。松菊渺山園。</text>
<title>疊和卓異山人</title>,<text>南山一頃負秋時。斗酒田家拊缶遲。當世志深姑自放。晩年詩化便無奇。祗敎後世多稱述。不恨今人少見知。虎豹深山難與處。歸來無失桂花期。其二官醪强醉菊花時。勾漏丹砂歲月遲。盡室未成龎老隱。草玄誰問子雲奇。世方見棄寧先棄。人或相知勝自知。悵望山阿三秀晏。桑楡吾已紫陽期。</text>
<title>敬寄丹室</title>,<text>避世名逾盛。爲官道不違。尙看淸議勝。重歎善人稀。菊引溪邊酌。松連岳下扉。願收湖海氣。留助廟堂威。</text>
<title>和卓異七篇。逐篇和意。</title>,<text>歲暮窮山風雨時。紙窻燈火五更遲。唐虞世遠將安倣。曹檜詩成謾自奇。卓爾不羣惟大雅。超然無累是眞知。任敎寂寞人間世。猶有襄陽數老期。其二萬國同悲正此時。河淸消息百年遲。緬人縱敗猶先倡。遼野方虗合用奇。宋老風聲東海在。寧陵志事上天知。篝燈獨閱精忠錄。痛飮黃龍或有期。精忠錄才刊布其三道學文章此一時。暮年歸宿不爲遲。楚狂太果非余取。鬼谷無名信彼奇。標榜正從衰世出。襟懷那得古人知。只須簡約遵繩尺。無負吾師遠大期。其四丹翁本意在需時。何事功名到老遲。秪爲行藏無所滯。却敎流輩未之奇。大易獨從蟾岸問。淸詩惟許霅橋知。眼前得失那須慽。贏取芳馨百世期。其五犂然一笑記春時。蔓草相逢不厭遲。意愜豈愁千里隔。神交正賴片言奇。靑牛背上抽新訣。黃石橋頭有別知。愧我今無恢拓地。已孤林下昔年期。其六東湖秋日送人時。征馬依依別意遲。楓菊凋零韋帶冷。海山悠寂角巾奇。自從霅老深中隱。兼得丹翁分外知。落葉柴門消息到。天涯重結百花期。丹翁書末。問尹景實有誠姓名而有愛好之意。其七達人憂樂不因時。來日偏多去日遲。漆吏道機游處穩。淵明詩意自然奇。湖山興劇寒梅老。天地心回碩果知。祗恨山陰違雪棹。蟾溪兼負丈人期。</text>
<title>眞珠官舍。呈常窩李丈 敏輔。</title>,<text>梅花一路白驢閒。來趁西林夕鳥還。可使無詩松桂裏。不妨爲客海雲間。老君書在焚香處。蘇子舟橫過鶴灣。戶外數峰偏似畫。丈人元自愛靑山。</text>
<title>又用三淵韻</title>,<text>落木疎星散遠天。征鴻嘶度水南煙。松篁韻合觀魚檻。妻子緣輕載鶴船。閒處語多侵忌諱。醉中詩或犯神仙。一溪風珮分餘響。簷角丁東雪瀑懸。</text>
<title>敬和遲齋先生韻</title>,<text>悵望蟾洲萬木寒。幽人貞吉碩人寬。天涯久負梅花約。雪裏空懷秫酒歡。舊學違心悲歲暮。新書在篋畏人看。葩經六義公懸解。刪後無詩不復歎。</text>
<title>又和眞珠丈人</title>,<text>奇絶郵筒一破閒。竹樓消息伴春還。吏情澹蕩陶韋後。詩道縱橫白陸間。雪霽雲霞生遠島。月明鵾鴈舞前灣。亦知梅鶴猶身累。領取孤琴入海山。</text>
<title>吉祀後赴原州。和葉下權公著 𧟓 贈行韻。</title>,<text>峽路迢迢引我心。春風常在小山林。差池舊學慚携笈。慨廓餘哀泫予琴。水社漁樵逢客問。柴門杖几隔年尋。橫江別有幽人想。煙雨東邊萬木深。其二少日偏輕萬里游。居然雙髩已驚秋。落花啼鳥渾如夢。流水高山半是愁。散吏行裝風滿袖。故人消息月橫舟。猶堪振發衰遲興。題遍關東二十州。</text>
<title>和題柯山李汝朝 崇老 雙楓軒</title>,<text>種德如栽樹。先公以是遺。庭除留舊澤。雨露長新枝。赤葉秋光住。淸陰夏景移。共餘攀柏淚。三復採蘭詩。</text>
<title>睡罷</title>,<text>睡罷風窻一欠伸。羲皇邈矣我何人。莧腸自足憂時念。蘿製眞稱結夏身。靜夜雨聲如夢寐。炎天月色少精神。祇須招返南村友。松瀑前頭對岸巾。</text>
<title>吏道歎</title>,<text>民情樂安逸。治道貴淸淨。上者倘不擾。下者自無競。此道本易知。今人枉爲政。徒弊我心力。反長彼疾病。猾隷幸生事。疲民眩承命。嗟嗟詎復陳。庸人各自聖。與其遇庸吏。不如遇酷吏。酷吏豈不畏。猶勝猾隷恣。</text>
<title>偶書</title>,<text>浮緣逸想盡消除。頹卧山阿一弊廬。澗谷微凉聊飮犢。道書新味自忘魚。數峰入戶淸無敵。孤鶴摩霄氣有餘。說與時人能識否。元來吾事不關渠。</text>
<title>雨中。與公著拈韻。</title>,<text>注葉山前水木深。君來對作輞川吟。蟬蟲並響爭秋氣。蘭菊殊芳一雨心。老去寸陰當尺璧。愁來一睡抵千金。阿朝亦是風流伴。明日溪東並轡尋。</text>
<title>敬次梅磎李公 世杭 分屬韻</title>,<text>白驢東出雨中山。雲亦隨君澹澹還。傲骨寧煩長短議。浮華難犯老蒼顔。松蘿一院秋先到。鳥獸千峰路不艱。更喜仙翁廻緩轡。南溪風月正相關。右屬葉下其二華山西畔澗東涯。隣社詩樽一士多。幽草黃鸝通野徑。古松流水繞田家。好對癯容呈秀氣。較看蒼石帶奇花。遙知巷北靑牛轡。去繫鳴蟬雨後柯。右屬柯社</text>
<title>入城滯雨不出巷。雨止卽返。和梅丈葉下屬意之作。</title>,<text>如病如癡祗是閒。偶因游戱出人間。冥濛雨色連窮巷。淅瀝秋聲溯遠灣。涉否惟應須我友。是非初不到吾山。淸風北牖還高枕。歸去來辭亦懶看。</text>
<title>洪奉朝賀 重孝 挽</title>,<text>丹丘東畔峙松篁。文獻家中世德長。疏傅行休淸士倡。子陵成就聖朝光。委紳滿帶煙霞氣。稼穡還全爕理方。七十年來安樂趣。浩然歸盡水雲鄕。其二勇退元因立脚牢。丘園從古老英豪。雲霄歧路瞻鴻翼。詩禮門庭貯鳳毛。偉器自昇金掌月。韶顔長醉武陵桃。懸車不待宣麻後。終始東山一卧高。其三東州歸路幾登門。花氣薰人植杖原。里社空嗟君子老。村童不識相公尊。苔蹊月引仙禽步。溪榭春深秫酒痕。白傅風流那復覩。生芻惟挹典刑存。</text>
<title>寄元子才</title>,<text>槐柳深藏負郭閭。故人元氏此爲居。閑情世或推元亮。內行吾惟敬子魚。落落晨星空外炯。凄凄蒹露望中疎。何由飽喫殘年飯。看盡平生未了書。</text>
<title>還家有吟</title>,<text>驢驂晩繫菊花扉。郭外靑山送客稀。萬木風霜冥鴈急。數村煙火夕陽微。主恩未報身將老。師說徒傳道半非。一曲滄浪猶自在。臨流更振薜蘿衣。</text>
<title>宿奉先寺。贈雲坡師。</title>,<text>爾學如來佛。而余孔子徒。相看俱莫逆。爲是兩忘吾。雨過鐘鈴徹。山深鳥獸癯。十年匡寺約。空對懶殘爐。</text>
<title>宿豐壤襟流軒。呈主人常窩李公。</title>,<text>太極亭前古木疎。路人猶式少微閭。空山落葉尋行跡。流水孤村問起居。孺子雞綿湖上返謝。公雲月竹西餘仙。家一宿追先志。話到滄桑淚滿裾。太極亭。乃李公曾祖靜觀齋所居。而在襟流軒之左。時余吊渼湖而返。公亦罷陟州來。</text>
<title>梅谷丈與芝溪宋德文 載道 會。賦送其韻要和。</title>,<text>夕凉參霽色。詩自落霞邊。見說藍田墅。初廻雪澗船。古琴山水宅。新月斗牛天。邂逅那無分。相知已十年。</text>
<title>從梅谷丈，浣溪徐公 有常，葉下及徐幼文 有章 觀獵。三宿乃返。和葉下韻。</title>,<text>百里寒山颯有聲。俊鷹當夕眼偏明。並驅峱道衣裘勁。三宿田家飮食淸。歲暮敢忘良士戒。吾衰試作少年行。花庄乍醉猶餘興。流水橋頭見月生。</text>
<title>上元日。候永湖公元子才同往。拈韻賦呈。</title>,<text>載酒江湖去。氷壺特地淸。不愁風凜烈。祗愛月分明。別墅東山近。危樓北斗橫。虗舟行自泛。春水渡頭生。</text>
<title>謝楸谷李丈 宗翰 惠酒</title>,<text>乞取東家酒滿巵。高樓獨醉夕陽時。遠眸蕩作江湖勢。癯骨頹成木石姿。楊柳池塘春澹澹。杏花村巷雨絲絲。柴桑不乏風流事。步屧頻從半道期。</text>
<title>偶吟</title>,<text>宿麥連畦水蘸堤。暖林終日勃鳩啼。雨花似醉神全蕩。春岫如眠氣暫低。</text>
<title>元子才曁趙文源 德洵。作金剛之游。歷宿弊廬。與入永平觀白鷺洲。用李白韻。</title>,<text>一溪徑駐海山游。爲有奇巖峙半流。肎許蒼屛分氣勢。獨憐黃老闢林丘。夕陽山氣偏娛客。春水桃花不辨洲。自是名區難送別。等閒雲鳥亦深愁。黃芝川廷彧故居。在鷺洲北步武許。</text>
<title>梅谷丈枉宿。有屬意之作。敬此和呈。</title>,<text>夕雲澹澹向簷廻。公亦騎牛渡澗來。杜曲桑麻三夏潤。洞陰山水七絃開。雨風育物還如競。鶯燕爭時兩不猜。敬以行窩要信宿。靜中憂樂待斟裁。公方觀永平而來</text>
<title>月夜。懷東游二子。</title>,<text>海山消息渺前緣。魚鳥相忘已十年。忽爲遊人牽遠夢。四仙湖外月娟娟。</text>
<title>自警。兼示子才。</title>,<text>有守身長穩。無求體自寬。若要完氣節。先學耐飢寒。布褐輕堪着。藜羹淡可餐。平生安樂法。留待後人看。</text>
<title>詠躑躅杖</title>,<text>仙家九節手中輕。助我山居履屐淸。石逕頻驚金鐵響。柴門獨倚水雲情。亦知身外無長物。猶見人間有遠程。更喜東園携月去。洞簫三弄步虗聲。</text>
<title>六月十三日夜。宿楸谷。</title>,<text>簑衣牛駕趁朝凉。草樹陰中一徑明。沉李浮瓜炎夏會。殺雞爲黍丈人情。雨過庭院秋聲早。月上梧桐夜氣淸。醉面不知風露洒。漫吟長嘯到三更。</text>
<title>筆洞寓舍憶徽之。用三淵韻。</title>,<text>玉立奇峰出半空。君家偏受北來風。懶搖羽扇如將鶴。醉卧松陰似化楓。雨意閒雲屯岳頂。秋懷香稻散城東。郵筒試問仙丞趣。千里孤琴悵不同。</text>
<title>宿柳和仲 煥德 萬山舘。用唐韻。</title>,<text>薜蘿扶屋自成樓。南麓淸凉坐處收。入夜崖泉偏送籟。滿山星斗已爭秋。隣雞似夢孤燈炯。櫪馬無眠古木幽。背郭仙居猶恨淺。東岡且有別林丘。</text>
<title>子才宅遇林伯厚。東海後顔面也。其喜可知。有詩志之。伯厚時趁渼湖祥期來。因之入城。</title>,<text>當時意氣動江湖。邂逅于今半雪鬚。荷製自鮮寧待浣。鶴身長健不妨癯。龎家妻子能炊黍。徐孺行裝有束芻。好是東州偕隱地。孰爲司馬孰申屠。</text>
<title>聞權公著入臺言事。謫楸子島。</title>,<text>感慨爭臣節。多從草野尋。詎堪廷議酷。重被主恩深。絶海風霜緊。嚴程霧露侵。一般移孝誼。遙認泣笞心。</text>
<title>尹景實 有誠 徒步作海山之遊。過宿弊庄。用霅橋 安叔華號 前韻。</title>,<text>短褐蕭然落木時。關東一路鶴邊遲。士經困厄方成器。山受風霜始見奇。苦行應參巖釋定。癯容要結海仙知。西歸倘謁安昌老。爲報龍門立雪期。</text>
<title>漫草</title>,<text>積雪山扉斷外人。獨留殘簡費吟呻。東園出世眞高士。下惠無官便逸民。煖屋犉狵均飽逸。凍天星斗最精神。鶴衣扶得淸羸骨。西社梅花又一春。</text>
<title>李儀天 文載 與柳原明 星漢。無半面之素。先之以詩。余亦用其韻。</title>,<text>問訊三餘榻。趺痕着幾分。篝燈東郭雪。襆被北山雲。橘少堪爲長。騏良孰取羣。郵筒猶古道。淸馥喜相聞。</text>
<title>次權公著謫中寄來韻</title>,<text>長沙一轍渺津涯。帶淚瓊瑰忽滿懷。猶有蘭蓀秋可採。可堪松竹雪偏埋。雨雷消息梅生閤。環玦形神月到堦。定使蛟黿歸約束。摶鵬筆勢續齊諧。其二雨雪山阿慘憺情。南溟應亦以風鳴。寧敎里社遲淸會。肎使朝廷少直聲。惠飯戀君須努力。湘騷悲世豈求名。窮年百感爭深夜。耿耿虗簷北斗明。</text>
<title>翫梅楸谷</title>,<text>幽期宛在水東隣。薜荔山阿若有人。獨許光英還太素。始知氷雪蘊陽春。不言不笑眞尤物。非色非空是化身。老去看花花更好。只愁詩退負花神。</text>
<title>和傲牕僑第四吾軒韻</title>,<text>淸寒身計似逃禪。一榻蕭然息萬緣。僑寓幸占臨水榭。隱居安用買山錢。柳梧吟哢韶光裏。樵釣歸來夕照邊。却怪先生私計侈。化家公物取奚專。</text>
<title>蟾洲謁遲齋先生。同傲牕用安叔華韻。</title>,<text>隔年軒屛喜重攀。仙鬂蒼然只舊斑。詎待揚雄生我後。却憐諸葛出人間。江湖有氣先春展。雲鳥同心未夕還。小子直緣明主戀。行藏全負鹿門山。再疊庭前槐杏正堪攀。嫰葉繁英次第斑。大易幸存三代後。是家眞住萬峰間。風流澹蕩初成詠。光景留連自忘還。莫道安公能避世。時人已識沃州山。三疊薜荔幽棲不可攀。豹文藏霧益添斑。道因奇迹超方外。詩逐嵬名滿世間。彩服扶將春旭往。靑鞋游戱海雲還。亦知淺處堪肥遯。安得招公早出山。右屬卓異安公○安公時奉大夫人。赴其伯氏淸河任所。將觀東南山水而還。四疊杖屨痕餘昔所攀。翠屛疎雨石苔斑。丹砂消息絃歌處。冠冕輝光水月間。聖代文明方倚重。故林猿鶴莫催還。荊南舊會今星散。獨幸吾師在此山。右屬丹室閔公</text>
<title>敬呈丈席</title>,<text>吾師但好古。易道豈便今。後世蒼生福。平生赤子心。柳堤微雨歇。江閣暖雲深。有弟兼知己。移家近杏陰。</text>
<title>楊根氷谷宿禹公 鼎德 宅。留呈絶句。</title>,<text>屛山故宅是南村。煙雨空軒記醉痕。乞取公書書我誄。落花明月與招魂。</text>
<title>蟾江歸路志懷</title>,<text>蟾洲夜雨漲離觴。客子還家未敢忙。春帆捲來三峽勢。早霞蒸出百花香。江湖品格前遊慣。師友心期後世長。歧路却生兒女感。講壇回首足斜陽。</text>
<title>漫吟</title>,<text>杖屨悠然趁野芳。澗磎幽草夕陰長。樹深自貯淸凉意。花老方聞郁烈香。邂逅田翁諮雨旱。招呼社友展碁觴。後人記我平生事。山北山南第一狂。</text>
<title>鄕中重設詩社。屬公著及余主之。梅磎丈有詩見屬。謹步其韻。</title>,<text>菁莪早識善鄕功。吾黨成材摠此中。桑海如今雙鬢短。社園依舊百花紅。兩家詩禮猶前軌。一郡絃歌自古風。退筆敢當深坐席。靈光獨仰澗西翁。</text>
<title>葉下爲看其女病。入京未返。阻雨迎秋。如吾壬辰事也。用其時見屬韻。</title>,<text>洛園雲樹有餘閒。葱麥淸供亦此間。萬木凉蟬霖雨後。一蹊幽草夕陽灣。西江月色應留客。東郭秋光已到山。始擬南華思放筆。文今成矣與誰看。</text>
<title>趁賀詣都下出郭。宿淸郊柳原明第。與白石李士宗 弘儒 滯雨一日。共用少陵韻。</title>,<text>一驢聊趁宿禽廻。田火村燈點點開。老樹當門霜氣聳。濁醪留客雨聲來。莓苔古徑尋山寺。鷗鷺空洲問釣臺。醉後自添衰世感。上游秋色轉悽哀。時聞安公錫儆之訃</text>
<title>呈葉下</title>,<text>獨樹孤煙野望同。彼姝者子澗之東。汝南月朝卿慚長。汾上文華勃繼通。老大彌憐蔥竹契。棲遲謾說逸休風。如君八達窮如此。正坐平生苦諱窮。</text>
<title>用梅字韻。敬呈鶴洞李公 慶遇。</title>,<text>潯陽雅會隔溪催。半道吾惟設此杯。烏帽帶星松下俟。皓裘如鶴月邊來。巖阿破屋全經在。天地窮陰大樂廻。更喜仙庄消息好。幽期須趁七分梅。</text>
<title>再疊呈葉下</title>,<text>翛然巾服去何催。賴有餘薰在淺杯。鳥獸千山人獨卧。松篁一徑雪初來。已知士氣窮時養。猶見天心剝後廻。且可優游終此歲。嶠南雲月澗東梅。</text>
<title>入洞陰。敬呈主令金坯窩 相肅。</title>,<text>丹砂消息桂松林。自古仙官說洞陰。朗月淸風玄度想。高山流水子期心。疎梅帶雪生虗室。倦鶴將雲住遠岑。此是遲翁談易地。紙窻依舊篆煙深。其二皓雪連天月掛林。中宵一氣破玄陰。官居自占神僊界。夫子初無爵祿心。皎皎氷壺圍短燭。泠泠風珮響幽岑。幅巾會遂分山約。輞水淪漣少室深。其三獨鶴飄然返夕林。官僮掃盡半庭陰。朱絃寡和憐遺響。玉貌無求見古心。峽雪崢嶸松偃壑。洞天昭曠月橫岑。此間自有談玄趣。燕坐凝香一榻深。</text>
<title>自洞陰返。要趁鶴洞小望之會。路中用前韻。</title>,<text>古峽蒼凉歲色催。東家獨有迓春杯。故人適向靑雲去。長者應隨紫氣來。雪後園林乘月到。洞陰山水聽琴廻。社筵將作庚申會。龜鶴遐齡更祝梅。小望卽鶴洞弧辰。而梅鶴二丈同庚。故末句云然。</text>
<title>省掃平山五代祖考監司公墓志感</title>,<text>甘棠惠化洽西民。先祖當年活萬人。可道雲仍承積蔭。幸看章綬照新春。滄桑餘淚丘原夕。豺獺微誠雨露晨。但守傳家淸白訓。庶幾無負九重仁。</text>
<title>价川無盡臺</title>,<text>僻墺還憐特地開。此亭虗擲浿東隈。臺如攢笏排空出。江似彎弓背壁廻。銕笛憑欄龍怳惚。鸚杯移艇月徘徊。春深漲送桃花水。肎遣漁郞不再來。</text>
<title>寧邊西將臺。和使相樊菴蔡公 濟恭 韻。</title>,<text>關門一路夕陽開。西北風雲萬里廻。壁壘臨崖精彩聳。山河滿地畵圖來。振衣鶴立金沙界。倚劒苔侵鐵柱臺。曠觀還令生感慨。朗吟聊盡祝融杯。</text>
<title>魚川四絶亭</title>,<text>妙香西角起郵亭。拄笏晴峰護遠坰。擁壁川光凝積素。倚簷松影泛空靑。明粧淺壓看花觶。駿馬閒眠浴鷺汀。此路好從棠下憇。名區亦自使人停。</text>
<title>狄踰嶺</title>,<text>連峰絶壑失東西。遞眼奇巖近却迷。澗谷三春猶見雪。杉松一嶺劣通蹊。羊腸坂外王靈遠。箭括門前朔氣低。從古壯遊多涉險。夕陽長嘯下天梯。其二抽成峻壁噴成湍。回護重關氣勢盤。袖筆早期臨塞遠。肩輿還覺下山難。晴峰變彩迎戎韔。嫰蘂流香送客鞍。詎道防胡無上策。七州形便細心看。</text>
<title>長安遷。在江界。 用老杜靑陽峽韻。</title>,<text>飛磴跨狄嶺。北勢轉獷惡。峽口雪氷嚴。峰腰星斗錯。猛起却欲崩。飛奔忽如削。截然遽中坼。迅流自天落。豈數潼關險。還恐劒閣弱。一線藏萬甲。高步睨朔漠。餘氣走東南。天半峙香岳。前臨鴨江蹙。右顧薛嶺薄。但傾奮末威。腥氛可淸廓。天設故有待。卽事徒寂寞。</text>
<title>謁晦齋書院</title>,<text>激切權公疏。蒼黃白老行。先生終此謫。燕寢早呑聲。國瘁摧樑痛。經傳殉道誠。昏衢瞻末照。祠屋儼長檠。先生居謫時鐵燈檠。尙留院宇中。</text>
<title>滿浦洗劒亭</title>,<text>洗劒亭高倚晩晴。孤城一片白雲橫。華夷地勢爭衣帶。關塞春光擁旆旌。日落遙山逾慘憺。江空初月絶分明。錦筵紅燭看嬌舞。邊柝尋常報太平。</text>
<title>阿耳鎭。在理山。 用老杜鐵堂峽韻。</title>,<text>阿鎭最奇險。三面勢斗絶。沿江不設堞。壁立似鑄鐵。挺特高穹逼。衝激大荒裂。亭譙剝雲霧。煙火抱氷雪。東岸出飛樓。淸賞亦可悅。肩輿撫輕綠。石棧垂百折。塞雨倐開合。胡山互生滅。驅車兩岸側。花氣烘人熱。</text>
<title>見獵胡。次王右丞居延城外獵天驕韻。</title>,<text>燕山獵勢入春驕。隔岸平蕪漲夜燒。怒馬凌波輕避虎。快獒橫塞疾禁鵰。婆豬水逈朝東沃。豆木城高瞰北遼。見說蒙酋猶退舍。未應胡運遞苻姚。</text>
<title>發昌洲鎭。行可十餘里經遷路。景物正佳。用老杜五盤韻。</title>,<text>峻嶺奔江蹙。廻磴却紆餘。緣崖草樹暗。旗纛落花疎。野曠多飮鹿。灘暖或上魚。山川轉明媚。雜種豈長居。遽然捲入關。讓我幅員舒。荒忽六部夷。爲我自驅除。隔河見胡山。甌脫但空墟。何用玉帛使。谿壑枉塡廬。</text>
<title>馬郞洞。丙子虜兵所從路。用老杜飛仙閣韻。</title>,<text>太阿一倒柄。中國細於毫。鮮人首被兵。關隘亦未牢。狡胡猝乘機。勢决鴨江濤。颯沓戎馬跡。草木尙悲號。應河有遺恨。斷碑臨江高。至今出塞士。悲歌拭孟勞。何由塞此徑。永防北元逃。吾儕幸安樂。可以戒後曹。</text>
<title>用睦餘窩幼選 萬中 韻</title>,<text>蒼然狄嶺脉。西赴統軍亭。界破胡山黑。呑廻渤海靑。崢嶸紛上薄。蟠欝忽中停。只見長蛇勢。迤成壁壘形。</text>
<title>朔州觀農亭。用老杜寒峽韻。</title>,<text>橫塘附欹堞。轉水出林端。草樹春先暖。軒牕夏亦寒。緣渠錯田疇。耒耜競耦單。日炙耕牛背。田水舞成瀾。辛勤百日功。怡悅十口餐。官家倚凉看。詎識夏畦難。</text>
<title>義州道中。次使相朔州韻。</title>,<text>約束戎裝待曉吹。塞聲先帶獵書馳。三江日盪蛟龍劒。七郡雲廻鳥隼旗。抵掌談兵甘濶略。騰身上馬悵衰遲。壯遊差强平生意。南北關防表裏知。</text>
<title>蜂峴 在義州。用唐人韻。</title>,<text>蔥蔥煙霧辨龍城。始許郵籤了塞程。忠愍遺祠春草合。皇華古渡夕陽生。山河固國關門壯。樓閣浮空棨戟明。可識邊州風敎洽。市南歌筑摠和聲。</text>
<title>又和朔州韻</title>,<text>塞門煙樹送寒吹。笳角蒼凉控海馳。帳下佳娥能跋馬。軍中壯士競抽旗。寧嫌鴨水從戎遠。却恨燕山校獵遲。密勿平時操鍊法。古人惟以獮蒐知。</text>
<title>統軍亭</title>,<text>水犀虗擁鴨江舟。獨許名樓鎭上游。畵角橫吹西海氣。牙旗遙抵北風頭。歲周箕尾興恢運。雨滌隋唐戰伐愁。向晩鐃歌翻廣樂。剩敎魚鼈舞安流。</text>
<title>白馬山城。用老杜石龕韻。</title>,<text>層峰護危堞。猛氣壓遼西。浩劫英雄恨。殘春鳥獸啼。落日臨大荒。西海白雲迷。岧嶢鎭北門。天半出穹霓。遐觀費長慮。飛步躡空梯。堂堂築城將。名與此山齊。山河峙雄略。全燕俯可携。遺像獨凜然。蕉荔走凡黎。</text>
<title>龍川良策舘聽流堂。用老杜石櫃閣韻。</title>,<text>方塘盪朝旭。水木半蒼赤。晴霞冐輕漪。綠蘿被危石。正東峙儐觀。丹靑漾虗壁。收將半畒景。慰此千里客。妓牋助佳賞。池花駐倦跡。政爾歌瑟緩。何遽僕御迫。撓撓簡書勞。久已別山澤。豈乏壯麗觀。閑曠性所適。</text>
<title>倚劒亭。用老杜成都府韻。</title>,<text>飛欄竦長劒。琱甲照紅裳。森然水陸會。雄鎭峙朔方。誰將佳麗景。賁此弓馬鄕。綠樹圍庭密。靑山繞郭長。西牖海氣入。落照泛蒼蒼。主人娛上賓。中堂迭鼓簧。跋涉爭日月。紆廻問津梁。忽憶國殤哀。車桂事渺茫。宣川人死於胡亂者極多。而車氏桂氏最烈。 氷霜凜生髮。河岳耿前光。豈獨金將軍。令人涕淚傷。</text>
<title>定州道中</title>,<text>馬蹄芳草轉。旗脚似流星。野放蒼茫勢。山開縕藉形。柳陰村店潔。花外午飡馨。方知幽朔氣。不度統軍亭。</text>
<title>安州百祥樓</title>,<text>朱欄徙倚白雲浮。滿地羣山漭不收。渡口夕陽連朔氣。戰塲春草入邊愁。關門未𨳲和戎路。旗鼓初窮出塞遊。錦繡煙花三百里。前驅應到浿江樓。</text>
<title>淸川江。用老杜萬丈潭韻。</title>,<text>戰地多雲水。風氣接塞晦。誰敎左海域。終止鴨江內。千古隋家恨。猿鶴漲空靄。只仗乙支雄。寧關薩水大。蒼茫置陳墟。古木慘相對。聖代訏謨密。粉雉映寒瀩。如何丁卯燹。遽入烈炎碎。尙賴南元帥。壯節峙關外。淸江流不息。斜日駐遠旆。戎謀上水功。兵食費急瀨。廻護襟帶勢。激聳將士輩。時以淸川疏鑿。費財甚多。 默數干戈際。功績此江最。遼陽一失手。浿南路無礙。請看綰轂利。商舶但湊會。</text>
<title>乘舟泝江訪李進士 景華。用張玄眞西塞絶句韻。演成五律。</title>,<text>碧峰隨水轉。輕靄帶船飛。草長蹊牛懶。林深野繭肥。爲穿松竹徑。初試芰荷衣。未盡仙樓飮。篷窻載與歸。</text>
<title>返仙樓。疊前韻。</title>,<text>捨艇身猶蕩。臨樓勢欲飛。斷橋晴靄接。欹石翠藤肥。鶴守眠時軸。花縈醉後衣。滁亭魚鳥樂。遊客與忘歸。</text>
<title>和白陽川 大成 韻</title>,<text>官庭槐柳影交加。鴈行疎早放衙。只喜眠飧隨澗鹿。敢言培植到林花。南溪野艇春潮急。西塞漁簑暮雨斜。醉後欲尋山簡趣。習池煙樹隔江賖。</text>
<title>詠項羽</title>,<text>不忍捨虞姬。安能殺沛公。區區范亞父。但見叱咜雄。淮陰差識人。目以女子仁。君看忽必烈。宮娥配斲輪。</text>
<title>入妙香山</title>,<text>森然萬木見秋晴。梵宇穹崇夜有聲。大壑凉生星斗凈。高峰潦捲瀑流輕。四溟衣鉢禪燈炯。五嶽神祗佛畵明。海內奇遊纔過半。衆香雲月更牽情。</text>
<title>用唐韻</title>,<text>水煙和雨泛春城。山色蒼凉近夕晴。老樹將花含嫰意。凍泉方坼有新聲。風塵作吏偏凋鬂。關塞逢人別繫情。萬事乘除從可驗。有時孤笑看雲生。</text>
<title>价川道中</title>,<text>平沙衰草夕陰繁。點點疎煙水上村。落日漁樵爭渡急。半秋耕穫滿郊喧。層巖洗剝流寒氣。禿柳離披戴漲痕。駐馬獨吟元亮賦。却疑輕策向田園。</text>
<title>鄭戚弟士述 起元 千里來訪。經年留住。今方告歸。書贈以瀉繾綣之意。</title>,<text>外家恩義重。先訓我曾諳。世德宗崧院。鄕居近石潭。雅緣千里近。情話兩兒參。勖爾平生志。無令白首慚。</text>
<title>聞洪新恩 仁浩 登第。和洪水使 和輔 志喜韻。</title>,<text>蟾宮消息伴新鶯。遠報天門第七名。大雅文章方日就。少年材器若天成。國華初占風雲慶。家學優傳黼黻聲。半道逢迎欣有便。待君萊服出春明。</text>
<title>和洪水使觀農韻</title>,<text>郭煙山靄漲崇朝。溪水淙淙響板橋。萬耒爭時深破塊。衆根齊氣上衝苗。麥黃村饁香新餌。蠶老郊桑濯遠條。太守今兼田畯役。好將耕鑿答神堯。</text>
<title>詠劒</title>,<text>寶劒鋩初發。遊人鬢已蒼。風埃藏氣魄。曉夜奏光芒。拂拭淸江逈。提携紫塞長。輕裝與駿骨。回首少年塲。</text>
<title>和杜詩秋興 八首</title>,<text>官居幽絶逼禪林。白璧峰巒繞屋森。五嶺荊榛連雨色。數州煙火進秋陰。蕙蘭同洒梧山淚。雲鳥先知栗里心。已識絺衣宜早返。幾年關外聽霜砧。其二明河案戶火星斜。庭葉參差漲露華。虎豹山深思遠轍。蒹葭水濶問孤槎。鄕愁暗入馮生鋏。塞籟微傳蔡女笳。報道家中新酒熟。肎敎歸袂負黃花。其三郭煙搖綠媚晴暉。秋氣蒼凉入樹微。蟋蟀通宵如有訴。蜻蜓掠雨不勝飛。長源服食身無累。表聖歸休計未違。解說鄕園生事足。山梨初熟野葑肥。其四江邊亭燧錯如棊。戰地荒凉草樹悲。詎待英喬勞遠戍。幸看耘耒樂淸時。靉河柵步先聲逼。廢郡蔘憂上策遲。弱國自甘衣帶限。古人開拓費深思。其五官樓東接妙香山。積翠橫蟠五郡間。檀木神靈通上帝。靜師甁鉢重西關。絳雲出谷流仙氣。明月窺峰湧佛顔。不待輕身凌絶頂。遐心已入羡門班。其六神仙樓閣沸江頭。昔我登臨倚早秋。故國山川芳草歇。高臺雲木夕陽愁。官樽住客搖深燭。野艇隨羣溯遠鷗。第使丹鉛還舊鼎。不妨餘戀在杭州。其七山西習俗尙戎功。裘馬爭雄塞草中。射虎獨穿陰壑雪。調鷹遙覘大荒風。深河古道秋雲黑。椵島殘墟夜燐紅。不是開邊精銳少。將材難得始興翁。其八尙書井畔草蹊迤。流水潺湲瀉半陂。雨意多生騰鯉匯。秋聲偏在帖蟬枝。日斜林翮喧相送。風定磯絲靜不移。等是關河羇戍恨。故人華髮對垂垂。</text>
<title>還家見月</title>,<text>薜蘿疎雨洗中秋。河漢漫空皓月流。偶自韜光陰靄裏。忽然高步衆星頭。霜花滿地光相眩。露葉連山境更幽。倘使羇蹤猶塞外。詎堪今夜望鄕愁。</text>
<title>遲齋先生大祥後。余始赴哭其墓隧。宿點易軒。與傲窻用槎川韻。志感。</title>,<text>搖落山阿雨雪時。先生几杖閴疎籬。少微故宅星霜變。大雅餘人鬂髮奇。永夜壺觴誰是主。殘年涕淚强爲詩。篝燈翳翳村雞動。明發孤懷坐可知。其二有道衣冠閟。圖書僾室堂。遠途雞絮潔。空谷雪風凉。酒重孤愁减。燈殘百感長。豈無蟾上別。今夕㝡難忘。其三絳幔留前軌。深衣待舊堂。庶幾魂夢遇。俱是涕洟凉。雪擁山村小。天連峽路長。通家猶古道。世世莫相忘。</text>
<title>菊隱洪侍郞省吾 檢 宅。同睦幼選依杜機韻。</title>,<text>西城烟樹夕陰重。羸馬緣溪宿鳥從。有酒肎孤梅鶴社。無官等是薜蘿蹤。友朋聯座燈侵曉。巾舃催歸雪滿峰。五柳對門須自愛。試看庭柏傲寒容。</text>
<title>嘐嘐齋金公 用謙 朝爽閣八景</title>,<text>卓立千尋勢。橫添一抹奇。輕盈故自媚。蒼峻更相宜。右北岳晴嵐屋角流寒翠。朝暉帶遠臯。超然憑几意。秋岫與爭高。右西山爽氣獨爲雲觀逸。飫看洛陽花。杖屨留春煦。杯觴浸夕霞。右雲臺看花夜氣淸如水。天街不見塵。逌然乘興去。明月獨隨人。右天街步月植杖松蘿逕。幽泉韻自淸。不知城市近。眞覺帶衣輕。右隱菴臨流樹老文忠廟。秋深太古亭。試看霜葉耀。淸節在頹齡。右古亭賞楓枕藉圖書裏。山簷日正長。鳥窺生白室。花覆草玄床。右淸晝散帙泠泠琴語永。夜靜北山陰。以此空寥境。還他太始音。右靜夜理琴</text>
<title>呈吳士根丈 聖植</title>,<text>把酒開碁慰所思。公今老矣幾新知。成虧有命何須問。聚散無端忽復期。小蹇强爲身外物。漫吟贏得鬂邊絲。愧吾尙被塵纓累。晩就東臯試筆司。</text>
<title>呈洪穉明 彦喆</title>,<text>長安曉雨洗輕塵。綠樹蒼苔擁四隣。麈尾如經名釋座。烏紗回憶少年身。城東白酒能留客。江上靑峰正待人。視子交游知子意。元公衰病趙公貧。</text>
<title>草洞趙文源宅小會</title>,<text>骯髒南昌老。徒成飮者名。草亭無剩物。山署有餘淸。坐久欣新契。杯深駐遠情。悠悠塵世裏。鬂髮幾莖明。</text>
<title>會子才寓館。用崔和仲丈  韻。</title>,<text>此日須酣飮。良辰詎驟來。霜飈輕犯帽。秋菊穩稱杯。宦跡孤雲住。鄕愁旅鴈催。白駒庭際食。應許帶星廻。時趙文源騎白馬來。最後起故末句云。</text>
<title>屬和仲丈</title>,<text>夫子眉間氣。如從世外來。蕭疎東郭宅。眞率故人杯。鶴立江山逈。鴻飛日月催。門臨車馬路。倘見二疏廻。</text>
<title>冬夜甚雨</title>,<text>孟冬雲霧匝天行。山雨蒼茫盡夜傾。老鴈暫停千里翮。寒雞猶送五更聲。輕凝似雪平郊炯。點結如星遠樹明。直怕陽和傷早泄。明年膏潤乏生成。</text>
<title>老木。用簡易枯木韻。</title>,<text>風霜刻厲節彌堅。不惜沉光到九泉。異馥凝枝鸞已宿。奇音藏腹火能傳。也堪蓄氣炎凉外。猶自傾身日月邊。山裏天年還獨飽。肎從輪梓怨長捐。</text>
<title>雲岳寺。會梅磎鶴洞雪村丈。用甲午夜韻。</title>,<text>虎溪消息雪中催。僧爲淵明特置杯。襆被三宵山月在。長松一徑羽衣來。筧泉氣活穿氷湧。簷鴿緣深聽磬廻。自是我家風趣足。明朝歸訪七分梅。余宿寺三宵。李丈披鶴氅而來。故首聯云然。</text>
<title>敬和雪村丈入山韻</title>,<text>蒼苔細路抵禪宮。樹杪斜陽倒射紅。病子衣裘雲住處。老僧經唄月明中。潯陽幸入三賢社。商嶺欣從四皓風。獨念故人千里外。海山琴鶴與誰同。</text>
<title>疊催字韻</title>,<text>空山落葉履聲催。夕氣蒼然侑煖杯。釋子借人寬世界。先生許我早歸來。風巖寂歷鐘相應。雪木參差鳥獨廻。驢背倦吟憐短髩。向時題遍澗東梅。</text>
<title>敬和梅磎丈韻。題霞城權仲玉 㻽 巖棲軒。</title>,<text>幽棲攬盡葉山霞。老樹原邊夕照遐。一壑認君傳世物。孤煙知我對門家。春暉長住庭前草。道氣頻廻巷外車。從此吾隣添勝會。韋村元自滿園花。</text>
<title>葉西 葉下一號 歸後。鶴洞丈用甲午卜夜韻屬詠。</title>,<text>海天飛舃雨中催。歸趁山間避暑杯。槐巷近添宗秀隱。草蹊重迓社羣來。棊開石面無成毁。泉帶琴聲有往廻。試看髩毛凋數箇。幾年愁對嶺南梅。</text>
<title>鎭日會槐巖。書贈巖棲主人。</title>,<text>山人衣帶潔。水木有餘淸。掃石延明府。開棊待友生。蓬蒿三徑晩。煙雨數峰晴。隔澗騎牛子。相過百遍輕。</text>
<title>葉西求遞不獲。復往海邑。用軸中韻贐之。</title>,<text>寒蟬老鴈訴將離。送子兼之節物衰。此去勉終循吏轍。歸來早趁耦耕期。郡人傾倒重迎路。海國蒼茫獨往時。故是情深言自罕。莫嫌曾少贈行詩。</text>
<title>奉送菊隱侍郞以副价赴燕</title>,<text>鴨水西流無盡期。皇華故道草離離。幸因外國宗周禮。猶使遺民覿漢儀。鵰背黑雲垂靺鞨。馬前殘月泛令支。朝廷近日紆長策。多屬行入採訪時。其二薊門西北草沙昏。從古征人欲斷魂。碣石寒虹衝遠塞。長城落照滿中原。燕丹浪死猶生氣。山海雄蟠但劫痕。往事惟憑遼鶴問。昭王柱下試停轅。</text>
<title>槐巖晬席。敬和梅丈韻。</title>,<text>杖几韶光漲紫霞。藐姑氷雪豈曾遐。坐看塵世翻千劫。歸視槐陰滿一家。綺皓松芝供服食。柴桑雲鳥導巾車。弧筵貴在收成節。壽以寒畦保晩花。</text>
<title>夜用杜韻</title>,<text>古木風霜厲。寒山遞薄陰。以玆遲暮景。添我斂藏心。野濶繁星眩。村疎落葉深。閒門容久病。蟲鳥與長吟。</text>
<title>和崔和仲丈韻</title>,<text>頹然巾服是公初。水落淸颸灑滿裾。白首惟持觀世訣。緇塵不到草玄廬。莓苔陋巷斜陽住。琴瑟柴門衆籟虗。隔嶺煙霞堪對隱。東山吾已火銀魚。崔丈舊居水落山下。</text>
<title>會李丈 命甲，權仲玉，宋德文，李汝朝，李景說 學曾 於雲岳禪房。三日而返。李子馨 德煕 以光陵令安明仁 光宅 自楊州來會。</title>,<text>一壺剛制萬峰寒。方丈三宵秫酒殘。棊響似從仙境落。燈花偏向少年團。故人學奧排眠話。才子詩淸置食看。珍重雪溪乘興者。春來能復訪香山。</text>
<title>浣溪夜會。用前韻志懷。</title>,<text>杖几柴門拭涕寒。洞天流水曙星殘。風流邈矣餘人少。燈火凄然舊社團。明月侑杯魂夢接。素冠虗席典刑看。但令此誼傳來世。無愧楊州一片山。徐公葬楊州山內。</text>
<title>雪後訪槐巖。復用雲寺韻。</title>,<text>退士家臨澗石寒。洞門氷雪屐痕殘。孤雲隱約遊心逈。萬木幽森聚氣團。黍熟不嫌從外入。棊闌正好在傍看。可知桃李成蹊易。曾只樵童所到山。</text>
<title>漫筆用前韻</title>,<text>丹砂晼晩髩絲寒。舊業衡岑槐懶殘。草樹精華登案艶。雲雷氣像繞床團。餘年只合杯中送。萬事無如局外看。巨嶽洪溟觀已遍。性靈聊付小溪山。</text>
<title>從梅，鶴二丈，槐巖，芝溪，葉西諸公入東村。宿兪君 震綱 家。翌日訪李瑞汝 明奎。</title>,<text>蒼藤古木徑微分。遊袂遙穿鳥獸羣。草際開碁峰翠合。松陰對酒雨聲聞。延陵舊帖藏林壑。摠管傍孫斸壠雲。多愧虞期曾屢誤。一宵蒭飯更煩君。瑞汝卽五峰傍孫。而五峰彰賜亭帖謄本在其家。兪亦忠穆之傍孫。前冬會獵之期。兪家屢爲我設具而雨雪沮之。故今則不得不自往罷。</text>
<title>騎牛吟</title>,<text>不是騎牛好。平生喜緩驅。空郊煙雨裏。春夢半江湖。</text>
<title>和葉西韻</title>,<text>怪松頑石摠怡顔。每到君家輒忘還。野酌均排三伏飮。社筵團合半分山。銅章閉篋官緣淡。布襪穿林佛界閒。可復田園勞遠別。五年離恨海雲間。</text>
<title>槐巖小會</title>,<text>玉局山人巾屨同。松間耦坐似仙翁。層巖氣潤長疑雨。老樹陰濃自起風。濁酒醺生峰翠外。枯棊韻入水聲中。殘年飽喫須相勉。禾稼西疇又報豐。</text>
<title>奉和梅丈寄示社中韻</title>,<text>絶交篇裏見同心。魚鳥淸泠水木森。早識芝君遊世罕。近憐槐老入山深。其二煙霞顔面社中高。湖海風流局外豪。內史飛觴留暇日。西山爽氣到晴朝。其三意氣相求不待呼。隔溪遙辨故人駒。松間一局饒新趣。袖手旁觀寂若無。其四昭文成毁不曾分。愛子孤琴有斷紋。持向小山深處弄。桂花松子落紛紛。其五每仰香山白傅賢。休官詎必待衰年。一杯斷送平生事。憂樂行藏是適然。</text>
<title>依鶴洞韻。寄曲江行軒。</title>,<text>蒼蒹白露向人遙。復送淵明去折腰。雨色迷茫連海嶠。鴈聲嘹唳泛空寥。簿書期短無長暇。松桂林深有反招。耐是東山分袂後。九秋淸月照香醪。</text>
<title>偕梅磎，鶴洞，楸谷丈，芝溪，楓軒入奉先寺。柳景文 煥，李徽之。亦自京來會。五日乃返。</title>,<text>蒼苔落葉擁禪扉。雪後空林一逕微。幸有高人兼濟勝。遂令觀者亦忘歸。樓虗缺月無端到。澗寂頹雲自在飛。出山猶是來時興。巾舃依依度夕暉。</text>
<title>依芝溪韻。題楸谷壁。</title>,<text>小塢含幽象。高軒斂遠聲。貯來先祖蔭。分與後承鳴。對酒琴碁潤。披書卉木淸。吾家敦舊誼。巾舃造門輕。</text>
<title>滄洲黃大司諫挽</title>,<text>滄浪一曲繞柴荊。想見吾公獨立情。進退詎忘寒士分。平生不負諫臣名。襜帷南渡挐山重。棨戟西臨鴨水淸。最是同人瞻仰意。餘香猶襲鬼門程。</text>
<title>和一夢居士李像之 奎象 韻</title>,<text>未信心肝萬里通。試看星月一天同。卄年山海相思夢。除是人間兩禿翁。</text>
<title>題鄭石癡 喆祚 畵鹿</title>,<text>蒼然逸鹿可爲羣。細雨靑莎漲夕曛。我欲騎渠城外去。衆香寒翠島潭雲。</text>
<title>舟橋子才寓舘。會趙文源紫崖，洪令士範 九瑞 共賦。</title>,<text>閑雲扶送不羈身。俱自山巓與水濱。酒重萬緣渾似夢。興牽千里便同隣。石田微雨收新麥。流水空橋見故人。五馬歸來無斗屋。世間誰愛趙公貧。</text>
<title>洗劒亭月夜。次金吏義恒韻。</title>,<text>洗劒亭前石逕危。二更風露攝衣遲。空山靜夜無人見。朗月淸泉特自奇。其二老石頹然卧。飛湍爾自喧。柳塘雲浸影。蘿逕月移痕。衆籟扶禪磬。疎星點戟門。那將今夜爽。一破萬方昏。</text>
<title>摛文院印役訖。監董諸臣。並蒙表裏之賜。賤臣亦與焉。不勝感激之私。謹書一律志之。</title>,<text>綠綈榮貺九天來。紅帕珍封特地開。豈意匪頒均內閣。亦知讐校忝羣才。主恩愧乏絲毫報。朝製偏霑雨露裁。秘省光華從此始。渾身携滿異香廻。</text>
<title>和子才</title>,<text>老人筋力壯。衣帶躡雲來。特立龍門屐。高張鳳岸杯。起居禽鹿並。茶餌雪霜催。每憶南村夕。提携待月廻。子才書誇步陟龍門絶頂。仍至鳳凰㙜故云。</text>
<title>題養虗金平仲 在行 杭士酬唱帖。用淸陰韻。</title>,<text>客有懷詩逐使旌。神州文物醉中經。平生海外頭空白。數子燕南眼忽靑。獨許高名留雪爪。可論遐契比晨星。西湖梅柳今何似。惟遣心魂入杳冥。</text>
<title>雪村丈挽</title>,<text>三策旋兼尺疏陳。聖君初賞大經綸。一州詎足全才試。猶見頹流勇退身。其二十畒閒閒杖屨春。荷衣遙隔漢城塵。襄陽耆舊宜同傳。栗里琴樽幸並鄰。其三紫陌淸晨雨洗塵。見公歸袂出東闉。依依不覺停驂望。如送都門畵裏人。其四薜荔山阿偃蹇身。浩然歸盡太平辰。寢門三號猶傷俗。夫子元非怛化人。其五先君交契白頭新。九老風流及後人。從此吾鄕模楷减。晩生那識汝南巾。</text>
<title>簡朱溪翁羅子晦 烈</title>,<text>斂君湖海氣。徒步市塵間。屛跡公卿座。側身鵷鷺班。霞裳朴淵去。雪棹廣陵還。安用拂衣返。終南亦華山。</text>
<title>寄霞石宋新之 日休</title>,<text>賴有同城二子豪。長安風雪一樽高。阮林交契憐靑眼。潘省年華惜皓毛。數夜睽違猶恨隔。百廻還往肎嫌勞。西山爽氣隨人在。從古遐情屬馬曹。</text>
<title>羇懷</title>,<text>歲色如羇旅。羇人奈歲何。官庭屯鳥雀。苑木動星河。短晷繙經細。殘更引酒多。婆娑未能去。霰雨集松蘿。</text>
<title>題石癡畫鹿後</title>,<text>昔醉石癡宅。黃子實前導。石癡初見我。驩然似宿好。中堂開筆硯。凝塵始自掃。一觴徑跌宕。片語已傾倒。酒酣視余笑。左手展霜縞。仙麋觸毫生。蹄耳奪天造。獨眠靑草坡。烟雨潤香旄。半脊丹砂痕。疑自老君竈。奇珍落我懷。狂喜倒頂帽。意欲騎之去。山巓及水澳。吾詩亦已榮。華軸媲淸號。坐客方傳玩。樽酒正相勞。傍驚醉李顚。指爪任殘暴。珠玉碎誰補。及醒謾悵懊。方知丹靑妙。亦被鬼神媢。丐君完此寶。重煩解衣傲。答云且小須。容我逸興到。朱絃忽中斷。炯眼爲誰冐。江山盡空缺。少麛詎足道。猶堪粉繪間。竦身見高蹈。氷霜季君涕。絲竹李公悼。獨立金門側。燈火隔繐幬。李生可同賞。明日尺書報。石癡仲氏適作西行。聞訃而迴。余於李公壽鳳宅聽絲竹。猝聞石癡凶報。</text>
<title>芝溪作海西之遊。爲書一律送之。</title>,<text>强駐高人駕。深垂畵閣幃。翫梅棊局煖。調鶴海雲飛。外氏恩情重。西州飮食肥。尙應歸去早。淸寂掩山扉。海伯卽芝溪外弟。</text>
<title>酬柳和仲</title>,<text>早知天放屬吾曹。湖海山林並自豪。市隱惟應觀世逈。宦遊還是𨳲門高。陽氷舊法登毫活。劉向殘編遞眼勞。夜靜西樓風露合。想君欹枕聽松濤。</text>
<title>和李士脩 興運</title>,<text>寒宵悄相憶。星宿漲南厓。獨酌梅生牖。端居雪擁齋。地兼虗籟曠。人並遠山佳。空見歲華盡。羇愁誰與排。</text>
<title>送李士鎭 崇運 之官陰城</title>,<text>五馬乘春去。江南一縣花。荒年心更苦。拙宦鬂先皤。帶雨頻行畒。侵星獨坐衙。政成公牒靜。應復對松哦。</text>
<title>送子才將女泝江東返</title>,<text>谷口茅茨小。江干鴻鴈多。孤舟將骨肉。數夜宿煙波。征邁憐同志。棲遑悵獨哦。依依來歲約。娣老待重過。</text>
<title>傲窻東返後有懷</title>,<text>西風吹短髮。落葉滿歸舟。家住上游遠。門當古驛幽。雨霜連絶峽。鴻鴈下空洲。惻惻衰年別。孤懷正暮秋。</text>
<title>夜與李子和 鋐 拈唐韻</title>,<text>霜月徘徊到半庭。爽輝先着酒人醒。孤燈目照聯床讀。衆籟齊歸隱几聽。梅萼方生偏窈窕。菊花雖悴肎飄零。角巾久負同車約。悵望雲山郭外靑。</text>
<title>送洪穉明還春川。用其南麓會中韻。</title>,<text>長安微霰送人還。貊國蒼凉萬木間。雙舃胡爲靑海郡。一丘元是紫芝山。魚龍寂莫孤舟逈。燈火靑熒老屋閒。早許江湖通性氣。夢中相對雪氷顔。穉明以前任北靑事坐革職。去春之麒麟面。產紫芝。</text>
<title>和子才韻</title>,<text>短髮蕭疎入夢長。曉天星月互爭光。醉過城市衣冠偉。飢卧雲山卉木香。外史方儲劉向閣。後人應識鄭公鄕。龍門杖舃超塵外。直爲親朋憶洛陽。</text>
<title>敬題內賜曆後。仍用前韻。</title>,<text>秘省初承雨露長。芸書萬軸藉恩光。貺同內閣丹泥重。頒送新年翠莢香。瑤牒許編讐校列。錦袍容詑竹葱鄕。此身報答知何所。惟有葵心獨向陽。</text>
<title>送金判官 再郁 之官濟州</title>,<text>關西豪傑雪盈頭。宦跡棲棲四十秋。滄海滿前還一笑。片帆春到列仙州。</text>
<title>夜與子和用杜韻</title>,<text>夜雪侵寒燭。春星動遠枝。閑庭苔色見。宿客履聲知。海嶽論心逈。鬚毛對影奇。少時瓜葛好。垂老可相離。</text>
<title>曉枕</title>,<text>風露重重墮苑松。老人無睡數晨鍾。秪應岳寺知更鶴。三十年來笑我慵。</text>
<title>聞穉明將返春峽。悵然書寄。</title>,<text>柿葉團團杏子肥。小樓遲日擁芳菲。柳橋南畔空回首。惆悵孤雲水上歸。</text>
<title>寄子才</title>,<text>紫陌泥塵擁馬多。憶君閑步小山阿。階庭雨歇滋紅蘚。籬落春深長碧蘿。樵子暝歸黃犢徑。釣船朝泛白鷗波。秪緣婚嫁猶關念。城市書來許更過。</text>
<title>用杜工部醉爲馬墮韻。慰元子才落馬。</title>,<text>退士耻作下山客。皤髯當夏似銛戟。直緣親懿苦相招。衣簑西出月溪石。飮飧久斷煙火腴。癯脛方鶴長幾尺。城南數子殊可意。莫學彌明睡倚壁。訪友獨來芸香館。强策羸騾度塵陌。但信平途少艱畏。詎虞孱蹄易注射。飜身落地意還足。我生初豈有瑕玉。早知淸福頗逾分。未害泥塗暫受辱。愧君狼狽寔由我。問醫求酒語更促。朋儔傾倒足忘病。樹石淸陰坐更僕。尙哀硬骨遽摧仆。兩奴夾持返巷曲。沈郞摩背供几梧。李甥扶腰代杖竹。浮生蹉跌亦一時。只愁衰容怯深醁。不如送作老牛隱。餘力山田尙可戮。</text>
<title>庭杏爛熟。簡朱溪。</title>,<text>丹杏離離壓遠柯。隔林聊待故人過。此間別貯山陰帖。靑李來禽趣更多。</text>
<title>再用杜韻。簡玄川。</title>,<text>在山爲主在世客。强學曼倩老執戟。未愁全家落風塵。且喜將身比木石。秘書省裏三載居。只消疎髯雪半尺。居常校讐書擁榻。醉或揮染草滿壁。屋隅花木進淸陰。門外車塵隔長陌。漫興到筆謝雕飾。奇字藏函慣覆射。老夫契活如是足。自詑雙頰似紅玉。故人委訪信風流。小驢輕跌豈羞辱。但愁隣巷阻顔色。起居徒煩尺書促。念子初出絶峽時。亦自控騾仗短僕。豈意平地反蹈厄。坐招醫藥卧城曲。俛思歸路渺如天。飛去那得葛陂竹。衰年漸知出門咎。第須潛居醉山醁。一蹶眞作終身戒。庶幾南容免刑戮。</text>
<title>疊前韻。詠省中怪石。</title>,<text>石丈對峙如揖客。頭角峭於植門戟。令渠蟠在碧海底。不過頹然一頑石。倏忽移入巧匠手。刻畫紋稜就繩尺。波濤盪潏出太湖。雷雨盤旋自靈壁。雲根充入日南貢。蜃樓徑開洛東陌。帶星含露到秋壑。犀珠磊落色相射。卓立庭際意態足。煙雪縈軀瀅似玉。氷山一消秘書聚。石亦因時判榮辱。想見頑仙閱世期。來日居多往日促。肎復潦倒塵埃裏。擡去扛來任庸僕。綠蘚被頂泉浸趾。嘉木相扶苑墻曲。精英欲吐九莖芝。氣勢要參萬丈竹。也知公物豈長有。姑與酬酢盡樽醁。君不見平泉愛石亦一累。淸致還貽後輩戮。</text>
<title>之官興海。過鳥嶺。</title>,<text>廉纖峽雨灑人輕。不惜衣霑惜酒醒。穿盡鳥途千萬疊。海山如笑馬前靑。</text>
<title>達城梅竹軒。與通判太湖洪太和 元燮。次沙斤丞炯菴李懋官 德懋 長篇。</title>,<text>一官驅遣路直午。老大愁聽嶺南語。弊衫硬帶束病軀。行李低頓仗徒圉。煌煌鳥噣導余驂。忽到廵家按節處。芸香猶宿紫薇陰。秘書纔來檢書去。直北星辰照衣裾。魂夢相隨入紫籞。半刺娛客風流足。氷簟華堂詩酒所。金爐爇盡龍涎香。蠟炬三更列姣女。官軒寂寂布琴棊。訟庭淸淸退雀鼠。燕鴻相失信堪恨。猶有同人托心膂。卄載風塵兩華鬂。醉來狂興孰能禦。少留要觀南國風。爲是文苑揀翹楚。頗哀老子婆娑意。巾舃依依入孤嶼。蓬萊咫尺記前路。遲暮霓旌也再擧。達城煙雨住人多。梅鶴風淸逐殘暑。棠帷送牋亦盛事。醉墨淋灕倣虞褚。蟲蠧性癖苦難除。到處讐校却自許。海山禽魚疇伴侶。朱墨鹽米太齟齬。試看虗舟橫野渡。行止由天我何與。別後山河更渺然。箕斗相望一水渚。長安槐柳隔暮雲。故園松菊屬秋序。脩鯨噴浪蜃沫靑。我獨胡爲瘴海潊。團扇題詩表相憶。惆悵西風襲輕紵。</text>
<title>再疊。敬和使相李公 秉模。</title>,<text>戟門梧柳日卓午。簷鐸泠泠靜相語。海鷗回翅供玩狎。天騏垂轡就豢圉。緩帶輕裘故自在。疑是東山宴坐處。峴首風流更娛人。遊子遲回却忘去。憶昔從公摛文院。時公緋玉趨禁籞。宋史盈篋許同校。書局旁開草玄所。靑藜正須致太乙。彤管何煩證靜女。諸公競升在田龍。下士惟甘飮河鼠。敢擬文章參筆削。徒以讐對効心膂。忽瞻卿月耀筍班。雲霄展步誰敢禦。暫屈襜帷鎭東瀛。旋下旌節賁南楚。按察新羅千乘墟。彈壓雕題萬里嶼。七十州郡趨約束。春雨秋霜百廢擧。適我分符爲屬吏。滕閣聽命値盛暑。澄淸樓舘貯氷壺。異書珍毫蔚滿褚。大家詩禮正自持。小技蟲篆謬見許。强策衰軀廁華宴。還怪冠裳不齟齬。酒泉太守達城尹。少小追隨慣相與。幸又逢迎兩懽然。幽草孤花錦溪渚。連宵綺燭照華鬂。醉後詩樽亂無序。雨散雲離遽迢遞。茫然坐我曲江溆。湖山千里但廻首。悵望華筵奏白紵。</text>
<title>永嘉臺。憶東槎舊遊。</title>,<text>永嘉臺下水連天。尙記長風送六船。二十年間存沒感。白頭來倚夕陽邊。</text>
<title>三疊沙丞長韻。贈金子容 得厚。</title>,<text>金子生長國之午。北學中州便齊語。燁然光焰照南鄙。有若鴻荒判兆圉。蒼崖詞伯盛稱君。唐宋之間識君處。惜君枉解世間書。京國風塵或來去。鴈㙮題名亦偶爾。布衣誰携入宸籞。皓首聊作諸侯客。忽余遇之梅竹所。孤雲去後一千年。曩有靑泉今有女。直是寃氛衝牛斗。徒然勁牙敵鼷鼠。俊材寥落甘草莽。毛錐安用竭心膂。嶔碕抹摋亦一時。後來聲名有孰禦。延陵禮樂獨觀魯。屈原辭賦特張楚。春風桃李達城府。秋水蒹葭洛江嶼。酒重華筵曙鼓動。爭把荷袂惜遠擧。倐忽扁舟凌汗漫。瀟洒一褐送寒暑。閑雲獨鶴競導驂。襆被軍持劣充褚。子雲玄經竟誰傳。退之窮鬼適自許。江南名輩眼中多。到處風議豈齟齬。鄭公眼孔空一世。獨於臞仙極推與。我亦持琴逈待君。海山蒼茫曲江渚。竹屋靑燈夜向晨。梅花初迓一陽序。東京老尹又宿好。樽酒招君鳳凰潊。願子遨遊數郡間。白雪新詞遍綺紵。</text>
<title>和督運金御史 載人 題銅柱軒韻</title>,<text>運粟千帆動嶺沿。東關一路始炊煙。王臣儼恪臨滄海。民食蒼茫恃遠天。驄馬自尋前度轍。蛟龍爭護北趨船。風濤利涉知誰力。上有恩綸日月懸。</text>
<title>贈丹丘伯洪穉明</title>,<text>婆娑方識漆園高。老入仙鄕意更豪。流水官堤參野饁。杏花微雨試輕袍。海風吹急鶢鶋翼。山靄滋深虎豹毛。笑向鄰州仍自詑。古人應亦似吾曹。</text>
<title>丹丘伯枉宿。用唐韻共賦。</title>,<text>五馬穿來數郡花。長安笑語忽南涯。只愁雙舃朝天逈。且許孤舟盡日斜。海燕將廻飜麥浪。河豚欲上長蘆芽。故園春事今何似。歸夢長懸種柳家。</text>
<title>澄淸閣。陪使相李公及洪太常 愼猷 同賦。</title>,<text>篁陰鳥跡錯成文。刺史庭幽不見塵。北海深樽常致客。南樓明月特留人。雨風郡國涵濡政。憂樂江湖進退身。朱墨故多淸淨暇。五千經裏更凝神。其二槐柳深深覆郭門。畵欄緗箔夕陰分。簷花半綻香侵斝。庭鹿孤眠夢入雲。掃地如須老君至。命琴疑有水仙聞。悠然更起田園興。雨意連郊鳥語紛。</text>
<title>玉山溪亭。用杜韻。共丹丘使君同賦。</title>,<text>綠竹靑松挺幾尋。文元手植列森森。緣溪始辨漁樵徑。入室如聞琴磬音。俎豆千年瞻大節。煙霞一曲想遐心。詠歸臺上携朋坐。爲迓天風獨散襟。</text>
<title>寄宇洪大師。用香山天竺寺韻。</title>,<text>夏木重重閉洞門。一蹊南北夕陽分。高僧獨避人間暑。病子孤眠海上雲。竹雨連溪仙梵接。松風度壑佛香聞。亦知琴鶴猶身累。看取衣鞋出世紛。</text>
<title>東萊伯李公 義行 回甲晬日宴。用唐韻。</title>,<text>翠梧高竹峙成林。裘帶翛然畵閣陰。窮徼幸參弧席盛。故家初見壽杯深。閱來甲子周天步。傳得忠貞報國心。剩許淸名輝晩節。肎敎蒼髮愧華簪。李氏。自廣平別派以後。壽周甲者惟公。而完南忠貞公。獨享年六十三云。其二龜鶴初筵棨戟林。夷官送酒石榴陰。使君倚枕邊門重。仙子添籌海屋深。杖几自來南極影。衣巾故有五湖心。莫嫌絶塞同人少。猶見隣朋到盍簪。</text>
<title>同丹丘伯午憇萬歸亭</title>,<text>江上疎烟點午天。柳陰催喚繫籬船。紫薇照水村容炫。靑草連雲野勢圓。急雨蒼茫平楚外。斜陽明滅白鷗邊。樓虗剩占淸凉界。垂手危欄便着眠。</text>
<title>疊杜韻答玄川</title>,<text>道人夏作大興客。榻外千峰森似戟。抱琴獨坐花潭月。觀瀑時倚朴淵石。溪簑納凉袂徑寸。山屐跨虗齒爭尺。興到題詩字如斗。詰屈蒼藤逬雲壁。玉溪老子舊酒徒。蘿帶相從古松陌。拄杖聊擇出林步。仙鹿猶畏世間射。餓死雲山亦云足。皓髮迎風潔於玉。志士不拘衣食累。丈夫寧辭溝壑辱。獨憐造物酷持君。貧病年來乃交促。菘瓜食力及鄰叟。井厨流恩返逋僕。嗟我懷人已經年。朱墨沉淹瘴海曲。蔓城煙樹近莽蒼。故人風裁在松竹。官田十畒秫向熟。玉壺行將貯新醁。爲君醉連十紙書。毛生雖禿尙堪戮。</text>
<title>次玉流子李汝亮 明淵 劒舞詩。詠黃昌舞。</title>,<text>雞林童子姓名香。樂府猶傳假面粧。始至綽約如欲笑。少焉跳盪不勝狂。初疑彩雲泛繡茵。却驚飛燕掠雕樑。轉眄渾失雲燕狀。但見花毬滚華堂。猩紅戰笠杏子衫。半腰纔辨綠衣娘。冷眼斜睨遽逼人。尖袖輕揎忽閃鋩。滿堂陰森杯酒寒。壯夫當之攝魂忙。席間倒灑燕趙風。空邊橫捩斗牛芒。百濟山河一投手。半月樓臺尙盪光。飜身擲劒却躊躇。繡襪猶沾滿地霜。惜渠生不壬丙際。悍酋寧勞一劒當。徒能技冠女樂部。只許嬌舞躡蒼茫。靑城老子別悄然。蠻海歸來卄年凉。</text>
<title>淸凉山敬和使相</title>,<text>十二峰高揷遠蒼。文純遺跡入山長。來從闕里衣紳整。睡寄禪林几席凉。絶壑淸泠通夜氣。層巖洗削帶秋陽。洞門若有仙舟泝。水國蒹葭正雨霜。其二武夷泉壑少人知。雲在峰腰不外飛。詎待桃花招客艇。正隨秋水抵山扉。</text>
<title>題淸凉吹簫圖</title>,<text>淸凉寺外月橫橋。岳色泉聲夜寂寥。誰遣瑤簫飄一弄。不知笙鶴去人遙。</text>
<title>和松巖李運之 奎應 遠寄絶句</title>,<text>寒星撒海鳥驚林。獨對官梅坐夜深。見說蟾洲分一夢。此間長繫兩人心。</text>
<title>丹丘伯投狀將歸。用勿川 玄川一號 韻以贐之。</title>,<text>送子先歸白鳥邊。上元江榭月初圓。徑拋海國棲遲紱。去作雲山快活仙。退士只欣春入畒。詞臣誰惜雪盈顚。薜衣行且從君後。杭浙餘筒隔嶺傳。</text>
<title>聞李仲雲 漢鎭 盡室入洞陰。却寄。</title>,<text>士也懷珠玉。棲遲京洛間。居然盡室去。東有白雲山。其二淵明慣避俗。行止獨自如。尙爲南村好。臨去却躊躇。君則脫然往。隨身一簏書。其三達士貴身逸。不愁生理艱。意超方外逈。貌入畵中頑。水石橫簫去。煙雲振筆還。獨憐香社友。遊戲尙人間。</text>
<title>望辰樓落成。東都尹金公 光默，丹丘伯淸河蔡倅 敏恭 來會。丹丘倡韻。同賦。</title>,<text>水國蒼凉再起樓。昔人先識戀君愁。神仙故步披塵聳。湖海餘情枕郭流。北極星辰通遠夢。南州霞集淸遊。敢言下邑涓埃報。多謝諸公信宿留。</text>
<title>東都尹遭中考徑歸。不勝悵戀。追送途中。</title>,<text>綠樹鳴蟬悄掩關。念公歸幰火雲間。一行作吏知何得。山水東南壯觀還。其二繁絃緩舞慘將離。講武堂高月上遲。且置東山殘妓淚。試看南峴萬民碑。</text>
<title>金正宅 基叙 自東都子舍返至鳥嶺。觀潄玉亭。和蕪韻見寄。</title>,<text>聲妓塲頭獨閉關。此心堪處利名間。荷衫不藉淸流浣。潄玉泉崖一詠還。</text>
<title>丹丘伯解官還山。命駕赴將。</title>,<text>琴鶴南來韻氣通。始期歸轍亦相同。紫薇幸獨招前步。滄海胡猶絆此翁。三年寄傲遊方外。百里將行到月中。見說東城先僦屋。履坊寧少浙州筒。</text>
<title>永川郡齋。見盆植鵑花盛開將悴。拈韻同賦。</title>,<text>衰顔强對早鵑花。驚殺春光洩老槎。自是官盆榮悴獨。故山歸去萬枝斜。</text>
<title>彥陽金雲翼 龍翰 來留數日。用唐韻題其花藏幽居。</title>,<text>獨鋤萊枿起書樓。一郡溪山枕席收。草坐開棊煙氣夕。柴門倚杖稻花秋。揚雄宅邃全經秘。孺子祠寒古木幽。種學家聲知有素。更紆經濟到林丘。金生師徐進士錫麟。新刱徐祠。</text>
<title>浿上金參奉 弘洙 迤自南原見訪。用其行軸中韻書贈。</title>,<text>獨携浮碧月。徑涉廣寒橋。興到輕千里。江山一馬遙。</text>
<title>和孫君述 升九</title>,<text>長松小塢碧山周。退士家居一枕幽。第許前人高引步。不妨今世少低頭。剡溪暝雪蒼茫興。笠澤寒雲曠漠愁。江院月明春酒熟。後先鳴槳起眠鷗。</text>
<title>和松羅丞李汝朝</title>,<text>婆娑數樹對爲官。里社淸歡復此間。星峴夕驂乘雪到。內延秋屐步雲還。遙憐葉令霜靴冷。肎讓芝翁紙局閒。獨恨連旬淹疾病。只憑魂夢見蒼顔。</text>
<title>次宇洪大師雪中韻</title>,<text>光明佛界玉煙籠。見說心香炯此中。大地山河渾一色。未應淸絶獨禪宮。</text>
<title>元曉菴。會藥南李景淳 憲洛，谷口鄭用晦 熺 曁李大有 鼎宅，李大集 鼎勳。東峰誨寬師亦來。</title>,<text>捫蘿一徑掛中峰。剩許雙鳧涉萬松。仙老筍輿催鶴引。異僧金策隔花逢。海聲浩蕩爭晨唄。山氣淸泠入夜鐘。啼鳥留人歸馬立。洞門煙柳夕陰重。</text>
<title>尙州同主牧太湖及元受之 得鼎，丁穉磬 俔祖 用唐韻</title>,<text>商山朝雨洗蘋花。雲鳥歸程洛水涯。官樹淸泠還失夏。故人留宿便如家。蔗漿盈椀襟懷爽。柿葉當欞筆意斜。將子文章隨地勝。賸敎朱噣藉光華。</text>
<title>興原倉。見蟾江下流。志感。</title>,<text>見說蟾洲水。來經點易軒。江流如宿昔。吾道失淵源。故宅那重過。全書幸獨存。遲回歸帆底。流恨漲山門。</text>
<title>雨中會羅子晦李士文 鴻祥，許公著 晪 共飮</title>,<text>巷曲秋苔綠。墻頭早栗紅。野饌生簾內。家人自峽東。放毫雲氣裏。傳酒雨聲中。待購城陰第。追廻企老風。</text>
<title>咏許公著靑藜杖</title>,<text>壽藤淸過竹。惟許散官扶。獨挈神仙氣。長親木石軀。暝音傳巷葉。秋影伴庭梧。待我同歸日。田間拄不孤。</text>
<title>用壬寅酬唱韻。寄勿川老友。</title>,<text>秘閣圖書閱世長。仙藜猶復借餘光。晴雲媚旭偏生態。老木含榮別貯香。交契未嫌通雅俗。宦遊何異在山鄕。庭梅欲放君來否。且覆深杯答艶陽。</text>
<title>和紫厓寄勿川韻</title>,<text>海內無多友。林間有若人。衣冠游世曠。魂夢入山頻。月吐初生魄。松持半悴身。峽江通一舸。應洩武陵春。</text>
<title>和白樂天中隱詩</title>,<text>京山子書白樂天中隱詩示余。宛吾居洛事也。爲步其韻。志余之隱。且以報京山。我雖居城市。何異在山樊。室有詩書娛。門無車馬喧。釋褐三十年。棲遲老一官。寧知好爵榮。但愛秘書閒。祿給春酤濫。氊扶宿客寒。官俸亦不薄。歲用四千錢。公庭豁數畒。怪石對南山。賓朋幸不棄。雅集敵西園。嘉樹蔭當戶。落花燦盈筵。醉豈忘公事。暇則草野言。澗徑塵不涉。林扉晝常關。一切榮辱憂。曾不到眼前。持比樂天隱。吾猶享其全。歸田固多樂。處世亦何患。惟師展禽和。自得鹿門安。泊然名利外。隱亦下中間。</text>
<title>雨中用杜韻</title>,<text>端居誰與話平生。獨飮方知出世情。微雨似煙千樹翳。落花如雪半庭明。常憐意氣齊南岳。漫道朋遊徧北城。不是玄亭長寂寞。試看書藉滿前橫。</text>
<title>新之還鄕。悵然有吟。</title>,<text>送君纔兩日。剛敵十年思。細雨孤眠夜。晴朝獨飮時。落花連徑邃。啼鳥出林遲。志士多新感。還山說向誰。</text>
<title>同新之曁徐旂公 常修 用杜韻</title>,<text>逢君始欲貰金魚。已被壺觴慰索居。芳草閉門雙闕下。綠陰留客百花餘。江山秀氣移官帖。車馬囂塵界院渠。柿葉臨欄如掌大。醉來聊試廣文書。</text>
<title>復呈玄川</title>,<text>皓毛誰遣畫中長。丹頰全勝酒後光。野製自添驢背竦。市腥應避莧膓香。帶來性氣知卿法。住得身心便我鄕。上峽江山偏自好。浩然今幸在襄陽。</text>
<title>玄川侵暑入城。老姊氏憫其衣弊。爲製一布衣以送之。</title>,<text>老姊手中線。當君慈母情。製成連夏服。衣送入山行。密縫因心整。凉裾襲淚橫。每年塵世轍。知爲女嬃輕。</text>
<title>玄川出豆湖舟次。宿柯汀趙公裕叔 鎭寬 江榭。洪太和踵至。卜夜觴詠。送軸要和。</title>,<text>諸公語笑曲欄頭。蠟炬瓠觴澹夕樓。五馬獨歸芳草徑。孤帆直泝大江流。水光四照當觀畵。魚性相忘勝狎鷗。想見晴朝孤倚處。角巾遙帶送人愁。其二風帆獵獵半開頭。送別煙波悄倚樓。靑草湖長雲影住。白蘋花發雨聲流。信陵賓客如孤燕。君復親朋有數鷗。判覺年來情緖弱。少時離酌詎含愁。其三行舟欲發却回頭。珍重槐陰綠滿樓。此地壺觴猶左席。幾年歌哭付東流。種蘭畒剩滋新菊。放鶴亭高引遠鷗。恨殺芸香長絆直。夢魂空貯水門愁。</text>
<title>流頭日。會朱溪，京山及鄭季仁 元霖，朴遠甫 鎤。用杜韻共賦。</title>,<text>主人洗斝客忘歸。簷樹雲生落雨稀。夷惠行違身並逸。白蘇游玩道奚非。隱文早幸親藜杖。端友須勤擇芰衣。共許官樓堪避暑。禁林蒼翠滿庭圍。</text>
<title>和朱溪。疊杜韻。</title>,<text>也是城游等峽歸。試看眉字六塵稀。吾衰尙足追前猛。彼是焉能悟昨非。睡起林颸淸泛席。醉廻蹊露冷沾衣。近來苦被詩神惱。無怪東陽减帶圍。其二閒雲靜釋與同歸。官閣淸凉客到稀。但見夷禽甘獨善。未聞牛李伏雙非。穉孫亦解參玄稿。老婦惟知樂縞衣。怪石當軒如我瘦。剩敎叢荔半身圍。</text>
<title>送申令子壽 大年 之官旌義</title>,<text>十年杜曲帶裘閒。依舊東岡玉雪顔。官籍忽通滄海郡。恩光不外漢挐山。星憐皓髮先秋見。橘比丹心向日還。賈傅南荒寧久棄。佇看宣室促貽環。</text>
<title>和朱溪</title>,<text>孤標那肎受人憐。屈曲聊爲在世仙。經有五千堪識字。酒須三百始論錢。文章左海嗟同調。風雨西城悵獨眠。水國蒹葭霜露遠。客愁先聽報秋蟬。</text>
<title>七夕後二日。會朱溪，京山，炯菴，李士文，白永叔 東脩，柳原明，玉流生。雅娛竟日。燕巖朴美仲 趾源 後至。逼昏乃散。</title>,<text>風流詎藉晉卿廻。巾幘隨羣草樹隈。天下幾人爭此席。市南今日獨吾杯。巖公末至仍居右。溪老先歸復肎來。落落聲光相待久。徑看顔髮畵中開。</text>
<title>重陽日。太和使君送錢具酒。會朱溪，炯菴許公著共飮。趙景濰亦來。用賈至韻。</title>,<text>省園秋色醉中長。松石扶人共老蒼。月朝故應先俊及。風流元自右文章。酒錢淸勝江州送。庭菊寒添漢署香。從古雅游忘所挾。五君生豈捨山王。</text>
<title>用前韻。送懋官還積城。</title>,<text>孤雲將鶴出城長。紺岳橫空夕照蒼。佛地蓮蕉偕見性。道家龍虎會成章。冥鴻不碍隨陽路。秋菊還儲度世香。也許官樓當白雪。更謀春釀待宗王。</text>
<title>吳士默 淵常 見訪。趙景濰亦至。用邵靑門韻。</title>,<text>凍靄連空漭不開。秪敎飛雪制浮埃。書參碧落還傷巧。詩叶朱絃肎引哀。官閣蠧兼燈火老。禁林鴉帶夕陽廻。茶僮掃地延淸屐。先許蒼巖踞上臺。</text>
<title>和玄川失婢作</title>,<text>去歲樵僮逋。今歲汲婢去。長者非少恩。貧家自寡助。翁則不自憂。反憐渠失處。孰能推此心。徧爲寒士慮。</text>
<title>應製蒙特恩。李典簿 集星 以詩見賀。遂次之。</title>,<text>掖垣星月照揮毫。蟲篆寧期被衮褒。下士亦參鳴國盛。中書正藉集賢豪。紫薇步武開仙闥。丹批恩光降選曹。豈有文章干氣像。微才獨幸聖明遭。</text>
<title>芝溪，朱溪與大澤申文初 光河。會小瀛洪聖幾 秉喆 宅。賦緩字長句。屬余和之。</title>,<text>博帶褎衣制我俗。行止笑貌故平緩。左海山川縱狹隘。和鸞先車路自坦。化國之日云舒長。日豈因時有長短。只緣人心異所感。寬促無端緩者罕。未若置身方物外。枯木虗舟一靜散。有時放歌出雲表。直爲前人舒憤懣。我愛諸公早解此。陶與之達叔夜懶。小瀛家在南山腰。花木繞庭向初暖。颯然巾舃會蘿徑。並是蘭亭竹溪伴。主人娛客興已具。一琴一棊酒一椀。張顚半醉筆意濃。墨花如舞漲高舘。賦詩直溯風雅盛。遊刃恢恢各中窽。此間賓主已相忘。龎家雞黍爲誰欵。泠泠更聽太和音。靜夜松籟勝絃管。造物特假吾輩地。世路崎嶇豈足憚。緩步下山氣更舒。兩腋春風吹不斷。</text>
<title>雨中。赴樂院郞金蠢菴 履復 招。遣騎邀朱溪。聯宿聽樂。</title>,<text>雅樂蒼茫帶雨鳴。驟看花氣滿城橫。斂來春物噓萌妙。輸與伶官約束明。湖海正催豪士轍。詠觴猶藉大家聲。百年制作知誰待。齊魯終須起二生。</text>
<title>嘐嘐齋金公挽</title>,<text>先生大雅舊。世德冠吾東。道義文章後。巖廊隱逸中。挺生惟間氣。積學又眞工。禮樂徵三古。範圍及四戎。永懷居洛意。追步浴沂風。不屑徵招士。還甘抱擊翁。大心從忤俗。直道正禔躬。詎藉三公貴。終躋八座崇。朝廷尊几杖。山野仰幈幪。羊酒君恩重。簾帷道氣豐。哲人今遽遠。吾道此云窮。俛仰悲先契。低回憾後蒙。老成那復覿。文獻忽焉空。憶昔趨函席。如親拜德公。起居參巨嶽。名利指高鴻。撰屨雲生澗。移床月上桐。習聞陶世論。偏荷鑄人功。競惜模楷爽。空憐涕淚同。江湖留性氣。邦國失豪雄。邈矣少微轍。春山泫桂叢。</text>
<title>駱山園。餞羅子晦歸湖鄕。用杜工部送孔巢文韻。</title>,<text>挽子遐衫請少住。春城四面花如霧。老去看花花豈久。且指靑靑松栢樹。颯颯淸風吹髩雪。那得提携到歲暮。海陽山川徑開眼。雨後𧆇苗擁去路。君歸猶足帶經耘。鹿門煙壠倘如故。駱園樽酒第送君。向後肝膽向誰露。東華傾盖十載餘。飽看人事足乘除。肎作衰年涕淚別。還負平生易老書。人生快意無窮達。湖海山林任所如。</text>
<title>疊樂院韻。送海陽。朱溪一號</title>,<text>海山歸思一琴鳴。淸夜幽泉入指橫。斗祿肎憐高士餒。寸心惟向古人明。江湖故道無塵轍。風雅遺詩有正聲。好是延陵觀樂地。磬襄還倡魯諸生。</text>
<title>疊呈蠢翁</title>,<text>一老詩先二子鳴。雪樓餘興瀉縱橫。林園酒氣添新潤。簾箔花光納遠明。春後鶯鳩均有事。夜來風雨便無聲。知公特主東山會。醉後微吟半洛生。</text>
<title>疊屬海陽</title>,<text>謖謖松風拂席鳴。憐君眉髮欲秋橫。故應具食留元直。恐或耽眠失彌明。江草送行愁雨色。海鷗催返惜春聲。駱園剩馥如過麝。沾丐唯應及後生。其二點瑟鏗然借爾鳴。輕衫聊復御風橫。試看靑篛歸三泖。何似黃冠入四明。遼鶴詎無城郭戀。谷鶯猶待友朋聲。只嫌詩道專車返。留取常談付老生。</text>
<title>北洞賞花。花時少衰。</title>,<text>桃花强愛雨風遲。留着餘春貯上枝。幸是衰翁來趁此。半凋還似半開時。</text>
<title>疊和盤溪。會下嘐嘐齋。</title>,<text>煙洲曉槳爲誰鳴。大老新阡隔水橫。眞轍久從空外逈。德星今向地中明。江湖寂寞傷春色。林壑蒼凉咽夜聲。白首猥追文獻後。墓門相弔幾門生。</text>
<title>和朱溪會葬盤溪韻</title>,<text>渡口芳草綠。春潮正瀵溢。竊比神仙舫。寧待野史述。嘐翁遽千古。靈翣此江出。綿芻有古誼。病起强巾櫛。空山撫松檜。怳如訪隱逸。低回戀遺風。錯莫惜遠日。聯騎當附尾。臨壙憶登室。師友道未亡。惟期勖素質。</text>
<title>遠心菴雅集。用心字。</title>,<text>去者無停轍。居者有遠心。詎使嵇呂駕。徑違伯鍾琴。蠢翁與海老。未見情已深。及夫相見初。歡翕若嗜淫。始遇於樂院。雨夜聽雅音。佛夕眩燈光。仙家漲花陰。竹肉引枯桐。魚果佐綠斟。縱愛風流厚。還嫌別愁侵。渺然湖海送。徧攪老子襟。安所罄余歡。楓澗復盍簪。云有我家菴。前輩所憑臨。農淵互主席。雲菊爛登吟。大雅尙未淪。先跡此可尋。維時四月中。空谷集鳴禽。招呼杖屨伴。列坐草樹潯。或以小車至。羽袂拂靑林。再拜仙源廟。遺像炳來今。石門蒼蘚凈。溪亭古柏森。堂搆賁幽壑。簷牖納遠岑。岧嶢拜星壇。仙路接井參。淸厨設午供。山泉注石鬵。伶奚奏琴歌。流水正愔愔。感公玉振意。珍重比南金。晤言故未已。林杪夕陽沉。永懷昔賢風。長起後輩欽。此心如相照。環海卽同衾。依依別後想。幽草視子衿。形神不自拘。行住孰汝禁。高山特在玆。尙費睠顧忱。况復友朋誼。牽附等磁針。送行不如此。巖穴便長瘖。</text>
<title>梅溪丈大祥日。感懷口占。</title>,<text>粉署濃陰積。啼鳥隔林喧。時物正可欣。爲誰獨摧魂。緬思梅翁故。三霜忽已翻。後生今安仰。遺風未敢諼。昔公觀化初。而余滯南轅。及夫返京輦。懷祿復久蹲。江山隔蔡州。煙樹渺鹿門。繐帷違一哭。流光隙駟奔。淸塵翳几杖。逝水眄棊樽。槐翁亦千古。遠望拭淚痕。風流邈然空。里社更誰尊。依遲夢中顔。悽惻別時言。門楣仗佳兒。簡策付肖孫。洩哀終有日。松栢欝秋原。</text>
<title>庭有高槐一株。旁枝蒙翳可厭。剪之竦然益奇。爲賦此。</title>,<text>古槐高百尺。峙我草堂側。蔚然雲霧質。橫作半空色。我家有長物。彈壓巷南北。獨恨附枝多。蒙蔽半腰直。玉馬帶厖毳。風姿减高臆。附麗豈無態。終嫌累挺特。呼僮亟剪伐。快甚去蟊賊。芟刈本非多。氣格頓自飭。竦身忽改觀。始稱君子植。豈意正直姿。還藉斧斤力。耘畒先剪莠。正俗必去慝。一毫苟點翳。全體便薄蝕。願以嘉樹觀。徧爲良士德。</text>
<title>和南元平 公轍</title>,<text>玉佩氷壺較地分。聚將光氣發之文。風流賁世懷安石。淸淨居官學老君。岳色嶙峋支笏玩。秋聲淅瀝剔燈聞。望中正覺仙家邇。歸鳥依依入暮雲。</text>
<title>和坯窩</title>,<text>以有心期照。還忘信息稀。天涯俱雪鬂。海曲一荷衣。達士無哀樂。空言少是非。晨星遙可數。離索正堪欷。</text>
<title>和海陽東出時見屬韻。却寄。</title>,<text>獨以氷霜骨。重之錦繡膓。海仙參几舃。山鬼愛文章。職務容疎放。風流誰禁當。古人經過處。光怪與馨香。</text>
<title>書奉勿老</title>,<text>樹老生花花更好。可能人老復紅顔。落來正待明春事。除是花身得再還。</text>
<title>龍山舟中。會李文素 英冕，羅子晦李斯擧 士文一字，李徽伯 義在，李若虗 英實，李士仰 泰永，李子衡 英玉，申子長 錫老，徐汝五 旂公一字，尹仁之 善大 泝沿竟日。絲竹與俱。</title>,<text>棹挾晴峰轉。潮迎夕照通。江湖多酒後。絲竹在舟中。鳥噪歸驂動。鷗眠釣渚空。喜君倉米足。頻喚廣文翁。</text>
<title>送羅子晦之官咸昌</title>,<text>夫子湖海士。簪紱豈所好。况今衰暮節。復嬰朱墨惱。君恩念先故。甄復亦洪造。二歲三遷官。飛舃出南道。摧遲敢言勞。報答悵未早。嶺俗雖少渝。儒風尙可考。莫言咸昌小。前臨洛江浩。檢湖春波灧。翔鯉泛蓮藻。君今赴此縣。地潔不容掃。治民比烹鮮。𨳲戶學柱老。但慮疎直性。未甘耐濡燥。委曲待隣宰。纖悉理牒藁。氓頑縱宜懲。恕視愼刑拷。外此豈無戒。持守亦難保。政當成德時。逾宜惜天寶。佛恩此足報。神勞亦堪禱。與子游幾年。衷言互傾倒。賴君虗心受。容我盡情討。過憂亦何傷。快事每多懊。獨恨金門外。誰與議玄草。</text>
<title>送洪太湖赴謫忠州</title>,<text>道家乘除理。君侯夙知之。五郡若平步。寧無一跌時。賴君甘蔭調。郵罰止於斯。寵辱安敢擇。毛髮摠恩私。天心體子孝。母老可遠離。刑章略微眚。近地許暫羇。居停揀淸凉。鄕里逼黃驪。澄江繞枕席。白鷗供游嬉。家書付商船。朝夕達漢師。晞髮坐濃陰。濯足弄淸漪。令君自擇所。孰如此地宜。回思在官日。膠撓不勝疲。而今始淸便。匪厄乃君禧。稽首祝君恩。魂夢常北馳。材猷用未盡。雷雨降豈遲。但惜黼黻具。枉用朱墨司。諸郞定食報。達士故自怡。持此慰君謫。情至厭夸辭。棘扉相視笑。神韻動鬚眉。君心假吾筆。寫盡平生持。曠然湖海送。西風返自涯。</text>
<title>李原州景淵 太源 挽</title>,<text>宣尼歎才難。上世亦已然。氣數後轉促。俊士多無年。卓爾大雅餘。爰有夫子賢。世德旣莫尊。天材若相傳。降自星辰精。來參黼黻緣。淹貫百家書。被服集芳姸。發之文章境。滃渤比涌泉。餘事及書畵。超悟亦無前。和鑾淸節奏。雲路信高褰。平生伉直性。肎受時世憐。正色斥僞儒。淸節儼自專。激烈劉蕡策。何由達細氊。淸時幸身遭。無如命之邅。材高正自誤。拙宦就誰肩。𨳲戶蓮池側。衣帶澹無牽。忽復飛舃去。江海秋水連。只爲親養屈。寧辭國華捐。文獻淹下邑。賢達失淸權。巫陽遽下招。精爽颯其旋。高堂缺反面。幽寃徹邃阡。來遲去還速。造物一何偏。藝苑神采减。仙籍姓名聯。嗟我托世好。生死寸心懸。靈芝草木悽。山月獨娟娟。哀辭報冥漠。逝者豈吾惓。但期千載後。知有一景淵。</text>
<title>送玄川翁還山 七絶</title>,<text>龍門茅屋𨳲荒苔。獨賴平生掌故才。便被天關催見召。扁舟徑赴日邊來。其二輿地登編聚石渠。九重容汝上頭書。老人旅食能無苦。珍重恩言問起居。其三天點初從副擬承。苑郞淸散特相稱。二年三徙偏殊渥。玄草于今讓獨升。其四謝病東歸了宦緣。復承恩除下江天。米塵詎遣荷衣染。酒債還饒北海筵。其五星海騰謠降聖年。異恩覃慶若公偏。緋袍特淸泠骨。好是耆班玉立仙。其六延英門外拜恩還。催喚回舟入故山。自詑今行歸遺侈。細君華誥賁荊關。其七水色山光滿帆迎。一川魚鳥復尋盟。高人晩節勤收拾。歸卧田廬頌太平。</text>
<title>奉送坯窩丈人南歸</title>,<text>坯窩金先生。有道人也。鐘鼎之側。處若鶢鶋。湖海之濱。返我荷蕙。去就不見其跡。哀樂不入其心。夷曠疎散。自與世相忘。上忽以壽爵起之。恩波及荒野矣。先生爲肅命而來。余復遇之城西。顔髮不異宿昔。於其返也。賦詩以送之。至言空在書。聃魏隔千塵。幸我少年日。初逢有道人。不見今何久。顔髮似舊辰。天心念遺老。江海煥恩綸。巾車拜命來。淸颸夾兩輪。二子持杖隨。星象動潁陳。問公獨何脩。名福萃一身。慈儉以爲寶。早得老君眞。澹然名利外。安坐養吾醇。曼容避腴祿。柳惠甘逸民。此道天所貴。純嘏可無臻。湖山初返服。鷗鷺結芳隣。臯禽響聞天。紫誥起隱淪。仙姿入脩門。黃綺亦王臣。都人競聚觀。車馬簇西闉。威鳳暫輝世。歸鴈遽凌旻。獨撫遐擧蹤。惆悵坐秋晨。凉天澹霜露。故里多松筠。縱耽山澤娛。寧忘雨露仁。製公百歲衣。年年謁帝宸。</text>
<title>用坯窩韻。簡蠢翁。</title>,<text>悵望江湖落照寒。山翁今亦鬂絲殘。聖時緋玉欣同列。遺老鬚眉許聚看。紫陌停車非久戀。白門持酒有餘歡。鶴書定復招仙皓。莫道人間會日難。</text>
<title>挽李若虗</title>,<text>故應忘夭壽。寧復數窮通。鬼唱千年後。神交一水中。精華自厓逈。樽酒逐人空。寂莫西湖軸。淸晨泫此翁。</text>
<title>和金稚圭 箕書 韻。卽坯窩第二胤也。</title>,<text>白門煙柳送將歸。天際孤雲若有依。退士移舟秋水逈。故人傳斝曉星微。餘薰石署留荀暫。遠跡函關御李稀。認是虗襟無住着。强將憂樂問行違。右屬坯窩</text>
<title>和一夢</title>,<text>故人荷蕙問何如。絺綌迎寒已自疎。獨愛江湖消息近。一秋重見滿函書。其二江南衰草逗秋煙。肎絆仙車盡此年。來鳳徑隨歸鴈去。夕陽疎雨白門前。</text>
<title>卜夜洪太和宅。送其捲室下驪州。</title>,<text>蒹葭一路徑逃空。依舊梨湖漫浪翁。去就肎誇懷玉褐。歸來不失販樵風。黃花氣勁燈前識。蒼髮心長酒後同。水調倍深京闕戀。祗應還往比孤鴻。</text>
<title>奉簡玉溪 紫崖一號 洪令</title>,<text>飛鳧止鵩漭相因。城郭歸來鬂更新。適見年華同作客。早知時命不由人。白門秋草存亡感。紫閣寒雲去住身。雅集玄亭容再過。餘香長着廣文茵。洪令遞襄陽倅。旋謫康津。趙文源家居白門而纔汲。乃洪令之得意友也。洪令前居南山下。今又來客。</text>
<title>直廬雪後。與張生爀用唐人韻。</title>,<text>雪木連垣峙。寒鴉近夕還。省中多白髮。郭外有靑山。墨守疑長病。壺觀耐久閒。待君江海表。求我畵圖間。</text>
<title>和柳士能 弘之 還山作</title>,<text>正識無官好。眞成未老閒。紙窻殘雪裏。茅屋古松間。貰酒尋蓮社。觀棊入華山。窮年容飽喫。環堵摠歡顔。</text>
<title>李鳳元 漢喬 自芸閣兼直太常</title>,<text>太常淸直雪中長。猶遜芸司被帽香。美醞三杯差可戀。秘書千種最難忘。煙霜皎潔扶官燭。林木蕭森護苑墻。報答天恩知有道。用才先許在文章。</text>
<title>蒼巖朴尙書 宗岳 宅。會申師中 尙權 燕巖申直長 光直 懋官。用老杜韻。</title>,<text>酒徒今亦七。風自竹林聞。雨泥通夕屐。爐鼎起春雲。宰相淸如許。山林逈可羣。鶴銘留半壁。仙氣待平分。余書瘞鶴銘一通。袖往會所。朴公揭其壁。</text>
<title>送芝溪遊赤裳山</title>,<text>白驢春更健。湖左赤棠高。物外千峰秀。山東一士豪。柳舒寒食雨。花發武陵舠。勾漏仙方秘。終應待我曹。</text>
<title>和南元平</title>,<text>雕篆誰敎抵白紛。草玄猶續古經云。官非適俗寧求達。道在忘言漫與文。千劫虧成憐半悴。四時凉燠愛平分。輕衫正擬從君後。南麓淸暉北岳雲。</text>
<title>和海陽見屬韻。海陽方因事就理。</title>,<text>暇日耐從公府永。春風肎與達人違。不嫌階蘚侵衣厚。猶惜庭花侑酒稀。暖陌輪蹄無倦跡。夕天雲鳥有孤飛。後來名節尋常事。看取圖書座上圍。其二幸得身邊無物累。剩敎頹卧太平時。坐間有友知枯木。花下從誰倒接罹。嶽色帶醺籠檻重。棊聲引睡出簾遲。就中一罪差難貰。垂老衣冠乏敬持。</text>
<title>和元平</title>,<text>老許官忘笏。醒從客汚茵。及今無事日。甘作未歸人。雜蕊均含雨。嬌鶯慣送春。招呼連幾輩。林市一烏巾。其二漸覺推敲减。詩成厭苦吟。江山無改轍。蟲鳥有聯音。紫芝頻洗眼。玄草枉勞心。隱几非吾倦。昭文早捨琴。</text>
<title>和吳承旨 載紹 鐘巖作</title>,<text>稱公林下情。少試郭東耕。草細驢初齕。花深酒屢行。圃園甘送老。仕隱互藏名。契好追先志。攀遊盡此生。</text>
<title>送桂東沈景晦 公著 之官大丘</title>,<text>水亭絲竹瀉餘歡。飛舃飄然徑赴官。墨綬再親朱鳥影。淸樽猶住白山顔。魯邦誦法惟縫掖。漢吏循良或惠冠。尙憶曾從洪半刺。紫薇凉雨聽琴還。</text>
<title>送吳令伯深 正根 赴官保寧</title>,<text>老逾親養急。官獨主恩深。直道知同賦。仁心可徧臨。祗應勤報效。寧復問升沉。鄰縣有仙老。閒時倘一尋。</text>
<title>和隣院尹注書 永儀 評鄙詩作</title>,<text>我道元無謂。公言或不然。祗堪全雅好。寧足取時姸。秘省招邀跡。亭淵賞眄篇。老君玄妙示。陸地湧靑蓮。</text>
<title>雨中簡太和</title>,<text>隔樹秋蘭送夕薰。太湖門巷以溝分。一旬相阻嗔風雨。三泖同歸證水雲。我事惟堪金袋解。君家那共玉流醺。鶴銘眞蹟從誰覔。坯老書來亦古文。</text>
<title>和梨湖金稚圭韻</title>,<text>忽迓淸風至。旋看遠岫晴。夕陰孤鳥返。凉露亂蟬鳴。道氣瞻遐擧。英材待晩成。此心隨月去。湖海溯空明。</text>
<title>秘省雨中。會燕巖，太湖，靑莊 炯菴一號，古芸柳惠甫 得恭，貞蕤朴在先 齊家，玉流。疊前韻。</title>,<text>風流頻接故人薰。粉署淸凉早許分。林下琴樽涵夕籟。濟南樓舘集秋雲。晴峰忽聳參新契。紅頰相看訝宿醺。老去詩篇安所役。只因書事備情文。</text>
<title>翌日又會</title>,<text>亂蟬高柳夕陽薰。一氣炎凉已半分。雙屐慣穿連日雨。七人相對滿樓雲。官閒正似偸長暇。酒美惟應取薄醺。松石圖奇添爽氣。熱河寧擅燕巖文。燕巖適畫松石一幅其二澹然眉宇瀅生薰。風格知從晉魏分。草色閑門憐舊雨。藕花晴月夢朝雲。耐看珠玉形偏穢。如飮醇醪意自醺。賴接芳隣添好事。剩敎聲韻聚成文。</text>
<title>疊前韻。咏古芸，貞蕤入燕行。</title>,<text>一行蘭蕙愛同薰。海岱英聲二妙分。秋草訪人燕市雨。夕陽驅馬熱河雲。劒頭霜電聯新彩。毫末龍蛇帶舊醺。幾見星槎西渡鴨。直須公輩動乾文。</text>
<title>疊咏貞蕤鼎器書畵</title>,<text>古松亭舘玉烟薰。光怪遙從列宿分。姹女長含丹鼎火。翔螭交戲墨池雲。倪家淸閟移珍玩。越國香茶侑客醺。賴得燕裝收衆妙。海東今亦集人文。</text>
<title>白蓮菴。會京山，斯擧，金景訥 晦彬，子長共賦。</title>,<text>草徑媒人入翠微。萬松圍處足秋暉。樓虗澗籟疑長住。酒重峰雲欲倒飛。岳下風流因子復。洞陰山水與誰歸。此間且許支肱卧。書畵堆中好息機。京山方擬盡室入永平山中。永平一號洞陰。</text>
<title>辛亥九月之五日。夢見遲齋先生講易至履卦。李運之同侍。</title>,<text>先生已千載。昨夜夢見之。峩巾儼臨席。燕坐似舊儀。未覺神明別。還驚杖几移。茅廬潔無塵。林木曖芳時。羲繇復登案。宿學未全虧。講說及履卦。舒旭下簾遲。傍有李子侍。是亦我所思。先生莞爾笑。和氣藹鬚眉。曰有天門召。今其作者誰。道成無所傳。君子所深悲。豈余魂夢間。猶足證素期。尙冀千載後。知有我師資。</text>
<title>憶松巖李運之，凈溪李像之</title>,<text>高士不常有。乃今萃一門。松巖與淨溪。比德則蘭蓀。職當置田野。道足賁丘園。曠懷望天宇。癯容枕樹根。那將達士襟。獨與古人論。故應相視笑。耦坐却無言。念我平生素。行住杳川原。重以坯翁故。湖海益難諼。高秋木葉黃。鴻鴈向南翻。何由載酒去。對飮溪上村。</text>
<title>玄川小朞。會哭沈子承 景文 第。乃其舊舘也。</title>,<text>玄翁沒纔周。已若千載人。江關阻一慟。我懷何由伸。及茲哭沈氏。乃其小祥晨。衆賓泫相吊。如公始訃辰。念昔交公初。偕涉日南津。風流縱多與。繩尺獨公遵。並舟浪華夕。聯轡草橋春。文章動蠻俗。忠敬證海神。儼然儒先轍。幸我躡淸塵。郭南容退卧。林木靜無隣。經史蔚滿架。弟子自遠臻。棲遲枳棘叢。有誰識鳳麟。平生友朋義。惠好比天倫。每挹紫芝眉。欣瞻道氣醇。云胡徑長往。甘與鹿豕親。巖泉可怡性。蘿蔦可華身。松醪侑木食。澹泊足天眞。尙猶厭久處。空外促飈輪。今來視公舘。淸馥宿寒茵。江山閟影響。雨雪漭相因。哀辭未盡瀉。禿毫復細陳。送慰欒棘思。悲同猿鶴呻。後我豈無人。百世誦陳荀。</text>
<title>白蓮菴。會申參判 光履，洪太和，李景混 肇源。用農巖韻。</title>,<text>好山誠易識。屢過若新經。岸草紋牋濕。崖楓落照橫。書傳秋樹法。詩貯雪峰聲。澗響鳴哀玉。如人惜別情。曾與申公會於麟蹄。三日賦詩。景混作古松流水圖。</text>
<title>申參判會京山，太湖，斯擧，景混，金應之 箕應 及余於子長宅。用農巖韻。</title>,<text>淸俸頻因雅集分。鶴腴梅饜限簷曛。庭園轍跡惟筇屐。林木精華半雪雲。岳下棊樽堪送老。田間雞黍別招羣。賴公重倡蘭亭稧。王謝風流計日聞。</text>
<title>蓮洞第三會</title>,<text>酒釅嫌多酌。詩慳謝未能。沉冥從泛蟻。點竄耐成蠅。鬂髮年華競。林園雅集仍。澹然名跡外。相對玉壺氷。</text>
<title>和海陽回庚作</title>,<text>桑蓬舊甲回殘歲。松菊新樽隔久要。剩許仙籌添海屋。肎敎眞轍滯官曹。書從遠道神情別。詩到衰年格力饒。安得金篦催刮膜。快看雙睫返秋濤。</text>
<title>聞坯窩喪訃志哀</title>,<text>自涯相送涕交零。湖海茫然失典刑。益部誰編耆舊傳。江南不見少微星。神仙度世偏藏影。龜鶴通靈便蛻形。剩馥長留移舃處。芸司別是草玄亭。</text>
<title>靑莊屋後紅桃。卽我堂前也。花開正供吾玩。信筆書奉靑莊。</title>,<text>擇地何嫌向背殊。玩花人亦兩忘吾。一春開落尋常事。但愛幽香寂若無。</text>
<title>奉寄太湖</title>,<text>自失詩朋意便摧。北屯花事爲誰催。明朝試入幽蘭洞。聊洩西門醉後哀。</text>
<title>仲子海運小科後。江州伯葉西權台送詩見賀。和奉。</title>,<text>折處看新長。癡兒亦小成。棣凋空宿感。蓮坼有餘淸。濫擅吾鄕運。勤追乃伯名。嵬章遙送賀。眞作後生榮。仲子乃繼亡弟後者。吾鄕小科。每榜輒出數人。今適吾兒獨參。</text>
<title>和尹士廸 行順 江居韻</title>,<text>養氣如春水。養心如秋水。淸和之間可安軀。茅屋臨江子所倚。滿腹詩書足華汝。况復荷芰堪獨披。</text>
<title>承上命入內閣。寫洗心臺御製賡和軸於東二樓。四日乃訖。李侍郞 集斗 先唱七律一篇。書用御箋之餘。金太初 羲淳，李汝亮，金公世 履喬 三學士。並會中人也。次第和之。終屬之余。</title>,<text>綾帷春色漲仙桃。更許餘香潤綠袍。奉袂偕書雲漢軸。染翰先數鳳凰毛。省中卉樹移筵靚。天上星辰聽履高。醉墨兼張湖海氣。風流終藉侍郞豪。</text>
<title>書硯</title>,<text>此身堪比石頭頑。頹卧芸窻忒耐閒。墨燥毫勍都不管。硯池看作小湖山。</text>
<title>回甲初度日。兒輩略設酒饌。而余持室服。不速賓。紫厓，小瀛，春州三洪老狎至竟夕。仍用杜韻。</title>,<text>返景從誰挽。羣仙枉夕扉。杯觴留欵欵。歌哭遞依依。後甲翻廻捷。家人趨走稀。願住江山迹。偕扶洛社輝。</text>
<title>李同福 奎亮 挽</title>,<text>世德循良後。宗風孝謹餘。材賢兼有此。時命獨何如。一縣經綸偃。殘年粥飯疎。季公專後事。遺恨寄窮廬。其二下從終婦職。賢配特能爲。日皦同歸誓。霜凄並靷時。烈光榮戚黨。芳馥閟簾帷。外內通家誼。憑公奏誄辭。</text>
<title>送太湖之官古阜</title>,<text>賑荒如拯溺。邦憂在嶺湖。起君林下卧。活彼海邊枯。理簿孤燈炯。行農匹馬瘏。只愁魚笋供。千里隔親厨。</text>
<title>草坯窩行狀。見海陽札。</title>,<text>龍蛇起蟄一窮陰。獨有玄空養此心。有道碑成無愧色。無絃琴在有希音。暮年逾駛空懷曩。團月雖虧願若今。忽訝眉間黃色現。故人書自海山深。</text>
<title>和海陽哀坯窩詩</title>,<text>謝擧因避世。從仕爲泯跡。隱非土室詭。介異於陵瘠。處躬通夷惠。求道間老易。澹然丘壑姿。玄中自生白。窮通一此操。水火詎能隙。文章特玄悟。衆妙競來役。毫玄直游戱。亦透鍾王脉。恩言燭涇渭。榮誥賁山澤。巾車肅命廻。淸飈生兩腋。荀陳在聖世。典刑列方冊。何由惠好從。睠彼川原隔。箕尾返眞轍。湖海斂精魄。去來不見蹤。孤雲過空碧。</text>
<title>內閣餞席得恩字。恭紀榮感之私。</title>,<text>雪庭獻賦勝梁園。玄草寧期感至尊。猥荷朝端超秩寵。忽擎天上餞行樽。辭章總藉陶甄力。飮食偏霑雨露恩。報答洪私知有道。北州黎庶視同根。</text>
<title>致恩堂口占</title>,<text>燕子來時風雨和。長安不見奈愁何。緣邊鼓角春仍厲。近海星辰曉更多。報國心長憐老大。催租政拙媿婆娑。東湖水暖新鱗躍。分付漁郞理一簑。</text>
<title>得勞字</title>,<text>稍省邊州簿牒勞。杏花斜日捲簾高。春星穿霧光猶炫。野火衝山勢更豪。夢入宸閽耽午睡。憂深民社輟官醪。文章衒世寧非愧。虎豹潛居正惜毛。</text>
<title>偶占</title>,<text>未信邊城僻海堧。春來時物特嬋娟。墻花引蝶滋紅暈。門柳藏鴉漲綠煙。散吏棊樽山翠合。佳人環珮雨聲傳。蘭亭名勝知難並。尙愛華軒簇管絃。</text>
<title>午吟</title>,<text>官柳風微晝景遲。鷰鶯交語上簾枝。使君本自躬耕者。夢入田家問午炊。</text>
<title>唁李知事 寬 落牛。仍復嘲之。</title>,<text>故鄕煙樹入春幽。杖舃還尋舊釣遊。政喜重迎歸柱鶴。那知徑墮出關牛。耆年尙有飛騰意。平地元多蹶缺憂。欲騐虗舟無片損。請君聊復醉登輈。</text>
<title>洪原道中</title>,<text>郊原黍稷正催耘。草際棠花放晩薰。篝火獨餐孤店夕。籃輿遠度萬峰雲。山容欲雨巖先潤。海面無風水自紋。一路行休皆定分。世間車馬謾紛紜。</text>
<title>用杜工部詠懷古跡 五韻</title>,<text>地勢遙通沙漠外。王靈早届羯羠間。閔南文化馴氓俗。魚尹戎功勒海山。石砮埋深衝耒出。塞鷹饑久睨縧還。草房仆碣無人識。誰捧丸泥𨳲北關。其二瞢騰午睡制秋悲。忽遣魂歸到漢師。吏事豈曾哀老物。風流差足賁明時。長天星斗扶閒步。故國魚龍識遠思。海鳥自應親白髮。對臨淸水不相疑。其三平遠山低入海門。野紆溪抱自成村。濟仁關外人煙少。肅愼城頭草樹昏。戰地飛螢參鬼火。戍樓歸鴈伴歸魂。淸時戎政無長策。邊事惟從退卒論。其四龍飛舊跡關門徧。豐沛休祥集兩宮。原廟衣冠游海上。鼎湖弓劒閟雲中。江廻特象章天漢。松老還兼閱劫翁。仙李靈根蟠地大。八陵佳氣古今同。其五崑崙正脉趨東北。長白如盂倚斗高。大澤三穿仍割幅。浮泡四擁不生毛。克登步健侵東界。木葉根深豢後曹。老子平生違一陟。星槎偏愧博望勞。</text>
<title>季夏</title>,<text>纖絺細葛不相猜。一聽邊姬信手裁。稚鵲獨占官柳蔭。餘花猶宿海棠堆。靑林欲雨風先到。碧落無雲月自來。振塞英威誰復繼。白頭聊倚侍中臺。</text>
<title>寄圓寂寺宇鳳禪師</title>,<text>秋來信息杳高僧。淸梵依俙涉遠藤。認取此心無內外。開門月色𨳲門燈。</text>
<title>謝性湛老師</title>,<text>問訊西峰入定僧。幾年松下植枯藤。禪機忽與詩緣動。倘顧蘇州獨宿燈。</text>
<title>至月二十五日夜。夢謁至尊。覺而有吟。</title>,<text>夢逐疎星入帝傍。枕衾猶濕御罏香。騎箕故相緣何待。天語琅琅玉漏長。故相卽李公宗城也。上敎有所待故云。</text>
<title>之官渭原。經長津。</title>,<text>薛罕雖云峻。猶勝草嶺危。四厓俱挺削。一局獨平夷。國計防淵藪。官居狎豹豼。高麗徒設險。林莽翳殘陴。</text>
<title>龍林以下。以雪馬行。</title>,<text>雪馬扶行健。氷江放溜豪。遞來調馭牸。驅似峭帆舠。直轍追風駛。輕箱觸石勞。却依平道步。徐下水門高。</text>
<title>渭原暮春</title>,<text>三月前江雪水深。渭城煙柳進輕陰。官庭雜樹渾花氣。春岫高雲亦雨心。簑笠遠參西塞興。絃歌還愛北方音。佛恩如海何當報。頭上空悲雪滿簪。</text>
<title>雲山道中</title>,<text>雙鳧故道夕陽橫。暖草晴煙滿地生。谷鳥孤鳴千嶂寂。汀花交映一江明。野篙倚柳招羣涉。村饁從狵趁遠耕。多愧雲陽民俗厚。郡人猶復攔街迎。</text>
<title>平壤外城</title>,<text>野勢匀圓鏡面如。故都形勝蕩平餘。聚來一國中和氣。開出千年聖哲居。院宇殘春花亂發。井田微雨麥初舒。終嗟外域凋文獻。八敎徒看載漢書。其二小艇乘潮穩。輕衫匝野遲。水淸箕子井。花暖乙支祠。武烈眞王佐。明夷亦帝師。江山餘曠感。駐馬夕陽時。</text>
<title>郡齋偶書</title>,<text>隔江山勢列雲屛。官閣朝朝爽氣停。村墅夕陽牛背赤。塞門煙氣雨中靑。礦人耐暑偏獒袴。蔘伍防秋半鵠形。賴世昇平唯苦此。若曹那解沐王靈。</text>
<title>高沙堡。遇江界老妓巫雲書贈。</title>,<text>讀罷孫吳謾引巵。壯心虗負勒燕碑。白頭偶過臨江戍。閒聽雲婆詠出師。</text>
<title>郡齋雪夜</title>,<text>園松如我冷婆娑。獨耐孤愁倡日哦。江國蒼凉堆雪霰。塞天寥廓漲星河。眼前成毁寧關數。身外榮枯莫問他。一念攀依惟聖主。五雲京闕夢中峩。其二政拙心勞獨自憐。强施威猛却悽然。灾年吏職惟催糴。聖世民憂特在邊。且耐公庭饒雀鼠。忍敎治道效鷹鸇。曉窻每祝來秋熟。三白豐徵已臘前。其三報答涓埃未有緣。幾年閒守子雲玄。敢憑恩寵希文苑。猶試經綸辦戶錢。燕寢凝香通遠塞。戍樓哀笛動寒天。道州勤悴誰當識。愧我都無甫結篇。御筆題賤臣策券。以恨不使翺翔文苑。余於北靑渭原。並設戶錢故云。</text>
<title>謝羅子晦遠贐靑海渭城 二律</title>,<text>寵餞開仙府。恩光瀉墨池。日臨靑海岸。花發白山枝。砮辨虞周貢。臺摽拓尹旗。洪私慚未報。窮塞但長思。其二主恩驚再誤。邊馭詎猶人。拙宦肩文吏。榮資踵武臣。物華溪産硯。壤寶礦生銀。儉歲兼慳此。民愁奈轉新。</text>
<title>偶書</title>,<text>七郡人烟點點凉。隔江山色半斜陽。句驪霸跡丸都冷。提督靈根禿魯長。戰地草生偏怒氣。戍樓星繞摠寒芒。衰年只有朝天夢。猶趁春風入帝鄕。丸都卽今江界。李提督如松先祖始居禿魯江上。逃入鐵嶺衛。其二簪紱秦城意已闌。故山叢桂爲誰團。宦蹤不踐朱門熱。友誼寧忘白屋寒。風鵲懷孶移暖樹。夜魚磨頰避氷灘。春來解認羣生意。何地翔潛不自寬。夜來魚氷泮則磨頰於灘石。以去其癢。不過兩三夜則止。</text>
<title>芝溪宋德文挽</title>,<text>芝翁徑葬抱川山。靈氣茫然海嶽還。文雅再凋元白後。俊英虗沒草萊間。錦囊物色驚全冷。玉局風流悵半刪。香社故人餘皓首。斷雲關塞涕空潸。其二早移春宅就吾鄕。老去琴棊趣更長。綺里衣冠欣共隱。鹿門煙樹愛相望。驢蹄跌宕傾山海。筆意飛騰溯晉唐。猶恨剡章低一擬。巨源還失竹林狂。</text>
<title>謹賡顯隆園行幸回鑾日御製韻</title>,<text>寢園遲返蹕。靈雨滿春城。聖篤晨昏念。天臨信宿情。周還瞻孺慕。模畵見思成。肅穆遵戎製。溫泉僾舊程。</text>
<title>送靑松使君洪穉明</title>,<text>嶠南七十郡。靈邃獨靑松。石老尋砂穴。苔深葬鶴峰。使君春峽起。飛舃宿雲從。老入神仙窟。官兼木石蹤。水迎花外問。書出劫前封。紫綬山緣重。紅樽道氣濃。僻隅揚聖化。隣社謁儒宗。獨挈淸凉宰。旁聯太白筇。婦偕燒笋飯。僮習採芝供。倘念秦城侶。霜髭减舊容。</text>
<title>謹賡頒中和尺御製韻</title>,<text>丕承金尺瑞。靈籙萬年重。徧與羣工法。敷從九寸鐘。禹身留聖度。周髀量天容。仗此中和柄。方春御六龍。</text>
<title>白石枉宿。用輞川韻共賦。</title>,<text>宿雨花生郭。春宵月到關。客衣淸似鶴。吾室靜於山。觀世闤闉內。求朋木石間。更喜雲公至。留盡一旬還。</text>
<title>和葉台詠鶴</title>,<text>是家堪養鶴。林木比山樊。獨立寧慚影。雙鳴不厭喧。籠聯名士換。簾共主人恩。還似逋仙宅。鬅奴與應門。</text>
<title>承命入內閣。編莊陵史補。謹賡思陵行幸時御製詩入編。亦上命也。</title>,<text>蜀魄聲遙月影寒。湘筠恨結錦江灘。萬年崇奉三朝備。兩地衣冠一體安。神理屢徵隨駕雨。寵光均及酧魂壇。微蹤猥玷編書局。恩露偏敎感涕漙。自肅廟英廟至今上。幸思陵則必雨。莊陵設配食壇。思陵亦命設鄭氏祭壇。</text>
<title>和肥園朴大圭 奎淳 詠潦歇</title>,<text>蓄洩俱時令。炎暘亦帝恩。徧膏滋地力。一洗際天根。睡鶴愁晨濕。遊蜂愛夕暄。枕邊迎霽色。簷葉受風翻。</text>
<title>夏日</title>,<text>盡日風簷獨據梧。滿庭紅蘚夕陰徂。簾疎故待歸飛燕。樹老先容反哺烏。三伏炎蒸元利物。萬籤書史正關吾。田園樂事徵秋熟。葱麥家家競自腴。</text>
<title>呈朴令</title>,<text>坐忘三伏熱。高木滿庭陰。日晏鳥頻下。秋生蟬一吟。逸峰當子午。明月出房心。別是君家爽。階前古井深。</text>
<title>北營避暑。會朴美仲，李汝亮，金公世，公厚 履載，公午 履會，金汝仁 近淳。得凉字。</title>,<text>水亭徑借一蟬凉。蓮岫晴嵐拂面蒼。澗草隨茵移夕翠。池荷傍斝進秋香。樹陰靜綠依垣近。人影橫斜度壑長。看取元龍湖海氣。不妨兼泝浴沂狂。汝亮見以狂夫自嘲。故末句云然。</text>
<title>西池月中賞蓮。憇天然亭。復會美仲，汝亮，公世，汝仁而李仲存 在誠 亦至。復用凉字。</title>,<text>今春花事敗年芳。獨賴西池展晩香。特地樓亭參賁飾。新秋物色集壺觴。露華承月通晨皦。荷氣含煙泛夕凉。別有僊帆期後夜。蒹葭人在水中央。</text>
<title>申文初挽</title>,<text>伯仲偕鳴世。文星聚一家。皓髯偏古貌。黃甲亦詩華。驥老寧求售。鵷飢不受嗟。漸看人數减。投屐問巓涯。</text>
<title>用惠甫韻。寄海陽。</title>,<text>海陽久不見。時與夢中語。癯容半憔悴。裋褐耐暑雨。淸朝不忘君。何遽盡室去。瞖瞳忽復炯。筆畫似腕巨。尙看眉宇聳。秋隼刷勁羽。草樓今已遠。湖右孰君許。每念嵇呂交。千里卽門戶。老去那復道。書詩謾當譜。後曹如見求。蘇黃特在古。</text>
<title>用前韻。寄京山。</title>,<text>洞陰地淸泠。風珮悄相語。商嶺紫芝春。苕溪綠簑雨。偶然入城市。乘興復歸去。篆畫如玉潤。巧思入纖巨。洞簫時獨弄。仙汀舞臯羽。親朋滿京洛。有誰憶東許。白露摧庭蘭。秋聲咽澗戶。在亡俱塵劫。成虧一琴譜。復來覔壺公。於世閱今古。仲雲時遭童孫慽</text>
<title>仲雲入城見訪。疊前韻。</title>,<text>入洛先過我。坐到夕禽語。棊樽送暮景。衣屨涉秋雨。騎驢谷中出。觀穫海上去。彭殤曷云齊。芥彌本同巨。一是蕉鹿夢。榮觀薄於羽。眼前倘了此。城居亦巢許。會當理雪棹。敲君薜蘿戶。露菊初登採。春蘭不盈譜。請借檀園手。雙畵眉顴古。</text>
<title>楸谷李丈挽</title>,<text>東山棊酒盛淵源。魯殿吾鄕見獨尊。養得蒼松延皓耦。種來丹桂贈賢孫。榮名自就高年籍。完福終歸長德門。香社少年今白首。忍看先執葬秋原。</text>
<title>初度日。親友多來會。用士宗韻。</title>,<text>桑蓬日月髩邊斜。過景蒼茫忽已賖。履道冠裳優住世。淵明詩酒幸歸家。晴霄氣肅知將雪。老木心長待復花。午酌留人欣竟夕。南山一半纈秋霞。</text>
<title>士宗至。限韻書贈。</title>,<text>故人期蹔誤。孤月已全虧。忽見枯筇影。來投落照時。世緣低老眼。山氣上疎眉。常怪嗣宗達。窮途費涕洏。</text>
<title>洪稚明挽</title>,<text>秘省詩樽待我曹。結喉時放楚聲高。友朋情志窮偏重。湖海風流老更豪。嶠外郵筒花擁縣。橋頭驢策雪盈袍。眼前人事俱陳跡。魂夢猶堪涉遠濤。</text>
<title>菊隱洪參判挽</title>,<text>世好艱難際。交情老大時。關河隨返轍。城郭問前期。凍屋疎梅發。空庭老柏垂。餘公同此讌。欹枕五更遲。</text>
<title>詠園中蟠松</title>,<text>蹔屈凌霄氣。偏成滿地陰。野姿通郭逈。山意入門深。偃蹇知何狀。炎凉一此心。只敎雷雨夜。聊作老龍吟。</text>
<title>落齒次昌黎</title>,<text>輔車專司口。唇舌競憐齒。咀嚼損物多。垂老亦可已。獨嫌牙關壞。言食减容止。却念初毁時。寧知始豁耻。及今偏惡損。爲是漸近死。盈虧固付物。痛痒忒關己。囓廢謾擇肉。飮澀却憚水。深根奪堅牢。利器失朋比。居然缺六七。落勢一一似。餘存亦非少。大嚼嗟已矣。羣生仗口食。此物實綱紀。忽爲風邪劫。崩弊失常指。落亦無可醫。剛固不足恃。無齒或長年。夭壽豈係爾。吾意異諸人。甘嚥遜瑩視。彼此苟交換。頃刻變憂喜。口眼雖異用。肝脾互專美。乞收半弊精。廻明兩眸子。</text>
<title>贈眼</title>,<text>我不恨齒落。我不恨耳聾。崩牙尙噉軟。聵輪第息聰。只恨雙眸暗。妨我晩年工。在昔五十時。已倩靉靆功。六十頓兩眊。眩若煙霧蒙。遠睇雖可辨。咫尺便夢夢。安得換此觀。專精書籍中。向賦落齒詩。亦以此願終。苦心空騰祝。明神或鑑衷。及編尊周錄。猶仗半翳瞳。忽驚返故視。雙睫斂前霿。細察蝌蚪字。了如辨蠛蠓。置書指掌間。纖鉅一眄通。經年了千帙。常目未言瞢。却視尋丈外。還訝薄雲籠。廻換乃如此。得失將無同。幸盡桑楡觀。冀補疇昔矇。百家俱枕藉。萬竅尙玲瓏。耳牙詎足恤。衰晩亦自雄。祝願今粗遂。擡眼謝天公。</text>
<title>楓軒挽</title>,<text>童弁交嬉抵白頭。每逢吾友便無愁。擇鄰遂結朱陳好。爲吏偕尋海嶽遊。癯貌正堪參古畵。曠懷長似泛虗舟。詎知衰興窮前臘。才遣蘿衣逼歲留。其二朱門蓬戶一欣迎。直是無求勝兩忘。刮盡浮華堪砭俗。掃除畦畛耐居鄕。丈人雞黍留陳迹。後輩蘭梧貯遠香。半面華山餘涕淚。秋來忍對菊花觴。</text>
<title>和海陽長篇 三十二韻</title>,<text>道爲知者伸。人豈自爲材。仕非他路進。文不別體裁。側跡從鵷鷺。安分守草萊。豈惟衰晩籍。元是下中才。病驥空慚鶴。酸橘不羡梅。偶逐星槎去。帆向日南開。老星如可摘。滄海不滿杯。冠裳多羡慕。翰墨絶嫌猜。縱非文物域。猶足壯觀回。豸冠叨近列。螭陛忝屢陪。老就芸香直。頻迎載酒來。著書藜燈靜。觀世木天恢。寧爲聖門隷。肎徇時論魁。獨有黃溪老。還往剋日催。放言刊浮華。耽詩重古排。燕智奚工訴。鳩巧反拙媒。此物偏可鑒。吾道豈兼該。霅舫家同泛。伶鍤死便埋。忽承蒭牧命。遂出侍中臺。報國慚無術。徒踐二郡廻。得失俱外物。疇奪我書堆。北徙驚跡遠。西歸惜年頹。吾東獨遺恨。中土久腥埃。國耻南城在。皇恩北壇嵬。賴有尊攘錄。猶出東海隈。猥參編校手。空霑老醜腮。忠良始魄動。海宇尙心灰。史法張衮鉞。王靈燀電雷。西狩感重編。下泉幸暗培。高門敢獨厚。正氣並不摧。抽管思鏤玉。盈懷抃贈瑰。宮商適相和。風節信同哀。</text>
<title>雪月夜。金濟翁 壽民 來宿。彈九孔琴。白石亦至。拈韻同賦。</title>,<text>古琴淸似玉。聲韻集虗堂。雪月偏相照。牙期忽兩忘。節因鐘呂動。心入舜文長。坐愛彌明睡。詩留石鼎香。</text>
<title>與白石同賦錢起韻</title>,<text>未論城市與山林。幸是移家紫閣陰。歲色正隨凋景駛。交情還待暮年深。龍蛇按節初乘氣。山海登琴便住心。莫道靑雲多故友。布衣祗自雪盈簪。</text>
<title>又用前韻</title>,<text>手抱麟書出禁林。天香先濕薜蘿陰。尊周筆法扶綱正。思漢人情閱劫深。直北誰湔腥穢氣。小東惟解孔朱心。經年編校能何役。慙愧朝端白玉簪。</text>
<title>己未新元</title>,<text>元朝語鵲拂承塵。似賀蓬門喜氣親。每愧微踪叨異渥。更祈餘惠遍同人。老婆添却慈悲念。姹女還他澹泊身。芰服經寒如度世。武陵煙樹又新春。</text>
<title>奉贈成川韓使君 晩裕</title>,<text>十二峰前第一樓。緗簾低拂百花洲。神仙太守將春到。繡板題詩又上頭。其二君恩特許住三年。白傅全家了宿緣。况是官庖親養足。笋魚淸供滿江船。其三桃花水漲沸江煙。紅妓移樽月滿船。獨許孤帆凌汗漫。玉簫催喚洞仙眠。其四藜燈校對借餘輝。共帶天香出禁闈。遽送雙旌分路去。暮雲關外兩依依。</text>
<title>題莊子</title>,<text>觸蠻猶屬不根論。豕語龜譚太逼眞。豈有高賢輕罵世。漆翁終是狹中人。</text>
<title>偶書</title>,<text>湖海琴樽擁一樓。等閑浮世泛虗舟。只慚頑齒多先哲。蘇李前頭更進籌。李太白，蘓東坡䄵皆六十六。而余今年六十七。故戱云。</text>
<title>與柳士寅 恊基 占車滄州韻</title>,<text>古松蒼峻伴凋顔。花外頻迎杖舃閑。入洛正同華表鶴。歸田猶有鹿門山。兩家契好雷陳後。四世勳名李郭間。今夕幸成炊黍會。角巾留待月中還。李，郭謂李忠武，郭忘憂。而柳氏方承四世之諡。皆以武烈故也。</text>
<title>趙元卿 鐘永，申漢叟 緯 携酒來會。用昌黎韻。</title>,<text>載酒羣尋嵇阮侶。抱琴先問水山經。欣迎雅契扶衰疾。賸遣淸談入窈冥。霜菊肎隨黃葉墜。夕暉聊借碧雲停。諸君辱枉宜終惠。繼此驢蹄復澗扃。</text>
<title>和奉菊菴洪公 圭輔</title>,<text>老年偏惜洛園春。花木榮凋閱眼頻。尙擬崇樽追雅會。共憐衰疾悞芳辰。溪雲特起催今雨。海燕初來認舊人。且置塵寰遼鶴感。第看仙髮一番新。</text>
<title>和海陽</title>,<text>筆勢詩神待老成。任他浮衒眼前更。獨憐雞紛爭長。猶喜盤盂早結盟。雅道正堪娛晩暮。愉詞自足答昇平。亦知古法違今用。留取餘光惠後生。</text>
<title>入洞陰。投宿京山所。主令朴在先。亦乘月來會。</title>,<text>投老歸田並峽氓。隔山相過尺驢輕。澗雲窈窕凝寒氣。園木蕭森集夜聲。皓袂初從塵外拂。藍輿正待月中迎。散仙行跡無人覓。苕霅浮家亦避名。</text>
<title>送申子長之任靑山</title>,<text>峽縣寧嫌薄。平生獨愛閑。洗樽淸澗曲。駐舃素雲間。戶供安期棗。官專謝眺山。莅民無別法。廉白可馴頑。</text>
<title>海陽以桂坊至枉宿出詩。用其韻答之。</title>,<text>寸心猶莫逆。吾道未全非。桂選徠商嶺。林潛起建威。日斜禽囀促。春動雪華微。主眷憐衰疾。歸驂亦帶輝。</text>
<title>海陽，京山，太湖，杞軒 申子長號。並會弊廬。兼招琴笛。侑酒以歌。用海陽韻。</title>,<text>城郭重過處。遼禽正自哀。親朋於我集。絲竹爲君開。峽裏春生酒。峰陰雪覆梅。留連眞可意。廻策未應催。</text>
<title>和永興伯李汝亮靑海玩月 五古</title>,<text>病後雙眼昏。如月食將旣。忽見玉流生。緋袍照雪衣。單驂過我宿。官隷捷凍屝。欣然動起色。紙窻燭焰煟。揭瓮濁醪湧。烹茶石鼎沸。瓊章袖中出。光氣益蒼蔚。謫宦問幾歲。海山亦罾罻。屈伸資龍蠖。啼笑任猩狒。昔我宰靑海。土俗務勁毅。任謗辦戶錢。神用實過費。君何又到此。蹤跡儘堪欷。驥程蹙暫蹶。鸞翮失高蜚。蕭然尙方舃。徑自涉淸渭。三遷摠異恩。片語亦時諱。寧辭米鹽勞。尙兼湖海氣。試看瞿圃號。君狂實自謂。文章遭放逐。雅騷不怨誹。獨提三寸管。偏窮萬物彙。馮翊正試蕭。雲中豈棄魏。淸秋玉宇高。凉露洗星緯。皓月如期來。羇懷此可慰。視彼機巧人。有甚竊瓜蝟。亦有尊足存。那嫌兀者䠊。吏能稱其事。如工食官餼。倘又加文飾。威鳳領羣翡。甘和節所受。調鼎入膓胃。特立徵素養。嘉木挺衆卉。達者能辦此。芬華豈足貴。第問天中月。遍照同人未。太湖如嬃詈。和章益有味。君今增秩往。旌盖拂芾芾。安用識時命。藻繢藉素緭。賢路本多艱。少忽便入畏。永雖豐沛餘。今則一邊尉。關塞有餘憂。魚尹所敵愾。老物那能役。風籜試相乞。</text>
<title>再用海陽韻</title>,<text>不待丁仙返。人民已半非。春鴻元有信。霧豹自生威。稧事新年數。農功故壑微。從今江海外。鷗鷺亦光輝。</text>
<title>送海陽還鄕 小序</title>,<text>海陽以桂坊官承召入京。以眼病告遞。冊禮後特命升資。仍除敦寧都正。給馬以歸。並異渥也。一世以爲榮。賦二詩以送其行。六世春桂坊。吾東罕有之。天恩特侈君。緋玉耀當時。亦有子孫計。全經尙不虧。持此報前脩。喜君無愧辭。其二從古銷魂處。衰年送故人。今吾獨不然。臨別意更新。幸分山澤娛。同値聖明辰。餘景永相照。天涯卽比隣。</text>
<title>和海陽見屬</title>,<text>一去判行休。君猶念舊遊。今來特天寵。三宿復吾樓。海嶽應相待。飢寒不自憂。琴歌聊盡意。離別亦風流。</text>
<title>又書一律。贈別海陽。</title>,<text>十年離索感。仙髩渺江山。際國暉輪慶。徠君羽翼班。剩留塵外轍。相視雪中顔。一謝丹墀下。淸風滿袖還。</text>
<title>和海陽自屬</title>,<text>異渥推先故。霑君木石軀。鬚眉都下怪。緋玉衆中殊。祗愛聯心鏡。寧愁瞖眼珠。淑鄕當輔世。歸展紫陽謨。</text>
<title>和京山次香山病風詩</title>,<text>六十八衰翁。從他病日攻。有藭還腹疾。無檄奈頭風。易刮眼前霧。難醫心上蓬。相憐白傳後。宛在翠微中。附京山詩序。己未十二月。余適患痰。右股不仁。偶閱白香山病中詩序。有曰開成己未。余年六十有八。冬十月甲寅朝。始得風痺之疾。體癏目眩。左足不支。余早棲心釋梵。浪跡老莊。因疾觀身。果有所得。杜門高枕。仍成病風詩。詩曰。六十八衰翁。垂衰百疾攻。朽株難免蠧。空穴易生風。肘痺宜生柳。頭旋劇轉蓬。恬然不動處。虗白在胸中。吾輩之年。俱是六十有八歲。歲適己未。病亦近似。千載之下。可以相憐。仍次其韻。謹呈同庚靑城座下。</text>
<title>題琅玕居士金稚圭畫</title>,<text>湖山杳空明。秋樹半紅綠。虗檻爲誰開。汀雲夜便宿。其二水烟凝欲雨。山翠曖將夕。茅屋隔林多。漁樵摠遠跡。</text>
<title>和兪蒼厓 漢雋 蔚珍叙懷詩</title>,<text>余之官蔚珍。今已三十一年矣。石堂金公相定。間亦爲是官而沒焉。蒼厓兪公爲三陟伯。遊至此縣。思石堂及余。作七言長律。余爲和之。亦長笛之感也。湖海前遊不可諼。獨留飛舃引仙轅。使君逝矣空文藻。眞轍依然但夢魂。城郭誰憐歸鶴影。雪泥猶認過鴻痕。十年蓮渚存亡感。惟有蒼厓此駕言。</text>
<title>疊靑海玩月韻。屬海陽。</title>,<text>節候春將盡。時日望亦旣。癯骨尙畏寒。輕衫未可衣。獨憐趁科生。泥雨困遠屝。念彼南歸老。春郭夜見煟。思君未敢言。腸中熱欲沸。容鬢病不改。文章老益蔚。冥鴻暫儀逵。海鷗自忘罻。識路憐老驥。貪餌笑蠢狒。有時懷激烈。如通泣燕毅。穆然返內視。聲氣不外費。哀樂詎能入。貧病未足欷。憶君從宦時。枳棘屈鸞蜚。尋常問交際。猶自別涇渭。未曾隨齷齪。何虞犯忌諱。風埃縱眯眼。詎掩眉端氣。直是江湖蹤。秋水渺所謂。進固無色喜。黜亦不心誹。及其返海曲。魚鳥便同彙。沉潛艸玄揚。淪寂煉丹魏。方寸判冥昭。天地一經緯。古來遐遯士。詞翰以自慰。繭牋凈於玉。雞毫勁似蝟。萬品入冥搜。椎剝甚黥䠊。寧主千軍餉。肯受百工餼。布帛本勝錦。鯨魚不數翡。却笑侯劉輩。苦吟謾擢胃。少海沾餘潤。鴻翼起蓬卉。晉唐留風韻。梁趙失尊貴。肅命月値寅。除官歲改未。來惟感君恩。祿豈飫世味。胄班遽告病。歸路野棠芾。光華耀馹騎。恩纊挾輕緭。外物詎相妨。衰年反多畏。安用故將軍。今多灞陵尉。每聽嚶鳥響。徒自引遠愾。兩分山澤娛。相與享天乞。</text>
<title>三疊贈白石</title>,<text>故人歸何遽。離樽幸未旣。同是貧賤交。縕袍與共衣。浩歌風塵外。功名一弊屝。王灘夜漁處。篝火夢中煟。親厨菽水冷。朝夕寸情沸。出門何所見。靑山隔江蔚。春鸎但遷棲。秋鶴不受罻。詎以枯死麟。敵彼餮笑狒。早服賢師訓。直道正自毅。生涯意實倦。翰墨力偏費。每念先輩轍。窮途也獨欷。行裝愛節俠。世代憶循蜚。平生辭受間。淸濟欲尙渭。直性容疎放。窮亦不自諱。弟又捫蝨豪。兒復食牛氣。飮求中隱侶。家傳上人謂。居耐陋巷憂。詩絶子瞻誹。羊求本一徑。王杜便同彙。宛邱侶秦黃。中散殿漢魏。塵琴悵鳳凰。寒枕聽絡緯。環堵正蕭然。斗酒孰相慰。獨因疾惡性。疎髯磔似蝟。有或師敎違。其心痛若䠊。甘爲里塾師。食力等匠餼。氣像取和鑾。華采捨孔翡。鼎實無過侈。方能利臟胃。惟是束薪歎。蘭蕙混凡卉。非無顯者友。自少厭生貴。欣然眄庭柯。梅竹獨安未。衆妙玄又玄。吾道味無味。欲畵山澤臞。恨少宋趙芾。春無乞半絲。暑豈辦一緭。棲遲適自娛。餓踣不足畏。空爲太學生。肎對公車尉。常愧茅容養。偏懷子路愾。願言興孝俗。甘旨共分乞。</text>
<title>和洪太湖羅海陽相屬古詩</title>,<text>著書思索减。衰病强自恕。每念疇昔交。猶足視所與。海陽在南陬。獨擅江湖譽。柯汀履崇顯。華聞振朝著。高則厭數會。遠亦病曠處。幸有太湖君。隣芳已夙飫。官在隱顯交。居無夐隔慮。文采賁墨綬。馨香宿粉署。老猶精力健。書牘必親疏。念君勤學初。宵燈每至曙。吏部雲漢文。花溪鳳凰語。蔚爲王國瑞。材堪衮衣助。徑自就蔭調。天馬早受馭。通才却小用。劇地便暇豫。文學與政事。進退足兩據。米鹽寧爲累。氛埃自逬去。低頭閱堆簿。側身斂遠翥。正愛令名永。寧愁過景遽。雅集不曾後。塵轍恐或預。腴祿慚獨享。靈藥願分茹。新春聚南郭。晴雪妬風絮。適遇山澤友。歡同里社醵。深樽且相屬。衰興肎自沮。道已忘得喪。思亦合纖鉅。共是湖海狂。豪氣故未除。願泛苕溪宅。甘爲李君御。邵車惟訪花。龎黍不問箸。五柳濃陰節。來共醉石踞。</text>
<title>承命賡進春秋畢讀後御製韻</title>,<text>聖母澆宸讀。姬文有是歟。敎成靑邸始。道在素王餘。二酉尊皇典。三冬足夜書。虞賡兼華祝。年課海籌如。</text>
<title>和太湖贈海陽作</title>,<text>驥騮趨周牧。鴻鳳集漢儀。兩美於是合。同聲自有詩。恩私幸共被。去就亦俱宜。豫章湖海士。豪氣溢秀眉。太湖溫如玉。賢祖典刑遺。共攝靑霞袂。聯登白玉墀。世職尊商皓。鄕望敬襄耆。直一孤雲蹤。南北信所之。差池千里駕。惆悵十年思。以我樗櫟質。同値舜堯時。及今欣重遇。幸與慰遠離。精華尙映發。寧爲失明悲。吾廬本靜寂。諸老亦相隨。雞黍爲之具。賓主不知誰。澹然樽酒際。方見世路夷。何以娛雅集。豪竹侶哀絲。意氣恣迭宕。風流足淋漓。太僕高世志。官顯牧逾卑。所居觀所親。山澤摠別知。我輩俱鮮民。朋儔卽塤箎。衰晩亦何傷。蕙帶閱春垂。襟期本相照。風格互自持。海客徑南旋。江漢客星移。蒼茫戒前路。寥濶問後期。榮光擁蓽門。驛馬繫庭枝。縱有劉龎侶。那兼阮嵇巵。信息空數來。魂夢獨遠馳。安得玉山禾。救彼伏櫪飢。</text>
<title>白石來宿共賦</title>,<text>白翁來輒雨。當旱倍須君。宿麥方憂暵。枯筇幸出雲。澗霏添夜潤。篘酒漲朝薰。只許衰羸物。頻迎木石羣。</text>
<title>京山來宿。用杜韻共賦。</title>,<text>驢蹄熟是家。墻角愛餘花。不寐聽晨雨。忘言到夕鴉。禿毫遊世曠。華髮入山斜。袖裏回仙像。歸張錦水涯。</text>
<title>簡京山</title>,<text>現世如孤鶴。還山信一驢。獨專句漏勝。誰問仲先居。茯老資寒斸。魚深供夜漁。秪須乘興到。復宿草玄廬。</text>
<title>贈長孫憲曾</title>,<text>羣玉天香濕弊氊。一家文獻幸三傳。小孫亦與編摩役。勝似童烏佐草玄。</text>
<title>京山趁國練入都。將歸書此送之。</title>,<text>舜陟纔經練。相看淚眼枯。何由酬萬一。未敢卧江湖。節物驚廻換。交情愼步趨。蟬聲滿歸路。驢策不嫌孤。</text>
<title>和肥園</title>,<text>末伏炎猶熾。微凉夜始淸。祖迎元一理。欣戚各何情。綠樹臨軒正。晴雲繞郭平。草花開滿地。秋馥亦生成。</text>
<title>拈園字</title>,<text>城南雲樹似鄕園。雞犬人家絶世喧。蘭委剩敎香入室。菊遲先許酒盈樽。煙霜濕袂憐將夕。星斗橫簷悵薄昏。多事淵明勞遠想。柳庄何異隱桃源。其二屋後靑山便我園。秋聲多處息羣喧。任敎月色欺蓬鬢。肯許霜威侮秫樽。過鴈不愁天路永。歸鴉還愛夕陰昏。只憐榴杖依空壁。幽興何緣抵水源。其三一間茅屋在南園。天籟盈簷不厭喧。佳菊詎羞親短髮。醉楓惟解炙深樽。獨愛年華停漆簡。肯愁秋旭近黃昏。待君玩盡生成妙。並攝詩神到化源。屬肥園其四一徑斜暉接杏園。淸溪上下鳥聲喧。閑門綠蘚扶秋屐。古井寒星傍夜樽。晩食堪醫淸士病。曙鐘剛破禁城昬。洞陰昨送仙驢返。風珮泠泠不辨源。其五九秋耕穫滿鄕園。黃葉村深婦子喧。道士行休風襲袂。故人雞黍月侵樽。燕辭社壘應尋暖。牛返田蹊每抵昏。早識淸流稀出谷。在山猶有未窮源。憶鄕園其六吾爲綺里子東園。一局商顔共避喧。百世無逃康節易。千鍾不敵醉吟樽。煙塵自息寒鐘徹。鴉鶴偕歸遠樹昬。半掬靈漿堪對飮。此間多是醴泉源。呈肥園其七風流自詑勝弇園。門巷初無富貴喧。坐對岧嶢危岸幘。興移湖海特揚樽。魚龍蟄耐滄江冷。車馬行催紫陌昬。冽彼寒泉當服食。後凋崖井亦靈源。其八桔槹那足利吾園。沮溺猶嫌渡口喧。隱見從心安草坐。醇醨異飮憶汚樽。擁衾且耐天將雪。秉燭寧愁日逼昏。愧乏傳家三萬軸。對書偏想李長源。其九薜荔蕭疎別起園。寒天猶有衆禽喧。城陰謝客常關戶。月下携朋特置樽。北地那禁歌後泣。東臯還愛醉中昏。江湖早問同歸路。句漏仙舟願溯源。其十煙霜樹木聚成園。幽谷生風了不喧。但使氛埃慙短屐。莫敎甁盎侮空樽。燈光直接晨暉炯。雪意還添暮氣昬。却向靜中看物理。萬川明月本同源。其十一蒼苔落葉覆空園。樵採相呼不自喧。暝雪初明玄草牖。秋香猶住令公樽。貧家績火常侵曙。樂歲舂謳每趁昏。從古南山多異境。水窮雲盡向深源。其十二蒼松蔭我紫芝園。下有枯棊落子喧。天上不參仙吏籍。世間那醉太平樽。綠葅初發憐牙缺。黃卷全拋惜眼昏。已遣形骸輸造化。神遊獨入太玄源。其十三洛花先數牧丹園。花未開時客已喧。豈若孤松扶植杖。更敎叢菊照盈樽。武陵流水懷長往。雲岫斜陽悵漸昏。繼此其惟安樂老。觀梅於世整襟源。其十四數家砧杵響秋園。巖穴相參徹夜喧。可使文章無剩馥。尙看湖海有餘樽。城南寡耦眞堪隱。山北多陰故易昏。少小風流猶可再。酒徒難遇趙文源。其十五昔余獻賦比梁園。贏取虗名萬口喧。猥躡明庭陳謝席。特沾仙掖餞行樽。草箋獨寫銀臺夜。禁闥頻開玉漏昏。白首如今悲退筆。人間淚盡鼎湖源。其十六閉戶高眠獨樹園。幾人車馬隔林喧。蒹葭水濶無歸艇。蟋蟀床寒有勞樽。蘿服淸泠兼毳葛。紙窻虗白一晴昏。玄冬萬物皆眞象。葉落川傾亦返源。其十七林居頗似廣川園。却笑村童競果喧。尙怪衰年耽著述。更敎窮歲屛杯樽。先生玉貌憐全悴。夫子蓬心愧益昏。邵易看來梅欲動。一陽消息證泉源。其十八書香聚得百家園。累世初無博奕喧。皓白猶堪班燕齒。靑黃那復涴犧樽。江山肅穆寧知凍。松石蒼凉不慮昏。老倦益愁先業廢。獨慚隣友問淵源。其十九落照偏含背郭園。衡門詎受熱蹤喧。羣蟲啼送重陽節。一鶴飛過十月樽。晩食自忘魚肉味。雅遊寧問市衢昏。玄冬萬里同寒色。始見明河露本源。其二十落葉調刁響夜園。泠風如化厲風喧。客能留詠侯劉鼎。朋亦來尋阮呂樽。日暮空憐迷道曠。海枯那洗醉天昏。文章一似昭回漢。並作乾坤不竭源。其二十一蘿蔦連林對嶽園。幾人淸寂幾人喧。皓英微動陽生閤。玄酒初登日至樽。橘頌何傷蕭選漏。蓍神還藉蜀莊昏。欲知理窟無窮妙。看取前溪混混源。其二十二靑溪一道繞林園。閉影空山絶外喧。天籟自噓聊隱几。雪威雖勁敢侵樽。草玄歲積甘寥寂。秉燭工專克老昏。猶有全經藏古篋。泗洙東畔願逢源。</text>
<title>長至日口占</title>,<text>形如槁木華全减。病似維摩靜亦宜。白傅無緣留駱馬。茂陵何事愛文姬。太空月滿傳神地。長至陽生閉氣時。剩見韶光浮大宅。秋濤今在迓春詩。</text>
<title>李叔典 經九 入洞陰過京山。見其梅下畫篆。眉髮皓然。宛是神仙中人。聞之欣然。徑賦示京山。</title>,<text>有客新從峽墅廻。覿公巾拂傍寒梅。洞陰自古多淸隱。蝌蚪于今見特裁。澗戶煙嵐連雪掩。仙家信息涉雲來。脫然歸卧當如此。嗟我羈蹤尙軟埃。</text>
<title>偶書</title>,<text>去去西邊旭。長從海底廻。縱知明日在。猶屬後天來。佛悵傳燈忽。仙憐閱劫催。幾人塵世裏。能免蟪蛄哀。</text>
<title>限韻試筆</title>,<text>龜息喣噓寧出被。鶴毛稀禿劣勝冠。爛開梅不因人熱。特立松能閱歲寒。世界殘枰燈下玩。山河全面月中看。茅亭咫尺猶相阻。愁見蘿蹊雨雪漫。</text>
<title>含翠洪尙書挽</title>,<text>映花前席共周旋。從此交期五十年。丹峽煙霞攀几杖。洞陰巖壑葬神仙。白頭剩洒同人涕。靑眼那廻異代緣。秪願兒孫繩舊好。兩家書牘遞相聯。其二雍容步履上星辰。冠冕添輝黼黻身。父子相傳安石墅。弟兄同醉樂窩春。西樓繪畵眞天爵。後輩芝蘭又國珍。兩世懸車重警俗。蟾江一路本無塵。其三雲泥憂樂一懽顔。每到高軒輒忘還。小隱方能全此好。大歸猶復近吾山。終敎舊契推先見。回憶孤標耐衆訕。獨許餘翁敦友誼。繐帷秋雨對潸潸。</text>
<title>詠月。復用園字。</title>,<text>團圓桂魄出東園。一轍王城禁百喧。剩許添開新歲景。別敎分照故人樽。海仙飛閣通生白。山鬼幽篁徑失昏。滿地湖光如可掬。詎知虗影是眞源。</text>
<title>和金錫汝 洪運 回甲生朝韻</title>,<text>西城烟樹負山齊。知子幽居勝峽棲。獻賦猥追荊渚玉。爲詩偏誦衛公圭。一冠耐垢憐王綬。五柳安貧賴翟妻。白髮滄江詩獨妙。蒹葭歸艇待誰携。</text>
<title>記夢贈元若虗 有鎭</title>,<text>往昔文酒會。元趙每與俱。秘省饒淸陰。持杯輒相娛。有時聲氣萃。驢策不待呼。趙子多傑氣。半醉神益腴。俗客不盈眸。呵叱便若奴。衰世幸有人。談稜可立懦。勿老淸介性。眉髮特見殊。平生蘊經術。晩節卧江湖。遺直有定評。柯汀語不誣。二子偏莫逆。形影動相須。亦有洪厓翁。鼎會不曾孤。思至每泫睫。此誼今則無。居然存沒感。白首坐黃壚。昨夜夢見之。頎然對兩趺。笑語纔俄頃。風韻已座隅。此會能無飮。抽錢欲遠沽。莊蝶忽焉散。華鶴亦何徂。俛仰人間世。嗟我孑一軀。江山久空閴。秋色滿墻萸。秪應泉臺下。猶自不忘吾。書贈元氏子。含涕對空壺。</text>
<title>次家督永保亭觀水操。用昌黎韻。</title>,<text>見敵未慣陸塲角。吾東所以比魯削。獨賴船步借溟迤。昆明猶蓄漢旌旗。鮮人習水善跳盪。片舸叉魚信手爲。寧陵義擧道未定。北轂西桴勢相暎。五牙闘艦工合離。可汗之腰不難覊。維臣忠武用克倭。貞翼良籌亦踵馳。而今閱習猶未暇。詎期艨衝學龍化。書生觀操膽自麤。水使欄頭共醉呼。試望燕齊界一幅。舟師猶足展遠圖。平胡上策縱未得。下亦優制錦纜賊。</text>
<title>次吳兵使 載煕 見示韻</title>,<text>片帆偕浮析木津。以公儒雅特相親。盈虧世界留閑跡。次第邱山送故人。一夢猶分蓬海路。雙樽那並菊花辰。莫嫌桃柳兼秋老。却喜因渠問訊頻。</text>
<title>寄贈沁都少尹李公振 趾采</title>,<text>善易那言易。公惟學退藏。簡編雙眼炯。湖海寸心長。道在乘桴路。官仍泛菊觴。未須煩竹馬。渚迓摠顚霜。</text>
<title>次海陽</title>,<text>體瘦還嫌骨髂强。只堪肝肺蓄凋陽。數朋湖海猶相待。二子詞華信莫當。黑齒城頹徵浩劫。丹心菊在耐嚴霜。愧吾穉辱槎翁顧。錯比麟驂下大荒。其二徑看霜剝與煙沈。無怪衰年病日尋。月出空驚林鶴夢。秋來還愛草蟲吟。夕陰繞屋疑乘舫。天籟生虗勝奏琴。便覺身心無一累。緇塵先避薜蘿襟。</text>
<title>十月望日前一日夜。會京山，白石，太湖，玉流。作後赤壁之娛。夜聽笙歌。五鼓乘月步庭。仍用藏字韻。時太湖將返驪江。</title>,<text>每從生白處。還認室中藏。竹肉娛神曠。巓涯送客長。黃泥追古步。玄草挹餘觴。歲晏歸應早。松蘿已及霜。</text>
<title>辛亥冬。夜就太湖宅共賦。送其盡室上驪州。今又步送。</title>,<text>雅樂寧辭別後空。獨憐南麓滯畸翁。數年洛社垂顚雪。十月驪江峭帆風。返郭奇蹤遼鶴近。泣弓餘恨蜀鵑同。溯洄誰辨蒹葭路。霜露中洲聽夜鴻。</text>
<title>用前韻。呈太湖。</title>,<text>惡道浮華一洗空。詩家惟有左司翁。勸君獨養中和氣。與我偕趨正始風。落葉寒山隨跡遠。滄江明月照心同。偶然相遇翻相失。去住眞如遞燕鴻。</text>
<title>和肥園新月韻</title>,<text>鉤弦元一體。旁魄養全明。縮步乘陽進。微輪判夜橫。雪嚴猶讓色。春早共含情。且置盈虧觀。從渠特地淸。</text>
<title>戱書</title>,<text>雪峽纔聞埋駱馬。春城更擬送樊姬。樂天肯惜風流减。無累全勝未老時。</text>
<title>用白香山送樊子韻。送北靑歸人。</title>,<text>花凋始覺三春盡。更見斜暉倒板扉。南郭十年留共老。北州千里送將歸。海山如夢誰相待。雲鳥同棲却背飛。我似耆禪餘破衲。臨分重拂樂天衣。樂天送樊。亦春盡日。</text>
<title>太湖約沈景晦，申子長來會。茅亭 肥園一號 亦至共賦。</title>,<text>諸公起我病餘閒。况復琴樽宛在山。三夏炎蒸濃翠裏。十春風雨軟紅間。京華僦屋甘淸寂。苕霅浮家慣往還。一枕悠然消衆惱。虗舟那識灧堆艱。</text>
<title>和德浦李公振</title>,<text>林蟬吭翅倚風長。巷外蹄輪任自忙。夜月忽添牛斗景。秋花全勝麝蘭香。墻頭送酒分朝爽。松下圍棊共夕凉。蜀市沉冥堪遣老。少時朋亦避堂堂。</text>
<title>湖左志感</title>,<text>少余能擇交。湖右若干人。坯翁最長我。名德炯超塵。交是友師幷。道則易老親。玄悟自曠達。文識益雅馴。出仍鳴臯響。歸復止瀋鱗。自涯勞相送。淸風灑角巾。依遲白門煙。惆悵秘省春。在邦元無惡。入海亦有隣。家難從之舒。薄俗賴以醇。松巖特苦節。白首甘隱淪。思以小學童。守茲處子身。視子從學處。吾家及蟾津。淸介固本性。刻苦亦罕倫。燈暈結疎睫。趺痕襲寒茵。有時暗長吁。生不太古淳。才命獨何靳。造物諒不均。宗黨有一夢。芝宇未嘗嚬。且置摛詞雄。須看掇皮眞。叙述老益勤。文獻特自珍。徑化還鄕鶴。終孤瑞世麟。顯者求一面。遐轍自逡廵。嘉木蔚滿園。秋果爛盈囷。是皆公手植。務實獨何忞。早知食力徐。還勝活鄕陳。雙淸在一門。華耀勝璵珣。海陽湖海士。眞意絶緇磷。脫然名利外。如見葛懷民。半醉騁雄筆。光芒揷秋旻。曩有斥邪詩。吾黨合書紳。先見足牖世。恨未達紫宸。常欣我輩遇。肯許俗子因。觀魚兩忘我。炊黍孰爲賓。銘墓我無媿。遺托况申申。神交賴公等。從我掃畦畛。窮山問伏枕。滄海夢垂綸。次第歸冥漠。南天送涕頻。及玆來湖左。煙樹隔水濱。同歸固浩然。後死忒悲辛。江南九辯餘。夔後八哀新。典刑猶可覩。雲水漭無垠。摠有幹家兒。琴書托付諄。獨爲松巖慽。螟蛉已再臻。廣陵雖徑絶。峩洋豈終湮。疎星列遠霄。斷鴈集寒田。此心如長在。脩夜便復晨。書之勉後輩。世世若玆辰。</text>
<title>朴忠正松琴旣成。柱以成忠文松。二美相合。風聲益彰。朴叔恒 民淳 有詩記之。余亦謹步其韻。</title>,<text>不敎絃策閱虧成。爲有雙忠百世名。死樹猶含霜雪氣。良材先蓄海山聲。越東光耀遙相引。鷺上精英宛復生。卓節正瞻摩斗峙。月中如聞步虗行。</text>
<title>和寄趙而晦 絅采</title>,<text>秋山斂氣竦。秋水减痕平。出亦詩盈槖。歸仍酒滿觥。夜寒蟲語靜。江曠鶴來橫。縹緲迷煙樹。猶知雪棹情。</text>
<title>華陽書院二十詠。依感興詩韻。</title>,<text>維嶽降元精。符彩徹高廣。百世留形像。捨魯我焉往。小子嗟晩生。高山幸復仰。入室琴磬肅。出戶月星朗。人生一是直。魋倉適自罔。此理無古今。明者若示掌。宋子畫像獨持天下正。宗周幸魯中。攘狄兼復雪。晦老復成終。麟經秉此義。一治後先同。我唯華陽在。猶足警羣聾。一治堂粤若聖神皇。玄中運握機。脫我湯火中。羽檄九天飛。亦粤崇禎帝。天運一何違。獨秉死社義。長成振世輝。乾坤一翻覆。三光爲之微。英聲獨至今。江漢所同歸。神毅二皇緬懷春秋法。天王不書出。江南縱足王。帝車豈往役。正義冠中夏。遺廟峙東國。况復萬曆恩。列朝報未畢。獨戀楚昭德。如覩虞舜跡。每年三九月。馨香徹皇極。萬東廟自從父師來。尼聖欲居夷。王風一委地。周道草離離。先生獨何人。此地特布玆。貂裘閟御香。麟筆載餘洏。方知魯縫掖。全勝楚執珪。大道懷千古。端居制百爲。生爲擧國仰。死爲沒世悲。曠然朝暮遇。君子尙庶幾。草堂衆星懸窮昊。北極特爲綱。是爲瞻星處。千古泣秦良。雲章刻崖面。虹氣跨石梁。蔚然鸞鳳質。皦如日月光。崩壞任彼劫。流傳獨此壃。鮮人捧之泣。宛覩六龍翔。吾邦固東海。彼美尙西方。物理終必反。皇運倘再昌。天狼倒南極。弧矢儼北張。琬琰幷赤刀。敬撫獨心傷。崇禎御筆神皇眷我東。竭力救藩封。英威振朔雪。毒螫縮炎風。七年兵始息。神理實殲凶。朝鮮從此活。帝德配彼崇。無言帝何述。淵默獨玄穹。玉藻照氷壺。逾於鑄人功。燁然黼扆像。端拱服王公。獨爲東國幸。尋常覿天容。尙恨傳來晩。鐫勒後尤翁。猶敎此山重。如魯屹龜蒙。萬曆御筆間氣涵衆微。渟峙比嶽淵。燁如列秋星。威如奮龍泉。先生後孔朱。書亦尙儒先。大字益雄健。心畫鐵綿。所以主華陽。淸風長凜然。直道正如此。獨立不外牽。文正大字始爲隱仙菴。仙亦此山光。及移煥章額。百世所激昂。是亦尊攘意。夷醜詎敢當。中藏二皇筆。衆星拱極煌。佛恩銘塵刹。雲漢儼帝傍。終見有來取。吾道廣西方。煥章菴六師張有時。玄嘿實總己。江漢並武洸。今爲我東紀。云何二天章。流落此焉止。思則誠無邪。動則警非禮。炯然氷玉輝。淸若奉明水。卽此優聖學。雲漢足後軌。雲漢閣帝遣臣嗣昌。督師整乾坤。兼將保民意。弁彼詰戎文。庸帥負主仁。莫遏悍流奔。滄桑恫一翻。雲漢愴猶存。佛靈勤扶護。光氣溢禪門。嗟呼洪範師。拯救義逾敦。崇禎贈楊嗣昌詩勁毫表羣哲。柔毫正衆訛。寸管參萬幾。王者藝何多。玉藻來東土。書畵更幾何。那將獲麟筆。寫彼勑天歌。萬曆金管昭曠集遐觀。幽獨愜深省。衡門隔魴鯉。野服謝錦絅。自哭弓劒後。君子蹙所騁。賴有華陽居。水石入管領。巖棲最孤絶。斯文益蔚炳。片舠纔涉飯。淸流截人境。巖棲齋先生嗜鄒書。浩氣爲之根。著書高連屋。師道閱劫存。東溟一線陽。終破九州昏。何幸晦菴集。移貯考亭原。宋子大全板在昔先正前。仙佛擅此山。天柱若神將。屹爲一水關。長松拂面翠。靈芝照頰丹。唯彼彩雲菴。棲鴿特騫翰。今依二聖筆。低視萬國難。憑止幸得所。長令佛地安。彩雲菴日月比羣經。餘光牖衆愚。春秋最謹嚴。隻字詎落虗。前後聖一揆。書例古則無。孔經及朱綱。次第正世趍。同是丙辰歲。嘉惠燭迷途。草堂天香爛。吾東幸此書。內賜春秋聰明似孔子。晦老信多材。詩亦繼風雅。藹然善根培。寧王選雅誦。牖世正路開。張此義理醇。正彼聲律乖。譬如列宿垣。北斗爲之魁。九原受此頒。寧不攢手哉。內賜雅誦嵬嵬萬景臺。寔在洞左方。恰受西日照。那堪北風凉。曩爲文正院。巖岫儼升堂。及夫移棟宇。過者尙色莊。傍招舞雩童。共浴沂上湯。遺墟亦規矩。典刑今可詳。堂斧又孔邇。瞻謁衆趨忙。請看泰山巓。猶有浮雲翔。萬景㙜恫哉黍離後。皇稻獨我尋。豈關櫱兆。還耐雪霜侵。二簋堪帝享。一復見天心。芬芳自上徹。稊稗敢並任。遂令祼將生。悽愴益整襟。直以畎畒植。高出廟栢林。大明稻念昔寒水翁。親受老師言。死生均大義。秋殺接春溫。廟院因此刱。訕侮任彼喧。一柱容高撑。四海豈長昏。道德猶可述。文辭敢憚繁。獨爲淵源重。緣溪問道原。書院</text>
<title>癸亥至日</title>,<text>極陰長日交相薄。二至端從一索知。子夜天心元不改。甲朝春意已先期。堯蓂望朔徵書遠。羲易玄黃入象奇。世界輪回如是觀。佛家還亦一斑窺。</text>
<title>立春日。招琴歌與娛。</title>,<text>飛騰日月去人多。臘後餘光更幾何。後夜庚申彭自訴。明年甲子絳先嗟。朋從西社傳杯飮。客帶南音按瑟歌。生菜登盤渾起色。病夫聊趁立春哦。</text>
<title>縣齋述意</title>,<text>世路元非窄。人心枉自畛。願居昭曠界。長作逸休身。不憾天奚厭。無求道益親。只須敦素履。保我太和春。</text>
<title>懷古志感</title>,<text>山東湖右閴前期。三十年中悵獨悲。霅老雄才甘素隱。海陽豪氣發淸詩。荊南舊會丹厓在。林下餘芬草榭知。後死徒懷疇曩迹。柴門煙樹峽江湄。</text>
