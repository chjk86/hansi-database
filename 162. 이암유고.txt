<title>贈僧靈機</title>,<text>聖居山裏圓通寺。僧號靈機來乞詩。詩在吾人非所長。山於前日作相知。坐談喜助窮幽興。題贈慚無借重辭。看汝端良眞可學。莫爲游食一髡緇。</text>
<title>寄題全煦紫薇軒</title>,<text>聞說開軒赤水涯。又羅奇石與名花。隣人共指藏春塢。過客皆知好事家。壁已滿題猶索賦。尊常留酒不敎賒。多君早辦邯鄲夢。慚愧塵勞撫鬢華。</text>
<title>送鄭佐郞誠之出宰洪川</title>,<text>共怪郞星乞縣符。情深反哺輟亨衢。寧論致養榮爲足。要見推恩化自孚。琴鶴更饒資雅興。溪山仍得近仙區。玆行信美堪稱賀。不作愁顔向別途。</text>
<title>領議政靑川府院君沈公連源挽詞</title>,<text>山岳凝精德叶祥。鼎彝銘烈運扶昌。十年相業人無間。六事遺章史有光。祚胤崇班增禮數。聖孫中壼毓元良。極知曠古榮名盛。樑壞難堪爲國傷。</text>
<title>送鄭節度大原赴咸鏡南道</title>,<text>關東前歲爲觀風。嶺北今朝作總戎。文武才全能有幾。藩垣任重正須公。旗翻朔雪行巡地。角動邊霜號令中。共說明時用儒將。奇功端不在刀弓。</text>
<title>送海州車判官軾敬叔</title>,<text>妙齡科甲姓名香。吏幹如今又擅長。半刺州雄非左宦。寧親地近亦榮光。當筵未挽留行袂。望路空回惜別腸。聞說芙蓉堂勝最。與君安得共銜觴。</text>
<title>重陽翌日。愚庄有詩見投。次韻。</title>,<text>佳節重陽競作歡。登高處處不知還。金鈿欲鬪黃花艶。醉面爭欺霜葉殷。自嘆吾衰惟隱几。可將誰伴共尋山。朝來忽有詩筒遞。笑殺先生亦掩關。</text>
<title>綾原尉仲愚宅。應呼韻。</title>,<text>九十春光已過中。正愁連日雨兼風。爲尋侯館花全發。更對金尊酒不空。妙曲初聞逢好客。座有一宗室彈琴 新篇催賦到衰翁。從來此地挑詩興。今日還須答化工。</text>
<title>奉送黃江李希顔愚翁先生</title>,<text>嶠南常望少微光。漢北今年獲拜床。片語擊蒙端自幸。寸心懷德敢云忘。松楸入夢挑鄕思。簪笏妨身戀野裝。此去深知難再會。謾將幽抱托詩章。</text>
<title>鳳凰臺口占</title>,<text>城西形勝鳳凰臺。春日相尋竝轡來。遠峀浮眉如媚嫵。長江拖帶爲環回。剪林恢眺修前事。摛藻酬奇愧不才。日暮東風思無限。玉簫吹盡重徘佪。昔年湖陰鄭相公遊于此也。其臺下松技之礙眼者。盡斫去之。遂有剪落虬枝看遠山之句。余於是日共。亞使來。松枝復有礙眼者。皆除去之。故第五云。</text>
<title>練光亭席上</title>,<text>練光亭上設華筵。正値暮春花柳天。四座簪纓羅俊彦。三行珠翠擁嬋娟。平波瀲瀲涵殘日。遠樹依依隔淡煙。放目飛觴須盡興。傍觀道許是神仙。</text>
<title>次金亞使晦叔鳳凰臺韻</title>,<text>千里箕城浩蕩春。同遊何意得斯人。鳳凰臺下吟連轡。浮碧樓中醉接茵。襟抱向來元不隔。詞華是處更知新。悠悠詎作塵間態。歲晩相期共保眞。</text>
<title>百祥樓得洲字</title>,<text>平生聞說百祥樓。此日來登放遠眸。山勢際天橫大野。江流繞郭抱三洲。長風已遣浮雲盡。落照猶爲倦鳥留。徙倚闌干吹玉笛。神仙豈必在舟丘。</text>
<title>降仙樓。次板上韻。</title>,<text>小陽臺接大陽臺。六六峯巒次第開。一道澄江縈翠壁。幾盤香逕割蒼苔。層樓更倚雕闌望。絶境堪邀羽駕回。三日奇遊天借便。詩成餘興復難裁。</text>
<title>練光亭。次板上韻。</title>,<text>城角朱樓入鳥邊。飛雲往往落尊前。宜邀子晉同携手。欲喚洪厓與拍肩。返照破煙明遠樹。長風卷浦送歸船。夜來醉向東窓臥。江月呼人不許眠。</text>
<title>奉贈金判相 貴榮 顯卿以冊妃赴京</title>,<text>宮中正喜詠關睢。天上方蘄降冊書。專對才難膺揀選。獨賢詩愧戒虛徐。周家禮樂觀光地。禹跡山川訪古餘。收攬歸來應有日。會看功業盛流譽。</text>
<title>明秀堂。詩爲丁引儀 玉精 作。</title>,<text>眞樂浮榮孰重輕。年來久已判高情。菟裘賸占江山勝。活計仍添嘯詠淸。物外逍遙知得得。塵間汨沒笑營營。無因一忝堂中客。强綴荒詩當賀觥。</text>
<title>贈僧智鑑 鑑。湖南人。字曰照空。所居曰澹然堂字英堂名。曾於丙申歲。吾所命也。</title>,<text>相識曾從十載前。重逢一笑故依然。談禪喜得淸宵共。索語慚無好句傳。物外棲身奚所慕。塵間沒脚秪堪憐。雲山負了三生債。擬借蒲團盡意眼。</text>
<title>病中出意作柱頤之具任用有勞。戱題其上。進退格</title>,<text>非杖非椸簉席間。病身資汝得便安。支頤乍到壺中界。柱頰時看郭外山。借力旣多勳可策。刱思伊始制堪觀。心期老境無相棄。爲作新詩篆爾顔。</text>
<title>答寄靈運禪師 師以詩稿送示。其作多遊歷諸名山所得也。○。進退格</title>,<text>相逢相別不從容。一話猶敎百念空。誰謂慇懃重記憶。却將篇什起昏慵。雲遊杳爾離塵表。靈境森然在眼中。咀嚼浹辰忘肉味。病餘渾覺道情濃。</text>
<title>寄懶庵</title>,<text>紅塵汨沒竟何成。孤負詩壇舊日盟。不耐光陰催老大。叵堪衰病減心情。剪燈聯句窮歡謔邀。月傳杯幾醉醒。夢見懶庵思起廢。能來一笑倒吾甁。</text>
<title>寄題國擎叔竹山庄之集勝亭</title>,<text>長川汨汨繞山流。山氣常兼水氣浮。好占亭臺宜面勢。賸窮歡燕度春秋。百年取適輕三事。雨妙摛華賁一丘。早晩登攀吾計熟。只愁簪紱或驚鷗。洪參判退之兄。頃爲畿伯。時與都事南君景霖。同遊于此。各有題詠。</text>
<title>哭君直 二首○君直。竹馬友尹正元也。</title>,<text>玉雪風標逈出塵。早時芳譽藹儒紳。伯牛有疾人咸惜。回也無年理莫詢。半樹荊花渾少色。北堂萱草未全春。丁寧孝悌臨終訓。每撫孤兒慟却新。憶君昆季始同台。三箇兒童一處嬉。頭角相疏中歲恨。幽明永隔此生悲。傾家無賴千金藥。發篋空餘百首詩。不奈佳城埋玉樹。屋樑殘月秪長思。</text>
<title>迎薰樓席上。崔亞使索句。賦此要和。</title>,<text>樓壓城池樹老蒼。登臨暇日挾微凉。落花芳草牽春恨。遠峀孤雲帶夕陽。賴有杯尊拚一醉。任敎紅粉列三行。揮毫擲簡非吾事。要博高賓錦綉章。</text>
<title>奉呈兩忘志尹行几</title>,<text>當年龍榜居魁選。今日魚符得尾分。共道文儒兼吏事。不遑將毋要勤君。數窮必反行看阜。政信斯從可策勳。卿相本由州郡致。勉敎來哲揖淸芬。</text>
<title>淸虛亭席上。口占奉呈主公節下。</title>,<text>紅亭隱映亂松間。勝日誰敎倦客攀。凡席平臨空外鳥。軒楹遙對海中山。金尊物色靑娥艶。玉帳風流壯士閑。盡意留連拚盛會。夕陽歌管澹忘還。</text>
<title>海陽君尹公 熙平 挽詞乙巳</title>,<text>投筆雄奇想妙年。一身文武兩才全。中興早樹攀鱗伐。邊塞傳稱擁節賢。福履謂宜兼上壽。音容何遽閟重泉。小生飽德深悲慕。無復朝班望若仙。</text>
<title>贈別娟娟</title>,<text>一別重逢隔五年。卷中顔面尙依然。北岡 卽北寬亭 拾翠花迎襪。東閣 卽衙東軒 微歌月照筵。豈意前魚成對泣。更敎乾鵲慰孤眼。此情脈脈仍分袂。未卜何時續好緣 娟之來後未旬。平原故人亦至。故用龍陽君泣前魚事。娟留牙軒。而余作嶺東遊覽之行。往返凡閱二旬。故有孤眠之語。西京雜記。乾鵲噪而行人至。</text>
<title>贈送眞眞</title>,<text>卷裏容顔想隔生。心中約誓記分明。偶然重續十年夢。信矣能輕千里程。老去尋常追舊事。別時長定有餘情。華山雉岳還迢遞。孤月從今幾缺盈。</text>
<title>道行上人。以其師普雨詩來曰。願賜和敎。將歸以示之云。乃次其韻。</title>,<text>塵勞堪笑逐浮名。掣電光陰過半生。偶向空門參一味。敢期禪伯許同聲。澄淸乍見心源靜。打疊終須眼界平。擬扣石頭求印可。不知何日得東行。</text>
<title>贈水鍾寺住持法蓮</title>,<text>曾從船上望玆寺。今到寺中逢主人。靈境果然占絶勝。高風況自出凡倫。窓間着坐機初息。雨裏談禪味更眞。却笑花牋勤索句。豈聞明鏡故留塵。</text>
<title>贈熙旭上座</title>,<text>雲吉山中水鍾寺。法蓮侍者熙旭禪。出家能早自髫歲。剃髮今纔踰冠年。塵臼勞生正堪笑。雲林着迹猶爲賢。終須了却一大事。然後可任渠師傳。</text>
<title>贈正訔</title>,<text>幾年甘作入山人。今者胡爲踏軟塵。能喜文辭雖可尙。若尋名相便非眞。騷壇吟社休持謁。石室雲龕早返身。待到功夫純熟處。不憑言句也通神。</text>
<title>贈香山僧玄峻。兼寄其師一禪長老。</title>,<text>太白曾遊未可忘。只嫌虛扣贊公房。山雲本自無踪跡。仗馬終然有馽韁。千里豈知來手札。一時還似對繩床。聞師亦是公高弟。爲說方薰解脫香。太白。卽香山之別名也。余遊是山。尋禪和子不遇。今春。禪和爲致書。道殷勤。今見陖。備悉動靜故云。</text>
<title>贈僧印旭</title>,<text>連天寺裏居爲主。挹翠樓中來乞詩。豈有羊羶能見慕。終知漆桶昧眞疑。溪山千古不殊色。花柳一時皆弄姿。早晩於斯能有得。也應自笑向前癡。</text>
<title>發臨湍日。大雪新霽。徐可聞敎授以長律一首見示。路上和寄。</title>,<text>玄冥忽辦自家春。大地山河萬象新。茅店便粧塵外境。蹇驢還載畫中人。廣文官冷詩猶好。原憲居窮道不貧。愧我無才酬辱贈。長途虛作苦吟身。</text>
<title>奉送咸鏡監司柳公 辰仝○時倭船有來往于東北海中。道內申警。故第四句云。</title>,<text>玉節霓旌啓遠途。我公文武應時須。北門鎖鑰由來重。東海風波意外虞。戎備正要修得豫。民痡尤急撫令蘇。輶軒到處歌謳滿。共待遄歸贊聖謨。</text>
<title>遊重興歸。暮未及入城。遂投鄭著作家。主人出酒共飮。醉中紀興。</title>,<text>探勝山中歸去遲。重城已閉欲何爲。故人家近因回轡。淸夜堂深更命巵。佳會偶然成不速。新篇未可欠當時。挑燈揮筆聊乘醉。准備他年一笑資。</text>
<title>秋日宴羣臣。七言律詩。情字韻。丁巳八月十七日。冊封王世子。二十四日。宴羣臣于勤政殿。方宴也。下御札以示羣臣。令各歡樂。仍命二律詩題。使隨後製進。謹依韻製進。</title>,<text>淸秋朝野樂昇平。又値重輪慶禮成。法殿臨軒開享宴。宏庭分座編簪纓。歡深醉飽霑殊渥。壽獻岡陵拱至情。捧讀天書增感激。猥將哇俚溷韶英。</text>
<title>君臣同德。七言律詩。同字韻。</title>,<text>天生堯舜又夔龍。至治元由一德同。當宁于今極虛己。滿朝端共盡和衷。融融魚水歡欣地。濟濟風雲感會中。慚愧終無塵露補。只涵仁育等昆虫。</text>
<title>寄題李 夢龍 應吉賞心亭。次鄭景舒韻。</title>,<text>傍江開墅占隆然。山客溪翁日作筵。高致多君拚早歲。新題慚我續佳聯。聲名幾許求身外。歡賞從來貴眼前。秔稻正香魚正美。令人回首思翩翩。</text>
<title>得澹齋金麟厚厚之書。自說其衰病。感懷走筆。</title>,<text>京洛相從詩酒邊。公時與我鬢俱玄。別成南北仍千里變盡容顔忽廿年。撫事只敎增感慨。讀書長恨欠磨硏。靑眸坐待知何日。尺素披來更惘然。憑仗山僧屢嗣音。忽聞隨化悼難禁。久知此境眞同夢。猶向諸緣未息心。公屬正憂家幹疾。我今方惜掌珠沈。無窮人事空催老。都付玄穹且放吟。</text>
<title>寄鍾谷成處士 運 健叔</title>,<text>北山庄裏過從地。公撫絲桐倩我歌。絃矢分離一日遽。山河阻隔廿年多。養沖聞說顔猶渥。走俗寧知鬢已皤。瞻望高棲情不極。作牋聊復問如何。</text>
<title>代書寄龜巖李公 楨 剛而</title>,<text>關嶺迢迢望眼寒。雁回粗得認平安。投閑共爲朝家惜。愛日唯知侍奉歡。宣召未遙猶企竚。交親無幾要團圝。暮年頤養須相勉。珍重宵眠與晝餐。</text>
<title>水鍾寺客室口占</title>,<text>水鍾寺裏此登覽。勝絶眞符前所聞。孤嶽高幾萬仞聳。衆流會作三又分。溪風欲生自林籟。山雨且止猶江雲。塵襟便覺忽淸淨。安得因之遺世紛。</text>
<title>濟川亭扈駕應製。御題江湖夏景。長字韻。</title>,<text>江流西接海門長。岸草汀沙望渺茫。入夏葡蒭深漲綠。迎風羅縠動晴光。樓臺增美鑾輿駐。魚鳥咸欣廣樂張。遊豫順時爭獻賦。洞庭何獨說軒皇。</text>
<title>與仲愚可獻景舒景初。避暑于普濟院樓。以溪回松風長五字分韻。各賦一律。得風字。</title>,<text>聚景 樓名 之樓高入空。登臨喜有數君同。煩歊要避趙宣日。爽快如乘禦寇風。眼界遙岑朱檻外。詩材村舍綠陰中。更成轟飮追河朔。笑殺塵街正受烘。</text>
<title>題僧云海卷</title>,<text>生在湖南早出家。智嚴門下講楞迦。遊方始自頭流遍。結夏曾從怾怛多。已見安禪能有得。却要題卷果如何。尹生來往傳聞熟。相識寧須對面麼。</text>
<title>送金雲夫遊楓嶽</title>,<text>矗玉東溟一萬峯。金剛名聞入區中。豈徒鑿谷安禪客。亦有棲巖服氣翁。我昔留蹤懷不忘。君今乘興討將窮。也須擺落塵心盡。勿遣靑鞋但策功。</text>
<title>應製夕陽</title>,<text>落照拖紅返碧山。羣鴉尺去白雲間。問津行客鞭應迫。尋寺歸僧杖不閑。放牧原頭牛帶影。暮天樓上妾除鬟。吟餘回首孤村外。短髮樵童弄笛還。</text>
<title>湖陰贈后山集。勸學此詩。題此奉謝。</title>,<text>平生此老古爲模。不以羣兒改所圖。心力都輸常鍛鍊。宗風重闡久榛蕪。向來半面猶傾國。要是金家免失珠。畢竟駑駘難致遠。十分期待恐成孤。</text>
<title>淸平都正挽詞</title>,<text>金枝光彩匪尋常。豪氣初年有叵量。折節蹈規功力至。行身由禮孝恭彰。恩承褒典躋緋紫。福過稀齡享壽康。庭菊未花空棄館。客來追舊倍悲傷。</text>
<title>滄洲挽詞</title>,<text>一望鴻山問幾程。端居聞說似平生。那知雪月扁舟興。遽作牛車半道迎。落日西州懷謝傳。晩霞江上憶宣城。百年心跡渾爲夢。不遇知音未易評。</text>
<title>次聽松堂韻 猥承手札。詞旨鄭重。感怍交至。掇拾蕪語。略述下情。倘賜一覽。幸甚。</title>,<text>坡平山似鹿門山。古木蒼藤路屈盤。癯鶴風姿宜物外。怒猊書法重人間。曾煩下榻陪從忝。又辱飛緘荷擔難。芳歲易闌勞夢寐。幾時能得出塵寰。</text>
<title>送李承旨剛而乞告省親</title>,<text>承召趨朝際。陳辭展覲時。恩波涵鳳沼。綵服映梅枝。牏廁情雖切。絲綸任不貲。萱堂膺萬福。歸騎勿云遲。</text>
<title>贈僧戒澄</title>,<text>聞名曾已熟。見面卽相親。共作無生話。猶餘未了因。師飛楓嶽錫。我沒禁城塵。後會知難卜。荒詩匪要珍。</text>
<title>和安善應兄見寄</title>,<text>共抱中年病。還添短景悲。居然阻顔面。正爾費懷思。珍重承迂蓋。聯翩見寄詩。誰知城市客。不作俗塵姿。</text>
<title>綾昌尉具公澣太初挽詞二首</title>,<text>少小紆恩渥。光華沁水園。晉卿仍妙畫。平叔復能文。素淡存居養。驕盈絶貌言。共期登壽耉。遽見起丘墳。當宁憐才藝。龍床每近前。雲煙入彤管。蘭竹動華牋。夢事寧堪說。仙遊何許邊。傷心鴻雁影。斷絶不成聯。</text>
<title>三宰趙松岡公 士秀 挽詞</title>,<text>氷蘗平生操。淵雲絶世才。受知仍列聖。致位近三台。一病醫無術。高名鬼見猜。松岡今寂寞。薤露托餘哀。</text>
<title>同義州柳節度 仲郢 彦遇。遊九龍淵。舟中紀事。</title>,<text>絶塞龍灣鎭。洪波鴨綠江。春風動舟艦。暇日謝麾幢。古迹摩巖壁。吟眸送鳥雙。遠遊多感慨。賴有酒盈缸。</text>
<title>奉送竹窓安先生 珽 之任陽城 二首</title>,<text>百里非賢路。牛刀亦割雞。功名看甑墮。行李有琴携。荒歲民應病。奇方手所齎。九重憂念切。答效未容稽。公與咸安倅。家君結髮親。一時分外寄。兩地隔淸塵。瞻想因風切。追陪入夢頻。他年騰茂績。愧匪殺靑人。</text>
<title>池亭漫興池中滿植芙渠。夏月花開。淸香擁亭云。</title>,<text>小檻臨池水。憑來意自醒。因風低蘸柳。當夜靜涵星。細酌時堪送。孤吟孰爲聽。惟須眠夏夕。翠蓋擁娉婷。</text>
<title>次奇高峯韻。贈性鑑上人。</title>,<text>夙猒塵緣縛。從前喜問禪。高僧來底所。碧眼對欣然。藏處機全妙。觀時性了圓。化詩何用許。飛錫返南天。</text>
<title>送密陽安府使宙</title>,<text>昨日鰲山倅。今歸領密城。民曾河潤化。童有篠驂迎。屬値憂凶歉。惟思答聖明。漢家循吏傳。多見作公卿。</text>
<title>覽物感懷。奉呈北窓居士。時北窓在金剛山</title>,<text>世事紛無盡。人生倐及衰。叵堪驚節物。坐覺負心期。雨露空沾被。塵埃竟縶縻。仙山掇瑤草。安得去相隨。</text>
<title>慶應見訪。話未洽。旣去。得此爲寄。</title>,<text>衰疾無人問。相尋獨有君。淸談聊足慰。頹景豈容分。萬事侵雙鬢。孤懷寄片雲。殷勤尊酒約。不但爲論文。</text>
<title>大谷挽詞二首</title>,<text>學造高明地。身安寂寞濱。溫醇非絶物。耿介自超塵。二聖勤褒德。殊恩重恤貧。共知仁必壽。似續恨無人。昔歲同京洛。公琴我和歌。濠梁曾賞識。谷口獨婆娑。喬嶽今安仰。淸風只不磨。發揮無筆力。空有淚成河。</text>
<title>贈義天</title>,<text>尋勝來山寺。求詩有衲僧。何須留俗語。只要究眞乘。宴坐臨江水。參禪對佛燈。光明與淸淨。道體可無徵。</text>
<title>送李 俊民 子修出守寧越</title>,<text>惜士方朝論。憂民卽聖心。淸班敎暫輟。荒郡見榮臨。辨惑須方正。治行有鶴琴。講筵難久缺。郵騎俟宣音。</text>
<title>安城君眉叟挽詞</title>,<text>有美金枝秀。多才早見稱。累朝恩莫竝。當代寵頻承。正爾人咸慕。胡然鬼却憎。黑頭今就木。其奈淚沾膺。</text>
<title>憶南冥曹處士 植 楗仲</title>,<text>好在南冥子。高棲智異前。襟懷凌宇宙。形影寄林泉。一別年逾廿。相從路隔千。幾回明月夜。矯首意茫然。</text>
<title>濟川觀戰艦。中字韻。</title>,<text>閱武移行仗。江樓御氣中。龍驤屯遠水。雷火殷晴空。忘戰誠非計。攻心是上功。更須宣德化。滄海靜無風。</text>
<title>沈金堤 鎡 仲時赴任時。索語於余。余未及焉。厥後追督不已。以此爲寄。</title>,<text>好在金堤守。相離已再朞。寧知懷有夢。每愧送無詩。長夏鳴琴地。淸宵對月時。一尊難與共。空復撚吟髭。</text>
<title>題湖西僧軸</title>,<text>歷盡關東勝。來從嶺外山。孤筇磨石瘦。破衲染苔斑。共打無生話。聊乘半日閑。題詩相送罷。愧我復塵間。</text>
<title>奉送淸江詞伯石州之行</title>,<text>山西眞有種。才略應時須。書劍還儒將。貂蟬豈武夫。亂山藏古戍。虐雪送長途。贈策重相勉。忘身効遠圖。</text>
<title>送嚴佐郞 曙 善昭作宰泰川</title>,<text>蚤歲聲華亞大難。晩由蓮榜躡淸班。星郞粉署人咸慕。又向名區去作官。地僻民淳簿領稀。號君吏隱未應非。仙山來往眞奇事。更趁春風藥草肥。</text>
<title>題覺義禪判手卷</title>,<text>高風引我傃琳宮。魔事飜敎好事空。擬復相尋在朝夕。遽聞飛錫返南中。滄洲留語妙難加。想得尊師契不差。我亦白頭參一味。幾時商略妙蓮華。</text>
<title>餞席走筆。送咸鏡李都事 慶祐 丕應。</title>,<text>西鄙歸來傃北邊。靑油纔去又紅蓮。全才正急明時用。莫向征途怨獨賢。李君新遞平安評事。旋有此拜。</text>
<title>送杆城崔太守 倩</title>,<text>松石家風自離塵。作官今復與仙隣。遙知詠月樓中夜。只是蕭然一道人。朴城椿府參判公。早退壽終。其居有山澗之勝。自號松石居士。 少年爲客遍尋眞。屈指于今二十春。無計重遊頭已白。送君此去只傷神。</text>
<title>浮碧樓絶句</title>,<text>浮碧樓名天下知。江山崖磴摠能奇。丹靑難見李寧筆。題詠唯存牧老詩。</text>
<title>步尹長源韻。題敬宗上人卷。</title>,<text>蒲團芋火定何時。面目先憑卷裏詩。秪愧雲山餘宿債病來閑却舊笻枝。</text>
<title>戱贈玉樓仙</title>,<text>臨分解帶當留衣。敎束纖腰玉一圍。想得粧成增宛轉。被誰牽挽入羅幃。</text>
<title>贈信默闍梨默。詩僧也。以二絶句投呈。仍求題卷子。卷中作者數公。皆當世鉅手。不敢狗續。聊和其三詩以贈之。問其年。與余同云。</title>,<text>雙屩孤笻衲半肩。飄然無礙十方天。袖中怪底虹光發。爲有諸公舊贈篇。露地回回一白牛。靜觀便可了行休。師乎歸去收甁錫。掛向金剛最上頭。花發爲春葉落秋。碧雲何處覓湯休。他年結社聊成說。回首東風思轉繆。</text>
<title>四達亭偶吟</title>,<text>翠柳陰陰護水亭。頹然高枕晩風淸。黃鸝多事來相惱。驚攪睡鄕三兩聲。</text>
<title>新昌道中</title>,<text>寺廢何年塔尙存。漸漸麥秀沒頹垣。正當過客覓詩處。一陣野棠香斷魂。</text>
<title>牙山道中</title>,<text>麥壠如雲半帶黃。農人扣腹喜將狂。共言今歲雨暘若。不識神功由聖王。</text>
<title>曩者。於松林詩笥中。得見尹長源所作。林要余和韻而未之果。病中値雨。靜極思起始踐前言。投似松林。</title>,<text>靜中觀物足忘疲。物物無非自在詩。爲役不如情適少。笑他辛苦斷吟髭。到海奔流不復回。轉頭驚殺歲華催。十年抛擲爲山簣。夢裏前賢秪往來。</text>
<title>題奉恩寺僧景則墨竹卷</title>,<text>誰持墨妙贈吾師。開卷堪爲俗士醫。橫出一枝師會否。若將摘葉是童兒。梅花堂下碧琅玕。吟賞回思歲欲闌。早晩尋師參芋火。孤標更向雪中看。</text>
<title>步林塘韻。題山人印熙軸。</title>,<text>把箇靈臺喚鏡臺。上人曾否拂塵埃。破除文字離言語。不二門中入得來。林塘敍云。師學書史。習草隸。皆不造其堂而止故云。附元韻巉巉石骨露高臺。從古靈珠不染埃。孤鶴遠盤雲水勢。滿山秋雨獨飛來。</text>
<title>贈靈機</title>,<text>識面曾於卅載前。求詩今到白頭邊。中間萬事寧須說。感舊相看只悵然。</text>
<title>次韻盧詩翁見投 翁時作司饔官</title>,<text>宦況休嫌勤鼎俎。詩功何用事矛戈。悠悠歲月跳丸外。把酒看山味較多。</text>
<title>題伽倻石塔</title>,<text>躡盡千層翠石梯。更登孤塔覓留題。前朝舊事無憑問。谷鳥巖花客意迷。</text>
<title>戱題氷綃手帕。幷寄眞娘。</title>,<text>半幅氷綃一掬雲。寄渠聊作扇頭巾。不知幾度離筵上。持向阿誰拭淚痕。</text>
<title>用退溪韻。題義卞師軸。</title>,<text>不論成佛與生天。萬有空時自湛然。欲共吾師觀此境。夜深方丈惹爐煙。久抛簪笏臥南天。此老襟期正渺然。長有夢魂飛嶺嶠。忽看文墨散雲煙。下篇。屬意退溪。</text>
<title>題太熙卷</title>,<text>入山求法始何奇。走俗徵詩底用爲。歸問老師眞實着。不離文字是尋枝。</text>
<title>贈法雲</title>,<text>踵門何事苦求言。言句初非道所存。歸去庵中着精進。也應時至自掀飜。</text>
<title>贈靈芝</title>,<text>道骨非關蔬笋臞。咀含禪悅却中腴。懶殘垂涕維摩病。未委人今識得無。庵中面壁坐蒲團。想爾身心兩得安。無限東西勞跋涉。到頭昧却自回觀。</text>
<title>贈僧性眞 二絶</title>,<text>千里來京爲乞詩。得之歸喜不知疲。縱於渠道終無與。若比馳名也自奇。澹齋曾許入詩壇。每遣僧來索句看。今日師歸將孰示。强題還復對悲嘆。金河西嘗令眞來覓吾詩。而未及來。今春。河西已下世矣。</text>
<title>贈三藐寺希祚長老</title>,<text>有味難傳相見後。無心尤好未逢前。誰將文字爲繩筏。欲向他生再結緣。</text>
<title>爲李金溝 增華 丈。題申元亮公畫竹。</title>,<text>靈川胸次有成竹。筆下森然手不知。今日高堂見遺墨。雨枝風葉不勝悲。</text>
<title>慶會樓下入侍。應製御題華樓親九族。新字韻。</title>,<text>鳳樓深處講親親。玉葉金枝雨露新。共荷聖恩難報答。一心唯願奉千春。</text>
<title>送北道評事朴 栗 寬仲</title>,<text>靑油幕佐任非輕。北鄙從來選更精。釋褐半年能得此。信知才略重廷評。狼煙久絶將驕嬉。識者深憂正此時。豈但軍民急摩撫。却須藩落盡懷綏。</text>
<title>承差入齋昭格殿庭。次壁上韻。</title>,<text>秘殿宏庭樹影深。齋居三日覺虛襟。蕋珠讀罷天風過。如聽笙簫空外音。</text>
<title>貯月堂。用宜仲韻。</title>,<text>巖碕上處着朱欄。影落層林漾碧灘。誰識主人心匠巧。望中渾作畫圖看。</text>
<title>舟中應呼韻</title>,<text>江湖風物屬新秋。船舫亭臺盡意遊。橫笛前頭兼載酒。傍觀指點是仙舟。</text>
<title>舟泊得務浦。次宜仲韻。</title>,<text>我亦因君尋舊迹。君能隨我作奇觀。江山晴雨百般態。風月醉醒三日間。</text>
<title>送尹 毅中 致遠以冬至使赴燕京</title>,<text>三年兩度送朝天。公以多才賦獨賢。昔日貳僚今正使。只應玆事却無前。賀節堯庭首奉珍。舟墀重蹋夢中身。象胥揩眼新章服。知是東韓第一人。文章多爲遠遊奇。公在前時已驗之。應是山川重要債。歸來知富錦囊詩。</text>
<title>拱北亭。送沈同樞希安遞監司向京。</title>,<text>昨日望仙 樓名 公挽我。今朝拱北我追公。人間聚散元如此。又是悠悠客寓中。</text>
<title>送慶餘遊松都</title>,<text>滿月臺前落日時。松風澗水自生悲。一杯傾盡舒長嘯。箇裏胸懷說向誰。</text>
<title>李僉正 楨 剛而。以朱晦庵先生書學求聖賢鳶飛魚躍八大字及花山紫石硯見惠。乃以其八字。分韻作詩。致謝。</title>,<text>澡身如雪白。立志如石確。斯人世無多。不負爲己學。任滿歸貸粟。曾見此倅不。君淸畏人知。矧肯從彼求。矮屋陋不堪。公退猶誦詠。誰知方寸地。對越前後聖。晦庵百世師。筆迹存儼然。伊誰壽諸梓。惓惓篤懷賢。堂堂八大字。奎璧光屬聯。丁寧眎學者。妙趣求魚鳶。熒熒紫玉硯。几案生光輝。只嫌下筆拙。欠却雲煙飛。珍重荷相贈。匪報以瓊琚。還恐懷璧災。況兼熊掌魚。一室滿圖書。此中有餘樂。但爲薄技使。何殊冶金躍。</text>
<title>雨罷月出。虫喞庭際。悄然無寐。偶成五絶。用草露濕寒蛩韻</title>,<text>一雨涉秋半。門掩無人到。但覺階前地。靑靑長閑草。簷際積雨收。雲端新月吐。坐愛幽竹叢。葉葉懸珠露。蟋蟀繞砌鳴。熠燿穿簾入。起看天宇淸。猶疑星斗濕。誰家有思婦。砧杵聲未殘。寸心良獨苦。玉關應早寒。秋風自憭慄。病又來相攻。默坐已多感。況乃聞陰蛩。</text>
<title>記夢放言。復用前韻。</title>,<text>我夢尋蓬萊。天風挾以到。中有綠髮徒。相携掇瑤草。日月在東西。精光坐呑吐。却笑浪辛勤。金莖取雲露。衆眞多識面。問我幾曾入。千歲更相迎。颷輪元不濕。欲別九回顧。一枕遽闌殘。怳然覓歸路。蒼蒼煙水寒。窓下復故吾。兀坐千愁攻。向來回首失。悲吟和蜩蛩。</text>
<title>贈七松居士 幷序</title>,<text>居士李姓。名領。字領之。本雞林茂族。簪笏蟬聯。其先世居湖南之寶城郡。後移于淸州。亦累代矣。居士幼喪父母。無所依歸。稍長志學。習擧子業。不遂。乃放意尋山水之勝。遍歷東土。喜從高僧。棲息絶境。晩結廬于淸州之淸川縣東三十里葩串山之仙遊洞口。繞屋有七大松。以七松目之。常騎黃犢往來林野間。以適其興。故亦號爲騎牛子。居士生于正德甲戌。今年五十有六而無子。每以信命諭其妻。妻亦安焉。蓋裘羯饘粥。猶或不繼。而未嘗經于懷。而寒暑亦不能侵也。耕田鋤圃之外。鈞魚採藥之餘。或吟詩。或放歌。唯以溪風山月爲知音。朴守庵君實適寓歡喜寺。相遌而悅之。遂托歲晩之契。累有詩贈。又以傍近諸勝。列爲八景。而尙德辛校理君望就以咏之。又和守庵詩以贈焉。居士今來見訪。余留之作三日話。且取所藏氈方冠贈之。居士曰。吾嘗欲以樺皮爲冠。今得此。亦奇哉。余復爲造樺皮方山冠。以成其志。昔蘇東坡爲陳季常作方山子傳。以其好着方山冠故云。今居士亦合稱爲樺冠翁也。居士恐仙遊之勝。後人或昧焉。惓惓然不憚其跋涉。圖所以表章之者。可謂奇事。而樺皮冠。亦可謂奇服矣。所恨。余未有奇文以發揮之耳。因介于高巒李典翰汝受栗谷李校理叔獻。請發一語。兩學士欣接而樂道之。居士懷玉于褐。意滿而歸。玆敍首末。使他日相遇者。便知爲非凡人也。人言居士貧。我謂居士富。心無不足時。短褐哂紋繡。人言居士勞。我謂居士逸。耕鑿本分外。無脅肩屈膝。人言居士苦。我謂居士樂。曲肱不皺眉。放歌天地廓。人言居士慵。我謂居士勤。能爲勝區計。重趼來求文。人言居士老。我謂居士少。着意覓樺冠。要得山妻笑。</text>
<title>賞心軒十景 宋通川柟壽之別堂</title>,<text>新構好軒窓。終南專一面。淸風挾飛雨。似以詩材衒。終南飛雨覆鼎露頭角。晴雲作腰帶。北戶誰拓來。遙空展新縞。三角晴雲東風入城郭。萬戶紛花柳。各謂自家春。寧知君奄有。春城花柳上苑逗秋光。連雲看斐亹。只愁風雨多。佳賞還無幾。秋苑錦繡櫛此萬井居。煙織千家樹。滿目太平痕。朝朝復暮暮。萬井煙樹街衢紛脈縷。燈火燦星宿。俯看下方娛。時康仍庶富。九街燈火華嶽雪初晴。瓊瑤堆萬丈。銀海杳冥迷。金鴉忽飛上。北岑霽雪東林影婆娑。新月産光彩。最喜照淸樽。幽人好相待。東林新月鞍山亘崇陘。烽臺凌絶險。每夕報平安。雲邊星一點。鞍山夕烽掩翳藥田嶺。蒼茫濛氾景。不得畫師摸。吟眸敎管領藥田殘照</text>
<title>用龍門趙景陽韻。題信根卷。</title>,<text>縹緲龍門老。逍遙佛界天。斯人今已矣。誰與更論禪。城市塵埃沒。山林日月長。如何忘白業。勤苦討文章。</text>
<title>贈敎宗判事天則之上座勝安</title>,<text>我觀安上座。異服而同心。何必强排訐。有陽斯有陰。嗟我早失學。年來求箇心。終然不見體。爲蔽於羣陰。</text>
<title>題梅花帖 梅卽金參判弘胤公少時所眄。人流落陜川已過三十九年。而人帖俱存故云。</title>,<text>庾嶺芳華日。光山賞遇時。瓊葩呈璀璨。艾綬映葳蕤。調護儕僚共。揄揚翰墨隨。風流爭羡慕。諧謔助娛嬉。好事還多祟。良辰奈遽移。江鄕遭蕩析。京國坐覊縻。諸彦均惆悵。聯篇道仳離。居然逾數紀。杳爾隔遐陲。晩景追前夢。傳聲訪舊姿。檀心含露浥。綠萼被霜欺。流落雖云久。馨香尙自持。忽驚憑驛報。仍起攬詩思。鄭重須封植。虛徐或絶萎。新文詳敍述。往蹟足嗟咨。屬和將誰已。騰聞也是奇。不辭連狗尾。聊用解公頤。</text>
<title>完山府夫人李氏挽 詞卽靑陵府院君沈公夫人也</title>,<text>仙李連枝貴。靑松奕葉光。一時成配合。曠代見禎祥。毓聖登坤極。重明啓震坊。榮封開石窌。隆慶竝高陽。有入男故云 蘭茂香彌逮。琴和樂未央。雲輧驚杳邈。華館變凄凉。宮掖傾悲慟。官司走庀襄。大期雖莫逭。徽範固難忘。鬱鬱藏玄隧。蕭蕭擁白楊。只應存不泯。碑表映崇岡。</text>
<title>懶庵以汲古齋所贈詩示之。仍索和。輒次其韻。</title>,<text>墮葉聚牆角。寒曦低屋山。忽驚當晝夢。喜對隔年顔。好客曾誰到。閑門故不關。自言常趁劇。今日幸偸間。詩卷開談次。杯尊置席間。每思疇昔會。不許俗人攀。興到忘賓主。狂疑離市闤。光陰轉風燭。鬢髮化霜菅。會合雖無幾。襟懷豈別般。醉鄕終可托。宦路屬多艱。願子勤相訪。仍須帶月還。元什。般韻下重押山字。今去不取。</text>
<title>贈逍遙山人徹裕。用其袖卷韻</title>,<text>徹裕我聞曾。逍遙寺裏僧。早能離世網。常自照心燈。行脚窮遐界。棲身在上層。眼空都失障。骨瘦欲生稜。偶作城中客。相看物外朋。家君嘗許可。贈語況堪憑。不學禪門縛。聊欣俗慮澄。浮游渠自得。抖擻我何能。舊迹空存想。余遊昔歲曾此山 荒言枉見徵。不詞留姓字。蓮社倘因仍。</text>
<title>客夜酒醒。剪燭紀事。呈主公節下。主公卽忠淸水使金公胤宗。此詩遊海望亭回來時作。家君時任洪州。</title>,<text>鼓角傳嚴令。亭臺辦勝遊。聯鞍初出郭。躡磴幾經丘。老稚瞻相競。閭閻散不收。半應依斥鹵。多是習戈矛。地瘠田疇少。山蒸桃杏稠。搜林驚雉兔。引道儼貔貅。雲幕張高頂。風旗颺上頭。賓朋羅簉席。弓矢間爭侯。玉斝頻巡遞。螺杯錯罰籌。佩符來邑宰。濡筆廁吟儔。是日。宣沔川具保寧。皆在席。而沔川與余各有酬唱。 淼淼滄溟闊。庚庚島嶼浮。高懷寄長嘯。萬里入雙眸。落日催新句。歸帆帶晩愁。鹽煙何處起。烽火此時休。醉興看扶路。還期負艤舟。是日。擬却還洪。夙戒舟人。旣而醉迷。又爲主公苛挽。不果。 山公唯倒載。峴首未風流。陪接欣多幸。鋪張愧末由。夜闌呈燭跋。喉渴索茶甌。欹枕難成夢。開窓且攬裘。隔江啼杜宇。知我宿層樓。</text>
<title>送鏡城金別駕 啓 晦叔。兼寄朴評事 栗 寬仲。</title>,<text>男兒墮地志四方。弧矢之設端爲此。可但終年窓下眠。趨衙蹋迹街衢裏。吾君材器固非常。弱冠雲程開萬里。再聘幽燕一佐藩。今作治中又邊鄙。此府雄大駐元戎。必得全才資共理。從前來莅盡知名。卿相之間多屈指。況君方壯任經營。房閾求安眞所恥。忘身久履險如夷。肯效兒曹作悲喜。掇彼黃花泛我觴。勸君一醉休卽起。關山迢遞霜霰繁。珍重加飡愼行李。幕中書記我所親。爲我傳聲問何似。親庭安穩國恩深。勿夢連環思執雉。似聞邊吏狎太寧。不憚殘民以奉己。奉己尙可又媚人。民不聊生將數紀。爭投虜地甘作奴。此語那堪來入耳。乘虛俟弊有將然。地利天時胡可恃。木病生蠧非一枝。豈獨南郵招鼠子。仰看太白數烽火。夜夜私憂吾過矣。君等端俱抱遠圖。此事惟應熟摩揣。培本宣威共勉旃。固我北門期萬禩。</text>
<title>送鄭 䃫 可獻湖西之行 其聘翁。時作靑陽倅。</title>,<text>可獻將有湖西行。爲馳尺素告朋友。云當遠別贈以言。古之道也宜勿負。余時病臥斷筆硯。苦索不置寧敢後。君才卓犖出頭角。較藝黌堂屢居首。屬擧司馬遺大科。衆怪且詰君不受。我之未至合見斥。惟明有司豈謬取。利吾器用俟其時。何遽數數嘆奇偶。載書一簏向山寺。婦翁此地爲邑守。思親尙可嗣音問。炊玉庶免憂升斗。嗟君勇決能若此。其於所圖尙何有。靜中尋繹造其深。三冬功到古人否。想見松雪壓當門。行待磵月迎入牖。病夫亦復興不淺。囊篋懸知溢佳句。會敎舊侶刮雙眼。應有新文喧萬口。丁寧一札替三盃。勗哉吾言良不苟。</text>
<title>尹內翰長源。以湖西新什一帙見示。因要題其後。閱得一長句。題曰作詩云。就步其韻以歸之。</title>,<text>長源才調今獨步。學字兒童誦佳句。去秋晒史往湖西。暇日淸遊愜情素。翩翩馹騎傍靑山。歷歷郵亭對紅樹。小艇夷猶野渡晴。幅巾徙倚高樓暮。琴臺幾傾酹古杯。彈琴臺在忠州 俗離更着尋眞屨。俗離山名 百篇新什忽入眼。勝境了然如對晤。晩知學詩猶學道。奈我終迷君早悟。嗟哉附和不自量。奮臂螳蜋徒尒怒。</text>
<title>題山人慧全詩卷</title>,<text>空門友有靈運師。見說上人叢林秀。我縱素昧心已許。故向卷子留詩句。上人雲扃我塵籠。蹤迹雖殊同氣臭。昨夜東風報消息。想像山中正佳候。陽崖破凍藥抽苗。陰谷留氷泉瀉竇。擷芳漱冽便可喜。結社參禪何況又。此生竟坐禁門鍵。夢寐靑嶂空回首。他年萍水倘有緣。一笑相看定如舊。</text>
<title>奉送義州宋牧使 益璟</title>,<text>龍灣城北江流分。城頭一望黃雲屯。疆連靺鞨界遼瀋。直與我國爲西門。軍民兼蒞職任重。置守必須威望尊。公膺其選有此行。騶從﨣﨣馳橐鞬。平生馬革許身久。寸私只爲高堂萱。高堂無恙有敎戒。去去勞力酬君恩。公跪敬受不敢墜。況有兩弟供晨昏。先聲震疊坐無事。塞月却照行金尊。似聞西路困迎送。未用節目重相煩。旋歸致命北闕下。庭闈燕喜回春溫。由來忠孝非二事。夙昔所勉在益敦。嗟我小生忝同宗。竊慕贈策慚無言。安得統軍亭上一長嘯。指點古迹爲公論。</text>
<title>贈僧靈雨</title>,<text>斯文宗匠安分老。詩贈山僧計多少。湖西三載閱且遍。隻字入眼吾便了。嗚呼此老今作古。把卷懷人已茫杳。嗟余薄劣匪增重。何用門牆來攪擾。揮之不可使之前。神骨非凡韻深窈。渠師老梅今龍象。珍重宗風勉承紹。我生半世空塵籠。蘿月溪雲魂夢繞。聊題數字贈送歸。悵望靑山橫縹渺。</text>
<title>寄贈善純上人</title>,<text>我懷當年成謹甫。節義文章世欽仰。師其族孫異凡氓。識字持律尤堪賞。維連之縣天護山。先祖於焉留壽藏。傍邊小刹號淸庵。居僧百指推師長。山中松檟幾秋春。爾輩殷勤常護養。我念其勞未容已。昌寧家世尤難忘。師今乞句要自珍。收拾荒毫答來望。相逢一笑會有時。但願前頭各無𧏮。</text>
<title>入齋假廨。謾題其壁。</title>,<text>冷官差獻永寧殿。借宇來齋晉陽邸。歲在涒灘月夷則。祝融蓐收當更遞。金風雖吹暑未退。凍雨一番相湔洗。雲陰解駁星翻芒。錯落誰能辨房氐。孤螢入座稍可意。奈此閤閤連階陛。夜深睡魔侵無端。床脚臲卼妨散體。今朝開鬱且納凉。喜有板窓向西啓。高吟杜詩忘淡饌。了此長日吾事濟。低簷弱柳亦多情。更待新月蘇我徯。圖留鴻瓜備他年。向來枯筆聊一泚。</text>
<title>舟過花山君別墅。應呼韻作。</title>,<text>輕舟催發駕便風。宿雨旋收放新霽。觀瀾 臺名 直抵演窟 寺名 前。漫漫水勢迷邊裔。花山亭子岸東頭。綠樹陰中朱戶閉。王孫遊樂擅當時。一去于今寂無繼。隣人相守徑爲開。過客時登舫或繫。我曾遇勝必窮探。却今有事孤暫憩。殘尊且共檝師分。嘉果虛蒙圃老惠。舟至亭下。適有餉天瓜者。 高秋作意償宿債。豈須遷延待來歲。</text>
<title>悼東洲成 悌元 子敬先生</title>,<text>天地篤生材。若爲斯民計。胡令不普施。卷之還長閉。先生間世豪。見識早超詣。學問極精深。摻守常砥礪。器具雖已良。時命奈相戾。踽踽寬儔侶。鸞鶴於蚊蜹。乃放山水蹤。又托壺觴契。形骸視土木。宇宙入傲睨。蘭香聞宸旒。鳳綍落巖桂。印綬畀專城。糠粃見珍劑。懷惠競攀轅。賦歸終拂袂。丘壠寄餘齡。田園甘卒歲。頗聞行荷鍤。忽報化委蛻。屈伸縱自安。輕重豈無繫。嗟我抱盲聾。向道劇顚蹶。久依北窓風。竊望東洲際。先生與鄭北窓。交契至深。而余從北窓游亦久。因得窺先生涯涘故云。 眉宇消鄙吝。謦欬豁蒙蔽。歲月夢徒勞。林泉迹難逮。當時對一尊。此日揮雙涕。南望作楚些。秋風凋碧蕙。</text>
<title>悼黃江李愚翁先生</title>,<text>先生東南美。受材文武全。宜爲萬乘器。不屑吏部銓。暫來澤宮游。便去娛林泉。釣竿枉妙手。吟鬢欲凋玄。有以名上聞。近鄕畀城專。竟作彭澤歸。民將何賴焉。朝家復起之。屬意頗陞遷。雖然錢穀間。豈是待高賢。黽勉僑寓冷。夢落松楸邊。乞告掃塋域。行色何翩翩。咸謂或長往。豈料遂長捐。還期佇有聞。訃音驚忽傳。惟天降先生。似若非偶然。終乃至於斯。此意誰詰旃。嗟我實無似。竊竊蟻慕羶。拜床纔一二。受賜逾百千。南轅索荒語。眷眷書札聯。先生去時。抵余書。索別語甚勤。旣得之。又致書爲謝。意頗不淺。 便成隔世夢。悲痛尤難蠲。空吟殄瘁章。目極涕雙漣。憑誰一杯酒。往酹靈帷前。</text>
<title>題留仙閣余來松讓。陪府伯許公。作三日遊。公以西軒無名稱爲歉。請余名之。且書其扁。余旣辭不獲。又用表兄洪判書詩韻。略述鄙意云。</title>,<text>降仙旣有樓。留仙可無處。雕甍對列峀。丹檻臨回渚。仙來不敢呼。仙去豈容禦。尙憑棲息便。留連莫歸去。</text>
<title>病中謾成長句。投示重啓。</title>,<text>飛廉從何來。斷此簷間滴。新陽麗山川。草樹淨如濯。病夫氣稍蘇。開簾頗自適。池亭想正佳。景物誰領略。似聞芍藥梢。蓓蕾垂的皪。余旣病負渠。渠亦豈非厄。念之良可歎。置之且自釋。久爲造物苦。寧從守床簀。惟當力憊出。步繞淸池曲。招呼好朋侶。一辦花前酌。</text>
<title>山人師智。因靈運送余空軸求題。其首端有小山水甚妙。聊復起興。題此長句。</title>,<text>智師何如者。寄我一卷子。適値臥病時。展之明窓裏。中有小墨迹。作者知誰氏。蒼蒼雲暗山。渺渺煙橫水。巖碕着野橋。杉檜藏蕭寺。有箇閑道人。曳杖獨行止。目擊若有得。灑然勿藥喜。念師相送意。豈要俗文字。應憐汨沒人。欲以驚覺己。嗟我縱埃壒。所樂元在此只緣恩未報。將身不由己。煩師爲起予。寧免顙有泚。短笻故無恙。舊屐重蠟齒。擬尋上方去。問取安心旨。茗椀洗塵煩。蒲團着睡美。松風與蘿月。心事不外是。矢言寫爲詩。再拜還送似。師乎倘余可。布襪從玆始。</text>
<title>南山一首。用汲古齋韻。復呈懶庵。</title>,<text>日日坐前軒。坐對終南山。蒼然朝復夕。不改此好顔。有時便相忘。邀迎欲開關。故人在咫尺。卯酉苦無閑。一年一相見。幾度百歲間。念此共嗟歎。欲去更遮攀。野性兩拘縶。半世隨塵闤。畢竟何所爲。腐滅同茅菅。是非不一足。憂惱有萬般。南山兮南山。雲泉雅所愛。莫我相秘慳。杖屨可尋討。崖谷無阻艱。明朝與子去携酒。醉臥看到棲鳥還。元什。疊押山字。今代以慳字。</text>
<title>余患河魚。敦敦几席。斗英沙彌。從其師雪梅來謁。苦求一詩。乃令族弟安禮呼韻。漫成數句以應之。</title>,<text>屬我厭僧謁。於英喜其遇。渠師梅長老。說法居聖住。早能喩根塵。乃復授章句。翩然携以俱。立談究造趣。紛紛在門牆。彼哉安足數。棲身雲水間。世路絶榮慕。嗟我落塵籠。一夢迷莫悟。分甘蝸粘壁。見謂豹藏霧。勤勤守不去。强要片言吐。相贈愧闕然。歸乎碧山暮</text>
<title>送金雲甫別駕赴任鏡城</title>,<text>丈夫四方志。桑弧與蓬矢。局促老房閾。轅駒井蛙耳。雲甫富才華。名行日礪砥。壯年捷大科。鵬程開萬里。淸要夏官郞。膺選時稱美。屬者嶺北饑。九重憂赤子。馳傳救溝壑。侍從充厥使。還言吏不職。惟鏡斯甚矣。乃命簡其代。君名居首擬。批出衆始驚。唁私致公喜。吾聞鏡之理。字牧兼防備。元戎縱臨蒞。實不親民事。治中號半刺。其任咸專貳。周旋調劑地。勤愼須一此。由來是官重。所以不輕畀。惟材具文武。大用此先試。當今宰相列。歷數堪倒指。往哉明主意。中外豈異視。自言不敢當。所懼在顚墜。況又親旣老。門閭深望倚。事日有長短。古人言切至。我謂君不然。忠孝非二致。家中四昆季。其才皆出類。科名行顯揚。豈止供牏廁。君但勉所受。平反遙慰意。白山上磨天。碧海東無地。懸知跋履餘。眼孔與前異。離筵藉芳草。勸君留一醉。持贈有馬鞭。寧揮兒女淚。邊月倘相思。雁來寄數字。</text>
<title>苦熱無聊。偶披杜集。次石櫃閣詩韻。</title>,<text>祝融怒伸威。張皇旗幟赤。炎炎大地內。流金復爛石。北窓無淸風。炭火起四壁。袒褐尙未堪。誰歟褦襶客。幸免卯酉拘。自喜深屛迹。如何蟬苦聒。蚊蜹又相迫。肺病若爲蘇。一雨蘄洪澤。回頭問吾曹。其能適其適。</text>
<title>贈尙珠</title>,<text>有珠僅經寸。日月爭其光。泥塵未敢汚。水火莫之傷。圓明亘今古。不壞同金剛。求之當處見。舍了卽迷方。人惟鮮知寶。榛莽深理藏。苟能得有之。富貴無侯王。嗟爾是之尙。厥志匪尋常。跏趺收視聽。臺府越淸凉。其眞或微露。驀然還失亡。若要識全體。放下這皮囊。曰余固弱喪。鬼窟空倀倀。他時倘有獲。與爾擬商量。</text>
<title>題無依子戒全卷</title>,<text>我觀白雲。在空宇內。不根不蔕。無着無礙。或卷以舒。悠然自在。師之心迹。尙堪與對。粵自號標。飄飄可愛。萬里乾坤。竹杖布袋。</text>
<title>贈三角山僧思印</title>,<text>有緇者印。來踵吾門。手卷之呈。迺求贈言。我非其人。尒謬于聞。匪靳其贈。顧非所存。矧曰伊道。不我同源。空色色空。惟覺斯尊。誰能反照。賊乃在根。衆相非相。秪惱以煩。綺語有戒。藤葛徒繁。歸休庵裏。調爾心猿。秋山萬疊。夜月一痕。尋爾于焉。重與之論。</text>
<title>贈僧德林</title>,<text>離身火宅。寄迹叢林。須知初祖。面壁求心。</text>
<title>題德修卷</title>,<text>顧名思義。惟德是修。終無可修。然後爲優。</text>
<title>贈印牛</title>,<text>傳心法印。露地白牛。師名取此。志非庸流。邂逅遇我。文字是求。吾何言哉。道不相謀。覆鼎之山。落葉之秋。一笑而別。聊記玆遊。</text>
<title>次聽松先生韻</title>,<text>昔也拜床。旣薰以沐。今焉承敎。如熱斯濯。人皆汲汲。公獨無憂。曷其能爾。心有天遊。附元韻坡山之下。可以休沐。古澗淸冷。我纓斯濯。飮之食之。無喜無憂。奧乎玆山。孰從我遊。</text>
<title>贈性云雪還二僧</title>,<text>爾之出家。所求何事。須向壁思。趙州無字。一缾一錫。千山萬水。如彼白雲。無心行止。</text>
<title>題故妓上林春詩卷。歌詞二首。幷序。</title>,<text>上林春。琴妓也。以國手稱。少時爲三魁申參判從護所眷。公嘗有詩云。第五橋頭煙柳斜。晩來風日轉淸和。緗簾十二人如玉。靑瑣詞臣信馬過。蓋春居在廣通橋傍也。及春之暮年。湖陰鄭相公。每吟此詩而加憐焉。爲作圖而留詠。一時斯文諸老。無不屬和。遂成巨軸。春死而其女巫山雲。能傳厥業。又寶此軸。求續題于搢紳間。間以示余。玆敢效顰云。名擅梨園。才傾法部。上林物色人爭覩。雲從御畔廣通橋。鳴琴白晝常扃戶。翰苑推豪。靑樓作主。三魁風致誰能伍。一時華藻寫閑情。寧知好事還摹取。右調踏莎行大手初留句。諸公繼有題。美名高價更誰齊。笑殺湓江商婦老空啼。玉軫今寥落。香奩亦慘悽。可憐玆卷競提携。爲報渠家傳寶當珠犀。右調柯子</text>
<title>送咸鏡鄭監司 萬鍾○代姑夫愼正作○以下出鈍庵竊吹</title>,<text>文章經略兩才全。出入勤勞見獨賢。滄海若杯詩眼裏。鐵關如砥使軺邊。時平未合忘刀斗。俗悍惟須習豆籩。政滿歸來應大拜。上東迎賀擬居先。</text>
<title>鄭可獻新得安東紫硯。石品甚宜墨。僕求之。靳不卽與。戱投此詩。</title>,<text>君家新硯好形模。誰斸花山紫玉腴。取友文房貞比德。托銘君子鈍爲徒。余自號鈍庵故云。蓋謂此硯宜余之歸也。 硏磨道義要相勉。箋註虫魚政爾須。揮贈故人應不恡。肯敎摩拂抱煩紆。</text>
<title>和綾原</title>,<text>詞富知應得異書。膽寒寧敢闖儲胥。眼中了了眞無敵。筆下源源信有餘。旣以高才收薄技。猶如珍案進山蔬。吾生孤陋朋交少。懷抱微君孰爲攄。</text>
<title>發京日記興 時家君作牧洪州。余有歸寧之行。</title>,<text>三月王城杏欲花。我行南指興難遮。扁舟擊汰淸江闊。長路揮鞭古驛賒。暫假客軒成小睡。且呼香椀啜新茶。晩來更抵隋城館。看遍樓題到日斜。</text>
<title>贈山人信性。用安分堂韻。</title>,<text>寂寂幽軒送了春。扣門逢着乞詩人。多慚俗士酣癡夢。空羡高僧離色塵。白石煮來思爾共。蒼苔踏破莫吾嗔。忙歸不盡山中話。秪向他年作素親。</text>
<title>贈山人熙俊。謹次默齋相公韻。俊自言昔歲在奉恩寺時同遊事。如寤昨夢。時余適患大病新起。故五六云云。</title>,<text>袖携卷子出求詩。行脚辛勤志不移。大手共曾留剞劂。凡才誰敢續雄奇。洪默齋，金慕齋，申企齋，鄭湖陰諸公。皆留詩于卷。 同嬉憶着年前事。追訪欣當病後時。便欲從師方外去。寒山石室亂藤垂。</text>
<title>詞林之秀沈希安，尹長源。昔年同寓重興寺。有燈月聯句。見稱於人。余因金重遠。始得覽焉。許上舍太輝，朴進士君沃。俱爲題長律于其下。輙敢步韻。聊寓歆慕之意云。</title>,<text>兩君當世共鳴詩。下筆驚人不自知。古寺同棲饒興趣。新篇迭唱鬪雄奇。傳聞久仰聲名重。吟玩都忘晷景移。嗟我畸孤仍蹇鈍。肯容壇壘執鞭隨。</text>
<title>閱新頒皇華集。見有百祥樓柬餞慰國賓之作。國賓。卽景裕也。因次其韻。投奉景裕。以致健羨之意。</title>,<text>關河春動景暄曦。王事淹留儘一奇。江上客情芳草遠。樓頭吟望野雲垂。新詩空想盈囊富。多病唯嫌握手遲。攬得皇華相贈句。壯遊回首重馳思。</text>
<title>景裕見和吾詩。仍復疊韻投之。</title>,<text>詩來正値苦炎曦。爽我煩襟覺太奇。觀覽已多胸早盪。衰頹彌甚首長垂。江肥遠認潮來急。樓逈平看鳥度遲。形勝百祥都入眼。賴君收拾慰遙思。</text>
<title>送王別駕 希傑 之任鏡城 代姑夫愼正作</title>,<text>暫輟經帷視塞垣。朝家簡拔採公言。全才要試無中外。淸問先馳失冗煩。贈策孤懷偏感舊。懸弧初志去酬恩。北人休截歸時鐙。民瘼須令急面論。王君以弘文正字。被三公薦聞。特除此職。蓋曾爲注書。而入玉堂亦久矣。</text>
<title>法正大禪。余聞其高名久矣。今適住錫奉恩寺。以詩軸寄來。求題甚勤。用企齋相公韻回奉。</title>,<text>臥病無聊睡欲成。忽披詩卷眼還明。多師慧劍常加淬。愧我丹田久不耕。物外行休元至樂。夢中靑紫豈眞榮。何因共打無生話。且傍寒崖掇菊英。時余臥病且旬矣</text>
<title>偶然有作</title>,<text>寂寂閑門孰肯敲。病餘窓戶見蠨蛸。無端曉夢尋梅塢。忽覺春光上柳梢。散策多時過別院。蹋芳有興想平郊。悠然秪自甘幽獨。不用嵆康著絶交。和鈍庵北窓活火烹茶手自敲。蓽門長掩掛蠨蛸。歸鴻滅沒向天末。缺月嬋娟生竹梢。乍覺春光回院落。定知煙柳颺江郊。何當快意隨公去。縱看平蕪亂水交。</text>
<title>遊望仙臺小敍</title>,<text>余久聞水營之勝。而無因寄目。乙巳歲。家君作牧于洪。今年春。余謁告來覲。水使金公胤宗見邀。始至。公逆于船上。元虞侯進文，具保寧弼臣，鄭唐津興胤前，僉使宋世隣皆在席。遂棹至海口。下碇沙岸。登斷峯張幕設候。移尊與飮。又引麾下材官較射。用巨觥爲賞罰。一座歡甚玆地也平挹溟渤。環拱島嶼。面勢逈絶。眼界軒豁。飄飄乎有御泠之意。于時。煙濤微茫。落景蕩漾。爭効奇於几席。而回望永保，憑虛諸樓閣。飛舞於層城絶壑之間。縹緲若鰲頂之所戴。羽衣之所棲。雖使郭熙，韋偃吮毫鬪技。殆難乎髣髴也。公顧余曰。以若奇勝。緣僻在窮奧。高人韻士。罕有至焉。故迄今未著佳名。尙循俚呼。豈不爲地主之羞乎。子其圖之。余辭以非人。旣不可得。則試以望仙臺三字爲請。公曰。可矣。於是。爲賦一律。幷紀時日。使後之觀者。知此臺之得名。自我公伊始。若其鋪張摹寫之備。則將以俟異時之才傑。而況公自有賢似。眞箇序滕閣手。必能聳動人耳目。無待余贅矣。賢似名震紀。方以能詩爲儒林秀云。海口漫漫水接天。將軍邀客泛樓船。牙旗颭拂空中鳥。畫角吹開萬里煙。臺陟斷峯捫落日。望通華搆挹飛仙。臺卽海曲一斗峯。俯瞰落日。在此回望永保亭。如鰲頂仙宮。 壯遊一盪胸雲夢。倚醉題詩興緲然。</text>
<title>盧生 檝 挽詞</title>,<text>枯槁含章內自肥。由來滄海有遺璣。顔回短命天難問。原憲甘貧子所希。卜築飜成安厝地。名庵不愧得全歸。詩篇收拾朋知在。一度披來一涕揮。生卜築慶庄。未完而歿。葬就其地。且嘗自號全庵。</text>
<title>坐雨呼韻</title>,<text>邇來愁雨復愁陰。卽見池蒲半已沈。病客喜憑烏几穩。佳人思掩畫堂深。排寒呼酌鵝黃酒。破寂敎彈綠綺琴。入夜簷聲猶不斷。侍兒先爲覓重衾。</text>
<title>謾述走筆</title>,<text>衿陽梁宰有奇兒。大字能書九歲時。已遣老夫終縮手。肯容同隊敢窺籬。高亭去歲新題扁。過客他年定起疑。名齒故將刊在左。人人知貴鬼扶持。</text>
<title>卽事呼韻</title>,<text>宿雨初收不起塵。老農歡抃也應均。謀遊未怕尊無酒。覓句仍欣筆有神。帶雨殘花飄落盡。銜泥輕燕往來頻。堂中宴坐聊觀物。儘是逍遙自在身。</text>
<title>鄭公挽章</title>,<text>槐棘崇班玉立身。堂堂勳業冠麒麟。文章範俗歸餘事。淸白傳家有世臣。正極憂勞多難日。未終陶治太平春。蘭庭托契蒙知久。獨向佳城淚灑塵。</text>
<title>和尹學音 春年 韻 出學音集</title>,<text>滔滔皆是管中窺。自信誰能肯受師。謾說古詩遺奧旨。空誇流俗騁姸詞。先生獨見無人會。小子深知不我欺。安得着鞭追逸軌。閉門他日敎童兒。</text>
<title>奉寄頤庵求和 辛亥○學音</title>,<text>詩家戶牖不難窺。一悟終知我卽師。意自會時安用力。聲能諧處便成詞。心歸寥廓形如化。眼察秋毫物敢欺。堪笑紛紛今世士。謾將才氣眩羣兒。</text>
<title>和松林之作 丙午○以下出鈍庵竊吹</title>,<text>早聞榮啓樂。平世作男兒。不恨知音少。唯嫌見事遲。飽閑眞似逸。多病却成癡。百歲如斯足。何須嘆鬢絲。</text>
<title>卽事</title>,<text>爲愛新晴好。扶筇步繞庭。氣羸猶畏怯。行澁動竛竮。默數荷浮水。閑看魚闖萍。蕭然足幽趣。昏思頓惺惺。</text>
<title>衿陽客館。贈敬天禪者。次湖陰公韻</title>,<text>爾是煙霞客。吾爲輦轂身。偶同投旅館。見謂會佳賓。主人立夫所言加此 禪話祛煩想。雲遊結勝因。明朝分手罷。各作夢中人。</text>
<title>題五臺山僧道淳卷。次湖陰韻。淳時來在奉恩寺。寺僧熙俊爲之請。蓋余以宣陵香使在齋室。淳適有故。未能親來索。</title>,<text>回首靑蓮宇。煙霞鎖幾重。高僧難借榻。淸夜但聞鍾。亦頗知禪味。終然愧俗蹤。何時香一炷。共話五臺峯。余於前年。探歷五臺。夢想長往。末句云云。</text>
<title>走筆。送從弟廣居往洪州衙。</title>,<text>遠別常懷恨。今胡却不然。知君到州後。如我在親前。長夜書堪讀。寒天酒孰傳。惟應看月處。相憶共無眼。</text>
<title>懶庵見訪。醉中走筆。</title>,<text>剝啄門前客。高陽舊酒徒。幽期剛恨負。淸興豈容孤。取次成詩句。留連倒酒壺。人生如此好。莫歎歲云徂。</text>
<title>用湖陰相公絶句韻。因成短律。贈英秀沙彌。</title>,<text>我爲埃壒客。師是水雲身。邂逅亦云幸。追隨安可因。遠山初過雨。古寺尙留春。揖罷携筇竹。還成獨往人。</text>
<title>齋夕憶景裕 景裕是日。以靖陵香使往。</title>,<text>忽忽春將半。看看老不期。朋情相憶處。世事獨吟時。齋壁燈棲暗。宮壼漏下遲。無因成晤對。空復撚詩髭。</text>
<title>將遊南山臺。呼韻賦此。</title>,<text>臺榭張家勝。欣當雨後天。標題從去歲。尋討又今年。美酒須多載。佳兒合滿前。相將期酩酊。此計覺差賢。</text>
<title>白玉峯 光勳 挽 出李選所錄</title>,<text>不見紫芝面。先知白玉峯。筆蹤追晉法。詩律襲唐風。雅潔元離俗。迂疏不諱窮。誰言久知命。一疾遽云終。又一命纔霑祿。高才竟屈科。幾年愁賃屋。千里慘喪車。士有窮如此。人皆惜奈何。尙看諸子秀。素業可傳家。</text>
<title>尙州客舍。奉和陶隱韻。出商山志</title>,<text>樓觀重新後。來當月正明。缺 乘微雨霽。偏覺晩凉生。勝會衣冠盛。華筵絲管淸。使君勤索語。荒拙愧書名。</text>
<title>延安平遠堂出延安志</title>,<text>且眼能開秘。新亭正會心。海山供遠眺。瀦野入平臨。助發謝公詠。宜鳴宓子琴。無因一登望。回首費長吟。</text>
<title>贈馬太醫文龍 字時翔。號雨塘。錢塘人。隨賜祭使張行人承憲之來。○以下出鈍庵竊吹</title>,<text>邂逅高賢眼爲靑。片時良晤百年情。從今永荷慇懃意。四海爲家卽弟兄。自傷蒲柳病侵尋。未遇醫和昧砭鍼。珍重靈丹兼秘訣。報恩無地秪銘心。</text>
<title>奉送金城丁宰 玉精</title>,<text>佩竹歸專百里城。明時宦況亦云榮。平生學術堪施展。最在先求蔀屋情。君侯襟韻本淸虛。更向仙區作窟居。想得新詩動盈軸。岸巾嘯詠興何如。楓岳探尋記昔年。經行舍館夢依然。如今賸得侯爲主。早晩重遊倘有緣。三椏靈藥産居多。石鼎團團巧琢磨。手自烹煎知趣味。可蒙霑丐 缺 餘波。侯常飮人參湯。僕亦同此嗜好。只苦難繼耳。石鼎又出貴邑。其品最佳。故幷及之。</text>
<title>贈送景裕餞慰華使之行 光川尉以安州餞慰使往。帝賜仁宗大王諡賻祭。劉太監王行人來。</title>,<text>銜命關西道里千。新春行李澹風煙。要將儀度驚華使。豈復臨歧怨獨賢。箕都從古擅繁華。前後遊人幾許過。此去風情無處着。錦囊新句也應多。方在國恤。故第三云云。淸川江上百祥樓。撫古興懷屬壯遊。自愧吾人猶井底。竚迎歸旆刮昏眸。樓在安州。有名淸川江。一名薩水。卽隋兵百萬。化爲魚之地。</text>
<title>走和松林梅竹絶句二月晦日。同在景思殿齋室作。</title>,<text>竹弟梅兄是一家。如何偏愛影橫斜。風前聽取聲敲玉。喚醒詩魂韻較多。公子家如野士家。小軒幽賞絶奢華。病夫謾詠林逋句。負了佳期是負花。僕約往賞梅夙而未果</text>
<title>題贈雲門上人 用其軸中韻</title>,<text>苦事求詩久不歸。京塵變盡臥雲衣。却須方丈跏趺坐。心眼空時始悟非。雲水飄然獨去時。爾身曾入畫兼詩。明朝拂袖尋無處。桂子天香秪夢思。</text>
<title>池亭卽景 在洪州衙軒之後</title>,<text>瀟灑新亭蘸曲池。眼前景物最春時。天晴戱蝶爭花蘂。日暖輕風拂柳絲。</text>
<title>示重啓</title>,<text>池亭宿客興何如。雨打荷錢走亂珠。病裏情悰眞索莫。窓前一樹聽疏疏。</text>
<title>贈僧圓宗。次湖陰公韻。</title>,<text>恣意尋眞假數年。至今魂夢繞層巓。逢師揮却談山麈。共坐虛堂半日禪。</text>
<title>拱比亭 亭在新昌</title>,<text>亭子淸幽好納凉。連雲嘉樹擁蒼蒼。盤松密竹尤奇絶。吟賞都忘客路長。</text>
<title>阻雨留隋城。有作。</title>,<text>風雨淹程未苦妨。芙蓉池館納微凉。晝長睡足渾無事。一椀茶餘一炷香。</text>
<title>寄景裕</title>,<text>相別居然且半年。箇中情緖若爲傳。如今養病同休告。咫尺飜成弱水千。</text>
<title>景裕旣和吾詩。且言在安州日。得一山人能作變體書。似若飛白者。倩寫君所自號雪溪二大字。今以呈似云云。復用其韻。致謝。</title>,<text>溪雪爲稱謾有年。自標何敢向人傳。煩君着意謀華扁。字直兼金鎰計千。</text>
<title>曩者。於松林詩笥中。得見尹長源所作五絶。林要余和韻。而未之果。病中値雨。靜極思起。始踐前言。投似松林。</title>,<text>坐想華亭興欲狂。芙蕖蒲葦滿池塘。烏紗不整彈棋倦。陣陣微風送晩香。未信吾居近市傍。蕭然一榻自羲皇。邇來習靜緣多病。羅雀門庭也不妨。今雨相尋更有誰。懷君仍復阻論詩。空齋岑寂宜高枕。一味悠長我獨知。</text>
<title>南隣金大叔報有松都歸寧之行。仍索贐贈。聊以四絶應之。</title>,<text>慈闈榮奉世誰肩。居守公今孝友全。更有阿咸同臭味。玆行樂事儘堪傳。五百年間幾替隆。賢邪歷歷品題中。筭來堪笑還堪恨。都入樵童一篴風。滿月臺前秋色深。朴生淵底老龍吟。當時扈聖渾如夢。回望橋山淚滿襟。寅於乙未歲。扈從中宗大王親祭齊陵時。車駕駐蹕于此。圃隱平生我所欽。曾聞舊宅共求尋。憑君一灑風前淚。日暮重爲梁甫吟。</text>
<title>答景裕。用其韻。</title>,<text>應接尋常每告疲。深居長日了吟詩。愚庄報道幷詩斷。有底閑愁雪入髭。</text>
<title>梁謹夫挽詞</title>,<text>百歲三分只一分。人間如夢最憐君。筭來脩短同歸盡。可奈高堂有兩尊。客裏歡娛憶去春。病生無妄竟捐身。百年明日西州別。和淚題詞倍愴神。君葬於坡州</text>
<title>林塘鄭吉元寄詩相問。走答。</title>,<text>窓明窓暗識陰晴。一臥偏諳病客情。視聽欲收猶未得。松風時繞藥爐鳴。</text>
<title>松林見和鳴字韻絶句。聊復回奉。</title>,<text>愁陰連日喜初晴。窓下看書愜我情。珍重來詩貪不釋。琳琅還向手中鳴。</text>
<title>步林塘韻。題山人印熙軸。</title>,<text>江魚野鳥不籠池。自在浮雲孰把持。想得高人無礙處。千山萬水獨行時。棲身常擬在雲林。半世無成尙有心。爲問吾師還厭麼。化詩何用下煙岑。衝星光燄拍天濤。小鄭文章一世高。珍重已懷無價寶。未須更覓九牛毛。林塘時稱小鄭。以別湖陰老公。</text>
<title>寄申學諭德洪 幷以和吉元鳴字絶句寄之</title>,<text>臥病空敎枉駕廻。投詩聊代謝書裁。慇懃問訊唯君在。門巷從前少往來。</text>
<title>德洪和吾絶句。仍累數篇。聊復報賡。</title>,<text>筆力狂瀾倒却廻。絲綸五色要君裁。廣文在告添愁寂。點綴詩篇寄我來。</text>
<title>再呈愚庄。用前韻。</title>,<text>煙鬟六六媚春晴。入手仙區太稱情。見說繞船浮萬燭。饒君半醉汎空明。仙區。指成川。蓋說巫山沸流江。平時勝事也。百年風裏轉蓬科。樂事尋常有幾多。更遣疾痾相懊惱。放懷無地可如何。</text>
<title>除夕口占丙午</title>,<text>憶作兒童樂歲時。騃癡唯苦歲行遲。明朝三十還添一。欲挽殘宵奈似馳。</text>
<title>步筆贈僧義瓊 丁未○用湖陰相公韻。一名燦瓊。</title>,<text>白足相尋値歲時。人皆悤卒獨遲遲。問渠何事勤城市。不爲資糧爲化詩。</text>
<title>懶庵以汲古所贈詩見示。走和。丙午</title>,<text>自憐孤寂一生中。尙喜吟哦與子同。不要聲名留後世。秪開孤笑百憂叢。</text>
<title>和松林 四絶○丁未</title>,<text>別院幽軒早占春。瓊葩玉蕋惱詩人。昨來和雪今和月。秪有淸篇欲鬪新。和其詠梅也春入園林興正濃。岸巾散策撫孤松。歸鴻時度微吟裏。遠峀低橫極望中。役役勞形百歲間。超然高遁漸知難。只緣未了三生債。猶自逢人喜說山。長夜無眼倚破窓。禁鍾偏向耳邊撞。無端澎湃松濤起。却訝孤篷泊楚江。</text>
<title>二月二十七日。上引見諸君駙馬于內。其明日。叔幹以一絶句見投。蓋感恩之作也。就和之。</title>,<text>聖代容吾雀鼠臣。撫躬常自愧冠巾。君歌旣醉要相和。爲感殊恩雨露新。</text>
<title>歲首。有僧燦瓊者。持湖陰相公詩。訪余於洛城慶幸里第。爲之立步二絶以贈。而忙未及其一。今也瓊復尋余海豐衙軒。乃言頃道湖南。遇盜刦。倂失其手卷。而詩則尙存心記云。仍乞余書庶還舊觀。余爲嘉賞。旣如其請。又足一絶以與之。</title>,<text>暮春歸覲在湖陬。風物凄淒却似秋。逢着山人談未了。叵堪重起憶山愁。</text>
<title>題山人一珠卷次湖陰相公韻</title>,<text>古刹依巖半隱林。月中鍾磬送淸音。這般境界長勞夢。秪許逢僧費苦吟。</text>
<title>遊伽倻贈性全 次安分堂韻</title>,<text>伽倻山裏訪高棲。孤塔撑天樹木疏。欲去更留題姓字。溪雲繞筆掃苔書。</text>
<title>桃花源石上。贈景熙。熙自普願寺來乞詩。余有意尋此寺故云。</title>,<text>流水桃花値暮春。山僧多事訪詩人。臨分更與慇懃約。方丈容吾問道眞。</text>
<title>走和唐文守正甫韻</title>,<text>溪水桃花夾兩邊。溪風日夕襲重綿。流觴酣詠忘歸去。淸興誰當在我先。</text>
<title>次同遊高仁翁韻</title>,<text>斸平山麓築成臺。黃媼應愁巧奪胎。爲問主翁三十載。張老築此臺。今三十年矣。 詩人逢着幾番來。</text>
<title>池亭卽事呼韻。與吳敎官同作。</title>,<text>細柳新蒲一樣靑。池環三面欲無庭。最憐繁艶尊前看。只欠流鶯醉裏聽。</text>
<title>夜卽舟中。寫所見。</title>,<text>枕海長城半倚山。城頭炬火萬星攅。不辭觀覽兼雄麗。只恐魚龍未得安。</text>
<title>旣下館。醉賦。</title>,<text>椽燭高燒畫閣深。强扶殘醉夜沈沈。欲知主將風流事。更引諸賓命淺斟。</text>
<title>登海望亭。次宣沔川韻。醉中走筆。</title>,<text>庚庚螺黛蹙遙峯。海闊煙沈目力窮。倚醉高吟豪興發。乾坤都在酒杯中。</text>
<title>永保亭席上。和宣沔川二首。幷疊前韻</title>,<text>萬頃滄波數點山。煙鬟雲䯻巧排攅。憑虛一攬奇觀盡。撚斷吟髭字未安。永保前楹。謂之憑虛臺。城浸春潮一丈深。回看洲渚已平沈。直須醉眼償詩債。蘸甲杯觴莫厭斟。</text>
<title>船上次韻沔川</title>,<text>望中樓閣是仙家。海霧侵窓褪碧紗。回首勝遊渾似夢。强拈醉筆字欹斜。</text>
<title>題性明卷 用安分堂韻</title>,<text>客中相見上方人。雲衲飄然不着塵。顧我尙爲前業惱。慈航一與渡迷津。</text>
<title>贈義旭 次乖崖公韻</title>,<text>一見師顔便不羣。更憐破衲濕溪雲。此生剛被塵纓縛。每欲歸山只謾云。</text>
<title>贈天衣 用安分堂韻</title>,<text>自遠方來物外明。相將半日話眞乘。此生多負山中債。回首雲梯擬再登。</text>
<title>信默之兄有崇信者。棲息伽倻。禪熟文博。余遊是山也。値其臥疾。未得相見。今也默爲之求詩。寄此二絶。</title>,<text>不病維摩丈室深。我時牽勝失參尋。秪今回首雲泥隔。空復因風爲寄音。法弟名高在妙年。宗風知自一家傳。他時擬問安心法。肯許相隨入白蓮。</text>
<title>淸川太益。去春。往覲咸羅。道出公山。邂逅進士吳世夏。同泛錦江。吳有小詩。太益收寘篋中。頃日偶閱而得之。追和二首。因以見示。走步其韻。</title>,<text>剛喜身辭驛路塵。蘭橈輕截碧粼粼。小詩記盡當時勝。斗覺吟來發興新。聞說書生接後塵。解將詩句詠波粼。一從分袂雲泥判。發篋還敎面目新。</text>
<title>走筆。送光仲往海豐 二首。</title>,<text>淸秋行邁興飄然。馬首風煙絶可憐。更奈曲房添夜永。饒君半醉挾嬋娟。身縻輦轂夢魂飛。恨殺難成竝轡歸。屈指還期拚一笑。江頭兼爲候驂騑。</text>
<title>慶應寓舍。昌瑞呼韻。醉中走筆。</title>,<text>一尊相對月黃昏。十載襟懷得細論。痛飮從今餘莫問。未須凡楚較亡存。</text>
<title>走筆。寄問徐鎭之。時入齋本府。差社稷獻官。</title>,<text>寂寂齋庭春晝遲。終朝吟望秪君思。江頭景色知應好。借問奚囊幾首詩。是日。鎭之出餞江上而回也。</text>
<title>齋夕。憶景裕。景裕是日。靖陵香使往。</title>,<text>野外行吟物色饒。齋中坐睡苦無聊。莫非王事殊情況。相憶空敎費獨謠。</text>
<title>景裕第。和慶應所留詩韻。</title>,<text>醉中揮筆起風雷。想見當時興快哉。此夜淸歡寧獨後。吾人還與月同來。一軒明月一張琴。萬里長空萬古心。直待尊眠留不厭。非君誰與共開襟。</text>
<title>別鎭之。用其留贈韻。</title>,<text>雍容襟度富才華。歸覲行裝趁未花。期我洪陽當刮目。錦囊新得定誰多。</text>
<title>發京日口占往覲洪陽也</title>,<text>終風且雨劃初晴。佳節重三太愜情。柳綠花紅紛滿眼。歸寧還是探春行。</text>
<title>初十日曉夢。捧讀宸章。覺後自奇。仰賡原韻以記之。</title>,<text>雲章奎藻夢中新。和氣氤氳叶令辰。縱乏揄揚賡載手。自多身作盛朝臣。</text>
<title>奉寄使相羅公 世纉</title>,<text>昏昏如夢復如癡。尙記伸眉把手時。酒欲醒來旌斾遠。有懷難寫秪長思。前夕。公與余歡飮。余遂醉仆。比朝。公發向禮山。余困宿酲。不能出。追寄此詩。</text>
<title>李秀才汝直。見吾寄君實數絶句。爲之收寫空冊中。蓋兼試筆翰也。君實持來示余。輒題此其下。聊以見意。</title>,<text>筆法須從力量看。爲王爲趙卽無難。只要俗態尋常避。行見高名取次讙。趣尙同歸翰墨間。神交勝似十年歡。何時對坐虛堂月。白雪陽春聽一彈。李君善於琴故云</text>
<title>和德夫村庄三絶韻 以下出李選所錄</title>,<text>堂宇蕭然境已幽。有琴爲樂復何憂。端知目送歸鴻處。笑殺勞勞到白頭。右樂琴堂臺下溪流潑眼明。臺前風月滿襟淸。橫琴獨坐常終日。詎肯胸中着不平。右彈琴臺樓樓溪畔獨登吟。吟裏悠然撫古今。溪水自成無譜曲。和風故與入瑤琴。右聽溪樓</text>
<title>挽盧別坐鴻穌齋之考○出盧思齊所錄</title>,<text>隱德家居不慕名。一生閑逸享稀齡。晩因子貴紆恩命。病未趨朝世亦榮。歸養情祈免講筵。觀風恩借省親便。一朝傳計驚朝右。摠爲關時有子賢。先世交情自不常。到今尊仰意偏長。關河緬邈違趨弔。南望咨嗟寫些章。</text>
<title>上原川君士美 徽 案下 壬戌○出原川君詩藁</title>,<text>前者。旣蒙辱和陋作。又承虛枉至再。感愧交幷。復用元韻。略述鄙愊。凡四首。錄奉求敎。當筵落筆少今時。得見如君所未期。從此不愁吾寂寞。逢場聯句復傳巵。伯牙琴韻妙當時。流水高山一子期。今古難逢眞賞識。悠悠强笑謾傾巵。文字寧須要入時。知音千載或相期。我言非妄君聆否。來問休嫌費酒巵。枉駕連丁我出時。人間好會信難期。歲今又暮霜添鬢。何日從容對酒巵。</text>
<title>贈山人秀眉 二首○用其名爲韻○丙午○以下出鈍菴竊吹</title>,<text>投詩以化詩。知爾叢林秀。雖然道有在。好拂歸山袖。此別杳何許。相逢知幾時。期爾三生石。倘爲一伸眉。</text>
<title>懶庵見訪索句。率爾口占。</title>,<text>正喜故人至。還愁寒日頹。談詩追舊事。且盡手中杯。</text>
<title>雪後。和淸川太益絶句二首。</title>,<text>覓句擁衾臥。雪來詩思生。兒童浪驚喜。勸看瓦溝平。窓外正風雪。圍爐坐燒栗。不用臂蒼去。志願於玆畢。</text>
<title>贈惠泉</title>,<text>坐石弄淸泉。有僧來惠然。求詩休惱我。詩在此溪邊。</text>
<title>道上和沔川口占余與沔川偕歸</title>,<text>長途幾里隔。落日半山陰。跋馬頻回首。餘懷付短吟。</text>
<title>贈山人靈應 次卷中韻三首</title>,<text>千里爲求詩。聞名無不尋。願將上人志。移爲學子心。旣離世間去。此中非所尋。何如庵子裏。面壁坐觀心。隻影千山外。飄然何處尋。明朝空悵望。添我訪眞心。</text>
<title>贈慧遠上人次灌圃丈人韻走筆</title>,<text>無可贈以別。何所聞而來。巖居雲鎖久。飛錫要穿開。</text>
<title>走筆。贈其上座性祖。</title>,<text>邂逅祖沙彌。他年是舊知。渠身要無累。何用惡詩爲。</text>
<title>印熙禪者來索詩。走步石川韻。三首。</title>,<text>我雖欲强聒。爾道本無言。胡爲浪勤苦。觸熱到人門。身趨塵汨汨。夢繞山靑靑。安能隨爾去。坐石聽松聲。圓通揖繡佛。石室窺五賢。舊遊不可忘。回首空雲煙。圓通庵在楓岳。熙所住也。有綉佛甚妙。爲山中奇玩。五賢。窟名。新羅五王子修道處。</text>
<title>七月旣望。與客泛舟遊漢江。仲恭有作。率爾和韻。</title>,<text>江月澹將曉。江風颯已秋。短琴彈古調。孤艇橫中流。</text>
<title>題金季綏 禔 畫屛四首○以下。出趙滄江涑所錄。</title>,<text>繫船傍崖陰。雨過短篷濕。漁翁篷底眠。白鷺船尾立。石上有孤松。生來幾甲子。風葉和鳴泉。誰能來聽此。誰歟松下翁。獨坐澗邊石。應是覓句遲。都忘山已夕。梢工也不俗。要向松巖泊。盡力爲撑篙。溪頭風雨惡。</text>
<title>次天使宴慶會樓排律十韻○出先生五代孫世鼎所錄</title>,<text>上苑春光繁似海。深林樹色擁重城。芳堤遠近晴莎長。風日淸和曲沼明。復有樓臺占位勢。卽看柱欄駕鯢鯨。雕甍飛舞迎來燕。弱柳搖颺攪囀鶯。淸讌晩開欣弭節。香醪初設喜浮觥。方呈雅曲鳳簫奏。不盡餘歡鼉鼓鳴。帝德如天恩一視。皇華聯璧價連城。醉中筆墨扛龍鼎。海內文章麗景星。不分神仙臨僻陋。誤疑池閣是蓬瀛。明朝却入雲霄上。夢裏猶聞環佩淸。</text>
<title>贈僧道悟 雙韻○出鈍菴竊吹</title>,<text>五臺之西水精庵。昔我乘興窮其探。庵東有水淸而甘。名曰于筒世所談。有僧年少言若憨。猶能絶粒離嗔貪。携缾爲往汲且擔。一飮滿腹成婪酣。因徵往蹟謝未諳。但指板記懸在龕。塵緣未盡鞭歸驂。只有魂夢時同參。邇來相見至再三。借問何事辭煙嵐。我今纏縛如春蠶。每遇山客空懷慚。回頭尙想金剛潭。巖花亂落紅毿毿。悠然神往自難堪。相對不語雙眼藍。</text>
<title>尹都正 珍 挽詞以下。出鈍菴竊吹。</title>,<text>公乎何遽逝。夢也疑非眞。音容尙了了。笑語無復親。嘗聞天佑善。此理將誰詢。公維戚里重。少孤能持身。溫恭又簡約。洵美無可掄。恩寵固不濫。淵氷戒逾新。謂宜享貴富。壽筭兼遐臻。如何纔半百。一疾遂幽淪。我姊奉巾櫛。忝有葭莩因。居又對屋山。來往無昏晨。公忘廿年長。視我儕輩人。令嗣亦問字。爲之常傾囷。駸駸見成就。榮慶期及辰。寧知奄罹割。纍纍號彼旻。悼亡復隱存。有淚每盈巾。佳城在何許。遠託先塋隣。送終要致謹。屢卜經勤辛。靈輀今啓途。永爾無回輪。飜思昔日事。夢罷都成塵。短詞擬薤露。深情難具陳。</text>
<title>次韻愚庄贈送松林之什</title>,<text>燈昏夜簷雨。鳥喚春窓曙。索居病相仍。兀坐紛萬慮。懷哉松月客。愚庄又自號松月軒 天馬非庸御。高情寄煙霞。餘興牽花絮。揮塵無倦聽。落筆有神助。自視卽缺然。寧復要時譽。松林屬有行。贐贈煩妙語。傳示慰愁寂。領略會心處。關西與湖右。豈有近遠與。景裕椿府爲成川府使。家君作牧洪州。 連環入夢頻。何日歸寧去。君與余皆擬以來月往覲</text>
<title>呼韻紀興</title>,<text>別院花正繁。高堂日初永。中有好事人。琴酒酬佳景。風柳舞方姸。御蜂喧又靜。念此管物華。豈非有天幸。況復百年間。瞥若駒隙影。虽虽乾沒者。回首齒欲冷。我今聊復爾。不昧丹心耿。腥膻固可厭。文字非所逞。早知相六國。未若耕二頃。冠巾懶不加。書帙散誰整。唯餘浪吟習。復此徵舊令。</text>
<title>贈僧道能 出鈍菴竊吹</title>,<text>華之山。廣德寺。能禪者。住於是。惠然來。何所爲。乞一言。以自侈。嗟文字。豈吾事。爾之聞。其誤矣。垂槖歸。重趼至。勉所難。留姓字。山與水。雅所喜。何當去。永隨爾。</text>
