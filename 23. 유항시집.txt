<title>奉和益齋相國東國故事四詩</title>,<text>金侍中騎騾訪江西慧素上人江上靑山疊百層。一騾淸影倒波澄。須知所樂將何事。強道尋僧不在僧。鄭中丞謫居東萊。對月撫琴。半輪江月上瑤琴。一曲新聲古意深。豈謂如今有鍾子。只應彈盡伯牙心。郭翰林冒雨賞三池蓮花詩人嗜好與人殊。興發陰晴豈有拘。賞三遍池煩往復。要看綠葉瀉明珠。金▣▣雪中騎牛遊皺巖線路縈紆入石間。羸牛踏雪倦躋攀。豈唯穩跨無傾覆。詩眼將窮萬玉山。</text>
<title>鄭旅溪家。次簡齋韻。</title>,<text>無悶去世久。雄篇對秋月。今來訪宅相。飮我醉兀兀。後園松已老。東籬菊初發。愛君說往事。一一折毫髮。題詩慙雲煙。騷雅蓋吾闕。</text>
<title>逆李郞中入燕京</title>,<text>先生生不識燕山。奉表今爲書狀官。難色應緣闕定省。壯心豈肯在懷安。不因毛毳衣裘厚。遮莫風霜道路寒。但恐紫髯無蘊籍。督郵却作北人看。</text>
<title>鄭旅溪家。見去夏對雨唱和之什。依韻作 二首。</title>,<text>靑山白日欲斜時。騎馬無端訪所思。對子論文應不敢。爲予下榻恐非宜。晚雲紫洞新詩穩。喬木中菴古畫披。淸坐杳然塵想絶。共看萬景一時隨。我和淸詩縱後時。雨中情味尙能思。庶徵旣致一極備。萬物何緣各得宜。畦稻正愁泥汨沒。園花更惜雪紛披。回頭已是年前事。開卷茫然百感隨。</text>
<title>寄嚴光大禪師</title>,<text>密陽城外好湖山。重得吾師定破顏。靜夜深禪誰與共。一聲老鶴月林閒。</text>
<title>天壽寺庭松</title>,<text>天姿落落不容攀。寒氣遙連百里山。露濕疏巾對終夜。月明鸞鳳下雲間。</text>
<title>天壽寺西岡</title>,<text>松間緩步得歸遲。杖屨凄涼落日時。一片薄雲將雨過。待看明月上荷池。</text>
<title>石房途中</title>,<text>巉巖石路倦躋攀。何寺疏鍾遠出山。畏日已升靑嶂表。宿雲猶在翠松間。</text>
<title>奉和</title>,<text>竹齋別有春。心賞何多門。開堂名友賢。設酒不算巡。時時曳輕策。細履而繞園。當蹊花枝亞。戴土藥苗新。露筍龍鱗折。風松石籟喧。境靜多異鳥。關淸無雜賓。歸來對畫壁。儼若昔賢存。瀟洒囁嚅翁。野裝非薦紳。詩法縱難問。神交則可論。眞趣固有在。親朋況甡甡。相將倒素蘊。雄辯猶雷奔。小子掛世網。未拂衣上塵。幸因開客席。一洗平生惛。天題有兩簇。光彩爭三辰。使我貪翫久。坐到臥深樽。知公後萬葉。傳寶無價珍。耳目所得夥。盎然兼酒醺。始信竹齋老。誠能樂與人。</text>
<title>題羅迂叟 興儒 詩卷</title>,<text>仁德賓天歲九除。臣民誰敢忘關睢。拂雲靈寢前無偶。幹事英才各有餘。矧子自多稽古力。于今宜得不虞譽。風雲天上迫新寵。猿鶴錦南空舊廬。特奉調羹賜太白。共看給札賦相如。美談衮衮掦中外。趨賀紛紛隘里閭。晚節收名有如此。春闈失利抑何歟。人將未省日五色。天欲使窮書五車。嗟我謾期腸繾綣。題詩還愧腹空虛。且用慙拙闕人事。莫怪門除侯問疏。</text>
<title>送尙州牧使鄭 良生○二首</title>,<text>奉簡朝端肅搢紳。分符嶺表牧遺民。平反一笑吾先料。豈有誠身不悅親。孤臣昔歲扈時巡。始識商山面目眞。今日鼎湖弓劍遠。送君南望倍傷神。</text>
<title>謫至陜州。送押送官趙光甫還京。</title>,<text>同行踰一旬。情意自相親。臨別得無淚。山城無故人。老母病未起。三男各千里。平生所不夢。何失以致此。皇天知寸心。明月照兩地。送子不能言。有淚如瀉水。</text>
<title>寄舍弟判書 時判書亦貶在光州</title>,<text>來時正怕雪霜威。今見風花半已飛。流落天涯應▣味。何時共着老萊衣。</text>
<title>次韻答李子庸</title>,<text>騷人本不解醒吟。好友仍逢識苦心。慙愧殘鄕大幽僻。酒家無處可揮金。</text>
<title>題安先生詩卷</title>,<text>水流有本何時盡。雲出無心旣雨歸。漢上平生行樂處。復携童冠着春衣。浩蕩白鷗千萬里。斯須蒼狗古今雲。何妨卽墨不求譽。無復張湯巧舞文。</text>
<title>奉寄呈靑城君鄭</title>,<text>一時誥院幾相從。屈指天星已再終。流落去年還有得。更聞妙語洗心胸。嶺外諸州我半過。江山淸肅草溪多。愛公名節驚人世。雲水光中却養和。</text>
<title>送慶尙道按廉康副令</title>,<text>我自慶尙至。君今將宦遊。寸心潛有感。尺喙未能收。金椀世所寶。黃流項化溲。放勳明峻德。檮扤畜陰謀。抱拙羅秦法。投荒作楚囚。幸蒙天卽定。生見國咸休。寬令隨時下。羈棲獲自由。尙殘雙臉泫。非爲一身憂。水賊侵陵數。軍官來往稠。疲氓長戍役。恒產罄誅求。旱甚歲仍惡。倉虛賑得周。還家猶在目。攬轡想搔頭。行色靑春半。先聲碧海陬。何傷遇盤錯。固已試剛柔。封已猶知懼。防邊孰效尤。一方均雨露。萬洛易田疇。伽落遺風遠。雞林往事悠。廢興懷曩代。廉按憶前修。州府千年樹。江山幾處樓。如能祛弊瘼。不害縱冥揵。</text>
<title>四月八日。陪牧隱先生觀燈金沙嶺。明日。先生示詩。謹次韻呈。</title>,<text>萬朶紅蓮栱一峯。疏疏密密淡還濃。遐觀此夜無如我。須信茲山亦可宗。滿眼繁華漸欲稀。始知坐久露沾衣。兒童喚佛多新語。可見遺風世世非。</text>
<title>牧隱先生雨中示詩。次韻奉呈。</title>,<text>破屋雷聲是却邪。風吹飛雨入樓斜。山光漠漠隔千里。雲氣濛濛連萬家。擬趁農夫播嘉種。肯隨牟少惜殘花。旱天甘澍眞堪賀。須使金樽艶九霞。</text>
<title>代書寄江西縣令</title>,<text>逐客還家世味疏。交親難致數行書。愛君厚意今如昔。每使萱堂食有魚。</text>
<title>代書寄江陵法曹</title>,<text>人自江陵到玉京。必通書札意非輊。北堂甘旨憂將闕。喜見盈釭石決明。</text>
<title>代書寄襄陽趙使君 宣</title>,<text>出處乖離數載餘。而今自嘆二毛初。感君厚意如平日。又惠魚中尺素書。</text>
<title>代書寄呈江陵道按廉元正郞 宗亮</title>,<text>關東自是別乾坤。每恨平生但耳聞。珍重按廉書數幅。滄溟一味況兼分。</text>
<title>次韓山君詩韻上崔判三司事。二絶。</title>,<text>鐵原淸白舊家風。身貴家無粟腐紅。百戰山河曾百勝。更將鍾鼎勒新功。欲知鼠輩困英風。曳死扶傷大野紅。五百年間圖壁上。算來皆合讓公功。</text>
<title>松風軒</title>,<text>一軒淸淨意無厭。鳳嘯龍吟爽透簾。醉耳也思同受用。可能沽酒引陶潛。</text>
<title>絶磵</title>,<text>兩崖千仞絶攀援。幾處縈廻漱石根。晝夜泫泫向江海。不知何日得還元。</text>
<title>幻菴</title>,<text>生死悠悠是幻身。幻菴寄在一微塵。松風江月常圍繞。絶學無爲閑道人。</text>
<title>代書寄全陜州 五倫</title>,<text>千里馳書問我安。喜君無恙臥星山。太平都下無新事。唯見氷翁奉使還。</text>
<title>代書寄麟角住持</title>,<text>江陽去歲旅懷寬。穎有彌天釋道安。一幅嗣音如對面。兩封珍貺勸加飡。</text>
<title>贈日本僧天枯</title>,<text>天祐釋之徒。生長日所出。佳哉慕吾儒。洒落愛詩筆。崑岡亂石中。有此溫潤質。雲遊見所見。業白不留物。飄然返本元。一杯視溟渤。老我歆高風。臨別心鬱鬱。國家聖聖繼。養民恩至悉。風俗無穿窬。島嶼皆富實。奈何水賊繁。來往歲不闕。乘間▦殺略。濱海無居室。大擧欲修怨。杜鼠安可掘。格言世共知。天下之惡一。交隣固有道。禁暴亦有律。請歸告主人。爲我去蟊疾。使我彼邊人。安樂如昔日。師乎果有成。知爾速成佛</text>
<title>寄慶尙道按廉康副令 得和</title>,<text>長憶風儀望慶尙。去年行處杳茫茫。仁人所至災何有。一境如今絶寇攘。</text>
<title>傼因書碑。三往光岩。牧隱先生每欲往觀。以疾未果。作絶句詩手書見示。前後凡 九首。依韻奉和。</title>,<text>玉兔光濃經紫陌。靑驄影薄過黃橋。朅來稽首玄陵下。五色雲中日正朝。篆額字堪稱入室。撰碑才不讓題橋。自甘附驥垂無極。誰慕飛蚊聚一朝。夢裏天容猶彷彿。眼前宿草倍悲涼。蘋蘩豈足昭明信。葵藿自然傾大陽。初來猶畏火雲盛。再到正欣風日涼。今見刻碑垂欲盡。黃花綠醑作重陽。當年此地聖情深。幾度煙蘿照羽林。繼志如今無闕事。在天應亦有歡心。劣能幸遇上知深。曾得虛名動士林。朱蠟今朝尤愧赧。毫端未達古人心。山擁精廬碧洞深。松風面面作龍吟。餘年只合隨僧粥。縱使歸田畝一金。酒闌首路夜將深。馬上夢魂兼醉吟。天恐吾儕迷失道。不敎雲阻委波金。夙仰詞源闊目深。不因微恙廢高吟。周情孔思時而出。陋視長門賦換金。</text>
<title>次韻奉答牧隱先生</title>,<text>南裔曾爲魑魅隣。松京杳杳絶音塵。生還柳巷吾知足。豈願浮名絆此身。喜公買宅作比隣。杖屨追隨隔世塵。俗客自無來入洞。雲小不必強抽身。</text>
<title>寄交州道柳按部</title>,<text>思菴輔主致時豐。才似陳平德不同。帷幄平生謀計秘。彼多陰禍此陰功。</text>
<title>中秋夜。韓山君見過。共坐樓下賞月。先生口號。次韻奉答。二絶。</title>,<text>皓月無爲崇。佳賓不費招。明年身若健。快意憶今宵。爲觀知幾處。異趣豈相招。寂莫書樓下。哦詩度永宵。</text>
<title>書懷寄呈天台都大禪師 了圓</title>,<text>窮途自古少爲恩。去歲江陽絶問存。賴我天台讀書客。白雲香飮屨過門。</text>
<title>雪。次鄭都官韻 二首。</title>,<text>皎皎硯池凝氣合。蕭蕭窓紙作聲微。不知屛跡蝸殼臥。何似皺眉驢背歸。眼有昏花初怳惚。境爲銀闕轉霏微。溪山處處堪乘興。不必剡溪乘月歸。</text>
<title>夜坐。次杜工部詩韻。</title>,<text>此日亦云暮。百年眞可悲。心爲形所役。老與病相隨。篆冷香殘夜。窓明月上時。有懷無與語。聊和古人詩</text>
<title>題金少年詩卷 自知</title>,<text>陽山淸淨鑅煙霞。應使功夫日日加。富貴多由勤苦致。爲儒非腐好傳家。</text>
<title>題玉蘭上人詩卷</title>,<text>玉藏土石木爲潤。蘭沒蕭艾風傳熏。只緣有實不可掩。渠心非要人見聞。</text>
<title>次韻答檜岩長老倫絶磵</title>,<text>吾師大圓鏡。形影照重重。▦裏塵吹袂。山中雪壓松。應將道根固。不愍俗緣濃。何日相尋去。寸▦撞巨鍾。</text>
<title>正月三日。陪韓山君投刺諸家。北崖禹相公碑迎入勸酒。醉之旣出。路逢故人立語。先生之行已遠。不能追及。明日。雪中獨坐。先生作三絶句。記前日事見示。次韻答之。</title>,<text>新年探侯效時人。瘦馬羸童只自塵。昨日連鞍何大幸。北崖亭上侍芳茵。中途邂逅往來人。立馬無端落後塵。自恨醉中多謬誤。喜公不問吐車茵。朝來門戶寂無人。庭院唯看糝玉塵。但得開樽待佳客。不須舞袖踏華茵。</text>
<title>八日。次二子詩。尙質尙敬</title>,<text>此日陰河盛。幽人念獨深。雪從鷄在樹。雨到鳥巢林。素乏匡時略。端宜閉戶吟。多言怪方朔。何得見天心。日往權常減。年來坐愈深。唯欣肯堂構。將見補濡林。作字能知敬。題詩又可吟。文章豈不貴。要識聖賢心。晝永知春至。燈殘覺夜深。兩聲鳴四壁。雲氣失前林。令節還三嘆。幽懷復一吟。回思陜州日。聊自慰私心。公自註。丁巳正月六日到陜州。翌日。抽送官▦。▦宿官舍。</text>
<title>初九日。又次二子韻。</title>,<text>歲後忽九日。陽和布萬家。桃符已陳物。銀勝又殘花。嫩色池生草。新聲溪走沙。此心知亦長。無復戰紛華。</text>
<title>次韻奉答牧隱先生</title>,<text>馬上東風野外昏。寒雲漠漠厭山園。直將人世忘人世。千偈瀾飜有了元。丁亥忘年最少人。豈期承乏廁文臣。惜哉天靳稼亭壽。不見孫枝桃李春。門前柳色日將深。屋上山禽曉已吟。行見皇天降時兩。肯敎神物久淵潛。</text>
<title>全陜州見和吾詩。復用元韻答之。</title>,<text>往時身寄一州安。刺史幸逢元次山。考績幽明非我事。逢人空說去珠還。</text>
<title>次韻奉呈牧隱先生</title>,<text>或爲平淡或雄深。朝作千篇暮又吟。人見賦詩如子美。自知進德似文潛。</text>
<title>奉次牧隱先生風雨篇</title>,<text>仲春春光口已濃。今朝隨風靈雨濛。欣欣邑物皆向榮。大和充塞大地中。仰觀俯察敬授時。八政豈有先於農。可憐彼氓不在田。南北徭役方連延。鞭朴狼籍▦家口。誰肯念及天之天。斂怨乃欲迎天休。術數異端吾懵然。閶闔九門旣契闊。雖有管見難強聒。閑居亦畏謗讒興。屛跡閉口圖苟活。漫憑杯酒▦唐虞。時與兒童詠風月。詩成自笑枝止此。潤色須將待東里。喜公筆端風雨快。萬斛泉源深窮已。驪江乞退果有成。我亦穎川歸洗耳。</text>
<title>爲門生設酌。邀牧隱先生。</title>,<text>東風習習扇微和。設酌南樓賞歲華。雜錯盤中無玉食。婆婆帽上欠絲花。光榮賴是高軒過。談笑從他北斗斜。更喜氷輪十分滿。免敎列炬散林鴉。</text>
<title>永慕亭</title>,<text>至元天子建皇極。梯山航海無南北。唯時日本獨不庭。我遣信使示威德。廷臣縮頭皆自私。不願將身馳不測。吾州之豪郭壯元。胸懷直與天地寬。亡軀殉國是素志。受命甘爲書狀官。過門不與妻努別。掛帆萬里▦波瀾。海天茫茫雁飛絶。誰識子卿持漢節。欒欒有子獨在家。東望日夜腸內熱。陟岾兩眼墜玄花。號天寸心凝赤血。天憐終身慕不衰。侍側特送麒麟兒。兒心直欲寧親軀。溫淸甘旨無所虧。自知不足以悅親。知無不爲常孜孜。新亭結構得處所。冬不多寒夏無暑。旣開方沼引泉流。更植嘉卉迎鳥語。春風花開秋月明。皆可慰吾之惻憷。百年養志儘怡愉。忠移於國懷此都。守道何曾枉尋尺。至今猶自範馳驅。所以位不滿其德。公不怨尤傍人吁。嗚呼吾鄕所矜式。巨手作記光竹帛。滔滔四海百萬億。幾人能盡臣子職。乃知永慕亭三世。天下後世來取則。</text>
<title>題嶺梅上人詩卷</title>,<text>爲愛生香出等夷。盆中培養已多時。嶺頭摽格孰與此。幸爲幽人寄一枝。</text>
<title>題李少年詩卷</title>,<text>婉孌益齊孫。心姸如其面。欲不墜家風。少小事筆硯。就學法雲寺。釋徒多慕戀。宜乎惜寸陰。將見突而弁。</text>
<title>四月二十日。因書神勒碑。出城途中有作。</title>,<text>前朝兩如霧。今朝霧如雨。厭浥路傍草。依稀田畔樹。微逕冥冥中。前朝迷失路。漸見人影出。峯巒亦呈露。露頂亦露根。倏忽多態度。四山各不同。貪翫屢回顧。日將到禺中。空闊眼界通。乾坤一氣耳。變化不可窮。尙恐雲霧作。萬像還矇矓。</text>
<title>呈檜巖主法</title>,<text>江月圓明處。松風洒落時。傳家閑意味。要遣世人知。</text>
<title>杜美院江岸</title>,<text>汪洋漢水出山間。初孰咆哮擘兩山。歸海益當成浩浩。發源應自▦潺潺。日華乍動風來軟。天影遠涵帆去閑。回首殷勤別三角。月輪未半我當還。</text>
<title>渡龍津</title>,<text>萬山環合望中遙。更有長江慰寂寥。宛在中流淸徹底。却疑身已上層霄。</text>
<title>過月溪峽</title>,<text>路入懸崖石壁間。南臨無地北高山。可驚可愕又可喜。馬上無端一破顏。</text>
<title>宿楊根客舍。次板上韻。</title>,<text>吾生曾見幾山湖。此地奇觀入眼無。可賦惡詩償勝景。宜求妙手作新圖。驪龍貪睡不行雨。杜宇苦啼誰哺雛。古館荒涼人寂寞。呼燈照聲以爲娛。</text>
<title>二十二日途中</title>,<text>日照觀音峯。客離楊根館。東行未一舍。千頃平若按。淸江常在右。遠近皆可玩。復行十里許。歇馬登高岸。于立江中山。遮我望浩汗。土人前致辭。彼本忠州貫。浮來止於此。故以忠州喚。同行謂不誠。皆發一笑粲。靈隱有飛來。蒼吾有此伴。靜者山之常。天常爾何亂。何慕此而來。何苦彼而竄。問之終不言。臨風獨長嘆。</text>
<title>到神勒寺。見前光岩長老杲菴。</title>,<text>十載光岩主席人。驪興江上過今春。相逢悲喜不須說。我亦玄陵侍從臣。</text>
<title>䞟神勒寺</title>,<text>前壓滄浪背淺山。松岡左右作重闌。舟人指點舊塼塔。天樂來朝新石壇。普濟高風迷六合。牧翁妙語冠三韓。書丹自愧不能稱。一片貞眠萬代看</text>
<title>題寬窄山詩卷</title>,<text>四海外非寬。一塵中非窄。上人閑境界。人天莫能測。</text>
<title>惕若齋乘舟來訪。請予飮舟中</title>,<text>驪江煙雨泛扁舟。隨意隨流或泝流。千點峯巒同暗淡。兩邊草木各靑幽。魚因知樂潛相趁。鳥識忘機近尙▦。不有詩仙居此地。豈能爲此畫中遊。</text>
<title>自神勒寺至驪興樓。次板上韻。二首。</title>,<text>名掛精廬片石端。乘舟十里檢孱顏。江邊笑別懶殘子。郡裏來看元次山。豈敢久留居客右。尙憂小弊及民間。非才難狀天慳處。且放樓前風景閑。朝來最喜露乾端。無限奇觀解客顏。日射淸漣明四壁。雲收平遠得重山。飛揚黃鶴靑冥裏。滅沒白鴟波浪間。莫怪樓中人易老。江流日夜未嘗閑。</text>
<title>宿夫金家。書其壁。</title>,<text>淸州方井里。不見十年餘。隣曲多新面。茅茨敝古居。栗林今所植。松木獨如初。盡力奉其主。平頭美可書。</text>
<title>宿於郞家</title>,<text>瓦屋新成壁未乾。老夫適至卸往鞍。須知卜地非凡眼。牧伯判官來此歡。</text>
<title>韓推善尙書見子於高神。明日。又送于江岸。</title>,<text>江邊沙似雪。岸上草如茵。慶我起君病。憐君似我眞</text>
<title>宿原州客舍。次扳上韻。</title>,<text>雉岳雲峯送雨行。簷聲浙瀝晚涼生。已欣淸景移玄圃。更聽佳人唱渭城。遊于躊躇多占意。英雄寂莫有高名。馬蹄到處嗟荒穢。此境川原獨遍耕。</text>
<title>題高達寺</title>,<text>三十年前似夢間。少年交契半黃泉。今來高達古情舍。爲有圓通大福田。四面山屛圍紺宇。一條碑石倚靑天。笑談竟夕忘歸路。還似當時在妙蓮。</text>
<title>曲城，漆原兩侍中及諸公會于繼亭。是時久旱。晚來雨作。韓山君作詩記之。次韻奉呈。</title>,<text>開到榴花院落深。三韓元老此論心。沖融和氣凝天池。颯爽淸風滿樹林。至德久知能贊化。元陽今見變爲霖。會儀偶合溫公禮。眞率終無醉墮簪。</text>
<title>陪牧隱先生往天壽寺賞蓮。次先生詩韻。</title>,<text>三訪蓮池賞轉新。愛蓮今世復何人。未應樂國在西極。莫是濂奚更後身。地爽那憂趙盾日。風香不雜庾公塵。此間眞𨓭誠難狀。喜見詩篇妙人神。滿池雲錦望中新。終日芳香遠襲人。相對風前愛強項。俯觀水底恐分身。半天太華壁無路。千古臨川筆化塵。好向醫王陪牧隱。一觴一詠此疑神。花開花落幾回新。前度劉郞今老人。幸侍高軒尋舊迹。追懷往事似前身。當時共飮荷心酒。今日多爲松下塵。物與我皆無盡處。坡仙眞箇筆如神。</text>
<title>是日登吹笛峯</title>,<text>山頂看山面目新。橫機似試箇中人。八方佳景困詩眼。六月烈風欺病身。暫坐也敎淸到骨。緩行猶欲渴生塵。如飛上下羨年少。並是騏驎秋水神。先生二子一孫從遊</text>
<title>賀許簽書新拜政堂。次牧隱詩韻。二首。</title>,<text>軒軒獨鶴離鷄群。早識騫騰萬里雲。功德家門宜大振。陰陽術數豈虛云。鴻樞四載參機務。鳳沼今朝主藝文。慶事方將來末已。會看手把桂枝分。由來同氣自成群。從虎有風龍有雲。六次爲僚曾衮衮。兩相無隱每云云。賀筵敢訴傷於酒。老境尤欣會以文。更聽尊兄談舊事。團欒不覺夜將分。</text>
<title>送紺岳長老芬上人</title>,<text>出世居家縱異端。功夫各要此心安。臨分求語予何語。願副他時聒目看。</text>
<title>陪牧隱先生至安心寺見九齋。諸生刻燭賦詩。明日。先生示長篇。次韻奉答。</title>,<text>於穆玄陵重儒術。寢廟學宮雙崪屼。講明吾道惠生徒。便蕃雅樂來帝都。庶幾周文歌旱麓。豈弟作人調玉燭。公以先覺被上知。任敎胃于思日孜。靑衿服敎皆隕越。罔敢廢業爲放達。薰陶正望風化行。使公臥病天無情。爾來己到數年外。後學鮮有觀於海。斯文陵替責在誰。引咎歸已眞吾師。濫與主司子所愧。此▦虛名莫予最。放題此日對諸生。還如貢院當時情榜頭一彼或一此。終然可見諸生志。驟兩再至生晚涼。深杯屢倒添醉狂。地淸不畏熱生病。溪漲暫失澄取映。歸途犖确曳杖行。亂石欲起隨初平。道邊松禾多老大。多少珠瓔蒙翠蓋。斯遊豈有堙沒時。海東千古傳公詩。</text>
<title>在赤城別墅。次韓山君詩韻。</title>,<text>歸來心跡喜雙淸。正好田家寄此生。坐客閑軒有蒲薦。照書夜榻賴松明。重茅縱被風飆卷。一木能支揀宇傾。鍾鼎山林皆局促。淹留此地豈無成。</text>
<title>四月望夜。邀牧隱先生登樓翫月。明日。蒙示長篇。依韻奉和。</title>,<text>去年中秋月正明。東家樓下窮四更。前年中秋登此樓。同賞又致吾先生。淸和望夜月更好。無有纖雲滓大淸。洪纖高下共光彩。不許河漢色不改。每欣詩酒任乾坤。不羨笙歌擁冠蓋。停杯問月效古人。幾度經天又出海。厥初斸輪誰鑿氷。近日漸虧無奈因鬱蒸。東西南北自在行。奈何屢被妖蟇陵。汝知萬化出天公。天上人間理則同。苟求其故可坐致。以吾亦在氣數中。有時而微吾不恤。如汝守道存家風。我聞是語益自信。豈厭白首誇龍鍾。</text>
<title>自柳浦還。牧隱先生示五言八句詩。次韻 二首。</title>,<text>性迂元寡合。官罷孰相追。旣以閑如野。還因懶廢詩。摘蔬聊當肉。採藥擬扶衰。來往無人問。怪公先已知。先生百世師。出處喜攀追。不但幸同里。仍蒙屢枉詩。只隨人用捨。恐卜世興衰。羽翼靑冥上。難求報我知。</text>
<title>題義砧上人詩卷</title>,<text>江陽師謂是家山。逐客曾留數月間。遠地思逢無滯礙。却從京輦識師顏。</text>
<title>西海按部金震陽賀兒輩登第。次韻答之。二絶。</title>,<text>中男半子共登科。賀語新看正又葩。況致嘉肴兼水陸。不憂賓客到貧家。能令一道少差科。山水惟供詩思葩。晉盜奔秦是誰德。魚鹽價賤滿家家。</text>
<title>賀新登階</title>,<text>千古三韓選佛場。至今龍象此飛揚。不知幾箇登階者。得遇登階內願堂。</text>
<title>賀新榜眼李之直。次韻。二絶。</title>,<text>狄門桃李幾番新。不似乾坤萬物春。自古文章憎命達。喜君天合不違人。積德之門慶事新。亞元名動禮闈春。二郞眊𥊀應天意。來榜榮親要有人。右一首。寄乃翁▦材。</text>
<title>送麴生。次牧隱先生詩韻。</title>,<text>我愛麴生醇。令我願不違。禦寒固無敵。避暑又可依能攻愁城破。解壯筆陣飛。生惟穈廩祿。國則念民飢。所以被放逐。今去幾時歸。甚欲效朱家。跡至生禍機。不敢匿而送。自計未爲非。遠出四境外。生應賦式微。何當復從我。皺面生光輝。</text>
<title>贈李壯元伯中。牧隱先生作伯中說。李文和字伯中。</title>,<text>同氣相求理固然。壯元尤重是今年。東亭衣鉢將傳得。好辦文筵具慶前。學道求爲孝與忠。此心標準舜周公。綿綿密密提公案。更把功夫質牧翁。</text>
<title>尙州牧使安思祖求書學令</title>,<text>人傑由來積德門。三韓民望謹齋孫。遠求書字惠縫掖。知子盡心風化源。</text>
<title>題慶尙道按廉河右尹 忠國 詩卷</title>,<text>慶尙稱大道。廉按屬宏材。財賦則三壤。風霜並內臺。冠攘今屢矣。糧餉亦勞哉。當此不失望。佳君十倍才。</text>
<title>題休上人詩卷。得擧字。</title>,<text>少小就妙蓮。讀書五寒暑。當時遊天台。未有不我興。休公何爲者。不得一與處。豈非遠聲利。置身山水阻。物外尙有營。爲報四恩巨。旣圖師之形。又印師之語。奉持恐或怠。求得宗儒序。隨雲出山來。歸錫鶴與擧。超然不可親。五臺何處所。何須更稱讚。懶殘子所許。</text>
<title>題平源上人詩卷</title>,<text>雨無泛溢旱無乾。萬像於中摠可觀。我始持膠理昏濁。何時得見月團團。</text>
<title>書全掌令伯至字說後 五倫字</title>,<text>人由達道鮮能思。謾說斯民有秉彝。自昔愛君高立志。至今愧我昩勝私。優游不倚不流處。對越無聲無臭時。日月至焉猶未至。孔顏雖遠是吾師。</text>
<title>陪牧隱先生訪尹文仲。先生有詩。次韻。二首。</title>,<text>訪舊論心日。登高縱目初。樹深如入幕。山好若披圖。醉面愛閶闔。歸途伴望舒。先王手澤在。悲慨繼歡娛。公自注。文仲出示先生手筆秋山圖。世故罔有極。人心難復初。切磨欣益友。會合信良圖。秋木未搖落。晚雲時卷舒。相看無愧負。吾道固堪娛。</text>
<title>九日。陪牧隱先生登後岡。次先生詩韻。</title>,<text>年近知天命。韻無與俗適。駕言復何求。吾廬愛幽寂。盈園霜葩黃。映巷煙柳碧。淵明骨已朽。隹節秋又夕。百世得其心。所賴有文藉。遵彼山下路。役物各有適。豈知山上人。宴坐賞澄寂。悠然送落暉。半月掛空碧。重陽古所名。可不樂斯夕。朗詠陶謝詩。宜爾聲藉藉。後園連山岡。登高更何適。從遊有子弟。又足慰岑寂。秋聲爲兩部。山色當雙碧。準擬嚼黃金。飡繼楚臣夕。無乃殞自天。肴蔌頗芳藉。</text>
<title>宋判事妻李氏挽詞</title>,<text>夫人德合見玄孫。四十年前已九原。里巷家家共嗟悼。況予受業益齋門。</text>
<title>次牧隱詩韻奉呈煕菴大司徒。三首。</title>,<text>道出煕菴無畏菴。名楊中國統諸藍。上床曾荷一人眷。麾塵却從群石談。山海幾年勞遠夢。茶介今日喜相參。我如尺水汙泥甚。皎潔愛公千交潭。忠州勝處臥孤菴。水色山光摠蔚藍。來爲國儲祈永命。時尋親友縱玄談。少年蕭寺思同學。中歲燕都記往參。回首悠悠眞一夢。至今依舊月臨潭。使公狼狽置山菴。盧杞後身猶色藍。空假中觀曾有得。去來今事豈容談。數篇詩要心源洗。一炷香從鼻觀參。汲引無生如許諾。我應搖落任江潭。</text>
<title>對雨</title>,<text>朝來細雨洒茅菴。似惜千林色換藍。漠漠有時迷遠望。濛濛竟日勸淸談。體輕紅葉飄相觸。頭重黃花亞欲參。想見魚兒多出水。豈無襄笠釣寒潭。</text>
<title>奉送仲文相國赴雞林尹。三首。</title>,<text>新羅舊壤我東京。天下聞知半月城。府尹出於論道列。國家從古重蒼生。之官輦毋出松京。祖道東郊傾鳳城。豈但平反供一笑。籜龍遙想雪中生。此心老去易京京。況聽離亭唱渭城。縱或因風達音耗。豈如對面話平生。</text>
<title>成易菴挽詞</title>,<text>首登蓮榜擢高科。世識心胸列宿羅。自是天姿明且哲。更將聖學切而磋。從容最得隨時義。坦蕩那憂鼓缶歌。無復垂紳安社稷。空留快劍斫蛟鼉。</text>
<title>奉題雙淸亭。次牧隱韻。</title>,<text>對面古今迷九疑。公心如貌映當時。殃祥不是自天降。善惡由來以類隨。王氏三槐聊可比。恬侯萬石未爲奇。手栽花木成陰處。新起團茅剩掛詩。</text>
<title>曉起</title>,<text>仲冬天氣似春深。曉起開窓冷不侵。樹上鳥聲初聒聒。墻頭山色尙沈沈。</text>
<title>代書寄慶尙道按廉伯至契友</title>,<text>嶺外江山震蕩餘。按行風味果何如。未聞安否懸懸極。喜見今來兩幅書。</text>
<title>奉賀李贊成擊破倭賊。次韓山君韻。</title>,<text>弟子輿尸靡所同。丈人無咎見今公。豈惟破賊多奇策。全是行師有古風。萬姓皆欣得司命。四方何敢望爭雄。欲知度量眞如海。蓋世功成不伐功。</text>
<title>次韻尙敬藉田途中</title>,<text>咫尺城南久未歸。只緣病骨不堪疲。服勞自汝成童後。幹蠱如吾事父時。遙想田疇將有事。可憐光景盡供詩。去年種柳應無恙。行見新枝褭褭垂。</text>
<title>鷄林府尹寄惠生鮮。作五言 三絶。</title>,<text>海畔人居少。人間海錯稀。喜公連信使。令我奉慈闈。師旅仍饑饉。公私少貯儲。憂中還有喜。全活幾千餘。公應花滿眼。我已雪生鬚。科得相逢日。各驚風彩殊。</text>
<title>慶尙按廉寄新茶。復用前韻答之。</title>,<text>豈期分我至尊餘。雀舌今年貴莫如。歸去蓬萊非所望。正宜澆得腹中書。</text>
<title>次韻答鄭堂後 渾</title>,<text>學字學詩都不精。虛名猶得世人驚。鳳騫鸞聳雙奇絶。始信宣尼畏後生。</text>
<title>奉和牧隱先生喜雨 二首</title>,<text>中夜喜無寐。空階聞雨聲。▦令炎氣散。頗覺病身輕。甘澍均遐邇。休徵賴聖明。旱禾應漲秀。鼓腹待西成。聖上畏天意。衆髡呼佛聲。農時要不害。民事固無輕。颯爽旣終日。滂沱又徹明。愛君如白傅。應有賀詩成。</text>
<title>哭柳右使</title>,<text>巨穎長身望儼然。動人談辯湧如泉。未知壽夭誰司柄。廊廟登庸只六年。</text>
<title>題權小尹守墓詩卷</title>,<text>書中每見孝於親。慼慼神交千載人。得不服膺欣慕極。同時有此慕終身。</text>
<title>嚴光大禪師寄惠芽茶</title>,<text>採茶雖復海邊皆。唯有嚴光品最佳。我自妙蓮知此味。煩師遠寄慰子懷。</text>
<title>奉次崔侍中在盈德時答朴書生詩韻 二首</title>,<text>前後膚功若泰山。中年身寄水雲邊。居民今尙思赤舃。行跡久應生綠錢。雅意未嘗忘在莒。此心難倂畫淩煙。談詩想見當時事。百世知公善事天。早識氷淸同表裏。未應蘖苦異中邊。不爲夷甫開三窟。寧效何曾食萬錢。六道共承新雨露。孤舟猶記舊風煙。書沙情味誰知得。憶在江陽日望天。</text>
<title>次韻奉答牧隱先生</title>,<text>案頭方展簡篇靑。車騎雍容入我庭。柳巷何爲不爲陋。東隣便是子雲亭。新秋雨色帶煙靑。堂上書生不出庭。却憶年前此時節。蓮池幾處賞亭亭。</text>
<title>用前韻寄呈廉東亭 二首</title>,<text>十年宰相鬢猶靑。再振儒風奐廟庭。若問世間誰具眼。當年樵隱與思亭。厭見草茅隨意靑。欲敎童稚理園庭。聞公有菜可當肉。嘉種何防寄野亭。</text>
<title>送▣▣師歸忠州龍頭寺次韻</title>,<text>漢江吾欲釣槎頭。聞說龍頭枕上遊。都下如今送飛錫。寺前何日繫行舟。㲲巾絲履師應費。雨笠煙蓑我豈愁。久要平生崔與郭。會將一笑共登樓。</text>
<title>八月初九日夜坐</title>,<text>皇天分四時。寒暑各有節。祝融何不廉。八月尙炎熱。今宵金氣應。揮扇始得輟。悠然坐南榮。仰視乾文烈月在石木津。不見西柄楬。</text>
<title>覺雲內願堂挽詞</title>,<text>衣冠世胄法中王。物望重爲內願堂。濁世紛紛非所屑。未登壽城示無常。心傳佛印利天人。遊戲斯文藝絶倫。問法求詩吾有望。無緣更見夢中身。</text>
<title>九日。陪牧隱先生及諸公登崇女館後甘露寺南峯。次牧隱詩韻。</title>,<text>一時人物最風流。甘露南岡會上頭。涼吹入松微韻作。幽花如菊暗香浮。遠濃近淡群山晚。心廣神怡極目秋。老我爾來無可意。斯辰天不阻斯遊。</text>
<title>九月十五夜。邀牧隱先生登樓翫月。次先生韻。</title>,<text>雲卷長空露洗秋。無聲河漢近人流。濁醪亦足償淸景。黃菊寧須上白頭。地湧金波澄客位。天修玉鏡掛吾樓。請公莫厭留連夜。不見前賢秉燭遊。四十九年今已秋。吾非幾逐水東流。摧頹不▦附鳳翼。吟詠聊爲側鶴頭。紅葉蒼苔防歸地。淸風明月勸登樓。悠然物我相忘處。笑殺陶潛強絶遊。</text>
<title>尹紹宗待制母崔氏挽詞 二首</title>,<text>五紀人間又五年。雙珠眼見桂枝連。莫嗟今日仙輧遠。餘慶應將萬葉傳。家督最知吾。淡交終不渝。升堂無復望。臨紙更驚呼</text>
<title>奉和韓山君所示 四首</title>,<text>依歸自昔晚爲隣。追逐何曾更擇辰。相逢或當三夜月。陪遊時路九街塵。故知道氣參天地。豈獨詩篇泣鬼神。觀感終然多所得。却慙猶未免鄕人。殘歲寒風積。窮居酒盞疏。愁雲低野迥。東雀傍簷虛。拙可存吾道。閑唯愛我廬。南窓書課進。漸覺日行舒。風長空氣入堂。樹聲終夜若煎湯。開窓已是三竺日。奪目猶存萬瓦霜。木葉皆彤粟粒稀。去來寒雀正依依。遠山松柏非無蔭。亦恐鷹鸇趁後飛。</text>
<title>題雪谷卷子</title>,<text>江谷千年雪未殘。人間熱惱敢相干。比丘棲息得其所。遮莫氷崖道路難。</text>
<title>門生姜淮伯拜代言。寄題 二首。</title>,<text>縫掖芳年拜代言。算來今古少如君。早知老氣蓋諸子。光輔吾王好守文。衣鉢相傳古有言。陽川知我我知君。如今孰謂吾無眼。更待春闈見主文。</text>
<title>送霜泉長老</title>,<text>懶翁高弟號霜泉。眸子暸然氷雪顏。未向石頭曾踢倒。草鞋遮莫萬重山。</text>
<title>曲城府院君廉忠敬公挽詞</title>,<text>兼達尊三冠海東。淸明氣質世無同。兩朝禮樂皆研極。一代功名孰比豐。年近八旬猶儆戒。慶流諸于摠英雄。知公此日無遺恨。何翅汾陽有始終。</text>
<title>初夏</title>,<text>坐歇淸漣際。行穿綠暗中。花時雖已過。心賞未曾窮。</text>
<title>韓山君出遊神勒寺。作二絶句寄呈。</title>,<text>公遊雲水憑西敎。我在風塵爲北堂。但使此心無住著。人問何處不淸涼。黃驪雖是好江山。莫或携家去不還。筆削春秋敎在簡。宣凡豈舍洙泗間。</text>
<title>送大護軍直門下李茂廉按西海</title>,<text>將種世皆數。吏材君又良。明時選按部。令望最重房。梨掖議論輟。棠陰敎化揚。一方誰不仰。春雨或秋霜。</text>
<title>送新進士韓有文歸覲西原</title>,<text>陶隱文士靄雲屯。有韓氏子良而溫。戰藝文如甁水飜。落第天遣浚其源。今持一勝歸故園。將獻親壽宣上恩。人言同姓古所敦。而我與爾皆西原。平生心服爾家尊。懷才抱道臥煙村。欲薦一鶚雖所存。自束高閣難爲言。于公他年必高門。期爾鍊業擢壯元。</text>
<title>權希顏外姑洪氏挽詞</title>,<text>家門本積善。婦道自無頗。半子皆豪俊。外孫何衆多。中年喪嘉㻦。幾歲患沈痾。此日應歡喜。雙墳對嶪峨。</text>
<title>韓山君示賞蓮 三首。次韻奉答。</title>,<text>世我相遺百不聞。任敎盛酒瓦爲盆。可憐養目心猶在。思見荷花蔽浪紋。荷花宜賞復宜聞。弊宇今無千葉盆。聯騎遊觀吾所願。天機何處錦成紋。往時廣濟興無涯。觴詠池邊至日斜。蓮與懶殘今不在。豈非俱是避紛華。物化今知亦有涯。依然一逕傍也斜。往來馬上增悲慨。不見荷花見水華。何人似我舅翁賢。別野開池爲種蓮。今歲旱餘猶未發。陪公須往藉田邊。每笑淵明未苦賢。飮中知菊不知蓮。先生宛在濂溪後。俗物無由到眼邊。</text>
<title>哭鄭圓齋 公權</title>,<text>自少高孤聳士林。玄陵感我至誠心。折殘丹檻忠言苦。訓道靑宮聖意深。若假天年才得展。豈憂時事力難任。玉樓記罷歸來未。白首阿彌淚滿襟。與君皆癸酉。日月後於吾。再從表兄弟。更爲堂妹夫。書筵思共侍。帪殿憶同趨。此路何先去。黃泉得見無。</text>
<title>聞鷄有感</title>,<text>嗜睡平生美夜長。幾驚初日入窓明。如今五十年將至。每聽隣鷄第一聲。</text>
<title>姜淮伯齎▣宣醞。往草溪迎兩親以來。諸公作詩美之。追次其韻。</title>,<text>子孝動天意。王明照我儀。美談中外播。盛事古今稀。宮醞傾霞液。鄕山映錦衣。吾門幸有此。敢作子雲揮。</text>
<title>奉題致堂</title>,<text>鉇齋賢嗣致堂公。方寸虛靈卽物窮。知旣至來心自定。曲能誠處理皆通。奉先思孝不忘本。爲下克忠寧有躬。會見中和天地位。男兒到此乃豪雄。</text>
<title>黃檜山君 裳 挽詞</title>,<text>生長中華國。登庸英妙時。御筵通禮法。賓館善言辭。射遠久無敵。酌多終有儀。黃扉幾出入。無復見曺隨。</text>
<title>七月初有日。往藉田田舍。荷花始開。使人奉邀牧隱先生。先生以疾不至。使其子副使垂示佳作。依韻奉答。二首。</title>,<text>廢沼蓮猶在。莞村日更幽。隣翁成獨往。詞伯望來游。意豁寬閑野。身輕洒落秋。紅粧怨不至。脈脈摠含愁。年年碧筒飮。往事儘悠悠。長者思同賞。阿戌今共游。荷生自仲夏。花發及新秋。</text>
<title>七月晦日。欲陪牧隱先生同往賞蓮。先生又辭以疾。明日。奉呈一絶。</title>,<text>八月天高露欲寒。荷花幾日不摧殘。城南尺五惜一往。無奈愛蓮情已闌。</text>
<title>題玉峯上人卷子</title>,<text>不囚追琢與磨礱。雪色氷容映碧空。幾點飛塵來欲惹。須知拂拭主人翁。</text>
<title>卒柳代言妻元氏挽詞 二首</title>,<text>君子芳年隔九原。心傷草露托祗園。眼看將相當門戶。更有登科內外孫。晚歲田廬甓寺邊。書碑半月荷恩憐。秋風歸葬城東路。空想容儀淚洒天。</text>
<title>送仲英上人</title>,<text>空花可待劫成灰。優鉢曇華須刻開。欲與上人評此理。上人此去幾時回。</text>
<title>題楚谷上人卷子</title>,<text>楚山之谷。至寶攸伏。深藏石中。潤及草木。世無識者。我獨有目。未能剖開。抱璞以哭。誰爲玉人。敎我雕琢。玉人敎之。先利其器。去其外麤。惟理是視。彫之琢之。精一無二。將見光明。照天燭地。爾其勖哉。母或中止。</text>
<title>扈駕至南京。韓山君在神勒寺。寄示絶句。次韻奉答。</title>,<text>君王到此戒三風。端栱無爲坐法宮。地德豈非裨聖德。放歸歌舞遠頑童。公自許。官妓隨駕者十人。皆放遠之。病身扈駕昌霜風。來占城東一畝宮。有故悤悤留不得。爲緣家內富兒童。</text>
<title>自南京歸松都。馬上口號。</title>,<text>南都告暇往松京。首路三峯東面行。雲淡雲濃惱人意。山明山暗起詩情。美材應入俠家用。沃壤寧容野老耕。地德果能延國祚。日官宜不念民生。</text>
<title>題長湍院樓</title>,<text>雪▣經過人馬勞。登樓小憩俯江皐。石難聲急水風細。巖谷氣沈山日高。</text>
<title>陟山君朴 元鏡 挽詞一絶</title>,<text>天姿恭敬與人忠。諳練朝儀靡不窮。自古知臣莫君若。玄陵眷顧異群公。欲追殊遇報無緣。視事園陵久愈虔。得見先王應自喜。情鍾我輩枉潸然。</text>
<title>次韓山君初夏詩韻</title>,<text>蒼龍行已九句餘。靑女來如十月初。雨點年來又稀少。未知史氏若何書。四百六十五年餘。遙憶聖神開國初。繼繼承承到今日。昭哉光訓載於書。</text>
<title>奉香赴弘慶寺。祝釐之餘。到碧瀾渡。登樓仰觀思菴相國丁酉年所題。不勝感嘆。依韻奉和。五首</title>,<text>不識碧瀾渡。今踰知命年。如今幸寓目。爲到寶華前。禮佛少餘暇。祝君多歷年。暫時須到此。勝槪要當前。八月十六日。潮頭聞有年。靈胥所不及。江勢自如前。丁酉思菴句。吾吟癸亥年。追懷帷幄日。彷彿若瞻前。歲月若流木。江山如昔年。誰將繼芳躅。陳善一人前。</text>
<title>目菴上人携卷子求詩</title>,<text>盈天地內物無窮。分別皆由阿堵中。莫謂四塵成幼質。何曾老見異孩童。儒生每慮視非禮。佛者常觀色卽空。照了大千如有術。敎吾方便得神通。</text>
<title>安提學 仲溫 挽詞。六言。</title>,<text>姜被恩深衆弟。萊衣孝篤雙親。位則早爲樞宰。天何不壽仁人。</text>
