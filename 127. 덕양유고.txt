<title>喜雪應製</title>,<text>瑞雪繽紛遍九垓。禁林朝日照瓊瑰。辟蝗餘氣宜牟麥。潤物全功着草萊。節序潛隨仁政順。天機默與聖心回。欲知嗣歲豐穰兆。須見庭前玉屑堆。</text>
<title>枯竹</title>,<text>枯竹亭亭不作林。孤根著地未能深。長年自倚風霜操。此日那堪煙雨侵。桃李終欺凋舊節。梅花應愧負貞心。何當裁得柯亭笛。一奏雲霄鸞鳳吟。</text>
<title>宿檜巖寺。贈引泉上人。</title>,<text>古寺相逢是故人。笑談眞箇舊精神。多師自得煙霞趣。愧我長蒙朝市塵。幽壑夜深聞蜀魄。秋天雲盡看氷輪。世間茲會應難占。須把沙杯不厭頻。</text>
<title>送沈欽之 義欽 完山曝曬之行</title>,<text>得意秋風使者行。侍臣光彩足爲榮。身辭玉陛心應戀。手閱金函眼更明。十里桑麻看沛邑。百年興廢撫殘城。歸來袖裏如杠筆。寫盡湖南民物情。翰林聲彩冠詞臣。日侍迎英寵渥新。夙歲心懷須展布。士生遭遇是昌辰。三秋懸戀思家夢。千里羈危許國身。聚散悠悠元不管。別離何用浪傷神。關山南去望桑梓。數載奔忙闕掃除。落日荒丘鴉亂噪。秋風殘逕草蕭疏。傷心更履新霜露。設祭還非舊糲蔬。天地悠悠風樹恨。只將簪紱耀窮閭。錦水南涯去路悠。遙岑縹緲是王州。湖山乘興吟肩聳。樓觀題詩醉墨流。要使胸懷能有守。不須聲色始銷愁。雙城往事渾如夢。刮目他時竢返輈。自笑區區要利名。十年榮辱付殘生。謀身未遂歸田計。抱志徒勤報國誠。涉世多來知世態。閱人深處見人情。病中離別尤增感。獨立塵寰歲月驚。</text>
<title>送朴而晦 世熹 奉使歸關北</title>,<text>牢落不世士。蘊抱經濟器。遭逢況明代。耿耿報國意。綸音下九天。悤悤遠行使。勝遊須壯歲。夙心欣得遂。峨峨鐵關曲。悠悠東海涘。秋風動客思。天涯白雲起。人生天壤裏。自立唯秉彝。臣忠而子孝。此外吾未知。非無技藝能。足以名一時。大義苟未明。觸處迷路岐。古人不貴才。以德爲身基。根本旣得修。可擧而措之。君侯學古先。早辨理與私。茲行爲王事。去矣莫留遲。顧念北堂親。白髮颯以垂。奉養有昆弟。豈異君在茲。致君與澤民。乃是男兒事。事業旣云難。遭逢亦不易。東方箕子後。紛紛幾亂理。道學久閉塞。至化無由施。方今中中興。日聖主愛儒士。迎英日講論。庶幾唐虞治。吾輩亦何幸。得侍經幄裏。治在堯舜下。自爲吾輩恥。斯竭犬馬力。當期斃後已。吾心苟不慊。何緣格天意。嶺北風霜地。土瘠而民貧。況彼驕悍將。刑戮以制民。生民日凋殘。何人布深仁。往往使介行。馳騖徒勞身。君今奉詔去。朝廷喜得人。從容訪民瘼。歸來達禁宸。丈夫生一世。要當淸塞塵。渺渺長白山。天涯浮翠眉。茫茫扶桑海。滄波無窮期。客子遠行邁。悠悠傷我思。相看不忍別。非爲惜別離。凄凄秋日暮。卒卒寒蛩悲。感時抱幽志。聊以寄新詩。我昔北遊日。離懷喜絃歌。紅裙羅坐隅。得意心自誇。歸時朋友戒。所負吾實多。至今思放浪。往事堪一嗟。平生自許志。與世不同科。俗習苟不免。其如夙心何。君乎念此意。工夫須自加。用心勤密地。事事不放過。</text>
<title>會于讀書堂。贈柳天章 成春 落職歸鄕。</title>,<text>數載辭親日抵年。一官榮辱是塵緣。家山已入客邊夢。舊里爭迎天上仙。薄畝耕耘春帶雨。寒江漁釣夜迷煙。有身隨處君恩在。却望長安路隔千。</text>
<title>丁丑七月。禁直詠懷示季雅。李淸</title>,<text>黃鵠千里遠。矢繳杳何施。江鴻戀香稻。銜蘆遵水涯。出門望鄕關。客子何所之。蕭蕭楓桂林。一夕容顏衰。寒雲落空庭。菊花依短籬。美人隔前浦。夜月長相思。相思不可見。日日秋風吹。</text>
<title>禁直詠懷示元沖 今淨</title>,<text>秋陰滿空庭。庭樹涼飆生。幽人悄獨坐。雲山杳冥冥。流鸎稀舊音。寒蟬多苦聲。歲聿已云改。悠哉故鄕情。南山松柏幽。北山煙霧深。遊子暮何之。庭樹生秋陰。歸雲向遙岑。宿鳥投前林。幽懷杳不極。淸風吹我襟。</text>
<title>送金子由 光轍 歸守密陽</title>,<text>昨別親交今送君。一春重此嘆離群。天涯客夢迷丹闕。嶺外歸心指白雲。聖主求治誠獨切。士生圖報志須勤。更新頑俗身爲敎。佇見南州善政聞。</text>
<title>奉別慕齋先生 金安國 觀察湖南</title>,<text>少年才學際明時。一侍經帷鬢已衰。感激君恩思未效。丁寧天語耳常知。身違輦轂鄕關遠。夢落江山歲月遲。千里奔忙元不苦。恐將懷抱負前期。離亭此別意何忙。西日悠悠客路長。南極星河愁入句。北京花樹夢遊鄕。江樓月落人煙淨。野館燈昏秋雨涼。迢遞故山音信絶。每看雲際雁橫翔。</text>
<title>送金襄陽 璿</title>,<text>作宰孤城海一邊。當春歸意正茫然。奇才卷向殘氓展。馨德思憑僻邑宣。十里桑麻新雨露。數村花柳舊風煙。淮陽臥治寧須久。應有泥書下九天。關東形勝冠吾東。秀水佳山綵畫同。案牘餘閑尋野趣。詩樽隨處洗塵胸。樓臨海月天疑晝。路入鳴沙花點紅。千里奇遊空夢想。謝簪安得訪仙蹤。歲月紛紛鬢髮新。少年懷抱幾多伸。功名已覺一場夢。身世長纏千尺塵。郭外雲山空自好。沙邊鷗鷺莫相親。東郊此別寧追及。遙付楓巒九十春。</text>
<title>送太叟先生于中國</title>,<text>漠漠黃虞遠。悠悠歲月流。周公不見夢。孔子欲乘桴。王道有興廢。蒼生幾戚休。誰知海外士。空作杞天憂。氣格超凡骨。風流眞世豪。一身應許國。萬里敢辭勞。鄕月生東海。胡雲起北壕。歸心無晝夜。天際水滔滔。</text>
<title>送汝愼 崔昌命 先生歸安邊</title>,<text>亭亭南山松。風霜舊年色。冥冥雲霄鴻。矢繳何所逼。白日在靑空。昭光遍四域。浮雲正欲蔽。恐此西山昊。蘭桂日以瘁。雨露滋荊棘。悠悠玩芳華。歲月流不息。採蘋欲贈君。滄洲杳不極。歸哉奉慈顏。朔雲橫嶺北。平生荷恩寵。遲遲傷去國。金鑾共論文。他時應自憶。征衫不可挽。別淚沾我臆。長沙棄賈傅。淮陽老汲直。今古一相歎。凄風吹惻惻。</text>
<title>記夢</title>,<text>玉閣崢嶸半出雲。雨中高話夜初分。珠簾不捲宮門鎖。寂寂空階花樹芬。</text>
<title>雨中</title>,<text>三旬苦雨未全晴。獨鳥無棲託樹鳴。何處客來傳小札。夜堂孤夢溜聲驚。</text>
<title>次</title>,<text>簾外靑山秋氣晴。碧林無數聽蟬鳴。江南此日誰傳信。一夜西風梧葉驚。</text>
<title>廣程驛</title>,<text>一夜山中暴水深。門前狂漲半扉沈。村家隔樹人何處。唯有空籬倚久林。一林山氣雨霏霏。滯馬郵亭步夕暉。古館秋深行客盡。蜻蜓猶自繞庭飛。</text>
<title>錦江</title>,<text>秋津人不渡。日暮客憑欄。星漢低晴野。江流斷夜山。船燈吹浪暗。沙鳥宿汀寒。古邑迷歸路。蒼煙深水關。</text>
<title>宿聚遠樓</title>,<text>客路依依去國心。南州歸夢太煩襟。高樓獨對秋江月。杜宇悲涼何處林。</text>
<title>茂長城</title>,<text>野壘隣夷島。邊雲接戍樓。將親投絶域。旅食背居州。骨肉分千里。存亡隔幾秋。今朝故鄕淚。獨灑海城頭。</text>
<title>偶書</title>,<text>古城雲物自依然。疏竹閑花非昔年。世路險危須側足。林原平衍可歸田。秋樓月隱煙凝樹。夜浦風生帆入天。獨滯異鄕悲歲暮。幾回孤夢海山邊。</text>
<title>雨夜</title>,<text>微雨灑寒竹。涼風生小堂。虛簷疏溜響。幽閣濕螢光。暮氣先高樹。村煙入弊墻。坐愁銷燭短。孤角夜何長。</text>
<title>書寄</title>,<text>日暮邊城生客愁。高樓獨上意悠悠。殘霞落鶩晴秋海。片月孤舟煙樹洲。北極數星橫屋角。西山千疊隔炎州。故人一別鄕關遠。夢與長江夜夜流。</text>
<title>過長沙古城</title>,<text>孤臣長憤切。王業竟何如。斬佞空懷劍。憂君獨上書。忠言雖見逐。直節豈宜除。流落炎州客。傷心舊國墟。玉闕關山北。殘城瘴海頭。孤囚臣獨在。離亂國誰謀。雲接松岑暮。潮鳴竹岸秋。鶴書終未待。歸思夜江流。</text>
<title>起出菴 在禪雲山</title>,<text>一水回山遠。雙巖夾寺高。石門穿竇暗。雲逕傍崖勞。古殿棲殘釋。危林掛暮猱。小窓松竹淨。聊亦寄吾曹。</text>
<title>重愛寺</title>,<text>石徑泉苔濕。幽林山翠空。白雲歸遠壑。靑鳥宿層峯。夜殿殘僧語。西風古寺鍾。客窓聊寄夢。微月玉岑東。</text>
<title>夜書懷</title>,<text>宦路風塵鬢髮森。林泉應已愧紳簪。南州縱慰庭闈念。北闕何堪輦轂心。山雨夜驚高葉響。煙蘿秋入破窓侵。百年未占終朝暇。一宿荒涼古寺深。</text>
<title>開心菴</title>,<text>朝雨霽林頂。殘煙生洞門。路侵沙水盡。峯壓石泉分。疏樹隱孤寺。微鍾落遠雲。小休還步杖。山氣自秋曛。</text>
<title>天上窟</title>,<text>懸崖苔逕逼。絶壁石橋橫。僧住孤峯淨。窓臨衆岫平。秋天廻雁遠。西日海雲明。獨倚千山暮。南星落後楹。</text>
<title>懺堂</title>,<text>訪隱歸深壑。尋僧越峻巒。路回秋樹翳。門對曙峯寒。古榻幽螢亂。孤林遠磬殘。小燈方丈室。灘響夜侵欄。</text>
<title>丈室</title>,<text>風巖驚睡鶴。空谷絶行跫。海月生孤嶺。林光入小窓。山圍屛畫疊。峯對玉簪雙。默與高僧坐。寒泉鳴夜淙。</text>
<title>夜詠</title>,<text>綠髮紅顏悲歲流。白雲靑鶴夢悠悠。數聲杜宇層林暮。千里鄕關海樹秋。黃葉亂山僧閉寺。碧岑孤月客登樓。玉人何處吹簫在。煙壑蒼蒼迷夜愁。</text>
<title>奉寄金慕齋觀察</title>,<text>迢遞炎州路。羈離鄕客心。淸塵違几案。華札見徽音。古寺人誰訪。空山鳥自吟。西風驚遠夢。雲樹間秋岑。</text>
<title>次公嘏韻 金錫</title>,<text>老木蒼煙重。高梢夕景遒。鳥鳴巖雨晩。林繞畫堂幽。海岫歸鴻斷。江關廻路脩。詩僧同對語。殘月曙山秋。</text>
<title>靈泉寺</title>,<text>古谷遊人少。幽禽樹樹吟。馬行寒寺約。僧在碧谿林。秋檜門前老。淸泉砌下深。一杯聊款慰。山路已西陰。</text>
<title>下山</title>,<text>鄕邑亦塵累。雲山長夢端。僧歸樵逕斷。人度野橋殘。暮色依林暝。秋煙生樹寒。他年尋小寺。好在舊巖巒。</text>
<title>次公嘏韻</title>,<text>野樹鴉飛歇。荒城自夕陰。訪山秋又晩。懷土病兼侵。海北多歸舶。關南盡隔岑。芳樽誰與酌。邊月隱江林。</text>
<title>重答公嘏</title>,<text>疚懷徵夙志。憂道惜流陰。經世浮名累。行身俗事侵。夢懸關外月。愁對海中岑。歲暮邊霜苦。蕭蕭楓桂林。</text>
<title>惜別</title>,<text>客有故園念。天涯遠送行。逢人問歸路。立馬望鄕城。瘴雨遙連海。風沙遠接營。離亭洲渚近。莫聽塞鴻聲。</text>
<title>向邊山道中</title>,<text>海風忽起長沙嶺。江雲驅入禪雲山。山頭松樹森森立。野外海色粼粼瀾。漁人早向滄洲去。我亦離家行未閑。瀛岑只有隔前浦。暮雨霏霏蒼翠間。</text>
<title>宿漁村</title>,<text>風雨漁村晩。詩燈滯客愁。岸驚千浪蹙。門掩一潮頭。海氣寒生夜。江聲爽引秋。旅魂誰自托。霜雁宿蘆洲。</text>
<title>渡海口</title>,<text>逆旅隨商舶。孤檣過海門。渚風翻浪積。島霧噴江昏。遠岫明秋浦。遙潮帶晩村。客愁千嶂岸。日暮有驚猿。</text>
<title>泊生浦</title>,<text>湖雁飛洲歇。江雲入海微。潮開千頃淨。風緊一帆歸。浦葉鳴藤嶼。巖楓映竹扉。蓬窓留客醉。延想洗塵機。</text>
<title>來蘇寺 在邊山</title>,<text>野寺寒山洞。孤筇遠別人。泉林遙俗世。詩酒近心親。澗葉晴翻露。崖篁暗落筠。森沈松院暮。不見有囂塵。</text>
<title>臨方菴</title>,<text>板屋蕭條覆晩藤。秋岑回互碧層層。山禽日暮巢禪榻。花落空潭不見僧。</text>
<title>實相寺</title>,<text>疊疊岑巒一寺西。遠隨仙釋覓林蹊。寒潭日照魚相戲。碧樹秋深鳥不棲。峯翠入樓禪幌冷。泉雲連殿佛燈迷。香煙未盡僧鳴磬。玉露團團曉月低。</text>
<title>月井臺</title>,<text>孤峯低晩照。深壑起松聲。縹緲群山鳥。依微冬柏亭。海天晴靄靄。浦雁遠冥冥。極目憑秋磴。長空一嘯淸。</text>
<title>嶺酌</title>,<text>獨醉層岑夕。孤簫衆壑驚。浮雲無定止。山月幾虧盈。野鹿尋行迹。巖鼯聽酌聲。塵襟猶未盡。何處問仙靈。</text>
<title>月明菴</title>,<text>寥落驚殘歲。蕭疏帶瘦顏。西關千疊浪。北極萬重山。海嶼雲長在。秋霄鶴未還。夕陽搔短髮。惆悵水煙間。</text>
<title>登雲菴</title>,<text>丹書金竈謾流傳。鸞鶴徘徊不見仙。靑鳥黃塵蓬島外。寒雲老木貝宮邊。夢乾滄海一杯瀉。眼落齊州數點煙。坐覺人間陵谷變。碧桃何路借長年。</text>
<title>仙遊巖</title>,<text>落日山椒轉。松陰石上連。亂峯回畫障。虛籟韻流絃。鶴舞看層樹。魚游俯靜淵。自將消俗累。非但愛林泉。</text>
<title>深寂寺。次兄韻。</title>,<text>殘秋蕭寺亂山深。碧水無塵瀉石心。今夜共君何處宿。玉岑迢遞綠煙沈。</text>
<title>隱峯寺</title>,<text>朝辭白雲寺。夕扣蒼崖扃。靜室留僧影。空壇來鹿鳴。天澄霄漢沒。霜白曉鍾淸。客路秋山外。迢迢懷玉京。</text>
<title>次公嘏韻</title>,<text>客行松寺遠。斜日轉秋山。鳥雀歸林靜。煙霞出岫閑。曙燈靑焰焰。巖瀨瀉潺潺。一夜幽襟歎。徘徊雲水間。</text>
<title>義相菴</title>,<text>孤臺矗矗入煙空。雲盡滄溟一望窮。三十八峯秋夜月。玉簫吹徹海天風。</text>
<title>義相臺</title>,<text>孤筇携老病。萬里寄長風。海遠三山島。臺空四聖峯。江河浮積氣。天地受微蹤。虯鶴何從得。憑虛送斷鴻。</text>
<title>蘇來寺</title>,<text>蒼崖絶路挽林根。古塔殘書手自捫。此日傷懷來野寺。何人遊賞到松門。雲深老樹巢孤鶴。日落群峯響斷猿。潮水不知人事變。朝朝空向海關喧。</text>
<title>蓮葉酒</title>,<text>白玉池中釀。淸香葉上聞。色凝秋夜露。寒透曙泉雲。酌月分松影。斟花泛菊薰。一醺蘭桂徑。山氣亦芬芸。或言芳芬</text>
<title>淸臨寺</title>,<text>層峯繚繞藏仙境。一水玲瓏隔斷林。塵世幾回傷白首。靑山終不易黃金。殘苔弊塔千年寺。獨鳥孤雲萬里心。暮歲簪纓如可謝。武陵漁父定追尋。</text>
<title>靑淵洞</title>,<text>奇岑萬疊廻幽洞。絶壁千層半夕陽。葉落松壇游鹿戲。淵徊石竇毒龍藏。巖鼯負栗深窺穴。林鳥含巢倦度岡。勝地不辭煩一醉。滿山秋思水聲長。</text>
<title>開巖道中</title>,<text>碧巘迢迢沈紫霧。丹崖落落陰蒼松。山山曉色林林影。谷谷秋聲樹樹風。實相水交深寂水。淸臨峯對白蓮峯。浮雲一去空陳迹。嗚咽寒灘晝夜東。</text>
<title>下山道中</title>,<text>夙聞南極有瀛洲。此日相尋第一區。紫嶺蒼杉棲鶴老。碧雲丹洞祕仙遊。千峯月色分僧影。萬樹猿聲斷客愁。匹馬山城還北望。長江空向海門流。</text>
<title>出山道中</title>,<text>塵喧不似泉巖靜。獨樂誰如與衆人。幸遇聖明酬素抱。喜從良友契微身。如今宵旰求遺逸。何處雲林有隱淪。我亦金鑾舊學士。山靈莫笑浪簪紳。</text>
<title>渡海門</title>,<text>江暝聽驚雁。離歸夜泊初。客行秋雨後。村靜曉潮餘。珠淚鮫人泣。荊扠 恐作釵 海婦漁。買魚囊已盡。不見故鄕書。</text>
<title>懷邊山有感</title>,<text>京國離情阻。山川知識疏。靑春懷雨露。白髮負樵漁。出處千年會。榮枯一夢餘。世間魚水樂。誰見賦歸歟。次蘇來寺韻 子順 兄進奇海山迢遞接天根。絶磴蒼苔手幾捫。野客倦投寒嶂寺。白雲空鎖碧蘿門。松邊冷影秋霄鶴。月下淸音曉嶺猿。一衲孤僧方丈住。皺眉應厭俗人喧。次義相菴韻鶴去層岑淨社空。海天孤日遠無窮。一聲畫角秋山晩。吹起斜陽萬壑風。</text>
<title>次安判書韻。書寄釋森上人</title>,<text>人生天地共悠悠。夢裏光陰去不留。萬疊雲山雙草屩。百年身世一虛舟。禪潭秋盡魚龍隱。瀛海潮生島嶼浮。想見江湖飛錫處。忘機唯有日邊鷗。誤落紅塵歲向闌。夢魂空繞舊江山。楞岑暮氣煙凝點。猬水秋波月色團。露濕蘿衣雲臥冷。泉侵竹簟野眠寒。俗緣已盡禪機熟。一室神遊四海寬。</text>
<title>冬柏亭</title>,<text>芳樹千尋岸。高秋四望通。鯨瀾翻海日。螺嶼點雲空。氣積三山外。天回一水中。蒼茫煙月暮。獨立欲誰從。鼇背層瀾積。滄洲秋色遐。歸帆天際島。落雁日邊沙。海暗群峯霧。潮通萬里波。蓬山何處望。目斷碧空霞。重巖衝疊浪。絶岸壓鴻溟。葉落千年樹。雲開百尺亭。浮天霞海動。映日島潮平。漠漠煙波外。悲歌寄遠汀。</text>
<title>次子剛 張玉 韻</title>,<text>古壘風煙斷。空林鳥雀鳴。嶺雲迷別路。江笛送邊聲。去國三秋夢。懷人萬里情。茫茫滄海岸。日暮倚孤城。子剛韻搖落谿山路。悲涼鼓角鳴。寒雲迷北嶺。孤雁寄西聲。此地同秋日。他鄕異旅情。相思知夜永。歸夢落邊城。</text>
<title>客懷</title>,<text>海戍塵沙暗。荒城落日遒。一年一回別。萬里萬重愁。月隱溪樓夜。風鳴島葉秋。歸心何處斷。江水不曾留。</text>
<title>宿禪雲寺</title>,<text>重門喬木翳。疏牖飛峯明。草砌寒蛩泣。花溪暗水鳴。香煙生寶篆。山月入空庭。寂寂聞僧偈。曙天淸露零。</text>
<title>夜吟</title>,<text>溪雲廻暗樹。山葉落殘湫。塔影空庭月。蟲聲古屋秋。宵虛凝野籟。峯露滴潭楸。獨與寒僧酌。松簷星漢留。</text>
<title>憶邊山舊遊。書與僧尙淳。</title>,<text>海山秋日晩。孤客滯雲蹤。洗眼仙溪水。開襟月井風。蘿衫猶濕翠。楓逕憶鳴筇。送送西飛鵠。獨廻義相峯。</text>
<title>朝起</title>,<text>蕭疏潭樹影。淅瀝海杉聲。爽氣宵雲卷。廻風雨葉輕。菊承巖露潤。楓帶曙霜明。歸路煙林暗。山泉空自鳴。</text>
<title>楓</title>,<text>空山有幽桂。亦足契心朋。散染凝寒露。裁霞映粹氷。石知根苦入。霜會葉思稜。苒苒秋華改。念君胡不矜。</text>
<title>送亨仲 尹衢 赴京</title>,<text>落落扶桑客。少年懷遠遊。秦城迷塞望。遼海隔鄕愁。燈暗燕雲暮。劍驚胡地秋。風霜一萬里。日夜白添頭。</text>
<title>送恕卿 韓忠 忠淸道水使</title>,<text>城闕關山遠。樓臺瘴海邊。歸心迷極浦。別淚灑寒天。木落暗江雨。秋深古壘煙。悠悠投絶域。日暮撫孤絃。霜風寒葉殞。江日暮山沈。故國愁千里。孤城伴一心。軍旄邊月暗。書幌夜潮侵。塞雁誰傳札。雲連碧海深。</text>
<title>記夢</title>,<text>異域江山故國同。天涯垂淚倚孤峯。潮聲寂寞河關閉。木葉蕭條城郭空。野路細分秋草裏。人家多住夕陽中。征帆萬里無回棹。碧海茫茫信不通。去年冬之中初直闕夜。夢浮扁舟循岸。而轉登一峯。東南滄海浩渺。西北雲山漫空。夕陽斜嶺。村家在岸。遙見城郭隱翳於煙樹之中。徘徊惆悵。有去國遠遷之思。中路問之。乃吉城云。及覺。驚汗滿身。餘懷尙悽然以悲。爲詩以記。</text>
<title>牙山謫居詠懷。寄仲耕。尹自任</title>,<text>孤囚海一徼。魚鳥但相群。淚暗關山雪。心飛故國雲。雁風霜氣逼。燈雨夜光分。苒苒芳年暮。隔江空憶君。炎荒萬里外。日暮與誰群。賦絶長沙鵩。心知衡岳雲。旅帆天外斷。鄕路雪邊分。塞北多歸雁。無緣一問君。江城寒日晩。獨鳥遠離群。滄海無歸客。關山有住雲。霜寒蘆葦動。夜靜星河分。落盡天涯淚。因風一寄君。嚴霜吹晩葉。宿客暮求群。海國三年別。鄕山一片雲。驚猿吟雪盡。落羽隔天分。唯有湖邊月。今宵又照君。風沙江不霽。驚鶴獨無群。秦塞幾回雁。楚天多暮雲。人猶千里遠。月自兩鄕分。一掬相思淚。何時更見君。</text>
<title>偶題</title>,<text>古郭嵐煙老。孤村鷄犬閑。野寒人獨去。林暝鳥相還。江雨灑斜照。海雲沈遠山。西峯僧舍近。隔水暮鍾殘。</text>
<title>詠物</title>,<text>有鳥類寒鵲。雙飛復雙鳴。南山高樹林。往來聊寄生。口含海中泥。足持邊草莖。風雨結所止。歲暮相經營。翩翩驕俠兒。輕肥事橫行。手中弓似月。囊中丸似星。雙丸落雨羽。折翼隨榛荊。蕭蕭枝上巢。一夕風飄零。爾死已可哀。爾雛將誰寧。寒林不足託。夜雪空嚶嚶。寄語世上人。休懷害物情。</text>
<title>謫中吟</title>,<text>江淨暮煙斷。天空落日長。一聲羌笛怨。千里逐臣傷。鳥宿沙邊雪。猿棲嶺外霜。白雲何處望。晴海遠茫茫。故國十年謫。瘴江千里長。滄浪空有詠。菰米幾懷傷。愁接吳山雨。鬢添荊樹霜。悠悠萬古恨。一寄海蒼茫。去國淚無盡。思家愁獨長。百年空負志。一死有餘傷。滄海魂遊月。荒山骨埋 許典翰篈。聞於北道故老。則瘞字云。 霜。世間誰會意。天地亦微茫。</text>
<title>寄家兄</title>,<text>西海蒼蒼萬里波。一身藏處亦爲多。數聲歸雁南天遠。白首孤親奈爾何。</text>
<title>書懷</title>,<text>海霜風氣夜嘐嘐。江上驚禽轉失巢。鵲喜鄕心來近樹。雲愁別望落遙郊。篝燈一點窓疑曉。山雨數聲門似敲。獨憶故園殘雪後。臘前梅蕊動寒梢。</text>
<title>夜書</title>,<text>陰陰寒雪暮。翳翳嘉樹影。幽雲吐微色。霜月生高嶺。泠泠泉瀨響。蕭蕭林木靜。孤村人不歸。茅齋夜方永。空庭獨徘徊。星河看耿耿。</text>
<title>懷故人</title>,<text>空城立馬望行衢。雲樹蒼蒼隔暮湖。故國幾時還托袂。浮生從此永分途。愁深瘴海波瀾動。淚濕荒煙草木枯。何處江山今夜月。碧天無際雁聲孤。</text>
<title>安邊龍塘。別圭復。柳庸謹</title>,<text>萬里胡山謫。茲行未有還。離亭一杯酒。迢遞海門關。</text>
<title>登蔓嶺侍中臺</title>,<text>海遠雲長暗。天遙雁不回。生還如有日。更上侍中臺。</text>
<title>磨雲道中</title>,<text>孝意憫孤親。忠誠負明君。竄身海一極。蕭蕭風雪昏。一死已自分。萬事誰更論。寧沈滄海水。永爲魚腹魂。未敢溝瀆經。悠悠度嶺門。</text>
<title>明川</title>,<text>流落殘春老北荒。勝筵淸夜醉高堂。風光不到塵沙境。歌舞還看魑魅鄕。</text>
<title>次記夢詩</title>,<text>謫裏山河昔夢同。海天窮處獨登峯。歸心一片隨回雁。別淚千行灑斷空。白日不分寒塞外。靑春已過遠離中。生還故國應無路。只見滄波萬里通。</text>
<title>到會寧。書示仲耕。</title>,<text>明時流竄鬼爲隣。海國何人識楚臣。城上頑雲長晦晝。塞邊寒草不知春。家書一片傳南極。客路千重近北辰。惆悵故鄕無日去。天涯獨立淚盈巾。次韻 仲耕孤鴻獨鶴更誰隣。天外形骸兩逐臣。邊草有情生晩綠。故園無主已殘春。楚儒心事醒吟日。賈傅情懷痛哭辰。虛負百年忠孝計。夕陽相送涕沾巾。</text>
<title>夜酌。書寄仲耕。</title>,<text>雪落胡天遠。雲生北海深。一杯相別後。何處更論心。</text>
<title>別仲耕</title>,<text>三春同逆旅。萬里共間關。此日還分手。何年更對顏。生涯唯短淚。別路幾重山。歸去邊城暮。依依隻影殘。</text>
<title>江壇別仲耕。次其韻。</title>,<text>歸夢家何處。殘生地盡頭。碧天鴻已斷。滄海淚空流。塞酒無多酌。胡笳不忍聞。江壇一相送。邊月獨臨君。</text>
<title>穩城 三首</title>,<text>地尖城郭當江衝。天闊樓臺壓塞崇。山勢似將知向國。川容不敢背朝宗。化行殊俗王恩大。威振穹廬將令通。從此太平民奠枕。勒碑還笑燕然功。營門寥落俯山戎。風日蕭條草樹空。吏士彎弓思敵愾。兒童作隊學軍容。收兵野壁朝吹角。候賊邊臺夜報烽。逐客更堪羞負志。莫將書劍倚崆峒。山野荒涼擁一城。夷言鳥面有殘氓。家臨腥水魚爲食。俗近羶鄕駱作羹。陌上但逢馳獵士。學中難見讀書生。休將故國思歸念。更聽深宵鼓角聲</text>
<title>懷土</title>,<text>懷土莫懷歸。懷歸傷人心。心傷已不惜。魂逝何由尋。邊草亦知春。浮雲無與期。日暮雲頭下。茫茫何所之。</text>
<title>塞上歌</title>,<text>胡天三月雪猶飛。塞門千里人未行。黃沙白草豆滿頭。胡兒雜遝來江汀。明金照玉粧馬勒。翻身走馬掠江城。江城百雉高揷天。城下杜鵑花點明。折花揷首弄春華。春酒春魚春筵淸。翠袖回回水底舞。悲笳一曲干靑冥。曲終歸去江日落。江水泠泠江草靑。</text>
<title>離恨</title>,<text>古壘隣胡落。殘城近戰場。有身投絶域。無夢到家鄕。子母恩情遠。妻孥歸望長。難因寄音字。何處問存亡。</text>
<title>次潘禹韻</title>,<text>四月邊城柳絮飛。天涯逐客苦思歸。春風不與衰顏好。野草山花獨借輝。望鄕聊復上高樓。對酒那能消遠愁。故國春來音信斷。塞山千里獨遲留。</text>
<title>書懷</title>,<text>春半江南草色催。日長孤館燕飛來。故園今夕風光好。想見桃花滿樹開。</text>
<title>江上</title>,<text>遠遊臨野戍。高會惜年華。夜靜胡天月。春深古塞花。長江誰作酒。哀唱不成歌。望望雲空外。殘星沒曉河。</text>
<title>松亭</title>,<text>坐對胡山接羽觴。傷心千里塞江長。夕陽亭畔東風暮。碧草殘花似故鄕。</text>
<title>關山曲</title>,<text>關山孰謂高。雲梯越險岡。塞水孰謂深。短棹凌滄浪。我無千尺梯。又無一葦航。孑孑倚形影。歲暮落戎羌。有風十日連。有雲千里長。風雲相隨去無際。上天下天空茫茫。明月流輝照孤堂。美人如玉天一方。安得化爲精衛鳥。含槎取石長翺翔。塡得東溟成大陸。一日走馬歸故鄕。</text>
<title>偶書</title>,<text>趣短詩難巧。愁深酒不功。邊城何處客。垂淚送春風。</text>
<title>對酒</title>,<text>末路依孤雁。殘生逐轉蓬。三關經古國。六鎭慣殊風。塞草傷心碧。江花濺淚紅。唯餘一樽酒。斜日慰詩翁。</text>
<title>被拿還京。到會寧別仲耕。</title>,<text>南樓惆悵柳條新。歌吹偏驚未死人。萬里同來翻一訣。此生何地更相親。</text>
<title>書李參奉尾扇</title>,<text>竹扇便輕鳳尾長。炎天獨占九秋涼。獄中幽係經三伏。一度淸風是大王。</text>
<title>獄中</title>,<text>愚狂多積罪。天地久全仁。一死何容惜。千秋永返眞。人間違藥石。泉下奉昏晨。亦足平生事。誰爲百歲身。</text>
<title>獄中四歌</title>,<text>有母有母今白髮。邈在天南之一極。北來萬里消息斷。夢裏依依思面目。平生不欲負君親。戇愚空將增罪惡。殘骸桎梏繫牢獄。性命如絲在頃刻。萬死那能洗辜累。抱心泉下長冤屈。有兄有妹皆無故。自幼怡怡一家樂。得食相分衣共被。一日不見如歲隔。今朝雲散在南北。雁行何時還會合。不肖之罪死猶甘。生者那堪永傷慼。他年故隴松樹下。相思但有哀淚落。有妻有妻氷雪姿。昔時少年同結髮。窮居半世瑟琴和。乃知性行多淑潔。白首相期事孤親。一朝身敗家計裂。人間無復再會面。去年一見眞永訣。丈夫非爲兒女懷。却言念之肝膽絶。有子有子在襁褓。不辨爺孃已岐嶷。明珠炯炯獨自寶。異時成就眞緬邈。我生多罪早失天。歲晩功名敗家業。千秋永此乘白雲。鏡裏孤鸞竟何託。詩書千卷但遺汝。孝悌之餘須好學。</text>
<title>獄中袖書</title>,<text>思親一念蒼天徹。爲國孤懷白日臨。從此重泉永埋骨。空留詩句寫丹心。爲奴尙亦狂殷老。投水何須慕楚囚。自有尋常洽好處。恨無知見到源頭。志非伊尹將無立。學不顏淵豈有成。九仞爲山功幾就。獨憐鵬化未離溟。宇宙風塵多晦霽。古今治亂幾存亡。生逢聖代還辜負。未報涓埃恨亦長。愛君憂國仍成禍。直道危言竟害生。本不貪生誰畏死。皇天臨下太昭明。滔滔宦路迷榮辱。擾擾塵間孰是非。自古賢修多不免。亦知泉壤有依歸。從來達者通朝暮。大化流行物有藏。天地悠悠誰獨在。白雲爲友返帝鄕。</text>
<title>減死還配所道中</title>,<text>再謫胡州遠。孤吟山海中。將身鼎钁近。釋罪聖恩隆。天地容微命。江河洗累蹤。深懷無與寫。白日但臨衷。</text>
<title>向穩城</title>,<text>天恩宥罪再生還。驛路行人駭舊顏。惆悵無因還故土。歸心一夜過三山。</text>
<title>海邊</title>,<text>江兒理繳遵沙渚。白鷺驚飛怱入雲。幾思自應翔後集。可憐高擧不如君。</text>
<title>穩城</title>,<text>臣罪當誅聖主仁。殘生猶感再完身。世間更會靑春婦。夢裏承歡白髮親。三十年前三黜客。一千里外一囚人。殊荒不必能令死。愼保餘年學自新。久被生成仰厚仁。籬中亦足保微身。羌戎不是州閭舊。僮僕還如骨肉親。海望三秋雙淚眼。鄕愁萬里一遷人。追思往咎空悲憾。唯有丹心日日新。</text>
<title>次仲耕對月之作</title>,<text>秋聲生晩樹。涼月動寒空。旅況驚沙戍。邊愁對野戎。星河垂絶壘。林木落高風。留滯芳年暮。雲天獨送鴻。殘生方付夢。萬事只書空。久病依荊棘。危囚迫犬戎。山川非舊國。歲月又秋風。歸望南天盡。迢迢寄斷鴻。胡雲迷古堞。寒日下遙空。鼓角秋愁戍。旌旄夜備戎。將軍臨塞月。遷客臥江風。迢遞飛狐北。孤吟南去鴻。</text>
<title>次仲耕所寄韻</title>,<text>涼夜漫漫河漢晴。苦懷唯喜聽鷄鳴。霜深古郭丹楓暗。月照寒沙白鳥驚。關塞十年多怨戍。鄕山萬里獨愁征。思君但有盈襟淚。灑盡胡天暢不平。西風日暮響空晴。流歲芳菲鵜鴂鳴。宇內一身秋草謝。天涯雙鬢海霜驚。雁橫胡塞書難寄。夜入鄕關夢易征。枯死窮荒元自分。可憐悲憤爲誰平。幽囚那復試陰晴。籬外空聞林葉鳴。路有人聲頭轉縮。夜無風響夢先驚。寒螢借照愁天暗。南雁回霜覺歲征。獨受世間難比苦。他時不死恨生平。湫隘經霖苦待晴。窮吟無奈不平鳴。雲鴻俯視矰羅遠。野虎行逢機穽驚。物性有靈知避患。人心多欲喜交征。百年榮辱還如許。世上誰聞蜀道平。胡岑慘慘倚秋晴。落日煙波鷗鷺鳴。羌笛數聲吹夜怨。朔風千里振沙驚。山長水遠孤臣滯。海闊天高一鵠征。異域飢寒終勝死。莫敎懷抱有難平。</text>
<title>簡寄仲耕</title>,<text>篝燈欲滅風催暗。暮日無輝夜逐深。唯有蒼天知我意。每敎明月照丹心。</text>
<title>次仲耕聞雁之作</title>,<text>霜邊哀叫聞應苦。天外雲朔逐未能。爲報上林傳札否。歸心一夜更挑燈。我來塞北君同返。君去江南我獨留。避地已多隨序志。含蘆須愼保軀謀。</text>
<title>偶吟</title>,<text>萬念俱灰物不牽。靜中唯覺一心專。方從省咎知新益。不但泉流與火然。</text>
<title>圍籬</title>,<text>萬物均蒙天地容。一身行止寓樊籠。愁看白日投微隙。憫見陰雲蔽暗空。枯草何曾沾雨露。寒松唯解困霜風。已知軀命輕毛羽。須取丹心保始終。</text>
<title>懷鄕</title>,<text>塞上孤囚歲已窮。高秋回雁響雲空。愁來欲作家鄕望。依舊長籬眼不通。</text>
<title>秋思</title>,<text>秋霜悴邊草。朔風涼葉飛。重房蔽幽籬。嶺月生淸輝。空城煙火疏。寒霄凝露微。林蛩向夜悲。白露沾裳衣。徘徊望雲漢。鴻雁西南飛。鴻雁無返期。我思空依依。</text>
<title>秋雨</title>,<text>秋雨遠山霽。空江煙霧霏。草寒邊馬斯。野長風沙飛。胡村日欲暮。牛羊向田歸。客子有鄕念。朔雲關路微。</text>
<title>夜吟</title>,<text>江城八月對秋晴。塞外羈臣雙淚零。九死尙知難報德。一生無望更還京。殘燈孤枕北辰畔。萬水千山南斗橫。今夜幾回驚夢寐。朔風胡笛遠天聲。</text>
<title>病雁</title>,<text>樊籠已見縶。蟲鼠還相侵。江海豈不廣。弊翼那更任。露白滄洲煙。月明寒葦林。相思一長鳴。幾驚雲霄心。</text>
<title>次仲耕登城作</title>,<text>湖海空懷興。詩尊謾會神。塞猿啼嶺外。胡雁響江濱。片月三關夢。孤燈萬里人。西風吹落葉。惆悵鬢華新。</text>
<title>棄妾</title>,<text>願作比翼鳥。共君長翺翔。又作連理樹。結根同存亡。那知思愛絶。歲暮守空房。芳蘭已凋霜。寒螢夜流光。牽牛織女星。夜夜遙相望。明月不長照。雲漢何悠長。</text>
<title>少年行</title>,<text>涼秋塞草黃。征馬嘶邊霜。寒雲吹朔方。殺氣凌戎鄕。壯士慣防戍。少年弓力剛。似當作強 秋風響鳴鏑。秋星生劍光。一戰沙漠外。手殺左賢王。歸報五雲宮。要封百里疆。胡人久不窺。關門鎖夜長。長嘯倚營樓。寒月照沙場。</text>
<title>星</title>,<text>日落高山月未出。風掃長空雲捲陰。籬中拱立望淸昊。有如上帝頭上臨。洗手扣頭拜南星。南星渺渺南天深。小星大星無限星。耿耿遍天皆會心。</text>
<title>有感</title>,<text>沍寒之後見陽春。陽春布澤物意新。豈料陽和未盡敷。萌芽旋被霜雪臻。一朝群生生意絶。可憐天心非不仁。草木凋零已無惜。漸成沍寒何時春。</text>
<title>得家書</title>,<text>涼夜深深秋雨餘。殘燈爲伴展家書。妻兒不識籬囚苦。一札空將問起居。多士盈朝獨遠離。夢中元不有茲思。家人謾付平安信。一字書來幾淚垂。</text>
<title>放雁</title>,<text>誤落塵籠偶作儔。一年歸思夢驚秋。今朝送汝滄江外。依舊藩籬我獨囚。胡山漠漠海天長。秋盡江南蘆葉黃。從此雲霄永分別。夢中猶記數聲涼。江空日落動寒霜。萬里秋天歸興長。處處蘆洲有矰繳。月明滄海是君鄕。</text>
<title>自警</title>,<text>末路空懷憂世志。平生不解保身謀。人間苦樂須知命。頭戴蒼天敢怨尤。</text>
<title>古曲</title>,<text>可憐海北客。獨唱江南曲。舊曲未解愁。江南空在目。一曲更唱怨。山猿向月哭月色秋亂沙。松聲夜驚石。雁回江水西。人在雁門北。西風悲古塞。慘淡胡淚落。江上起棲鴉。江中驚素波。碧霧吹不斷。落日空自斜。胡娥有遠思。忘却採汀荷。蜀魄花濺血。湘娥竹淚斑。舊調恨無歇。新聲怨未闌。秋風吹碧海。落葉遍關山。</text>
<title>裁書</title>,<text>母在天南子海北。一年難得再看書。江山萬里迷歸望。夢裏無緣憶倚閭。欲裁鄕信淚先流。短札何曾慰遠愁。手上聯環空入夢。故園松竹又回秋。</text>
<title>自省</title>,<text>際死猶存一寸心。將新省舊悔徒深。已知爲善非邀福。屋漏難欺上帝臨。靜裏觀心應有悟。長年役役愧天君。朝聞夕死知昭訓。幾見尋常入道門。此心開處卽生生。天地元無物我形。充養到頭全所賦。莫敎人欲汚天明。</text>
<title>懷母</title>,<text>堂前一拜再經秋。存歿難知萬里囚。桃李開時幾負覲。空聞白髮又添頭。</text>
<title>懷兄</title>,<text>南州昔日共聯肩。舞着斑衣壽酒筵。兩地依依空夢戀。人間歡會更何年。</text>
<title>懷妹</title>,<text>海曲幾傳萱草夢。天涯唯寄淚痕書。百年骨肉渾星散。獨在終南山下廬。</text>
<title>懷妻</title>,<text>膝下孩兒新學語。竈間老婢舊懸瓢。林園寥落生秋草。想見容華日日凋。</text>
<title>懷子</title>,<text>哦啼不見股間弄。匍匐空懷手下提。秋月玉壺寒照壁。夢中眉目覺難迷。</text>
<title>秋月</title>,<text>秋月生東海。淸光照玄天。流雲吐幽色。點綴蟾宮邊。江西舊旅行不停。水黑山深歸路冥。何時長風掃纖翳。坐令萬方如晝明。</text>
<title>相思</title>,<text>翠扇交花白玉顏。金釵斜月碧雲鬟。相思只對鴛鴦鳥。一夜秋梧落井攔。</text>
<title>題家書末</title>,<text>萬里通書信。千行寄淚垂。孤囚多歲月。何日是歸期。燈下裁孤札。雲涯送斷鴻。憶君兼憶子。衰鬢又秋風。</text>
<title>薄命</title>,<text>薄命逢奇厄。偸生冒厚顏。牢囚天地外。垂死虜戎間。漢月臨靑海。胡雲蔽黑山。遙聞大平代。恩澤布區寰。</text>
<title>夜坐</title>,<text>天高秋月淨。木落曉霜寒。永夜無人問。空江鳴急灘。</text>
<title>聞南樓女樂</title>,<text>北來諸將會樓前。玉佩花冠映錦筵。聞道朝廷新復女。隔雲仙樂下鈞天。</text>
<title>讀書</title>,<text>讀書無用只娛心。閑坐茅齋夜更深。世事正須容一笑。故山秋月夢相尋。</text>
<title>穩城八詠</title>,<text>南山賞花春意舒微暖景催。數枝高拂曉雲開。仙翁醉酒松邊睡。玉女乘鸞月下來。香氣隔林聞暗桂。露華侵雨映寒苔。山中幽趣誰堪賞。惆悵年光日日回。北渚釣魚桃花流水滿江春。細雨輕風一釣綸。靑荇亂波迷玉餌。碧潭斜日泳金鱗。無心只對窺魚鳥。有道難逢獵羆人。白髮飄零千頃暮。長歌歸去入紅塵。西津泛舟龜巖雲盡暮江流。射浦風生片葦投。去住有緣隨轉浪。浮沈無計任閑鷗。依依雨景垂楊路。漠漠煙光芳草洲。滿載月明淸夜半。棹歌空返碧湖秋。東原採藥靑草芳郊布碧氈。緩行長嘯入深煙。花間摘子翻朝露。林下尋香動夕泉。煮石不須求化骨。鍊金何必慕延年。如將數椀通神氣。莫問蓬山第一仙。松亭望遠淸秋携酒上松亭。一望窮荒無限情。海國雲消晴宇出。胡天日落大江橫。南山枕水千層樹。西塞連空萬里城。何處悲笳數行淚。狼煙一抹暮岑靑。古城翫月空城人去草蕪荒。胡月凄涼照戰場。天接塞門孤壘影。野連江樹亂沙光。群山寂寂聞流水。萬籟蕭蕭聽雨霜。白首未歸征戍處。故鄕迢遞雁南翔。遠寺尋僧雪滿幽溪人迹稀。林間樵路入雲微。巖霜隕葉聲隨杖。仙鶴低松露滴衣。天外曉鍾聞世界。月中禪梵隔煙霏。層巒疊疊秋風暮。不見山僧空自歸。長嶺送雁江樓獨夜對胡天。塞下思歸傷暮年。西嶺又聞征雁過。上林難見片音傳。亂聲霜外空愁聽。捩影雲邊幾夢懸。從此長安萬餘里。問君何日到南川。</text>
<title>次答叔貢 黃孝獻</title>,<text>天涯重見故人書。萬緖心懷一慰餘。木葉知秋歸本早。夢魂驚別到家疏。恩榮曄曄君何似。生死悠悠我自如。枯骨未緣懷雨露。沍寒聊復向春舒。[原韻] 叔貢月中艱得數封書。兩地銜悲念歲餘。夢去不知身跼蹐。霜侵已覺鬢稀疏。慈親眠食應無恙。謫客寒溫問一如。聞說塞鴻能就暖。上林秋節尙陽舒。</text>
<title>偶閱忠錄。見謝枋得敗安仁之師。變名匿山。遇赦而出。還被魏參政逼而北行。知不免欲死。魏曰。安仁之敗。胡不死。謝曰。程嬰，杵臼。一死於前。一死於後。王莽簒漢十四年。龔勝乃死。死或重於泰山。或輕於鴻毛。蓋棺事定。參政豈足以知此。卽不食而死。感而題。</title>,<text>大節未宜論細故。奇才須且識男兒。臣危秖見君孤託。家敗還聞國不支。竄迹窮山身豈恤。茹蔬戎地死爲期。程嬰杵臼何如者。參政無由此意知。</text>
<title>又次枋得詩。以推其意。</title>,<text>寒松一節四時靑。霜雪寧敎變所行。明月蔽雲猶露彩。靈泉和潦尙存淸。英豪不必論成敗。生死須宜審重輕。身事斷知終蓋棺。中心應已契神明。</text>
<title>嘆衰</title>,<text>十年去國一身遠。千里投荒萬死危。憂患轉添衰病日。聰明不似妙齡時。尋詩寓意吟還苦。索酒忘懷醉益悲。魂夢幾隨征雁逝。形骸如舊係圍籬。</text>
<title>次李氏燕</title>,<text>孤棲長感偶。懷主又知歸。故屋空春草。斜陽獨自飛。</text>
<title>送別子容兄 奇适 還京</title>,<text>關山萬里送君還。人世悠悠再會難。九死荒陲無復恨。茲生何路更親顏。</text>
<title>次子容兄在行營所寄詩韻 四首</title>,<text>關雲不解開遙眼。胡月唯知照別愁。衰病漸深囚更苦。從茲尤棄百年謀。世事泛江漚。浮生失棹舟。今朝還遠別。天際淚無收。搔頭看北月。開抱向南風。鬢欲新秋白。顏非昔日紅。人向關中遠。山猶塞外連。相思無限淚。誰寄海南天。</text>
<title>四皓廟。次唐許用晦韻。</title>,<text>雲洞深深古廟開。石壇唯奠一沙杯。早因世亂違秦去。晩爲儲傾定漢來。猿鶴舊林藏夜月。松蘿空屋閉春苔。紫芝有曲人誰和。擬逐遺塵更不回。</text>
<title>長恨</title>,<text>遭時幾許圖功業。懷道還增感古今。誓指丹衷憂國盡。情知白日上天臨。人間已化三年血。地下空傷七竅心。休將千載論長恨。塵世茫茫宇宙深。</text>
<title>囚懷</title>,<text>邀日幽難燭。迎風鬱未伸。天容看在井。壁照借無隣。火冷棲頹堗。衣單籍弊茵。願須終樂道。不復管愁辛。</text>
<title>夜坐</title>,<text>野堞鴉鳴樹。城樓月隱雲。旌旄昏認戍。刁斗夜傳軍。殺氣獚風起。邊聲弄笛聞。書生多感泣。空斥犬羊群。</text>
<title>夜閱唐詩有懷。因次錢起韻。</title>,<text>朔風寒葉隕霜林。郭外殘山生晩陰。村犬吠門知客過。郡鍾鳴漏覺宵深。窮吟誰識思親念。垂死難消報國心。從此未須悲遠謫。當年只恨謾紳簪。</text>
<title>六言</title>,<text>讀書不若存心。飮酒何如浪吟。身世欲將付夢。風塵誰是知音。</text>
<title>魯仲連</title>,<text>魯連不帝秦。帝秦蹈東海。東海可蹈死。中心終不改。視傲萬乘尊。富貴若將浼。超然謝物表。高節昭千載。</text>
<title>夜懷</title>,<text>江夜雲連枕。城冬雪滿窓。弄風吟壯句。迷月倒殘缸。罪重宜知省。居孤尙厭跫。有懷聊靜想。春意一團腔。</text>
<title>夜書 三首</title>,<text>星高月未出。月出星已稀。寒鴉復何事。獨傍霜林飛。初昏北斗生。中夜南斗沒。星斗有浮沈。幽人長在室。雲橫月無輝。月出雲自露。浮雲空去來。月色長如故。</text>
<title>獨夜</title>,<text>雪擁寒山閉野城。夜深江路斷人行。千家煙火寥寥處。隔壘胡笳聽月明。</text>
<title>夢歸</title>,<text>一場蝴蝶共飛揚。塞北江南歸思長。日暮臨岐空悵泣。白雲何處是吾鄕。</text>
<title>簡諸兄</title>,<text>遐哉南中音信疏。僉位動止今何如。夢裏長衾覺卽非。邊聲夜夜空愁予。生涯無復管憂樂。眠食悠悠度居諸。冬候苦嚴霜雪多。節宣隨宜待春舒。他年歡合杳無期。萬里空傳一尺書。</text>
<title>思母</title>,<text>淚盡還驚夢亦闌。念頭空見舊容顏。如今性命浸枯渴。王澤何時更著斑。</text>
<title>思兄</title>,<text>一生恭友計衰闌。兩地相思但記顏。故國春光知幾日。終南山下碧桃斑。</text>
<title>思妻</title>,<text>寥寥音問歲將闌。今日何如昔日顏。萬里生涯兩難保。枕邊應有淚痕斑。</text>
<title>思家</title>,<text>古柏靑靑雪未闌。寒梅脈脈爲誰顏。頹墻弊屋無人見。滿架詩書鼠迹斑。</text>
<title>寄仲耕四十韻</title>,<text>遙夜何當旦。嚴冬未解春。層氷多阻路。積雨少過人。眠食緣誰問。音耗曠幾旬。停雲思杳杳。伐木夢頻頻。沙塞橫爲界。關山迥莫垠。逼圍形怵迫。牢係氣沈堙。天地悲籠羽。江河憫涸鱗。擧頭魂慘淡。回目鼻酸辛。一死要忘苦。他生始悔屯。食蠶能盡葉。宿火喜迎薪。日月偏垂照。乾坤尙好仁。絲危延喘息。狼顧度昏晨。宥命恩專重。完軀澤便淪。微蟲皆有所。造化本來均。救渴難傾海。療飢孰費囷。心圖羞病翅。事業愧儒珍。節旣遭時誤。名仍見世嗔。殺身寧謝累。守道謾招嚚。遠復吝須吉。邪思德不純。枯榮歸一致。福禍看相因。素潔庸妨染。堅貞愼備磷。是非分蓋棺。嘲議定捐身。知己應同調。論交固異倫。回愚孔稱發。管貪鮑知貧。被髮狂殷老。行吟困楚臣。蘭香焚不改。松翠雪猶新。深藪宜蛇虺。荒田饒棘榛。蠻夷渾可入。忠信豈孤隣。大臥烏岑下。豪歌豆滿濱。蘿杉繚野屋。鷗鷺對村賓。煙幌寒侵卷。霜燈影落茵。衣冠迷鬼域。書劍暗胡塵。摧折培添厚。躓顚御益馴。兩輪頭上轉。雙鬢鏡中繽。玉闕情那捨。金鑾迹已陳。明良開泰運。風俗換厖淳。別望三千里。鄕愁十二辰。靑衫凋舊侶。白首怨慈親。道德終悲鳳。春秋竟泣麟。從茲皆已矣。萬古獨長呻。</text>
<title>自悲</title>,<text>頭蓬梳隔月。顏垢洗經旬。飮食難充腹。衣裳欠蔽身。筋骸雖備體。動息豈同人。忽忽(怱怱)驚聾瞽。茫茫觸鬼神。乾坤無晝夜。時序不秋春。蟻穴猶全賦。鷦枝尙獲眞。誰云生可保。聊自死爲隣。但有微衷在。時時念老親。</text>
<title>題家書</title>,<text>歲寒增戀母。日暮更懷君。天若通鄕望。長空不有雲。</text>
<title>嘆囚</title>,<text>身外無論地。衣邊有擁荊。心腸蔬糲盡。肌膚絮綿零。不見乾坤大。焉知日月明。百年終要死。無復恨奇萌。</text>
<title>塞上俠少歌</title>,<text>層氷積雪楡關道。落日驚風沙塞野。雕弓彩矢紫狐裘。結少射獵西山下。蒼鷹飄忽入雲際。時見平林毛血灑。手殺狐兔飮美酒。赤鬚虯髥霜亂惹。林間回視纍纍墳。半是昔日豪俠者。胡歌一曲起前村。悵望白日聊倚馬。</text>
<title>月夜 三首</title>,<text>浮雲飛雪玉關情。吹笛江城片月明。征客未眠鍾鼓動。夜深星斗繞高營。朔野高風動塞情。城頭刁斗最堪驚。胡兒不識羈臣恨。數曲悲笳弄月明。零落殘星欲曙天。女墻猶掛月如弦。東隣少婦吹胡管。永夜三軍淚作泉。</text>
<title>季冬念一夜。夢有人與我草蒿數通。乃詩文辭。皆予之所作而書者。閱眼卽覺。不得記其一。嗟嘆者久之。旣而又寐。又得其蒿。取一辭讀之。餘又未省。其辭曰。</title>,<text>八表同昏兮。平陸杳冥。天之何爲兮。使我遭此時而困厥生。道留不解兮。歲流莫停。茫茫宇宙兮。誰與儀刑。江之沄沄兮。桑鳩之鳴。</text>
<title>朝坐</title>,<text>天寒霜惹屋。窓靜鳥喧林。獨坐消淸晝。無人解寸心。</text>
<title>擬幽懷賦。次李翺韻。</title>,<text>渺予生之孤逖兮。忝履戴於高卑。學未究於義利兮。道難明於是非。珍陋見而自守兮。羌不撓以喜悲。鑠衆口而靡革兮。瞀明哲之知幾。謂古道之足尙兮。將賢聖之可追。競就列而陳力兮。愧廩祿之徒肥。志未達於期素兮。報無效於涓微。才旣竭於展布兮。身已厚於食衣。宜止足而斂退兮。又何寵之是希。燭事機以惑智兮。慮身謀以蔽私。罪積深而遘酷兮。禍不測於肆夷。蒙天地之含容兮。荷神明之右持。完形軀而竄殛兮。構荊棘而縶維。廢視聽而滅性兮。觸鬼魅而迷思。計無延於朝夕兮。迄不死而生之。惟四海之博大兮。慨一步之何歸。聊懲愆而定分兮。邀古人而爲師。尊道德於虞周兮。殘刑政於秦隋。慘斯殃之偏毒兮。曾不悔乎曩規。喟皇澤之愈緬兮。孰王佐之能爲。哀人心之反覆兮。何一合而百違。猶未敢於果哉兮。抱隱憂而詔誰。雖竝棄於擧世兮。寧所寶之自遺。永終死而爲期兮。樂天命之所宜。</text>
<title>寄家兄</title>,<text>歲旣暮矣。冬之冽矣。關上望雲。胡塞阻雪。音何寥寥兮。路何邈邈。靡日靡夜兮。不思不憶。我思我母兮。于南之極。我憶我兄兮。于地之角。地久天長兮。相見無日。日之夕矣兮。邊笳互發。天高高兮氣凜凜。風凄凄兮夜漠漠。對樽酒兮不酌。仰蒼空兮太息。生涯兮何賴。欲死兮不得。</text>
<title>夜</title>,<text>日落天陰夜氣深。亂雲無色衆星沈。氷輪更欲藏光照。不遣餘輝燭我心。</text>
<title>偶吟</title>,<text>心同彈下雀。身似鼎中魚。遍野穽無測。張空網不疏。孤生誰與活。餘命孰憐渠。萬死隨天分。微衷保一如。</text>
<title>婦怨</title>,<text>一尺布數行書。布織恨書論心。三冬望河關。萬里無通音。山有雲原有林。良人一去無歸期。天涯落雁何處聲。一夜月明空相思。</text>
<title>遠別</title>,<text>天窅窅雲微微。夜漫漫風淅淅。故舊今時誰問訊。心親此日還離別。別後悠悠無會期。關山迢迢路隔越。一杯酒兩行淚。共對胡天月。君飮我酒盡。我執君手絶。願須大醉倒樽前。明朝忽忽南北決。</text>
<title>送人</title>,<text>更作長安別。誰憐絶塞囚。行塵滄海遠。征旆雪山幽。邊月孤臨堞。荒煙迥接樓。關河不可越。空望白雲頭。</text>
<title>晦日夢詩</title>,<text>海龍有玉卵。潛盜一兩來。包中心念肖。手上口啄開。玉匣動金文。跳出黃龍兒。若能善養成。從當又盜之。</text>
<title>夢中。借家南山下。母子兄弟皆同居。和樂如平昔。覺而思之。爲詩以記</title>,<text>終南山下借人家。松裏茅茨近紫霞。羸婦每憂甘旨薄。慈親常喜子孫和。窓臨碧水桃花落。門對靑岑春日斜。向晩更思廚供闕。雲中獨去斲薇芽。</text>
<title>歲時行</title>,<text>長安歲時盛繁華。穩城歲時多索寞。城裏人家凡幾家。椒漿黍釀何酸惡。燒薪鞭棘學禳除。撞錚擊鼓喧日夕。門前木優祝年登。街頭糠燭張氈幕。新傳胡譜未慣彈。促管繁絲無足樂。憶昔阿家近王居。彩花人勝誇衆客。日下飛幡貴游園。雲中爆竹公侯宅。紫陌洋洋禁臣醉。靑樓隱隱娼兒樂。里中豪少競歡娛。走狗鬪鷄恣戲謔。蹴鞠凌晨飛鳥齊。彈棊中夜燈火落。華軒置酒宴賓僚。美人一雙閑婥妁。珍果寶膳懶下筯。纖歌數曲愁遠碧。人間此樂豈解愁。天上白日西山薄。而我終南一腐儒。祿小官微猶自適。得錢買肉具甘旨。堂下斑斕陳壽爵。願天偏母享遐齡。祝手新年無一厄。年年歲歲擬終慶。豈料如今傷遠謫。樽前無復小子舞。慈顏此時何似昔。萬里飢寒際死囚。聞道今朝又歲節。却羨隣家母子相與歡。望望南天腸欲絶。</text>
<title>除夜 四首</title>,<text>寂寞天涯謫。支離病裏囚。一年餘半夜。萬事幾般愁。促漏添淸淚。孤燈照白頭。明朝春又至。身世益悠悠。一夜將窮歲。三冬獨滯囚。風霜催曉漏。梅柳動鄕愁。雪色凋紅頰。年華改黑頭。舊心何處所。千里恨悠悠。窮荒誰作伴。僮僕但相親。雲海迷棲鳥。風塵失路人。天時方改序。世事更纏身。故國歸何日。空添三十春。窮途悲短歲。衰境念孤親。天上三元節。圍中九死人。山川新意氣。憂患舊心身。明日黃沙外。東風布暖春。</text>
<title>元日 四首</title>,<text>塞雪消殘臘。邊雲作晩陰。風霜收舊怒。天地換新心。野色涵晴水。春寒發凍林。悠然懷土望。關樹更沈沈。山光迎淑景。天氣卷窮陰。至化通機妙。微陽感物心。鳴禽閑弄日。宿雨暗經林。坐覺芳時進。重城夕霧沈。頭髮驚殘雪。光陰又異年。日華搖海樹。游氣薄雲天。萬物三陽裏。孤根一雨邊。自多生已厚。膏澤敢懷偏。此夕長安樂。相逢祝壽年。靑尊交寶席。紅燭映宵天。露滴歌聲外。雲回舞袖邊。歲華猶未當。情愛日相偏。</text>
<title>醉書</title>,<text>落日在山椒。衆雲敷春空。漁歌晩浦渚。啼鳥城林東。川原自蒸濕。楊柳生繁風。佳期冉冉至。客思何忡忡。孤吟草屋下。大醉危籬中。聊且樂餘生。得以忘困窮。</text>
<title>悲城頭</title>,<text>城頭復城頭。岹峨凌雲浮。俯臨大荒平。前橫江水流。胡峯傍塞列。漢岫緣關周。靄靄澄春霽。寥寥煙霧收。城中蕩遊子。白馬翩翩游。携手樂登眺。徘徊暢塵憂。原隰映春泉。桑林鳴野鳩。華觴動晩霞。翠袖翻滄洲。茫茫落日影。渺渺歸鴻儔。我隣有豪游。我屋近城頭。朝朝望城頭。悒悒此窮囚。遐情旣紆抑。沈懷長滯幽。斗室僅曲肱。坐臥難自由。有眼何所覿。有足何所投。空聞歌吹聲。日暮喧城樓。何時一攀躋。洞望我鄕州。白雲如可見。十死誰爲愁。</text>
<title>挽船記夢中所爲</title>,<text>登高望海天漠漠。驚瀾巨濤愁海若。軻峨大艑張彩幕。烏檣日薄旗花落。長風驅帆氣不弱。逆浪引挽靑絲索。雪山劈箭疾於雀。跳波半空灑珠珀。船翁追我手屢拍。岸石叉牙不失脚。</text>
<title>三更吟</title>,<text>三更伐大鼓。四更吹盡角。鼓角聲未已。城門仍擊柝。霜寒月重暗。展轉孤齋客。城邊嫠婦忽悲歌。塞上何人更弄笛。松風蕭瑟起棲鴉。曉色朧朧隱簾箔。</text>
<title>早春</title>,<text>暖風晴日共邊樓。雪盡千江春水流。忽憶故園啼鳥處。門前楊柳幾枝柔。</text>
<title>初春</title>,<text>可笑生涯幾苦辛。江潭無處問通津。黃沙久滯靑袍客。黑水偏驚白髮人。南雁有情回故塞。東風多信報初春。從來未制思鄕念。自入新年倍慕親。</text>
<title>囚懷</title>,<text>危籬匝屋儼重城。井裏看天只數星。飢渴經心應有欲。風光欺老太無情。雲連沙漠迷春望。海接扶桑近日明。孤屛但思添一省。未宜垂死阻中誠。</text>
<title>詠仙。夢中吟詩兩篇。似皆仙語。覺不得省。獨記末句曰歸來高臥太白峯。玉皇下送靑鸞侍。因推其意補上句。題曰詠仙云。</title>,<text>霜眉皓鬚八十翁。驅逐風雲聊試戲。王母桃花萬樹紅。漢帝金莖徒聳翠。湘潭簫吹聽魚龍。層城遠報雙童使。歸來高臥太白峯。玉皇下送靑鸞侍。</text>
<title>衲衣。母氏所寄。</title>,<text>數尺手中帛。三秋月下砧。愁縫千萬縷。密密愛子心。風霜沙塞邊。淚痕皆可尋。寸心豈知報。春陰空自深。</text>
<title>秋蘭辭</title>,<text>我挹猗猗。玩彼流光。嫋嫋餘華。藹藹微香。蜩旣鳴矣。白露爲霜。春風已逝。萎絶何傷。豈無閑花。惜此孤芳。我採而佩。衆言無章。章雖不顯。有隱厥良。庶幾同薰。聊以倘佯。</text>
<title>蓋寬饒</title>,<text>漢帝尙刑名。寬饒憂聖道。法律崇王道。刑餘當國老。叩闔上忠言。庶幾君改好。君胡不自省。反使煩獄吏。抗直不敢枉。引刀聊決志。豈謂中興代。有是君德累。</text>
<title>蕭太傅</title>,<text>我哀蕭太傅。枉被廷尉辱。廷尉眞可羞。殺身何太速。只恐資奸心。兼之顯君過。奸心竟何止。君過終必大。寧當不就命。苟活非所恩。謾哉免冠謝。惜此君德昏。</text>
<title>曹鸞</title>,<text>黨人不負漢。桓靈治已苦。忠義盡夷滅。家國將安怙。天下非無口。有言不敢吐。曺公獨抗書。志不付宦豎。焰焰燎原火。一勺何所補。不見灰燼救。反激雷霆怒。豈意一言進。斯殃愈密罟。掠死非所惜。所憂在君父。滔滔名利場。中庸復何取。</text>
<title>寄仲耕</title>,<text>承旨遷北海。宰相方欲殺。湖山臥數載。囂囂議屢軋。爛烹黃鷄兒。飽喫山稻飯。悠悠白日遲。冉冉靑春晩。豆江水正滿。雲城花亂開。就待天氣暖。佩壺聊往來。</text>
<title>農俗</title>,<text>正月十五夕。老農會城陴。農談待月出。月出有高卑。年年驗水旱。豐凶先自知。此月出亦卑。今年深可憂。顧叱家僮去。胡爲喜惰游。壯者理農器。少者須飯牛。前年秋潦多。田田小所收。賣釜具黍粥。貸錢當稅輸。春來無一物。妻子啼嗚嗚。何時雨暘若。且得官役蘇。麥秀垂兩岐。醉飽歌康衢。</text>
<title>白屋嘆</title>,<text>寒女愁短線。貧夫思一飯。一飯未足飽。短線安得煖。本自惡游手。苦此常窶困。如何綺紈人。不是解畊畈。廚間有餘肉。箱中有遺絹。妻子競歡洽。賓明恣游衍。春花卷珠箔。夜月生羅幔。但矜眼前樂。焉知白屋嘆。</text>
<title>贈影</title>,<text>異國無多識。孤囚少所依。知君舊意在。今日獨相隨。三年流異域。萬里間心親。今夜孤燈下。唯君故國人。</text>
<title>自警</title>,<text>向來心地太憧憧。一悔方須廢舊功。臨事要知先定力。如今持養學從容。</text>
<title>春江</title>,<text>春江活活泛蒙衝。千里橫流不待風。爲報沙工愼歸棹。波瀾多在海門東。</text>
<title>古人歌</title>,<text>古之人古之人。古人不見今人悲。今人胡爲不古若。古道高高難得追。豈有今古二道理。自是今人喜自卑。唐虞爲國尙揖遜。孔孟於世空棲遲。末代紛紛那可道。志士苦言多古時。朴俗淳風竟不待。桑田碧海相推移。悠悠宇宙俯仰中。四海茫茫何所之。詩書遺訓足依歸。使我嘐嘐長相思。</text>
<title>古意</title>,<text>古銅難照顏。破櫛何理髮。空閨掩羅帷。開簾羞見月。寶鈿凋金雁。香塵棲繡襪。芳心詎長期。滿庭秋草歇。</text>
<title>次仲耕戲寄遠山花發時分韻之作</title>,<text>歲去已忘神女唁。春來還得故人勉。歸期那可卜山花。自惜風光相背遠。黃節堡邊解凍灘。白頭峯外罷春寒。歸心不識花開晩。一夕三回到故山。一春歸夢奈囚何。五鎭風霜雙鬢皤。鄕路茫茫雲海外。白沙汀畔遍棠花。萬里悠悠一尺札。三年纔得此蘇活。母能眠食妻無恙。脈脈情懷難重發。新燕春來傍屋飛。寒巢知是舊年辭。可憐人心不如物。禽鳥猶曾解順時。</text>
<title>管仲</title>,<text>諸侯紊周紀。四海波橫流。亨屯必俟人。桓公忘帶讎。高功濟一厓。厚施殷三歸。豈但齊國彊。九州馳聲威。惜哉未聞道。功烈還如斯。煌煌霸王業。終爲五尺卑。</text>
<title>敬伯夢。吟北地風氣惡。衰病決然歸之句。予分十韻爲詩以慰之。兼陳鄙懷。</title>,<text>巃嵸山勢壓黑龍。洶湧江濤擁長白。流落何須嘆異方。浮生自古無南北。脈脈春寒二月時。邊城楊柳生新意。雲天漠漠雁南來。一夜北風吹大地。靑雲縹緲關山北。白髮凋零滄海東。夢罷江城邊草綠。故園桃李幾春風。玉壁鳴笳動月寒。星門疊鼓喧江沸。將軍腰劍射牛光。一掃胡天淸殺氣。瀚海朝雲銀甲令。狼山夜雪旌毛落。平生報國已忘身。健骨寧嫌風土惡。邊烽夜夜臨城照。老馬朝朝伏櫪嘶。平虜幾時回奏凱。朔風吹雪鬢毛衰。三城防戍關成敗。一府蒼生懸性命。已知愷悌荷神明。況是春風蘇宿病。吾衰空有故鄕心。子達寧辭沙塞別。相許不須白首知。應將託袂長無決。孤囚絶國已三年。荊棘圍中不見天。濁酒淸詩聊對眼。此身生死儘悠然。瘴雨難逢開霽時。胡風更見卷沙飛。百年無日不風雨。江海漫漫誰與歸。</text>
<title>日暮</title>,<text>獨坐幽圍裏。春天欲暮時。野雲尋小牖。山鳥傍寒籬。抱膝思前事。開顏詠古詩。塵襟方自靜。庭草更遲遲。</text>
<title>咄咄</title>,<text>咄咄心中事。自語還自答。無人問所懷。日暮空倚塔。風動燭影滅。月微庭宇闔。遙聞郡樓鍾。時見林禽合。雲露正杳冥。星辰方錯雜。抱獨苦無寐。松聲寒颯颯。</text>
<title>待月</title>,<text>仲春十五夜。待月東窓下。遲遲不出海。望望空倚舍。至明久不施。群幽安得化。豈無一尺燈。可以照愁夜。受此淸靈光。思之難自謝。旣陳芳筵邀。復開幽襟迓。亂雲時作侮。衆星爭誇姹。起坐步中庭。我懷何由寫。</text>
<title>春陰</title>,<text>春陰連日未開晴。囚客終朝氣不淸。破竈迎風銷堗火。寒茅濕雨滴簷聲。一杯村酒應扶病。數曲羌歌尙慰情。天畔獨垂思母淚。夕陽何處問歸程。</text>
<title>夜聞雁</title>,<text>寒江春氷動。鄕岫暮雲開。樹色迷沙壘。烽煙接戍臺。家書無日見。邊使幾時來。今夜長城北。還聞候雁回。</text>
<title>寒食</title>,<text>寒食邊州客夢頻。綠楊紅杏映江春。遙思兄弟新脩隴。負土鋤榛少一人。春草生庭雨露濡。客心何事不怡愉。故原松柏添新嫩。無復攀呼看樹枯。飄落天邊九死人。又逢佳節轉思親。北堂萱草今何恙。桃李花開白髮新。</text>
<title>仲春。寄仲耕。</title>,<text>千里思君獨徘徊。又逢寒食但銜杯。白山雪盡春江漲。黑水雲生夜雨來。草色遠連滄海去。雁聲遙在碧天回。故園芳會無期日。池上桃花幾樹開。</text>
<title>春懷</title>,<text>自笑生涯又一年。新春光景鬢蕭然。已將萬死隨蓬轉。獨寄三邊對日眠。客淚微微霑野草。鄕愁漠漠繞胡天。敢憐枯骨延朝夕。只恨當時誤重愆。</text>
<title>用前韻自省</title>,<text>今年益復悲昔年。盡爲形骸失本然。朝新三浴洗身累。夜省萬念無暇眠。欲把一笑入深地。誰將自作逭昭天。悟言不待朝聞日。已與神明謝舊愆。</text>
<title>聞笛</title>,<text>城東小婦年二八。皓齒明眸交玉雪。往歲夫死長城戍。因家絶域不改節。孤居無事學吹笛。南山老竹聲激裂。十管泠泠千萬曲。天上鸞鳳爭弄舌。北風雁斷浮雲天。碧柳裊裊長江深。商調悽楚羽調苦。盡是平生一片心。三邊猿嘯悲古塞。六鎭春色澄寒陰。出塞入塞落日時。逐客先聞哀怨音。去年聞之長太息。今年聞之不勝悲。始知今年倍去年。白髮蕭蕭非舊時。北來諸將盡思家。塞下相逢相淚垂。此地從來古戰場。憑君莫向月中吹。</text>
<title>春望</title>,<text>極目長沙雁陣邊。孤村牧笛杏林煙。楊花度水吹江雪。野草橫天拂錦氈。金國雲霞沈遠塞。鍾山風雨滿平川。漁舟晩泊無人處。日暮牛羊下古阡。</text>
<title>禿筆</title>,<text>禿盡中山兔。相知白首深。詩書悲舊業。窮達保初心。海岳經天地。風霜動古今。長途俱屛絶。從此轉成瘖。</text>
<title>日暮登城</title>,<text>殘營收夕雨。孤堞屬春晴。落日長江遠。頑雲古塞平。野深天氣黑。峯迥戍煙靑。漠漠三城北。唯聞邊笛橫。</text>
<title>登城</title>,<text>城中五百家。家家煙火多。深林鬧鷄犬。窮巷馳輪車。商旅行不息。游人相應歌。東風十里道。落日西山斜。翳翳芳樹村。蕩女懷春華。誰家白面郞。醉酒彈琵琶。高燈照良夜。四隣驚諠譁。忽聞郡樓鍾。走馬門前過。</text>
<title>夜望</title>,<text>中夜上高城。星河垂大野。鳥啼古郭邊。魚躍寒江下。</text>
<title>懷南山草菴</title>,<text>江中日色銀波動。野外春光亂樹濃。數疊靑山僧獨臥。杜鵑花發自東風。</text>
<title>遣悶</title>,<text>甕牖當密籬。日光曾不入。沈沈如窖中。竈煙塞呼吸。毀堗未曲肱。短簷無起立。膝行數步內。形體實維縶。春霖又連日。衣帶盡泥濕。薪蒭價益高。盤中無餘粒。永日但抱腕。僮僕相對泣。顧叱止其泣。仰天聊敍悒。人生各有命。何爲嘆此急。</text>
<title>次仲耕寒食作</title>,<text>菱葉不生池上錢。楊花欲起渚邊綿。風光誰信淸明節。白草盈庭獨自憐。塞山何處問春華。二月將闌不見花。啼鳥亦憐風景晩。門前唯有柳枝斜。</text>
<title>又次仲耕寒食作以酬</title>,<text>晩綠殘紅寒食時。看雲對雨益相思。頹顏未假留精藥。流歲難求繫日絲。鴻雁幾傳沙塞信。春風多負故園期。可憐偪側猶疏隔。夜夜空將夢裏隨。野花啼鳥玩芳時。流落誰裁故國思。靑草獨沾天外淚。白頭空愧鏡中絲。關山杳杳無歸日。江水滔滔豈返期。日暮邊城還騁望。孤雲獨鶴不相隨。</text>
<title>又步前韻</title>,<text>出處已羞先見智。艱危徒費反身思。臨岐不恨楊朱路。遇事誰悲墨翟絲。湘水未能忘舊國。長沙何日定歸期。殘花野草天涯暮。身世依依影獨隨。</text>
<title>穩城雜詠</title>,<text>相國當年披草荊。欲通西北作藩城。指揮區域滄江上。此是三邊第一扃。南回大野連關岫。東柝蒼山接海陲。聞道慶興豐沛邑。至今遺跡射龍池。聖君久眷興龍地。老將新承推轂恩。興廢分明萬里外。天心終不撓群論。崢嶸朝議界龍城。亦是仁人不喜功。神斷獨能超衆算。至今聲敎迄山戎。北荒千里武威揚。驅逐蟲蛇與犬羊。原野始開耕鑿樂。居民元自徙南方。白頭山下豆滿江。江北江南界異邦。卽今效順城底虜。盡是當時受諸降。開疆拓土古無功。六鎭相隣煙火通。馬首雙雙紅粉載。吹螺擊鼓大江東。千群朝日兵迎陣。十對春風妓鬪場。雲鵠正橫歌舞地。可憐諸將不思鄕。構材築石困黎黔。一土頑兇怨氣深。暗箭夜中驚會宴。將軍曾不介中心。王事誰將計身安。煙行露宿備險難。蔥飯數鉢能辟毒。煮酒千鍾不怕寒。城勢遠將跨海去。山形皆似越江來。獨觀裁割河山跡。眞是英雄不世材。聞說高麗破北戎。王師遠出黑龍東。奇功更勒燕然石。樵牧猶傳尹侍中。聖朝餘事自綏邊。雨露桑麻滿野田。昇平日月方無事。櫜鞬三軍盡晏眠。邑里騈闐數萬人。蕭蕭白屋僅容身。糠饘橡粥同奴主。坐臥泥床不別倫。飢寒不必待荒秋。女服男勤役最稠。麻絲未織還歸貸。冬夏生涯一狗裘。用牛耕得用牛耘。反是南民備苦勤。歲歲會逢暘雨順。滿田禾黍似屯雲。樓鎖朝開就四田。先敎防卒守江邊。小娘炊飯田頭饁。老姑看家牖下眠。南城門外路漫漫。牧豎樵兒越嶺關。極目丘陵盡窮髮。斧柯牛楚賴胡山。遷就雖勤遠土氓。十家嬰疾一家生。由來習性隨風氣。老弱難堪啖草莖。平明吹角大軍揮。夜度江氷冷鐵衣。驅車百兩牛千首。滿載黃蘆日暮歸。習俗惟知尙獵漁。爲儒終見一鄕疏。學中資業無聊賴。手自鋤耰廢讀書。胡人夜扣城東門。急告山獠寇近村。將軍饋酒遺鹽送。報道明朝又來言。民夷交利喜相邀。擔釜驅牛易鼠貂。聞道离蟆千里種。家家鐵器代枇瓢。捕蛇九染鹿角箭。碎釜新成水銀甲。東西摽竊意未已。白馬紅鞘山下獵。九似是丸字松亭高迹撫餘輝。手種千株盡十圍。壯節豈懷桃李賞。邑人揮涕說廉威。立巖孤起黃城下。玉刻千層半蝕苔。地僻尋常遊客少。春來唯有杜鵑開。古碑埋沒字難求。金國遺基何處丘。往事悲涼不可問。黑龍江水自悠悠。靑春不見桃杏花。江城白草寒雨裏。西瓜如拳不解渴。八月始食靑李子。大風西起震丘山。走石飛沙混兩間。雪裏貧村唯籍火。三冬瘒瘃夏仍𤻷。黃節山中小拳蕨。龜巖江裏細鱗魚。長安病客無滋味。醉飽終朝臥弊廬。</text>
<title>野火</title>,<text>登高瞰遠霄。忽見寒山燒。隔河照孤城。列炬明春宵。方疑胡騎獵。復恐羌兒樵。疏林暗相隱。微風生復消。露氣寒欲濕。野雲仍自昭。已喜病眼開。不謂山水遙。回看星斗落。天宇還寥寥。</text>
<title>醉吟</title>,<text>風華欺老客。貧病劫囚人。痛哭百年事。傷心萬里身。雲迷西塞日。花暗北潭春。杖劍悲歌地。橫天氣不伸。</text>
<title>春日</title>,<text>瞻彼南山蕪穢田。農人欲耕還投眠。籬邊靑李不開花。岸頭殘楊新起綿。春陰漠漠雨墜空。啼鳥寂寂寒林煙。隣家有酒且典衣。一醉臥見蒼蒼天。</text>
<title>夢</title>,<text>三月十二夜。有夢太非祥。覺來尙駭愕。寒粟如繁霜。思之不解兆。心緖空怳茫。平生所經驗。往往可相方。今年已衰惰。志慮多不常。或恐偶然作。吉凶非所詳。悠悠垂死中。萬事誰更量。畢竟有天在。願勿長嗟傷。</text>
<title>雨朝</title>,<text>細雨廉纖曉。浮雲凌亂天。鳥啼紅濕塢。牛臥綠殘阡。野色臨江樹。春寒繞塞煙。王孫歸幾日。芳草更芊芊。</text>
<title>答敬伯惠酒</title>,<text>靑林不見白衣來。春老江城花爛開。忽得將軍送芳釀。籬中一臥倒千杯。</text>
<title>城樓聞笛</title>,<text>漢岫胡雲萬里愁。煙花三月上江樓。一聲橫笛春風暮。山自蒼蒼水自流。</text>
<title>久囚</title>,<text>久囚應備困。多悔自知新。企死憐遲死。謀身覺害身。猶存懷舊國。不置念孤親。守道須安命。虛心任養眞。野苔鋪穩席。林鳥對佳賓。落日千江雨。浮雲萬里春。空同草木老。長與鬼神隣。紫綬紅塵世。靑山白髮人。酒饒愁裏興。詩富客中貧。一臥經三載。悠悠北海濱。</text>
<title>次答叔貢</title>,<text>胡地三年謫。音書萬里稀。春心靑塞斷。鄕夢白雲飛。北去人長滯。南來雁不違。落花斜日暮。相憶但思歸。</text>
<title>書篝燈四面</title>,<text>太極生二五。离明燭群蒙。赫赫至陽精。發揮造化工。得燥始爽氣。假木方成功。外施雖有及。內蘊難自通。反視貴不散。運妙知所充。我作一篝燈。虛明方寸中。安得萬斤蠟。神光保不窮。坐見長夜晴。明與白晝同。萬物本寥寥。理具氣仍形。有理雖本善。乘氣乃能行。大用有通塞。全體或昭冥。須屛外物牽。且省邪念生。淵澄至靈靜。粲爛群品明。舒之宇宙竝。卷來分寸爭。聖人猶不懈。敬義兩無停。浩浩上天載。本無臭與聲。點燼應嫌燼。挑花是愛花。願添膏不匱。長使照無差。虛中能普照。方外自除侵。欲辨眼前物。須明鐙裏心。</text>
<title>擊臺</title>,<text>衆岫連窮塞。孤臺俯晩晴。江邊春草合。城上暮雲平。戍客三年別。遷人萬里情。落花飄泊盡。空峽夜流鳴。</text>
<title>自遣</title>,<text>三年叢棘空知悔。白首能忘大耋嗟。獨立不懼吾豈敢。且將高臥鼓缶歌。</text>
<title>聞友亡</title>,<text>金石唯知託契深。北辰南斗杳難尋。百年生死胡夷謫。碧海靑天萬里心。</text>
<title>次仲耕雲頭城韻 二首</title>,<text>百年成敗夢相遒。草木何知人自愁。雲壓黑江朝暮瘴。松連白岫古今秋。周遭城郭山依舊。割據英雄計已休。回首悲涼千載迹。老囚無路一探幽。悠悠宇宙幾回遒。一片孤城萬古愁。詞客有懷還獨弔。霸才無業已多秋。羌笳此夕聞應斷。芳草何年恨更休。寥落壯圖千仞壁。落花流水暮山幽。</text>
<title>夢遊山寺作</title>,<text>雲山重疊隔煙塵。花鳥相驕象外春。古寺獨尋僧去後。壁中唯有四仙人。</text>
<title>庭草</title>,<text>庭草自憔悴。雨暘何擇施。流芳元荏苒。萎絶莫相悲。</text>
<title>初夏</title>,<text>初夏江山麗。風光始似春。落花紅照塢。飛絮白迷津。舞柳鶯驕日。歌梁燕慰人。芳時應易老。獨立久傷神。</text>
<title>贈答禪雲山僧尙淳同韻 二首</title>,<text>尺書珍重問衰顏。回首淸遊歲屢闌。明月只應分一繳。浮雲不道隔三關。黑津嵐瘴魚龍濕。白嶺風霜草木頑。叢棘有緣歸未得。瀛山猬海夢中看。依然碧眼與淸顏。萬里相思勞夢闌。精進定參衣鉢契。疑團幾覺鬼人關。諸天塵刹禪心淨。大地山河道力頑。要識西方第一意。有身須作法王看。</text>
<title>城上</title>,<text>夕雨收殘黛。胡峯列塞邊。野長靑草合。江迥白沙連。碧落行行雁。滄波點點煙。愁人一登眺。長嘯倚雲天。</text>
<title>書懷。答寄子容兄。</title>,<text>圖南才氣少年時。俯視風塵每淚垂。尙友喜論千古士。傳經羞就一鄕師。行藏要契顏愚樂。心事翻纏楚纍悲。域外雲山皆有宅。不知何事老荒陲。關山送別雪中行。獨夜胡天對月明。何處雁書傳塞信。一生徒抱鶺鴒情。長安西望阻三關。異域孤囚老六鎭。多負百年忠孝心。頭邊烏兔空相趁。蒺藜終應不可據。叢棘能令知省悔。畢竟有天吾豈虞。一笑高臥三邊塞。徐徐求應勢非堪。蹇蹇無尤道已慙。葛藟纏時須動悔。水山艱處利西南。山河不限鄕園夢。風雪偏侵胡地客。歸期可待羝羊乳。終古烏頭不見白。屈指如今喜懼年。聞道春來添白髮。平生膝下恩情遠。十二時中空愛日。萬重滄海萬重岑。北斗微微南斗深。杖劍悲歌看白日。浮雲千里結層陰。一敗成家萬事零。雁行漂泊似分星。此生完聚何時日。不耐空原聞鶺鴒。數莖白髮蓮花社。一葉漁舟桃水源。物外浮雲元任意。獨將徽纆掩荒原。學須知義能安命。志不尤人敢怨天。要識朝聞夕死意。一心精力倍人千。愁來欲望白雲天。天際雲山不可企。若使化爲精衛鳥。詎嫌東海數千里。郭外煙波何莽蒼。漁人舟子底心想。斜風細雨歸去遲。落日沙鷗飛兩兩。客中春事觸懷傷。鶯舞垂楊燕語梁。風光正欲欺雙鬢。節物如何似故鄕。欲和新詩淚滿襟。悲懷苦句不堪吟。落花明月靑春暮。塞北江南夜夜心。</text>
<title>挽萬戶 四首</title>,<text>萬里防沙塞。三年今始歸。素輴非鐵騎。丹旆異蛇旂。祖路千山險。遺名一鎭威。下車桑梓日。寧復拜慈闈。獨戍三邊遠。高才萬戶卑。尋常百步葉。心腹五申師。不副虎頭象。空還馬革尸。功名他日事。誰記峴山碑。氣槩當時彥。才名古將風。靑蛇匣裏劍。明月手中弓。膂力三秋倦。風塵五鎭空。天驕元效順。終不報邊功。繕壁嚴三板。懷恩感一軍。鐵衣寒塞月。金鼓動山雲。臥病靑春盡。思家白髮紛。旌旄零落盡。何處問勞勤。</text>
<title>邊戍</title>,<text>山河迢絶玉門關。鐵甲金照月寒。萬里風霜沙塞遠。田來征戍幾人還。</text>
<title>贈別鍾山高敎授伯雋</title>,<text>塞外偶相逢。無言覺道同。業傳君子學。心養長人風。一別雲山隔。三杯世事空。斯文典刑在。惆悵舊儒宗。</text>
<title>急雨城路</title>,<text>長風驅嶺霧。寒氣壓城隈。黑雨橫江斷。黃雲噴海來。頭邊生閃電。脚底震雄雷。匕鬯誰能喪。吾心本死灰。</text>
<title>記夢</title>,<text>東園桃李雨中春。葉葉風光總慰人。病婦攬衣論舊別。老婢持飯說家貧。滿庭寒草行成路。半架殘書手拭塵。墻下小田新種菜。賣來生業奉孤親。</text>
<title>次前韻以自悼</title>,<text>故山詩酒臥三春。一覺依然塞外人。九逝只知魂不住。千行唯得淚無貧。南歸幾賦宗元夢。西望應揮庾亮塵。萬里此身長纍纍。天涯征雁更難親。</text>
<title>月夜獨步。有懷寄仲耕。</title>,<text>盛夏霖新霽。初昏氣似秋。殘霞生野堞。涼月動江流。戀闕愁無盡。懷人淚不收。浮生餘幾日。雲水自悠悠。</text>
<title>答人</title>,<text>聖代淪恩澤。孤臣滯苦囚。殘生隨草老。歸夢與雲浮。漠漠河山遠。悠悠歲月流。知君多意在。詩句問窮愁。</text>
<title>農家麥秋</title>,<text>荒歲黎民苦待秋。山城牟麥已登疇。飢翁肩橐田頭乞。貧婦腰鎌雨裏收。舊貸未還催早稅。累徭纔免又新調。窮家所蓄應無裕。西作方殷盡室愁。</text>
<title>早秋。與敬伯酌酒後醉書。</title>,<text>百年身世夢中期。萬古江山謫裏思。一葉已離寒井樹。殘蟬空號夕陽枝。林階草沒蛩吟斷。野閣宵深螢火微。獨坐更知鄕念遠。不堪涼夜正遲遲。</text>
<title>夜書</title>,<text>漂泊他鄕客。羈危故國人。流光悲暮歲。垂老愧殘身。萬樹風聲爽。千山曙色新。登臨無限意。寂寞與誰親。</text>
<title>雨夜閱易</title>,<text>讀罷羲文易。空堂欲二更。蟲聲階上在。螢火雨中生。守寂方知感。虛心自見情。沈沈矮屋裏。默坐對神明。</text>
<title>早秋初夜旅懷</title>,<text>雨晴雲卷暮城秋。風急天空江水流。月色漸分柔遠鎭。笛聲多在撫胡樓。遷人嶺外迷疆場。戍客沙頭伴斗牛。何處擣衣寒杵響。夜深還起故鄕愁。</text>
<title>城頭</title>,<text>西塞山邊落日時。長程不見有人歸。江天七月秋風早。木麥花開蛺蝶稀。</text>
<title>秋懷</title>,<text>一入深籬歲月悠。浮生如夢又逢秋。他鄕客淚飄黃葉。古塞風霜亂白頭。衰草已消前日興。殘花猶帶昔年愁。那堪刁斗長城畔。夜夜寒聲報曉籌。</text>
<title>夜書懷</title>,<text>秋高看木落。夜深聽雁來。懸懷故園菊。今日爲誰開。</text>
<title>秋日城頭</title>,<text>胡山鬱崛抱窮荒。雲氣蒼茫近夕陽。秋樹帶煙橫晩碧。澄江斜練接天光。離離曠野禾岐合。落落平沙雁字長。極目海關頻掩淚。不堪身世日凄涼。</text>
<title>醉後</title>,<text>胡風吹斷夕陽時。秋夜深深刻漏遲。醉後忽驚刁斗響。起看明月上高籬。</text>
<title>書寄家兄</title>,<text>絶域風威切。涼宵落葉哀。獨裁燈下札。遙寄塞鴻回。</text>
<title>秋日城頭</title>,<text>塞國初霜下。胡山一半黃。野寒風葉動。江落雁沙長。朔氣沈孤戍。邊雲老戰場。高城聊極目。日暮淚茫茫。</text>
<title>夜登擊臺</title>,<text>中夜千山裏。危城大野邊。一江通碧海。三塞入胡天。露氣橫全浦。星光落半川。超然臺上望。一洗世間緣。</text>
<title>秋宵。對敬伯酌。</title>,<text>顚沛遐荒志不降。浮生還付濁醪缸。胡天草木黃關嶺。塞地風煙黑郡江。雲外斷鴻橫朔海。燈邊孤客睡寒窓。蕭蕭萬里悲秋意。一暢空揮筆似杠。</text>
<title>夜坐聞鷄有感</title>,<text>楡林關外九秋涼。叢棘圍中五夜長。孤角遠搖胡塞月。寒燈獨照海天霜。殘眠不作黃梁夢。狂韻空酬白石章。坐待扶桑昇曉日。何如起舞蹙劉郞。</text>
<title>九月初八日夢。與文士二三人遊于佳境。有殿閣巍然而無彩繪。予與文士。濡朱于筆。畫星辰于閣之四壁。而文士二人畫北。予畫其西東。光芒相射。隨手動耀。仰視之。二十八宿歷歷環繞。各分其方。有一相國似隨監焉。初九日夢。予到一公府。有三公之坐。首相爲今之存宰相。亞相爲故政丞。公事之餘。首相題七言律詩以示亞相。相和之。兩詩皆佳作。翌日又會。細雨廉纖。春氣駘蕩。首相又書出七律。題字于末。以示亞相。相又和之而題字。予讀之五六過。沈吟嗟嘆。意謂首相之詩。渾然裕厚。意味深長。非淺薄可窺。亞相之詩。筆力奇健。大得陳黃氣骨。皆非世儒所及。首相又題七律示予曰。</title>,<text>民世安康屬道亨。春宮學術問幾成。風繁一樹花容動。雨霽千林日氣平。陌上飛綿雲共白。池中布草柳兼靑。明朝又被狂尉去。可堪終年作吏情。予評曰。所謂安康者。以爲今之民物已治安歟。相答曰。豈其然乎。言之則當如是。又曰。幾成者何。答曰。將就矣。意謂第六句。遷臺職去而不問。第八句。似鬼語而不評。竝書與我曰。歸藏爾家。爲後日觀。予欲和而不就一字。有覺之。其詩四篇。字畫分明。語意彷彿。而欲記之。盡失難省。可恨。末詩以其熟翫故不忘。然其中兩聯多忘字。以意推之。不盡其眞。大槩思之。中間兩作太奇偉。平日所未覩。</text>
<title>簡寄仲耕</title>,<text>秋雨蕭蕭落葉鳴。或作聲 寒愁不寐到鷄聲。或作鳴 遠書誰寄南天雁。孤枕偏隣北極星。窓外曉江侵幌冷。頭邊朔雪對燈明。空將一筆論懷抱。盡是思君不見情。</text>
<title>酌酒</title>,<text>今朝聊復笑吾生。把酒悠悠倚北櫺。世上是非千日醉。夢中榮辱一毫驚。靑天明月渾閑事。野馬浮雲豈是情。吟罷小詩看落照。門前江水自泠泠。</text>
<title>囚懷</title>,<text>絶國孤囚九死邊。殘生多故百年前。千方詎得醫三折。萬善難將贖一愆。白首自甘蛇虺窟。丹心無告犬羊天。男兒窮達由來事。辜負偏親獨可憐。</text>
<title>思親</title>,<text>異域三秋別。孤臣萬里心。淚添滄海闊。愁結塞雲深。望眼疑明喪。衰頭看白侵。此生偏母念。何處夢中尋。</text>
<title>題仲耕天象圖</title>,<text>二十八宿包天經。日月五緯相錯行。北極南極貫樞紐。一機運運萬化成。</text>
<title>題敬伯棊局</title>,<text>將軍胸裏五申師。變化無窮一局棊。新作小技聊試略。陽開陰闔正兼奇。</text>
<title>對酒</title>,<text>此日尊前復頹玉。古今心事淚長零。西山白雪夷齊節。東海滄波魯仲情。宇宙悠悠如過客。形骸草草似浮萍。一生醉夢風塵裏。千載滔滔孰自醒。</text>
<title>醉吟</title>,<text>窮囚遮莫嘆摧傷。憂患能敎術業昌。八卦周文聊演易。九疇箕子自佯狂。莊生不必論萇血。賈傅何須弔楚湘。塵世紛紛終可笑。古今相照一肝腸。</text>
<title>曉坐</title>,<text>靜中無事不安閑。睡罷燈前夜自闌。光岳秋天長肅氣。扶桑朝日舊容顏。心通萬水分源處。耳順千林發籟間。閉眼坐來庭宇寂。香煙如縷繞蒲團。</text>
<title>讀多士</title>,<text>一着戎衣已翦商。七王恩澤竟難忘。頑民盡是忠殷室。多士煩令徙洛陽。故國流離歌麥秀。他人諄懇說興亡。百年永作殊邦客。慙却西山餓死郞。</text>
<title>放言</title>,<text>俯仰乾坤正寂寥。男兒幾箇脫塵囂。龍亡大澤群魚戲。虎逝深山衆貍驕。鸞鳳寧須棲枳棘。麒麟終不伏輪軺。一生憂患堪餘笑。萬古靑天白日昭。</text>
<title>感吟</title>,<text>金烏旣去玉兔歸。春草纔生秋葉飛。孔孟遑遑爲客久。唐虞邈邈與心違。塵間自古多南北。宇內何人定是非。汩沒百年憂喜裏。頭邊霜雪已霏霏。</text>
<title>讀罷</title>,<text>萬事龍鍾白髮翁。手持黃卷臥蒿蓬。周公禮樂千年法。孔子文章四海宗。大道不應隨世變。皇天亦或使人窮。經綸術業知何物。一笑人間春夢空。</text>
<title>閱史</title>,<text>太樸難期思有窮。黃虞事業竟誰宗。春秋日月屯昏裏。秦漢乾坤爭戰中。王霸功名皆姑息。君臣際會但阿容。寧將高擧紅塵網。永逐商山四皓翁。</text>
<title>悲俗</title>,<text>浮生世事奔忙處。滄海桑田瞥眼間。靑草只應埋白骨。黃金誰得住紅顏。樽邊明月難長照。天際孤雲豈更還。役役終年南北裏。紅塵一夢已成闌。</text>
<title>日暮</title>,<text>海風吹雨過天寒。秋草盈庭夕露殘。閉戶正宜高枕臥。開編聊欲洗心看。飢蠅戀臭黏空瓿。寒雀貪稻傍暗攔。郭外行人何處定。雲邊落日已沈山。</text>
<title>偶題</title>,<text>亦知膠柱苦難調。須把朱絃細細刀。萬里山河身已老。千秋姚姒夢長遙。文章濟世雷鳴釜。道德經邦狗續貂。醉向黃花聊一詠。天邊落木更蕭蕭。</text>
<title>酒中懷士潔兄。泣書。</title>,<text>今宵明月擬逢君。獨酌如將共我樽。情意只論人鬼貫。幽明誰辨死生分。黃泉永灑殊鄕淚。白骨應知舊日恩。早晩此身同一化。天涯不隔是蒿焄。</text>
<title>獨坐</title>,<text>泥塗全蔀窖。荊棘半連空。白晝天雲晦。黃茅海瘴濛。起居方丈內。心事蠹書中。獨坐堪衰索。悲風吹轉蓬。</text>
<title>冬夜</title>,<text>一夜邊州客夢增。秋天高霽曙光澄。寒侵書帙山橫雪。冷逼衾帷江擁氷。萬壑風鳴聞錦瑟。千峯月照對孤燈。終宵寂寞燒香坐。心事還如入定僧。</text>
<title>燈下戲題。同韻十首。</title>,<text>上下乾坤非着物。東西日月詎懸空。思深衆象無倫處。道貫秋毫不破中。人外覓人人豈異。世間求世世難同。悠悠終古誰相論。一向春風笑未窮。誰把游絲繫日影。難將畫筆寫虛空。蒼天詎在蒼天外。一物應歸一物中。心上心心心不二。事邊事事事皆同。如令一本無迷統。萬派千流自不窮。辰繫靑天天繫氣。地浮滄海海浮空。一機健健乾坤內。萬化生生今古中。暑暑寒寒寒暑別。來來往往往來同。直須山岳消淪處。眼底紛紛問始窮。三人行處一應損。八卦成時兩不空。馬入西山深壑裏。龍生東海碧波中。羲文易在辭須玩。先後天分學卽同。月窟天根問無地。黃塵白髮竟誰窮。紅紅白白紅非白。色色空空色豈空。萬劫侵人六塵外。千魔惱佛一心中。浮雲流水情無着。秋月春風興自同。莫問法王身露處。山河大地眼前窮。無形自實誰令實。有器非空却倚空。血肉成身因氣化。虛靈爲物卽天中。塵昏寶鑑明難喪。膠入黃潦淸復同。會待天光生泰宇。依微一事始應窮。百莖嘉草生和土。五羽靈禽遊太空。天地窮通否泰裏。英雄興廢卷舒中。無情日月千年住。不變山河萬古同。回首區寰眞夢幻。風塵莫恨路岐窮。湯武爭來俗日下。周公作處夢還空。垂衣緬邈唐虞外。接淅悲涼齊魯中。大德縱能天地合。一身終與匹夫同。可憐千載乘桴志。不待今朝道已窮。由來堯舜非關位。天下相傳視若空。民物相和七政裏。薰風自入五絃中。賡歌濟濟君臣樂。率舞蹌蹌鳥獸同。從此雍煕寧復見。陳編讀罷淚無窮。圖書妙契無多寡。數法從來一必空。吉凶往來貞悔處。陰陽消息鬼神中。五行六極相終始。八政七疑明異同。直向包羲問茲事。箇中神變亦難窮。</text>
<title>淸曉</title>,<text>淸宵涼夢爽塵愁。坐見朝陽生海頭。萬戶鷄聲五更盡。千林煙氣一時收。雲明岳瀆高低曉。涼引風霜遠近秋。老病但添杯酒興。逍遙一室卽天遊。</text>
<title>午夜城頭</title>,<text>一氣凝藏似定禪。四山群蟄正寥然。虛心自會無形外。主靜應通有物前。樹樹秋聲非異籟。江江雲影是同天。千蹊白雪誰相賞。獨騎淸風弄月邊。</text>
<title>懷鄕</title>,<text>江城日日送歸鴻。木落天寒愁殺翁。母子情懷南北極。夫妻離別死生中。雪邊鄕路三千里。雲外關山百萬重。兩地寒溫何處問。一輪孤月照窓東。</text>
<title>夜吟</title>,<text>歸夢未隨南嶺雁。心圖空負北溟鵬。白頭山積千秋雪。豆滿江橫萬丈氷。霜落塞天孤客淚。月臨胡海故鄕燈。平生苦恨催雙鬢。羞却東方白日昇。</text>
<title>正德十三年戊寅春。友人安順之 處順 以弘文博士歸養。特除求禮縣。諸友皆歌詠其行。予亦述懷以贈。出安順之家己卯諸賢詩帖</title>,<text>士生千載後。心事正相乖。邈邈黃虞夢。悠悠湖海懷。窮通唯命在。憂樂與人偕。獨立風塵裏。長悲井底蛙。明君重儒學。志士氣頗伸。白日昭光遍。靑春物意新。長途馳駿骨。滄海奮潛鱗。借問鑾坡客。胡爲謝此辰。幸際雲龍會。仍希日月輝。金鑾朝入對。蓮燭夜扶歸。治亂明根本。詩書討奧微。他年湖海遠。回首夢依依。奉檄寧無喜。高堂有老親。採山供軟蕨。釣水薦纖鱗。至孝能爲化。餘恩自及民。會看爭訟息。田里一般春。忠謹功隨立。偸閑事不成。撫民宜用恕。治吏最須明。遺愛錢丞頌。淸心裴尉旌。聖朝圖治急。愼勿負恩榮。南州歸思迫。北闕夢魂迷。落日晴猶暗。行雲住欲棲。人隨沙岸別。江向海門西。隔浦塵埃起。唯聞征馬嘶。山水宣城郡。風流付謝君。窓輸天外岫。簷落海中雲。野鶴閑堪伴。巖猿靜自聞。西林有鳴鳥。日暮獨求群。吏散空庭暮。鳥鳴春雨餘。焚香靜几案。危坐讀詩書。月吐山光暗。魚游池影虛。油然得心處。歲月問何如。交遊十載中。世事轉悤悤。去住情無奈。愁歡意不同。南江流浩浩。北岳直叢叢。淚目看歸鳥。煙雲斷碧空。送子湖南去。征塵不可攀。停杯問歸路。折柳慰行顏。江月隱高樹。海風吹遠山。相思一千里。日夜望鄕關。</text>
<title>見德陽遺稿有感。贈人。出駱峯夜話錄。舊有序及諸作 [康惟善]</title>,<text>己卯年間事。吾嘗欲問之。還嫌哀淚下。不敢讀遺詩。</text>
<title>閱德陽遺稿 出本集○蘇齋於丁未年。謫中作此詩。故頗有自況之意。 [蘇齋 盧守愼]</title>,<text>萬古蒼天無一言。偏敎善類苦銜冤。至情那忍范滂母。淸議孰回忠獻孫。不汗應知五日死。未招還有百年魂。遺篇更着人心讀。起立啼垂舊血痕。</text>
<title>以御史到穩城。弔奇服齋先生。入讀書堂朔啓 [許篈 荷谷]</title>,<text>往事餘叢棘。淸芬夢杳然。不能逢故老。那得問當年。許公言到穩城。故老誦先生臨沒自挽詩曰。滄海魂遊月。荒山骨瘞霜。君臣千載意。一死有餘傷。又曰。日落天如墨。山深谷似雲。其餘今忘之。滄海荒山之詩。似是第二卷謫中吟之傳也。 屈子 一作楚客 江潭怨。陳公蜀道憐。惟將一掬淚。一作悠悠萬古恨 霑灑夕陽邊。</text>
<title>次韻[李山海]</title>,<text>人傳服齋事。中夜坐悽然。絶塞看雲日。荒城泣血年。只緣時宰嫉。寧欠聖君憐。儻有遊魂在。重來玉署邊。夕陽秋草句。吟到每潸然。死去知無托。生還未有年。吹燈山客弔。啼月海禽憐。斗酒誰相酹。孤魂哭塞邊。</text>
<title>萬曆己卯。聞許御史弔服齋先生詩。感己卯重還。仍步其韻。奉呈服齋之孫奇丈。[洪慶臣]</title>,<text>憑君問何意。獨坐抱悽然。甲子重還日。先公被謫年。荒山遺句在。滄海舊氓憐。御史能傳道。前年出按邊。</text>
<title>以御史到穩城。次許美叔弔奇服齋先生韻。出穩城題詠 [金誠一 鶴峯]</title>,<text>萬事東流水。追思更惘然。何言鵩來日。政是漢興年。主聖吾猶恃。天高鬼莫憐。平生忠孝志。委絶塞垣邊。千載明良會。幸逢不偶然。亨屯當大任。更化在初年。天意終難測。民生重可憐。傳心舊甲子。揮淚暮江邊。舊甲子。必是後己卯年所作。</text>
<title>次盧蘇齋先生韻[崔岦]</title>,<text>二憾戎成尙忍言。諸生哭徹未爭冤。當時默默從天地。後世班班有子孫。不死徒聞是正氣。歸來豈得必精魂。故應珍重存遺稿。終古雲霄月一痕。</text>
<title>金河西公麟厚。童而甚文。用得奇服齋先生遵贈筆一枝。匣而藏之。傳之子若孫。至今如新。夫其服義於受知之日。慕賢於大禍之後。事可稱述。亦足以想見先生之萬一云。前人</title>,<text>公未 一作先生 三十立。童方 一作童子 九歲神。貽榮管亦美。禍駭國無仁。穎脫忍充用。櫝藏存愛人。遂令日計壽。翻享世傳珍。轢毀非脩短。扶持豈故新。如將微況大。愴惜更堪陳。</text>
<title>次蘇齋韻。題德陽遺稿後。無名氏</title>,<text>往事傳聞故老言。欲傾東海洗深冤。至今賸馥留天地。能使餘輝被子孫。澤畔可憐曾謫處。洛陽應有儻來魂。平生我亦剛腸者。每把遺編拭淚痕。</text>
<title>好閔未第時。獲見服齋先生北徙時札翰。其戀主思親惓惓之意。令人不覺隕淚。卽又見荷谷許美叔巡撫北方日到穩城悼先生之作。重不勝悲吟怛然之至。謹依原韻。得短律一首。以寓景仰之私。[後學延陵李好閔謹書]</title>,<text>北徙多篇翰。曾看意衋然。尋詩又今日。垂淚憶前年。善道從他嫉。微言更可憐。千秋懸一劍。蕭瑟德陽邊。</text>
<title>次韻[李廷龜]</title>,<text>往事何堪說。追思亦愴然。精忠如昨日。公議在千年。積慶天應啓。遺編世共憐。摧殘一丘土。松柏淚痕邊。</text>
<title>己卯士林之禍。言之短氣。今年春。承命撰集東方詩賦。得服齋先生詩集。讀之不勝慨然。謹次亡友許荷谷韻。以致區區景仰之意云。[萬曆乙巳之秋。後學柳根。]</title>,<text>先生謫中作。每讀輒潸然。絶塞懷沙賦。浮雲蔽日年。人心久愈憤。天意果垂憐。寵渥重泉下。高名北斗邊。</text>
<title>次韻[吳億齡]</title>,<text>百世難誣議。如天日皎然。朝聞夕死志。衆醉獨醒年。薄俗何深忌。愚夫亦解憐。莫言雷雨晩。猶及九泉邊。</text>
<title>正德戊寅年間。金河西年甫九歲。文名大振。服齋奇先生行到長城招見之。贈筆一枝。河西以木爲匣。書其面曰。服齋先生所贈。因以爲篋笥之珍。河西卒後。其子從虎能遵父志。雖遭亂流離。行裝蕩然。而猶保此筆。從虎死。又傳至於從虎之子南重。河西以童稚之時。而能慕其人而愛其物。歿身不衰。又使其子孫守而不失。今至九十年之久。人事屢變。而當時故物。宛然如昨。亦斯文之一奇事也。因感其事而賦之。前人</title>,<text>物固因人重。誠應以類推。方知雙趙璧。莫及一毛錐。授受非無意。流傳本不期。百年衣鉢在。何恨未同時。</text>
<title>次諸公韻[申欽]</title>,<text>巫咸不可問。天道竟胡然。忼慨匡時志。凄涼賦鵩年。斯人那再見。一字亦堪憐。灑盡懷賢淚。秋風落日邊。</text>
<title>聞金河西家。藏服齋先生所贈筆有感。前人</title>,<text>服齋手裏筆。言授河西公。河西纔九歲。丱角未成童。已知服齋賢。誘掖感其衷。拜受增惕若。寶與天球同。肅恭不敢褻。寸襲巾笥中。豈伊物之美。爲挹先生風。河西旣云亡。厥聲何渢渢。陵谷幾變遷。世事浮雲空。此筆獨宛然。可敬還可恫。家傳近百年。護持彌見隆。三世如一日。子姓能有終。兵火猶莫壞。意者神明通。茲言滿人耳。芳躅曠海東。嗚呼兩君子。道義衆所宗。生質固粹美。素養亦已充。卓學標流俗。溥博而高崇。抱負將達施。契合動昭融。致君堯舜心。耿耿貫昊穹。奈何時命舛。蕭艾互蔽蒙。北塞作孤纍。南荒爲野翁。志士本少成。視天眞夢夢。唯有一不律。迄樹斯文功。存乎目擊間。奚待相磨礱。知己諒難遇。遐想起盲聾。渺余仰沖襟。直媿坐倥侗。</text>
<title>敬次諸公韻[後學洪履祥[</title>,<text>盥手披遺稿。吟哦倍愴然。空懷濟斯世。何忍說當年。公議堂堂在。詩篇句句憐。淸標猶可想。風月浩無邊。</text>
<title>次韻[乙巳秋。後學西原韓浚謙。]</title>,<text>己卯斯文禍。聞來亦慘然。東京鉤黨日。南渡竄賢年。絶學誰能繼。遺篇更可憐。空餘滄海月。依舊照天邊。滄海月。用先生謫中詩語。</text>
<title>己卯年間。姊兄故執義荷衣洪君迪。洪君於韓公。爲姊兄。 承暇在湖堂。次許美叔傷服齋先生近體詩。書進朔啓中。爲一時所傳誦。到今追念是作。唯記敢道恩猶薄。都緣衆莫憐一聯。而忘其首尾。感歎之餘。遂又補成其韻。以寓懷賢悼舊之意云。</title>,<text>隔世懷先正。傷時倍惘然。望雲秦嶺日。捐佩楚江年。敢道恩猶薄。都緣衆莫憐。孤魂招不返。秋盡塞城邊。</text>
