<title>題書樓 二首</title>,<text>竹老松明湖上坡。經營十載數椽家。江海生涯聊自足。琴書滋味更如何。無日不題花鳥句。有時迎得好人車。筠簾晝靜汀雲斂。方丈蒼然入戶多。小屋如圖畫。名區物色新。水滌塵愁盡。山將勝槩陳。心靜身隨靜。家貧道不貧。風乎咏而處。時復逸懷伸。</text>
<title>緣溪</title>,<text>滚滚淸溪水。那處是源頭。却忘山日暮。直窮行不休。</text>
<title>題懷</title>,<text>居則皆言莫吾知。知之竟有底事爲。不如白石流水洞。無願無求守吾癡。</text>
<title>次成浮査 汝信 題書樓記後韻</title>,<text>林外澄江江上樓。卧看江心明月流。時有伴鷗亭榭客。小舟相訪樂悠悠。</text>
<title>漁火</title>,<text>宿霧江天一望平。東南何處不冥冥。惟有打魚灘上岸。松燈數點自分明。</text>
<title>秋懷</title>,<text>江國秋風淅瀝來。寒柯蟬語欲悽哀。怊悵意中人不見。滿天斜日首重回。</text>
<title>寄呈朴大庵 惺</title>,<text>四月城南別。依然一夢如。近日無消息。秋風問起居。地僻休塵慮。人閒讀古書。相思頭欲白。江畔獨躕躇。</text>
<title>題百忍堂</title>,<text>君有和氣凡。絶勝太和湯。一服面斂紅。再服眉浮黃。三服體氣寧。四服心淸凉。以至五六服。花柳舒春陽。况乃累十服。身遊更何鄕。矯倨怱湔除。彭聃還天殤。何必偃仰屈伸如禽熊。何必噓嘻吐納安閨房。可笑句漏令。採丹收靑囊。此藥安可一日無。藥籠之物何須嘗。當其氣湧時。如水狂波揚。一不服於此。客熱生中膓。再不服。兩目如裂眶。三不服。不覺忽下床。四不服。拔劒身翺翔。黑白忽倒置。山岳小毫芒。吾聞一朝忿。不徒其身忘。又聞亂大謀。萬事皆消亡。吾友樂有賢。法戒以名堂。從今子孫九世居。過者比之人姓張。</text>
<title>春日偶成 二首</title>,<text>白白紅紅桃李花。薔薇芍藥各韶華。山人富貴曾誰識。萬樹春風自一家。傍花隨柳過前川。驗得冲融理自然。自然未必觀於物。仁在吾心得已先。</text>
<title>至日</title>,<text>地䨓開萬戶。君子道長時。靜坐點易罷。如復見包羲。</text>
<title>江上</title>,<text>蕩漾春江碧。淸遊小舟宜。江上復何有。靑靑楊柳垂。垂柳綠陰邊。漁翁把釣絲。鱗鱗爭上竿。鱖魚時正肥。鱠如松江鱸。隨手白雪霏。前村有酒否。處處杏花飛。麗日將欲暮。微風輕拂衣。冠童六七人。徐步咏而歸。</text>
<title>讀讀書錄</title>,<text>困知記與傳習錄。誤了將來幾後生。吾道未應終墜地。天降當時薛文淸。</text>
<title>燈</title>,<text>擿埴冥行迷所之。古人曾有失路悲。耿耿終夜孤燈下。三復吾師古人詩。</text>
<title>聞子規</title>,<text>巖花將欲紅。春色上當歸。終夜子規啼。聲聲不如歸。着處堪棲息。何必故山歸。愧我不若汝。一出便忘歸。</text>
<title>雙溪唱酬</title>,<text>千古孤雲仙。一去消息絶。我亦象外客。淸溪弄明月。仙歸餘故山。地與人世絶。淸遊亦佳辰。正當秋八月。浮査成公實 汝信秋風方丈山。遊賞政淸絶。終宵宜且談。中庭又好月。蘆坡李山立 屹洞僻宿雲歸。林深人跡絶。淸風亦有情。噓送晴巒月。滄洲河子平 憕名區多故人。此遊誠奇絶。團團一片心。共指中天月。思湖吳翼承 長地是孤雲棲。飄然烟火絶。吾輩辦佳遊。好得淸秋月。鳳岡趙瑩然 㻩山深人不眠。萬籟共寥絶。庵禪莫催燈。天晴山有月。東溪權靜甫 濤興與山共深。山外歸心絶。山中復何有。團團巖上月。松臺河士潤 璿萬壑皆白雲。塵烟自隔絶。夜話不用燭。多意前峯月。東山權士任 克亮萬象渾寂寥。淸溪聲不絶。襟懷轉颯爽。坐對西峯月。磵松趙德勇 任道佳節雙溪會。勝遊千古絶。夜久興轉淸。醉倒松窓月。林谷林樂翁 眞怤浮嵐影有無。寒鍾聲接絶。終宵淸不眠。共啣盃中月。滄洲許德輝 燉溪淸山更深。禪家轉幽絶。相看皆好人。話到三更月。釣隱韓子變 夢參方丈三韓外。烟霞擅奇絶。勝遊天借否。溪樓來霽月。彊齋成尙夫 好正一躡神仙窟。蕭然塵慮絶。淸風八詠樓。共賞雙溪月。梅村文汝幹 弘運身如入淸都。幽興何時絶。把盃却相吟。中天又好月。謙齋河重遠 弘度楓桂丹如錦。秋高景益絶。禪臺淸可話。不妨下山月。秋潭鄭子儀 頠</text>
<title>寄呈浮査</title>,<text>松桂深深掩禪窓。棲雲仙侶也幾雙。逸懷付與歸夢去。飛入牙山遶經幢。</text>
<title>偶吟</title>,<text>伊呂而不有湯文之聘。不過莘郊渭川一耕夫釣叟而已。孔顔而得遇勛華之世。木鐸未必棲遑而簞瓢不憂屢空。故聖賢無彼此。英達無今古。特時有幸不幸如何耳。足可以發千古一歎也。達而非爲智。窮亦未必愚。一曲梁甫吟。孤笑更長吁。</text>
<title>伽倻歸路偶吟 絶仁弘歸時作。</title>,<text>巖路摠蔓藤。行人幾顚跌。不可更尋山。山外催歸轄。</text>
<title>有所思 此下四首。昬朝屛居時作。</title>,<text>采采靈芝草。于彼山之幽。製爲裳與衣。燁燁芳未休。愛之不忍棄。將我貽靈脩。靈脩渺何許。瞻望空夷猶。</text>
<title>長相思</title>,<text>美人不見長相思。秋水涓涓天一涯。回首空山歲已暮。呼兒掩却木蘭柴。</text>
<title>有懷</title>,<text>日暮上菀樹。飄發北風颾。鳳凰高飛盡。唯見亂鴉噪。取我復毁我。又何一鴟鴞。躕躇不能去。獨立心怊怊。</text>
<title>冬夜</title>,<text>凍雪窮陰壑。終夜聽鵂鶹。幽人耿無寐。何事不勝愁。</text>
<title>夜坐</title>,<text>小院無風靜。方塘得月虛。主翁甚意象。獨坐整襟裾。</text>
<title>示學者</title>,<text>口給以禦人。曾有夫子譏。默而坐如愚。顔氏作聖基。所以南宮适。三復白圭詩。朕舌那得捫。疾於駟馬馳。容易造次間。興戎與出好。愼旃且愼旃。此言非我耄。</text>
<title>先人忌日泣書</title>,<text>樹欲止風風不止。終天罔極一孤兒。重泉若也如人世。追報餘恩尙有時。</text>
<title>自言</title>,<text>少壯不努力。老大徒傷悲。古人此句語。於吾身有之。非不發憤悱。其奈習已成。習已成已久。昬睡莫可醒。五行靈秀氣。得於賦生初。性具堯舜性。書讀孔孟書。如何趍卑下。駸駸不自知。縱有賢師長。救拔亦無資。卓彼先覺訓。聞道不辭死。莫云力不足。斃而後可已。</text>
<title>路傍松</title>,<text>篤古山前路。有松高數尺。斧斤剪其枝。行路相侵凟。豈無萌蘖生。牛羊又從牧。擁腫且扶蘇。多年茁不得。棟樑那可望。憇說亦未足。時有南澗叟。摩挲嗟復惜。瞻彼深山松。亭亭更特特。地僻人自遠。不見荷斧客。所以老龍榦。連抱保自若。胡爾托根初。爲是地不擇。把作吾人戒。倚杖三歎息。</text>
<title>詠琴</title>,<text>菶菶庭畔桐。移根自朝陽。客有公輸巧。斲爲琴一張。便同淸廟瑟。朱絃而䟽越。累累如貫珠。泠泠十二律。師襄出于海。古調餘奏公。哀怨衡陽鴈。雄深滄海龍。一彈薰風歌。依然鳳凰儀。再彈猗蘭操。如見獲獜時。三四五六彈。曲曲融心神。血脉自動盪。宣我欝而湮。安得奏希音。于彼聖明庭。遂使八域人。蹈舞共太平。</text>
<title>白髮</title>,<text>白髮看種種。年光漸覺流。年光不足惜。秪爲業退憂。</text>
<title>二月見梅</title>,<text>冰腮玉骨百花魁。爲是踈香帶雪迴。如何效取芷蘭化。桃柳叢中一樣開。</text>
<title>采蓮女</title>,<text>可憐江北女。慣唱江南曲。日暮采蓮歸。春江風浪急。搖蕩一葉船。無緣渡頭泊。莫如紗窓下。安穩烟機織。</text>
<title>不平</title>,<text>男兒從古不平多。不平多是誤人多。淹速升沉皆分內。男兒何必不平多。</text>
<title>對月</title>,<text>人情雲雨斯須變。世態炎凉着處移。惟有盈盈東嶺月。殷勤不負舊茅茨。</text>
<title>君子小人</title>,<text>君子坦蕩蕩。小人長戚戚。戚戚蕩蕩間。截然分舜跖。隨遇且循理。莫須役於物。一切制之外。然後天君廓。庶幾廣胖效。自然從所欲。</text>
<title>寒岡先生忌日有感</title>,<text>人間悲此日。荏苒幾霜星。迷道終天慟。頭白舊門生。</text>
<title>題鄭輝遠草堂</title>,<text>竹裏茅茨淸且幽。未必輞川獨別丘。主人絶意名塲久。谷猿林鶴其優游。</text>
<title>浮査，鳳岡來訪見贈。卽步其韻。</title>,<text>頭流蒼翠入簷楹。霽後風光滿眼明。何幸親朋多合幷。相看氣義欲縱橫。沙頭有鳥知心事。世上無人識姓名。江客一生如是足。箇中眞樂更誰爭。</text>
<title>和奇相國 自獻 臨訪見贈韻</title>,<text>江水淸淸江月孤。百年江海一身孤。歲晏猶無歸夢否。谷猿林鶴也應孤。</text>
<title>題七峯庵壁上</title>,<text>飛泉啼鳥絶塵喧。草以爲簷竹以門。坐此輒忘浮世事。斜暉欲吐遠林痕。</text>
<title>題李靑蓮棄劒學丹砂詩後</title>,<text>爲報臨爐雙玉童。莫言仙藥最靈通。夜郞千里無消息。草草蜉蝣與世同。</text>
<title>輓朴篁巖 齊仁</title>,<text>風神叨奉少年時。南國斯文亦在玆。的緖先尋山海範。儀刑終作士林師。王通經術人誰識。叔度襟懷世莫窺。覿德醉心今已矣。東臨大哭不勝悲。三刀絃誦非公能。八袠林居善日增。餘慶豈無貽後業。蘭孫頭角已崚嶒。</text>
<title>憶金學士道源</title>,<text>酒中磊落好。詩上自然多。相思不相見。秋來愁更多。</text>
<title>讀朱書節要</title>,<text>一元互循環。陽無可盡理。所以紫陽後。天生李夫子。</text>
<title>譏白鷺窺魚</title>,<text>踈雨淸江畔。於汝托心期。奈何不與我。蕭然共忘飢。試看千仞鳳。腐鼠曾不窺。</text>
<title>甲寅暮春之望。與浮査，鳳岡及申伊溪 檟，姜慶老，李汝義。遊松江劒洲。轉到靑谷寺。會話三日。期以送春于枕流亭。</title>,<text>三春贏得及時遊。之水之山作勝遊。好事從今須再續。菁川物色待君遊。</text>
<title>題困乃爲福賦後</title>,<text>覇越平吳一介臣。只知能國不能身。五湖烟月扁舟上。携手同歸有幾人。</text>
<title>與浮査登憑虛巖</title>,<text>籠盡春光四望中。登臨把酒興無窮。冠童六七皆吾輩。何必淸漪點也風。</text>
<title>巖上卽事</title>,<text>對花持酒倚高巖。同志提携四又三。樂事佳辰今日最。朗吟飛下笑彭咸。</text>
<title>舟中對月</title>,<text>赤壁仙遊萬古穪。爭如今日興難勝。秋風不似春風好。花柳當時見未曾。</text>
<title>和寄李蘆坡 屹</title>,<text>八月送君行。十月見君書。書中更何語。怊悵離恨餘。中夜面依依。蘧然一夢虛。相憶情何極。滔滔江水如。</text>
<title>詠菊</title>,<text>嚴霜萎衆卉。燦燦獨也芳。世無陶處士。誰復愛寒香。</text>
<title>靑谷寺和浮査韻</title>,<text>牙山文酒會。簪葢幾騑驂。任是情膠㓒。休言德二三。小詩題漫興。高話倚微酣。亹亹還成別。君東我向南。</text>
<title>秋思寄浮査 二首</title>,<text>邇來多病過三秋。獨坐江臯意轉悠。黃花白酒何時會。佇見雙眉喜氣浮。酒以椒花肴以牢。情親厚意勝於牢。諸君毋負金蘭約。膠㓒從今願益牢。</text>
<title>聞裵子章病</title>,<text>故人歸袂故人書。多病年來斷讀書。東望怊然懷轉惡。看書不若不看書。</text>
<title>啓頭流山遊行 是行有八仙錄。卽浮査少仙成汝信公實，玉峯醉仙鄭大淳煕叔，鳳臺飛仙姜敏孝士順，洞庭謫仙李重訓謹之，竹林酒仙成鑮 而善，梅村浪仙文弘運汝幹，赤壁詩仙成錞而振。而先生則自號凌虛步仙。浮査撰日錄而先生爲文序之。諸公亦幷有酬唱。</title>,<text>尋眞今日葉初飛。五六仙曹綺語霏。象外飄然多少興。吾將輸入錦囊歸。</text>
<title>昆山途上</title>,<text>故人逢故人。我輩摠詩人。方丈三韓外。何處有羽人。</text>
<title>宿松林柳君 景祉 草堂</title>,<text>靜寂山居烟樹林。滿庭黃菊露華深。閒談永夜淸無寐。風入踈松月照心。</text>
<title>河重吾 弘毅 草堂。和別煕叔。</title>,<text>明月淸風邀鶴樓。蘭槳桂棹洞庭遊。憐君病負同尋約。獨上香爐第一秋。</text>
<title>到孫上舍 綽 裕卿蟾津五龍亭 主人適出外。故第四句云。</title>,<text>一帶長江界嶺湖。東南萬古擅名區。數聲玉笛蓼花雨。爲問洞賓來也無。</text>
<title>興龍途中聯句</title>,<text>驅馬蟾津路。將尋鶴洞歸。浮査。 荻花迷客帆。楓葉打人衣。梅村。 雲掩秋陽薄。風高酒力微。凌虛。 孤雲何處在。中夜夢依依。竹林。</text>
<title>鍤巖 麗末。有韓錄事惟漢。隱居於此。</title>,<text>石白溪淸無點累。昔人誰卜此巖邊。絲綸入洞踰垣走。方丈千秋獨一仙。</text>
<title>復用別韻懷古</title>,<text>神岑高揷大江頭。落日登臨別一丘。物外高風韓錄事。壺中淸隱李淸州。仙靈有分吾儕會。名利無心海鳥浮。最是樽前多少興。濕雲長笛數聲秋。</text>
<title>登玩瀑臺</title>,<text>香爐峯下最高臺。臺下飛流白雪堆。臺上仙人何處去。紫烟深處掩蒼苔。</text>
<title>神凝寺。酬太能師求和。</title>,<text>說法談玄渠所能。明心見性豈難能。瓊章又使人驚歎。方信師名穪是能。</text>
<title>出雙溪洞。將下泛蟾江。到平沙待舟。</title>,<text>興足詩還拙。情親語不尖。瓠樽相屬處。頗喜我心恬。</text>
<title>還過昆山</title>,<text>秀水明山遊覽後。昆明池上朗吟迴。可是襟靈無點累。笑他枯木爲寒灰。</text>
<title>過守愚先生遺墟</title>,<text>落日淸江曲。衰草亂山阿。悽愴先生宅。蕭蕭秋雨多。</text>
<title>秋夜</title>,<text>月明滄海上。雲捲太空際。俯仰端倪間。了無點塵翳。熀朗這氣像。依俙太古世。萬籟寂若無。天君肅如祭。但聞梅花下。數聲淸鶴唳。</text>
<title>傷田家</title>,<text>鋤禾日當午。汗滴禾下土。汗滴禾下土。終歲且勤苦。終歲且勤苦。得無餒而憂。五月糶已盡。無關田有秋。門外催租吏。又何酷咆哮。鞭扑剝爾膚。桎梏浚其膏。十口無所食。朝飢夕又飢。歎息復歎息。歎息將何爲。今年已如此。明歲又如斯。流光不相待。了無逸樂時。君看遊俠子。金鞍與駿馬。日日長醉飽。不是稼穡者。且看靑樓女。亦豈識西疇。箱有羅衣裳。奩有玉搔頭。造化本無私。賦命胡不均。無由詰此理。于彼蒼蒼旻。我願君王心。化作光明燭。不照綺羅筵。遍照逃亡屋。</text>
<title>春日卽事</title>,<text>物物皆生意。造化儘無私。奈何南澗叟。枯槁獨自悲。</text>
<title>失路有感</title>,<text>石路艱關出。前山忽嵯峨。日暮歸程遠。今夜宿誰家。</text>
<title>山中卽事</title>,<text>女兒靑竹筐。采采薜荔花。薜荔花莫采。金塘方有荷。</text>
<title>過滄巖亭</title>,<text>南州士女樂昇平。天極摧顚隻手擎。人去亭空雲水白。三韓千古郭先生。</text>
<title>鳶魚</title>,<text>戾于天處躍于淵。此理難將言語傳。誰使而飛誰使躍。煩君理會所由然。</text>
<title>示義兵諸益</title>,<text>三尺龍泉劒。光芒射斗牛。勖哉諸將士。男兒報國秋。</text>
<title>路上有感</title>,<text>驛程楊柳正依依。隨處花香襲鐵衣。遙憐鷗鷺滄江畔。應待將軍笳皷歸。</text>
<title>商山客舘。聞講和。用前韻叙懷。</title>,<text>胡公與賊檜。議論風馬牛。可惜滿廷臣。曾不讀春秋。</text>
<title>西行</title>,<text>一生虛讀聖賢書。終是風塵潦倒渠。白首經營何事業。秋風又向洛城西。</text>
<title>登高</title>,<text>行行且不息。不覺山日西。直向最高處。萬品還自低。</text>
<title>生涯</title>,<text>春山采可茹。春溪鮮可食。不是溪山人。生涯全淡薄。况有聖賢書。明窓娛心目。怡然樂莫樂。永矢歌弗告。</text>
<title>漁翁</title>,<text>庭空花自落。紅雨晩霏微。坐看漁釣者。日暮罷竿歸。</text>
<title>仙</title>,<text>理外元無理。飛昇說渺茫。只信康節翁。仙鄕不離房。</text>
<title>采菱女</title>,<text>三三采菱女。搖蕩木蘭舟。采菱歌一曲。麗日杜若洲。桂槳手不慣。愼勿向上流。上流流正急。莫如歸渡頭。</text>
<title>示采藥人</title>,<text>山人采山藥。山藥采何爲。本來身有祟。采之然後毉。吾亦抱痾者。爲君說與玆。世無無病人。滔滔幾殿屎。但其投劑處。先後失所施。治之急於身。心則姑舍斯。所求惟赤箭。所服惟靑芝。酷信倉扁術。朝晝念孜孜。其於身主宰。胡不下其治。心喪而肉行。全然莫自知。所以指不伸。鄒老有訓辭。擧世皆如此。此事良可悲。采采須更思。君子貴推移。如欲不忘我。黃卷有餘師。</text>
<title>送別河重遠晉伯 晉伯名溍</title>,<text>湖山佳節序。詩酒好風流。相見更相別。回首不勝愁。</text>
<title>吟詩</title>,<text>不欲爲他閒說話。伊川所以罕吟詩。不識主翁何似者。一生伎倆癖於詩。</text>
<title>陳同甫</title>,<text>不有金銀銅鐵辨。漢唐虞夏便糊塗。當時人物君爲首。千古英雄足一吁。</text>
<title>時淸目乃明 古風</title>,<text>靑巖之山高揷天。一髮螺鬟雲外橫。侯誰在矣甄處士。白首衡門猿鶴盟。平生出處一於義。可止而止行而行。是時燕冦忍僭擬。慘目腥塵迷舊京。將身尙愧戴一天。僞命如何加爵名。去國難效管寧逃。托疾終穪任永盲。山中甘作廢棄人。誰爲辱也誰爲榮。乾坤幸値再造期。玉燭皇風回太平。從前時事不欲觀。此日拭目開雙睛。彈冠紫陌帝眷多。玉珮剩向朝端鳴。誰知此目盲不盲。摠由當時淸不淸。丹心未忍虜庭趍。素節竟保霜松貞。觀其眸子豈能廋。暗於可暗明於明。我今訪古古山阿。只有石澗流寒聲。風光滿眼帶遺恨。住杖落日愁惸惸。嗚呼九原倘可作。執鞭不嫌吾先生。</text>
<title>題放魚詩後 律詩</title>,<text>介甫平生執拗迷。鍾山晩歲始還棲。飜將昔日調元手。却放今朝涸鮒兒。謾抱烹鮮渠妙術。擬拯顚壑我黔黎。渾波未免同驚 缺。誤計還嗟等噬臍。投老餘身雖自 缺。好生微念尙云齋。誰將數罟遮魚鼈。持賑竆廚代藿藜。喣沫將憐難襏刺。戢鱗還似望雲霓。喁喁入目增悲感。戚戚由衷倍惻悽。畏苦何心催漑釜。辛勤寧自合投溪。初看圉圉鬐相動。竟見洋洋隊始齊。得所知從千里逝。揮毫旋綴一詩題。雖然物我無相閒。便是矯干有所徯。能保小魚差足矣。獨殃黎庶莫言兮。肯同子產空欺畜。遠勝曹公只放麑。偏蔽初年因釀禍。悔來今日是筌蹄。君看程子盆池養。可使斯民壽域躋。</text>
<title>三不朽</title>,<text>托名者于盤于量。頌美者敦之𨦹之。玆皆有時而銷泐。外矣奚取於斯。歷萬古不朽其三。君子身焉有之。旣所修出類而拔萃。宜芳名不歇於永久。鍾岳凟非常閒氣。優優哉身上抱負。惟皇所畀如許不貧。藹藹乎衆美俱翕。其處則桂郁蘭芬。其出則漓光吐質。夫豈若草木然哉。滅沒之化爲飛塵。肆賢喆求於在己。錦而褧兮櫝而珠。飽仁義而腴道德。旣和順之內積。踐之篤兮力之久。自英華之外發。省不疚而行有裕。在家邦必聞必達。可以爲百代之師表。可以作後學之矜式。夫然後無愧於德行。嘉聲與天地不滅。竆之所養達之所施。功業自分內做出。立大紀兮陳大經。天理民彝之不忒。調玉燭兮煥皇猷。斯世斯君乎致澤。禮樂刑政之彬彬。典章文物之秩秩。搆乾元而樹眞宰。莫非施之於事。彌千載兮永萬年。能不泯者在是。有是道必有是文。得之心而發之言。理之瑩如金精玉粹。詞之溢如大河深源。以之而闡經。道德性命之精章矣。以之而辨事。得失安危之機判矣。况衮鉞直筆之嚴正。是非也善惡也自別。猶天之日月。猶地之草木。有目皆可得以覿也。庖犠後兮 缺 吾未見。卽此而磨滅。經古今如須臾。儼若朝夕之對越。化化盡而物物衰。不衰者三也其獨。如使不朽而可朽。天不天地不地人不人矣。仰前脩之長鳴。紛不知其有幾。周孔之德顔曾之學。至今愚夫婦口耳。周程之業張朱之道。炳然方策中如昨。惟其積實之功至。所以悠遠而不熄。何世人立一節鳴一藝。營營汲汲擬萬古不死。是猶涸其源而望流之長。一夕薰沉響絶而止耳。歲換而不換。時移而不移。豈若此三者如一日哉。若有人兮唔咿。恨多年之耳食。獨睘睘而守眞。惟卓軌焉是學。着一腳於▦地。庶勉勉於篤實。寧同鳥獸之好音。期大鳴於千億。</text>
<title>風</title>,<text>異哉風之爲物也。非形可捕。無跡可尋。起於起處。亘古亘今。觸物成聲。孰令孰禁。以言其時義之遠。姤升渙益二八卦之在上在下。易以之名。以言其功化之大。周鄭陳豳十五國之民俗歌謠。詩以之形。乾坤之大玄化之運。不能獨成則列箕疇庶徵之八一。四時之代品物之亨。亦以其若則有和暢凜烈之殊節。簸揚飄蕩儵往儵來。孰主張是。散漫聯綿或動或靜。亦由人事。歌南薰兮入金縢。端由二聖之至德。或吼東南或助軍聲。允協兩雄之英略。騷人遷客。孰不遇之而成吟。怨婦幽女。幾多感之而哀深。是知大塊之氣箕宿之精。自爾有聲者似乎物自物也。而實無非物我相感之理。毫髮不件若余者。左任無邊。右顧水面。舞雩胸襟。座上氣像。安得去薄而回淳。致吾君堯舜上。</text>
<title>和述病懷 幷序</title>,<text>成而廣述病懷賦百有四十句。其舍弟而振袖而示余。文工而辭博。意圓而語活。余亦浸病之人。感而和之。皇天啓之出震。歲白鷄之月正。感時序之跳丸。悶余身之抱病。夏而秋而徂冬。何至此而爲梗。攻中非一二證。變態眞千萬狀。瀉血甚而如注。驚五臟之欲裂。痔疾劇而若刺。訝四體之將折。昬眩作於眼底。䨓風發於耳中。時足寒而膝寒。或心痛而頭痛。熱則汗而乍止。寒則慄而暫歇。伊胸痰與喉喘。時交乘而迭作。昨如癡而今解。朝纔緩而暮急。三十日而日異。十二時而時殊。卜以訊於巴陵。醫以求於丹丘。煑蔘苓而爲湯。斫桂朮而爲食。兒隨側而按痛。妻在傍而審脉。故人踈而不至。親戚遠而罕接。命一縷於濱危。縱萬死而誰知。面浮垢而點點。髮生蓬而垂垂。氣不齊於須臾。心豈平於頃刻。蠅虎健而前侵。蝎豹𧼴而後轢。燈火明於壁裏。萬里心兮徒長。陽烏升於窻畔。千古思兮難忘。懷沉憂而莫展。付一睡於支頤。有珠玉之佳篇。自何方而我貽。手未展而可愛。眼纔過而偏憐。辭辛苦而歷歷。意欝紆而懸懸。病固同於君我。情豈殊於彼此。遂感激而推思。聊以叙夫一二。惟王孫之苗裔。歷千年爲世族。逮僕射之我祖。列姓苑而封爵。爲大夫而繼武。服忠孝而傳聲。我晉陽而卜世。篤古山曰庄名。專江湖之勝槩。領田園之眞樂。曰余生於丙寅。月乃次於辛丑。閼逢値于敦牂。昭陽丁於作噩。少擔簦於渭陽。知所趍而向學。時乾坤之詩禮。蕩文敎之渢渢。荷至訓於庭下。沐洪澤於化中。惟聖賢以爲法。豈他技之敢惑。開黃卷而博求。展靑史而窮賾。擬頭角之嶄然。期事業之可遂。不久蹲於南山。寧泥蟠於石水。嗟時命之不謀。未弱冠而罹憂。慟何極於終天。由不肖之罪尤。幸慈闈之撫育。被十幅而招賢。紛遑遑而取益。幾矻矻而窮年。四寸間兮出入。悶所學之聾𥌒。信荒嬉而難進。奈莫辨乎魚魯。然一身之却恙。聯棣萼而相依。何終鮮之値運。奄鴒翼之孤飛。投楊槧而啜泣。廢翟篆而堪悲。時鯨鯢之蹴踏。勢撼地而掀乾。夷三都於楚炬。灰六籍於秦焚。歸文物於土苴。濺衣冠於鋒鏑。竄性命於林莽。保妻孥於荒谷。求堯韭於澗底。索禹粮於山阿。歷艱辛而胝盡。傷滿目之干戈。三年寄於方丈。四年漂於洛水。紛巴語而貉謠。彼詩書之安事。般倕棄乎剞劂。詭製怛乎巾襪。閩越不貴章甫。跣夷焉用赤舃。屬赤猿之社月。幸禮羅之天張。名雖參於就試。奈國事之蒼黃。物必反於周星。偉我聖之光復。煥周命之維新。覩漢儀之秩秩。庠國子之內闢。學州縣之外設。或發隱於汲塚。或幷藏於羽陵。伊才子與文人。於斯盛而蔚興。父子趾芳歆向。兄弟擅名機雲。淬霜鍔而躍劒。揮月毫而摛文。顧余身之龍鍾。不足畏而無聞。蛾不述也可愧。縵未操焉奚爲。豹離隱兮何時。蠖求伸兮無期。掃十載之荒園。開一室之琴書。欲問業而無從。恐徒歸於襟裾。何平日之聲響。尙不記於茫昧。尋隻字於斷簡。考片言於口耳。沉晩年而好讀。無王充之閱市。高五十而作詩。欠子雲之吐奇。隨濟濟之盛光。窺篆刻之小技。忝計偕於黑兔。入漫漫之京國。時秋霖之彌月。患忽祟於跋涉。候益愆於旅中。致傷風之有疾。念此時之沉綿。根實兆於是日。愁潘生於九秋。病相如於千里。玉雖泣於荊山。章一奏於九陛。付功名於秋葉。回征輈於江漢。卧一壑之雲烟。擬六丁而難挽。幸浮査之起我。又同充於錯賦。我擬偏於嚴師。君樂有此賢父。是海內之雄翰。夙馳聲於文園。吐滿懷之奇策。期一射於君門。念我學之空踈。喜蟨蛩之相顧。京華春兮旅食。去年今年同苦。嗟笙竽之殊好。信水石之難投。抱宿痾而同歸。指脩程於天陬。何僕夫之病矣。歎遲遲之吾行。不相遺而相孚。欽若水之交情。彼詡詡之世人。獨何心於按劒。胡不畏夫天道。伊禍謠之不吟。遭齒舌於丙午。無司徒之任德。閉藥洞之新扉。徒抱疾而斂跡。求全生之藥石。或南北而冥搜。豈空靑之可棄。在牛溲而亦搜。時興羸而起瘠。歲戊申而入京。胡天網之未設。値先后之靡寧。秉鈞軸兮何人。懷盍朝之夜鳴。漢明离之幾晦。宋國本之將傾。機難測於呼吸。孰明智之先燭。徒羣疑之滿腹。無一言之敢及。時草野之動章。凜由中之鈇鉞。雖正義之堂堂。奈天意之䨓轟。紛朝奏而夕貶。禍已踏於死生。伊多士之效節。冀宸聽之少悟。身幸齒於懷䟽。叩天𨵽而叫籲。何弓劒之忽遺。痛追攀之莫及。悲不耐於如喪。慘喬山之雲物。入余拜而且哭。于京陵之闕門。舜旣承乎堯曆。儼地卑而天尊。嗟西日之已迫。泣臯樹於中秋。何痘疾之大染。遍南隣與北里。余嘗病其爲物。若禍福於冥漠。昔同氣之罹此。年十九而短折。抱五兒於晨夕。活縷命於阽危。彼祖軒而父頊。信門戶之巍巍。何亡去之一夕。化而爲此二鬼。敬而遠之有訓。盍吾君之愼避。喜新數於中興。志未忘於致澤。辛亥春而觀光。居省額之六百。入五雲之金闕。近咫尺之玉色。祥烟飛兮靄靄。瑞霧蔥兮欝欝。策時務之咨謀。奉王言之綸綍。字未滿乎三千。言豈合於程式。抱江湖之餘憂。出國門而安適。鵬九霄之回翎。驥萬里之返轍。君壯夫於此日。共戰藝於文塲。占解額之僥倖。逾八百之羊膓。傷余馬之玄黃。疲精神於徒步。泛一葦於驪江。美山河之壯固。縱萬斛之爲穩。奈烟嵐於朝暮。飛月灘之跳波。涉空淵之無涯。觀神勒之古跡。泊豆浦之江湄。幾食苦於旅窻。又見黜於南宮。嗟牽羸而引憊。出北門而冲冲。人皆謂余病謹。余亦愼夫調攝。身幾瘁於三秋。命乃迓於一髮。何赤龍之啓行。値風日之凜烈。度千岑之虐雪。穿萬水之堅氷。亦旣勞而且病。添白髮之鬟鬅。觀當時之豪傑。咸雨露之恩承。嗟綆短而汲深。焉所抱之少伸。付時事於顰眉。把一犂於三春。作遨遊於湖山。任此意於閑適。旣無求而無營。自有喜而有樂。或一槎於滄溟。窺夏載之不及。或雙屐於頭流。快子長之心目。開南窓而讀書。步北原而長嘯。羡吾君之壯齡。又才華之奇妙。今胡爲乎嬰𧏮。經數月而未瘳。我舊痾而今作。伊素抱之不殊。賦者敷陳之謂。故吾事之直言。槩往時之曲折。支此日之傷煩。然君子之挺生。豈偶然於省三。惟天地之是握。抑世務之斯擔。出則吾君吾民。處則鳳峙龍盤。困者亨之象也。雖處困而猶安。窮者達之兆也。縱居窮而何戚。勿以困而爲心。惟學問之進益。勿以窮而爲嫌。務遜志而不輟。顧余質之昬窳。年又迫於桑楡。然植志之猶堅。矢初心之不渝。如君才之超異。皇所畀之不貧。可猶興於無文。豈埋沒於風塵。知此病之偶爾。浪無憂於苦呻。况二五之凝精。人稟氣之不同。潘安仁之緖言。命有塞而有通。卜子夏之餘論。富也貴也在天。嗟一死與一生。莫之爲而皆然。子不聞夫孟聖。戒立命於修身。又不見夫方書。示攝養於經伸。余服膺乎斯言。悶貿貿於世人。陰陽風雨晦冥。謂裸觸者有之。觸之者傷其生。盍龜藏於是時。蟲蛇虎狼熊羆。謂徒搏者有焉。搏之者殘其命。須於此乎愼旃。宜洒胃而湔膓。惕所思於昕夕。用建武之消疾。有醴泉而可服。取咸康之蠲痾。有神水而可飮。宜血氣之是調。宜榮衛之是審。制動作而安閒。割嗜欲而恬淡。旣萬般而補養。又治心以爲主。消獒情之炙火。去伐性之斤斧。庸何患乎昔疾。吾與子而今愈。披百家之浩汗。閱萬卷之淵源。智日明於吾心。學日就於吾身。摛光輝於翰苑。吐奇質於朝端。承堯雲之瑞彩。浴舜海之波瀾。醫此身而醫國。作瞑眩於厥疾。推乃心之若痌。祛四海之民瘼。驗有徵於君我。壽而康而且樂。</text>
<title>伽倻琴 幷序</title>,<text>物以寓心思。音以理性情。寓心思則物不得以不鳴。理性情則音不得而不暢。寓物而鳴其不平。托音而暢其心思者。是固人情之所必至也。是以操有拘幽而凄凄切切。若訴若泣。操有猗蘭而傷而不激哀而不怨。嗚呼。若伽倻琴者。亦此類也。先生生乎千百載之下。而一時寓物托思之懷。轍殊揆同。到今洋洋。余亦學此琴者。遂鏗爾而賦曰。雲萬竇而生寒。峯四峙而鐵削。孰於焉而筮遯。製自然之徽曲。琴伽倻之垂號。仰先生之遺躅。自東都之欲末。抱笙鏞之巨策。自西入而錦還。幾爲楨於邦國。機已炳於鵠松。痛自深於鷄葉。圖無奈於鄭蔓。冠忽掛於逄公。淚幾灑於北門。直爰得於南中。筆棲床而雖泚。寧記余之精忠。茶宿竈而可啜。豈爽余之心胸。彼石聳之玉骨。可爰伐而爲琴。伊徽聲之粲發。託眷眷之吾心。裕素緡而撫之。呵雙趾而然。時易商而爲宮。或細軫而鳴絃。若亂水之赴壑。類輕颭之入竹。舞幽谷之蘭風。碎高枝之零露。風入松而可愛。鶴出聽而冞好。心浩然而無垠。情優遊而不迫。睨軒冕而自珍。孰此樂之能識。傳美聲於千秋。尙伽倻之有穪。偉文昌之製琴。豈聲律之徒憑。由我憂之殷殷。聊以洩夫不平。豈無絃之是調。其有心之擊磬。故物表之長往。我自彈而自聽。噫先生之生斯。豈無以於當日。使治安之賈策。付咫尺之䨟腹。收千言之陸議。手徒事於爪劃。人與琴而其鳴。琴與名而不滅。有餘音而盈耳。怳在齊之忘肉。想斯人兮更撫。孤雲歸兮月落。</text>
<title>痛哭昭烈廟</title>,<text>不肖孫諶。遭時罔極。將安適歸。大事去矣。不死何爲。乃詣先皇帝廟。再拜而哭曰。遠自豊沛。洪基肇造。殷周正統。天下大寶。傳子傳孫。文謨武烈。克謹克戒。堯兢舜業。自西而東。四百年于是。痛矣山河之分裂。魏角之而吳猗。聿賴皇祖之戡定。保一隅之宗祊。將期汛掃區宇。鞏國脉於苞桑。一戟劒門。萬夫莫當。師直義壯。我武維揚。謂權可擒。謂操可馘。一洒積耻。光復舊物。豈料夫永安一夕。龍駕忽晏。天意未回。人心忘漢。浸弱浸衰。以至今日。雍州圍綿竹戰。難禦方張之賊。駱谷軍甘松兵。已綴三川之勢。魚貫之㐫鋒忽迫。雄關一朝而失計。姧臣納欵。國君無策。頓首西庭。周無來獻之地。奉璽軹道。秦忍白馬之耻。勢已急矣。廟社何托。孤臣此時。方寸欲裂。尤可痛者。效死勿去義也。今也不義。身蹈不義。我忍恝視耶。國亡君死正也。今也不正。死不得正。我以爲幸耶。雖欲父子一心。君臣同力。背城一戰。存亡乃决。聽我邈邈。今其已矣。先靈應有知。願作廟中鬼。</text>
<title>三世不遇 丁卯司馬試</title>,<text>田旬月而升進。賈一歲而超擢。紆非常之隆眷。荷不世之恩渥。何顔氏之潛郞。逮三葉而未遘。由當時之殊好。淹未拔於白首。人不知其何許。際漢家之隆昌。會未逢於連茹。游亦寡於金張。阨柳下之卑官。臧文仲之或遺。困絳老之未遷。晉趙武之不知。幸武皇之輦過。降綸如之玉音。髮何爲而蒼蒼。官何滯而至今。爰拜手而揚言。吐平生之肝肺。應列宿而爲郞。屬好文之盛世。徒武事焉是尙。樣不入乎其時。况嗣君之好美。奈不揚之形姿。寧宋朝之足法。耻象恭之爲姧。及今日之御世。已萬事之齒酸。豈好壯之所貴。身已迫於就木。玆微臣之不遇。歷三世而如一。辭旣婉而且直。怒豈生於郞出。皇於是乎起感。降天章而超越。渙雨露之思光。伸久屈之尺蠖。是不遇而有遇。由帝也之能官。嗟人臣之遇君。蓋自古而誠難。伊所好之相反。哀其窮者有幾。較三接於晉矦。爲駟也而有取。儻登庸於初年。豈事業之無成。幸我聖之撫東。慶品物之咸亨。孰不遇之有歎。偉璠璵之多英。余亦皓首南宮。益有望於嘉亨。</text>
<title>輓詞[成汝信]</title>,<text>痛矣凌虛子。翩然上玉京。庭梅春色暮。江月幾時盈。南國推師範。東儒誦姓名。泉臺皆故舊。白首恨餘生。						進士成汝信</text>
<title>輓詞[權濤]</title>,<text>痛哭斯文喪。凌虛處士歸。氣像留嵩岳。光精晦少微。凾席追隨共。荒山臨訣違。此懷無與語。南望涕盈衣。						大司諫權濤</text>
<title>輓詞[趙㻩]</title>,<text>溫淳其性篤厚姿。早得寒岡爲之師。六十五年圖書宅。不淫於富貧不移。						歌酒團圞禪室會。詩書磨琢講壇筵。人間獨立吾何樂。從此瑤琴却斷絃。						護軍趙㻩</text>
<title>輓詞[裵尙龍]</title>,<text>先生門下共源源。逢掖叢中德望尊。天心月照襟懷㓗。座上春噓氣味溫。睽離每恨三年久。存歿那知一夢翻。不忍便成千古別。凌虛臺下更招魂。						裵尙龍</text>
<title>輓詞[朴絪]</title>,<text>允矣曺夫子。東方道學宗。指訣傳岡老。師承卽我公。磊落天靑象。嶷然壁立風。斯文今又喪。誰復擊吾蒙。													參奉朴絪</text>
<title>輓詞[河弘度]</title>,<text>憶昔彜倫斁絶時。賴公淸議爲扶持。詩律凜然排巨猾。書辭磊落質賢師。學已知方能闡妙。朋來自遠共稽疑。泰山頹矣將安倣。會講壇前夕雨霏。						縣監河弘度</text>
<title>輓詞[趙任道]</title>,<text>一生多讀聖賢書。推以行之沛有餘。先見人穪今獻可。公心我亦舊相如。檜淵正脉眞儒學。山海高風隱者居。此去重泉非永閟。嶠南千古誦凌虛。						師傅趙任道</text>
<title>輓詞[韓夢參]</title>,<text>性資醇且確。儀狀秀而偉。爲己工眞積。先師道發揮。斯文昭脉絡。吾黨有依歸。痛哭風䨓變。南天晦少微。						敎官韓夢參</text>
<title>輓詞[姜大遂]</title>,<text>南國斯文賴我公。嶷然儀宇肅然風。名祖祗承湖隱叟。賢師早得檜淵翁。高卧林泉薖軸樂。窮探性理琢磨工。年來比酷儒林禍。那意今春奄考終。						參議姜大遂</text>
<title>輓詞[林眞怤]</title>,<text>寒岡門下士如林。最我先生服敎深。行篤省三知爲己。工專主一以治心。平生不失中行道。造詣能從上面尋。會講遺壇春寂寞。千秋永設一悲吟。						師傅林眞怤</text>
<title>輓詞[河溍]</title>,<text>斯文將不墜。南國降先生。氣稟山河秀。精通日月明。眞工勤造詣。空谷葆幽貞。脩竹寒梅下。悽然憶典刑。						執義河溍</text>
<title>輓詞[許燉]</title>,<text>向來吾道岌岌危。禮義之邦斁倫彜。賴有卓然頹波柱。揚淸激濁振一時。						曺南冥後鄭寒岡。志學初年聞大方。滚滚淵源來有自。凌虛臺下水汪洋。						多士登壇會講頻。幾年承受誨諄諄。今來不覺無從淚。山鳥江花寂寞春。						都事許燉</text>
<title>輓詞[金世濂]</title>,<text>崢嶸方丈戛雲峯。鍾毓千年淑氣濃。南州最是人才府。北學多爲講席宗。誰知董子匡時策。可惜桐臺遁世蹤。聞說靑山埋此老。公私痛極涕無從。						判書金世濂</text>
<title>輓詞[成錞]</title>,<text>擺脫塵紛早卜幽。篤古山下大江流。林泉高尙從巢許。性理眞工學孔周。不啻舅甥結義厚。便成師第受恩優。乾坤正氣今蕭索。擿埴餘生吾道憂。						成錞</text>
<title>輓詞[鄭頠]</title>,<text>南冥之後我先生。厚德高風襲典刑。氣應磅礴從河岳。躬是淸明鍾日星。登門剩得洪鐘叩。觸處偏多醉夢醒。地久天長無盡淚。講壇依舊獨松靑。						鄭頠</text>
<title>輓詞[成好正]</title>,<text>檜淵開絳帳。夫子早依歸。天資自篤實。學業盡精微。玉無珍彩射。琴有大音希。難復眞儒起。千秋識者誰。						公曾知我我知公。十載東床喜氣融。踽踽人間餘至痛。天無窮又地無窮。						成好正</text>
<title>輓詞[白瑞羽]</title>,<text>晩生無路覿斯文。邈矣龜巖山海門。惟幸南湖開講席。醇醪餘醉撥愚昬。						江雲江雨含情處。山鳥山花怨別時。從此儒門渾擿埴。不徒攀紼哭吾私。						白瑞羽</text>
<title>輓詞[河達漢]</title>,<text>卓彼凌虛老。其生不偶然。洪功開後學。至理玩先天。孝友靑氊業。寬薖白髮年。荒山埋正氣。吾道屬誰邊。						進士河達漢</text>
<title>輓詞[鄭悌生]</title>,<text>性本淳眞美。家傳孝友惇。寒岡賢弟子。湖隱好兒孫。宿德南州望。高名北斗尊。講壇相向哭。寥落水南村。						生員鄭悌生</text>
<title>輓詞[河洺]</title>,<text>赬芝燁燁玉溫溫。賢祖湖翁有是孫。山海鄕中追的緖。寒岡門下服徽言。逢人輒說圖書好。多士俱瞻道德尊。眷愛恩兼先契重。豈能無是哭聲呑。						生員河洺</text>
<title>輓詞[鄭昌詩]</title>,<text>多士翩翻會講壇。自吾丱角得承顔。威儀抑抑燕私際。論議堂堂義利關。萬事尋常忘幻界。一生蕭灑卧名山。丹㫌催向新阡路。江鳥啾啾江月寒。						縣監鄭昌詩</text>
<title>附枕流亭題詠[李光友]</title>,<text>有人傳說枕流堂。耳飽還如目歷詳。靜夜自宜生竹籟。淸池聊可逗天光。攬山野勢纔盈掌。挹木秋容欲爽膓。興在汀洲微雨後。曬翎鷗鷺滿漁梁。													竹閣李光友</text>
<title>附枕流亭題詠[許𡩁]</title>,<text>偶作名區會。金樽列後先。江山新赤壁。人物舊蘇仙。鴈叫晴沙月。鷗吟晩渚烟。回船綠潭上。淸興更悠然。						北評事許𡩁</text>
<title>附枕流亭題詠[鄭昕]</title>,<text>土沃泉甘別有村。一區耕似桃源。松懸短壑光搖浪。竹帶層岡綠滿軒。遠客棲遑聊駐駕。主人文雅爲開樽。醉歸江路沙如雪。身世依俙訪鹿門。						典籍鄭昕</text>
<title>附枕流亭題詠[成浮査]</title>,<text>心事休休學古人。一堂簪盍摠情親。始知良性無矯餙。散植黃花却任眞。													成浮査</text>
<title>附枕流亭題詠[文梅村]</title>,<text>江上孤村有故人。一燈談笑喜相親。滿庭黃菊霜華重。歲暮心期可見眞。						文梅村</text>
<title>附枕流亭題詠[奇晩全堂]</title>,<text>琴書蕭灑草廬孤。臨水看山興不孤。風雪乾坤皆白草。主翁心事竹同孤。						奇晩全堂</text>
<title>枕流亭懷古</title>,<text>夙昔羣公會。風流廿載曾。江山餘勝槩。我輩復來憑。樹老輕陰駁。天高爽氣澄。揮毫題短律。留與後人穪。													河台溪</text>
<title>憑虛臺懷古</title>,<text>削立千仞壁。先生氣像留。百年遊賞處。淸風凜不休。						判書靈城君朴文秀</text>
