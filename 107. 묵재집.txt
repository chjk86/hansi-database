<title>淸河縣。次朴先生孝修韻。朴公。高麗忠肅王時人。史稱淸白。</title>,<text>自甲戌至丙子。有大風災。民甚艱食。今年七月晦。又大風雨。讀朴先生詩。意有所感。仍次其韻。颶風連歲飜東溟。邇來天道何冥冥。聖主憂勤今一紀。如何相應非同聲。偃禾拔木是誰使。借劍欲斬掀鬣鯨。原韻颶風欻起飜滄溟。天水相兼晦且冥。銀山萬朶低復屹。百千雷鼓同一聲。扶桑將漂地軸動。誰之所使鯢與鯨。</text>
<title>甲戌十二月三十日。暮至賀老。道上口占。賀老。金山村名。</title>,<text>人事如毛生有涯。馳驅無興較來加。停鞭處處杯盤在。却向罇前強笑譁。</text>
<title>乙亥元月二十七日。與士孝飮。夜以酒病。不能出見。吟成二絶以贈之。</title>,<text>草澤微臣荷聖情。年非強仕任非輕。此身未報君恩重。却怕從今酒病生。百年交契有深情。來訪臨皐意豈輕。臥擁黃紬愁病肺。未成良話愧還生。臨皐永川別號</text>
<title>聞靈妙災。吟成一絶。寄國卿。金慕齋</title>,<text>乙亥元月三十日。聞慶州靈妙災。人疑偸銅者火焉。左道將滅。吾道之幸。然舊物何妨自存。存可以戒前王之荒失。不能無感。吟成一絶寄國卿。八百年餘佛殿災。東京舊物返黃埃。人言吾道從玆盛。經閣如何亦共灰。寺刱於貞觀五年。去年十二月。成均館尊經閣亦火。故及之。</text>
<title>乙亥元月三十日。夜吟一絶。書贈李正字迪。晦齋初諱也。時先生守永川。晦齋適到郡齋。</title>,<text>傷酒春來肺病身。此身今日愧忘親。妙年不飮多公德。我向公前是罪人。</text>
<title>乙亥二月十二日。與鄭以叔，李希初，孫得之，睦琛之。對月飮酒。口占二絶。</title>,<text>生同一世又同鄕。邂逅臨皐喜未量。況此高堂兼得月。前臨平野水雲光。人事無涯生有涯。樓頭有月飮如何。十年雲散今宵聚。鬢髮看看我獨華。</text>
<title>次府伯李聾巖賢輔養老宴韻</title>,<text>人道吾鄕有二天。能推老老慰高年。掇英香惹萊衣上。吹帽風經鶴髮邊。喜氣剩隨和氣合。歡聲從與賀聲連。南中此事看曾未。何幸吾親亦赴筵。自注。正德己卯重陽日。府伯設養老宴。陪兩親壓席。民父亦參鮐班。喜慶交切。原韻歲稔時淸九月天。公堂開宴會高年。霜髥雪鬢扶携處。赤葉黃花爛熳邊。位設尊卑酬酢遍。廳分內外管絃連。罇前綵戲人休怪。太守雙親亦在筵。</text>
<title>新作家於東大門外。聾巖李棐仲及諸公枉訪。聊作一絶以謝之。家在永美亭後商山左麓巨巖下。燬於壬辰兵火。有遺址。</title>,<text>萬松攢處有新家。刱見朱輪會亦嘉。況是凝川曾過客。衰年相對意如何。次韻 聾巖長安百萬獨無家。往占松林卜築嘉。座上凝川前後守。五人情抱更如何。五人。聾巖，張參議大訓，趙僉知績，趙衛將壽千及先生也。廊廟輸忠爲國家。風雲魚水會亨嘉。春陽縱卜新泉石。身係安危未退何。秋到年年苦憶家。汾川林下樹陰嘉。君恩報了知無日。苒苒其如更老何。自詠</text>
<title>嶺南樓次前人韻</title>,<text>高架雄樓嶺外天。名區形勝一望前。抽身長路馳驅裏。送眼歸鴻滅沒邊。不盡長江平似練。無垠野氣淡如煙。憑虛爲報春風道。育遣飛花入舞筵。</text>
<title>題安東鄕校東齋記後</title>,<text>留念斯文有幾人。華堂今夕煥無塵。慇懃爲報靑衿子。澡雪毋忘此日新。</text>
<title>題圃隱鄭先生職牒後</title>,<text>淸風峻節冠吾東。扶植綱常賴此公。歎賞慇懃孫按察。精誠相照一紙中。按察名舜孝。嘗爲嶺南方伯時。爲圃隱子孫作小文。以遺後人。其文曰。文忠公。是宋丞相文天祥同志士也。舍生取義。俯仰數千載間幾何人哉。高山可仰。瞻望佇立。萬世淸風。綠竹在傍。後使後守侵其子孫者。吾不取也。金南窓玄成誌其下曰。曩者。圃隱鄭文忠公子孫之在嶺南者。累世不振。幾同編戶。孫公舜孝，權公橃。前後爲觀察使。孫有文。權有詩。俱屬後之爲方伯邑宰。俾復除其來裔。其意可謂勤矣。孫公所題有綠竹在傍之語。宗室石陽正爲掃幽篁一枝以實之。月汀尹相公。又以龍蛇健筆。竝寫詩文爲一通。相公之孤將圖鋟梓以傳於世。孫，權兩公崇奬節義之擧。於是乎爲有所賴而不泯。吁可尙也夫云云。</text>
<title>次望僊庵壁上韻</title>,<text>昨夜天台入夢中。今朝見此政相同。淸涼矗矗撑天立。潢洛溶溶望海通。元亮終須歸栗里。芳卿端合臥芙蓉。世間萬事從頭數。窮理誰憐投閣雄。原韻 琴正叔佳境空抛葛洞中。如論厥直百金同。三方偃蹇雲根繞。一面平寬眼界通。古井靜涵明琥珀。仙山參列玉芙蓉。阿誰向此開茅棟。應有奇觀獨擅雄。</text>
<title>朔州詠懷</title>,<text>千里關河失路人。新年沙塞更傷春。相看雪嶺相思意。憶弟懷兄淚滿巾。</text>
<title>贈李誠之 諴○先生姊壻</title>,<text>忍淚西來已月餘。憶君懷抱竟何如。莫將黃天爲生業。男子桑蓬不在於。</text>
<title>贈琴正叔 元貞</title>,<text>與子相知己酉冬。俱年七十約相從。如今投畀荒虛地。地老天荒意不窮。</text>
<title>秋夕會飮 以下拾遺</title>,<text>節近中秋上冢多。家家有酒月舒波。相將今夜留連飮。何似陶公達曙歌。</text>
<title>詠甁梅 秋夕會飮詩及此詩。得之先生伯氏後孫家所藏淵流至論。卷面書。忠定公所作。</title>,<text>一朶甁梅用意栽。待看佳客笑談開。陽和自與天同泰。喜氣春風相逐來。</text>
<title>山寺次伯氏韻 伯氏知縣公諱檥。字伯懼。○此詩以下三十六首。出於先生弟霽村先生後孫家古篋中。疑先生少時作。</title>,<text>徹骨天眞壯。黃 缺 掩夕陽。無言常凜凜。有態更蒼蒼。祕鶴煙雲密。囚陰洞壑涼。雄尊專厚重。萬古閱奔忙。</text>
<title>次伯氏詠老僧掃花韻</title>,<text>采藥行吟紫芝歌。穿雲偶入羽人家。坐來山雨絲絲下。濕盡瑤階滿樹花。原韻 伯懼風拂簷鍾鳥哢歌。乾坤閒趣屬山家。白頭僧把靑鸞尾。任掃苔庭一膝花。</text>
<title>次雲字</title>,<text>濡滯窮山裏。欣心討典墳。不嫌僧白眼。應爲步靑雲。嶺靄因風斷。溪流觸石分。和君無秀句。厚意致空勤。原韻 伯懼脫身塵網裏。霞臥詠皇墳。北望心丹陛。南懷眼白雲。君親情旣一。輕重義難分。水聒山無語。誰知我念勤。</text>
<title>次伯氏</title>,<text>勳業無成鬢欲絲。晴窓端坐暗傷時。何當化作扶搖翼。浩浩長天學奮飛。原韻 伯懼山庭細雨碧絲絲。正是愁腸欲斷時。魂去故園身獨立。落花何事又紛飛。</text>
<title>白雲庵</title>,<text>樹杪掛危逕。石間縣磬室。奇巖排劍鋩。怒瀑飛霜雪。猿啼翠竹雲。鶴叫丹厓月。半夜客無眠。憑櫺覓短律。次韻 伯懼溪磨翰林臺。煙鎖維摩室。巖白幾春花。松靑千古雪。無心出岫雲。有意窺簾月。安得嶧陽桐。再和虞帝律。又寺在千尋上。登臨膽欲𢥠。丹霞棲翠壁。蒼桂掩晴窓。石老苔千古。林空鶴一雙。逍遙多逸興。安得筆如杠。次韻 伯懼古戒臨淵懼。今知躡谷𢥠。蘿煙朝滿棧。嶽色暮盈窓。爽塏三山一。奇觀五老雙。胸寬九雲夢。何用倩長杠。</text>
<title>山庵</title>,<text>何年勞五丁。鑿嶺架風櫺。霄近窓多月。雲深晝欲暝。白龍飛窟宅。靑峽殷雷霆。暫借禪房宿。依然躡鳳翎。次韻 伯懼天時斗指丁。扶杖倚山櫺。松籟非風爽。簷霞不夕暝。晴空溪灑雨。白日壑聞霆。誰會雙鳴鳥。林藏瑞世翎。</text>
<title>白雲臺懷昔人</title>,<text>寒溪瑤草沒溪濆。披草尋眞入綺雲。人去臺空雲不老。英英恰似對夫君。原韻 伯懼乘涼尋古碧溪濆。薄暮穿雲到白雲。雲遊反作人間念。半在雙親半在君。</text>
<title>次用和韻</title>,<text>丹竈雖慙駕鶴翁。結廬猶在五雲中。興來坐對橫山雨。浴罷歸携滿袖風。早識坡仙間是樂。更憐邊老睡添慵。煩君莫起思歸念。滿目風光日日同。</text>
<title>敬次十翫先生韻呈主人</title>,<text>癖寂憐山默。逃煩厭鳥喧。身專雲水樂。耳絶市朝言。丘壑風猶定。江湖浪自飜。琴松燈皓月。誰復我讎恩。又洞邃雲常逗。溪舂水日喧。棲霞應有意。侶鶴可無言。竹塢蒼龍舞。苔池玉尺飜。須知山野樂。都是聖主恩。</text>
<title>次德容韻</title>,<text>雨脚初收白日斜。黃公睍睆哢淸歌。輕風不捲氷綃起。知我池邊有落花。穿雲一路正還斜。來聽商顏晧首歌。記歲不須煩世曆。任看秋葉與春花。蘿扉半掩柳絲斜。竟日高吟白石歌。坐 缺 東嶺銀蟾吐。看取秋風第一花。</text>
<title>得奇字</title>,<text>三山寧擅勝。一壑可專奇。霧鎖羅王刹。苔封學士碑。家溪緣智樂。臥月謝塵羈。十載風埃客。終當結晩期。</text>
<title>霧雨</title>,<text>連宵鎖霧雨。冷氣已先秋。戀闕仍危坐。傷時更倚樓。江山雙草屨。天地一漁舟。暫共知心語。猶堪慰遠愁。次仲 缺 韻 伯懼雨斂人間暑。風驚客裏秋。片心縣鶴髮。遙夢上龍樓。渭北堪垂釣。江東未棹舟。亨屯天地在。生晩不須愁。</text>
<title>來自白雲書與主人</title>,<text>雲棲昨夜僊遊子。今者來斯世路人。巖鶴怨君空蕙帳。溪猿嘲我又紅塵。山程綠密逢驚獸。石臼流淸數躍鱗。報了盍歸頭未白。月蘿堪保百年身。</text>
<title>次贈伴鷗翁</title>,<text>憶昔秋風洛水頭。聯床翦燭對詩眸。聲名場屋連三捷。穎妙東南第一流。山寺重逢靑眼舊。木桃屢費紫瓊酬。何當共洗世緣了。雲水忘機狎白鷗。原韻 伯懼昔別長安白半頭。重逢千里碧雙眸。人間聚散如風霧。天上光陰類壑流。百歲行藏那可苟。一身心節早當酬。歸來樂志寧無地。山有靑薇水有鷗。</text>
<title>慰伴鷗翁</title>,<text>洛水初逢下上飛。北南那得少差池。三江風月三生誓。萬里煙波萬斛思。靑鳥不來誰寄信。白鷗何處自忘機。雲深水闊尋無路。一念歸時鬢欲絲。次 伯懼身累塵緣詎得飛。三山遙望淚成池。詩翁百歲人間怨。僊骨千秋世外思。不共孀娥眠月桂。應同帝女上雲機。談君一夜知君老。明日梳頭滿面絲。</text>
<title>次解言外之意</title>,<text>抖擻塵紛棲碧山。囂喧曾不到雲關。松聲遠和溪聲急。山氣能添夜氣寒。往事豈須煩掛口。新詩聊可一開顏。從玆莫起人間念。香火淸閒有懶殘。原韻 伯懼太眞仙去海門山。萬里行宮獨閉關。蛩雨秋宵胸火熱。蝶花春晝眼波寒。鈴風怳爾聞淸 缺。樑月依然見玉顏。別後傷懷今古一。憐君孤對曉燈殘。</text>
<title>次贈伴鷗翁</title>,<text>早上騷壇期闊步。文章光焰壓風人。撚髭一嘯臨長紙。筆有驚雷句有神。原韻尋眞偶入蓬萊島。知是風流第一人。玉貌淸琴君莫道。聞來令我亦傷神。</text>
<title>留別伴鷗翁</title>,<text>擬掃塵心住碧巒。世緣催我返塵寰。嫌君石室孤棲宿。寫與淸詩靜裏看。次韻燈月琴松對翠巒。夢魂元不落人寰。嗔君久滯紅塵裏。獨抱遺經碧眼看。</text>
<title>寄伯氏</title>,<text>讀罷臨高詠晩涼。奔趨萬象屬奚囊。山含雨意升雲氣。樹帶風情舞日光。獨鳥畏人藏鬱密。幽僧佐望指微茫。斜陽一放孫登嘯。聲裂陰厓百丈蒼。次 伯懼架巖精舍夏猶涼。爽興挑詩滿錦囊。白水聲應黃媼泣。丹霞影掩碧山光。情縣北斗天高闊。眼極南州地渺茫。最愛石間千歲柏。倚雲凌雪獨蒼蒼。</text>
