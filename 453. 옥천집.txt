<title>春望 壬申</title>,<text>春風吹雨過。霽景媚朝陽。登高一以望。春意何茫茫。鶯飛繞宮樹。苑深雜花香。曉鍾九門開。環佩聲琅璫。宮闕天中起。鬱鬱遙相望。祥煙擁紫陌。笙歌咽畫堂。冶遊方及時。誰哉戒無荒。綠盡王孫草。偏傷遊子腸。望眼隔河洲。白雲飛太行。玆遊不可極。愁來起彷徨。</text>
<title>和權天章 斗經陵直見寄</title>,<text>春坊瀟灑且優閒。庭院花飛獨閉關。羇宦京華生白髮。故人陵署隔靑山。愁來光景渾無賴。句到悲凉便自刪。多謝德音珍重寄。憑君暫破一時顔。</text>
<title>天章自陵所約諸友遊曹溪。余欲同往。晩聞天章以病不來。寄詩道意。因奉和。</title>,<text>約伴春山翫物華。天明起坐日西斜。荗陵詞客還多病。虛負曹溪欲盡花。</text>
<title>挽柳寓軒 世鳴</title>,<text>一曲河隈地。兩贒應運生。德垂雲耳遠。道並日星明。繼緖難爲後。吾公獨有聲。溫溫風味淡。炯炯氣容淸。孝友人無間。沖恬物莫嬰。原門風不蔽。顔巷道逾貞。謙退由天得。聲華特地行。名高丹桂籍。唱罷彩雲橫。染翰趍仙閣。濡毫侍玉京。直書嚴袞鉞。記實任權衡。俄見天時蹇。嗟乎吾道傾。坐令山野望。出佐汴徐營。豈使贒終蔽。由來困必亨。纔乘柏府馬。旋聽建章鶯。剴切論思奏。丁寧啓沃誠。愍章當聖意。奉敎泣孤惸。聲豈文詞著。學因踐履成。材優甘守約。身顯戒持盈。外誘寧波蕩。本原自鑑平。望從名愈盛。官與病俱縈。選擬天曹貴。迹魁畵省英。採薪趍造隔。集木寵榮驚。喉渴梁王苑。肺枯白帝城。沉綿時荏苒。京國歲崢嶸。藥餌違諸子。殷勤果列卿。所期仁者壽。不料鬼還獰。西掖愁梧影。東湖晦玉檠。巷嗟塡胥役。寢哭淚簪纓。哀敎精靈惜。殊恩揭厲榮。度支章物備。卿宰賻儀贏。念我時遊泮。摧腸若墮坑。同儕悲且謂。吾輩更安程。留滯周南跡。悵望江上㫌。平生難再見。今日若爲情。舊驛千年地。新封四尺塋。誰人題墓道。不失稱情名。</text>
<title>挽金芝村 邦杰</title>,<text>爭道祥鸞與瑞麟。亭亭特立好風神。霜臺長席能言事。璧沼師帷喜得人。自勵江湖難進節。今爲嶺海未歸身。皇天豈必令公死。末俗多端鬼不仁。</text>
<title>挽柳驪州 挺輝</title>,<text>德星淪彩北風凉。此日聞公卽遠方。地下漸看收儁傑。人間不解外驪黃。曾栖郡邑便榮養。暫入臺端近耿光。七十之年三品秩。假饒無憾亦堪傷。</text>
<title>家有菊兩種。江城。黃淡而疎。禁苑。黃濃而繁。戱題。</title>,<text>江城花淡禁花濃。疎蘂繁英會有逢。濃者還他愛處愛。就中寒淡也宜儂。</text>
<title>挽呂子遇 聖擧</title>,<text>故人西解錦江龜。獨閉伽倻山下扉。烏府罡風前日事。黃昏明月此時疑。別來一度書珍重。䰟去三更夢是非。流水高山千萬里。不知何處覓鍾期。</text>
<title>挽鄭英陽 錫僑</title>,<text>嶺外名門代有人。我公儒雅更眞醇。家傳詩禮百年業。邑被絃歌十室春。孝思欲留西日迫。慈憂還向北辰陳。可憐愚谷山中土。埋却高堂舞彩身。</text>
<title>挽白海南 世興</title>,<text>有才無命柰何公。得意靑雲路未通。出守再臨滄海郡。投閒空作白頭翁。樽中酒滿輕塵合。竹下人歸素月空。篋裏摩挲餘舊牘。靑氈世業屬阿同。</text>
<title>挽金八吾軒 聲久</title>,<text>華胄遙遙代有承。舊家遺範至今稱。南河講道塤篪盛。北海傳經次第升。並蔕芙蓉三朶萼。雙淸官閥一條氷。蓬山自是公歸處。知在瓊樓十二層。公按節關東。</text>
<title>挽金都事 命基</title>,<text>不見音容二十年。美人秋水隔娟娟。棲心淡似頭陀凈。識字奇如執戟玄。名利豈能拘絆住。塵紛暫有往來緣。翛然白日乘箕尾。玉府今爲第幾仙。</text>
<title>挽琴仲舒 暹</title>,<text>吾兄去後淚常懸。說道君亡更泫然。制策名高聯一榜。客遊䰟斷隔三年。雙親倚閭情同疚。少弟憑棺慟並纏。聞道靑孀猶抱子。至寃無似我家偏。</text>
<title>挽李珍山 坽</title>,<text>君爲湖邑我郵丞。珍峀峨峨錦水澄。閣喚飛仙來共語。亭邀好月去同登。存亡一隔悲何及。書疏多端寄未曾。回首舊遊成短夢。側身西望淚交膺。</text>
<title>挽李景玉齋 簠</title>,<text>景玉先生去上仙。少微星晦泬㵳天。胷蟠禮樂三千字。身寄漁樵八十年。世上浮名那絆得。閒中眞趣自超然。可憐昔日追陪地。哀壑無光鎖翠烟。</text>
<title>挽李恒齋 嵩逸</title>,<text>吾道蹉跎欲問天。何知此老又重泉。名標東海高陽里。學闡南河伯叔贒。鶴禁曾馳商嶺幣。牛刀暫試武城絃。他時杖屨涪江返。廣峀凄寒鎖暮烟。</text>
<title>聞孤山李公 惟樟 葬期不赴。慟兼公私情。見于詞。</title>,<text>身違執役愧吾生。忽報奎文已晦精。鳳德見飛千仞象。鶴鳴聽徹九臯聲。座邊㢠挹春風煦。胷次要看霽月明。爲向龜潭高士問。江齋魂夢幾回驚。</text>
<title>挽權命之 希說</title>,<text>聯翩步武入金門。聲價交馳衆口喧。化鶴空留華表語。吐虹催返玉樓魂。高堂日暮明雙廢。深閣花殘血一痕。縱道死生皆是命。似君兄弟亦堪寃。</text>
<title>挽李大玉 玾</title>,<text>翠谷當年弟及兄。襟期相照兩心明。春隨碧草行三逕。夜伴靑燈坐五更。濁世翩翩看玉䫉。淸詞燁燁擲金聲。誰言使汝竆而夭。司馬成名等不成。</text>
<title>挽李尙之 德玄</title>,<text>我友東都李尙之。大贒之後蔚儒姿。詩書襲訓金籯勝。郞署潛名玉輦遲。定看生才天有意。如今福善理難推。春風好長蘭芽茁。餘慶應鍾腹裏兒。</text>
<title>挽存齋李先生 徽逸○遷葬時</title>,<text>大雅日以遠。存齋尙典刑。淵源霽月堂。詩禮石溪庭。門路固眞的。氣質矧瑩熒。孝友出天性。餘力以竆經。溫溫璞離礦。恢恢刃發硎。心得妙斲輪。膚襲戒說鈴。執符驗左契。抽鍵開密扃。反復入身來。喚起主翁惺。一誠旣存得。百僞皆退聽。美積華外發。香遠風自馨。陵署謝徵辟。湖海飛冥冥。怡愉堂上鶴。和樂原頭鴒。綵衣舞棣苑。玉樹鸞鵠停。猗歟谷中蘭。遠哉山有苓。芻豢味道腴。藜藿湘土型。巖花春寂寂。澗水秋冷冷。弟子四五人。負杖 缺三字。歸來坐一室。圖書有契醒。晩衍皇極篇。理數頗參亭。西山愧師長。洞潛徒零星。篇章惜未圓。嗚呼公就瞑。珍重南嶽翁。卒業明靈。何天厄斯文。不曾錫遐齡。報施竟難詰。嗣續又螟蛉。邈邈仁雅里。衣冠藏幾蓂。今聞啓玄宮。若將親儀形。向來違執役。感我涕交零。敬題三百字。相紼哭山坰。</text>
<title>山居二月</title>,<text>梅花欲綻柳含黃。山鳥嚶鳴春晝長。小几淸香無一事。好將遲暮年芳。</text>
<title>寄題李敬而 學標。種花洞新居韻。</title>,<text>白雲深處闢山門。一曲寒流又抱村。不向諸天尋福界。要從此地問眞源。松聲沸海風生閣。嶽色沉溪月滿軒。待得種花花正盛。淸篇樽酒細相論。</text>
<title>次姜丈 鄅 潛溪幽居韻。却寄。</title>,<text>烟樹重重隔世紛。幽人抱膝老耕耘。桃花源上飛紅雨。芍藥山中管白雲。萬事任敎衣化狗。一身堪與鹿爲羣。他年我亦攜家去。倘許靑山一半分。</text>
<title>挽吳判官 始亨</title>,<text>王謝風流今寂淪。巢傾惟見孔融存。家餘喬木花誰假。澗有長松草自春。粉字淒寒仍舊職。素車寥落會新原。浮雲世事何須道。蘭玉盈庭摠席珍。</text>
<title>挽李伯昇 杲</title>,<text>邦鄰鄒魯大賢居。又識賢孫百載餘。尙有典刑懷德宇。長留文物守寒廬。襄陽春滿推家政。陶院秋深校舊書。堪歎舊遊成短夢。儒先時世日增疎。</text>
<title>次權叔章 斗紀 韻 二絶○時。叔章責居海南。</title>,<text>謫仙南去隔三秋。知向瀛洲辦勝遊。海色西風波萬頃。奇遊不减昔年不。朝遊東海暮南遐。萬里滄溟接漢挐。自是仙緣磨不盡。謫居猶得近仙家。</text>
<title>挽吳丈 以建</title>,<text>星晦苴弧北。人歸羅界南。每誇鄕老在。今暗後生談。問酒誰傳斝。題凡但素庵。胷中難盡瀉。歌罷淚行三。</text>
<title>余以關東幕佐。過李省齋伯起 震休。公亦新除安東。要余賦詩贈行。詩非吾所嫺。貪於得公言。敢用敝帚。以博千金。幸辱和。以侈尋眞之行。</title>,<text>永嘉形勝擅南藩。出牧今煩使相賢。寒盡洛陽春有脚。惠徧江左雨隨軒。素衣愛乞鉛華判。翠黛愁調白雪絃。我亦別尋蓬島去。夢懸㫌旆到山門。</text>
<title>洛中。逢李百原 孝根。留贈。</title>,<text>十五年前別上京。如今華髮兩星星。蓬萊此去無多路。欲向仙臺撿姓名。</text>
<title>原州安昌路上。口占。</title>,<text>溪響巖廻咽。山容雨洗眞。農人燒隴畔。遙憶故園春。</text>
<title>次酒泉淸虛樓板上韻。呈沈原州。仲良。</title>,<text>無端奔走役吾生。候吏紛紛夾道迎。自有烟霞飢可忘。况玆泉石酒爲名。三春雨過見山色。五夜月明聞水聲。徙倚闌干不忍去。長程馹騎更催鳴。</text>
<title>原州客館偶吟</title>,<text>庭樹無風赤日陰。焚香宴坐午堂深。箇中無事仍無語。莫遣閒思更到心。</text>
<title>朝起口占</title>,<text>朝起公館淸。煩襟時暫豁。白雲下山腰。露出蒼一抹。</text>
<title>玉山鄭家亭。和金天與 昌錫 韻。</title>,<text>高亭體勢列岡巒。匹馬經過試一攀。我欲分山還借否。要從此地便休官。</text>
<title>大關嶺。次明道先生遊鄠縣白雲道中韻。</title>,<text>關嶺參天東壓海。登臨準擬豁昏矇。上方雲鎖渾迷矚。穿出空濛寒雨中。</text>
<title>題佛影寺</title>,<text>崎嶇石逕斷還續。努力躋攀眼忽明。㙮廟湧霄金錯落。岡巒拔地玉崢嶸。鶴歸華表雲無迹。龍入滄溟水有聲。不待別尋蓬島去。可堪從此脫簪纓。</text>
<title>望洋亭</title>,<text>明滅靑去。微茫白鳥來。長風幾萬里。直欲跨蓬萊。</text>
<title>鏡湖船遊。和柳子由 憲章 韻。</title>,<text>美人京國舊同年。今日相逢碧海巓。接手翩躚臺下路。棹舟沿泝鏡中天。笙歌響入寒空靜。羅綺晴分夕照鮮。醉踏烟沙仍坐語。陽春一曲伯牙絃。</text>
<title>襄陽道上遇雨。次洞山舘板上韻。</title>,<text>十日驅馳半旅愁。淒風微雨白沙洲。洞山舘裏支頤坐。一夢三山汗漫遊。</text>
<title>宿高城海山亭。入金剛山。馬上口占。</title>,<text>瘴風蜒雨路漫漫。踏遍名區指涅槃。三日浦中乘小艇。百川橋上駐征鞍。噴流觸石難分語。絶磴連雲不記盤。向晩高峰聊騁望。海天秋盡大荒寒。</text>
<title>步下分水站</title>,<text>杖策下分水。崎嶇石逕斜。擧頭貪看峀。移足誤緣厓。暗谷疑風雨。晴巒訝雪花。行行更奇絶。病脚不爲麻。</text>
<title>白華庵贈老釋崇彦</title>,<text>眉毫霜細白華仙。一閉雲扃五十年。凈几明窻澹相對。渾忘山日下西天。</text>
<title>登萬灰庵前峯</title>,<text>脚底秋風萬木聲。我行眞到白雲京。擧頭雪嶽敷瓊蘂。收拾奇觀此行。</text>
<title>隱仙臺</title>,<text>隱臺何峍屼。登眺浩無憑。山影滄溟倒。簫聲碧落凝。瀑流十二曲。壁削萬千層。竚立雲霄㢠。天風挾欲昇。</text>
<title>正陽寺歇惺樓</title>,<text>看盡千峯秀。踏來萬瀑流。塵心猶未化。更上正陽樓。</text>
<title>將出山。贈隨行兩僧。表訓寺坦暎，長安寺慧密。</title>,<text>三日隨行說。某山某水奇。別後夢山水。夢時宜夢師。</text>
<title>麟蹄客舘。次板上韻。</title>,<text>亂山見馬首。僻邑號麟蹄。坐罷喧呼靜。庭空山鳥啼。</text>
<title>挽李伯起 二首</title>,<text>特達圭璋表。雍容廊廟中。歷敭今岳牧。淸允舊夷龍。卿月明南極。中台坼紫宮。百身何可贖。歎息涕交胷。祗言穎川屈。那聽汴水歌。跡忝朝廷舊。身依庇蔭多。才賢天不憗。殄悴國如何。更灑芙江淚。遙添錦水波。</text>
<title>移松 效白樂天體</title>,<text>風得琴聲暑得陰。共君長保歲寒心。自生自老空山上。何似移來處士林。</text>
<title>次豐基齊雲樓韻。呈李使君聖瑞 楨。</title>,<text>齊雲樓最㢠。隱几見靑山。獻態羣峰秀。唫詩太守閒。里門眠犬穩。官樹暮鴉還。莫道西方遠。依微夕照間。</text>
<title>次沈判書 檀 追尤堂韻 二首</title>,<text>大夫湘畔幾時廻。閒傍靑坡綠墅開。萬折水朝滄海去。百重山擁禁城來。經綸手縮巖操築。江漢舟橫溜置杯。白傅新篇裴令宅。病心湯沃活寒灰。第一園林故相墟。碩人薖軸更寬舒。西江波浪逍遙裏。北極星辰祝望餘。遶宅杉松無改色。當門蘭芷不辭鋤。康衢自在優閒老。何似靈均謾卜居。</text>
<title>三月三日。和李茂弘 根培 韻。</title>,<text>習習和風拂面吹。偶隨嘉客翫晴暉。愛看紅紫依山際。閒弄潺湲坐石磯。</text>
<title>和鄭泰叟 碩耈 重修挹湖亭韻</title>,<text>鶴峀峩峩湖水淸。勝區重得哲人名。淸風猶逗古松在。芳躅未禁蔓草縈。忽見翬飛修舊事。頻來燕語賀新成。誰人不說夫公孝。指點中間架畫楹。</text>
<title>和安補天 鍊石 保晩堂韻 幷序</title>,<text>安友補天以詞藻策上第。期年。乞養爲延日縣監。一朝投劾歸起第宅。名其堂曰保晩。作詩求和。余謂有始有終者。惟全德之君子能之。而先病後瘳。亦愈於先瘳後病。則我友其知之矣。然非知之難能。踐之爲難。故余贈詩不以頌而以規。保晩名堂保豈難。名之必踐踐斯完。指揮志帥驅閒氣。嚴事心君統庶官。富亦不滛貧亦樂。存吾順事沒吾安。勞君勖我詩相贈。題在山齋坐卧看。</text>
<title>挽金彦兼 台重</title>,<text>藏器於身藏器亡。論詩說命摠茫茫。百年詩禮傳聲遠。一室圖書樂意長。錦里先生曾授訣。河汾弟子亦成章。可憐半道駕還稅。回首白雲流水泱。</text>
<title>挽李景應 龜徵</title>,<text>美人山寺舊同襟。少日聲名不謂今。小試惜投寒谷老。竆愁憐向晩塗侵。鳳毛丹穴詩書業。鶴髮高堂朝暮心。萬事悲凉猶可慰。一經全勝滿籯金。</text>
<title>挽金體仁 純義</title>,<text>我憐枕洛亭中人。手弄晴川歌白雲。坐誦詩書敦宿好。行修恬靜養吾眞。儒風舊國今猶在。文獻名家迄有聞。喬木依然堂寂寞。古槐烟雨暗傷神。</text>
<title>挽權懷德 泰時</title>,<text>蔚然林下見儒姿。養得眞醇不自欺。鶴唳九臯聲有聞。牛刀百里政無疵。心平詎間難言處。行厲猶勤易倦時。八十五年安且順。滔滔今世更誰誰。</text>
<title>次海西李巡相 㙫 韻</title>,<text>暫綴金貂下玉除。海西棠影正扶疎。一方鎖鑰關門壯。千里軍民按堵如。莫厭承明書忽降。遙知宣室席應虛。南鄕此日先歸去。堪恨無人問起居。</text>
<title>挽李士久 後榮</title>,<text>晩濯塵纓卧碧臯。男兒到此亦爲豪。滕王閣裏嘉賓滿。謝氏庭前玉樹高。物外淸閒歸獨享。人間榮辱莫吾勞。海山自是君歸處。依舊蓬壺戴巨鰲。</text>
<title>挽睦參判 林一</title>,<text>忍說中台坼。猶殘卿月輝。戴盆那見日。抱甕自忘機。寵荷宸知重。評多物論歸。可憐臨絶語。忠孝願無違。公禍變以來。斂就閒僻。灌園東郊。杜門自守。使漢陰抱甕故事。</text>
<title>挽李監司 玄紀</title>,<text>名賢世德萃公門。文彩如今蔚有存。西掖竹梧秋色晩。南邦棠棣綠陰繁。生來不試擎天手。死去猶歸扶日村。殄瘁悲吟知已慟。淒風急雨向黃昏。</text>
<title>八月廿日。聞遞職。偶吟。</title>,<text>秋風霽景弄朝暉。起傍溪山負杖歸。鷗鳥亦知塵事去。時來故故近前飛。</text>
<title>壬辰十一月十九日夜吟</title>,<text>布衾如鐵夢難成。冰合長川細有聲。暗室招邀明月伴。晴窻點檢古人情。滿甌豆粥療飢渴。一樹梅花號弟兄。多少生涯隨分足。不妨閒卧送餘生。</text>
<title>次吳達夫 三達 醉隱堂韻</title>,<text>翼然華構欲飛遲。跨壑隳雲斲作基。紅葉漫空迷月峽。淸泉遶砌落天池。甘從千日中山醉。忘却三旬彭澤飢。笑向玉川遺墅去。滄浪閒把釣魚絲。</text>
<title>送鄭正則 以規 之任康津</title>,<text>別路離歌動。康津太守行。北望天極遠。南去海雲腥。恩與威兼濟。心從政幷淸。山中高卧客。側耳聽賢聲。</text>
<title>題花山養老宴詩帖 幷序</title>,<text>養老之禮。尙矣。自唐虞三代以下。至漢唐宋。雖世異尙時殊禮。皆未嘗遺年。則年之貴乎天下久矣。花山。古稱文獻之邦。而爲嶺外一都會。往在正德己卯秋。聾巖李先生爲是府。奉兩親宴父老。播之聲詩。爲遺傳盛事。厥後數百年。今侯呂公始行之。葢古禮也。亦聾巖已事也。賢哉公也。公由銀臺。出到府。歲適大水。漂流城郭居民。公懷保拯濟。築堤捍江。民忘其勞。越明年。大旱無麥。公節省浮費。賙貸以時。民以不死。其年秋。風雨順調。其占爲有年。公念民之甫離于水旱。而樂其有成。理首聚邑子弟。戰藝于庭。以奬勸之。仍行養老之禮。八月初吉。實惟其時。昧爽公詣客舘。望賀禮畢。次至學校。謁先聖。退視鼎具滌漑。設帟幕。重席地坐。爲鳩杖加巾帨。公盛服擁笏垂魚。迎諸老于門。諸老杖而從。揖讓登筵。公與諸老相對各一行。僚從一行。邑大夫一行。雜用鄕飮酒。五禮儀刪煩就簡。令易行。交拜席定酒行。樂作饋遺之物。盡其甘毳。獻酬之禮。曲有恩意。諸老子弟及邑之上下老幼男女。闐溢左右。奔走逵道。琴瑟鍾鼓。次第和奏。罇酌淨潔。載侑載酳。公執禮愈恭。不懈益虔。紺瞳鶴髮。重行狎坐。喜氣浮黃。酒顔微酡。他無以報。請爲公壽。公拜不居曰。豈敢望報。薄物微誠。不足娛賓。願父老壽考。敎子若孫。敦行孝悌。以厚風俗。更乞話言。牖我迷嚮。諸老再拜辭謝而退。公送至于門。翼日再燕于堂。亦如之。不佞赴公命。旣至。屬有事。不參從。諸父老得其詳。俯而歎曰。凡養老禮。自上古及今。未之或廢。而國家至命以爵級。賜以米肉。以優老而養德。厚風而惇化。則此宜在所先。而乃或以盛酒斗米。姑以應朝旨。備文具而已。故其民至老死。不見君上德意之厚。前古文物之懿。而乃吾公張大其事。獨能採禮經唐虞三代之遺意。而修吾府數百年已墜之盛典。此爲王政之先。敎化之原。而公之於治道。可謂知所本矣。其一時拯民於水火。救民於飢荒者。庸詎非是心之推乎。咸曰。盍書而傳諸後。公屬不佞。首爲詩四韻。不佞不得辭。略叙如右。而係以詩。公名必容。咸陽人。所至以文治名。老人與會者七十。列書姓名。著其年歲。庶老亦若干。書之以備故事云。詩曰。使君列鼎設重茵。爲要高年禮作賓。末坐且望三萬日。合筵何啻八千春。絃歌競奏昇平曲。罇酒從添惠化醇。昭代風流眞勝事。請公圖畫俾傳神。</text>
<title>挽鄭泰叟</title>,<text>藥圃淸風父子間。巍然聲烈爾能攀。新功再煥平泉墅。舊讖重符寂歷山。投杖西河腸幾斷。移床金谷病相關。未成一名年還促。短些吟來我涕潸。</text>
<title>次沃川李君 光道 新居韻</title>,<text>翠擁朝陽峀。淸浮濯錦川。名區天地設。奕業子孫傳。興廢那無數。藏修會有年。若言堂構慶。先德繼爲賢。</text>
<title>挽權士重 斗望○三絶</title>,<text>宿儒模範更眞醇。罇酒陶然任隱淪。莫道有才身未遂。居家行義滿鄕鄰。西來且得君懽。十里遙分一半山。爲報鄰人莫吹笛。老懷從此易闌珊。園花欲綻問君病。重到哭君花正開。人世幾何成往事。香山新約冷如灰。</text>
<title>贈耽羅使君南箕瑞 九明</title>,<text>吾君謫作耽羅尉。一去如今再涉寒。絶地風煙多感目。異鄕羇思易凋顔。政聲不隔三千里。笑語疑聆咫尺間。安得神駒生羽翰。與君同上漢挐山。</text>
<title>挽洪監司天敍 重夏</title>,<text>白首低回錦水傍。聞公去葬月山陽。淸班獨立無緇涅。大廈如傾要棟梁。南國詩成棠蔽芾。東人歌罷淚琳琅。比來國器多淪喪。此理茫茫奈彼蒼。</text>
<title>次道齊堂韻。呈李明府。益著○幷序</title>,<text>安東。爲嶺外巨鎭。我侯至未期年。政成。乃新其聽事之堂。稍移近北處。勢高眺望闊遠。捐俸募遊手役之。不煩民。不數月。堂成。侯取魯論中語。扁之曰道齊。於以導迎淸曠。宣滌堙鬱。以暇日試士于庭。飮賓于堂。侯自爲詩四韻。命賓屬和之。亦命德鄰。德鄰謂道齊則一也。其所以道之齊之有二道焉。由侯之政。可謂知所先後。而繼侯而居是堂者。其亦以侯之心爲心可乎。抑侯於是邦。爲政兩世。間二十有餘年。而續聞趾美。蔚有聲績。義不可以不文辭。輒形之詠歌。傳以爲花府故事云。道齊明訓早曾聞。揭號華軒著使君。南國美人愁白雪。北辰佳氣繞彤雲。先之禮讓言治武。化以儒風蜀有文。政譜更兼堂構美。微詞亶愧播馨芬。</text>
<title>次權叔章韻 二首</title>,<text>羅浮山下閉雲扃。朝把鋤犂夜把經。懶性豈能堪策勵。微詞還欲借芳馨。江楓催老要君賞。旅鴈呼羣爲我聽。何日小車臨出洞。望中雙眼已揩靑。聖言微奧幾重扃。白首紛如困一經。入海魚龍驚出沒。迷花蛺蝶嗅芬馨。論詩匡鼎豈眞得。說易堯夫應好聽。庭樹葉空霜月亮。讀書聲裏見燈靑。</text>
<title>挽洪聖範 重周</title>,<text>赫世簪纓暎後先。君能高步接聯翩。優遊祿仕憐方朔。老大衣緋似樂天。海上乘槎行萬里。淮陽卧閤住三年。神山弱水歸程闊。今作蓬瀛第幾仙。</text>
<title>挽權少章 斗紘○二絶</title>,<text>玉井碧蓮搴兩萼。月宮丹桂足三枝。嶺外名家人第一。銘㫌粉字只權知。洛陽歸櫬路悠悠。兄哭兒啼載小舟。我是昔年傷虎者。遙添餘淚灑江流。</text>
<title>己亥立春</title>,<text>天時人事迭相遷。甲子纔周又一年。丈夫有志安知老。起拂塵編對聖賢。</text>
<title>洪濟庵對月述懷。寄叔章。</title>,<text>禪宮寂寂月當空。獨卧無眠到夜中。十日客懷愁裏病。一年花信雨兼風。故人近隔華山外。諸弟遙思洛水東。起伴高僧入兜率。登臨絶頂盪塵胷。</text>
<title>挽權荷塘 斗寅</title>,<text>良金美玉稟元精。再闡前光學以成。春擁萬花高閣望。天開一鑑小塘淸。却拋經濟歸汾曲。暫試絃歌化武城。回首石泉終夜話。此生何處得重迎。</text>
<title>挽金天若 世欽</title>,<text>鸞停鵠立整冠襟。經學論思禁署深。忠犯雷霆仁者勇。志存社稷古人今。玉堂久輟靑綾直。瑤水先歸絳節臨。旭日餘光泉下漏。重華恩典放勳心。</text>
<title>挽洪季會 萬遇</title>,<text>弘璧天球瑞世需。文章一代冠倫徒。高名令譽天曹貴。尺武繩趍玉署孤。披腹獨知履霜戒。焦頭詎記徙薪謨。大言未利身先逝。吟罷哀辭向暮途。</text>
<title>贈別聞韶使君李久叔 眞望○幷序</title>,<text>余與久叔。始相識於碧城。同掌試事。暇日談論。日聞所不聞。恨相知晩。後十年。訪余於花山廬阜。時久叔爲養出守聞韶。一日意不樂。棄官歸。爲余言南來。實不勝地邇人遠之歎。今當歸洛。後會茫然。爲是而來。因共坐江樓。開酒叙舊。容貌辭氣。益有以警余。而顧余無以慰故人意者。臨別固要贈別語。作此以贈。大守辭官不少留。春風同上浙江樓。重逢樽酒十年面。爲刮吳蒙三日眸。板輿河陽花作縣。歸裝江漢鶴隨舟。祝君努力無他語。人望如今屬應劉。廬江。亦稱浙江。</text>
<title>挽權叔章</title>,<text>魁然厚重廟堂姿。鴻漸雲逵見羽儀。一疏擬除河北賊。六年飜作海南羇。皇天有意還夫子。造物無情柰竪兒。虛負暮年分華樂。不堪和淚寫哀詞。</text>
<title>同李衛率文伯 存道。遊淸凉山。幷序</title>,<text>歲壬寅。衛率李公自洛師至永嘉時。胤子大夫君尹永嘉。公至翼日。入淸凉山。約余同遊。時九月旣望。宿雨初收。巖壑如洗。紅葉漫山。笙歌前導。蒼顔白髮。銀章紫綬。後先追陪。輝暎山門。躡危磴臨。絶壑遊歷。殆遍至紫霄硯滴峯之下。公褰衣前登。略無難意。蓋諸客之所不能從焉。歸卧僧寮。攜余同寢。夜艾月朗。風露淒冷。握手道舊。歡然相得。公語及所著歷代史統。因上下洛建諸君子之言。亹亹忘倦。余問公更留幾日。公曰。余有山水癖。歸當遊賞傍近勝處。且西還。路由靑巖浮石。登眺而歸。余面歎曰。公神明不衰。富有大業。味衆人之所不味。多識前言往行。又能辦壯遊。極幽觀斯已奇矣。大夫君胚胎前光。歷敭華顯文雅。政事冠絶倫流。而適涖玆土。奉公來遊。實前古之所罕有。人人之所艷歎。嗚呼。其可敬也已。亦可尙也已。余獲覩盛事。不容無言。而公固要不置。所不可辭。略綴拙句。於後。同遊者。襄陽守尹君世謙，前齋郞李君浹，前洗馬李君眞伋。實從之。德星夜照天南隅。板輿山遊太守扶。羅綺奪將紅樹妒。晴嵐洗出玉蓮敷。雲松孤峙遼陽鶴。石磴雙飛葉縣鳧。縹緲笙歌時近遠。羣仙冉冉下蓬壺。</text>
<title>登硯滴峯。用前韻。</title>,<text>卓筆香爐各一隅。丈人中立儼相扶。霜稠晩樹紅將斂。雨裛寒苔綠更敷。峽束不容飛一鶴。江平剩見浴雙鳧。長風萬里胷襟豁。秋月玲瓏映玉壺。卓筆，香爐，丈人。皆峯名。○昔朱夫子與張南軒遊南嶽。竆幽選勝。相與賦詩。旣而自悔曰。此亦足以爲荒矣。因相戒撤詠。吾輩今日之遊樂矣。不已荒乎。故此篇因所見以寓戒。而以朱子詩語。延平氣象。終之。以自警而勖同遊者云。</text>
<title>送姜明府 聖復 之任水城 幷序</title>,<text>姜侯治英陽之四年。政成績著。朝廷增秩。移拜杆城守。英之民驟失賢守。爭欲起而留之。德鄰曰。無以爲也。年方饑而失仁侯。吾獨無介然於心乎。然朝廷之視英，杆兩邑之民無異也。杆邑之民。欲得仁侯。與吾英之民之心無異也。雖失之此爲愛惜。而得之彼爲懽欣。且杆城爲邑。在蓬山之下。至中國之人。願遊而不可得。吾侯家西海之澨。路遠而不可至。殆與中國之人無多爭。一朝而得之若有緣者。雖欲留。得乎。旣以告于衆。作詩一絶。且道願留者之意云。吾侯此去若登仙。底事臨分倍黯然。荐饑赤子無從哺。願借寇公更一年。</text>
<title>姜侯之行。余亦有感於舊遊。更賦近體一律。兼寓別懷。</title>,<text>仇池夢罷幾多年。更送朱幡入洞天。合境懽聲蜒戶雜。沿途喜氣蜃樓連。萬千雪嶽霜楓醉。十二蒼巖白水懸。試到蓬萊山上去。爲言衰老問羣仙。</text>
<title>癸卯立春</title>,<text>三陽出地歲華新。泰運今逢癸卯春。新歲新工新日日。莫敎呼我是陳人。</text>
<title>挽權堯章 一夔</title>,<text>吾哀權正字堯章。前歲登科今歲亡。風悲破屋廚烟冷。孀婦攜兒上北堂。</text>
<title>挽權豐基 尙任</title>,<text>寒松老勁鶴飢癯。晩濯塵纓卧海隅。調古自憐時寡和。跟牢卻與行同孤。政聲鑱在基山石。貞操還生合浦珠。莫道有才官未滿。世間榮利不關吾。</text>
<title>訪水西金上舍 時儁。覽詩卷。還以詩來。因次韻。</title>,<text>幽人閉戶卧。緩步爲來尋。暖日淸和氣。春風遲暮心。言從知者道。詩到好時吟。莫忘明朝約。揩靑待盍簪。</text>
<title>權天章登仙鶴臺有吟。余倦不能從。因次其韻。</title>,<text>五千仞拔地。九萬背負天。嘯聽靑霄唳。身登白日仙。石懸將墜勢。松老不知年。昔日讀書處。歸來霜滿顚。</text>
<title>葬四弟汝觀 德賓。夜聞風雪。感傷賦之。</title>,<text>北風號怒雪漫漫。一掩空山瘦骨寒。珍重地靈憐我意。乞敎雲水護岡巒。</text>
<title>和安補天七懷詩韻。却寄。</title>,<text>靑靑山下竹。早聞主人名。醞藉儒林表。虛恢氣宇明。丞哉吾不負。命也爾能平。士固有竆阨。安知非玉成。右金士行 侃白首竆經士。靑雲望八翁。易難身進退。湖海氣豪䧺。直道誠如許。家聲不落空。玄天自幽默。皎日照窓櫳。右權天章錦水有羇士。戴盆心黯然。修身痛懲窒。劬學自精專。誰使回光照。何由徹廈氈。過庭詩禮業。努力繼眞傳。右李幼材 栽我思滄浦老。才辨冠羣倫。肆志疑忘物。任眞若遺身。行年今白首。活計舊靑春。四邑休官日。晩炊爲乞鄰。右羅師道 學川吾輩推材用。傑然見爾賢。韓公保晩日。伯玉知非年。不借恢游地。能全孝友天。靑霞奇意在。牢落付塵編。右安補天東厓自奇士。才具長非偏。淸白承遺德。飢寒任彼天。門無抵掌客。賦就遂初篇。千里仍飄泊。山南倘有緣。右李悅卿 浹深峽羇棲日。中宵撫枕時。得官非適用。失學不根師。聖訓愚猶勉。樂行憂則違。誓心存炯戒。瞽誦當新詩。右自叙</text>
<title>姜侯子淳 樸 參瀛選。余亦忝寄書見報。因爲山人問答之語以謝之。</title>,<text>白玉山前住。靑蘿洞裏耕。爾不果忘世。世人知爾名。右山問謂山葢好遯。言就爾爲耕。猶嫌山不密。因識山人名。右主人答</text>
<title>李侯來初 仁復。將遊潢池。到弊寓。値余適出不遇。留詩以去。次韻却寄。</title>,<text>仙客來何所。行行石逕斜。隱菟出玄霧。題鳳入丹霞。節晩山村路。花遲寒士家。君知種桃者。不與競春華。</text>
<title>來初自潢池歸。又訪余不遇。留詩以去。仍又次呈。</title>,<text>玉洞桃花春已深。銀臺歸客遠相尋。剡棹遽回虛負興。峀雲閒出自無心。朝天鳧舃應雙去。落日驪駒悵獨吟。記取危巖徙倚日。正愁天際是輕陰。原韻。有徙倚危巖到夕陰之語。故末句云云。</text>
<title>次權天章雷澤亭韻</title>,<text>亭。故存齋李先生遊賞之所。亭曰雷澤。川曰玉川。曰葛川。皆先生所命亭。久頹毁。門人權公尙精。鋤治疏導如其舊。因刻其名山石。三處諸人。爲賦四韻詩各四首。余亦追和。權公年八十能辦。此亦奇矣。蒼崖中劈吼奔雷。亭下泓澄玉鏡開。好共天光雲影靜。任他風浪雪花堆。門人三歲場無室。君子百年山有臺。追躡芳塵遺老在。猶言杖屨此曾陪。碧溪溶漾照人淸。流到亭前掌樣平。樂水觀瀾須有術。喚雷名澤詎無情。當年秉拂追先輩。此日聞風愧晩生。大字山門新篆刻。潺湲添似一般聲。右雷澤亭振衣千仞濯長流。獨抱瑤琴此地遊。立立山光疑削玉。冷冷澗溜聽鳴球。心閒賸得滄洲趣。道勝偏憐水石幽。欲問風雩沂上事。暮春波暖浴羣鷗。右玉川兩水環爲一水環。一重灣作兩重灣。洋洋互發塤篪盛。秩秩相生宮羽還。川號遠懷句漏令。庵稱近借友于間。海東爭說河南似。千古高名斗與山。右葛川</text>
<title>姜子淳治英之三年。政聲流通。民歌誦之。一日意有所不樂而去。去之日。太白山人。作詩以送之。詩三章章八句。</title>,<text>溝柳溝水向西流。楊柳生其涯。搖艷東風年。折之遺所思。所思在遠道。道遠隔河梁。不如且封植。愛之以無忘。客舘朝日照東廂。冷風韻簷鐸。日光與金聲。玲瓏而戛玉。借問中何有。星斗龍蛇篇。篇上何炳煥。意寄亮非淺。養士廳瞻彼沚中莪。菁菁復離離。君子樂育才。君子樂有儀。廈屋及四簋。於我乎權輿。願言蒙此惠。勉之惜居諸。</text>
<title>挽白上舍 暄</title>,<text>渭樹春天百鳥嚶。聞公此日就佳城。八旬歸化人誰範。秪作竆經國子生。</text>
<title>挽李仲舒 萬敷</title>,<text>淸白傳家自伯起。儒風奕世是玄成。棲遑嶺嶠辭徵幣。敎授河汾樂育英。金鼎汞鉛方看守。玉樓魂夢遽催驚。傷心說與東厓老。學士歸來不見兄。</text>
<title>挽權天章</title>,<text>酉室夢鷄驚學士。歲行逢已厄賢人。耀躔星彩前宵晦。名世文詞亘古新。德學眞醇傳有自。襟懷飄灑瑩無塵。請看諫草與封事。解道靑蛇遺直臣。</text>
<title>孝狗行</title>,<text>狗以孝爲名。有客爲我傳。宣城有一狗。生雛相愛憐。雛生而能食。主家養之飯。得食不自食。顧嘷若相喚。母來食舍半。雛始食其半。相愛物亦然。孰云愛其使。相讓爾如禮。相分爾如義。猛虎何不仁。一夜殺其母。失母將何求。遶巢走且嗅。上山下林藪。躑躅以號呼。此時若遇虎。赴鬪甘自屠。不食聲嗚嗚。决死身以殉。吁嗟誠可異。古聞今始信。一善有義牛。宣城有孝狗。爾非性仁義。仁義爾其有。人爲物之靈。履方戴圓腦。人形而獸心。豈論忠與孝。歎息緬晉狐。擊節吟慈烏。茫茫天地間。此輩狗不如。豺虎投可畀。犬彘不食餘。寄與水西叟。我歌爾其侑。</text>
<title>門前雜蒔紅碧桃，梧桐。間種靑松一株。</title>,<text>紅碧花繁桐葉盤。春來次第倚欄看。可憐爾輩無堅性。種得蒼君到歲寒。</text>
<title>鐵嶺 鍾城雜詠○乙巳</title>,<text>小臣愚暗泣追愆。鐵嶺高高上近天。杖策扶危顚七八。逢人問路遠三千。愁添白髮丹心苦。淚爲生離死別懸。朔野雪風吹正急。行當埋骨亂山邊。十月晦離家。季弟祥日。隔一日而不得見。故用死別字。</text>
<title>德山道中</title>,<text>朝日照吾面。夕日照吾背。午日頭上臨。此心無內外。</text>
<title>鍾城使君朴遠萬 萬普。小除日來訪。因次古人除夕韻。贈余。奉次以呈。</title>,<text>十月離家幾處眠。遙思鄕國倍依然。休言遷謫無多日。一墮天涯已隔年。使君無事日高眠。簾閣淸風更肅然。千里湖山人自得。滿城歌鼓樂新年。</text>
<title>登西城曲樓口占。呈府令。</title>,<text>城高臨廣漠。杖策一躋攀。鄕國蒼茫外。胡山咫尺間。雲浮野鵰逸。江闊水鷗閒。日晩平郊路。牛羊各自還。</text>
<title>寄病弟兼示諸君 二首</title>,<text>北行北路北逾北。愁到愁州愁更愁。積雪巍峩冷割脛。陰風慘裂刀生裘。足移五步氣筒吼。眼眩百尋神杵投。此景誰人可畵得。莫令弟見心肝抽。爲臣無狀自投夷。白首相看我與伊。夢覺四更鷄唱後。淚滋千里鴈來時。多情豈料吾安命。少愛猶憐爾苦思。天若知之應有感。紫荊花發合分支。</text>
<title>挽洪判書 萬朝</title>,<text>殄瘁詩成句。堪悲一老亡。安危推綠野。明哲說汾陽。向日丹心炳。憂時白髮長。春回三輔柳。花動八州棠。洛水龍閒卧。岐山鳳忽藏。休論年與位。大屋失虹梁。</text>
<title>登城西樓作</title>,<text>城樓縹緲壓江湘。江水滔滔嶽色蒼。白葦籬邊鋪素練。綠楊陰處見紅粧。百年王化眠宵柝。萬里羇心倚夕陽。乍滌煩襟塵事少。淸風爲我一番凉。</text>
<title>挽成參奉 文夏</title>,<text>儒雅風流夙有聞。白頭陵署滯斯人。壽星彩耀天南極。樑月光疑塞北雲。鸞鳳百年儀鏡沼。蛟龍一夜化延津。春庭桂萼明珠樹。爭似籯金與子分。</text>
<title>登西樓詠懷。示府令 二首。</title>,<text>登樓暇日欲銷憂。遠客登樓秖益愁。沙爛汀痕明一色。雲連朔氣暗千秋。蒼山矗矗遮南立。碧水滔滔向北流。珍重故人多愛我。天涯猶足慰淹留。不知何處寫離憂。處處遊行處處愁。五夜牙鍾時和夢。一聲羗管已臨秋。時凭極北高樓立。閒望天南大火流。隔岸胡兒來索米。白衣長作戍兵留。</text>
<title>都事金仲綏 履萬。示遊七寶山詩。就和却寄。</title>,<text>故人七寶山前行。佳句新糚七寶成。閒把一筇遊汗漫。却來千里作逢迎。諸天色相吟中遠。百道巖泉夢裏淸。昨夜微霜著琪樹。淡紅深染矜秋晴。</text>
<title>見仲綏受降樓贈府令韻。奉次却寄。</title>,<text>楊子一區宅。元龍百尺樓。拱辰天共遠。漂梗水同流。楓落湘江冷。雲飛驛路秋。州名君記取。祇爲逐臣愁。</text>
<title>一年將竆。客意無聊寫懷。</title>,<text>再度逢春靺鞨墟。縮頭盤膝卧竆廬。身扶疾病看朝紙。眼挾琉璃讀聖書。七十年光虛枉了。三千家信問何如。箇中贏得霜添鬢。又是明朝一歲初。</text>
<title>送兒子還鄕。翼日風雪大作。想阻滯不前。思之作此。</title>,<text>雪關千里客。風振萬山威。分明昨日淚。此夜滿征衣。</text>
<title>送府令赴洛</title>,<text>江湘萬里未歸人。悵望行塵淚滿巾。白月淸風盈素抱。黃童皓首擁朱輪。河陽鳧鴈分留日。山路蘼蕪取次春。此去姓名題殿壁。佇看霄漢繡衣新。</text>
<title>七十吟 五絶○丁未</title>,<text>七十老翁何所爲。生爲男子壽兼稀。生無爲老老而死。天地中間一蠧兒。七十老翁何所爲。尋行數墨惜餘暉。古人遠矣心猶在。照得吾心吾與歸。七十老翁何所爲。臨深履薄無多時。工夫到此稍休暇。九仞之功一簣虧。七十老翁何所爲。朝朝暮暮省其私。一身顚沛何須說。不著胷中一點疵。七十老翁何所爲。行歌負杖采靈芝。煌煌三秀無消息。慙媿篔簹壁上詩。</text>
<title>丁未七月。蒙宥放還。餞席。呈鍾城新伯權。始經。○二絶。</title>,<text>孤臣昔放逐。豈料有今日。離歌且莫催。感淚已成血。蒙宥且承恩。去朝長安日。使君珍重意。勖我瀝肝血。</text>
<title>到防垣。留別送行諸生。</title>,<text>滌釁除官聖澤優。纍臣生死若爲酬。三年關塞皆靑眼。萬里歸來更白頭。車馬送扶防戍道。絃歌醉別受降樓。愁州却望幷州是。此去何時續舊遊。</text>
<title>還到鬼門關。偶吟。</title>,<text>昔聞鬼門關。今見鬼門關。從知生死路。不惟在此間。</text>
<title>題楊州樓院楓樹</title>,<text>靑靑院裏三楓樹。移自江南度幾春。九月嚴霜不解醉。也應還向獨醒人。</text>
<title>自北入洛。病辭諫職。下鄕時。權君一甫 萬。赴宏詞科。不利還。卽貽詩。次其韻。</title>,<text>詩詞卓犖意何長。敢以鉛刀齒步光。適我投簪司諫院。時君落筆中書堂。英聲藉藉喧鍾響。餘子紛紛平斗量。暫蹶霜蹄未爲失。猗蘭且待淸風香。</text>
<title>次李徵道韻</title>,<text>一介孤臣萬死還。脩門重入近龍顔。自憐頭上千莖白。惟有胷中一寸丹。如子瓌奇沉合浦。幾人靑紫滿長安。似聞採寶搜滄海。肯敎卞和泣楚山。</text>
<title>盆梅問答 二絶</title>,<text>昔年別汝三年返。獨保貞姿向主人。猶嫌黃紙滄洲到。度臘含嚬不放春。時連有除命。○右問梅美人新自天涯到。催返燒魂對美人。如今但固風霜葬。解靨何妨占上春。右梅答</text>
<title>戊申春詞 三絶</title>,<text>北塞歸來年七十。今年又見一年加。久生不學吾何羨。贏得虛名過分涯。紀年今屬戊申年。洪武元年近半千。北望中原長太息。涒灘猶感宋時賢。雪滿竆山日向斜。林園淑氣動蓲芽。小梅先候春風至。一夜蓓蕾半作花。</text>
<title>挽吳左相 命恒</title>,<text>天生爲社稷。公輔早聞名。玉鏡懸東序。金韜長夏卿。爾曹何負叛。此賊不俱生。官重大司馬。職親禁衛營。臨門送同德。推轂仗純誠。斧鉞靑冥下。鬼魑白晝驚。師行霈時雨。捷奏動天聲。魚水風雲合。龍樓日月明。麟臺巍繪像。黃閣屬調羹。聖主自神武。小臣何重輕。安危予注意。勳德爾誰爭。脫屣風波急。孤舟江漢橫。匪憂三市至。應有五湖情。手額蒼生望。膏肓小豎嬰。脩樑撓大廈。遺堞掃長城。哀詔丁寧惜。恩波揭厲榮。自慙徒碌碌。何至記硜硜。曾枉千金札。遠投萬里程。百年存沒感。一慟公私幷。殄瘁詩題罷。愁來氣懣盈。</text>
<title>挽申主簿 弼貞</title>,<text>拄笏山攙玉筍靑。飛鴻天際杳冥冥。超然塵累辭徵辟。管得淸閒養性靈。名重南州高士傳。光淪東郡小微星。精英不逐烟霏散。瑞靄祥雲護夕欞。</text>
<title>挽金威仲 夏鈗</title>,<text>人死誰不哀。君亡哀以惜。聞者誰不惜。我懷苦無適。我是知君者。知之自疇昔。君生詩禮家。文彩早奕舃。屈首事經業。取科若髭摘。暫辭槐院直。出丞湖西驛。天地忽慘悽。蹙蹙吾道窄。脫簪賦歸來。庭闈侍朝夕。我時去京國。田園躳襏襫。永懷同心子。悵望雲樹隔。前冬扣幽扉。君去吟山石。後會知遠近。悠悠我懷積。誰言六月息。遽催垂天翮。猿腸幾許斷。素帷鸞影隻。夭年等顔回。無兒哀鄧伯。平生若有爲。其去已無迹。春暉那報得。齎志就窀穸。我昔哭吾兄。餘淚在枕席。禍殃吾獨遭。善人又何厄。從知元氣漓。莫任栽培責。行當逢長君。握手共悲嘖。祖載聞有期。靑山埋白璧。卧病漳江濱。無路奠鷄炙。遙憐河之水。一帶傷心碧。臨川寄哀藻。乘流遶故宅。</text>
<title>挽吳省吾 三省</title>,<text>三龜亭畔是公閭。綽楔嵬然字大書。孝子身亡名獨壽。髫齡往事昨年如。羅方山下塚纍纍。手種松楸今又歸。地中倘有人間樂。孝子應無死去悲。</text>
<title>己酉秋夕夜吟</title>,<text>中秋十五夜。淡淡天無陰。白月照寒水。一般千載心。</text>
<title>挽朴台老 世鉉</title>,<text>北塞歸來雪滿簪。傾杯一話昔年心。溪腴社酒桑楡暖。南陌東阡杖屨尋。堪羨年高無疾病。可憐才調轉平沉。從看餘慶鍾身後。謝氏庭前玉樹森。</text>
<title>蔡學士仲耆 彭胤。以奉安使至覺華。要余同遊淸凉。余病不往。以詩求和。次韻却寄。</title>,<text>眞官紫界下華陽。玉牒藏來馹路忙。初捧銀鉤身欲翼。繼吟瓊什意彌莊。仙山十二迎軒盖。佛日三千掛若桑。朝暮遇之違百歲。雙鳧飛去轉凄凉。一作連車未暇尋原憲。裹飯何曾問子桑。</text>
<title>余方營西川精舍。爲過立春。向寶林寺。天寒日暮。寓宿村舍。吟成一絶。</title>,<text>晨鷄喚起客眠甘。已覺流年七十三。履薄臨深要至死。不須今日踏冰潭。</text>
<title>同諸友。尋歧洞新庵。</title>,<text>勝踐仍佳節。尋山一二同。馬行花影裏。禽語水聲中。雨洗巖縫出。風抽草縷茸。頹然倚僧榻。塵慮坐來空。</text>
<title>滄洲精舍雜詠 幷序</title>,<text>太白之一支東出而爲華藏山。又東南奔馳數十里。遇江水而止。其氣不盡。扶輿磅礴。峯巒峭拔。屛崖矗立。其水涯巖際。崎危幽暗。無側足之地。踞江上山半。長阜蜿蜒。首尾衡平。兩頭微起相對。左石右墪。阜之下一丈。山田數畝。平衍若掌。中宛外聳。不見江流。其岸陡斷。臨江僅百餘尺。四際皆靑壁懸厓。江水走其中。葢江水發源於潢池。千回百轉。至精舍之東。凡五屈折而入。繞山後又四屈折而出。精舍在其間。若洲嶼。然占地高。北東西諸山環繞拱揖。逞奇獻秀。遠姸近媚。圓豁爽塏。不可名狀。而獨燕子山。當前突兀。撑空若繖盖孤聳。餘不能盡著云。余自英山。移寓于春陽縣之召羅。今二十年餘。嘗欲於江上築小齋。以爲藏修養拙之所。莫直其地。往年就西川。得一處。其地隙魚鹽之路。爲可厭。移卜此山之下。經始有日。亦恨其山高多寒。意不愜也。偶縱步登躋。相此地而樂之。卽日用其材而移功。不多日而爲屋三楹。共六架。前爲小齋。以自居。後爲二架室。以處緇流以供食。南一架爲堂。北二架爲廚爨之所。殊窄隘不稱。貧無力不能訖功。今臘月。因家有疑警。姑修葺房室。來居之。深山長谷。虐雪稜風。擁爐孤坐。悄然愁人。然夜靜境寂。山月滿牕。蚤寢晏起。朝日皦然。呼兒孫讀書而聽之。時有意會處。便欣然樂而忘食。自今東岡老身。始爲吾有。西山殘日。尙借餘晷。此造物者佚我以老而厚吾終也。復何爲哉。復何求哉。若其山林水石之可遊可名者。冰川雪壑。有未易搜尋。然不待品題。已居然爲山中客物矣。且以竢夫同好之來遊者有以發焉。庚戌臘月甲辰。精舍老人。書。江齋褐衣布被土床安。牕外霜風特地寒。覺來點檢平生事。起把遺經仔細看。江冰問答冰塞長川凍𠗂𠗂。此心頑塞正伊如。冰融凍解無多日。吾獨何爲不似渠。問江冰深處靜兮淺處動。靜時涵蓄動時行。雖然行處冰先冸。行者元從靜處盈。江冰答江亭夜吟靑山隱隱水淸澄。菴在山前最上層。架揷古書餘百卷。甁儲麁糲廑三升。雲生石竇喧飢鵲。月滿山廚汲爨僧。展卧蒲團眠睡穩。江潭時聽腹裂冰。江亭老翁七十加三歲。辛苦斯亭更底爲。一日安閒一日樂。百年奔走百年羇。春江波暖魚龍戲。秋樹霜淸薜荔垂。已向滄洲付身世。此翁晩計未全癡。</text>
<title>朝起。山容明媚。江色澄空。醒心滌目。大愜所願。莊子所謂終躳求之。乃今也得。喜而成詩。</title>,<text>天慳地秘幾千年。此日投遺非偶然。隔斷輪蹄橫棧道。糊塗肉眼結層巓。枯磽易售貧無力。邂逅從知業有緣。白首心期朝暮遇。峩洋吾與爾山川。</text>
<title>滄洲精舍。敬次朱夫子二十六韻。</title>,<text>滄洲江水迎我來。來經幾川谷。宛在水中洲。無人立於獨。桐江桐山臨桐江。雲霞生紫翠。江水凈無塵。倒影增奇麗。芙蓉屛亭亭擢玉蘂。當戶若相尋。落霞紅作障。晴嵐翠成陰。梨花洞村人事椄梨。春花夏葉碧。秋實鵠卵垂。玉液濃欲滴。雲水屛雲奔去若忙。浪捲還復入。丹崖列畫圖。立立勢更急。松逕石逕連鳥道。松陰轉山堂。拄杖行復坐。淸籟逗炎光。燕坐巖突兀蒼巖古。道人黃冠峩。憑危一舒嘯。石隙雜花多。泉硤邇來旱而風。林泉絶鳴響。一雨連三朝。汩汩頓淸爽。龜石七襄支機石。何年下廣寒。不放山水出。勞渠爲屈盤。石臺石臺掌樣平。臨江負峻谷。振衣詠而歸。瓊潭芳草綠。瓜圃我非東陵侯。不學樊須圃。淸晨麥新炊。摘來和露煑。菊砌采采東籬菊。一嚼生香液。想像陶淵明。悠然見雲出。僧寮結廬避人居。緇流共深樾。吾與爾所同。江風又山月。讀書齋晩讀聖人書。字字無非敎。勿謂年旣耄。未死猶來效。照寒堂誰能無此心。誰能出不戶。月明秋水寒。對之斯名顧。立石穹石立巍峩。俯鎭此洞府。勢尊神以靈。傴僂奠椒糈。花塢春風二三月。山花笑相迎。千紅與萬紫。谷鳥啼一聲。雲竇石竇幾許深。噓氣龍爲友。作雨慰三農。報賽爾牲酒。桃岸紅碧栽相間。主人今白頭。任爾花開落。好去逐水流。仙娥山纏頭白疊絹。舞罷彩雲深。琵琶潭下咽。瑟瑟吐商吟。景山鷄鳴猶曙光。見日碧海裏。下界夜沉沉。呼兒整巾几。眉山一抹紫翠橫。長虹垂下飮。螺鬟八字浮。淡掃玉鏡枕。重眉山一重復一重。一嶺復一嶺。不復夢陽臺。寧疑雲雨影。燕子山燕峀高際天。下支沿深澗。連延突而高。此意莫閒慢。屛巖崖懸百丈灣。巓通一線道。反照漾雲壁。回風舞瑤草。釣磯上下兩釣臺。相對最孤絶。所欲我非魚。香餌不須說。</text>
<title>滄洲八詠</title>,<text>嚴陵瀨眉山北騖水南傾。一片宛丘掌樣平。試覓子陵垂釣處。淸風千載足嘉名。眠鷺洲拳足明沙睡正闌。蘋風吹動雪衣寒。夢驚波底游魚躍。不似眠時自在閒。淡月村長江一曲抱村流。岸柳汀花繫小舟。十畝陰陰松偃蓋。微雲淡月碧波頭。梨花洞古墟孤店數三家。深洞山梨幾樹花。好是春風寒食夜。霜葩倒燭月華斜。景圓山下界晨鷄第一聲。景圓山色已先明。須臾紫翠生牕牖。影入金波澈底淸。客星臺嚴陵不識萬乘威。星象當年犯紫微。更問何人到牛渚。臺前龜石爾支機。桐隱山客星臺畔是桐山。山下屛巖江水灣。試著羊裘來把釣。傍人錯道子陵還。七里灘嚴陵瀨下至桐山。曲曲鳴灘七里間。七里灘名還本色。從他俚語亦天慳。</text>
<title>朝起偶書</title>,<text>日光入紙牕。老眼明如少。歷歷卷中字。此心來共照。</text>
<title>天運</title>,<text>天地自淸濁。日月自往還。萬物自生遂。風雨行其間。靜而不無動。動而不無靜。一日復一日。無虧亦無剩。萬古如一日。一息不暫停。運而不知運。行而不知行。仰觀而俯察。誰能叩其扃。</text>
<title>天體</title>,<text>一大形於上。無臭亦無聲。蒼蒼非正色。窿窿非正形。倚盖及彈丸。渾天與周髀。不墜亦不毁。云何自依附。三百六十度。二十有八宿。誰人步而至。誰人測而數。兩曜與五星。去來相緯經。媧皇豈能補。杞叟何憂傾。徒然戴頭立。渾渾而冥冥。</text>
<title>天道</title>,<text>玄穹默無言。懸象以示下。無爲而自寧。無心而成化。日月有常程。星辰有常度。風雲與霜露。至誠無非敎。闔闢雖無竆。變化雖無端。一一自無妄。往復若循環。善福滛必禍。修吉悖有凶。斯道也何道。寂寥兮太空。</text>
<title>天命</title>,<text>維命穆不已。物物與無妄。命於其兩間。不知幾般樣。二氣合而凝。統體自一元。種種區而別。形形羣以分。或有通而塞。或有正而偏。或戴圓履方。或側生橫行。廢興旣萬變。壽夭不可常。聲色與臭味。離牙不能究。原始而要終。巧曆不能數。對越而顧諟。吾知徒順受。</text>
<title>挽吳殷卿 三聘</title>,<text>小少同鄕里。仍兼戚誼親。仙臺明月夜。龜墅落花春。倚杖看農圃。開樽對好賓。可憐將母急。催却百年身。</text>
<title>挽李判官 錫仁</title>,<text>漢翁遺澤在烝黎。德業巍巍莫與齊。君勝宜爲夫子後。士元聊爾鳳鸞棲。北歸身枉高軒過。南出書兼巨帙賷。喬木蕭蕭白楊老。生芻辜負廣陵西。君判全州時。印惠朱子大全。</text>
<title>挽洪國寶 大龜</title>,<text>鳳去梧凋碧。龜藏荷倒圓。高標塵不染。奕葉世多賢。遙愴山陽笛。永蕪栗里田。斯人難再見。老淚灑哀牋。</text>
<title>挽權仲章 斗緯○二絶</title>,<text>嶺外名家屬再昌。三枝仙桂一時芳。次第凋零天不憗。巋然林下魯靈光。玉山松柏是君家。衡麓依庥夢不差。知己如今幾人在。蒼茫獨立數歸鴉。</text>
<title>挽孫綾州 景錫</title>,<text>義聲推國士。禮學稱家兒。逸駕方長騖。隙駒奄短期。一經傳二子。五袴詠三陲。路遠身多病。寄哀在此詞。</text>
<title>挽金夢徵 履瑞○二首</title>,<text>千里嚴程滯竹山。多君遠送至藍關。歸來邂逅聞韶舘。擾擾風塵一夜間。隱君遺德不長堙。秀出如君更有人。才優命促天何意。猶見明珠席珍。</text>
<title>挽朴靜而 潭</title>,<text>霜摧荊樹撼萱堂。孝子無何不勝喪。定看生才天有意。如今福善理難詳。空樑月滿疑顔色。素幌風來轉洞房。此日荒原埋白璧。蕭蕭鶴髮倚兒郞。</text>
<title>金上舍國均 衡國。冒雨雪來訪。臨別留詩爲贈。却和追寄。</title>,<text>病縶三冬客。寒棲一壑亭。惟君來剝啄。此境更高淸。踏作瓊瑤窟。吟成金玉聲。別來頻悵望。風雪獨歸程。</text>
<title>立春日。吳天培 學栽 來訪。臨歸書贈。</title>,<text>今日立春日。相尋意愈新。愧吾何以贈。終始一陳人。</text>
<title>挽鄭叔向 葵陽</title>,<text>思君不見夢依俙。每向南天占少微。塤吹互宣篪吹合。天花亂墜棣花飛。雙梧對峙朝陽碧。二水交流學海歸。一涉仙鄕風雨裏。登門問道素心違。</text>
<title>挽李輝仲 再昌</title>,<text>妙歲高攀玉井蓮。靑雲指日期騰騫。不然廊廟收才賢。胡俾斯人老林泉。公不爲意莫爲先。一切世好如浮烟。詩書禮樂舊靑氈。晴牕點檢竆丹鉛。新開別墅碧山前。稼以名軒花竹姸。草堂風淸白日眠。柳岸雨過黃雲芊。敎兒讀書僮服田。榮生里閈禾百廛。養恬寧爲俗累牽。達理不須衣巾玄。生順死安望八年。公則超然我涕泫。昔年妄言投北邊。遠遠謫路餘三千。公攜仲容來聯翩。冰珠結髭霜滿顚。七十此行范忠宣。謂言昔人多有然。我自愧公公我憐。黃鵠壤虫分霄淵。萬死歸來豈非天。似結前生未了緣。開襟相對素髮鮮。交袵並卧靑燈懸。竆途急難心肝鐫。高情雅韻淸誰肩。生芻辜負置鷄緜。暮山何處開新阡。滄洲之水是洛川。臨江灑淚添淸漣。遙將一掬爲我傳。爾水元與溫溪連。</text>
<title>挽金光甫 景溫</title>,<text>世德淸門爲後難。碧梧猶自見停鸞。瓌材端合明時用。雅操寧容俗輩看。擬學稺川句漏令。俄飛姹女大還丹。人間一命題歸旐。紫府仙曹第幾班。君嘗寓居丹砂。故用句漏姹女事。</text>
<title>和郭邦重 萬翰 送行</title>,<text>凍雲釀密雪。月隱灑餘晴。人對篝燈靜。江喧美語淸。且偸塵外樂。不博世間名。此別問無處。伽山春欲生。</text>
<title>挽金士行</title>,<text>靑霄昨夜德星晦。哭向西天淚一揮。雅度水流心不競。溫姿玉潤物無違。桓公驄馬行還止。白氏緋魚老亦宜。回首舊遊今寂寞。無人開半竹林扉。</text>
<title>挽李判尹善應 宜晩</title>,<text>喬木名家有世臣。貞松聳壑鶴精神。望崇朝夕延黃閣。跡滯江湖隔紫宸。耆德九疇箕子壽。淸風千古伯夷貧。君行試掃泉臺左。留待人間八十人。</text>
<title>挽申上舍 濂</title>,<text>城市山林隱。布衣廊廟評。屠龍竟未用。司馬詎云名。溷濁知淸士。風塵仗老成。憶曾王事急。傾蓋有餘情。</text>
<title>挽李悅卿</title>,<text>有赫延安李。琳琅照一門。在木明堂棟。在寶淸廟璠。挺然機雲出。玉佩鳴篪塤。風波一以起。一落花山原。日糶太倉米。經籍信手繙。坐設賢人榻。門多長者轅。著書積盈箱。滔滔無鑿痕。淸篇諷以吟。白鶴叫相喧。棋聲花塢靜。松影午陰繁。混混與世逐。杖屨時源源。心與物不競。義與行俱敦。樂善勤吹噓。急困極拯援。慷慨談時務。駟馳河東奔。臨池弄柔翰。龍挐鳳飛翻。自娛題巨帙。無怒扁小軒。一命功名薄。百年德業尊。傷矣西河慟。荒哉縲絏寃。達理排深慽。坦懷得平反。誰人不愛敬。斯世無怨恩。逾七望八翁。猶不以壽論。識君自少日。斥鷃窺溟鯤。居止隔舂糧。襟懷掃畦樊。信宿聯衾裯。昕夕共柈飧。出處問裘褐。文章遞凉暄。昨歲踏禍機。窘若羝觸藩。萬死戴恩歸。君時病昏昏。猶然喜我來。替兒來相存。欲往不能動。徐焉待春溫。俄驚訃書至。噭然心如燔。况復纊息微。眷我何嬋媛。謬荷君子憐。德音永不諼。簡書誠可畏。嘖言猶日煩。單醪將薄饌。緘辭授家豚。慟哭寄淸血。展讀新䰟。寓葬違衡麓。處士有顧言。風花映湖岸。喬木洛陽園。䰟無西無北。南方亦乾坤。</text>
<title>奉和避炎亭八詠 幷序</title>,<text>避炎亭。故上舍李公之亭也。公有文行。隱不仕。宅邊有古松樹。日嘯詠其中。諸長老詞人。多唱酬。編爲二帙。於是亭之名。顯於世。顧其亭不屋而壇。圮壞易廢。公之曾孫端培。爲之增庳補弊。鳩材與瓦。爲屋若干楹。旣成。請余記之。余謂斯亭之名。意其有謂。而諸公已言之。君能拮据財力。拓而營之。爲屋若堂。扁以舊名。其堂構繼述之美。恢先業而遺後人者。不旣盛矣乎。遂略敍其事始末。續和八詠以貽之。且謂之曰。向所謂堂構繼述之美。恢先業而遺後人者。豈專在是而已乎哉。李君勉之哉。小亭瀟灑隔紛塵。獨樹生涯寄此身。惟有兔山花爛漫。山家添作一般春。兔峴春花葛路遊人唱踏歌。紅顔春樹惜年華。霜淸莫厭秋光薄。錦障西風匝幾家。葛路秋葉飛流濺沫鬪風霆。嶽色爐烟隱翠屛。避炎詩老岸巾對。一洗煩熇塵慮醒。月巖懸瀑梧峀之雲梧峀風。風雲飄拂自西東。無心一任閒舒卷。風定雲歸山亦空。梧峀歸雲人間隨處罻羅張。飛下平沙爲底忙。無端驚却瀟湘夢。猶是邯鄲枕上粱。寒沙驚鴈黃犢坡前細雨朝。落花芳草牧兒謠。日暮短蓑蘆葉笛。緩驅穿過綠迢迢。平郊放牛蓐收司令斗杓廻。節届重陽塞鴈來。老圃寒香猶晩節。東籬長伴主翁開。庭前黃菊亭亭獨戰雪霜威。柯葉靑靑貫四時。甘露香津元自潤。冷風琴韻也相宜。井上蒼松</text>
<title>次李汝集 義兼 雲谷草堂韻</title>,<text>獨抱琴書特地遷。高居寄在畫圖邊。水分燕尾雙流合。山聳龍頭一壑專。瑞靄襲衣和夕露。宿雲留屋作炊烟。池塘冰冸春波闊。試問涵來幾尺天。</text>
<title>和權丈 尙精 佳山草堂盆梅韻</title>,<text>孤山處士一枝梅。來伴佳山佳士開。欲雪輕寒侵玉骨。先春芳信到香腮。高樓莫弄羗兒笛。淸月應同素女盃。回首半園桃李樹。風霜搖落幾番催。</text>
<title>丁巳立春 二首</title>,<text>吾王聖德合天地。和氣祥風遍八紘。日月光華高照曜。舊氛新沴廓然淸。八十平頭病獨存。可憐無計謝乾坤。華封祝聖知無幾。留語千春子子孫。</text>
