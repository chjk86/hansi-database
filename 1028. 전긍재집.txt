<title>鶴寓偶吟</title>,<text>歲暮山中獨掩門。門前車馬寂無喧。一聲啼鳥驚殘夢。起看西囱日欲昏。</text>
<title>次南淵寺韻</title>,<text>江山幽絶處。仙賞是何時。不見前脩迹。徒增後學悲。西林無舊宅。南谷有遺基。仰止嗟難及。空吟寫一詩。</text>
<title>次瓢隱先生遺墟石刻韻</title>,<text>藥峀崢嶸洛水鳴。高風卓節共流聲。今將大筆書蒼壁。更覺崇禎日月明。</text>
<title>次仙遊亭韻</title>,<text>翠壁蒼松洞府幽。中藏飛閣閱千秋。雲間淸磬驚僧夢。囱外寒泉洗客愁。滿壑風煙非世界。隔林墟落卽仙邱。昔贒遺躅依然在。想像當時杖屨遊。</text>
<title>次陶淵韻</title>,<text>形勝東南此最奇。數間茅屋傍江湄。懸崖翠壁仍成畫。古木蒼藤便作籬。採蕨山中洗石井。釣魚江上穿楊絲。這間活計眞閒趣。誰識先生取適時。</text>
<title>南湖亭送族弟聖疇 敍九 之達城 二首</title>,<text>江頭獨立送君去。煙樹蒼茫眼欲迷。遙想客囱風雨夜。也應孤夢轉依依。千里相離幾夢思。一天明月是心期。逢場喜極還多懼。早晩河梁有別時。</text>
<title>次柳僉樞 晉鉉 天爵韻</title>,<text>南極春光遍國周。七燈何用更添油。夢中恩渥兆先應。雙玉輝煌照白頭。</text>
<title>輓鄭牛川 玉</title>,<text>丹心如日鬢如絲。晩歲遭逢聖主知。孤渡非忘拯溺手。九苞須養舞韶姿。棠花映舍南人愛。星彩沈營蜀女悲。竹嶺際天宸極遠。戀君餘淚滿靈旗。</text>
<title>輓權淸臺 相一</title>,<text>氷櫱襟懷玉雪姿。儒林師表國蓍龜。存心修己由誠敬。事主臨民自孝慈。世敎關天人不憗。斯文沒地道何衰。鯫生未遂摳衣願。樑壞徒增摘埴悲。</text>
<title>次權松下 心揆 韻 二首</title>,<text>松下憐孤墳。江干賦少微。新懽仍舊好。信宿卻忘歸。三宵珍重話。一別更依微。何日蒼松下。吟風滿袖歸。附原韻一嶺東西隔。蒼茫雲樹微。看梅猶未足。悵望雪中歸。</text>
<title>黃岡江亭</title>,<text>水閣登臨意轉悠。主人能辦此風流。古來進退君知否。廊廟江湖揔是憂。</text>
<title>湖亭贈聖疇 二首</title>,<text>茅屋滄江上。聯牀對夕暉。眼前無俗物。心下息微機。趣適超榮辱。居深絶是非。待君重到日。攜手臥雲磯。欲說江湖趣。無人識此機。蘆洲鷗夢裏。垂釣待君歸。</text>
<title>輓金九思堂 樂行</title>,<text>眞心純行得天全。道學淵源父子傳。豈但文章駕後世。庶看風節繼前贒。齋中未奏蓮花賦。天上驚催六偉篇。今歲令門陽九會。那堪三秀又重泉。</text>
<title>輓金元石 柱國</title>,<text>豪氣崢嶸壓萬夫。需時自有好規模。未逢槃錯拋良器。不遇康莊縶駿駒。可惜君勝遲一命。堪嗟玄晏臥牀隅。回看千古斯文地。草樹荒涼淚不枯。</text>
<title>贈別聖疇 二首</title>,<text>一曲離歌君莫唱。無端相惱去留心。丈夫別淚吾曾笑。今日臨歧自不禁。看山帶愁色。聽水帶愁聲。山水皆如此。何物慰人情。</text>
<title>贈權郞萬休 宅孚</title>,<text>爾是君家渥洼雛。汗血奇姿千里駒。使之長鳴九陌春。太平花月踏亨衢。使之儒林掉脩鞅。菽粟聖經鑄唐虞。男兒事業當如此。肎作人間少丈夫。天生駿骨必有用。萬里長程在前途。我願萬休更努力。策鞭長驅期遠圖。</text>
<title>除夜聞少女語戲嘲</title>,<text>少女牀頭泣且語。人皆迎臘競舂杵。慰兒莫歎無舂糕。爲汝皷琴和作杵。</text>
<title>輓屛谷權先生 榘</title>,<text>吾儒事業孰知眞。允矣先生立得身。義理胸中明日月。學文心上起經綸。忽驚春睡飜成禍。豈有淸氷可着塵。授首一言千古烈。令人竪髮仰蒼旻。</text>
<title>輓李小隱 景翼</title>,<text>昨秊屛翁沒。公今又山阿。前輩日蕭條。吾道竟如何。憶公天資美。趍向自異他。自在齠齡日。絶意世紛華。沈潛聖贒書。出入大方家。翫易析玄理。劬學沂餘波。粲粲錦繡腸。笑語發天和。造詣日益邃。杳杳前路遐。黃鍾未徹音。白首困蓬窠。簞瓢樂有餘。窶容眉不加。優遊聊卒歲。邱園任婆娑。戶外屨常滿。各飽羣飮河。臺老與懶翁。道義相切磋。不才辱深眷。到底勤講劘。濟南豈吾儔。推詡由情過。暮秊洛水曲。庶幾共漁簑。那知夏初晦。已輸春夢婆。頭白脊鴒鳥。悲啼獨沈痾。哀哀子規聲。令人淚滂沱。蕭蕭白楊路。忍看丹旐斜。聊將山水曲。強和薤露歌。</text>
<title>輓李監役 守恒</title>,<text>退老吾東百世師。至今遺範未全衰。幽人不改煙霞志。聖主虛勞玉帛儀。晩歲優遊竆翫賾。名區閒養享髦期。人間萬事知無憾。况是奇毛瑞世姿。</text>
<title>正朝夜感吟</title>,<text>孤露人間萬事悲。况逢新舊餞迎時。晨昏拜廟違遺俗。獨坐中宵涕暗垂。</text>
<title>戰兢齋</title>,<text>千古英雄自戰兢。一心俄忽墯淵氷。師門命額知非偶。自顧昏愚恐未承。</text>
<title>次挹芝軒韻</title>,<text>茅齋蕭灑寄山陂。滿壑風煙面面奇。翠壁依微排畫淡。靑峯偃蹇入簾遲。晝看棋局來松樹。春採芝花洗石池。經卷藥爐閒活計。就中何事不相宜。</text>
<title>過豐川馬上感吟</title>,<text>詩老乘雲去。斜陽過客悲。魁姿喚不起。相好憶前時。</text>
<title>輓懶拙齋李先生 山斗</title>,<text>眞心純行得天全。聖主猶知篤學贒。三德俱尊朝野望。七分惟肖畫圖傳。貞諒雅操貧無累。踐履工夫老益專。世道關天人不憗。儒林從此頓蕭然。</text>
<title>輓鄭梅山 重器</title>,<text>奎壁精華玉雪襟。早秊聲譽擅儒林。淸朝進退陶翁法。正學淵源晦老心。日下誠懸丹藿照。隴頭家住白雲深。嶠南一脉微言絶。更有何人理匣琴。</text>
<title>輓金漣川 始烈</title>,<text>龜城材儁說吾公。早歲翺翔泮水風。標格肎隨今世化。詩聲欲與古人工。十秊鬢髮羈中老。五馬浮榮夢裏空。一哭元方餘淚在。新阡回首更沾胸。</text>
<title>次松下翁菊花韻</title>,<text>貞性由來不怕霜。謝交蝴蝶自抽黃。笑他百蘂爭春發。肎學紛紛一例忙。</text>
<title>次康節詩韻 二首</title>,<text>蓬囱夜雨過。風月定無邊。自有難形處。欲言未吐言。月白東山上。松靑澗水邊。這間幽趣足。難與俗人言。</text>
<title>輓李冷泉</title>,<text>飄風何弗弗。朝來在崇林。惟玆丹穴羽。固自異凡禽。高標儀濁俗。寥亮揚淸音。稱是贒祖後。喜循良規箴。文章乃餘事。學問衆所欽。庶繼大阮業。沿流泝源深。天道竟如何。摧折入重陰。飛旐返故原。淡霃日色沈。幽恨結層雲。見者皆涕淫。顧余早托契。共勖一片心。所恨有離合。數歲隔河岑。及玆卽遠日。不覺哀淚涔。永負巨卿車。未和子桑琴。宛宛懷笑語。何處聯靑襟。惟餘舊遊夢。時到廬江潯。</text>
<title>輓蔡文則</title>,<text>憶昔長安識子初。只聞聲譽不聞餘。風裁嶺外爭傳說。高士平生不獨書。卷裏遺詞拭淚看。楚騷餘響是琅玕。空敎壁月沈滄海。夜夜寒光射斗間。</text>
<title>贈權平仲</title>,<text>喚起枯梧睡。欣逢久別餘。一宵珍重話。勝讀十秊書。</text>
<title>四友堂韻</title>,<text>黃菊蒼松同趣味。梅兄竹弟又心期。山中倂作風霜契。忘卻人間有舊知。</text>
<title>默窩韻</title>,<text>自知口是禍之門。不愼樞機耳屬垣。老去入深人莫笑。從今謝世欲無言。</text>
<title>慕陶軒</title>,<text>𨓅矣洙壇夢寂寥。新安一脉亦蕭條。後生末學將安仰。寓慕羹牆只在陶。</text>
<title>輓金參奉 裕壽</title>,<text>片言傾蓋許心期。尙憶山城立馬時。四壁圖書竆翫賾。數畦杞菊任寒飢。幽人不改煙霞志。聖主何能爵祿縻。丹穴奇毛皆瑞世。全歸莫恨死生悲。</text>
<title>戊子元日。病臥感吟。</title>,<text>誰謂正朝是吉辰。堪嗟孤露獨傷神。新秊候謁存遺俗。舊日懽娛屬別人。終夜不眠非守歲。侵晨起坐豈迎春。久違拜墓松聲迥。悵望寒阡淚滿巾。</text>
<title>和松下韻 二首○原韻有夢前宵之句。故末聯用其意。</title>,<text>新陽臘後動。春信問如何。憐我身多病。賀君福滿家。欲尋君子宅。苦被小兒魔。倘有前宵夢。何慳訪水涯。</text>
<title>輓權愼仲 正始</title>,<text>錦繡肝膓玉雪姿。法門遺範未全衰。杏園樽酒揚名早。桂殿風雲得意遲。炳燭工深竆翫賾。簞瓢趣適任寒飢。他時定纂高人傳。太白山中更是誰。懽然相得兩無疑。若飮醇醪醉不知。怊悵廣陵絃已斷。屋樑殘月夢中依。一哭連山淚未收。如何夫子又長休。師門遺集無人校。不獨漣洏念舊遊。</text>
<title>輓李美卿</title>,<text>襟懷蕭灑謝塵緣。白髮韶顔况若仙。特地園林竆勝趣。高軒樽酒樂餘秊。人間萬事知無乏。庭下貳身况有贒。久臥漳濱違執紼。新阡回首淚潺湲。</text>
<title>次裵春江 絳 惠韻</title>,<text>病中驚喜遠來書。如對春容久別餘。早晩華亭云有約。佇看車馬過吾閭。</text>
<title>春江用唐盧綸酬李端韻見寄。奉和。</title>,<text>春風浩蕩作春陰。回首桃源日月深。多羡逸騏騁遠道。堪嗟病鳥守空林。停雲幾費三秋夢。見月長懸一片心。安得人間縮地術。江山隨處好相尋。</text>
<title>輓李國老</title>,<text>盛德遺光尙不衰。風流儒雅稱家兒。功深白首談經日。名動靑春入泮時。高臥林泉成晩趣。俯看時世笑塵羈。全歸此日公何憾。丹穴雙毛又是奇。憶昔從遊翰墨時。二三同志許心知。孤山寂寞曾相恨。遠谷凄涼幾共悲。惟幸芝軒一步地。尙留蘭珮百秊期。如今萬事歸陳迹。獨立人間涕自洟。昨歲相逢喜欲狂。挽行留宿臥聯牀。披胸撫瘦同憐病。握手臨分各勉強。一夢黃粱歸寂寞。三春白首獨彷徨。使余不作幷州客。但道宣城善士亡。</text>
<title>輓金扶仲 正漢</title>,<text>之子騷壇秀。英聲自妙秊。高歌空唱郢。駿骨孰求燕。不意摧瓊樹。傷心望斗躔。德門無限淚。仍灑大招篇。</text>
<title>輓柳僉樞</title>,<text>意氣翩翩謾自奇。鏡堂門下克家兒。飛揚泮水知餘事。可惜靑雲得意遲。與世同流不設畛。㬉然和氣一團春。平生未見皺眉事。萬口交稱好箇人。恩光玉葉鬢邊爛。賀客盈門上手看。只恨一階猶未及。夢中驚報大還丹。收拾煙霞錦繡腸。逢人觸景卽成章。老來剩得閒中趣。忘卻吟詩太瘦長。安昌門下溢蹄輪。堂後彭宣也獨親。老去接隣情更好。那堪今日迹成陳。</text>
<title>贈別聖疇歸坡州 二首</title>,<text>相逢之處卽相別。風送征裾不暫留。離合人間元有數。臨歧莫用枉生愁。送君千里去。今日宿誰家。旅館殘燈夜。離懷百倍加。</text>
<title>歸後八日思聖疇</title>,<text>屈指西行八日餘。不知何日到鄕居。歸鞭愼莫遲遲去。稺子候門母倚閭。</text>
<title>聞裵深之 絳，李存仲 敏政 兩兄。挈權孟雲 縉 遊玉淵屛山。病中歆歎偶吟。</title>,<text>秋風昨夜小涼生。三老名區得意行。病裏只敎魂夢去。玉屛江水舊時聲。</text>
<title>輓李存仲</title>,<text>交情戚誼兩無疑。若飮醇醪醉不知。隨處聯翩同蹠武。逢場談笑去毛皮。荊扉幾荷頻投屐。塵篋猶存舊贈詩。萬事至今渾寂寞。可堪衰淚自漣洏。恢廓襟期迥脫羈。塵容曾不上芝眉。分曹娛樂棋成趣。對客慇懃酒滿巵。孝子純誠稱遠近。贒孫科慶耀門楣。全歸此日無餘恨。其柰鄕鄰失舊耆。聞君疾劇促鞭去。已矣南牖屬纊時。握手十呼終不應。出門不覺淚垂垂。故人來哭故人去。不識靈魂倘有知。地下相逢今不遠。臨歸莫作死生悲。</text>
<title>次柳參奉 聖曾 韻 二首</title>,<text>世間豈有神仙在。秊老人稱地上仙。如我久存知是賊。愧君虛道句中傳。倥倥無識且愚癡。雌伏竆廬世莫知。一命邇來還自訟。被人虛奬愧如之。</text>
<title>輓宋英陽 命基</title>,<text>人物吾南日渺然。獨遺夫子古冶川。一麾江海曾餘地。三品銀魚晩自天。京邑無人通姓字。林泉有約寄殘秊。平生廉雅吾偏愛。死別那堪淚眼懸。</text>
<title>輓李惠仲 敏迪</title>,<text>萬事人間無不足。靑雲一路但差池。華亭寂寞人何去。回首江天獨鴈悲。</text>
<title>夢遊名勝</title>,<text>萬戶千門次第行。三川噴石作涵泓。魔兒物妖消磨盡。夢裏依然一太淸。</text>
<title>輓金景玉 成胤</title>,<text>獨立騷壇謾自奇。眼前靑紫掌中期。秋江寂寞芙蓉老。古宅凄涼草木悲。何處空山埋玉樹。襄陽從此失蓍龜。檜溪月色傷心白。却憶追隨夢裏依。</text>
<title>病中憶松下翁</title>,<text>不見松翁五月餘。天台物色夢依如。何時擺病攜筇去。對榻從容翫古書。</text>
<title>贈別聖疇 以知有前期在。難分此夜中十字押韻。</title>,<text>同人惜別意。君今知不知。人情固無竆。世事靡不有。相聚桑梓下。仍憶十秊前。諸宗各韶顔。分手易前期。如今送君日。宗人多不在。把手却愴然。共道此別難。人生非麋鹿。安得聚不分。如我衰病人。永訣柰在此。相攜不忍捨。跋燭惜此夜。臨歧多小懷。只在不言中。</text>
<title>秋夕夜。令壽孫呼韻口占。</title>,<text>令節家家好飮酒。如何白屋缸無有。可憐虛負淸秋月。寂寞江湖一老叟。</text>
<title>次雲巖三從叔 休 壽席韻</title>,<text>平格初周戊子秊。西來王母駐華筵。蟠桃會見花成子。藍玉曾聞種有田。已被國恩榮膝下。何須官養樂樽前。衰翁無路同家慶。南極星邊兩眼懸。</text>
<title>玉淵亭次金梁山 履萬 韻</title>,<text>鶴去遼陽幾百秊。名區勝蹟尙依然。縈迴水抱中和氣。聳躍山從上界邊。伊洛淵源開後學。漢唐勳業卓前贒。至今千古斯文地。指點松林一抹煙。</text>
<title>喚鶴樓。敬次退溪先生韻。</title>,<text>作意來登喚鶴樓。先生寶唾至今留。高山仰止嗟無及。卻憶仙筇此地遊。</text>
<title>輓金正則 彥烈</title>,<text>一心相許又同庚。自附婚姻仰盛名。豪氣崢嶸今世俗。風流彷彿舊家聲。渭川未見周王獵。緱嶺還驚子晉笙。泉路倘逢吾婦問。人間消息是浮生。眉宇之間德義存。見公堪使薄夫敦。坐無車胤難爲樂。身近超宗便覺溫。方恨數秊春樹隔。那知今日壽星昏。漳濱久臥違臨穴。回首新阡暗斷魂。</text>
<title>輓張來吉 胤鈺</title>,<text>尊府文章動一世。膏腴傳在稱家兒。平生績學成何事。獨立詩城謾自欷。吾君質美又文華。妙歲英聲不是誇。可惜功名遲入手。庭前但見擷蓮花。人說先兄玉潤奇。佇看光景耀門楣。嬌憐奄忽君無命。回首人間萬事悲。</text>
<title>輓族兄 瑞趾</title>,<text>鶴亭寥落士林悲。尙喜贒孫襲舊規。門對靑山塵不到。家傳白賁世稱奇。松楸夢結追隨日。天地春回寂寞期。行誼平生須秉筆。林宗無愧蔡邕碑。</text>
<title>戰兢齋</title>,<text>失脚平生愧此心。淵氷一戒未曾深。師門命意知非偶。對越扁題若帝臨。</text>
<title>聞諸君遊廣寺。更向蓮菴。</title>,<text>三日尋眞不暫休。春風攜酒又禪樓。偏憐病客仙無分。讓與諸君辦勝遊。</text>
<title>陶淵和李友次今字韻</title>,<text>勝迹依然尙至今。大明天地白雲深。縈迴水抱中和氣。磅礴山含太古心。風打疎松驚鶴夢。雨飜飛瀑動龍吟。人間此景眞難得。願與諸君庶更尋。</text>
<title>權來鳳 韶 謫渭原時送別</title>,<text>君向平安去。平安好歸來。男兒會有此。行患不須摧。</text>
<title>見來鳳行中書又吟</title>,<text>西行二千里。邈邈奉天臺。驚喜平安字。昨日夢中來。</text>
<title>山中戲題</title>,<text>敎婢採山蔬。攜兒釣石魚。歸家一飽食。風味更無如。</text>
<title>偶吟</title>,<text>君平旣棄世。世亦棄君平。彼此兩相棄。無心過此生。</text>
<title>敬次孤山先生贈權怡悅巖 用中 韻</title>,<text>春洲閒放不羈牛。世事無心掉白頭。弄彼嶺雲忘日月。任他磎石臥春秋。山中趣味優游得。卷裏工夫次第收。多見主翁怡悅意。爲人持贈不須憂。</text>
<title>竹巖偶吟 二首</title>,<text>重營書塾壓崢嶸。滿地風煙世外淸。菉竹蒼蒼依舊色。寒松颯颯帶新聲。夕陽雲盡靑峰出。曠野煙消白水平。倘許華山一半住。欲驅雞犬上層城。憶曾茅屋向陽開。不是悠悠翫物來。欲使一門媚學子。將成他日榦時材。取他石礭勤磨琢。看彼竹猗勉切偲。多賀諸君新刱意。克追先志欲裁培。</text>
<title>次聞韶倅贈邑子韻</title>,<text>孔氏遺書世孰傳。侯敎蒙學欲深硑。千尋掘井曾無日。九轉成丹豈有秊。堪愧腐儒同醉夢。難矯偏性復天全。慇懃盛什雖多警。柰此空疎志不堅。</text>
<title>次李大翼齋舍韻</title>,<text>石翁墳上綠蕪平。想像高風感淚傾。空谷芝蘭誰識臭。當時猿鶴不渝盟。大明日月依俙色。梅嶺松愀寂瀝聲。今看墓前輪奐美。多賀贒孫好經營。</text>
<title>重陽日。與春江，玉峯會話。</title>,<text>虛負登高會。誰能送酒來。黃花如有意。獨自向人開。</text>
<title>輓洪稺龍 虎吉</title>,<text>木老吾南百世師。至今遺範未全衰。家傳白賁追先德。世守靑氊矜後時。鴈㙮題名爭見早。龍門得意竟何遲。自慙未熟蘭香襲。存沒徒增殄瘁悲。</text>
<title>輓族弟羲祥 瑞圖</title>,<text>孤舟繫綠樹。樹折舟何泊。人生亦如此。爾逝無所託。撫己影無鄰。念君才可惜。自有好規模。需世無不適。鴈㙮題名字。曷云展驥足。晩秊儕友間。聲譽頗赫赫。螟嗣克家業。諸孫嶄頭角。且無饘槖憂。剩得閒居樂。天之餉吾君。於焉知不嗇。凡今莫如親。孰如我相得。同庚又同心。我鳧君則鶴。麤雅雖不同。臭味老彌篤。滄桑世界中。一番風雨惡。竹林春酒夜。任他九疑隔。吾輩一片心。蒼翁猶有識。庶賴扶弱植。歲暮期莫逆。人事倐如夢。悲懽奄殊昨。有若折一臂。對君常惻惻。每說後死悲。共歎前路窄。匹馬好相尋。笑語竆懽謔。常謂爾康健。先哭我衰瘠。而今歸錯料。老懷涼如客。前冬過弊廬。那知隔冥漠。秊秊臘雪天。忍向靑山哭。死去不復知。生存堪可慽。如逢蒼松子。報我白首獨。強欲瀉肝膈。和淚不成曲。</text>
<title>輓權能彥 鳴國</title>,<text>持心醇謹見天眞。忍向靑山葬此人。回首擇齋今寂寞。庭蘭園菊揔傷神。</text>
<title>輓李靜中 太淵</title>,<text>曾從大爺幾聯翩。義若師生荷策鞭。君亦通知二父志。一心相許却忘秊。文人從古自淸羸。長吉無秊賈島飢。十月寒山埋玉處。菊花楓葉摠含悲。一哭靈筵日欲西。草堂深掩鳥空啼。他辰忍過西門路。衰草寒煙滿目悽。</text>
<title>輓河參奉 龍翼</title>,<text>戚誼兼姻兩不磷。一心偏喜接芳隣。如今萬事歸陳迹。白首人間獨愴神。魯陵松柏暮雲中。丙子名臣忠烈公。聖代卽今追節惠。子孫從此振儒風。恩誥煌煌宣謚日。如何夫子便長休。回首一室哀榮集。行路咨嗟谷鳥飛。喬山一命世爭詑。嶷嶷風儀衆所誇。况是子孫皆寶樹。夜朝常理莫謾嗟。</text>
<title>病中見深之，存仲兩兄。喜而賦之。</title>,<text>病中驚喜故人來。鼎坐披襟雜笑詼。只恨家貧無供客。牆頭誰送濁醪杯。</text>
<title>次尹侯 光紹 鄕飮酒禮韻</title>,<text>足知斯道不虛行。矦繼寒翁更闡明。秩秩威儀遵聖制。洋洋絃誦振儒聲。訓辭胥勉君親義。和氣交孚上下情。愧我疎慵多病倦。未參賓席獻微誠。</text>
<title>椎巖寓所。次懶拙齋韻。</title>,<text>擿埴迷途久。多慙男子身。幸因承誨細。殊覺發蒙頻。茵鼎同漂泊。虀鹽共苦辛。出門歌白雪。誰是曲中親。</text>
<title>次李士希 萬里 韻</title>,<text>聲氣相求自少同。如今俱作白頭翁。出門攜手無先後。對榻傾心有始終。江上獨憐雙鳥隔。山中應覺一邊空。多憎痘虎關人路。安得從容醉新豐。</text>
<title>李小隱次前韻見寄奉和</title>,<text>麤雅襟期縱不同。一牀相對兩衰翁。契深膠㓒期無逆。社結雞豚喜有終。咫尺小岑千里隔。江湖晩計一場空。回看事事無圓滿。天餉吾人獨不豐。</text>
<title>次小隱翁韻</title>,<text>天敎夫子不虛生。高臥初非忘世情。心上經綸無施措。胸中義理自分明。靑春學業持名重。白首江湖失意行。莫怪室人輕且罵。蘇妻當日笑蘇卿。</text>
<title>次桂翁贈季氏韻</title>,<text>贒季平生不怕飢。詩書拄腹可能支。王孫乏食誰憐汝。范叔無綈莫掩脾。遙想冀騏空跼蹐。應嗟周道轉逶迤。莫歎咫尺分離苦。逾我鴒原死別思。</text>
<title>輓族姪幼達 必源</title>,<text>妙秊聲譽冠家曹。五色爭稱鳳穴毛。縱靶詞林薰桂麝。垂綸滄海掣金鰲。驥蹄庶擬長途騁。劒氣那知半夜鞱。白髮慈顔倚閭處。可憐霜鴈失行號。</text>
<title>輓河來彥</title>,<text>一哭寢郞淚未乾。如何公又作靑山。回看昨歲門闌慶。始覺哀榮一夢間。</text>
<title>輓李伯祥</title>,<text>天資近道學仍優。早歲搴蓮不是休。獨向頹波能自樹。寧隨末俗肯同流。虛舟心事身無累。實地工夫老益修。可惜淸標喚不起。一書珍重記前秋。</text>
<title>次桂翁贈新潭韻 三首</title>,<text>秊秊除日臥漳濱。樽酒繁華屬別人。終夜不眠非送舊。侵晨起坐豈迎新。閒愁對歲飜成感。殘夢和燈強作親。却憶鄰翁同我寂。也應心事愴佳辰。相望幾歎矢別弦。忽驚時序又推遷。新潭渺渺煙籠樹。時雨茫茫月滿天。十里江山猶有隔。一場談笑更無緣。何時共把尋春興。緩步晴沙不後先。江湖晩計占西東。杖屨相尋趣味同。風月吟哦詩有積。圖書翫賾樂無竆。老嗟霜鬢秊增白。病覺韶顔日減紅。堪笑此生前路窄。男兒志業坐成空。</text>
<title>次琴聖心 二首</title>,<text>願與南翁互唱酬。生憎江水帶澌流。惠來一字千金重。解破情人久別愁。臨水柴門午不開。南翁北叟踏春來。淸宵鼎坐論文細。不覺牀前跋燭堆。</text>
<title>次桂翁贈琴丈韻 二首</title>,<text>飄泊江干三兩人。暮秊心契最相親。雖無雞黍能留客。杖屨追隨莫厭頻。春鳥嚶嚶春雨餘。二翁聯步訪吾居。開襟對坐談今古。便覺塵氛豁若疏。</text>
<title>次悠然堂重修韻</title>,<text>吾祖歸休宅。百秊更刱新。軒囪依舊制。几席宛遺塵。肯構追先志。重光屬後辰。南山靑未了。是處見精神。</text>
<title>鶴沙亭門會。次聽灘族叔 价 韻。</title>,<text>此地吾宗會。還深感舊情。敦親須盡樂。盃酒莫辭傾。</text>
<title>次三從兄蒼松齋 瑞翰 韻</title>,<text>勝事中間廢幾齡。喜看今日會重成。樽前寶樹靑春色。座上仙翁白髮明。敍族情談同盡樂。傳杯和氣各忘形。欲知別後相思處。唾綠臺前月五更。</text>
<title>大枝改莎日。次君任韻。</title>,<text>文章淸白說吾門。多少行人式美村。德業未追慙列祖。典刑猶在泣孱孫。誠虧衛墓知多罪。義乖敦親不欲言。寄語宗人須惕勵。改封今日感懷存。</text>
<title>次溫溪栗亭韻</title>,<text>慟哭西州路。嚶嚶春鳥喧。俄尋柏老宅。更叩栗翁門。藹藹無竆意。匆匆不盡言。別來應有戀。見月莫相諼。</text>
<title>輓權汝直 夢揆</title>,<text>鳶魚軒下水流西。古峽猿啼日欲低。萬事滄桑那忍說。杜陵山色更凄凄。</text>
<title>輓張慈仁 緯恒</title>,<text>荊園近歲更苽連。幸襲餘光眷荷偏。孝友天資人莫間。文章地步世無前。暫栖枳棘才何展。高臥雲林樂自全。泉路倘逢家伯問。嬌憐消息若爲傳。</text>
<title>丙申歲除日述懷 二首</title>,<text>鄰雞晨唱太平春。三氣重回萬物新。顧我疎慵偏老病。閉門長臥獨吟呻。病裏逢春強撥昏。披衾起坐對諸孫。明秊此日知難見。談笑紛紛不厭喧。</text>
<title>和申景楷。次退陶先生再行視南洞韻。</title>,<text>寥落宇宙間。世事流水邁。况復風敎衰。人心日壞。何處是坦路。到底多險隘。顧余愚且拙。分棄此世界。何幸靑雲士。許心良亦愧。每言得一區。早晩要共届。樂彼上洛臺。截然臨江介。綠水繞一帶。翠岑粧千䯰。於焉欲棲止。庶幾償宿債。緯繣更移卜。孤山亦如畫。休云地僻陋。嵐晴山錦曬。臨淵可釣魚。坐沙宜畫卦。無人主此境。虛擲等視塊。誰能幻出妙。我欲座右掛。厥田且下下。土人輕買賣。藏修喜有地。歸轄宜早戒。世路苦多事。可怕譽與責。莫如入山深。風景領瀟灑。如君經綸志。不用治垣砦。平生眞實意。力學積勞。神明苟內腴。外至等毫芥。自有好田地。寧患糓有稗。恐虧九仞功。勉勉增一簣。</text>
<title>輓權伯益 錫揆</title>,<text>庠舍歸來兩閉門。竹驂葱吹鬢成班。草生上洛臺前野。花發靑城洞裏山。春服晩攜狂士興。白駒詩詠隱人閑。瑤絃一斷無消息。流水高岑杳靄間。</text>
<title>洞舍題詠</title>,<text>數間枌社向陽開。制自先王黨塾來。山色不隨風雨變。人心無與古今頹。愛親敬長思敦俗。講學修身欲養才。上下齊聲經始意。太平花月共含杯。</text>
<title>次棣華亭韻</title>,<text>特地藏修信有緣。飛甍况又桂爲緣。排囪納日冬天暖。把酒臨軒夏月娟。長道角吹驚鶴夢。遠江漁篴破鷗眠。主翁勝事猶堪恨。湛樂人間未百秊。</text>
<title>輓金美仲</title>,<text>瓢隱亭前日欲低。孝鴉叫斷老猿啼。三喪一室薤歌苦。何處雙原草色齊。執手兩違囪下問。秀眉空恨夢中迷。春來忍過河南路。文藻荒山掩故棲。</text>
<title>次地主韻 二首</title>,<text>太守風流好。藍輿樹竹間。簿書知有暇。游泳却忘還。夜雨新添水。春花更滿山。自憐偏老病。高駕未追攀。東閣閒無事。優遊山水間。徘徊沂水上。酣醉習池還。草綠千頃野。花紅萬重山。春光眞可償。安得共躋攀。</text>
<title>次地主遊陶淵韻</title>,<text>乘春遊屐動。花發滿山臯。飛瀑千尋落。奇巖萬丈高。淸風依舊烈。英氣至今豪。日暮忘歸去。臨流更酌醪。右陶淵爲尋處士宅。策馬轉山臯。瓢隱風猶在。水長山更高。依俙明日月。彷彿晉英豪。仰止嗟難及。一杯薦泂醪。右遺墟藥峀崢嶸洛水長。這間高閣自淸涼。山中靉亭前白。江上徂徠檻外蒼。却憶仙翁終不見。空留遊迹但杳茫。大明天地今猶在。獨照崇禎日月光。右仙遊亭壺隱先生占地勝。子孫隨處結芳椽。藥山南北東西畔。收拾風煙數舍連。右白雲亭</text>
<title>輓金上舍 世烈</title>,<text>自附婚姻仰盛名。朱陳社裏屬稱兄。襟懷絶澗早梅發。韻致淸溪春水生。原上鳥棲連理樹。村中杵和皷琴聲。百秊存沒堪腸斷。我女書來涕滿纓。</text>
<title>臘月初四日。柳黃澗 澐，李君愼，李亨伯，李大山 象靖 來問。</title>,<text>誰云多病故人疎。諸友衝寒強策驢。多謝慇懃來問我。愧無雞黍暫留車。</text>
<title>輓李中峯士希 萬里</title>,<text>天生利器卽干黎。水可屠龍陸可犀。事業本非平地許。名聲還止上庠躋。騷壇立幟人爭艶。巨壑藏舟日欲低。所養平生方有驗。問君臨化不曾迷。數三同志託心脾。若飮醇醪醉不知。小隱公亡君又逝。蒼松子病我偏衰。江山夢結追隨日。天地春回寂寞期。聞說臨終恨不見。今歸應待故人遲。</text>
<title>病中偶吟</title>,<text>九十老翁與世疎。三冬吟病臥竆廬。此中猶有人間意。可笑燃松夜讀書。</text>
<title>春帖</title>,<text>請祝東君九十春。民安國泰世康辰。老翁亦是化中物。願作康衢皷舞人。</text>
<title>輓三從兄喜懼齋 瑞雲</title>,<text>吾門光德業。梧竹兩先生。公襲家庭美。鄕稱孝友誠。雉魚知有感。閭巷恨無㫌。信筆留良史。正書不匱名。</text>
<title>輓金戚叔 潤河</title>,<text>翩翩風槩自贒豪。緩急謀忠不避勞。意氣早推鄕士友。才猷終詘郡工曹。逢人轉見開襟好。涉世方知幹事牢。回首栗林今寂寞。題詞不覺淚滔滔。</text>
<title>祖妣忌日。病未參祀。感吟一絶。</title>,<text>今日祖妣遠諱辰。子孫追慕更如新。自傷衰病未參祀。徹夜燃松坐待晨。</text>
<title>伏受朝家歲儀感吟</title>,<text>一縷浮生九十秊。皷舞康衢莫非天。心如老馬馳千里。身似春蠶過再眠。每奉朝家優老惠。自慙微賤荷恩偏。塵寰久視知非好。愧彼人呼作地仙。</text>
<title>輓金思叔 復濂</title>,<text>宇宙蒼茫日欲昏。我兄抵掌出高門。胸藏萬甲排羣侮。舌倒三湫掃俗諠。若使早言天下事。未應虛老谷中村。可憐吾黨無人在。哭向靑山暗斷魂。</text>
<title>偶吟</title>,<text>斗屋生涯自不寬。上林誰借一枝安。靑雲路絶知無分。白屋寒多苦鮮歡。身似野僧猶有髮。迹同村老強名官。何時帶得春風晩。月艇煙簑把一竿。</text>
<title>鶴松偶題</title>,<text>平生儒術不謀躳。謾作山中一逋翁。却恨入深猶未早。更無筋力遍西東。</text>
<title>輓金僉樞 弘景</title>,<text>松壇趍拜記前秊。鶴髮風儀地上仙。月老佳緣巹再合。日邊優渥玉雙圓。蟠桃未及千秊熟。鸞馭還驚一夜翩。孤露人間無限痛。記中先友盡重泉。</text>
<title>輓趙行玉 珩</title>,<text>屈指吾庚友。如公復幾人。文詞傾俗輩。雅操出凡倫。楚蕙非時艶。齊竽柰世嗔。空令齎志沒。何處是通津。</text>
<title>次李晦仲韻</title>,<text>雪中消息問如何。昨夜寒聲走白沙。却憶衰翁長伴枕。更憐諸子摠無家。十秊天道應回泰。萬事人間莫謾嗟。大笑出門看兒輩。顔瓢黔被足生涯。</text>
<title>輓金伊湖 世鏞</title>,<text>憶昔仙庄杖屨尋。汀蘭園菊捴薰心。家傳問學淵源正。師授規模佩服深。書幌幾竆羣聖緖。天門未徹九臯音。錦陽寂寞伊湖咽。回首西林淚不禁。</text>
<title>謁川谷書院歸路。馬上口占。次雲巖韻。</title>,<text>匹馬南來處處移。恭趍川谷謁三祠。回看千古斯文地。梅動淸香欲滿枝。</text>
<title>次喜懼齋焚黃韻</title>,<text>猗歟竹父達尊三。趾美惟公百行兼。輿誦登天崇異秩。聖恩徹地焫黃炎。從知懿德扶民紀。誰繼遺風悅衆瞻。寄語謝家諸子勉。一篇遺則更沈潛。</text>
<title>輓李木川 萬容</title>,<text>同鄕同榜又同庚。一片襟期水月明。世事紛紛何足說。存亡倐忽便傷情。</text>
<title>暮雲菴次諸老韻</title>,<text>未見雲菴久。虛勞夢裏尋。偶因攀勝集。更得訪幽深。剪燭同排笑。銜杯各吐心。還慙多俗慮。攜手出江潯。</text>
<title>檜谷書堂。謹次東崦叔 佶 韻。</title>,<text>竆谷雲深水轉回。柴扉長掩未曾開。今朝幸荷仙筇駐。函丈從容百慮灰。附原韻錦樹環階小澗回。秋山當戶畫屛開。阿戎卜宅能如此。坐久自令塵慮灰。</text>
<title>輓權仙溪 墉</title>,<text>守拙安貧翫易深。百秊蕭瑟臥空林。斯文不幸微言絶。更有何人理匣琴。</text>
<title>輓李下枝若天 象辰</title>,<text>孤老吾南百世師。見君模範稱家兒。文公脚下宗之少。太白眼中勃也蚩。事業本非平地許。功名還止上庠遲。如今大雅將安得。回首芋園涕自洟。</text>
<title>輓金夢弼 相說</title>,<text>芝雨凄涼又哭君。德門善士幾人存。也應白雲亭前路。攜手同歸月夜魂。吟鞭高掛漢江西。失意歸來日欲低。可惜臨池興未盡。光陰倐忽已鳴鵜。世誼忘秊託契深。相逢之處卽傾心。如今老病違臨穴。回首歧山涕自淫。</text>
<title>南湖營結茅偶吟</title>,<text>上洛千秊地。淸江萬古流。繁華無舊迹。形勝有閒洲。弄笛宜馴鶴。垂綸自伴鷗。從今吾欲老。誰借一磯頭。</text>
<title>壬戌秋七月旣望。泛舟遊於上洛臺下。次東菴叔韻。</title>,<text>病裏驚逢壬戌秋。強登江岸喚朋儔。諸君豈讓蘇仙客。勝事眞同赤壁遊。已躡地仙爭野席。且尋贒躅泝芳洲。催詩小雨飜成戲。孤負良宵更泛舟。</text>
<title>次唐詩除夜韻</title>,<text>獨對寒燈夜不眠。病情愁思頓蕭然。迎新但覺流光促。虛過人間五十秊。</text>
<title>丹邱草堂</title>,<text>南山北走到沙頭。特起江心作一區。後擁千尋蒼翠壁。前臨十里汗漫㽥。疎松繞岸空壇靜。細草環階小屋幽。何必蓬瀛方外索。此中亦自有丹邱。</text>
<title>多病故人疎分韻五絶</title>,<text>一臥漳濱歲月多。意中消息問如何。平生故舊知非少。不見牀頭一問痾。一秊強半苦吟病。過客門前 三字缺。寂寞江天雲霧裏。隔林啼鳥爲誰詠。人皆康健我何故。獨臥沈涔不出戶。不是吾生賦命薄。也應造物亦多忤。吾輩平生四五人。東西隨處幾相親。漸看落落晨星沒。後死人間獨愴神。不見則思見則夷。吾人相得更誰如。卽今餘日知無幾。莫歎從遊數則疎。</text>
<title>丹邱偶吟</title>,<text>平生虛閱鬢毛斑。晩卜丹邱欲閉關。種粟山田無一頃。向陽茅屋只三間。風標縱老形猶在。飮啄雖艱意自閒。一臥江邨知是樂。何嫌當世笑余頑。</text>
<title>輓李欽夫</title>,<text>夜看乾文涕暗垂。山南不照少微輝。久欽家學詒謨正。終恨衡門束帛遲。丹竈凄涼餘寶訣。講帷蕭瑟失贒師。自慚一識荊州晩。回首湖齋幾夢思。</text>
<title>輓權聞彥 德升</title>,<text>方老遺風尙不頹。見君模範又恢恢。謝庭寶樹三枝秀。玉井芳蓮一萼開。白雪何嫌調寡合。黃粱還恨夢驚催。回看日暮倚閭處。白首猿啼是最哀。</text>
<title>輓任剛窩 必大</title>,<text>聞名非不久。識面竟無期。庠塾橫經日。鄕鄰誦誼時。已優高士傳。誰惜季女飢。回首龜山下。空吟殄瘁詩。</text>
<title>輓宗姪述之</title>,<text>白首將亡日。聞君入地期。人生何足樂。世事摠堪悲。大爺風流遠。孱孫幹蠱遲。枌陰今寂寞。回看淚垂垂。老去吟哦趣自成。敲推忘却太瘦生。詩魔寂寞歸何處。旅館寒宵客夢驚。</text>
<title>輓申天任 龍紀</title>,<text>曾從二耻謁承宣。嶷嶷風儀地上仙。贒彧傳家知有美。韓荊識面尙無緣。蒼茫世事歸陳迹。白首人間愧獨全。強疾欲題良士挽。可堪衰淚灑新阡。</text>
<title>輓洪上舍 獻吉</title>,<text>逆旅逢迎地。依然記典刑。法門贒子弟。太學老書生。詩律三唐盛。文章兩漢傾。忽聞埋玉樹。哀淚盡添纓。</text>
<title>玉淵亭韻</title>,<text>仰有蒼崖俯碧潯。斯文遺蹟古亭尋。入門若接揚休色。登閣自生景慕心。南浦沙頭看鷺睡。西臺磯上聽蛟吟。名區此會誠非偶。老少爲詩各敍襟。</text>
<title>贈裵深之</title>,<text>四朔沈涔臥不起。滿山風雪掩柴關。歲竆益覺懷人苦。夢裏春江幾往還。</text>
<title>題延安宋公傳後一絶</title>,<text>弟兄爭死說褒融。千載歸來又宋公。可惜高名人不識。誰將大筆照吾東。</text>
<title>壬辰四月初六日。美洞新陽諸族。期會廣寺。適月田諸友攜琴來會。一場極歡而罷。</title>,<text>宗族團圓處。良朋邂逅奇。麥風初動後。梅雨乍晴時。酒旨贒兼聖。歌淸肉勝絲。極懽還惜別。攜手問前期。</text>
<title>次李大叔 震昌 重牢宴韻</title>,<text>重牢旭日盛筵開。賀客盈門酒滿罍。南極星添今夜照。碧桃花借一秊回。淸歌嫋嫋懽聲奏。彩舞傞傞喜色催。勝事人間無過此。不如何日更看來。</text>
<title>次錦水新居韻</title>,<text>新卜幽居錦水頭。只宜容膝更何求。追隨舊日吾宗族。指點童時某水丘。碧樹靑岑雲外聳。淡煙芳草月中收。這間剩得淸閒趣。時伴簑翁坐釣溝。</text>
<title>癸巳除夜感吟</title>,<text>新秊孤露感懷增。默坐依然入定僧。點檢平生無一事。羞將顔面對孤燈。</text>
<title>訪桃村幽居吟一絶</title>,<text>易堂常恨未曾尋。仰止高山夢裏深。今入桃源償宿債。汀蘭園菊摠薰心。</text>
<title>次春江韻</title>,<text>病中休說故人疎。白髮聯鞭訪草廬。一榻從容三日話。分明勝讀十秊書。</text>
<title>宿流巖書堂口吟</title>,<text>流巖形勝久聞名。此日登臨眼界明。半夜松風驚客夢。隔簾寒溜洗心聲。</text>
<title>輓權約齋景晦 炳</title>,<text>有生皆有死。齎志最堪悲。黃甲揚名早。靑雲得意遲。書竆千聖緖。身負百秊期。他日寒山石。誰銘無愧碑。</text>
<title>過佳野洞。馬上口占一絶。</title>,<text>巨石蹲蹲鎖洞門。寒流㶁㶁又飜盆。應知此裏有佳處。立馬躊躇日欲昏。</text>
<title>日。鵝湖國萬從過弊廬。話福川形勝亹亹。而仍說韻字。要續甚勤。其意不可孤。忘拙和凂。聊博一。</title>,<text>福川書舍接廬江。形勝東南對竹囪。山上撥雲竆遠目。檻前流水洗塵腔。如斯風景知無一。何處名區更有雙。多謝主人勤厚意。爲迎來客掃微矼。</text>
<title>朝家賜宴席。感吟呈東閣案下。</title>,<text>自是遐鄕蟣虱臣。幸逢堯舜猥同寅。曾霑一命慙恩久。更荷三生錫宴新。壽域星輝南極夜。康衢歌動太平春。殘秊醉飽他何望。祇恨天顔未見親。</text>
<title>次裵僉樞天爵韻</title>,<text>壯志蹉跎釣巨鱗。桃源棲息幾經春。三千世界無心客。八十人間自在民。優老天恩官爵美。繼簪家業寵榮新。莫言白屋無成就。猶勝靑雲筮仕身。</text>
<title>次三龍菴韻 二首</title>,<text>三龍形勝久聞名。地得高人結數楹。連蜷氣蟠環作局。崢嶸峀列圍如城。梅囪日射書宜翫。竹榻風吹韻更淸。世事紛紛何足念。不如高臥送平生。洛江西畔一靑山。縹緲仙居又占閒。多愧塵蹤偏老病。羡君高臥白雲間。</text>
<title>輓李魯瑞</title>,<text>交情世誼兩綢繆。自少從遊到白頭。處處逢迎無赤面。看看談笑拭靑眸。未聞靜几弓蛇感。驚報羈魂月夜愁。可惜雅姿喚不起。城中相別憶前秋。</text>
<title>藏梅閣</title>,<text>氷魂玉骨本淸涼。不待春風自發香。好事主人偏獨愛。恐遲花綻反深藏。</text>
<title>贈聖疇</title>,<text>十秊君不見。千里但相思。顔面雖云隔。精神尙不衰。念君夢我夜。卽我戀君時。衰老無餘日。臨書更覺悲。</text>
<title>焚黃日。次李存仲韻。</title>,<text>焫黃香焰動疎簾。喜氣洋洋繞屋簷。泉路榮光三世溢。聖朝恩渥一身霑。自知家慶由先德。不是天心好益謙。虛老人間無一事。終綸隨處愧還兼。</text>
<title>與龜村諸友宿龜潭。次詩軸韻。</title>,<text>過客秋風脫俗埃。浴泝幽興上高臺。山僧莫笑頻囪拓。指點雲山眼欲開。</text>
<title>輓金伯含 用章</title>,<text>髫秊聲譽擅高價。晩歲搴蓮未足多。長夜自憐歌白雪。暮途誰識屈靑霞。夢驚樑上三更月。煙鎖庭中數朶花。哭我鴒原餘痛在。題詞不覺淚滂沱。</text>
<title>輓柳俊三 進源</title>,<text>大爺文章耀一世。膏腴傳在稱家兒。未逢盤錯拋良器。不遇康莊縶駿騏。病裏幾勞雲樹夢。客中驚報死生期。大坪餘淚今猶在。更灑新阡不盡悲。</text>
<title>輓柳丈</title>,<text>蕭蕭落木滿天哀。報道筠翁赴夜臺。千首詩篇空寶唾。百秊身手竟塵埃。楓川耆舊來何及。梧社淳風去莫回。孤露餘生無盡痛。斷雲殘月獨徘徊。</text>
<title>贈別朴營將 必大</title>,<text>偶然傾蓋許知音。更唱驪駒別恨深。遲暮此生前路窄。蒼茫何處後期尋。㫌麾枉陋知多感。樽酒輸懽愧未斟。猶有吳州一片月。也應同照兩人心。</text>
<title>次三休堂韻</title>,<text>聞說三休處士堂。贒孫重葺侈仙庄。俯臨大海乾坤濶。高臥晴軒日月長。白雪調孤音寡合。靑雲夢斷笑還涼。多君孝思追先志。官谷遺風庶復光。</text>
<title>望南湖舊墟感吟</title>,<text>瞻彼南厓勝。依然俯碧流。風煙今寂寞。却憶舊時遊。</text>
<title>敏源姪聞喜席韻</title>,<text>大小科榮隕自天。白頭今看映紅蓮。門闌喜極還多感。况是先庭得意秊。莫歎五十榮名晩。三世登庠亦是奇。回看竹峯靑未了。廣寒丹桂有餘枝。</text>
<title>李 敬裕 聞喜席。詩以奉賀。</title>,<text>龍虎天牌降。高堂鶴髮𣯶。香名登尺五。佳節屬春三。喜氣門闌溢。榮光雨露涵。前程看更濶。努力愼驅驂。</text>
<title>聞地主將解紱。謾吟奉呈。</title>,<text>百里花山太古音。今由宓子善鳴琴。桐氓爭頌蒙恩厚。樗散還慙荷眷深。遲暮此生前路窄。蒼茫何處後期尋。歸朝若問南州俗。爲報猶存奉上心。</text>
<title>輓尹天章</title>,<text>縱步騷壇遠到期。淸詞健筆世誰知。秋江寂寞芙蓉老。古宅荒涼棣萼悲。塵事那能侵月袍。竆愁曾不上芝眉。全歸此日宜無憾。後死人間但哭私。</text>
<title>輓金仲協</title>,<text>松老遺風有自傳。見君模範亦翛然。閒中活計煙霞在。案上工夫翫賾專。直諒久知同氣味。衰遲常恨隔山川。書齋寂寞今誰主。相別依俙憶去秊。</text>
<title>輓柳汝達</title>,<text>一代論人物。風儀少似公。妙秊聲價重。浮世酒爐空。天欲竆吾輩。人誰惜此翁。西風無限淚。謾灑九原中。</text>
<title>輓李禹瑞</title>,<text>落落晨星看漸沒。同庚故舊幾人存。可憐泉下無消息。白馬靑山暗斷魂。歲暮江天雪欲飛。故人來哭故人歸。惆悵廣陵絃已斷。白雲流水共依依。</text>
<title>輓李可行 拱辰</title>,<text>白髮詞翁顔若韶。藻思風味見高標。頃秊泣語童烏夭。今日驚嗟老鶴遼。可惜琴徽藏寶匣。終看劒氣射雲霄。孤翁緖業今誰續。回首芋園春寂寥。</text>
<title>輓耕巖亭權丈</title>,<text>尙記崇堂款誨時。耕巖形勝聽依依。剛方氣味人爭慕。眞實工夫老不衰。大耋已嗟歌皷缶。帝懸誰解淚緘辭。他秊忍過亭前路。衰草寒煙不盡悲。</text>
<title>輓老燭齋金同知 龍達</title>,<text>老燭齋中少火明。主人心事案頭經。曲江歲暮芙蓉老。淇澳春歸菉竹靑。畫省遙瞻卿士月。玉棺飛下子喬庭。他秊定纂高人傳。處士遺墟草木馨。</text>
<title>輓金昂汝</title>,<text>三百儀文二戴工。十秊林下幾硏竆。垣籬置硯家人識。箱篋窺書小子同。病裏開懷猶了了。夢中觀化太匆匆。子雲後世知難竢。欲把牙琴理綺桐。</text>
<title>輓李上舍 德標</title>,<text>晦老吾東百世師。法門遺範未全衰。髭看白首歸涪日。名動靑雲入泮時。大耋已嗟歌皷缶。帝懸誰解淚緘辭。平生未遂登龍願。摘埴那堪失路悲。</text>
<title>輓權慕山周甫 寭</title>,<text>持心醇謹見天眞。况是文詞又出人。可憐雅姿喚不起。荊扉來訪憶前春。</text>
<title>輓詞[柳澐]</title>,<text>人爵兼天爵。金精又玉溫。俱腓愈辣桂。羣醉獨醒原。里閈同先祖。篪塤約後昆。那堪仙馭遠。垂淚賦招魂。</text>
<title>輓詞[趙宜陽]</title>,<text>惻惻復惻惻。吾鄕耆舊今誰有。上洛臺前松桂林。中有一人淸而壽。秀眉如綺里。幽趣似東岡。鹿門先生相唯諾。淸臺老仙連聲光。悠悠洛水流如馬。高高鶴駕淸削玉。翁於其間日逍遙。不向紅塵作形役。寧向山中斲茯苓。更從江上釣黃魚。鶢鶋魯門肯顧餉。黃鵠荊江遠雲罝。山林高義久寂寞。欲奉藍輿安可得。</text>
<title>輓詞[鄭履台]</title>,<text>吾儒氣像老仙姿。手有彌綸火藻絲。司馬非甘朝泮薤。敎官不換故山芝。恩優北闕推三代。壽應南辰享九頤。欲識斯翁攸做處。戰兢二字揭堂楣。</text>
<title>輓詞[柳湸]</title>,<text>痛哭吾鄕運氣屯。儒林模範失斯人。淵氷澟惕謙恭意。葱麥康寧愷悌身。璧沼一名非地步。金緋三命自天申。蕭條病枕巴東峽。樑月猶疑再見眞。</text>
<title>輓詞[洪夏績]</title>,<text>世閥南州第一層。棣華蓮榜共飛騰。遠承虛白傳淸素。近學黃田聞戰兢。天人爵祿一身幷。詩禮家聲百代稱。從此鄕鄰安景仰。自今吾黨失依憑。</text>
<title>輓詞[金養根]</title>,<text>堯秊同以降。衛抑老無惰。政謝恩榮感。雲鄕在右左。</text>
<title>輓詞[柳浣]</title>,<text>身外官銜付鹿隍。百秊吾道水雲鄕。屛齋夜燭同心話。巖舍詩樽隔歲香。花砌月明春爛熳。草堂人去事荒涼。鄕邦矜式今無地。懶老餘悲又壽陽。</text>
<title>輓詞[族姪敏源]</title>,<text>鵠頂山與鶴峀高。今古養成幾箇豪。懶老已亡公又逝。斯文從此失良篙。堅礭其操涅不磷。玉壺秋水見精神。平生造詣人誰識。端拱丌前硯北身。歲暮山南天雨霜。芙蓉寂寞老江鄕。招魂一曲無人和。十字西銜歸北邙。憶曾春日陪巖齋。情誨丁寧渾不差。亭月荒凉人已遠。獨尋遺馥繞前階。珍重吾門世德祠。百秊遺意賴公追。如今料理人誰是。獨立荒階不勝悲。先君墓道屬公成。觀化前三始出籝。誰知一篇鄭重意。丁寧流出心中衡。南厓亭上月盈盈。南厓亭前江有聲。適去適來夫子時。此生何處寓羹墻。</text>
<title>輓詞[金龍普]</title>,<text>人物東南久眇然。達尊今世此翁全。謙恭行誼根天性。收斂工夫自少秊。恩漏重泉榮及祖。名登文陛禮優贒。儒林運氣竆辰巳。檜谷沈沈鎖暮煙。德公牀下荷知深。每飮醇醪便起欽。聾啞寓箴能遠辱。戰兢扁室見操心。南庵夜月開蒙蔀。錦水秋風受頂針。耆舊卽今凋謝盡。不堪雙涕落盈襟。</text>
