<title>小酉樓。和金悅卿詩。</title>,<text>何處秋深好。蒼山帶小家。晩楓栽最豔。奇石竪猶斜。果或從人撲。籬因護藥加。時逢問津客。牽輓到棲鴉。</text>
<title>早踰里父峴 三首</title>,<text>上嶺霧似雨。下嶺烟似雲。且坐道傍石。歎息無人聞。無風暍可憂。有風塵入目。支離難自適。歇馬倚林木。前見後人頂。後見前人履。泰山同險峻。又是白雲起。</text>
<title>鳥嶺 二首</title>,<text>早度鳥嶺關。行人歌似哭。停驂且聽之。盡是別離曲。行近如可歸。上嶺心已失。遙憶家中夜。籌量出關日。</text>
<title>題淸江村舍</title>,<text>松竹時通逕。匏瓜盡上籬。曬魚家近海。書壁子能詩。風定村烟直。山遙落日遲。前溪纓可濯。嘉號本淸斯。</text>
<title>阻雨鷲井寺 二首</title>,<text>游跡初無方。秋霖阻法塲。看經聊遣悶。閉戶爲留香。衣食誰從出。征徭分是當。如何泡影見。復此侈雕梁。秋雨欲連海。生臺漸入雲。幽禽元自宿。寒日易爲曛。鐘定休僧語。燈移映貝文。飛泉和落霤。夢裏聽不分。</text>
<title>還家</title>,<text>落日船頭浦。寒烟鼎足城。送迎俱涕淚。來去自炎凉。</text>
<title>憶舊遊 此間。當書癸未除夜一律。見下。</title>,<text>飮馬池頭征馬留。脊令飛集鳳棲樓。傷心不敢分明憶。每入春風淚自流。</text>
<title>送奴北關。謹構三首近詩。書上大庭。三首</title>,<text>遷舍悲難逮。趨庭阻累期。祖孫相愛保。弟妹各分離。厚嶺連長白。虛江出大池。往來須一力。安坐愧爲兒。九耋親衰病。神明幸保扶。家貧踈藥補。春暖望陽蘓。衣食憂孫子。凾書念遠途。空看萱草色。衫袖只長濡。萬里虗江遠。書來若目遭。四時飯鬼麥。七月嘗櫻桃。靑鼠村村獵。貞杉樹樹高。誰憐樺屋裏。陟屺入南操。</text>
<title>愁</title>,<text>坐半長宵不置愁。中庭顧影步千周。依微短落寒猧警。淅瀝空庭素月流。百慮氤氳行歲暮。萬山重疊只神遊。誰能作意悲寥落。感故傷今亦白頭。</text>
<title>卽事 三首</title>,<text>村古人烟薄。初暉淨數家。澗穿岩竇細。苔上土階加。籬隙鷄爭蟻。庭頭鳥啄沙。歸舟載蝦醢。泊處問喧譁。盡道春晴好。誰能靜裏看。鳴鷄登木杪。鬬雀落簷端。薙草開新逕。蒔花近小欄。耘鉏課僮僕。未擬博微官。步屧尋常廢。驕炎不可乘。苔乾呈落果。墩窄暗垂藤。溪有漚麻石。村多舂麥燈。書樓高數尺。煩悶亦時登。</text>
<title>十二月二十二日。孤坐抒志。寄墨坊泗庄凡谷三從兄。</title>,<text>此歲無多日。衡茅面夕潮。流離虛弱冠。蹇拙信懸瓢。細意梅當戶。驚心鴈唳橋。斷營僮過懶。專愛女增嬌。書積齊高枕。窓孤壓短㙩。柴扉欹距石。野徑曲通樵。烏鵲空村集。氷霜絶壑饒。愁中慵展眺。僻處斷尋招。城繚三郞跡。島傳閣氏謠。江奔終抵海。樹老欲干霄。夢罷思回薄。堂高卧寂寥。丁年多作客。是日益無聊。飛轡何能疾。重趼轉欲跳。五更辭野店。十里望山椒。北戶開噓蜃。南冠對射雕。回膓江日落。罷哭楚雲遙。市藥蓬萊府。搜方巘峽寮。念深情怛怛。恨極意蕭蕭。嶠渤應如許。甸湖復不料。支離勞遠望。錯落間相邀。陗石仙臺峻。鳴笳客館囂。藍泉同昨日。墨寺記前朝。街市煩通屐。灘氷未下橈。野蓬元自轉。風旆至今搖。魚港書難托。華原木已條。塵箱棲素壁。淚枕凍寒宵。伊昔曾同室。當時僅及齠。壯圖期浪破。浮藝笑蟲彫。書字誇如斗。傾尊陋酌蕉。前愆徒厚積。舊健已潛銷。玅敎遲回賜。空言濫姒姚。淸文思眼豁。勝地憶神超。舞雪窓全掩。飛雲首屢翹。端居違飮蜡。徂歲視旋杓。瘦博休文帶。貪慚季子貂。齋燈眠兀兀。壇月望迢迢。小網撚靑葛。新牋膩素綃。寬閒耕野樂。偪側近城僑。改節憐希集。醻詩識雅調。長懷幽谷裏。共樹託鷦鷯。</text>
<title>和仲宣除夕見寄</title>,<text>流年深惜別添悲。西北歸雲夢鎭隨。雞墅花明聯步遠。馬墳松冷戲歸遲。漂離魂斷思前事。寂寞心驚負宿期。半夜窓虗潮涌月。獨吟除夕寄來詩。</text>
<title>小酉主人。入漢中二年。尙不一來視故宇。並問拙夫。反左思隱士詩以招之。</title>,<text>小酉主人住海阜。坼室起樓名小酉。前年棄之如棄遺。擧家相將渡漢走。迥榭說有糾紛興。紫閣衣松池覆藕。我聞其美曾到來。心情只有思田畮。馬靡三江喧攪眠。魚爭七街腥欲嘔。悸似村鷄入官廳。歸如脫兎逃林藪。宅後壇臺高决雲。山瀑訇轟山木壽。過院同携持律僧。入竇時逢採葠叟。岩顚大字墨如鴉。舊紀丁寧留八九。况復甕寮久待人。紫桐翠柏空相偶。尙有耕樵舊友朋。每逢便使通安否。貢溪魚陟春氣動。東風擺亂臨堤柳。若能有意來樂此。輕舟繫纜須君久。</text>
<title>春水</title>,<text>春來溝水注卑田。汎濫畦塍相接連。應有菰生如並瀆。已看鷗沒似深淵。村人聚護葛坪閘。稚子去浮蘆葉船。獨倚軒楹聊一望。會心濠濮便悠然。</text>
<title>平山深里</title>,<text>牛犢收田放。烏鴉罷市還。深秋凄落日。爲客對寒山。稻忝淹高跡。林泉破愁顔。詩成無絹素。書着壁泥間。</text>
<title>石潭李文成先生舊居</title>,<text>栗翁堂高逈離塵。况有遺祠禮格神。兩世春秋書絶筆。百年宗社事忘身。道從墜失方知聖。國到艱危始憶人。欄下澄潭長似鏡。後來心跡照誰眞。</text>
<title>葛公庵</title>,<text>溪水阤橋松十圍。葛公仙處却依俙。竟無笙鶴傳消息。弟子如今盡未歸。</text>
<title>久飯無肉。新咬菜根。喜而有作。</title>,<text>罕見俎刀從此年。新挑野菜到盤前。陸機鹽豉思千里。庾杲餖飣敵萬錢。炒煑蒸烹初豈定。辛酸濇滑並堪憐。山人時比還丹服。忍苦多生便作仙。</text>
<title>寒食夜</title>,<text>寒食心懷中酒頻。東風撩亂不禁春。夜深排闥延淸月。一樹山茶長似人。</text>
<title>營小庵于望京谷。有以官禁沮。埋材以俟後。幼公從兄。以詩嘲。信筆自解。</title>,<text>瀑布菴中一病夫。靑天與我盖頭顱。門前露坐無人識。已得三車自在娛。毁成忽忽刹那頃。空有紛紛花瞖眚。卽從茅屋三間基。現出無邊賢聖境。假饒建刹彌虛空。只得人天財施功。不因官禁埋梁桷。那表深誠到地中。須達布金施大䧺。仙人猶借外資功。如今無處安牀座。捲入長汀布袋中。殃慶豈曾緣所積。茫茫一理至今疑。自從悟得三生事。人世萍逢更不悲。十年流淚海添波。情識相尋不奈何。决意山棲猶恐淺。千章樹裏讀楞伽。二圍山裏海漫漫。萬里風沙刮面寒。過盡無常催去路。時方要我自天看。捨筏稽山已度人。三乘時敎揔非眞。隨緣導說何論跡。閉戶開門只一身。</text>
<title>瀑布菴成。報幼公從兄。</title>,<text>數編茅草葢瞿曇。老釋寒儒許共參。爲報東湖居士道。京臺今日有新庵。</text>
<title>同尹兄。和仲李友。而漸作黃驪行道中。</title>,<text>古木渾連霧。淸渠獨逝春。此行眞不意。發興自同人。得地須多酒。評山憶比隣。龍門薇蕨好。前去一賞新。</text>
<title>發冶峴從兄宅</title>,<text>過雨樵風發。春江渺所之。弟兄方異地。顔面惜今時。踈落含雲細。高楹轉月遲。孤懷對無睡。重疊話將離。</text>
<title>沿江卽事 六首</title>,<text>拗怒靑山斷。貪趨綠水交。冥心看遠石。蟾背認蒼皰。危石鼯緣疾。晴灘獺獵豪。幽深思置屋。繫馬近林皋。山腰伐木叟。半身無衣着。俯視行路人。營營何所迫。淼淼自雙潭。江心漱吮適。但令長汲供。勝載筍峯石。輕舸乘風發。帆前坐不辭。渾如季鷹去。那復値秋時。夜岸徐通屐。春流淨濯襟。漁舟載獨火。住處照千尋。</text>
<title>夏日</title>,<text>暑日宜閒望。高林出薜蘿。歸雲長礙柳。立鷺淺藏禾。解帶淸風度。看山落照多。勞生還有樂。鉏者盡能歌。</text>
<title>有懷凡翁從兄圻湖之行</title>,<text>魚港流連淚。楊江次第詩。悲歡俱不見。言貌久參思。道路羊裘盡。風霜鴈帛遲。無家計還往。處處惜分離。</text>
<title>立春日。寄題信齋新居。</title>,<text>新居時節値新正。氷釋長湖到夜明。林月近窺斟酒影。漁歌遙應讀書聲。盤飧健體何須藥。杼柚支年足代耕。已種瑤桃五千歲。定看瓊實滿枝生。</text>
<title>同念齋，凡翁二從兄。宿幼公兄宅。早發歸沁。馬上作。八首</title>,<text>春宵燒燭漏聲分。罷雨江雲入海雲。不識君家沈醉好。東臯虛設酒經文。念齋顔貌淸如水。二十年來白竹扉。辛苦讀書還有用。敎兒他日看䧺飛。凡老詩篇十百首。快於流水醞於酒。苦心非要方來名。豈重當時誦萬口。文墨酒詩難並能。幼公復以五經稱。撑膓磊落千凾字。澆洗時時待飮朋。前宵槐巷老先生。貰酒盈盆召弟兄。惆悵五峯人已遠。誰人堅坐看羣傾。東幕主人南海去。春來何日是來期。村隣過集渾如夢。記着枯棋賭酒時。楊花江水破氷流。別後應逢古沁州。尙有東園茅屋影。仙遊峯下更停舟。歸去摩尼學老師。蒲團松格講三伊。年來鬚髮三千丈。欲白維摩卧病時。</text>
<title>凡翁兄送至楊花津。以離多會少爲韻。共賦。四首</title>,<text>離多屢惜門前別。會少彌憐一宿期。直到蚕頭原上立。江天落日看分離。會日休言樂事多。不堪回首隔滄波。今宵去結西窓夢。卧見南池千柄荷。轉欲千金評一會。江鄕不復思魚鱠。無端獨渡楊花津。落日蒼凉垂柳外。何日置身塵累表。屋東西住窮昏曉。轉知苦相由情多。無奈年來相會少。</text>
<title>權兄將遊關西。有贈。四首</title>,<text>井田畎澮自朝鮮。八敎蒼茫此獨傳。聞說河淸傳舊曲。大同江水幾千年。薩江再見腥塵飛。平世城隍有是非。留遣書生成感慨。醉吟鞭策拍韉歸。統軍亭外柵亭長。安市城傳是鳳凰。浪說玄花墜白羽。後來無箭射胡王。十載光陰馬上傕。南冥北塞苦行廻。關東西路佳山水。只要遊人畵障來。</text>
<title>送甕日村人遊關西 二首</title>,<text>含毬門外水斜灣。銕瓮城頭石壯關。曾有冔冠從毫社。空傳玉帛赴塗山。井田禾麥千年地。太伯烟霞萬古顔。往跡浸湮悲恨在。茫茫鴨水上雲間。文章道得江山助。東國江山浮碧樓。映野曉峯醲似酎。浸城春浪膩於油。家家顔色輕盧婦。處處風光勝石頭。他日共君重到去。旗亭畵壁認新謳。</text>
<title>聞舍弟秋在梵魚寺讀書 三首</title>,<text>萬松離立蘓山驛。西望紺園氣色新。知汝深秋正搖落。東樓柱畔看行人。窮處文章已外名。應須常業比農耕。誰知三代書焚後。口授猶存老伏生。雨雪東陂日欲曛。凄凄鳧鴨自相親。老兄衣絮嚴冬薄。千里空思拊背人。</text>
<title>學道</title>,<text>學道多年未遇師。春山何處長華芝。仙緣豈必輸雞犬。不及殘砂在鼎時。</text>
<title>次韻。凡翁從兄新年有感見寄。六首</title>,<text>二十年間事雜然。亦曾儒學亦曾禪。不知何許悠悠事。更與消磨向後年。三年敗絮何曾更。九曲枯腸不賴耕。滿地風霜深閉戶。聞雷應共蟄虫驚。近來稍悟奇非正。坐未安窮却喜奇。倦卽睡眠饑卽喫。神通何異不窮時。但敎皮骨中含眞。已自超然非俗倫。心事一生無巧曲。凡翁那復是凡人。諸兄俱有德兼才。得許扶持可免灾。七尺微身都付却。不愁雙髩被年催。二江風浪阻凾書。莫怪春來音問踈。五年空負椒園約。豈爲開緘敵見渠。</text>
<title>兄女長殤之訃。聞於五月十二日。十五日成服。月下信筆寄哀。女以四月晦。沒于湖西之靑陽縣。八首</title>,<text>月魄死時兒亦死。兒歸泉後月重明。溧陽苦恨如今識。兒月從來不並生。伯氏無家寄汝身。凄凉身後老嫂貧。不敎長養看傳業。命似中郞更薄人。老嫂唯依女作生。十年蚕織篋笥盈。段段待汝嫁時用。却向重泉與著行。旅葬纍纍成族葬。隔年先去又童烏。尋常泡石山中土。埋盡吾家掌上珠。不知禍福誰司主。一理冥茫疑有無。偏是吾兄無一息。却將九子與秦烏。齋舍無人哭罷時。月前和淚寫哀詩。不須用意看聲格。萬恨千悲獨自知。汝年十七身長大。我記初看八歲時。倂覺朽容隨日改。重泉他日遇何知。盥手焚香謄貝葉。未將功德施餘人。今朝稽首瞿曇佛。乞取來生度汝身。</text>
<title>十六日。又寄恨。</title>,<text>明月杜鵑夜。愁人獨不眠。斷雲塡樹腹。稠露息苔錢。哀樂繁今世。存亡抵此年。自知觀妄遣。多覺爲情牽。</text>
<title>曙 二首○時在車城</title>,<text>海色鷄鳴動。空堂卧北風。故衣縫欲解。稚女語應工。小幌羣書內。高窓萬木中。夢歸非實法。身在嶺雲東。酒薄愁仍重。書回夢更繁。潮聲風作使。曙色月無魂。籬葉寒苦。城陰獨樹尊。有誰來問抱。童子自開門。</text>
<title>臘日</title>,<text>應有梅花發。山囪寂寞濱。盡看今歲月。猶作未歸人。雲暮魚鱗薄。松暄螺髻新。南州驚臘日。過雨柳梢春。</text>
<title>金井山眺望</title>,<text>盡放嶺南水。江郊四望開。樹連盆海暗。雲自蒜山來。蘆荻風聲苦。帆檣日影回。欲成西北望。羇鴈共人哀。</text>
<title>東萊城樓</title>,<text>睥睨連汀竹。闌干泊浦烟。一鴻歸斷港。老樹立荒田。遠目傷殘照。遙程㥘晏年。欲回情未已。孤角又吹天。</text>
<title>自東萊歸機張途中</title>,<text>屢醉東萊酒。頻逢嶺外春。燒原晴展錦。潮水暮翻銀。歧路行應遍。滄江興有神。遠遊醻宿願。歸思莫沾巾。</text>
<title>淨水洞</title>,<text>夜雨聲高萬木中。朝來危瀑化晴虹。石縫幽草披靡盡。潭腹輕沙蕩漾空。已落桃花隨翠鳥。似尋僧寺入靑楓。仙間氣候殊人世。記取風雷問野翁。</text>
<title>乘興。至瀑布庵。</title>,<text>椒園有宅門長關。春後尋常在半山。世上豈知今住處。前緣遙覺過生間。霧雲入戶香烟伏。鳥獸行庭講榻閒。樵牧不來徑草合。但尋流水便應還。</text>
<title>發北行。留別在家諸君。</title>,<text>鍊心憂患際。情薄別離時。獨念留居恨。還成捨去悲。野田埋宿雪。古堞出寒枝。倂覺初來遠。滄波隔所思。</text>
<title>閔可肅有別詩。途中追和。</title>,<text>獨騎羸馬過楊州。長白山中歲暮遊。雁盡正飛靑海雪。書來已度嶺南秋。高齋燭短題佳句。客舍窓寒擁弊裘。去住情深同想見。不勞魂夢遠相投。</text>
<title>三街曉發</title>,<text>羡爾三街店舍主。終年足不出柴門。五更送客燈還滅。睡熟天明卧抱孫。</text>
<title>過釋王寺。聞涵月老宿已寂。燒取舍利塔之。</title>,<text>靑鞵未訪阿蘭若。白骨先藏窣堵波。弟子箭鋒矜迅速。魔王金杵護森羅。三衣無處堪傳付。片石何人任勒磨。法法盡無堅實相。轉嗟塵世劇飛梭。師之高足名軌弘。先師冥去。又有外護一名公。纔已遷化。</text>
<title>高原小憇</title>,<text>已入南關三四程。曉行專等一鷄鳴。高原歇馬升朝日。夢覺壚頭滌器聲。</text>
<title>暮投德山驛</title>,<text>日入望烟火。荒山徒侶稀。澗氷星照徹。林雪鹿行微。歧路無停策。天寒有薄衣。遙懷不可釋。持以待春歸。</text>
<title>咸關嶺</title>,<text>十里入哀壑。征驂跼不驕。廻風衝宿雪。短日下寒條。地肺陰幽複。天池凍泬寥。咸關嶺頭望。眞覺此行遙。</text>
<title>長興驛</title>,<text>際天氷雪道脩艱。晝日窮行莾蒼間。魂夢似嫌前去緩。夜飛雙嶺到夷山。</text>
<title>途中遇雪</title>,<text>壹公辭說難形狀。郊邑林巒屢眩迷。正好椒皮山下見。小窓松樹壓枝低。</text>
<title>次東坡雪詩韻 二首</title>,<text>苑藪平埋噤曉鴉。岩磎凍滑走樵車。紛紛抵水沈千璧。脉脉投筃繡萬花。㰚落點裝多樹屋。樓臺晴耀倚山家。三千客路瓊瑤淨。不枉賺來參木叉。瓊瑤。一作琉璃。銀闕丹田放白鴉。西岑香草耀牛車。全山有月英英玉。大地無風漫漫花。金帳羔兒豪太尉。高輿鶴氅矜王家。貂裘忍冷歸宜早。鄕路如今不畏叉。</text>
<title>鷹德嶺杉檜參天。亦時有松。</title>,<text>靑蒼碧綠杉松檜。萬萬千千千萬尋。廻繞雲霞身半潤。蔽虧星日地全陰。竟辭斤斧天年永。長帶氷霜苦節深。謖謖淸風誰遣賞。子休空會老樗心。</text>
<title>至人</title>,<text>至人無跡可論心。山海隨緣住古今。弟子病時分榼藥。妻兒貧不賴爐金。暫遊筇屐躋攀絶。漫詠篇章旨意深。知有靈眞終一訪。却愁桑海早侵尋。</text>
<title>到夷山 二首</title>,<text>更有趨庭樂。無勞陟岵詩。喜悲心不定。顚倒語還遲。騂面呈盤菜。呑聲仰髩絲。兩京三十口。思與共今時。頓失家鄕戀。身歸絶域中。嬉遊雙弟妹。勞苦四隣翁。籬落徑行緩。江山眺望同。七年離濶恨。長夜話堪終。</text>
<title>夷山上元</title>,<text>異鄕風物秪蕭森。縱有高樓亦懶臨。雪嶺歸雲頻入望。石梁孤月謾經心。旗亭燈燭玲瓏曙。垣屋筠松淅瀝陰。佳境更兼兄弟在。遠思應比北冥深。</text>
<title>人日</title>,<text>長白山前人日雪。椒皮山下臘前梅。月弦始向春宵滿。風御俄遵地角廻。照擁寒衾樺燭火。寫看新句土爐灰。庭邊柏葉無人採。肻待歸時入酒杯。</text>
<title>和幼公從兄詩 二首</title>,<text>樽酒前遊憶兩都。江湖風物似三吳。乘桴未害窮天倪。齧雪何妨到海隅。萬里話言憑鴈足。三年離濶改烏鬚。近來雙眼迷空瞖。能乞醫王妙藥無。大池西北近燕都。遠想滄溟接句吳。棄置光陰仍歲暮。空將懷抱各天隅。紛紛上界玉霏㞕。渺渺南枝金裊鬚。心跡雙淸塵世裏。有山何處白雲無。</text>
<title>摳衣</title>,<text>摳衣猶憶十年前。蓮社秋飛百道泉。不起纖塵風落木。頓銷千慮月中天。醨醩餔啜楚漁鄙。髭髮靑蒼涪老賢。暮道轉愁榛蔽厚。遺玄尙待一芭傳。</text>
<title>久安</title>,<text>久安江海遣牢騷。天放踈慵亦自遭。中歲枯禪慚得髓。早年饞戶業餔醩。家鄕雲水神長往。布素禽魚交益牢。莫笑吾廬蹊逕少。意輕桃李惜蓬茅。</text>
<title>良宵</title>,<text>良宵不寢高齋裏。絶塞逢春久客中。土木豈堪從九患。船車未擬送千窮。依依照膝南簷月。剪剪撩衣西嶺風。自覺會心無近遠。已將緣影等虛空。</text>
<title>夷山雜詩 十一首</title>,<text>城頭紅閣寫淪漪。雲確千層江水湄。日暮女娘相伴至。一筐粱麥淨離離。頂戴椵皮笠子尖。狗毛襦袴黑𣰦毶。淸晨牛引柴車去。斧斫靑杉散宿嵐。滿天霜露欲高秋。淸曉山山獵網收。不畏行營裨將索。黑貂靑鼠百千頭。大池三百去靑霄。六月中天氷始銷。傳說崔公戰碑處。柵城西北落寒雕。莫言鼠玉皆名璞。蒙蔽紛紛秪一時。自有長平古杉樹。九泉根到會應知。天下皆知鰲老名。後孫觀察世仁明。北人不識南人議。銅鑄碑前下馬行。肅愼遺墟跨豆河。沙中尺弩尙沈磨。西周世遠無封貢。飛隼秋來蔽地多。校理正言流竄至。先聲驛使寄相知。府官館穀傾微俸。白犢黃牛日日椎。山萄綠刺罥珠目。地盆紅酥噀玉腮。城北城南烟火晩。長艚短楫渡江來。𦨴艚船。刳全木爲之。夷山官酒透樽香。綠水紅亭麗北方。太守去時遺愛在。敎坊年少淚千行。朴南海去已多年。簫鼓村村降暮筵。鮫鞘鏽澀弓膠解。遺恨湟中有虜烟。十里黃濘烟火微。千章松檜逗雲飛。北風五月吹驚雪。南客初來淚滿衣。</text>
<title>經年</title>,<text>久作南冠客。行窮北極天。悠悠將萬慮。忽忽又經年。厚嶺氷霜坼。咸關草樹鮮。心知羸馬意。歸不惜蹄穿。</text>
<title>夢亡姊 三首</title>,<text>早年乖濶便長辭。病裏何曾免渴飢。堪悲別日顚俱黑。不及英公煑粥時。鷗湖小別閱秋冬。泉路悠悠豈再逢。萬里夷山回一夢。枕邊先有淚龍鍾。別來顔貌豔當年。知爲冥茫勝帝懸。萬里不辭頻入夢。此情應復到重泉。</text>
<title>殊俗 二首</title>,<text>土屋連荒野。杉籬帶凍河。射麋猶白叟。躍馬盡靑娥。山藥方名變。官醪煑法訛。鄕村今不賤。朝士謫來多。逝水前朝事。開荒閣道斜。冷山千古雪。暖圃一旬花。恨樹依昏鵲。愁樓動曉笳。南冠今戴盡。誰識楚囚家。</text>
<title>客久</title>,<text>客久不知愁。孤城古甲州。嶺雲晴擁絮。邊月曙橫鉤。浩蕩仲宣賦。支離蘓季裘。春風兄弟夢。西北有高樓。</text>
<title>峽樹</title>,<text>峽樹黯疑暮。春雲停復行。塞山方媚日。海屋會深耕。崖暖樵歸晩。巢晴鳥坐輕。氷江初轉浪。應作隴頭聲。</text>
<title>曉</title>,<text>卧覺寒衾重。春風邊上還。時因五更夢。重見故人顔。調角和雲逗。嚴城帶月關。偏知今夜永。愁緖劇連環。</text>
<title>題紀行詩卷</title>,<text>是身漂轉北南間。又見春歸猶未還。路堠已應相識遍。馬蹄能得幾時閒。黃沙百草寒連磧。積雪繁星夜度山。要使家人知此苦。紀行千首不經刪。</text>
<title>春雨</title>,<text>北方春物易傷情。春郭春江倦獨行。春雨不知孤客恨。夜吹春草滿庭生。</text>
<title>別夷山 二首</title>,<text>人人爲盡一離觴。醉卧江邊日色荒。不識阿誰扶上馬。未乾雙淚拭千行。心悲不敢醒時別。醉別醒來只益悲。城上高樓城裏樹。未曾回首過江時。</text>
<title>馬底峴 北靑界也</title>,<text>不省出門日。重傷過界時。人情成隔絶。閣道逝艱危。送水虛川暮。看山靑海悲。此生眞命薄。歸路更沾頤。</text>
<title>定平平川村</title>,<text>平川至朴川危棧。出雲高步步看佳。石得忘攀陟勞磷。平或如席鬼工非。繩刀屋用代茅茨。人役蠲窰陶吾將。訪白蝙棲託架層皋。</text>
<title>宿永興雲谷安氏宅 二首</title>,<text>中夜淸溪響。滿窓山月明。此生猶遠役。我輩復鍾情。離別心先老。存亡夢屢驚。誰憐卧岑寂。雲谷一鷄鳴。白霧抱山起。淸泉霧裏流。心知漱濯好。爲客一銷憂。甘脉通鄰井。膏波潤遠疇。未逢佳處住。經宿愧沙鷗。</text>
<title>陽德縣</title>,<text>復踏關西地。朝鮮轍已環。到來唯見月。此去幾經山。踽踽從何事。蘧蘧夢獨還。歸來慚對鏡。三十改紅顔。</text>
<title>到家</title>,<text>客遊風物阻含盃。三月中天稅鞅廻。秪以色香爲佛事。樹花開又草花開。</text>
<title>到京</title>,<text>北庭氷雪上衣來。漢水繁花日照開。見面親朋驚不死。自疑身自戰塲廻。</text>
<title>在京。與沈在寬談大匏義。歸見空匏掛壁。戱賦。二首</title>,<text>有口會呑寧會吐。空同腹裏貯煤塵。缾罍不羡多新巧。尙有蓬心未遣人。在寬。以人之蓬心。比匏之存瓤。經歲看他製樣新。不辭懸壁暗棲塵。轉知剖劈無情緖。枉屬朝朝筭米人。</text>
<title>戲賦衣食 二首</title>,<text>布衫綿褲敗縫裁。汗汚塵侵色似灰。莫恠夏過終不洗。篋中無物換將來。堅如沙石細如蟣。不雨經春麥不肥。莫恠日高烟未起。終朝舂杵脫糠稀。</text>
<title>閒宵</title>,<text>田聒蛙䗫階語蛩。林深無月欲秋風。三更獨卧西窓下。千里情人到夢中。</text>
<title>大雨</title>,<text>浦雨三更大。山溪百道鳴。减除崖壑峻。槪量稻畦平。翠碧難知處。舂鉏獨自行。轉知浮海愜。注目一含情。</text>
<title>途中遇雨</title>,<text>平生不到處。日暮獨行時。霧雨連山暗。沙橋逐水欹。立原牛迥迥。點野鷺離離。田父多相怪。風波安所之。</text>
<title>江漲終日始渡</title>,<text>叢芮連山腹。帆檣拂樹頭。眞成河伯喜。似作歷陽遊。永日消雙槳。移時出半洲。東園終在眼。㑴月宿無愁。</text>
<title>無口匏詩</title>,<text>從兄幼公氏嘗夢。有人貽以無口匏之旨。遂書之壁。而自號曰匏客。余曰。善矣哉。雖取義於匏之無口之無用。而無口之用。非妙舌之能宣也。欲宣斯義。須存句偈。於世本不繫。蓱漂復蓬旋。豈有楞可着。幸無竅遭穿。吾兄巧自况。匏而無口然。機緘渾未到。是非瘖不宣。終然謝世用。形質從自天。下士聞大笑。嘲評多牽連。上士聽逌如。意獲無後先。利源一廢杜。妙用眞無邊。齒犀內粲粲。臍蒂中屬聯。風霜老肚皮。不許塵垢塡。昏昭有變化。通窒相因緣。毛芥納溟嶽。鱗羽無撓遷。誰知至密內。曠朗逾四禪。潛身慕橘老。粗迹嗤壺仙。棲遲窅冥際。呼吸窮天淵。混沌免鯈鑿。落穆辭帝懸。流傳億由旬。淪入無底泉。重逢蔡經宅。一話千萬年。</text>
<title>憶閔可肅開城之遊</title>,<text>瀑布庵中相憶日。輸廖館主到松巒。繞臺沙澗携壺涉。倚塔秋雲把馬看。茶院有蹊岩犖犖。玄陵無戶草漫漫。從來不敢詩輕寫。才子題回續更難。</text>
<title>題羲皇村壁 二首</title>,<text>幼安遼野德公荊。側帽操耒不世情。拍浮香樽三百榼。紛披霜雪一千莖。苔磯海月簑衣釣。花圃山雲竹杖行。客至喜供鷄黍宿。却愁談次與通名。淵明未去爲官日。方宅琴書獨葆眞。自在柴桑村裏住。却疑懷葛世間民。桃花洞外維舟客。柳樹陰邊送酒人。妙賞不隨時代遠。北窓吾亦樂年春。</text>
<title>歲暮叙情 五首</title>,<text>渺渺思何處。終朝意不平。長平山下水。歲暮凍崢嶸。樓閣風廻動。松杉雪裏明。寒衾未身熨。雙淚落三更。沁海三更月。虗江萬里風。人情今夜遠。天色兩鄕同。水碓層氷裏。山笳積雪中。飛霜夏無麥。何以御年窮。數曲東城路。千竿小水隈。全家久南徙。仲子獨西回。盤裏椒花頌。燈前柏葉杯。斑衣未雙映。吾弟望兄來。最憶童游處。南來况是家。綠筠窓外葉。丹柏雪中花。泛宅江山僻。趨庭道里賖。遙情付神馬。瞑目到天涯。自古誰無恨。如今不可禁。雲鴻憐獨步。槽馬怪悲吟。絶域風霜積。窮廬歲月侵。文通留短賦。讀罷淚霑襟。第四首。丹柏。俗呼山茶。爲冬柏。</text>
<title>甲午臘月二十三日。病寒作。二首</title>,<text>去年臘月厚峙嶺。登頓高𡾟汗漬領。纔升絶頂候忽殊。北極寒風萬里騁。馬毛蹙縮不能行。僕夫涕淚凍垂綆。翻披衣袖裂有聲。氷淞散落如銀餠。返苦腸寒費灸湯。神情伏枕難自整。風動庭柯警革毛。內心煩促相猥傡。遠夢初回萬重山。故衾白屋燈火冷。坐擁瓦爐熨痺攣。偃蹇支離氣未逞。面顔雖瘦髀肉生。坐養妻子行羞影。別家心安在家悲。苦樂與人殊所請。平明啓戶天靑蒼。小婢提刀敲野井。庭前柏樹獨棲鴉。口噤未啼君莫打。見汝何時鼓翼飛。凌澌不殄關山永。數日病寒多唾涕。窓虛淅淅風遍軆。把卷都無考索心。有客應慙送迎禮。貧家畜養見未虧。此歲無多盎支米。山婢拾薪堗能黔。兒女諠嬉齒時啓。儒生相薄更何求。吐納絀伸眞康濟。每歲陽厓雪易消。臘前採擷飯有薺。今年凍地裂丈尋。餓虎村籬行突觝。淚眼昏昏錯夢醒。千里三年別愛弟。</text>
<title>梔子花 三首</title>,<text>女貞扁薄山茶俗。薝葍花前讓數籌。還似蘭亭稧中客。不修邊幅自風流。六銖輕薄仙衣冷。七寶欄楯佛座嚴。香氣吾無隱乎爾。小參三敎一時拈。葉葉枝枝相準向。無量經裏舊聞殊。白衣大士西來日。猶着花冠絡寶珠。</text>
<title>秋日</title>,<text>風折芭蕉葉半棱。晩來雲物闘淸澄。無憀不掩東窓睡。時有蜻蜓入捕蠅。</text>
<title>冬在夷山。作詩叙情。十首</title>,<text>慈母書來紙尾長。初看題面淚千行。連年南北東西別。斷盡仍無更斷腸。愛弟連宵夢裏看。三年血淚尙未乾。知汝今秋貧更甚。寄書何以勸加餐。共經哀恤卽分飛。萬里懷歸未得歸。病裏不堪寒徹骨。白山中夜憶牛衣。東山內集雪如何。舊日兒童白髮多。每度悲來留取淚。西州門外倂爲河。員嶠先生。以前歲捐世。近聞茅屋住南城。風雨梁山共此情。猶是未曾相抱哭。哭時那遣一聲聲。屬藜室信齋兄。東門身世莫深悲。選婿西隣似玉兒。我羡葛家還有女。猶將資遣愧羲之。屬進士從兄。豈爲黃元未足詩。登樓慟哭下樓遲。江山脉脉愁將暮。一笛誰家又解吹。二沈繼亡。存亡離合劇憧憧。一夜深愁抵鴨江。不要啼痕留着枕。五更彈淚滿寒窓。不須文字寫離情。峽水流離四下聲。正是五更難着睡。朔風吹月入孤城。登覽歡多哀亦多。有人來哭復來歌。平生自有千行淚。倂灑秋風鴨水波。</text>
<title>旅中書事 二首</title>,<text>近來心緖只蕭騷。丈雪天山亦屢遭。富戶有鹽能漬菹。客庖無肉可藏糟。煤窓隔月書難映。土榻和衣睡不牢。寂寞故園雲水地。獨留稚子看衡茅。通計百年多客日。三分一歲二寒時。望鄕眸射霜風暗。寄母書霑淚墨爲。絶塞飢同蘓屬國。深更坐學脇尊師。餘生只得還家好。頭髮何煩較捴持。</text>
<title>旅夜</title>,<text>柴扉早已掩。今夕又他鄕。萬里書無鴈。三年髩有霜。寒烟衰草合。孤角塞天長。獨步閑庭倦。糠燈照土牀。</text>
<title>夷山雜詩 十首</title>,<text>租期十月初還急。關子飛來節度營。驅着耕牛索人買。雪中終夜有行聲。打餠黃昏喧四隣。家家同賽上山神。老翁有箇傳神語。雜穀明年飽殺人。使道今朝五點回。敎坊同候小城隈。板橋流水靑如靛。一色布裙漾漾來。白山神祭芒山祠。祝冊年年自上司。不識明神居遠近。捴管城柵遶三池。騎出靑𩣭八尺身。衆中馳射捷如神。髩毛節度營中白。都試長爲第二人。送客春風江上亭。歸來衰草遍閑庭。唯有長平山半樹。往往長得見靑靑。鴉靑長襖搭肩來。燒酒人家夜戶開。倚着紅潮歸路黑。連聲阿𡡉小心回。日斜牽犢下山棚。孫摘紅樝喚不譍。得渡馬船歸路好。杉壇樹裏月鬅鬙。俗呼𦨴艚船爲馬船屢經碓磑屢經篩。蕎麥餠成滿苽籬。小婦初來誇手段。白如霜雪韌如絲。唐領紬衫京㨾裁。東城買着草鞵回。鄰家問訊咸興客。只有書來不肻來。</text>
<title>閒記內典不得。戲作。</title>,<text>在家嗜讀釋氏書。琅凾玉軸紛盈車。自謂緣業種夙世。意輕鶖子呵林際。杖策經年到夷山。客裏無書雙目閒。靜時尋思思不得。却如初無聞見力。平生久爲聡明使。未會得月猶看指。眼中那可着金㞕。不妨一字無分別。默然坐斷思量路。前聖有意方便度。將心待安遣誰安。壁觀仍無觀可觀。問我家風嗣阿誰。此道元來絶師資。</text>
<title>寄內</title>,<text>我愧爲兒君愧婦。唯將心願禱蒼蒼。山裏薪烝湖裏魚。與君厨下作羹湯。</text>
<title>悲願</title>,<text>减己年壽增親壽。親所受苦己代受。不知諸佛有心不。稽首蓮臺陳請久。</text>
<title>楊口縣衙呈尹兄</title>,<text>初日照多露。春林生早凉。桃趺深舊紫。松穗吐新黃。鳥雀如僧舍。茅茨學野莊。微官君可戀。厨醞有良方。</text>
<title>江路</title>,<text>眼昏江霧花難認。只訝深紅燒綠洲。恰似東陂秋月夜。松肪火在釣魚舟。</text>
<title>昭陽亭</title>,<text>貃國風烟濶。春川霧日熏。江縈都護宅。山擁太師墳。倦跡依高棟。幽懷寄暮雲。他時相伴老。好在白鷗羣。</text>
<title>超然臺。遇瓮日申子飮酒。</title>,<text>江山豈不好。今昔多幽怨。况復徇名祿。汲汲諧所願。高臺展舊歡。酒行無令憲。意異窮廬飮。悁窄時一勸。淸颸洗煩累。神標峰獨建。二水齧岩趾。一岡抱藤蔓。歸雲泛京國。極目不可輓。欲軫方外賞。及此筋骸健。塵鞅已苟釋。靈境渠自獻。可與知者語。决蓬嗤搏萬。</text>
<title>客中夜雨</title>,<text>孤客獨閑坐。雨聲山閣寒。明朝驚髩改。此夜着眠難。霧樹嶺蹊暗。波濤江涘寬。扁舟未解纜。歸思海雲端。</text>
<title>夜坐</title>,<text>山月入窓明。山禽時一聲。悄回千里夢。獨坐百年情。小雨前宵過。春蔬故圃生。應須歸去好。淸曉繞畦行。</text>
<title>夢覺 幼公從兄之沒周年也</title>,<text>歷歷夢中見。蘧蘧魂不安。此生成永別。一淚未今乾。對酒豈能飮。題詩誰與看。直饒黃面老。忘却是情難。</text>
<title>春川村舍</title>,<text>男婦淸晨南畆去。兒童鷄犬在門扉。繞籬黃白匏花發。綴樹丹紅杏子肥。出峽船如從地湧。半山樓欲向空飛。茅簷盡日成閑望。風景雖佳爭及歸。俗以南瓜。爲胡匏。花黃。</text>
<title>晩登楊口縣後山</title>,<text>高原俯瞰野人家。弄日含風皁角花。牛羊各自歸村巷。一道淸川生晩霞。</text>
<title>雨夜有懷。寄李生雪嶽之遊。二首</title>,<text>楊口愁長住。麟蹄判勝遊。紅亭寬對酒。綠水慢回舟。文藻方英妙。江山待獻酬。應憐孤館客。風雨夜如秋。今日新晴好。入山知幾重。度磴綦艸屨。看瀑卓枝筇。林月縈晨鶴。潭雲殿夕龍。何時持一鉢。頭白最高峯。</text>
<title>三月入京城。途中感懷。</title>,<text>羸馬不鞭策。傍江移日行。千帆相次過。一鳥百般聲。㩮柳投金暗。雲霞覆鼎晴。今宵滿缸酒。誰與管將迎。原頭閑坐者。知爲賞春來。楊柳千絲裏。桃花一樹開。此情成錯莫。去馬故遲回。欲就村壚飮。先愁淚滿杯。</text>
<title>暮渡銅津遇雨</title>,<text>牛犢自歸沙鳥定。渡頭輕雨又輕風。勒停驢子招船子。身在唐人詩畵中。</text>
<title>八月二十五日夜</title>,<text>三日未能食。耳目茫茫然。頹卧北窓下。顚髮半不玄。山風日脩脩。裘褐無一全。思蟲滿壞壁。靜聽難爲眠。誰使我此極。非人復非天。推求歸義命。桑伯豈不賢。未曾勤四軆。悔自少壯年。唯懼饑害心。一餐徇所牽。展轉雞遠唱。星河在枕邊。</text>
<title>秋日。道中値雨。</title>,<text>驟知秋雨至。聲在樹林東。未捲經山霧。仍吹滿谷風。溪藤拋舊蔓。野菊寄殘叢。搖落關情緖。登臨復客中。</text>
<title>林景朝有約不至</title>,<text>過雨溪橋掠面平。掩門棋酒尙關情。故人不踐今朝約。短巷豈須騎馬行。薄暮輕烟迷獨望。近簷幽鳥謾多聲。肻來合是風流事。那有漁翁致代英。</text>
<title>次韻。林景朝存沒離合之感。五首</title>,<text>吾道日凌替。餘生誰與歸。人倫斯世重。編簡古賢稀。敎誨微言絶。追陪舊跡非。春風吹木榻。寂寞暗塵飛。右。屬平洞叔父。論交惜未早。爲郡去還遙。市上民風古。棋中白日銷。麏麚來院角。禾黍到山腰。便欲從君往。全家度銕橋。右。屬酒泉太守林景深。京書坼看笑。君復作官人。齋室番眠警。袍靴借着貧。恩波生彩筆。宦路異紅塵。紙價從應貴。東郊詠遍春。右。屬穆陵參奉林景質。饑就魚蝦食。營生非哭途。廢書雙目冗。戀母一身孤。住處洲腥逼。歸時水驛迂。漁翁喜新識。得酒夜相呼。右。自詠。海客入城市。留連樂事多。賢兄能作主。好友得頻過。來往成今昔。悲歡且醉歌。孤帆凌若木。歸日意如何。右。捴叙。</text>
<title>和鄭愉如酒詩</title>,<text>酒味若不甘。其甘勝糖蜜。酒味若不旨。其旨勝魚肉。百穀渣滓盡。五味精英集。難以一善名。居然魁漿汁。飮時味旣然。旣醉趣彌適。小醺已暢悅。大醉愈落穆。吾黨數三子。頗解將酒喫。玄言轉造微。詩句超聲格。世上昧酒人。輒誣爲狂藥。有酒盡載來。都與吾曹食。百壺傾倒後。方看酒之德。</text>
<title>將西遊發行。宿黃繼之宅。小酌共賦。</title>,<text>明日江津問去舟。今宵杯酌遣離憂。柴荊冷落臨官道。燈火微明傍古邱。屋角踈星如欲曉。城根老樹尙疑秋。名區未得同携手。懷抱難成爛漫遊。</text>
<title>金川直音村</title>,<text>衆山深處一坪開。十里平疇碧水廻。數羣鷗鳥能相識。他日相思杖策來。</text>
<title>明月嶺</title>,<text>明月嶺頭三月時。向陽偏處草離離。曾苦傷春復傷別。捴無情緖亦沾頤。</text>
<title>遂安栗里</title>,<text>逝矣淸川有底忙。高哉厓壁忽然張。縈回似入桃源洞。窈窕疑尋輞水莊。村女籃携山鼈嫩。溪翁絲掣水梭香。重來那得人相認。十載仍添髩上霜。</text>
<title>將至江東達谷。路中有詩。旣至。書示李生相玉，鼎玉諸兄弟。</title>,<text>今日意何似。十年如昨朝。去來頭半雪。存沒淚雙潮。蓴澗春波動。荷堂夕霧饒。水晶川畔樹。下馬一攀條。</text>
<title>大垈食魚</title>,<text>七街梨峴絶鮮香。此地千金抵一嘗。何當擺盡人間事。來作江東黃帽郞。江東勝事海東稀。春鱖秋鱸各擅奇。世人若要知行色。來趁桃花流水時。</text>
<title>自大垈沿江。行至閱波亭宿。五首</title>,<text>仇池那復近江東。福地神魚事倂同。不用圖經辨是似。人家多在白雲中。釣叟步兵俱不回。江東故事轉依俙。我亦一生江海客。坐親沙鳥莫驚飛。閱波亭下水相催。一入滄溟幾日回。却是長江還閱世。但看人去不重來。錢浦微分船火光。江亭春樹正蒼蒼。醉卧村壚君莫笑。此行端可混漁商。獨來千里一筇輕。酒保餠師笑眼迎。路經墟市無相識。千百人中掉臂行。</text>
<title>登閱波亭</title>,<text>江頭亭子古。作記我文忠。錦岫分天末。龍橋映水中。薄遊那復壯。玄髩忽成翁。杳杳看斜日。憑欄意不窮。</text>
<title>發三登倉村。留別朱生。</title>,<text>早饁田家烟始生。鳥啼高閣醉初醒。晴川遠繞脩林白。宿麥平連小彴靑。去路更愁山萬疊。離膓不訴酒千經。應須共到江東別。堤上流鶯正好聽。</text>
<title>贈河生</title>,<text>中酒卧空山。積雪摧檐霤。幽悁心血耗。何以榮枯腠。河生捨我歸。後期不可驟。相守數十日。此事亦邂逅。心心閔衰冗。厚意那報僦。平生恥多言。何用資談囿。靜然見趣向。豈待相贈侑。嘗謂人有過。如國有強冦。誅剗一用力。疆土彌延袤。稍無外警存。中主易荒狃。少壯不勉力。功志老難副。綱維日縱弛。坐困潢池遘。子性少疵纇。修束無勞疚。怨圖在不見。仁者宜加懋。將詩寫愧悔。騂發在面脰。</text>
<title>聞勉始被選泮庠課試。喜而有作。因呈凡翁從兄。</title>,<text>始也年十七。槖筆遊膠黌。學詩未云久。已能循時程。書札貴家鷄。踵武操旗鉦。時聞同隊說。似復推工精。日前見京信。榜第壓丙丁。不覺展眉笑。子妷復知名。將期老干霄。此事卽句萌。近來課道濫。情面恣鑽爭。正是擯落可。父訓恥曲榮。何意數君子。直道振衿纓。伊汝見推拔。可喜無異評。苟不自手摘。驪珠亦足輕。</text>
<title>兒姪看花圓邱回有詩。次韻。</title>,<text>轉沒心情倣折巾。今朝看汝走街塵。緩聽新鳥忘歸路。深索餘花不見人。只有芳菲供少日。何堪哀樂及中身。圓邱一望傷神在。况復經旬醉送春。</text>
<title>寄題樓院。趙生新居。</title>,<text>喜君中歲始安巢。更有高窓俯逈郊。容膝已寬方丈室。葢頭纔足數編茅。沙橋過雨泉聲逼。石砌霑霜樹影交。但使秫田無惡歲。滿山薇蕨不無肴。</text>
<title>客中。次杜荀鶴閒居卽事。二首</title>,<text>少求容易得安居。一榻承趺地有餘。林露任霑不借履。柏烟從壞貝多書。敎通曲水開畦濶。爲見遙山剪竹踈。百卉芳時人未在。歸心終日暖絲如。晩年方得味幽居。數畆淸閒樂有餘。晨井盥回須造竹。午牀眠起久拋書。食薇貧信牙車缺。脫幘慵宜髩雪踈。眼底妻兒那捨得。生涯未盡老僧如。</text>
<title>有懷久要。各用其字爲韻。三首。一自詠。</title>,<text>黃梅法席下。得者惟一能。豈無明與秀。卑哉自衒矜。惟有烈性男。一蹴超上乘。閉門讀魯論。道熟無圭稜。歡言養老母。白首親樵烝。榮名世所慕。視之若蚊蠅。平生百丈氣。斂折爲曲肱。百榼縱醺中。古井波不興。雖無賴子上。庶不愧孫登。兒曹擁街衢。共聽歌騰騰。余時到京師。不妄就人宿。惟有汶上居。庶同首陽築。油燈照緗素。七世富珍蓄。忽起謀數盞。室中無半菽。荊釵與布袍。不足當典鬻。愧咄泥內子。賖貸煩僮僕。夜深煑茗葉。笑語彌淸肅。所寄不在飮。主賓兩無恧。狂言幸無忤。拙手不妨縮。鄰肆曉轑鼎。從乞一椀粥。開年返故宅。春色遍山蕪。讀書不救饑。且置軒與虞。携籃跨原陸。采采雜薺荼。時登高壁望。雲海遠相紆。歸家不覺晩。放杖偃疲軀。孺人厭老酗。里醪不聽沽。齊眉一瓦盆。分外償勞劬。無功豈望食。此擧眞良圖。君須日斟酌。我當勤樵蘓。仍將菜下酒。酒酣歌烏烏。</text>
<title>與李汝紀。同至婆娑城。分路路中作。</title>,<text>浦思夕多含。店眠春不甘。臨風想玉樹。今日過崑岩。得喪朝三似。聲名第五參。琴臺送桃浪。吾夢在江南。</text>
<title>首夏社村書事</title>,<text>春事不知何處去。雨情偏長一山姸。惜苔未散林中步。愛月仍爲庭際眠。暖逐鳧鷗分淺瀨。凉同麛犢占閒田。近來是事皆衰倦。惟對淸樽似往年。</text>
<title>鄭愉如爲益山倅逾年。民稱之曰佛。戲爲佛太守詩。四首</title>,<text>公庭膜拜一州民。菩薩黃堂現肉身。他年卧轍當歸路。便是泥中布髮人。忽驚慈氏作州官。兜率何年降馬韓。不用先生案裏寫。千名經內試尋看。名官似佛還踰佛。愛酒憐花又善詩。應知百劫嫌枯槁。現作官身樂事爲。難消五斗如檀物。闔境蒼生渴仰多。津粱雖覺金身倦。莫擁黃紬放曉衙。</text>
<title>訪閔可肅。可肅時往平山省墓未回。二首</title>,<text>鞍馬連年過月臺。海鄕秋日好含盃。文章不重當時識。襟袍還從野老開。刈斂豆禾心計了。栽成松柏淚霑回。相思爲折東籬菊。敎子歸家知我來。同姓新聲聽𡀽然。山村老酒味天全。顚狂久未人間放。詩句應多海上傳。豬渡曉雲當馬首。月峯霜葉落窓前。明朝我亦還家去。玉膾金虀正可憐。可肅。族人之在平山者。能爲新聲。</text>
<title>次韻。簡李士安鍾城客中。</title>,<text>苑樹春烟合。邊譙曙月含。遙懷非一一。舊會憶三三。鴈信那從北。鵬圖想在南。紅粧徒目寓。綠酒未心甘。蓮府輸燕玉。花氊着魯男。癡情兼別恨。歸日淺深談。</text>
<title>北村早春 朔寧○己酉</title>,<text>偶來深過三冬。漸老貪閑更愛慵。金匱方中禪氣味。麻衣書裏鶴形容。欹巾聽鳥聲初轉。解帶看山翠已濃。聞說家園新酒熟。無端歸思着心胸。</text>
<title>哀亡妹</title>,<text>病日無符藥。亡時闕贈含。凶音來客次。萬恨寄聲三。結帨情仍錯。扶牀憶不堪。今年寒食淚。添灑海雲南。</text>
<title>有憶</title>,<text>從兄集裏詩詩憶。閔子尊前盞盞思。漢上題襟如前日。林中把臂更何時。淸風明月許玄度。流水高山鍾子期。久覆瓢盃焚破硯。秪應灰念念牟尼。</text>
<title>北村春望</title>,<text>睡罷欠伸獨起遲。强携筇竹倚簷時。鄕愁漠漠能消酒。春望悠悠盡入詩。返照寒鴉臨水市。孤烟叢薄隔山炊。雙魚一鴈俱無賴。天末歸雲寄所思。</text>
<title>北村自詠 二首</title>,<text>客况眞同退院師。村童三四是沙彌。孤燈五夜仍長坐。稀粥單時習不飢。逢掖衣邊垂木槵。濁醪壺側掛軍持。西周無夢西天遠。且復人間屈曲爲。不識何星値命年。海鄕山郡住隨緣。梁童償失唯爲賃。龎老遺安更乏田。北崦差池茅屋趣。南江稀濶白雲篇。故人及我心相憶。揭瓮新醅上巳天。閔可肅書云。欲以三月相訪。</text>
<title>宿坡州塲邱店。懷成生士亨。</title>,<text>獨宿溪邊店。久違溪上期。先賢留勝跡。後屬忝朋私。縱有城闉見。猶存江海思。滄波鋪素練。宛對舐毫時。</text>
<title>平山與閔可肅分路。可肅將營葬於水月峯。</title>,<text>餘寒直到淸明後。歸路相分古渡濱。今日看君當大事。平生愧我不爲人。靑烏舊卜藏風地。白鹿應無觸樹身。來者東淮誰撰誌。隱居還有董生倫。</text>
<title>兎山倅致燒酒。戒濁醪不益人。聊爲長篇。以自解。</title>,<text>嘗謂飮於酒。猶人與人與。雖有愚不肖。俱在所不拒。老氏善救人。所以名不去。况聞酒淸濁。比之賢聖侶。皆是我之師。道各有統緖。儀杜邈千古。旨趣難逆叙。達哉楚漁父。醨醩要並咀。子美過墻頭。妙理亦深許。飮者例多貧。何以營酤醑。空腸望𨤍醁。猶不耕而黍。我來遭饑荒。連歲拾橡芧。久已閣壺觴。轉知飯椀巨。村童問字來。一缸携所貯。欣然爲傾倒。如卜之獲糈。薨魚鬐鱗具。狼藉陳之俎。此事固可喜。矧復飢久阻。黃州歎飮濕。老坡徒豪擧。如韓味南烹。稍稍領佳處。眞同久曠男。不擇姸醜女。君言不利人。意尙殊齟齬。笙鏞奏未半。胡爲進其𣣄。燒者德差薄。紅友濫推汝。五月打頭屋。悶若竅中鼠。尙借到臍力。可以滌瘴暑。但須時致之。無多煩告語。吾駕已近岸。豈可更延佇。</text>
<title>伯常沒已累月。入城病。未往哭。</title>,<text>城中留十日。未哭伯常靈。一往那能已。三號恐不停。老懷惟怯懦。人道愧叮嚀。忍淚遲春草。萋萋面上靑。擬以明年哭其墓。</text>
<title>到溪上。用主人相邀韻。</title>,<text>知子溪居久。吾來前昔稀。初筵已見喜。累日未言歸。水蘂新經吐。風花肻不飛。鄰翁如舊識。通夕啓山扉。</text>
<title>疊韻。和從兄。</title>,<text>今日新知樂。多年相會稀。天倫重一面。至性便如歸。野鹿閒初伏。林花定不飛。何方淸絶地。雙啓向山扉。</text>
<title>待兒子。兒子爲送妹不至。疊韻。</title>,<text>樂事固難滿。今番此會稀。元方未爲御。季女又將歸。雨淚臨門落。雲思上嶺飛。要同陶令喜。留汝候荊扉。</text>
<title>同凡翁從兄。賦示主人。</title>,<text>同人仍撰杖。今夕復淸宵。短落紅花燒。高磯綠浪潮。剡船寧遽返。鄭驛不辭遙。早識官爲累。君今混野樵。</text>
<title>會凡翁於溪上數日。凡翁先歸。余阻雨。更後數日。歸㠉梁。十首</title>,<text>無聊不作溪亭步。悶極仍爲竹戶眠。何處知君最相憶。小塘花木酒壚前。潮來水到臨津返。雨罷雲從朔郡飛。故意留人惆悵地。送春時節獨還歸。遠書珍重行人少。孤夢迷離石路斜。堪恨二江潮信隔。難寄別淚到楊花。漢口津名。危橋不斷沙彌渡。歸夢遙連長者園。欲識別來何事業。自鉏瓜地學靑門。春深風雨曉交加。山客酣眠起日斜。爐烟不散甁茶響。門外紛紛自落花。松根淨地卧便便。小石支頭便嗒焉。那得人間如夢裏。故人強半在重泉。午寢。夢幼公從兄及二沈。兄若無錢可買山。弟愁鞭策入城闤。那將湖海三年別。只作溪亭一宿還。將隱已知無用文。亦佳何必更多云。幽人早起排窓坐。冉冉靑山度白雲。兩家昏嫁今粗畢。是身於世若雲浮。未須五岳成長往。數畆山居相對休。二樹庭前交翠柯。遙情日夕寄摩挲。浮生若便山中老。見到干雲未是多。庭前楡杏樹對立。方高十丈許。</text>
<title>歸法溪堂遭雨 松京城東○辛亥</title>,<text>林邱與我供淸幽。好雨蠲煩漲碧流。無奈風光相挽住。許將歸計展時秋。</text>
<title>虹</title>,<text>不敢正當黃道中。含雲隔雨闘靑紅。蜿蜿乍就鯢桓飮。已被晴風一掃空。</text>
<title>逝斯亭 徐文康先生舊居也</title>,<text>先生今不見。寂寞一高亭。演漾流紅檻。縈廻羃翠庭。釣絲風颺斷。棋局蘚埋靑。碑字人人打。文中有典刑。</text>
<title>眼鏡</title>,<text>實形還不礙虛空。籠眼琉璃勝眼如。堪恨老來閒未得。爲君猶讀細書書。</text>
<title>筆</title>,<text>雞毳三文分所宜。詩成亦足一揮之。如今戛戛嘔難出。慙對柔毫欲腐時。</text>
<title>大槐樹</title>,<text>翠葆團團溪水傍。密含風雨灑炎陽。老人不作南柯夢。卧聽高枝蟬響長。</text>
<title>丐者 二首</title>,<text>朝行城裏暮村邊。多見人憎少見憐。卦影書中無奈定。遍將瓢槖畵流年。難輸官稅償私邊。歲暮村閻盡可憐。唯有沿門乞食者。官私不管度年年。</text>
<title>夏夜獨坐</title>,<text>高樹陰森生夜凉。滿山唯有月蒼蒼。小軒不寐傷幽獨。羇緖還如秋夜長。</text>
<title>久雨新晴</title>,<text>暮霞迢遆作新晴。水氣浮空遠更明。流坻一聽天造使。不應桃梗尙關情。</text>
<title>遣愁</title>,<text>長霖爲客扶蘓岬。短夢難尋長者園。縹帙床邊何似漏。黃粱甁裏更能存。艱苦備遺霜髩婦。慈情久阻玉肌孫。愁來旋覺旋除去。不遣眉頭有攢痕。</text>
<title>宴坐</title>,<text>隨緣邱壑兼城市。平等他方與故園。歘爾百憂空外去。超然一氣夜中存。冉冉孤雲生石眼。翻翻多露瀉桐孫。林中宴坐皆如律。衫袖經旬無酒痕。</text>
<title>歸法溪堂。念李相國奎報詩。</title>,<text>昔賢爲客沁州日。歸法川邊憶送巵。今日飄零一盃酒。還從歸法望摩尼。李相國在江都。憶舊京詩。故國荒凉忍可思。不如忘却故憨痴。猶餘一段關情處。歸法川邊踞送巵。</text>
<title>曉望三角山 二首</title>,<text>彤霞斐亹擁三峯。初日浮光瑞氣濃。江霧山雲相映綴。一泓淸露濯芙蓉。松壇拱手向天東。鎭國高山在眼中。欲識蓬萊何氣像。五雲浮處日輪紅。</text>
<title>松京食瓜</title>,<text>松京瓜比漢郊東。可喜淸色已噀籠。手裏剝憐蒲鴿解。盤中削訝玉環同。仙收瓊液初裝榼。蜂養花膏自滿筒。飽喫不愁吾病齒。旋旋綠雪値牙融。</text>
<title>七月十八曉風雨</title>,<text>大谷風豗動。高林雨噴飛。秋宵方向永。客夢未能歸。寂寂身全老。悠悠計盡非。唯應因樹屋。松木不長饑。</text>
<title>宿新興寺</title>,<text>雲無點綴山中月。夢不悠揚寺裏眠。暗溜響分前後際。高鴻飛信去來緣。年侵但可身歸佛。靜極還疑病在禪。一事心中猶欠在。春來要有杖頭錢。</text>
<title>感舊 二首</title>,<text>澗水東邊是酒壚。葦簾松戶對山孤。不知他日相逢處。亦有狂歌醉舞無。病柳邊溪半有春。緋桃着雨不成嚬。凉盆一引從乾底。誰復傍觀叫快人。</text>
<title>訪古蘭村家</title>,<text>別來未定相逢處。江上高齋有故人。見幾何時驚益老。話無多事念長貧。春亭吹雨花光遠。暮肆飄烟酒氣新。百里訪君行路好。不妨鞍馬及芳辰。</text>
<title>鹽城君子亭。題贈主人使君兪汝裕。八首</title>,<text>羃羃離離百畆烟。微風吹見鴨頭天。檻前千柄靑羅繖。不博揚州更萬錢。平抹濃雲與淡烟。欄頭一色帝靑天。買來五月無煩暑。十里團團布地錢。靑䓗堤樹欲棲烟。皁盖依依駐遠天。使君坐對池中葉。不愛眞錢愛似錢。小娃雙舞溜輕烟。逼水紅亭敞暑天。幷刀剪取南塘色。萬曲纏頭不用錢。饔子林間起爨烟。歸鞍停待月痕天。不恠豉鹽爲地號。南塘魚藕不論錢。茫茫往蹟已如烟。隆碣嵯峨倚海天。且醉池亭消感慨。今年斗麥數文錢。虗空等是過雲烟。爲客爲官各信天。到底怕歸吾輩手。名言不枉有神錢。城裏相憐竈不烟。豈知懽讌在西天。相逢一度相驚老。此事難容更使錢。</text>
<title>夢覺作</title>,<text>平生無奈苦情多。近歲灰心學佛陀。親戚連宵來入夢。還應愛見似觀河。</text>
<title>和樂天以鏡換酒</title>,<text>老來顔貌豈重姸。醉後風情似往年。竹葉尙能當雪在。菱花終自逐風牽。掉頭側帽焉知禮。停手看山且放顚。捴有楊江千百面。盡須將去買如泉。</text>
<title>延安倅。餉酒云有梅花詩。不寄。</title>,<text>夜深鈴閣似僧菴。珍重寒梅許共參。救乏已聞倉早發。剸繁仍復句閒探。半生作宰無三逕。千里懷人有一凾。誇說瓊琚終自閟。但傾壺酒不成酣。</text>
<title>自安岳海倉。乘舟向平壤。</title>,<text>垂白情仍在。關河復此舟。石門今日見。浿水十年遊。欹枕風濤穩。披襟星月流。飛來雙白鳥。故故近船頭。</text>
<title>自急水門。至大同江。舟中作。七首</title>,<text>艾津江口靜無波。重疊靑山四望多。夜半飛來一片月。水心天末對姮娥。石岸沙洲回復回。小塘微步酒廳開。秋風春月俱堪着。楊柳蒹葭極望來。兩廂齊撒罩網來。擺落金鱗呀玉腮。不用櫓篙迎接去。江南江北逐風廻。跛脚蓬囪喚不譍。前村村醉尙瞢騰。入夜飯香要共喫。火丁愁坐對懸燈。賣醬賣酒外城娘。撇下船舷入野坊。歸來不問村中事。但喜腰繦長復長。兩崖出入相縈抱。去去渟洄作沼塘。百里進船方快目。寶山堡外樹茫茫。稍回蓬底夢。數處聞遙。多少人間事。漁歌入浿江。</text>
<title>練光亭 二首</title>,<text>江到樓前平不流。樓頭東見遠山稠。欲歸未有人相送。且與江山作對愁。三日留連登練光。朝看初日暮斜陽。羣山隔水如迎客。淡抹雲霞不世粧。</text>
<title>成川。贈妓一枝紅。</title>,<text>不逐朝雲去不回。尙將詩句擅陽臺。菖蒲猶着殘花在。相識成都萬里來。</text>
<title>澹澹亭</title>,<text>紅亭跨峻壁。官路帶斜灣。四望皆遼濶。荒城返照間。映空西去水。卓地北來山。雲外看飛隼。秋飈萬里還。</text>
<title>無盡臺</title>,<text>峽豁江流喜。川長鳥去慵。半樓輸滉瀁。一壁抵舂容。小市無爭濟。佳村足素封。潛行應有路。他日訪仙蹤。</text>
<title>入香山</title>,<text>平生夢想香山寺。今日香山身到來。來去不知何者是。江山忽似後身回。度橋白石全溪放。入壑淸霜萬木哀。只恨無才堪賦此。空輸擲地擅天台。</text>
<title>宿普賢寺遇雨</title>,<text>有意肥秋瀑。千峯雨響同。月應來夜白。楓已昨朝紅。菲薄慙神眷。山林不道窮。無勞更刀削。久矣我頭童。</text>
<title>上院菴</title>,<text>銕綆垂磴峻。琳宮涌地浮。全峯抽白石。衆壑集奔流。淸靜消塵慮。希夷非世遊。盤雲大黃鶴。鳴送一聲秋。</text>
<title>宿香山雲舍</title>,<text>半夜懸燈意欲愁。再來仙境事悠悠。悄然坐罷三生夢。誰識東林是舊遊。</text>
<title>藥山東臺</title>,<text>高臺騁秋眺。海氣迷登萊。縈廻雲霧細。羅絡江山恢。仰首呼仙子。鸞駕胡不來。</text>
<title>宿棲雲寺</title>,<text>夜宿棲雲寺。三更樓入月。兩壁對竦立。一峯後𡾺㠔。江流從西北。委曲補其闕。飛塵不敢到。梵詠彌淸越。金軀自元季。範削驚殊絶。借玆禪地淨。緩我羇憂結。負手行不寐。心憐良宵歇。</text>
<title>留贈達谷李生鴻輔</title>,<text>無物累心界。衣冠稱古風。杯觴信行止。文賦誤窮通。久已同流俗。猶堪識衆中。厖眉眞好看。留眼在江東。</text>
<title>凡翁從兄。沒已改歲。傷感作。</title>,<text>朱簿鄷都失記功。善人身後慘人中。未聞霜雪知憐蕙。更有弓弦巧墜鴻。長夜豈能殊歲邑。九原應不到春風。生同憂患情仍別。憂患君今一笑空。老將哀樂驗禪功。尙愧鍾情在衆中。誰識桑塵曾積水。倂無爪指忽飛鴻。停杯遠目迷雲樹。撫枕三更吼雪風。人理秪應爲善在。到頭徵報聽虗空。</text>
<title>哭閔可肅墓 二首</title>,<text>經年思玉貌。君在月峯藏。好句偏相贈。春醪不復嘗。村人看哭淚。林鳥近焚香。此地期同宿。依依向十霜。原草今番春又綠。一杯那得到黃泉。東風似解憐幽獨。故着殘花在墓前。</text>
<title>同申友止叔。申弟受之。作江東行。</title>,<text>征途半千里。玆夕遡秋風。不道川原永。應緣心想同。佳朋仍並騎。賢弟復乘𩣭。路堠多相怪。胡爲白髮翁。</text>
<title>靑石洞</title>,<text>葉被紅岸。蕎花噀白田。叢林鳴小犢。廣石寫淸泉。踰越雖云倦。幽深此可傳。秋山初辨路。樵唱發雲邊。</text>
<title>金川路中</title>,<text>始入海西地。深村山萬重。雜花依澗道。衰草擁籬封。是處人皆樂。無家客羡峯。老翁頭似雪。斸地燒靑松。</text>
<title>豬灘</title>,<text>擾擾七軍帥。同沈此水中。只捐生報國。不擬廟㫌忠。往事人皆惜。當時計易窮。淸流照衰髩。昨夜墜靑楓。</text>
<title>平山店舍</title>,<text>小池旅店側。林嶼象湖江。媚嫵靑裙女。玲瓏白酒缸。踈烟吹直突。初日滿欹窓。跑馬驚閑鳥。飛飛故自雙。</text>
<title>瑞興路中</title>,<text>寒水暮多響。踈林風易悲。行人依樹歇。匹馬轉山遲。店對飛泉列。橋因卧柳移。屢來情未已。佳處更題詩。</text>
<title>龍泉舘</title>,<text>三年四度龍泉館。林木亭臺似有情。溪以魚梁承返照。田將蜀黍寫秋聲。</text>
<title>奇岩</title>,<text>奇岩纔辨色。暾出復霞輝。斐亹雲初卷。玲瓏露未晞。鼬鼯無怵惕。鳩鴿競翻飛。疑有靈芝秀。其如行逕微。</text>
<title>鳳山路中。望溪邊村舍。</title>,<text>遠遠臨溪樹。茅茨野老居。兒孫從午饁。豆黍間秋蔬。霜鑿山田稻。氷叉荻浦魚。營生須兩手。無用五車書。</text>
<title>岊嶺</title>,<text>惟天虛設險。岊嶺詎防胡。未覩城譙壯。先驚崖谷殊。阻溪排疊嶂。抉石出微途。颯颯丹兵度。君王南海隅。</text>
<title>中和路中</title>,<text>露葉泫初照。高林風已凄。往來無一事。榮落故須齊。瓠白堆低屋。蓼紅蘸曲堤。相思到華髮。匹馬到關西。</text>
<title>至平壤</title>,<text>驅馬江城晩。西風生綠槐。身憑紅檻健。愁借碧香排。浿夕笙歌響。吳秋山水佳。得遊遊便得。行住莫關懷。碧香。酒名。</text>
<title>夜會練光亭</title>,<text>同人夜相命。華館起秋風。歌發江流靜。杯添燭影紅。遙沙分白渚。重露集靑楓。哀樂終相待。淸樽莫遽空。</text>
<title>申止叔先向江東。翌日。余踵發路中。</title>,<text>故人從此去。江路愛縈回。入店題佳句。經壚喚酒杯。秋風初美鱠。夜月更高臺。欲識情何似。二年三度來。</text>
<title>江東縣</title>,<text>遙望江東縣。高樓如有人。吾能來遠道。君久作官身。樹樹鳴蟬着。山山落照新。淸宵滿尊酒。簾几淨無塵。</text>
<title>二如堂秋曉</title>,<text>拂曙秋雲薄。閒庭獨步時。踈星低度閣。淸露暗鳴池。遠興方超忽。玆遊復絶奇。吳洲端正月。仍與故人期。</text>
<title>還發平壤</title>,<text>遙遙千里道。車馬自成羣。送者歸江郭。賓鴻伴海雲。離情方獨詠。倦夢帶餘醺。風度高樓笛。依依向夕聞。</text>
<title>東廊雜詩 九首</title>,<text>去鄕今幾歲。生長小孫兒。日日唯塵銼。朝朝更雪髭。臺垣餘滿月。島嶼隔摩尼。慚愧前宵夢。歸山採紫芝。匏蔓緣簷上。因之蔽畏曦。踈窓風勝箔。卑院雨成池。靉靆村童怪。胡盧酒肆知。微曛憑作草。得意閉門時。雨收雲斷續。風定蝶高低。午睡禽聲適。朝梳樹影齊。周旋惟與我。醒醉不由妻。鵠嶺聞臨海。天秋擬一躋。久阻杯中物。鄰人携滿樽。欣然爲一酌。舊味的猶存。草聖指頭活。詩濤頰裏翻。誰云眞止矣。吾與爾忘言。高祖孝簡公。按使關西時。止酒不飮。久堂朴公儐接北使。遇于肅寧館。朴公勸酒頗強。孝簡公爲一呷而止曰。舊味猶存也。朴公爲之破顔。此事見金淸城息庵集中。事事同禪室。惟存髯似霜。倚床松拂古。繞腕薏珠光。社裏三杯酒。城中十笏房。倂無鷄犬擾。庭草自生香。市居林木短。秋至不聞蟬。去鳥搔頭裏。殘霞倚杖邊。一生消白酒。萬事有蒼天。小圃墻陰內。荒蔬詎値錢。一帶帬腰路。縈回出遠亭。却愁東向望。唯見萬山靑。久坐行無力。沈憂髩已星。禮成江上水。會與一揚舲。暑日遲昏暮。開軒延夜凉。樓鐘度時歇。螢火走還藏。西院欹星點。東隣送月光。淸風那用待。秋至復心傷。泯泯宮渠水。橋南橋北流。靑山自成夕。白道少人遊。苑廢花猶發。田荒穄不收。姜公塔尙在。文字祝千秋。</text>
<title>暮春感懷</title>,<text>春深未有游春詩。擬寫春詩淚已垂。尋壑經邱無一興。看花醉酒更同誰。百年忽忽懷長苦。三夜頻頻夢是期。從此獨觴還獨詠。與君泉路慰相思。</text>
<title>遊南氏園</title>,<text>未將遊屐損靑苔。庭院深幽蝶自來。共怪前宵風雨冷。不知天意爲花開。</text>
<title>題沁州黃生屋壁。用舊韻。</title>,<text>六年心裏返鄕舟。一酌情親遣百憂。到久易迷田畔路。眼明遙認郭東邱。老來文史如尋夢。病後衣巾尙擁秋。何日溶溶南埭水。與君重把釣竿遊。</text>
<title>冬曉</title>,<text>獨坐攬寒衣。故園何日歸。月依村樹轉。雁拂渚霜飛。夢罷親朋遠。愁來燈火微。要看晴曙好。自起啓荊扉。</text>
<title>冬日偶作</title>,<text>小窓將暮忽重明。風雪連宵得暫晴。不用香茶煩侍者。坐聽懸乳墮簷聲。</text>
<title>戊午除日</title>,<text>除年之日春先到。誰識天機密密移。慚愧晴簷報消息。一羣林雀語多時。是日立春。</text>
<title>除夜</title>,<text>哀樂如雲不礙空。等閒年度五更中。欲識久如瞑目坐。烘爐火有一星紅。</text>
<title>己未元日</title>,<text>兒孫酙酒祝公翁。頑健還要少日同。却恐健如宗老子。芒鞋揮手入山中。</text>
<title>玉梅花</title>,<text>玉梅尖俗強名梅。自在村籬缺處開。風雨似知人不管。夜來無數點靑苔。</text>
<title>同崔上舍游後西江。舟至昌陵作。</title>,<text>江郊路新淨。昨夜雨淸灑。灣湖似環玦。一隄鄣溟澥。瀛蓬在眼中。濡足安能罷。徑呼掘頭船。坐任風濤擺。繫纜登高邱。始脫蓬窓矮。放杯藉荒草。世累眞脫躧。儗結漁父鄰。行問茅屋買。未暇釣連鰲。折蘆裹螃蠏。酒須村婆釀。家家美如嬭。作詩當契券。醉字雜草楷。流傳到方外。無不色然駭。誰從我乘桴。一見知其解。</text>
<title>示閔老范</title>,<text>自從閔大歸泉下。賢弟相逢意輒哀。陳跡是回須忍淚。逢塲聊復且含杯。餘生好事流傳續。已老歡顔取次開。怕有佳篇來壓促。南山秋色日崔嵬。</text>
<title>次老范憶弟詩韻</title>,<text>三復君詩恨有餘。弟兄千里各分居。家貧故院荊枝悴。路遠長空鴈影踈。顧我久爲泉下別。羡君猶見海南書。秋來悲緖同荒草。雨後漫漫未易鉏。</text>
<title>過朴至叔樓院故宅</title>,<text>浿夕連牀話。崧秋並轡遊。靑山留故宅。白首想風流。聽說溪居勝。經過鄰笛愁。田沙黍苗短。林雀暮啾啾。</text>
<title>自籠岩乘舟入沁。夜泊銕串。次崔簡易韻。崔本用老杜韻。</title>,<text>雨來風息懸帆快。雨息風乖起碇遲。兩岸靑山看未定。一灣蒼壁對多時。滄波趁逐歸何處。明月凝窺知有期。島嶼雲烟俱滿眼。更無微累鄣吾之。</text>
<title>中秋。經沙谷舊宅。</title>,<text>燕子飛飛辭舊壘。呢喃往跡訴陳陳。亦知來歲春還到。卽地秋風悵殺人。嶽色潮聲共月輪。一空秋氣正橫陳。孤倚荊扉對流景。明朝俱是隔年人。</text>
<title>宿黃生宅。疊前韻志感。</title>,<text>人事推遷劇夜舟。問生吾未及居憂。相逢每度須三酌。小別重尋只一邱。月影小庭櫧葉曉。虫聲短落豆花秋。夢回噴閘潮來響。三十年前南浦遊。</text>
<title>煤島席浦</title>,<text>浦勢繞平野。天光雨歇初。飄烟鹽戶靜。集鷺渡船虗。遠嶼連雲碧。高帆向日舒。依依三宿去。吾老憶樵漁。</text>
<title>同鄰翁遊雙瀑</title>,<text>澗腹凸翠壁。兩肋瀉淸川。僑居爲近此。况乃朋故牽。林光媚殊節。屢來期窮年。俎觴挈家常。豈必羡華鮮。醉歸眠初醒。如聞聲濺濺。</text>
<title>奉和洪陽李君見贈次韻 西江○癸亥</title>,<text>我生蝸處殼。以沫自呴涵。睽違友朋絶。無一於樂三。大界豈少人。跛躄難遍參。間覩李君作。氣峻而思覃。不敢期共游。懸望徒如惔。斂志杜虛想。閉門卧憨憨。秋風忽起余。匹馬轉漢南。難得聽解人。况䕤値能談。主賓選情親。廨宇更潭潭。轉矚已不凡。數語心自諳。根柯瞭韓歐。餘波濫瞿曇。文章本六經。印合如葢凾。後來漸狂肆。異言彌䆿酣。丹靑自朗耀。豈是盲瞽堪。空懷惄才盡。斷絲如殭蚕。鎩翮不復翥。顧影羞㲯毿。奇山與奧水。望君爲窮探。歸來聽衮衮。不啻祛其含。閣足窮廬中。老死心亦甘。方附驥薾雲。可論靑出藍。見推實踰分。每聆輒騂慚。且置外面事。實着須硬擔。</text>
<title>癸亥九日。同登牛山。</title>,<text>暝入寒洲鴈不飛。映村帆影落微微。林呈菊蕊應須泛。草引驢兒未儗歸。病葉含風吟絶岸。踈烟帶雨隔秋暉。良辰未便甘高卧。隨意淸霜灑敝衣。</text>
<title>愉如遊槽岩。失路未至。有詩人有傳誦者。戲次韻。</title>,<text>葉積秋山未辨歧。疲行得石且蹲夷。尋眞易眩岑幺麽。懷友應嗟室遠而。詩自松寮傳口耳。坐甘暄閣隱臍頤。他時獨自携筇去。林澗料知不我遺。</text>
<title>姪子勉季。姪孫會遠。與沈生大恒。同步還鄕。去後有憶。</title>,<text>秋日蕭蕭暮。秋風槭槭寒。徒行三弱質。獨坐百憂端。野店瞻烟迥。沙橋過雨難。何時開素札。知汝到平安。</text>
<title>送人之燕 四首</title>,<text>星軺路入長安城。箕聖朱王跡未平。麟窟秋潮江鷺立。井田春雨野人耕。殘局山河賭劫人。堯封幾度見桑塵。不須先作輸贏譜。柯爛看他一着新。雜同三敎如油麪。纖巧文章久斲眞。競把爐金欺俗眼。堪憐後五百年人。漁人頭白漁舟裏。東岸西磯葦荻中。聞說遼陽千里野。西邊日沒復生東。</text>
<title>次韻鄭道以十二辰屬詩 四首</title>,<text>鼠狃永某終招患。牛封下邳寧有祿。自笑舊習同搏虎。時映月兎將書讀。神龍有嗜爲人擾。凍蛇藏身一竅足。閒隨放馬卧豊草。厭見羣羊觝短角。莫向天津弄猢孫。須如木鷄爲拙約。可語韓山超犬吠。海上牧豕舊劬學。自愧混名同鄭璞。喘月知非如風足。少日專心坐皋比。未悟守株終無獲。朱泙學屠竟何用。五丁催山力未服。踠足塵泥誰爲鳴。挂角高柯稍斂躅。豈羡官局入布袋。尸鄕朱朱鄰可卜。執斄來藉技爲累。未見亢鼻渰河腹。恠君嗜我如蜜鼠。老牛空慚瑩角足。文摹繡虎才先盡。筆費霜兎妙未獲。仰見雲衢倐龍翥。翳莽秋蛇自心服。海鄕跋馬趁春歸。驛路花開羊躑躅。冠裳豈爲林猨設。雞酒相歡夜可卜。往來見慣狗不吠。小徑豚柵依山腹。入穴須妨銜窶數。倍噉芻豆豈其祿。看君隱霧爲養斑。忘蹄不復堂上讀。未露頭角將神變。密運齟齬勝有足。江邊高柳繫歸鞍。臥看春檣如𦎸角。呼應寧受大窓擾。風雨不改三鳴約。浮名無可更眯夢。履股新從監市學。</text>
<title>舟遊狎鷗亭。拈韻同賦。</title>,<text>漢水此亭勝。一欄臨岸斜。潭風縐玉練。灘月動金蛇。近嶼岩連屋。遙郊樹映沙。春漁吾計早。孔石望縈巴。往者亭高壯。緣江路不斜。登臨淹四牡。賦詠耀靈蛇。逝水催歸壑。閒禽獨占沙。我來憑小檻。游棹緩沿巴。</text>
<title>與鄭友愉如。會社村。鄭仁叟踵後來宿。歸後。寄詩次韻。三首</title>,<text>小徑楸梧裏。往來看禿翁。苔黏村杖碧。葉映野樽紅。溪閣憑欄並。江船曳浪同。相將慰衰暮。詩句未須工。霜林連古渡。匹馬轉荒皋。遇景無虗過。將詩取次撈。入門山氣滿。出郭野情高。幽寂懷難展。君來面更膏。漂漂一桃梗。來泊漢之湄。何遽論佳處。還能有返時。時爲文字飮。得與故人期。猶勝觀棋客。歸家無舊知。</text>
<title>社村夜共賦。余將以明日歸西江。</title>,<text>山寒將落日。簷靜欲棲雲。共就燈前坐。閒看濠上文。十年方此會。一水惜相分。高雁連聲度。愁君後夜聞。</text>
<title>甲子秋杪。會鄭友愉如於社村。踰月而歸。林友景朝繼至。與愉如。共次參奉族父社村舊韻。寄示屬和。五首</title>,<text>谷轉山回日易曛。高林風歇挂閑雲。將心遍覔安心處。惟有燈前坐讀文。人世忩忩一旭曛。中間是事過空雲。却回匍匐邯鄲步。揩眼重看齊魯文。余讀論語。瑟瑟寒波映日曛。鷺津南見䧿山雲。我歸差早君來晩。恨未同看解蔽文。景朝讀荀子。度岡微路欲斜曛。倚樹沈思淚灑雲。兩家舊事君能識。歲歲三冬來念文。往跡依依如隔曛。遺篇滿目尙烟雲。益愧無成成白首。吾曾父屬有斯文。</text>
<title>鄭愉如次右丞韻見示。依和。</title>,<text>冷衾惡卧孫兒驕。破竈仍無柴可燒。草實已空愁穴鼠。原禽自獵逞雲雕。酒同漏澀杯難滿。詩似簧寒韻未遼。却恠洪州才思足。小乘何學武功姚。</text>
<title>乙丑元正。次愉如拈韻。見示却寄。</title>,<text>六十二齡吾與君。相看俱是不離羣。眼昏認字纔三寸。齒豁吟詩未七分。漠漠能風依岸樹。陰陰擬雪罩江雲。同庚同病同心事。相悉何須相報聞。</text>
<title>和鄭愉如新春見寄絶句次韻 六首</title>,<text>穀日江流淨。三更月墮烟。渡頭人語曉。稍寤西窓眠。舒葉復裁蕊。天工應未閒。游魚與浴鳥。無事樂春還。老慵恒獨卧。人疑不在家。若爲春晩後。滿園開桃花。江柳初發舒。江澌已融液。遙山兼近岸。面面成良覿。不謂䧿山遠。霜明楓樹林。西江風雪夜。要話隔年心。城裏意難愜。非無一院花。春遊須浩蕩。江路莫嫌賖。</text>
<title>和南養心</title>,<text>子長揚扢千古文。非徒一代紀傳聞。班范遵之爲國史。贊論表志存臧否。先漢事紀荀侍中。繼周長編涑水公。策書義例要雙垂。二法殊難輕重之。騈儷詎免韓柳詆。對屬應須李杜洗。力斡波靡追盛古。事倍功半非小補。古文小篆極乖謬。何異顔柳觀斯籀。方外相推有蒙莊。猶將泰氏訕黃唐。天地久矣猶不弊。其間豈能無變替。長江南北一蝸角。侮虜欺夷不心服。地平天倚籌未精。未妨西泰來助明。負舟交臂元草草。達士何其挂懷抱。孟氏尊孔援三賢。曰賢堯舜非阿偏。後世昧昧迷本眞。只認堪最道學人。瞑目機關眩安般。攬手功名借申韓。世間惟此一事大。未死那容復玩愒。請君且置餘外事。淸晨托掌來相示。南詩馬遷紀傳稱良史。史法之壞自玆始。力去陳言體裁敷。韓歐出後古文無。詩到李杜盛於斯。風雅漢魏誰復知。鍾王顔柳極姿媚。篆籀遺風仍掃地。天地生久道術裂。後來儒門看自別。狙詐孫吳祖兵制。險刻申商述治世。千里江河一水瀉。隨遇遆變其流下。大匀播物物不齊。化翁力衰手漸低。不見邵氏消長圖。姤後乾坤正當吾。司命常憐北狄驕。授時反藉西番妖。長歌無奈日暮愁。夜來得不秉燭遊。</text>
<title>與李汝紀。約以二月卄二會苕川。余後以卄四朝至。汝紀已於卄三。留詩先去。次韻。</title>,<text>早行叵耐等天明。遙喜苕江伴月橫。勝地故人先去待。良辰樂事不難成。千詩萬戶誰輕重。杯酒虛名莫擬評。下馬忽聞仙舸遠。仍將圓缺悟浮生。不肻遲吾天一明。留詩徑去太豪橫。應須後到含情見。詎是臨歸漫興成。有道埽塵空宿處。山陰返棹要同評。風光未得携君賞。逕草靑靑惹恨生。</text>
<title>妙智洞 二首</title>,<text>意行身到聖居東。解帶泉聲樹影中。忽憶故人南海客。夢魂春日到圓通。子規聲裏掩荊關。惟有浮花到世間。含情盡日溪邊坐。負手寒鴉影共還。</text>
<title>早發坡州</title>,<text>脩薄駐晨霧。淸川相映橫。野人田畔語。倦馬草中行。禾黍中原滿。雲霞列峀明。十年來往地。秋望正泓崢。</text>
<title>椒園秋夕 二首</title>,<text>澤國鴻來早。山村人到稀。向雲支短策。未夕掩荊扉。野艇漂還閣。閒禽翔未歸。數株池上柳。一見一依依。夕烟生草屋。黃葉間靑松。墜果棲㰚帶。孤筠鑽石縫。牛鳴遙應犢。雀噪晩和蛩。頭白他鄕夜。魂飛到此峯。</text>
<title>椒園秋曉</title>,<text>晨起步庭際。鄰家酣夢時。參星指西嶺。潮水明東陂。肅肅鴻摩昊。蕭蕭葉隕吹。經思破浪去。海外有新詩。</text>
<title>感燕 還椒園○丙寅</title>,<text>翩翩雙飛燕。春來尋舊屋。舊雛多不存。舊壘盡傾覆。鳴呼一何悲。羽毛無絢練。含泥再經營。故居誠可戀。棟宇雖傾欹。且免棲林木。不敢視落實。所冀遂生育。但願主人宅。經久彌鞏堅。庶無他患干。寄托年又年。</text>
<title>苕川懷李汝紀，吳敬由舟行。用舊韻。</title>,<text>好事低篷睡到明。更聞風雨忽交橫。知君江岸醒來晩。憶我旅窓夢不成。小別襟懷那免惡。及歸歡趣亦同評。龍汀一棹須重理。飽席魛鱭風正生。</text>
<title>留別朴大瞻 靈城忠憲公曾孫。居斗陵故宅。</title>,<text>屢作斗陵客。此回難復來。離情仍白髮。勝地且深杯。解纜松腰動。懸帆石面廻。無人知往跡。黃鵠暮聲哀。</text>
<title>社村感舊。用舊韻。三首</title>,<text>隔林凝望到黃曛。寂寞高囪閉白雲。惟有客來尋舊洞。更無人在草玄文。不厭相看窮旭曛。百年心事忽空雲。留將淸淚和丹墨。沁寫重泉叙述文。杏樹林高催日曛。晩風吹斷欲棲雲。念珠臺畔前宵月。照見流塵覆簟文。</text>
<title>海上。聞權君稚蘭盡室往原州之干川別業。遙有此贈。</title>,<text>泝江過黃驪。佳境復干川。灘回岸勢寬。野豁村容圓。高柳不作陰。波光動屋椽。終焉素業在。妙賞靑山牽。誰人不是願。踐言子能然。布網踏淸泚。刺耒翻荒田。勤身養老母。未覺三牲賢。易足詫鼠河。慕外嗤蟻羶。高禽忽一翥。逸棹無再旋。書來告我行。追餞邈無緣。伏枕髮盡禿。舊游跡如烟。親愛夢中存。童孺欲暮年。別離動經歲。遠思益綿綿。江海浪相接。烹魚書或傳。</text>
<title>秋日</title>,<text>柳葉灑荒畎。踈烟繞草庵。庭花人久立。浦樹鴈遙參。感激書空掩。懷思酒不甘。秋風故相戲。吹拂遍霜頷。</text>
<title>秋夜</title>,<text>山居無物不宜秋。簇火明燈小屋幽。雙眼流連千古事。一心虛淡五更頭。離騷落木聲和讀。濁酒黃花露滴篘。踈雨過囪雲吐月。閒庭還有影相求。</text>
<title>李兄景張。與諸老結社。賦詩寄示。次韻。</title>,<text>漢京諸老皎風前。翰墨壺觴勝美專。海客亦同齡袠七。郵籤不是道程千。窮廬獨卧誰憐病。盛會遙瞻杳若仙。肻許筒緘齊授簡。散樗還及楚南年。</text>
<title>秋日</title>,<text>山雨忽來還忽去。庭階一夕遍靑苔。籬邊數朶閒花草。故作繡紋相襯開。</text>
<title>秋雨山中</title>,<text>秋雲千疊擁荊扉。更拂茅簷澗水飛。正是海山無一事。敎人彈出水仙歸。</text>
<title>卓師來訪 二首</title>,<text>牢落如僧住在山。終年無去復無還。何人踏破蒼苔逕。却有山僧來叩關。一別知無再會緣。何期今夕對牀眠。鬢毛莫恠皤皤在。猶有觀河似往年。</text>
<title>漫興 二首</title>,<text>偶來植杖靑苔邊。黃葉紛紛墜我前。一片夕陽侵坐處。此時堪惜又堪憐。仙人本自無豐肉。何况登攀步履妨。欲理筇鞋向名嶽。舊衣還喜捴寬長。</text>
<title>題南養心溪亭</title>,<text>不可置君簿領間。歸來端合傲靑山。白玄覆局燈花落。朱墨疏文卷面斑。客至罕言疑有道。家貧少務得成閒。玄成媚娬無人賞。只有踈頑謗滿寰。見來見去一長川。曲折當中抵屋邊。俯檻深宵澄對月。拓囪平曉暖生烟。花開葉落春秋史。鳥度雲移先後天。物色盡須牢記取。相思瞑目更依然。</text>
<title>李兄景張之兒爲鎭川縣宰。奉迎之官。以十絶爲別。李兄累世居鎭川之草坪。有先墓先廬在。藏書甚富。兒官滿。有終焉之計。</title>,<text>八十倦爲朝大夫。兒郞縣裏上房居。庭趨佩印專城吏。勝似身分六竹符。自少恒憂朝夕死。兒郞壯大視嬰兒。豈知今日俱康健。大耋之年大監爲。之官卽是歸鄕路。里老多於境上逢。雨澤不煩田畯告。太公偏勸草坪農。吏民共護爲官拙。州郡功名中下間。物議近歸文度勝。應無治譜可傳看。仲海季江俱寂莫。孟光墳亦草離離。頭陀山上新秋月。應似童年初見時。三世樓藏萬卷書。白頭歸去埽蛛魚。留傳舊業孫兒在。王粲雖才不屬渠。五十光陰一夢中。中間離合劇怱怱。此後交期更長久。夢中無夜不相逢。短榦絶知襟度曠。愚頑如我最相親。中宵喉渴叫呼酒。僮僕從今無惡賓。君今八十猶強健。七十憐吾病日侵。不但年知殊大小。輸君熊鳥噄羅參。鄕園聞說甲吾東。夢想伊人復境中。此後十年終一訪。八十翁詫九十翁。</text>
<title>曙</title>,<text>殘月欲披霧。囪前柏樹高。人方尋夢坐。雁豈失羣號。書裏悟三語。酒中無二豪。天明一量屐。緩步到東皋。</text>
<title>農家春曉</title>,<text>雞老鳴無次。窓光明暗疑。家人起宜早。大畜飯須時。賤賃山田遠。貧賖脫粟遅。翁當完捆屨。往助除榛椔。</text>
<title>漫興絶句</title>,<text>深雪繁霜過穀雨。今朝稍喜得溫融。山家花木無援結。要見春風自在功。</text>
<title>亡友閔可肅。塟平山之明年。余往哭其墓。今已十九年。感傷賦詩。二首</title>,<text>閔子墳前紅躑躅。東風一十九回春。傷心水月峯邊路。不復悲吟酹酒人。墳裏人今冥漠久。紅花依舊逐年春。紅花的爍何關汝。眼裏常存冥漠人。</text>
<title>參奉族父詩云。天下之至驩。歐陽見師魯。開卷便疾讀。知人用心處。余謂尹知人用心處。固可驩。歐見尹疾讀。便知尹能知用心處。尤可驩也。次韻。以足其意。二公案。皆是假設。知者知之。然儘是天下至驩。</title>,<text>疾讀歐陽文。知者尹師魯。歐見尹疾讀。便知尹知處。</text>
<title>藥園 二首</title>,<text>亂石爲垣松作門。屋籬西畔別開園。意行草際無蹊逕。時認穿田屐齒痕。篩土澆泉勤種藥。饑來採嚼當珍羞。與人初未評論價。市上無名韓伯休。</text>
<title>傳燈寺。會洪明府。次明府韻。二首</title>,<text>久矣荊扉掩。今朝出見人。山門迎小隊。幽谷藹餘春。中道詩傳意。來宵夢作因。殷勤溪畔草。輾處認香輪。宜有前年穰。公來福沁人。華扁堪送老。緩帶更禁春。松柏期寒歲。樓鍾悟夙因。謙卑知善處。三世有朱輪。</text>
<title>李兄景張之兒爲鎭川縣監。奉養於官舍。過訪有作。三首</title>,<text>未甘前歲別。千里更來看。自有專城養。易爲迎客歡。井閭深麥隴。廨宇敞松壇。累札情難盡。襟懷半面寬。敎子官淸靜。尊公似葢公。孫扶來樹下。吏不到庭中。漁釣曾遊處。田園去日同。君恩何以報。惟有祝年豐。身如舟泛誰能纜。詩似蛙鳴不屬公。秪爲故人來夢裏。却騎羸馬到湖中。心憐妙割牛刀在。眼飽珍藏鄴架同。客抱已憑深酌遣。歸裝仍有報章豐。</text>
<title>哭鄭愉如墓 三首○墓在鎭川</title>,<text>生死交情匹馬來。一塲歡罷一塲哀。君在重泉能識不。我今來見李兄回。葬君六歲吾來哭。應爲緣情禮不非。疑有聲聲到泉下。今行眞哭故人歸。三聲哀哭要君聞。數尺新松着淚痕。愧我爲人猶未達。平生深固植情根。</text>
<title>李兄景張草坪山莊。次樊川弄水亭韻。</title>,<text>頭陀山北來。前揖後如舞。崖壁壯儲胥。岡麓環部伍。一水縈曲折。三坪各門戶。滲釃化乳液。壅决無暘雨。日霽鑑影倒。風恬練鋪去。前賢選福地。陽阜拓芳圃。稻黍彌遠疇。棗栗暗旁堵。高亭出喬松。危檻俯曲渚。潛深魚可數。隔岸人對語。浮鼻收遠牧。决眥迎歸羽。林芳晩醺襲。空灝朝嚥吐。眉骨日靑綠。心腑銷悁怒。書樓列庋格。策府全披露。經史旣所尊。稗說亦收貯。繁星麗銀漢。佩玦燦澧浦。萬卷紛手觸。千古成目遇。主人官未返。釣魚童游處。浮榮窅華屋。幽想延村塢。扶羸倚一筇。却老餌千杵。兒郞作地主。斑衣映尺組。桑梓必敬恭。吏民莫欺侮。忠養美自食。庭訓期無負。村園惜將蕪。歸槖不章賂。枯秧攢勁槊。甘霈注萬弩。瓦盆別賢聖。近屬諧晨暮。勝事傳邑誌。君子宜懷土。</text>
<title>甲戌首春 四首</title>,<text>壯健逐年减除。衰頹與日增加。惟有冥然方寸。偉哉造物如何。蚤經憂患打鍊。日被飢寒廝纏。成就一軀窮相。不虛七十餘年。平生萬卷讀書。一字用渠不着。却如財主晩貧。白首沿門乞食。兒孫終日擁書。事事書中比儗。不見公翁白頭。歸作壽陵餘子。</text>
<title>送申弟雲紀在中受之歸京</title>,<text>復爲海上團欒話。最少人今亦白頭。不拒人人相勸飮。病中容易到三籌。人情每憶童遊處。老後何期此夕同。追思三十年間事。離合紛紛一夢中。三人騎馬向江津。步步垂鞭廻望頻。只爲病中難取醉。却將醒眼送歸人。</text>
<title>望雨 二首</title>,<text>旱熱偏關老病身。朝朝雲物問農人。後山風霧前山日。林澗涓流野澗塵。已被天公慳與健。應同世態不憐貧。何時倂落南簷雨。露坐寧辭墊角巾。偶値府官交易際。未曾羣望有祈求。興雲日日欲傾瀉。荷鍤村村待决流。天意豈須微幣應。蒼生同荷上恩優。莫言秧事差遲晩。回斡神功望素秋。</text>
<title>二月。申雲紀與其二弟。同訪一宿。仲夏。余強疾入城。期會於其酪山園亭。三宿而歸。有詩要和。五首</title>,<text>側近宮堧得地深。宮橋東畔卽仙岑。桃花泛出踈籬外。不見籬中桃樹林。遍揷蔓松繞屋垣。得空踈處便爲門。高低不礙前山色。能隔紅塵護白雲。俗以圓柏之蔓者爲蔓松松崖崖落松猶立。着石松根百尺懸。扶持神力要人見。一曲何曾到九泉。泉注窪樽無錫味。還將石罅替風罏。小童旁立閒垂手。自拾松枝煮白壺。燕市以佳茗。貯鑞壺中。行賣。本國人。仍名之曰。白壺茶云。美酒擔來醉老兄。三宵三弟罄歡情。想是今年年命好。京鄕那得再逢迎。</text>
<title>甲戌四月晦。期會南養心於長興坊李德仲宅。臨別。養心以其和陶飮酒詩納余袖中。歸後屬和寄贈。不用其韻。篇數减半。方與忘道術而齊醒醉。何篇韻之足計也。十首</title>,<text>不識酒中趣。淺之爲酒人。介士惡餔餟。巧者託謀身。旣醉及未亂。樂地曠無垠。苟未躬涉此。是非俱不眞。辨意已忘言。唯爾懷葛民。吾愛南養心。平生直如矢。不顧人毁譽。唯求自心是。嗔謗刺天來。自喜方未已。君親不用情。導諛寧爲恥。滔滔失心人。豈識天下士。棄置勿再道。語之非倫擬。淵明去作官。乃爲三徑資。豈但絃誦理。黽勉哺五兒。不償折腰羞。歸去親耕犂。旣能存直性。那更怨長飢。二者自殊趣。寥寥古人思。常謂古六藝。於道爲枝末。禮樂有源本。書數彌波櫱。俱是聖神造。精粗一緘括。籀隷婁變改。星歷遞移斡。許誥及時憲。後世勤補綴。舊法莽無徵。太倉一圭撮。小道隨湮晦。妙訣彌乖濶。悠悠望古心。之子多䟽豁。未論契上聖。今義確難奪。聖徂道不見。衆口談形似。分爲八家儒。同師孔夫子。末流樹徒從。同譽而異毁。騶衍談五運。讖緯實肇此。張皇諛世主。詭怪及方士。六經旣殘燒。異說彌橫起。漢購未揀汰。傳習尊口耳。誘勸亦乖方。煌煌懸祿仕。遂起博士家。丞相與御史。引經斷大論。詎盡合天理。乃令邪正道。一器渾乳水。子生千載後。瞋目論非是。不知己力微。欲以勤沒齒。衆辯不可窮。萬古一尺捶。大道甚坦夷。行者或異趨。聖言飽人求。聽受有精粗。會歸自一極。豈足相主奴。諄諄與之偕。因是以日徂。雲間一羽毛。仰面爭乙鳧。不如奮鬐去。相忘於江湖。有實若無虗。昔者曾子友。苟自存有實。何以容新受。盅然來衆善。遂居聖門右。聞道未渠百。自擬三不朽。工訶及賢達。內顧諒多疚。嘗聞人好惡。盈謙爲之首。且置九家言。此義期速剖。我識南養心。粤自童冠歲。初似同隊魚。漸別蓬與蕙。我醉子矜醒。子默我橫說。子謂我奸黠。我羡子通慧。鬢髮共星星。賢愚混一契。賦詩輒傳示。有懷欣相詣。論叙有牴牾。極力不相貰。歸家一酣眠。昨夢無宿滯。徒令兩家兒。炊甑忘着箄。南子臨溪居。不食溪中魚。謂此可憐生。未足當園蔬。會當蹲會稽。膾餘骨專車。余不戒鯤鮞。揭竿餌虫蛆。小大盡可口。撈蝦尙無餘。俱存殺業在。懺疏一紙書。今春病痱躄。自分半人爲。後劇如必甚。餘半何能支。頹曦迫虞淵。瞚息不可知。逮見南養心。不遠天一涯。君家誠不遠。一宿期京師。主人湖海舊。玉壺傾酴醿。魛鱭切紛綸。海鰕芼園葵。中宵未能寐。心知無後期。南子不飮酒。何爲和陶詩。見者色盡駭。小出胷中奇。贈我作傳神。爲我遙相思。詩中見南子。依然舊顔眉。</text>
<title>懷林景朝 三首</title>,<text>泥須高屐雨須簑。鄰近城西日屢過。棋拙時容關一打。詩豪不許壘相摩。餘生落落唯君我。遠道綿綿阻海河。長夜何當更把燭。相看不寐兩皤皤。閒夜欲同旅次宿。十年情話盡依依。忽聞君馬前宵去。余亦扁舟海島歸。吟苦壁虫來倚枕。灑寒囪雨入披衣。那將尺素空中寄。萬里西風一鴈飛。處貧而樂鬚眉古。與世無營言語淳。縱未鄰居成二老。幸於今世友斯人。昔賢陋巷猶能食。此日重陽空負巾。詩去知君相視笑。絃歌不病病於陳。</text>
<title>秋夕遣懷</title>,<text>雙盤病膝坐深深。映樹窓光晴復陰。正渴劇憐茶起眼。儘饑猶惜菜生心。虫聲渠豈有哀樂。月色秪應無古今。忽憶童年行走健。晩風墜栗響西林。</text>
<title>叙感示兒孫</title>,<text>安穩在家無所苦。轉思爲客昔年悲。千山遠隔還鄕夢。雙淚遙霑祭墓時。北塞氷霜唯白草。南荒風雨少晴曦。如今坐受兒孫養。隨分些些有凍飢。</text>
<title>囪月</title>,<text>病來未敢追凉月。坐映南窓蠟紙看。數疊屛風權倚閣。故衾留擁五更寒。</text>
<title>甲戌秋 二首</title>,<text>秕稗荒原嫠婦摘。螬桃小樹里童喧。滿田病穟無人管。將犢黃牛自齕呑。塲圃並無禾黍入。日斜羣雀噪荒村。閑愁忽忽拋書卧。會事林風爲掩門。</text>
<title>偶至山庵</title>,<text>幽禽對樹有何語。小犢隔林時一聲。微逕緣溪斷復續。短筇伴我停還行。酣霜雜卉岩厓艶。漏日輕陰浦潊明。歸舍不須烟火晩。中庭自有旅葵羹。</text>
<title>餐松</title>,<text>㞕松拌飯粥。數咽日再食。餐少不療饑。松微未紓穀。四野無堅實。糠籺抵金玉。我時營升合。白粲那忍獨。以此相間雜。庶用稱藜藿。素性安苦澀。時義戒豊溽。飯粥詎能繼。井華攪一掬。慚愧歲寒姿。日遭髡耐厄。不自愛須鬣。施我塡肚腹。臨風不能吟。兀兀千尋直。</text>
<title>釣者 二首</title>,<text>日西倚杖橋頭立。欹岸廻隄望熹微。白者忽移紅樹過。村翁知罷釣魚歸。收拾笭箵罷釣歸。纖鱗數片汙苔磯。聞腥早有飢烏集。守定枯叢戀不飛。</text>
<title>閑作 三首</title>,<text>千山葉盡赤。半頂髮無玄。老大金陵柳。風流尙可憐。楓林正可翫。骨痛不能行。慚愧籬邊菊。近人如有情。窓納籠床月。林傳遞樹風。孤眠未成夢。一雁度遙空。</text>
<title>村飮</title>,<text>主媼莫辭村醞薄。今秋難得酒盈巵。上田稻米無脂液。白飯摶來不上匙。</text>
<title>深坐</title>,<text>深坐不知囪外事。囪光頃刻遞昏明。風雲下界無窮態。仙子高居白玉京。三更掃盡氛霾空。一陣颼飀西北風。老翁忍冷階頭立。紫磨金輪當碧穹。</text>
<title>寒 二首</title>,<text>日墮凍雲中。匝地風聲苦。走麞踣陰蹊。沸泉忽成柱。稚孫晝攬衾。母憐無複褌。衾有故絮存。宿火爐猶溫。正悲路乞人。縷結未半體。沿門不能呼。三尺垂氷涕。頓顙訴日君。一覩溫光快。赤脚履乾土。嗌有暖氣噫。惡鳥夜夜鳴。其占冬日異。暖不如春融。卽便寒裂地。過暖人多疫。過寒人凍死。願天調適寒。此鳥常鉗觜。</text>
<title>鄕村紀事 六首</title>,<text>葛串墩前潮水入。靑泥坪上轉桅竿。煑鹽人望枯柴至。鹵汁今宵要倂乾。潮歸港斷高罾立。赤手探魚泥土中。白小紛紛從漏脫。爲憐胯下有群童。山中百草皆宜食。只是糝和一粒無。不怕度岡歸路遠。點心還可剝松膚。老翁負耒行驅牛。牛骨凌凌翁白頭。翁無氣力加鞭叱。牛在田中喘未休。昨夜輕雷雲外聲。金鱗石首沸延坪。農人盡羡漁商樂。船載柴糧打鼓行。三月襟懷冷似氷。百花開處一禪僧。周妻何肉非難戒。米汁春來夢未曾。</text>
<title>四月六日書感</title>,<text>甲子泥塗廻復廻。長年人事最堪哀。遼城鶴返空憐塚。番國僧來只認灰。蜃歊易迷新市郭。燕飛難覔舊棲臺。枯根用盡春風力。不改葵心向日開。六十年前事不忘。西風吹淚詔門旁。箯輿已度松林路。猶望行塵立夕陽。</text>
<title>白鵞谷穫稻 七首</title>,<text>新晴原野淨秋暉。蕎麥花連白木扉。予宅山樊隨處是。不材年壽偶然稀。邊溪獨樹寒猶綠。戀岫孤雲曉不飛。歲暮漁樵空有憶。重嗟筋力與心違。野囪無紙鄣秋飈。挂壁燈光搖復搖。半世事功消酒賦。暮年身計負漁樵。海山我自揚帆去。仙侶何煩置院邀。飢鶴且從田畔啄。未須迢遞憶歸遼。水中割稻歸來晩。林外寒聲一犬遙。映戶燈移延曉月。覆衣瓮泣應秋潮。漸貧農圃誰從學。已老詩篇尙自超。我見古人靑史裏。古人不見我嘐嘐。先秋饑死耕田夫。穫者爲誰婦與姑。死身名在軍書裏。頭米還須送稅租。數口幸存飢疫餘。磽田無力可耕鉏。却向田中拾旅穀。不知償得田租無。乍晴仍復雨絲絲。客子開門杖蹙頤。薄暮雲烟相變改。海山頃刻現千奇。始皇東望指瀛蓬。靈藥眞仙庶幾逢。西望齊州更縹緲。此中還可訪仙蹤。</text>
<title>贈洪判書養仲奉使燕京之行 八首</title>,<text>十年重到燕城裏。不改紅顔換白鬚。館中舊役來看望。猶認朝鮮洪大夫。酒人燕市今何如。風水冀州尙舊墟。羞將射獵誇輕健。貝勒諸王盡讀書。盡擲銀葠耗實用。湖蘓交取綺羅香。莫說近來南藥貴。鄕方採集自前王。容顔縱老初來時。筆力文心尙未衰。不用南金買歌瑟。歸裝千軸有新詩。斜行矮紙寄相思。想見金臺得意時。滿漢如墻觀落筆。行看子上寫蛟螭。高麗人。謂書畵橫裝者。爲行看子。謂可看且行也。見樓攻媿集。烟樹薊門千里色。冷于陂水淡于秋。人似孤鴻點遠海。豹翁啚畵見來愁。三江渡後春如海。粉堞紅亭照眼明。灣女盡騎追鹿馬。戎裝十里引歸㫌。一宿無媒古墓邊。守門童子說重玄。流傳文字東來少。爲向珠宮問秘詮。要判書。爲購王弼老子注於燕中。</text>
<title>兒次東坡雪詩韻。孫在京和之。戱賦。六首</title>,<text>大界中無埃𡎌纖。聲沈警夜鼓鍾嚴。餠搜萬店雲簁麵。鮮割千原谷量鹽。雕玉貧家誇覆屋。飄花凍樹競投簷。背萱不怪侵凌早。融濕晴朝養句尖。一林玄甲耀歸鴉。鵝鸛千群滿後車。沈水瘞山無愛玉。投茵落溷亂飛花。帳中豪飮羊羔酒。湖上寒尋米桶家。未就東坡看畵壁。芭蕉障子且須叉。砌銀累玉絶工纖。漂柹天宮事役嚴。抵鵲山阿都碎玉。引羊篁竹遍鋪鹽。試深庭院窺筇眼。訝重溪橋拂帽簷。且掃蝸廬呵凍硏。閒拈坡韻闘酸尖。庭樹朝來墜凍鴉。羲和側視畏翻車。長留五夜通明月。暫綴千林一色花。烟晩漁樵歸白屋。燭高絃管沸豪家。山居莫笑門扉冷。交偃銀柯似戟叉。孫霑廩料未爲纖。兒謝科塲養老嚴。旅館還應衣着絮。貧厨不患食無塩。趨朝踏白來深闕。省寢凌寒埽短簷。忘與眉山攬蛟角。可憐繭栗露微尖。潁堂縑素墨如鴉。巨筆紛紛託後車。白戰奇功羞寸銕。千年陳語掃空花。代興更有東坡老。賡和還歸介甫家。硬韻終難爲妥帖。祗應勤禮手三叉。</text>
<title>鼯山丁老。自京步還。有詩賀孫兒及第。和之。丁時年七十有四矣。三首</title>,<text>百里寒程一杖扶。滿天霜雪映眉鬚。前身應是遼陽鶴。雙脛脩脩閣瘦軀。蹇驢却在漢濱埋。欲買漁船策杖回。長竿搭在船舷上。只信春風閒去來。孫兒渠有絃歌願。五斗分將養老翁。老翁已約南鄰伴。浦浦春潮試釣筒。</text>
<title>感懷信齋從兄存沒有作 二首</title>,<text>家貧氣不憊。道屈心逾豪。餘事文章出。平居志行高。古人如覿面。行路要同袍。相視爲靑眼。存亡兩寂寥。斯世不虗遇。同堂並此人。夢思經夜遠。眉宇每逢新。淚入㠉梁土。魂傷浿水春。飄飄千甲子。獨有髩成銀。</text>
<title>丙子二月二日雨雪。感懷童年嶺南之行。追賦。二首</title>,<text>日暮江邊行旅絶。單僮匹馬苦寒飢。菰蘆極望溪橋斷。正是濛濛雨雪時。黃山十里望梁山。曠野無人鳥獨還。一生南北經行處。唯有銷魂在此間。</text>
<title>春寒</title>,<text>仲春風日猶凄厲。敗絮踈囪睡屢驚。地底微陽應已動。氷田吠蛤兩三聲。</text>
<title>癸未除夜 當在上</title>,<text>無客問安不。空齋慨獨留。桃燈盡一歲。向壁見千愁。來日應如是。前心漸就休。彭殤看已等。猶自惜年流。</text>
