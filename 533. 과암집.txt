<title>英宗大王挽章</title>,<text>我王臨五紀。聲敎一邦昌。德愛兼天覆。文明幷日光。終身篤嬰慕。若痛軫民創。和氣長秋洽。歡聲左海揚。貽謨垂百世。載道富千緗。國步庚辛際。凶徒睥睨傍。三宗儲聖嗣。八域係民望。潛對駴機急。投疏逆節彰。讓三歸訟獄。升貳勉彝章。獍性難馴化。梟首自速戕。涵濡安反側。懲討樹倫綱。鷺渚忠祠肅。芸臺義鑑煌。助粢供帝祀。勒筆慕天王。肇廟敦追遠。溫岡擧未遑。兩賢聯廡食。三后祫壇香。昭儉麾燕錦。賙飢泛海航。憂農勤降綍。憫旱肅擎璋。靈壽踵前牒。豐享御賀觴。堯年臻老倦。玉候欠和康。命攝由乾斷。釋勞佇復常。正深如阜祝。豈意乘雲忙。至痛均天普。哀號劇野荒。珠丘新叶吉。神穴舊徵祥。兆近先王寢。地仍聖祖藏。洪基欣有託。新化仰方張。陟降恩靈邇。庇庥寶曆長。賤臣承厚渥。陳力負周行。聖度容逋慢。微忱倍悚惶。齊天恩未答。奉諱慟何量。痛哭懷臣祖。喬山遠隕腸。</text>
<title>鄭公 纘志 挽</title>,<text>圃老宮牆儼。千年戶牖揭。大廈百世遠。庭礎日陵替。模楷亦何有。準極更迷翳。特達看公出。光輝生杜砌。芝翁及陶老。師表一何美。劬書又飭躬。丘壑任素履。所以君子評。俊乂輒數公。惜不早甄拔。寘之需世中。彼哉夸毗子。逐逐無廉恥。家丘一壞蹂。鬩牆反子視。亭亭公不撓。強哉有所守。煌煌賢祖業。扶衛意不偶。塋院分內事。俱是肯堂構。嗚呼公今逝。大地削培塿。峨峨文秀麓。先生死不朽。歌公送文秀。文秀其不受。孤蒙託晩契。忘年荷推與。禮樂儒賢祠。琴樽楓溪墅。周旋聯步武。橫逆共始終。塵緣多契闊。幽期夢相通。淸秋前歲晤。歷歷話一心。孰知仍永訣。無路更追尋。素車暮村途。物色今如昨。俯仰一長吁。不待聽隣笛。</text>
<title>高生挽</title>,<text>兩家先誼深。圻湖阻一覿。鷹峯會下日。傾蓋舊面若。溫淳古氣味。幸從衰世得。持身行誼潔。論事言談確。更有深誠存。斯文景行篤。從知鄕閭評。有稱無疵斥。所嗟命不偶。栖遑老竆阨。餘慶佳胤在。文識衆中特。佇看舊家業。振衰先奕奕。十載睽違恨。居然存沒隔。楚些寄我哀。悽斷不成曲。</text>
<title>鐵嶺述懷</title>,<text>高祖考謫北時。登鐵嶺有作。今行竊欲奉次。而詩韻不能記憶。別以古體述懷。行行登嶺巓。天風吹不歇。我身輕似葉。我心堅如鐵。平生宗國憂。斷斷滿腔血。沮遏誰爲計。次第又何說。數行辭語間。旨義皎如月。決裂上下句。構捏何慘切。擧世縱劫劫。公議豈終沒。天鑑非不昭。陰雲或蔽衊。一朝氛翳盡。日星本明潔。</text>
<title>李公 德濟 挽</title>,<text>龜川名節何嶙峋。直老道學更純眞。風韻悠悠日已遠。文獻舊家更誰陳。溫雅之姿端潔操。後來典型喜有人。公車早謝名利業。閉戶城市度幾春。案有詩書壁有圖。吾人活計自不貧。家傳直字勉無忝。營營詎或非義循。稱家又有寧馨兒。風骨得非乃祖倫。一言惟識尊大統。肯憚危機在嬰鱗。聖治恒軫罪不孥。子累胡令𥚁及親。桁楊縲絏豈其辜。布衣南去海奫淪。俄然爭覩日月更。孝理斯推至情伸。茫茫神道仁不佑。玉折蘭摧重悲辛。庭頹室虛事事非。暮年竆途孑此身。堪憐屈子度世願。二竪沈沈止六旬。栗園之宅賢祖先。生而能孫死從窀。伊余自有累世好。還從稀闊阻鄕闉。壬申之冬造次話。尙覺餘馧染衣巾。造門丁寧留信約。愧我栖遑竟沈湮。臥病竆山人事絶。靈帷一哭又無因。俛仰今古不盡恨。哀歌追題淚紛繽。</text>
<title>和趙生 克輔 韻</title>,<text>天衷皆我性。學聖不求名。入道無如敬。閑邪祇在誠。</text>
<title>崔進士 善和 挽</title>,<text>人生縱難料。五十非君壽。耇耆彼何人。此理不可叩。</text>
<title>謾吟</title>,<text>立脚要深固。探源有始終。箇中安素履。到此是豪雄。</text>
<title>次農巖金公 昌協 心字韻 三首</title>,<text>人人皆有本然心。舜桀由來豈異心。求則得之舍則失。愚狂放卻聖存心。學問莫過養此心。此心養後事從心。愛心曾未雞豚若。鄒訓丁寧求放心。欲浪滔滔沒一心。其餘存者幾良心。工夫須著危微際。且令人心聽道心。</text>
<title>失題 二首</title>,<text>愁雲深鎖寢園林。恨結呑吳尙至今。密勿訏謨追莫及。空敎志士淚盈襟。森森陵柏幾回靑。天地腥膻歲累更。巖上抱弓徹天哭。老臣未死倍傷情。</text>
<title>新年憶亡女。書懷寄金明之。愚</title>,<text>爾死先吾理詎宜。尙疑不死在湖湄。新年無復平安字。手撫前書淚滿頤。</text>
<title>次屛溪尹公 鳳九 贈趙衍祚韻 二首</title>,<text>此學須將敬字論。知行摠貴一心存。始終通貫收功地。造詣何難㴑聖源。下工近理古人論。頭腦先知訓亦存。淸濁休從心軆說。聖狂大本實同源。</text>
<title>甓寺偶占</title>,<text>江水滔滔古寺前。懶翁消息劇茫然。客來惟有風光好。依舊秋容繞法筵。</text>
<title>崔時用 潛 挽 五首</title>,<text>箕聖東來八敎宣。西土文明始煥然。志業如君能卒究。未應鮮老德徽身。寒泉高臥李先生。濟濟朋來萃俊英。曾壁顔爐那易得。在門如爾亦瓌瓊。十日山齋講學辰。一番傾蓋識君仁。魯論肯綮蒙相發。此事邇來入夢頻。千里箕城信息遲。蒼茫相別幾經時。心期不與山河隔。一天明月兩地垂。蘭摧玉折更誰憐。篋裏遺編但自捐。同學康君如宿昔。也應闡發壽君傳。</text>
<title>李子安 國輔 挽 三首</title>,<text>弘遠風流自大家。一門雅譽更誰瑕。蓮桂蜚英付餘事。淸樽黃卷半生涯。侃侃談鋒慨世情。心中涇渭自分明。空敎處士言無補。惜不揚庭啓衆盲。片紼凄凉東郭路。遲遲應待素車將。沈疴永負凭棺哭。題挽不堪涕泗滂。</text>
<title>吳魯城 大經 挽 四首</title>,<text>脫俗襟期也自奇。贍才博識更誰知。言論侃侃無人奪。半世是非涅不緇。餘事文章業少時。聲名藉甚聞南陲。大才小用天何意。魯邑絃歌可見治。養靜江郊暮歲宜。如何半夜壑舟移。后山猿鶴應牽夢。栽谷松梅尙入思。辛勤尺素隔如晨。數字幽香夢匪眞。承誨此生難再得。不堪題挽淚紛繽。</text>
<title>次韓伯英上尤菴先生韻</title>,<text>東國金繒使。年年鴨水邊。造邦曾萬曆。被髮忽伊川。無復修攘計。有誰卒伍編。新詩開老眼。三復意悠然。</text>
<title>寄姜子翼昆季叔姪</title>,<text>端居怨離索。良友久無書。風雪蕭蕭裏。光陰苒苒徂。形骸吾已放。詞藝子孰如。寒後慇懃思。竆途勉莫渝。右屬子翼幾勞相思夢。別來歲欲竆。阨竆元我分。仁義是天衷。有事宜無助。毋怠貴有終。舜文吾可及。前輩豈專雄。右屬擎天不見逾時月。那堪鄙吝生。玉成天有意。金斷爾多情。好往遺塵境。獨留厭市聲。心期寧自負。努力親短檠。右屬孝章自憐悾恫客。志業日參差。學問遺珠歎。行裝泣路悲。道違當世用。心許後賢知。習氣文章事。邇來夢亦追。右自述</text>
<title>泊神勒寺下入川西感吟 幷小序</title>,<text>記昔歲壬寅。擧家作入山行。由舟以歸。時先王母在堂矣。雖於避世蒼黃之際。其奉侍怡愉之歡則固自如也。今又遭世之難。爰復古途。而王母之棄子孫已四秋。舊日之樂。曷處復得。道途所踐矚之江山雲物。皆增追慕之懷。不勝愴慟。聊敍以短律。繫纜東臺下。依然甓寺碕。往時吾尙記。今日淚沾衣。舊路江山在。餘生老大歸。那堪漢南宰。衰草已萋菲。</text>
<title>閔南原 鎭綱 挽</title>,<text>耆舊人誰在。今公又闔棺。慈仁自天武。門路得巴山。身後五男子。銘旌三品官。平生情契已。題挽淚潺湲。</text>
<title>歲暮漫吟</title>,<text>玉露凋傷萬樹柯。乾坤一夜氣蹉跎。佳辰倏忽愁中去。往事依俙夢裏過。滾滾天機同逝水。紛紛世故若飛梭。百年心抱誰能賞。醉後悲歌感慨多。</text>
<title>呈菊窩姜正郞 啓溥○二首</title>,<text>多公肥遯早鞱蹤。愧我栖遑尙滯筇。有約靑山長入夢。無形大道儘難容。書生壯志波頭月。君子幽期雪裏松。舊習文章眞小技。思從實地起吾慵。海鶴飄颻欲返蹤。山人偃蹇理遊筇。乾坤不惜英雄老。林野亦難麋鹿容。氣節寧同先老柳。襟懷須看後凋松。吾家坦腹公家子。詩禮晨昏警放慵。</text>
<title>士舒叔 金陽澤 次慵字韻投之復疊</title>,<text>南村西郭任吾蹤。懶散從來轍短筇。案上詩書新活契。夢中山水舊顔容。人情飽閱惟看奕。世味都忘獨倚松。痛飮狂歌今日事。不妨笑傲放天慵。</text>
<title>乘舟東歸口占</title>,<text>黃驪東指曉雲生。客子臨歧最不平。浮海空諧宣父志。憂天還切杞人誠。閒雲歸鳥皆多意。渭水終南尙管情。卻看白鷗雙泛泛。又歎此世謾營營。</text>
<title>次杜老秋興韻</title>,<text>西來爽氣過前林。一夜秋容萬木森。世道卽今成黑夜。天時何事欲竆陰。菊叢生蘂寧無意。鴈陣含蘆摠有心。節序看看霜露足。村南村北動寒砧。</text>
<title>次宋氏忠孝錄中退漁金公 鎭商 韻 幷小序</title>,<text>興陽宋參議父子。死於壬丙之亂。忠孝並美。褒典煒然。眞可謂有是父有是子矣。何其壯且奇也。其後承廷岳氏纂集其事實。遍謁一世諸君子文以闡發之。仍成編。名曰忠孝錄。其誠勤矣。廷岳氏袖是錄。三訪余萬義山中。要題一語。余惟諸公敍述備矣。更何贅焉。以是爲辭則其請益力。有不忍終孤者。謹次錄中退漁金公韻以還之。萬古綱常臣死君。一門前後效忠勤。長河滾滾源通海。喬木亭亭榦拂雲。季世誰能崇節孝。遺孫祇合業耕耘。揄揚愧乏如椽筆。尾續諸公記述文。</text>
<title>酬李生</title>,<text>洞壑深深一逕斜。不圖遠客到山家。嗟吾衰甚頭成雪。愛子才高筆有花。好向石灘勤學海。任他溪派自生波。卽今我道邅廻久。惆悵臨分意未涯。</text>
<title>次廣平詩帖韻。題田氏家乘。</title>,<text>畫圖指點舊鄕閭。北望神州一愴如。三世華銜禁中職。百年名閥兵部書。影眞制誥悲遺蹟。詩什碑文述古初。掃盪腥臊應有日。廣平將見訪先居。</text>
<title>述懷</title>,<text>大義麟經夙講商。堪悲宇內倒冠裳。耽書成病眞非病。處世呼狂自不狂。水飮飯蔬希孔樂。草堂春睡夢鄒鄕。大哉吾道終無極。師表千年仰紫陽。</text>
<title>步講會韻 二首</title>,<text>冠童百二萃儒宮。太守開筵講說同。提彼聖門千古業。牖玆衰俗一方蒙。討論本爲踐修地。終始宜如眞實工。匏繫柰孤參盛會。賡詩敢勉作成功。多君氣志出尋常。北學深誠老不忘。爲訪同人來古峽。克知此道在華陽。杳茫去路山川闊。惆悵離思日月長。猶喜能偕識荊願。席間尙覺有餘香。</text>
<title>過鷺梁</title>,<text>長江十里短帆移。銅雀，鷺梁次第辭。草色秋殘四忠廟。潮聲暮入六臣祠。幾回人代傷心事。依舊雲山入矚奇。自笑爲儒逢世難。從來事業苦參差。</text>
<title>李戚奎觀大夫人金氏挽</title>,<text>達識不徒議飯酴。法門梱範與人殊。徽規已著成孤幼。烈婦從看勝丈夫。復魄何嫌非故里。同塋喜遂會冥途。最憐孝子無竆痛。恨結林端反哺烏。</text>
<title>趙稷山 恒彥 挽</title>,<text>時老家聲孝義傳。君能無忝舊靑氈。蹉跎一第才非短。撫字專城惠且延。先誼朋情今已矣。生離死別倍悽然。沈疴永負迎旌哭。寄挽那堪涕泗漣。</text>
<title>李陽智 德鳳 挽</title>,<text>君亡之惜甚於悲。衰世風襟更孰奇。孝友平生根性賦。文詞弱歲屈曹夷。中郞有女姓何繼。伯道無兒天可疑。一夢三刀殊草草。豐才薄用重堪噫。</text>
<title>申同知 鍈 挽</title>,<text>公車妙歲擅文辭。白首蹉跎柰數奇。刲指獲瘳嘗藥日。齋心致愨莅牲時。遐齡神勞仍官祿。餘慶家傳盛本枝。眷誼此生如一夢。不堪題挽淚漣洏。</text>
<title>太學生尹老彭 志述 遷葬挽 二首</title>,<text>舊閥漆原第一人。昂昂氣宇迥超倫。妙齡上舍聲名蔚。首善倡論義理眞。東土斯文天欲喪。黌堂士氣子能伸。迢迢九地難重作。今世誰開正路蓁。一歌一哭又長噫。辛丑年間事忍思。正氣桁楊就義日。甘心斧鑊成仁時。殊榮贈秩冤仍洗。古哲同堂跡共追。伸屈我隨世隆汙。悠悠飜覆不須悲。</text>
<title>陳生挽</title>,<text>華山無乃降前身。今世猶有篤行人。平日生涯芋栗滿。暮年志趣菊蘭新。深情不是敲扉少。拙態難敎下榻頻。一疾偶然乘化去。八旬如夢亦非眞。果菴先生文集卷一</text>
