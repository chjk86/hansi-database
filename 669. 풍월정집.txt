<title>奉賡御製五言排律十韻</title>,<text>始見明良詠。賡歌有古詩。君臣逢泰運。天地合淸時。日月開黃道。星辰耀紫微。依形如有樂。造物豈無機。禮樂觀嚴整。神人不責譏。安身雖可樂。憂國肯忘危。時節催春景。花光出短蘺。園梅初綻蘂。宮柳幾生枝。和氣應無盡。韶光亦可施。須將太平象。今日使人知。</text>
<title>進喜雨詩一首</title>,<text>此雨來何處。吾君方寸心。前時久憂旱。今日已爲霖。喜見驕陽變。俄成霈澤深。空濛連四野。霂霡散千林。禾黍芃芃發。桑麻苒苒陰。田家重農業。朝路費謳吟。聖澤霑何許。汪恩注不禁。從今一萬載。稽首聽虞琴。</text>
<title>奉賡御製秋懷</title>,<text>天地又淸秋。西風萬籟鳴。靑山猶削拔。黃樹欲凋零。仕宦愁邊意。思鄕枕上情。見他曾放逐。知我遇恩榮。雙闕雲鵬路。千門雨鴈聲。時秋驚節物。歲晩幾前程。衰鬢年年改。斜陽處處平。吟哦仍瘦骨。咀嚼匪華英。忽忽逢家信。悠悠賦遠征。愁心應已渴。歸夢自難成。歷歷銀河白。團團玉鑑晶。蟲虵窺穴入。禽鳥上階行。新橘霜前綠。孤松露畔靑。沉沉思歷亂。默默恨分明。何處覊臣怨。誰家寡婦驚。不衣難卒歲。無酒肯傳觥。塵土多勞夢。滄浪未濯纓。願君知此苦。仁政布縱橫。言秋思而念及覊寡欲。君上施仁發政。深得諷諫體。</text>
<title>奉賡御製賜鷹出獵</title>,<text>韝鷹出洛城。鞍馬更關情。公府呼人語。田家打稻聲。王孫珠履貴。公子繡衣榮。醉月情頻樂。吟風語不精。孤忠心更迫。明主意尤宏。賜物增心感。微忠貫法程。豪華雖適意。逸樂肯邀名。須識昇平處。烹茶又解酲。</text>
<title>奉賡御製夏日。所觀卽事。</title>,<text>禁苑綠蒼蒼。薰風景物長。柳條欹玉砌。梧葉蔭金床。雨細侵輕箔。蜂喧過短墻。燕催梁上韻。鶯奏禁中簧。蓮沼廻淸景。槐陰送晩凉。竹犀應喜綠。梅子已堪黃。馳道靑煙羃。深溝碧浪泱。戀時雖可興。爲樂不須狂。宮醞煙霞色。宸章日月光。小臣應感激。稽首獻金觴。</text>
<title>奉賡御製喜雨</title>,<text>昨日炎蒸盡。今朝大雨來。感心隨帝澤。生意發枯荄。土地應多濕。妖氛豈有災。天恩何蕩蕩。神力本恢恢。樓閣侵凉氣。園林洗久埃。滿渠分綠浪。霑樹落黃梅。已想田禾潤。還看隴麥堆。濃煙迷小院。芳草映高臺。宸詠雖堪樂。賡吟豈是才。自知逢造化。空使喜如雷。</text>
<title>奏賡御製賜櫻桃</title>,<text>櫻爛千枝熟。千枝擬弟兄。班斑兩眼纈。落落夜珠明。佳味同崖蜜。甘香比雨橙。盤盈曾許重。籠滿不爲輕。歸鳥飢應近。行人望亦驚。小臣逢聖賜。稽首感深情。</text>
<title>十月初八日中宮封冊。賀禮十韻。</title>,<text>立后思周姒。朝廷喜可知。君王臨黼座。天地屬淸時。冊禮優唐室。徽容邁漢妃。山河明綉扆。日月麗黃旂。舞蹈千官肅。謳歌萬姓煕。鳳㘅丹詔出。蠅集赦書馳。聖澤流何許。仁恩遠亦施。觀光朝北闕。稱壽祝南箕。邦族歡無極。靈椿歲有期。綿綿太平業。今作萬年基。森然有度。</text>
<title>奉賡御製十一月十四日大雪。十韻排律。</title>,<text>上林看雪景。玉樹畫難眞。豐歲堆如穀。公門散作銀。風流梁苑客。樽酒灞陵人。的的梅花信。依依柳絮春。尖峯排玉笋。嵌石失華珉。冷逼粧臺月。寒凝歌扇塵。牎明頭欲擧。樓逈眼初新。冒屋疑寒壁。游園有白麟。鵲冠宜醉頰。貂服可吟身。莫問飢寒處。君王爲保民。末句欲恩歸於上可喜。</text>
<title>禁中對雪十二韻</title>,<text>北風嚎未息。曉雪自縱橫。騁巧穿牎牖。乘危擊棟甍。初凝雲不綻。先集霰無聲。冷氣侵華席。寒光漏彩楹。月應爭皎潔。梅欲妬輕淸。照曜連金闕。微茫混玉京。觚稜埋復出。閶闔暗還明。獻歲先期見。豊祥此日呈。及時銷舊疫。何物不新萌。列賀喧朝貴。騰歡沸野甿。飛鳥鳴自樂。古木立相傾。誰意斗晴後。苦寒臨酒觥。</text>
<title>奉賡御製梅花</title>,<text>條風雖未至。昨夜一陽生。苑樹幾何變。梅花先已馨。繽紛含冷景。瀟洒帶寒霙。可愛嬋娟白。從憐爛熳淸。初凝霜信冷。終對月華明。踈影低簷角。寒光出禁城。精神依雨露。顔色借瑤瓊。素艶誰能伴。靈根獨自榮。已迎殘臘盡。空帶曉煙輕。看物知佳興。逢時樂太平。明朝問新歲。何處聽歡聲。春風和應洽。人心喜可嬰。天工應有化。宸藻本難名。賡賦曾非分。孤忠忽是盟。南山期萬壽。北闕獻千觥。何獨吟高樹。墻頭數朶橫。</text>
<title>奉賡御製五月封送映山花</title>,<text>自可逢春艶。那知到夏紅。雖然一樹發。秪是數枝空。飄落隨流水。繽紛逐曉風。花容非艶質。詩句有奇功。時序渾無急。乾坤謾拂工。榴開莫相妬。此物棄埃中。</text>
<title>題畫蘭竹</title>,<text>新竹猗猗處。幽蘭艶艶時。知音唯此好。到處豈相宜。翠色雲猶濕。狂香風更吹。曾瞻淇澳簀。閑伴謝庭蕤。千畒封誰見。三閭佩已垂。深林看更翫。空谷對何爲。可愛孤高質。應隨艶麗姿。光華霜帶冷。柔軟露含滋。高節無人識。芳名罕世知。羣花已零落。凡卉失芳菲。與汝心爲友。看余意奈癡。平安何日報。馨馥幾人思。願得穿雲樂。無令化艾悲。形容轉圖畫。看此且題詩。</text>
<title>奉賡御製七月夜有見題排律</title>,<text>急雨送殘暑。西風生早凉。園中梨棗熟。池畔芰荷香。蛩響微荒砌。螢光冷畫堂。孤燈懸壁外。雙燭映樓傍。簷影移深殿。庭陰近御床。銀河添月色。霜樹漏星光。問夜披衣服。迎晨拜帝王。宮槐殘鴨綠。禁柳變鵝黃。銜鑰金門靜。催更玉漏長。心情聊自適。淸興自相忘。</text>
<title>奉賡御製夏日憶兄寂坐私第</title>,<text>濃淡靑山暮。䆫前兩䯻丫。將衰難可興。於物未堪誇。醒醉誰家草。傾陽此處花。時平唯可樂。身病亦堪嗟。戀彼朝天闕。看他走錦車。禁門雖可樂。蓬屋寂無譁。更惜殘生晩。多慙聖澤加。平生念祝筭。今日笑懷沙。閶闔思無盡。煙雲望更遮。何時對宮苑。風物喜柔嘉。</text>
<title>奉賡御製立春卽事</title>,<text>庭砌茸茸小草生。初春物候盡堪明。光風嫋嫋吹金殿。和氣濛濛入紫楹。喜獻玉觴添御酒。懽看淸管接歌伶。禁門暇豫千人樂。宸翰精華萬目驚。四海豐年多喜色。八方壽域沸歡聲。須知聖德超千古。今日黃河萬里淸。</text>
<title>奉賡御製立春日見紅梅早開</title>,<text>先看葭管已飛灰。又見紅梅數朶開。香似碧桃臨水盡。枝如丹杏出墻來。可憐踈影分簾幕。須愛奇葩滿砌㙜。天上無雙花品好。君王殿裏映金杯。</text>
<title>奉賡御製賜雪花白紙四張</title>,<text>條風颯颯瓦簷鳴。忽覺終宵細雨聲。多病倦看身體冷。凌晨坐待日華晴。衰顔短髮同枯槁。美景良辰幾轉更。藥鼎響時心獨亂。君恩賜處眼雙明。娟娟此物非常品。耿耿孤懷不奈驚。爲染兎毫題此久。不知詩興動盈盈。</text>
<title>奉賡御製臘雪十韻</title>,<text>霏霏玉雪遍宮城。金殿瑤階白晝明。閶闔映時驚象魏。乾坤繞處盡蓬瀛。千門近臈知佳興。三白呈祥不世情。銀漢玉蟾凝皎潔。梅花柳絮散紛爭。寒來對酒懽情洽。愁去吟詩筆力精。纔見玉樓光轉艶。更憐瓊樹色尤淸。陰連舊歲寒威嫰。和入新年瑞氣橫。會聽民謠誇聖德。遙尋農畒說春耕。從知潤物多閑景。猶喜逢時亦太平。須念羣方皆富足。可堪此雪此還晴。</text>
<title>奉賡御製喜獻燒酒兒鷄甘瓜櫻桃</title>,<text>雖事君王以禮宜。暫將私物獻追隨。恩親九族歡無極。心感平生節不移。燒酒熟禽薰馥馥。甘瓜圓實粲離離。厨間沸鼎吹何急。園裏牽絲摘不披。去羽𦞪時聲淅瀝。攀條擷處影斜欹。初嫌淺味盤中薦。終愧珍羞殿上披。微物寸情同草莾。宸章御札動琉璃。華牋映日煇紋艶。賡賦雕虫盡剝劙。尸祿縱慚賢者責。孤忠曾荷聖君知。明朝預想朝雙闕。稽首龍墀拜舞時。</text>
<title>奉賡御製昨日坐西軒望園中。竹滯寒雨。身在長短。葱葱欝欝。可堪淸賞。不料筆陋。詠竹排律。</title>,<text>庭前脩竹出墻根。歲暮淸陰度月軒。葉少曾無鸞鳳宿。枝寒猶飽雪霜繁。生來勁節看應瘦。老去高材想已掀。小小龍孫環翠砌。紛紛稚子列朱門。一竿嫰嫰初依屋。千丈森森幾觸藩。淇水他年尋舊跡。湘江何處見啼痕。寒梢故帶瓊冰潔。新蘀纔涵雨露溫。踈影獨留雲月亂。高林終恐斧斤喧。情隨蘭葉生幽澤。心共梅花滿故園。儻使貧家居此物。何思肉食助盤飧。</text>
<title>奉賡御製賜銀杯</title>,<text>眉間黃暈喜津津。時節升平政可人。華髮千莖雖草草。丹心一片又伸伸。驚回老病愁無盡。逢着深恩喜益新。聖代已憐貧者苦。愚臣何用隱居親。初逢賜斝華銀貴。終作淸樽美酒隣。鸚鵡翠杯爲賤物。鸕鷀白杓豈同倫。形模翫處應堪樂。風味看時也解顰。殊渥盡知千載罕。孤忠猶作一心純。平生久荷恩榮甚。今日徒看感激眞。誰識禁門稽首去。還家長伴醉靑春。</text>
<title>文昭殿致齋有懷</title>,<text>朝受行香後。齋宮望日輝。臣心哀罔極。國祀儼無違。髣髴音容在。凄凉歲月非。今宵三獻處。只恐雨霏微。言有餘哀非孝而能乎。</text>
<title>滕王閣序集字 八首</title>,<text>余嘗愛趙學士親筆。而其書滕王閣序。字大小適中。因集字。乃賦春秋二景八首詩。模寫鋟梓。戲成短屛一雙。以示好事者云。春景 四首物色已無盡。東風江上來。游人何處興。遠客幾時回。勝地心常託。華筵意可陪。登高不知暮。落日滿吟懷。其二游客幾多興。東風煙樹靑。江山分景物。時序屬淸明。詩賦吟難盡。雲煙畫不成。汀鳧豈無意。沙上自飛鳴。其三新雨幾時霽。東風今日多。人家迷綠竹。江樹徹漁歌。天外飛孤。山中落暮霞。夷猶興不盡。景物且如何。其四今日東風暮。川原景物分。烟光迷綠樹。月色照黃昏。修竹臨虛閣。靑林滿故園。蘭亭今已矣。何處對芳樽。秋景 四首登高望不極。天地何悠悠。鴻鴈一聲晩。江湖千里秋。孤雲凌落景。高樹枕寒流。今日重回首。明朝來作游。其二盡日登臨興。秋高天已霜。山光凝紫翠。樹色帶靑黃。南浦逢新鴈。西風望故鄕。人家在何處。千里暮雲長。其三搖落故園暮。寒江西北流。煙光迷舊館。雲影落長洲。微雨凝寒樹。淸風生晩秋。登高望不盡。何處是䧺州。其四不見秋來處。登高望幾回。山川分爽氣。風月暢吟懷。天外風霜老。雲間鴻鴈來。空悲萬里客。回首望鄕㙜。</text>
<title>春夜飮</title>,<text>欲待春宵飮。園林設錦筵。桃花疑碎錦。柳絮幾飛綿。樓閣雲煙散。池塘草樹連。樽前一明月。相對照嬋娟。</text>
<title>九日上爲三殿獻壽。小宴卽事。</title>,<text>仁孝須知感。三宮喜氣多。慈顔垂白髮。壽酒泛黃花。佳節心無盡。豐年意若何。看看一千歲。椿樹又春華。白髮黃花。人與物對。杜陵所喜。</text>
<title>題四雨亭</title>,<text>宗室浪翁謂予曰。古人以桃花亂落如紅雨。梨花一枝春帶雨。小院深沉杏花雨。梅子黃時雨。爲詩中之警句。予構一小亭。四面各植花一色。榜曰四雨。請賦其詩。予乃賦之以揭于亭上。使來者皆和之云。浪翁。茂林君湜字。試看春歸處。桃園花事空。落紅疑是雨。飜錦似回風。池院輕飄下。苔堦亂點中。黃昏人散後。脉脉與誰同。右桃花亂落如紅雨院落韶光媚。梨花最可人。一枝微帶雨。三月倍添春。祗看濃香濕。那知艶粉新。還如太眞淚。寂寞也霑巾。右梨花一枝春帶雨墻杏花開處。園林春意濃。芳菲煙景裏。消息雨聲中。霡霂沾金谷。霏微濕錦宮。芳辰天不惜。錯遣五更風。右小院深沉杏花雨昔見花辭樹。今驚子滿枝。自春含綠後。得雨釀黃時。庾嶺知何似。商霖喜可期。薰風簾捲處。景物故遅遅。右梅子黃時雨</text>
<title>待警叔</title>,<text>不見李生久。孤懷誰得知。前時久惜別。今日又相思。杯酒留何處。詩篇共此時。因風寄惆悵。莫惜兩心期。</text>
<title>奉賡御製問病賜藥 二首</title>,<text>此日逢身病。茅堂且獨居。園林移鳥雀。池水樂龜魚。得趣唯新酒。論談亦古書。感君恩未極。回望禁宮廬。其二從來賜藥處。一一更忘憂。聖澤忽如此。深恩應已留。身閑唯卧宅。心感亦低頭。須識屛營裏。淸風吹解愁。</text>
<title>奉賡御製夏日雜題</title>,<text>今朝逢聖代。何故問虞唐。臣子盈金殿。君王進玉觴。千門馳道逈。雙闕御爐香。須識歡娛處。薰風過夕陽。</text>
<title>奉賡御製詠荷花</title>,<text>小雨旣初霽。荷花如玉脂。縱橫初發處。暗淡欲欹時。嬌態凝輕臉。風流逞媚姿。不須誇豔質。馨氣滿宮巵。</text>
<title>奉賡御製秋野雜題</title>,<text>城上秋風冷。樓頭落日明。飢民多野屋。旅客幾前程。關塞雲煙色。山川鼓角聲。明君憂國意。惟帝感精誠。</text>
<title>奉賡御製秋日雜題</title>,<text>城頭寒雨過。秋菊已搖金。羣鳥夕陽散。孤鴻秋晩吟。煙光隨處好。風物感人深。何處見乘興。禁園霜滿林。</text>
<title>奉賡御製賜詩</title>,<text>再拜焚香坐。君門一望賖。丹心思魏闕。白髮卧私家。微雨沾寒樹。秋風吹晩花。此時無好興。惆悵奈如何。</text>
<title>奉賡御製禁中曲宴</title>,<text>渺渺黃金闕。迢迢白玉㙜。祥光千載遠。瑞色一時開。樓上雲爲幕。樽前月是媒。太平行樂處。歌管數聲來。</text>
<title>奉賡御製秋曉卽事 二首</title>,<text>夢破金門曉。西風蟋蟀鳴。殘星低禁闕。落月滿宮城。鴻影天邊暗。螢光草際明。牎前有松菊。相對弟猶兄。其二君王常早起。欲問萬機來。舊日已憂國。今晨須獻杯。風簾初捲月。爐火半成灰。對此問淸景。殘河掛玉㙜。二首似姚武功。</text>
<title>奉賡御製秋日雜題</title>,<text>深秋九重殿。萬象亦澄淸。簷外夕陽晩。樓前煙樹平。金樽盈琥珀。雲䯻立娉婷。盡日歡娛處。君王更有情。</text>
<title>奉賡御製流頭日雜詠</title>,<text>古人逢此日。政向水東流。洗髮欲何事。擧杯曾幾秋。年華隨節去。風物向人愁。何處更乘興。九重行玉甌。</text>
<title>連日病卧。未得詣闕。上遣賜御製三首。臣婷不勝感激。謹和以進。伏惟覽焉。</title>,<text>秋日靜且好。西風景物新。丹心應戀闕。白髮未容身。對酒留何客。登樓問幾人。鳴鴻不知遠。霜樹已如春。</text>
<title>奉賡御製賜水銀</title>,<text>珍質濃如月。和容嫰比金。直知君賜重。難報聖恩深。素皓西方氣。晶盈麗水心。家藏亦珍物。萬古一長吟。</text>
<title>奉賡御製賜洪議政辭職不允詩韻應製 二首</title>,<text>經綸與爕理。只在廟堂賢。梅也應調鼎。舟乎已濟川。忠誠宜獨表。勳德願雙全。誰識留侯意。逍遙物外天。其二臣子雖辭職。君王奈任賢。廟堂扶大木。舟楫濟平川。忠義須圖合。功名爲保全。君王恩賜處。稽首謝皇天。</text>
<title>奉賡御製遣興一首</title>,<text>拜手望朝端。君王笑語歡。彤庭雲氣合。金殿雨聲寒。貪寵忘衰鬢。㘅恩赧厚顔。太平無事地。乘興不須闌。</text>
<title>奉賡御製問病卽事</title>,<text>小疾雖非重。心中自不平。已看醫用藥。更覺物關情。雨露頭邊洽。鸎花眼底明。賡歌意不盡。今日盡披呈。</text>
<title>奉賡御製春日卽事</title>,<text>樓殿靑春好。垂楊映碧欄。籠煙橫暗淡。細雨㤼微寒。池水風無定。園林露未乾。鶯兒何日至。花蘂又成團。</text>
<title>世子封冊日百官加資</title>,<text>百官加爵秩。此喜眼中新。共說霑君德。何緣報聖恩。儲王尊父母。明主寵臣鄰。邦國稱多慶。人心感激眞。</text>
<title>寄浪翁</title>,<text>新年不相見。更憶舊年何。殘雪冷無盡。東風寒更多。江山愁外遠。魚鴈望中賖。惆悵夢春草。池塘生綠波。</text>
<title>奉賡御製詠蜂</title>,<text>園裏黃蜂過。喧喧發小聲。羣飛如有象。類聚豈忘形。柳外應無意。花間自有情。蜜甜應適口。辛苦爲誰成。</text>
<title>奉賡御製詠蝶</title>,<text>羣朋應啓蟄。蟲鳥亦先知。如此微胡蝶。何曾禁苑飛。雙雙來不盡。一一去還遅。最好春風裏。飄揚無盡時。</text>
<title>是日上率羣臣。出於東郊奉餞以別。</title>,<text>明君爲聖母。遠送于東郊。華幕滿天地。春風吹管簫。杯盤俱藉藉。車馬政驕驕。宴別應多念。羣臣望更遙。</text>
<title>到振威縣</title>,<text>伊昔水城郡。如今名振威。千村連野屋。百里近王畿。山雨田初潤。春溪水正肥。居民回望處。淸蹕噵旌旂。</text>
<title>到稷山縣</title>,<text>雕輿行已晩。此地又遲留。遠郭蒼煙起。前村落日收。山光環坐合。江色帶城流。侍從自無事。春風多勝游。</text>
<title>行城獨望</title>,<text>每日城頭望。春風伴我廬。往來人不絶。醒醉酒無餘。山暗雲初雨。溪淸水可魚。孤鴻歸漠漠。知我報家書。</text>
<title>行城小幕。與西陵君飮酒。</title>,<text>行幕淹留久。輕煙滿眼浮。梨花過寒食。杜宇響春愁。玩物心無盡。吟詩興不休。淸樽對君酌。風景也悠悠。</text>
<title>春日偶書。奉呈同行權相公。</title>,<text>行宮看物變。春意日堪嘉。霽色初含柳。餘寒尙勒花。靈泉流不竭。玉輦喜無涯。侍從逢恩渥。朝朝飮紫霞。三四俱可誦。而四尤精到。</text>
<title>寄長安內侍諸大人</title>,<text>矯首心無盡。天章日下來。龍顔何日見。鳳闕幾時廻。春色迷行殿。風光入舊㙜。故人思不見。千里恨相催。其二眼底靑春好。頭邊白日遅。我今能作客。君又幾吟詩。蝶使尋花朶。鶯兒過柳枝。長安不可見。此處暗相悲。</text>
<title>齊安大君兩儀賓。出游貢稅津。</title>,<text>連騎錦韂新。春游貢稅津。山花明似錦。岸草碧成茵。風景和侵綠。波紋細蹙鱗。江鷗自無數。來往亦頻頻。</text>
<title>行幕夜雨</title>,<text>雨來聲不斷。寂寞夜將闌。暫想塵埃息。還愁帳幕寒。詩吟千首盡。燈影五更殘。念爾無衣僕。通宵穩寢難。豈王子公孫襲紈綺者所到語。</text>
<title>聞鸎有感寄浪翁</title>,<text>鶯語求其友。吾今想爾音。已聞春鳥舌。忽憶故人心。繁響思無盡。淸聲怨不禁。人情不異此。回首一沉吟。</text>
<title>次權判書題畫韻</title>,<text>見說明䆫裏。經營筆意廻。已看春鳥穩。忽覺早梅開。古樹煙光合。間林野色堆。江城莫弄笛。一曲有餘哀。</text>
<title>次金太監百祥樓詩韻。奉敎作。</title>,<text>弭節江山暮。樓高煙霧收。靑山供遠近。白鳥自沉浮。野樹連高岸。長江帶小舟。秋風興不盡。芳草滿汀洲。</text>
<title>謝賜靑珠器</title>,<text>拜手恩無極。孤衷感不禁。宸心唯日月。賜物亦珠琛。天地開雙眼。冰霜只一心。平生戰兢處。履薄又臨深。可見操守。</text>
<title>高陽雜題 二首</title>,<text>處處高陽路。斜陽景物呈。山川途上色。風雨樹端聲。是日無窮意。他時莫忘情。長安回望處。極目恨分明。其二牎前滿松竹。相對弟兼兄。風月供詩筆。江山貯酒罌。君恩同百歲。身病過殘生。寂寞林泉畔。公餘未解纓。</text>
<title>何處懷明主 二首</title>,<text>何處懷明主。田村歸卧時。老知人事劇。病覺夕陽遅。茆屋愁邊冷。君門夢裏期。此時思不盡。長似惄調飢。其二何處懷明主。田村歸卧時。老兼秋共晩。貧與日俱遅。衰鬢知何恨。殘年與此期。此時思不盡。安得念身飢。</text>
<title>仲秋望後。臣婷病出高陽別墅。殿下遣人。仍賜御製詩一首。御醞五甁。臣旣醉飽。但賡御製。拜手奉獻。</title>,<text>退食宜閑靜。田村卧暮秋。斜風吹野水。殘日下孤舟。對景心無盡。吟詩興不收。長安望何處。千里重回頭。</text>
<title>游高陽晩歸</title>,<text>一鳥不鳴處。春山深更幽。可憐歸路遠。不覺夕陽收。樹背殘花落。溪頭野水流。更吟佳景裏。相對興悠悠。</text>
<title>夏日對雨。留淸源。</title>,<text>五月熟黃梅。薰風細雨來。園林添勝景。池榭絶纖埃。物旣逢時盛。人從醉酒廻。願君今夜裏。燈下更傾杯。</text>
<title>喜雨禁中有作</title>,<text>商羊今已舞。旱魃亦何哉。沴氣蕭蕭盡。雷聲殷殷來。田疇歡蕩。廊廟喜徘徊。欲上南山壽。君前獻百杯。</text>
<title>寄浪翁</title>,<text>膓斷復膓斷。其如愁奈何。新凉猶可興。衰鬢亦堪嗟。樽酒思無限。詩篇問幾多。愛君情繾綣。回首涕滂沱。</text>
<title>次韻答浪翁</title>,<text>一別且千里。相思又幾旬。殘燈猶過夜。寒雨已侵晨。夢斷何須恨。心悲孰可親。人生重契闊。此處更傷神。</text>
<title>和敏上人 二首</title>,<text>賢聖名垂後。吾知不壞身。是言曾有感。何物已非眞。儒釋同玆道。詩書過幾秦。人生眞樂矣。此處重逡廵。其二佛說同儒說。吾身卽法身。與心俱得樂。於道乃知眞。江月涵晴夜。山雲屬暮春。林泉歸步好。乘興亦逡廵。</text>
<title>和浪翁見寄 二首</title>,<text>雙鬢亂秋草。逢秋其奈何。自身愁不極。於物興無多。風物須看夕。江山每憶家。沉吟恨無盡。心事久煩苛。其二桐翠連雲葉。蘆黃滿地花。江山閒窈窕。煙靄嫰交加。城郭鴉聲噪。樓㙜日影斜。會須吟野景。日夕訪人家。</text>
<title>和曹內侍秋夜卽事</title>,<text>一葉落金井。孤虫響未休。無端五更雨。已報一年秋。雲外鴈聲晩。簾前螢影流。牎間耿不寐。白露滿浮浮。</text>
<title>戲贈浪翁</title>,<text>吟哦無日輟。不奈損心精。君筆雄文起。吾顔太瘦生。意中身寂寂。愁外鬢星星。何似逢樽酒。酣酣養性靈。</text>
<title>賦得印學士秋夕有懷 八首</title>,<text>草堂秋七月天上三更候。人間七月秋。凉催孤客恨。瞑起故鄕愁。深院湘簾邃。虛堂草樹幽。有懷眞到此。何處興悠悠。桐雨夜三更金井西風冷。梧桐葉葉輕。三更殘客夢。一雨滴寒聲。牎冷驚簷鵲。林深濕露螢。相思竟不寐。珠淚向人傾。欹枕客無夢欹枕意何恨。蕭條風雨秋。况無千里夢。那負一年愁。雲鴈吟無歇。牎鷄唱未休。心情杳無極。惆悵恨悠悠。隔䆫虫有聲蟋蟀知人意。哀音動旅情。已能傾耳聽。終奈隔䆫鳴。啾喞聲何急。凄凉夢不成。誰能感時節。看此兩心驚。淺沙飜亂滴雙鬢卧蕭條。園林意寂寥。草翻千葉碎。雨作萬珠跳。亂滴思無限。微音怨未銷。此情應滿恨。休問泣芭蕉。寒葉洒餘淸風雨過三更。蕭蕭寒葉聲。已知添冷景。偏作洒餘淸。點滴愁無奈。凄凉恨已傾。通宵坐不穩。回首憶君情。自我有幽趣勝地多幽趣。愁心憶故鄕。暗燈牎不曉。孤枕鬢先凉。茅屋衾裯冷。寒更刻漏長。定知多少思。都在此間忙。知君今夕情商風變時候。倐忽客心驚。念我長年思。看君此夕情。䆫間燈暗影。天際鴈來聲。離別何時盡。唯愁兩鬢星。</text>
<title>奉賡御製念古懷今</title>,<text>公讌昔時好。樓頭絃管聲。凉風生殿閣。斜日漏簷楹。往事眞堪憶。孤懷不奈成。愁心難可說。回首見哀情。</text>
<title>和浪翁泰慶殿秋日入直 二首</title>,<text>齋宮人閴寂。秋草日繽紛。簷外映微雨。䆫前行暮雲。殘生愁對榻。歸夢憶朝君。獨有庭前樹。風聲那忍聞。其二寒蟬鳴日夕。秋雨未晴時。南苑電光散。西山虹影移。人情俱忽忽。世事尙遲遲。回首望雙闕。垂楊低舊枝。</text>
<title>秋夜有懷</title>,<text>雙鬢白已盡。悠悠此夜心。天邊一行鴈。霜外數聲砧。庭樹生秋影。簷雲起夕陰。相思意不盡。回首憶君吟。</text>
<title>留伯胤</title>,<text>新瓜初熟日。燒酒正宜時。况値天容黑。俄看雨脚垂。暑心消玉斝。凉思滿羅衣。向夕留佳客。開燈又着棊。</text>
<title>奉敎禁中雜題 八首</title>,<text>仁政殿後紫微丹墀凝密樹。金帳映仙葩。名字詞臣重。詩篇聖藻華。淸香雖盡惹。穠色莫言誇。每日芳菲處。薰風雨露多。御溝楊柳誰種楊柳樹。年年此地垂。葉無題怨句。枝有拂長絲。裊娜依天仗。悠揚近玉墀。宸吟終不極。雨露亦恩滋。宮槐庭砌淸深久。高槐一兩行。景隨初夏熱。陰轉午風凉。天仗凝飄蕩。鉤陳映渺茫。可憐微雨後。高下漏斜陽。雨晴霽色今朝好。宮中萬物宜。凉添宣勸酒。光徹御題詩。農務何須問。民情豈盡知。宸心重時令。天意亦如期。觀御製詩雲漢爛天章。人間瑞景長。栢梁曾已陋。錦織亦無光。治政超前代。修文冠百王。小臣應對此。稽首感彷徨。觀御筆書明君御太平。揮翰萬人驚。紙上煙雲動。毫端錦綉明。千年應重寶。一賜亦恩榮。寄語兒孫輩。藏家萬代經。禁中聞蟬蟬聲過夕陽。宮樹綠陰凉。明火隨時退。輕風到處揚。物從時候變。人亦感心長。須識西成近。民間農事忙。禁中晩出朝承恩渥久。旣暮且還家。桂魄馬前映。鴉雛城上過。已知乘興遠。何恨到門賖。心感多如此。無嗟兩鬢華。</text>
<title>奉賡御製賜新稻米</title>,<text>新稻今初熟。金盤細粒香。味從君賜重。時過早秋凉。對食多慚頰。觀農未築塲。身如太倉鼠。長飽卧空床。</text>
<title>奉賡御製人日卽事</title>,<text>人日天晴好。天晴又夕陽。卽看吟鳳闕。不惜倒瓊觴。碧菜和羹嫰。金花綵索長。可憐多景物。留得助詩膓。</text>
<title>奉賡御製春日卽事</title>,<text>景物有先後。多仍造化機。苑梅猶寂寂。墻柳欲依依。簾外窺新月。樓頭帶落輝。韶光滿何處。和氣遍宮闈。</text>
<title>奉賡御製哀鄭宰相昌孫一首</title>,<text>梁木已摧矣。人心恨幾回。殯幃閑夜月。池苑破孤㙜。墻外行人歎。門前吊客來。麒麟圖畫像。空使衆神陪。</text>
<title>奉賡御製暮春卽題</title>,<text>蜂蝶過西東。墻頭花蘂紅。紛紛佳景裏。漠漠暮煙中。物好生成樂。天含造化功。向來看節序。風雨轉怱怱。</text>
<title>奉賡御製春日卽事</title>,<text>鶯聲忽抑揚。風送綠陰凉。園裏蜂游盡。墻頭蝶舞狂。景從宸翰麗。春共聖恩長。賡賦雖然媿。歡和解我膓。</text>
<title>奉賡御製賜酒樂于望遠亭 二首</title>,<text>孤回飛處。斜陽又落霞。江山天外遠。風物眼前多。樽酒沾賓客。笙歌擁綺羅。君恩如此矣。稽首感如何。其二三月楊花渡。羣花處處香。亭前添勝景。江上轉飛觴。佳客懽情洽。紅裙醉興長。山川如赤璧。不必問周郞。</text>
<title>奉賡御製卽事</title>,<text>㙜殿微凉處。南薰蕩漾時。聖心憂國政。融日遍彤墀。衮服九章嫰。宸詞萬世䂓。升平何處說。今日使人知。</text>
<title>奉賡御製初夏有題</title>,<text>庭綠凝芳草。階紅襯落花。可憐春景盡。不覺夕陽多。蝶去悠揚夢。鸎來宛轉歌。時平興自適。回首感如何。</text>
<title>奉賡御製賜酒</title>,<text>恩榮已踰分。秪是愧前賢。賜酒歸茅屋。賡詩進御筵。君恩千載少。臣節百年堅。老去心多感。分明謝九天。</text>
<title>奉賡御製禫祭後有感</title>,<text>前宵蠲吉祭。宸意念多深。且使感無盡。其如愁不禁。藻蘋香馥馥。霜露恨沉沉。本是懷親意。還同虞帝心。</text>
<title>奉和御製端午</title>,<text>佳辰樂太平。回首眼雙明。宮樹鸎初囀。園林物自榮。晩榴經雨嫰。新艾倚風輕。莫憶沉湘恨。從來萬感生。</text>
<title>奉賡御製旱中有懷</title>,<text>君王每憂念。天道肯無知。旱熱雖然久。甘霖自有時。濯枝他日樹。輝日此庭。農事秋成遠。無令此日悲。</text>
<title>奉賡御製雨餘聞出游高陽別墅</title>,<text>郊原足佳景。微雨與薰風。隴麥時時熟。田禾處處藂。倚墻芳草綠。添苑晩葵紅。昨去今來好。鳴騶西自東。</text>
<title>奉賡御製賜親筆畫蘭</title>,<text>幸得萬機暇。揮毫造化來。蘭蕤圖已妙。詩詠興相催。對物思無盡。霑恩感幾廻。相看似眞性。疑是手栽培。</text>
<title>奉賡御製對雨望晴 二首</title>,<text>霖雨亦未霽。濃雲連萬峯。景多堪入畫。霪久不妨農。翅濕簷頭燕。聲喧苑裏蜂。連陰唯久矣。晴景望重重。其二濛濛十日雨。不奈久霪霖。土潤多泥滑。禽寒失囀音。聖情思不極。臣意歎難任。何日雲煙散。晴光到苑林。</text>
<title>奉賡御製雨中憶兄 三首</title>,<text>園林霖雨濕。枯木菌初生。庭砌老禽啄。蓮塘新水平。送凉無限景。退暑不勝情。擬欲添圖畫。看來亦未形。其二苔瓦沾猶冷。棲禽濕不飛。可憐看物景。亦是遇天機。凉氣珠篇透。宸章寶墨揮。恩榮眞足矣。只恐後人誹。其三黃梅已落後。霖雨未晴時。衮衮意何盡。茫茫物自悲。泥沙千里漲。車馬幾人馳。門外閑廻首。思君心自知。</text>
<title>奉賡御製賜西洋布</title>,<text>幸得西洋布。輕明與錦殊。眼看宣賜重。身被聖恩濡。宮闕朝衣去。山林短褐趨。更裁新美服。聊着一微軀。</text>
<title>奉賡御製天使請宴後醉酒會宗射侯詩</title>,<text>昇平是今日。樂事更長延。鳳闕傳淸蹕。龍池泛畫船。日遅宮漏永。風動御香連。侍從多游喜。歡娛滿眼前。</text>
<title>伏奉賜物。又賜御製。不勝感激。無以爲謝。謹賡以進。伏惟覽焉。</title>,<text>松林秋雨後。濕處乃初生。採採忽盈掬。看看應感情。雖然爲物貴。何幸賜恩榮。籠裏光初滿。微臣兩手擎。</text>
<title>伏奉賜鷂。不勝感激。臣家久無此物。頃得宣賜二連。一爲病去。一爲犬傷。右翮摧折。臣纏綿寂寞。雖欲求之。何處得乎。又臣近年以來。年多病添。不喜登山放鷹。勞倦人馬。而但思平野之游樂。是以愛此物。過於黃鷹。今受賜多謝。謹賦五言四韻一首奉獻。伏惟覽焉。</title>,<text>鸇鷂忽以至。游野更關心。君賜恩彌重。臣情感獨深。病身雖不起。多謝竟難任。可笑牽黃犬。行行上蔡臨。</text>
<title>題峻上人詩軸</title>,<text>蕭蕭正因寺。亦在漢陵邊。仙馭想來往。高僧思後前。溪山聊索寞。花木自嬋娟。物與情懷愜。吾知謝俗緣。</text>
<title>奉賡御製夜雨</title>,<text>鴛瓦鳴初急。微凉夜雨來。綠添宮苑柳。黃熟上林梅。點滴階花落。淋漓苑麥胎。垣苔潤無盡。宜與茗香媒。</text>
<title>奉賡御製對雨卽事</title>,<text>苑裏濛濛雨。今朝萬物香。帝恩深莫比。農隙久無妨。葵葉千重綠。梅梢數顆黃。賡歌吟已畢。景物助詩膓。</text>
<title>奉賡御製喜雨</title>,<text>通宵一陣雨。瀟洒絶纖塵。冷濕棲枝鳥。凉沾滿路人。禁林歡藹藹。田野喜津津。萬物欣欣發。吾知造化眞。</text>
<title>奉賡御製雨中卽事</title>,<text>已見空濛雨。先知縹緲雲。禁林添潤濕。田野擺耕耘。老木堪成畫。啼禽自不羣。向來鳴瓦屋。何處靜堪聞。</text>
<title>奉賡御製園裏</title>,<text>園裏綠陰移。嗇頭粉蝶肥。晩花爭爛熳。新笋競參差。點水搖荷葉。依風颺柳絲。天公發生意。造化本無私。</text>
<title>奉賡御製夏日卽事</title>,<text>槐花陰屋轉。榴火滿枝懸。永日湘簾邃。薰風楚樹連。晩鸎啼不盡。胡蝶戲猶便。時節無多事。宸心喜亦然。</text>
<title>奉賡御製新瓜</title>,<text>甘瓜滿玉盤。香氣落牎間。冰質非凡質。龍顔解笑顔。筯行無處息。刀落不曾閑。宮女捧朝膳。紛紛鳴佩環。</text>
<title>奉賡御製賜馬</title>,<text>見說耽羅地。房星舊所臨。歲駒千匹進。天廐九門深。龍鬣風吹霧。君恩淚滿襟。從知應被賜。感激此丹心。</text>
<title>奉賡御製聞往西湖賜夏扇</title>,<text>草草長行路。從誰共擧觴。但憐身病久。還覺聖恩長。孤節雖堪賞。賡詩不易當。宸章頻見賜。感謝出非常。</text>
<title>奉賡御製再約樓中習射</title>,<text>執弓觀揖讓。自古在橋門。罰酒連三爵。淸談掃萬軍。太平誇聖代。何處奏邊勳。點點星流箭。雲中入鴈羣。</text>
<title>奉賡御製寫懷</title>,<text>君王久懷抱。邦政庶無隳。况對太平日。還看無事時。輕簾深院靜。秋草半墻欹。時節縱然晩。歡遊心所知。</text>
<title>奉賡御製秋日遣興</title>,<text>明朝九日辰。更作太平人。且待宸章好。空看景物親。黃花應似錦。紅葉已如春。須識君恩重。歡娛有此身。</text>
<title>奉賡御製送鹿尾三十箇</title>,<text>呦呦山上鹿。下野食蒿苹。脩角劒還壯。雙眸星更明。一爲人射斃。終不友求生。滋味獨在尾。豹胎如弟兄。</text>
<title>奉賡御製初五日暮作戱律以送</title>,<text>綺席陶然醉。斜陽漏彩楹。愁銷雙眼豁。喜極一身輕。女舞迴飛蝶。笙歌繞囀鶯。淸吟興不極。風景畫難成。</text>
<title>奉賡御製冬至日賜宴</title>,<text>今朝生一陽。佳節候應長。宮線潛添影。園梅暗吐香。賜歡留禁掖。扶醉出街坊。幾獻南山壽。樽前屢擧觴。</text>
<title>奉賡御製晩晴</title>,<text>小雨亦已過。斜陽明未明。林昏鴉不去。庭暗鳥初驚。物趣隨時變。詩吟幾處停。可憐池樹畔。還有晩來晴。</text>
<title>奉賡御製天時若此。堪喜欣笑。卽呼中官。親臨盛缸藏簡幷賜物。兼以拙詩。慰破閑情。毋憤卽事。</title>,<text>京都逢大雪。渺渺似湘秦。松樹依然老。梅花別是春。千門光更瑩。雙鬢喜何新。早日明光殿。趍朝冷逼人。</text>
<title>奉賡御製大君獵于西山之高陽。冬十一月二十四日還來。先進生獲䧺獐。 是日遣內官文仲善。宣醞且詩。</title>,<text>昨夜大風起。山空木葉乾。放鷹知爾苦。馳馬與誰歡。戀戀情源薄。悠悠眼界寬。朅來乘興足。風物照人寒。</text>
<title>奉敎再賦</title>,<text>玆日迎新景。春風滿建章。金花催眼纈。栢葉稱杯香。苑樹梅容白。宮門柳色黃。願將生物意。同與聖恩長。</text>
<title>奉賡御製對雨</title>,<text>雨脚頻侵戶。閑窓冷不眠。已知燈盡夜。不覺鴈歸天。爽氣城頭遍。微凉屋角連。三時滿膏澤。更想大豊年。</text>
<title>奉賡御製交年日守夜到曉</title>,<text>古來傳好語。此夕乃交年。陰盡陽廻處。寒歸雪後天。漏聲連滴水。燭影映開筵。坐到晨曦動。觚稜橫淡煙。</text>
<title>日昨非是半酣。乃還家則盡醉也。此終夕蓮葉一杯之故也。今日則晩起。而日近巳午之時。是以不以詣闕矣。今承賜製。拜手和進。伏惟覽焉。</title>,<text>宮殿秋晴好。開筵賞御歡。豫游臨上苑。新詠樂詩壇。樽酒何時洽。君恩是處看。還家不覺暮。雲外月團團。</text>
<title>伏奉御書飛白二十餘字。乃御製秋日夜雨詩也。臣婷披閱再四。不勝感荷。謹賡御製一首。又賦謝賜飛白書一首。兼獻兩詩。伏惟覽焉。</title>,<text>明滅靑燈冷。蕭蕭夜雨來。寒添未央殿。凉入栢梁㙜。庭暗螢初亂。堦深菊未開。宸吟誰可識。臣亦獻千杯。其二書稱飛白號。自古寫應難。對此心多感。逢恩淚盡潸。藏家重珠玉。揮翰富波瀾。千載留傳後。兒孫萬代看。</text>
<title>奉賡御製</title>,<text>時節梅香好。相看作主賓。坐知多愛景。病覺獨傷神。窓伴家中婦。門迎禁裏人。君王恩賜重。雨露亦新春。</text>
<title>奉賡御製熊</title>,<text>在獸形雖怪。於人占夢祥。行遅異麋鹿。力壯過豺狼。肥肉膏腴滿。奇毛漆色長。宸心詠此物。揮翰錦繡膓。</text>
<title>奉賡御製</title>,<text>秋色晩相侵。虗窓日又陰。老年憂思足。多病歲華深。已負游山興。空懷戀主心。何時拜雙闕。更得御杯斟。</text>
<title>臣婷謹拜手稽首。伏奉昨日。上賜臣婷衣服一襲。女粧一餙。又賜御製詩二首。臣婷不勝感荷。謹賡 二首。</title>,<text>鸞鏡朝猶掩。雲牎夜不開。美人空宛轉。春色又徘徊。密約難重報。私情肯待媒。相如空病渴。白髮卧琴㙜。其二盈盈疑雪月。皎皎佩瑤瓊。柳色垂眉碧。桃花照眼明。鶯兒呼燕子。礬木訪梅兄。燕爾新人重。相思又說情。</text>
<title>奉賡御製</title>,<text>生來逢聖渥。今日幾多年。華髮身雖病。丹心意亦堅。在家欹枕畔。望闕立庭前。恩感知無限。從前憶對筵。</text>
<title>奉賡御製</title>,<text>閶闔新陽透。園林土脉瀜。冰從池水泮。春着柳條濃。佳節升平好。人顔醉貌紅。看看造物意。應是向東風。</text>
<title>奉賡御製</title>,<text>喜極時無盡。恩當日正中。可憐雙鬢皓。不覺醉顔紅。樽酒逢佳節。園梅綻舊叢。時平且歡樂。造化莫論功。</text>
<title>奉賡御製</title>,<text>初春逢好景。亦是興無窮。雪盡苑梅樹。蜂游階竹叢。雨鴉歸漠漠。煙柳暗濃濃。極目觚稜外。斜陽落半空。</text>
<title>奉賡御製怪鳥</title>,<text>怪禽來屋樹。啼處未開花。冒雨藏枯木。將雛上舊窠。與鴟爭腐鼠。乘月到深家。願敎爲羹味。端陽賜處多。</text>
<title>奉賡御製</title>,<text>閶闔韶光動。乾坤物意新。始看時取象。今作日爲人。蓂瑞千莖嫰。梅香萬樹春。太平民共樂。何處敢言貧。</text>
<title>奉賡御製</title>,<text>聖德今如此。微臣感不窮。須知太平處。唯憶感心中。喜極乾坤盡。歡知雨露濃。臣今拜稽首。恩寵幾人同。</text>
<title>泰慶殿入直。遇雨有感。</title>,<text>初春逢小雨。惻愴念何爲。見爾新年澤。知余舊日思。慈顔無復覩。齋殿有餘悲。終日坐惆悵。東風吹鬢絲。三四可誦。五六悲愴。</text>
<title>送悅上人</title>,<text>五㙜西首路。歸興眼前新。甁鉢行非遠。溪山自有春。野梅飄落雪。山雨點無塵。盡日吟遊處。相逢何處人。</text>
<title>奉賡御製曉雪</title>,<text>凌晨看六出。蕭洒滿空飛。似絮知無奈。疑花認却非。凝條添美景。盈尺始嘉幾。宸翰吟雖賞。還愁御萬機。</text>
<title>贈任童子 承旨之子。駙馬之弟。</title>,<text>童子精神秀。聦明與衆殊。已知騏驥種。不奈鳳凰雛。総角當時貌。登科後日途。他年獻賦後。名譽滿京都。</text>
<title>和浪翁 三首</title>,<text>兩岸俯江干。靑山一望間。樹含烟景淡。風送雨聲寒。何處情懷盡。玆時眼界寬。笑他名利者。憂患滿心肝。其二明月出江口。寒光照夜舠。波搖輕比錦。風急利於刀。遠浦靑蒲嫰。平堤綠柳高。孤吟過終日。回首意忉忉。其三交遊一浪翁。歸興十分濃。雲遠無多雨。花寒不禁風。鳥行猶踴躍。魚戱尙噞喁。時物雖然適。衰顔不復紅。</text>
<title>小祥日有感求和章</title>,<text>今朝祭小祥。練服亦堪傷。痛處心如渴。哀時怨更長。山川雲渺渺。㙜殿路茫茫。天地有時盡。吾心何日忘。</text>
<title>題畫蘭</title>,<text>幽蘭色奇絶。葉葉已生春。圖上看無厭。屛間態更新。芳姿期歲暮。高質感騷人。爲憶紉之佩。馨香誰與親。</text>
<title>題畫竹</title>,<text>瘦竹已如眞。揮毫墨色新。終知參造化。不奈挺精神。貞節應經歲。高標不受塵。孤心誰是伴。千載首陽人。</text>
<title>奉賡御製夢聖后韻</title>,<text>酸風吹落淚。一一也霑襟。㙜殿不復舊。音容何處尋。簷間雲影起。窓隙月光臨。見此念惆悵。誰能知此心。</text>
<title>奉賡御製泰慶殿有懷 二首</title>,<text>新霜與新露。感此一心傾。燈下淚不盡。窓前天未明。愁容多失色。痛哭亦呑聲。泰殿瞻衰服。君臣盡愴情。其二衰衣雖日久。哀嘆肯相忘。寢殿靑煙暗。空墻秋草香。音容逝已久。魂夢在乎旁。展轉不能寐。懷哉空斷膓。</text>
<title>仲秋日。泰慶殿入直有題。</title>,<text>渺渺齋宮裏。迢迢月共愁。直知心更苦。不覺淚雙流。淸影看無伴。哀情嘆莫儔。人間無此念。長念恨悠悠。</text>
<title>曹內侍彦挽詞 三首</title>,<text>之子已云沒。親朋哀未休。門庭人寂寂。雲月夜悠悠。金玉埋新塚。衣冠化古丘。聲名留不極。傳世又千秋。其二風流今已殞。吊客已盈門。四十人間世。千秋地下魂。龜蛇多至老。蘭桂苦先焚。明日加平路。哀歌不忍聞。其三自古善人少。天胡不假年。眼前無白髮。身後掩黃泉。零落嗟何及。凄凉恨有緣。吟魂招不得。風雨共茫然。</text>
<title>題咸陽曹使君送行詩卷</title>,<text>咸陽南去路。回首思茫然。官舍靑山外。郵亭白水邊。好詩應賦詠。嘉政願留傳。若道神明術。黃公可比焉。</text>
<title>題金內班。奉使南行詩卷。</title>,<text>征馬去翩翩。秋風落葉天。禽應啼竹樹。雲亦擁山巓。州舍荒林外。官橋野水邊。心知思魏闕。應早賦歸旋。</text>
<title>題高陽別墅</title>,<text>村巷少人跡。門前芳草多。淸風孤枕冷。殘日半牎斜。呼酒無多伴。耕田有幾家。長安回望處。千里暮雲賖。</text>
<title>慶會樓賞蓮</title>,<text>菡萏已開盛。樓㙜秋氣凉。橫斜欹玉砌。高下映金塘。淸露凝嬌態。輕風遞細香。君王愛馨德。壽酒更盈觴。</text>
<title>奉賡御製春雨</title>,<text>春雨微茫處。園林草自靑。煙光凝野屋。苔色上官廳。詩句欲何詠。酒杯難暫停。明朝花爛熳。準擬醉銀甁。</text>
<title>奉賡御製封送紅桃花兼贈一詩</title>,<text>上苑桃無數。春風雨正酣。千枝光更嫰。一簇畫難堪。戱蝶狂心足。遊蜂懶意貪。花前一壺酒。香味轉淸甘。</text>
<title>奉賡御製春日賜鷹一連莫謝</title>,<text>二月山梁暖。時哉雌雉鳴。溪花紅欲發。野草綠還榮。鞭馬去秦嶺。韝鷹過洛城。春風射鴈處。一發動弓聲。</text>
<title>奉獻喜雨詩</title>,<text>天意同人意。君心格帝心。還能修美德。何故到桑林。膏澤霈然洽。汪恩久矣深。蒼生忽相喜。今日已爲霖。</text>
<title>奉賡御製夏曉卽事</title>,<text>自得四時景。暄凉五月風。階前芳草綠。樓外夕陽紅。綠酒斟輕爵。金絲奏蜀桐。陰晴多變化。知是一天工。</text>
<title>送伯淵</title>,<text>故人亦流落。此別恨如何。黑雨眼前暗。靑楓江上多。天涯方寂寞。世路獨蹉跎。戀戀親朋意。思君爲琢磨。</text>
<title>春三月。功臣燕後。醉酒成韻。</title>,<text>池水綠於染。樓頭風日長。花光邀粉㓗。柳色妬鵝黃。高宴夕陽罷。九重春酒香。老臣扶醉去。一斗助吟腸。</text>
<title>寄德輿</title>,<text>膓斷又何時。新春恨別離。江上愁漠漠。魚鴈望遅遅。節物梅邊雪。年華鬢畔絲。君如遇叔度。爲我報相思。</text>
<title>詠禁中梅花 十首</title>,<text>宮梅一兩樹。先領早春開。孤萼知無伴。羣芳絶可猜。骨添微雨濕。香帶緖風來。盡日君王賞。輕盈如玉瑰。其二一朶出墻來。人知禁苑梅。風流三百後。標格百花魁。的皪添朝露。玲瓏絶點埃。餘香勝蘭馥。吹入栢梁㙜。其三梅也知誰種。丹露玉英。枝枝先借嫰。葉葉半含靑。政爾根從老。依然影蹔橫。天香知莫比。况復睿篇成。其四玉骨亦奇哉。高標不受埃。故將天下色。獨向禁中開。蝶使催香去。蜂媒待雨來。宮娥忌皎㓗。回首幾相猜。三四奇絶。豈徒句工。實是意到。至曰忌㓗相猜。則定有所指。其五片片絶纖塵。春回禁籞新。幽光隨御仗。香氣犯鉤陳。踈影迷金殿。寒梢繞玉宸。天然可愛色。應助聖吟頻。其六孤絶出羣芳。寒條映畫廊。元同雪邊色。爭奈雨中香。艶麗誇新態。娟姸洗別粧。彤庭久飄蕩。幾泛萬年觴。其七淸絶人誰識。孤標傲雪霜。此心終有信。他物更無香。芳意臨平砌。寒光倚短墻。禁林開處好。惟得望宸章。其八淡淡復踈踈。幽香凡不如。盤根託仙苑。孤蘂照金輿。奇品迎春早。和容借雨餘。誰令開玉質。粧點禁庭除。應有所指。其九春信到寒枝。蜂來自可知。但思開禁苑。不覺映天。宸翰題雲錦。宮娥奉玉巵。太平無事處。回望日遅遅。其十環翠亭邊樹。孤高不受塵。春風吹不盡。殘雪帶猶新。花重暮煙冷。枝寒啼鳥頻。君王遊豫處。馨氣乃臻臻。三四。自白居易句中。換奪得來。</text>
<title>寄表聖</title>,<text>庭下梧桐樹。蕭蕭風雨時。故人愁不見。何處報相思。閑裏三杯酒。吟邊萬首詩。音書望無極。回首鴈來遅。</text>
<title>五月七日。上賜新瓜一盤。紅燒酒一榼。臣婷不勝感激。謹賦詩以進。伏惟覽焉。臣婷拜手稽首謹上。</title>,<text>君王賜玉饌。此日飽眠何。紫酒浮香玉。靑瓜闢彩羅。今歲春氣甚寒。萬物遲生。五月七日。新瓜出焉。 物應隨義重。心亦感恩多。應笑西山子。空遺採蕨歌。</text>
<title>奉賡御製</title>,<text>物色仍驚老。風光亦惱人。從看一年夏。已改十分春。詩酒留閒意。軒裳誤此身。君恩知莫報。自恨兩毛新。</text>
<title>謝賜酒饌</title>,<text>王人來賜物。門外望依俙。樽酒藥香亂。盤魚腥肉肥。味多甘自適。恩重感何微。君賜頻充腹。西山笑采薇。</text>
<title>送烱上人</title>,<text>子道非吾道。吾心異子心。是知仁者樂。何愛隱居深。城市平生計。山林幾處尋。贈行無一物。回首一閑吟。</text>
<title>櫻桃</title>,<text>五月旱猶甚。櫻桃曾不肥。團團懸小樹。粲粲照深枝。園裏香芬郁。庭前色陸離。寢宮今未薦。莫使有鸎知。</text>
<title>送全羅都事</title>,<text>王事亦非輕。長行萬里程。江山秋雨後。煙樹暮蟬鳴。地曠分州縣。官淸美姓名。從隨按察去。能共慰民情。三四。酷似韋蘇州。</text>
<title>送人</title>,<text>臨歧送別處。楊柳政依依。立馬終朝恨。歸心何處期。江山烟雨晩。鄕路旅魂微。惆悵陽關曲。因君唱落暉。</text>
<title>奉敎雜題 七首</title>,<text>聞賣花聲城南又城北。處處賣花聲。紫陌聞初樂。深閨聽更驚。新音歸院落。佳節近淸明。誰見千枝品。紛紛萬價輕。訪安期生不遇煙霞無覔處。去去訪君還。但愛三山景。空懷九轉丹。偸生雖可樂。逆理詎能安。吾道非如此。相逢無處歡。非明識不能道。其高於秦皇漢武者歟。游高陽別墅退食自無事。郊原多勝游。前村人語響。春草鹿鳴呦。雲影依山盡。溪光遶竹流。桑麻蔭田屋。回首聽鳴鳩。能道村家景。侍宴太液池日永開淸宴。時平樂未央。禁池凝綠水。仙曲奏霓裳。晴柳垂天仗。祥雲捧玉皇。宮花頭揷處。身惹御爐香。得嘉兒熊夢乃依然。生男喜有緣。可憐眉與目。亦是性由天。人意聞家慶。吾心望汝賢。文章千萬卷。他日贈留傳。自負多梨花點綠苔園苑狂風起。梨花點綠錢。還如舞白雪。來作透靑氈。淡淡幽庭畔。蒼蒼小逕邊。須知可憐色。爭奈闘嬋娟。柳絮飛上苑春絮亂於花。隨風點點斜。飛來從上苑。落去向誰家。輕薄侵珠箔。悠揚度水波。韶光去無日。看此感年華。</text>
<title>謝賜醫藥。愈小兒病患。三首。</title>,<text>有兒初病起。忽忽感如何。况被深恩重。堪驚賜藥多。宸心人罔極。臣貌老還嗟。稽首念無限。看看雙淚沱。其二好生曰大德。孰不感君恩。到處仁風足。斯時睿澤臻。宸心憐眷重。兒子戲游頻。病起雖然樂。何知雨露新。其三金門拜謝處。人問汝何爲。我是君恩飽。誰能此樂知。癡兒初病後。明主賜恩時。今日心多感。從前賜藥醫。</text>
<title>奉賡御製元日</title>,<text>爆竹已將曉。天高風怒號。春雲猶亦變。臘雪已應消。萬宇韶光嫰。千林古木喬。從憐去年日。唯昨是何宵。</text>
<title>醉酒</title>,<text>何處難忘酒。園林日暮時。抱琴無客友。倚石對妻兒。歸鳥時應急。行雲自可遅。間中多渴熱。寂寞更題詩。</text>
<title>懷浪翁</title>,<text>近來宗室老。知我嘆相離。會面何時識。論情底處期。江山微雨後。煙樹夕陽時。對此亦惆悵。思君終日思。</text>
<title>兼司僕姜碩卿挽詞 三首</title>,<text>才藝又穿揚。忠誠爲帝王。如何百夫將。竟作萬人傷。蒿里悲長夜。佳城閉夕陽。哀歌聽不盡。挽者亦彷徨。其二魂去隨長夜。才䧺棄壯年。身雖此處變。名卽後來傳。埋玉愁何限。沉珠恨幾牽。萱堂白頭淚。一一轉凄然。其三逝景曾誰問。傷心奈此時。故人無復見。往事亦堪悲。丹旐翩翩去。凉風細細吹。蕭條九原路。惆悵白楊枝。</text>
<title>謝生日賜燕</title>,<text>玆辰吾以降。卅後又三年。眼底升平久。頭邊睿澤連。宮門恩賜酒。仙樂響連天。心感知何報。唯知忠亦然。</text>
<title>奉賡御製再題</title>,<text>羣物未應拆。此花先更香。細莖塗石綠。嬌蘂帶䧺黃。長短映詩筆。淺深凝酒觴。對之欲相翫。莫比佳人粧。</text>
<title>詠禁中亞梅花 此花開於梅後。俗以爲亞梅。</title>,<text>二月黃花發。人言是亞梅。枝頭鶯不語。花底蝶先來。可愛春前落。偏宜臘後開。古人多闕詠。吾獨暢吟懷。</text>
<title>送浩上人</title>,<text>無數名山好。名山到處游。煙霞心渺渺。風月興悠悠。飛錫靑林曉。擎盂黃菊秋。歸情不可極。此地肯遅留。</text>
<title>奉賡御製禁中曲宴</title>,<text>閶闔輕煙颺晩風。參差綠樹暎西東。庭前茗草纖纖綠。池畔荷花苒苒紅。四海歡娛千載後。一人誠孝萬年中。慈烏反哺恩無比。神聖傳來積善功。</text>
<title>奉賡御製秋日雜題</title>,<text>▣過梧桐葉葉衰。秋風鴻鴈去遅遅。踈▣▣裏添紅樹。高閣池邊俯綠漪。已覺禁中▣▣老。不堪城外夕陽隳。人生百歲只可興。役役悠悠何所之。</text>
<title>奉賡御製元日內宴 三首</title>,<text>乾坤和氣協新陽。風物煕煕禁籞香。閶闔九重迎木德。君王萬歲捧金觴。旌旗望見雲煙色。宮殿回看日月光。佳節已知供盛事。歡呼聖壽與天長。其二日華朝映五雲來。玉殿光回彩仗開。千歲君王稱聖德。九成歌舞進瓊杯。春風吹破龍池水。殘雪寒疑禁苑梅。佳節九重吟景物。詩才只獨媿鄒枚。其三令節三宮獻壽新。慈顔喜及此良辰。須知聖代樂更樂。秪捧萱堂春復春。天上龍章光化日。人間世事屬吟身。斜陽宴罷管絃散。醉脫宮袍歸興臻。</text>
<title>奉賡御製早春卽事 二首</title>,<text>觚稜闕角瑞光新。春物初姸隔暮晨。殘▣▣含梅欲動。東風吹送鴈來賓。寒雲傍樹▣▣亂。小雨催花物景親。時節太平無箇事。瑤池壽酒獻千春。其二日斜梅影轉西廊。春色初凝禁苑香。殘雪尙留金仗外。東風先到玉階傍。須知椒頌聯金闕。會見瓊漿泛玉觴。身世太平無一事。從敎風月貯詩囊。</text>
<title>二月九日。上行幸于臣之私第。臣婷不勝感激。謹賦四韻。一首奉獻。</title>,<text>是夢中耶非夢中。君王駐蹕喜無窮。門庭共被天恩重。隣里相驚睿澤濃。雲繞赭袍紅燦爛。風涵珠箔碧玲瓏。微臣感激徘徊處。稽首三呼遍華嵩。</text>
<title>奉賡御製卽題</title>,<text>聖代明明德化彰。諸公不獨愛巖廊。風雲慶會同千載。魚水相娛秪一堂。已喜宸章光燦爛。還看御墨色薰香。煕煕和氣王都滿。須用吟哦解綉腸。</text>
<title>奉賡御製寒食 二首</title>,<text>人言寒食與淸明。自古如今未及晴。何處曾聞闘鷄樂。今朝忽聽賣花聲。樓㙜歌管淸聲咽。庭院鞦韆綵索輕。爲問東風方浩蕩。從敎乘興更關情。其二一百五日寒食天。千門厨冷禁新煙。楡羹且看寒無飯。杏粥初疑冷不燃。幸被恩榮誇聖代。自慚衰病過流年。多情傷感知誰是。忽憶樽前開錦筵。</text>
<title>奉賡御製春日雜詠 二首</title>,<text>記得春來景未窮。九門明媚百花紅。堦苔深綠藏春雨。池柳輕黃颺晩風。樓外煙光濃淡裏。簾前雲影有無中。新雷昨聽中宵過。驚起森森盡蟄虫。三四巧藏颺二字。乃眼也。結句。語豪而意壯其二太液池邊颺晩風。春來小雨便濛濛。遅遅晝漏金門外。細細爐香紫閣中。暗綠輕黃隨地勢。深紅淺紫奪天工。禁中佳麗纖纖在。不奈淸樽咲語同。</text>
<title>春日禁中。偶題奉敎作。</title>,<text>太平時世日煕煕。問却春風百物宜。三殿花香紛漠漠。千門晝漏響遅遅。鸎穿細雨侵人過。絮逐游絲觸處飛。勝景由來多勝賞。君王此樂有人知。</text>
<title>奉賡御製詠牧丹</title>,<text>金萼重重似錦囊。玉階初見散天香。楊妃醉咲無多態。西子風流莫比粧。嬌艶縱留三月晩。濃華秪作百花王。年年可愛深宮裏。爲向君王照玉腸。</text>
<title>奉賡御製賦獻仙桃曲宴</title>,<text>閶闔雲開漏日光。蓬萊天近望蒼蒼。承恩侍客歡情洽。度曲佳人舞袖長。王母獻桃瞻殿裏。東韓閱樂近螭旁。宴中斯枝還爲頌。休問唐家記曲娘。</text>
<title>奉賡御製驟雨 二首</title>,<text>昨夜大風吹雨來。君王臨座侍臣陪。呼唬萬木聲交應。動盪千林響亂豗。飛雨滿沾金殿閣。狂雲先驟玉樓㙜。此間憂意朝廷念。誰飮黃流萬萬杯。其二朝來驟雨洗塵氛。樓閣淸凉罷熱炊。電色忽疑飛燧火。雷聲却似動邊軍。投林禽鳥喧無急。移穴蚯蛇去來分。物景悠然隨造化。南山霽後看行雲。</text>
<title>謝賜酒 二首</title>,<text>病軀危坐復何言。忽被君王賜上樽。只保微生非木石。那酬盛德似乾坤。筋衰已覺儀容陋。心耗還看物累昏。萬事縱然歸去好。獨留忠赤報君恩。其二不次榮華逈出前。傍人對我問胡然。儘知世事自興廢。獨被君恩無後先。樽裏黃流光灧灧。盤中玉尺色鮮鮮。沉酣德澤曾無比。願祝千年更萬年。</text>
<title>奉賡御製近體</title>,<text>五月四日。上賜御製近體一首。臣婷不勝感激。奉和以進。伏惟覽焉。金殿前頭日夕陽。晩來乘興亦何長。花香散亂飄深院。雲影微茫過短墻。無奈園梅初結子。不堪隴麥更添香。明晨魏闕趍朝去。回首眉間喜色黃。</text>
<title>奉賡御製 二首</title>,<text>五月望日。上遣人乃賜御製二首。臣婷不勝感激。奉和以進。伏惟覽焉。芍藥薔薇此處開。晩看風露入詩懷。文章豈必動千古。老病只甘斟一盃。蹔許軒裳同是伴。從敎風月與爲媒。回頭望闕雙雙拜。澆酒焚香夕照來。其二留連光景竟如何。政是春歸欲夏初。田麥登時風澹蕩。園梅熟處雨殘餘。人多望重愁讒謗。我獨身閑脫毁譽。幸被聖君恩顧重。豈辭華髮曳長裾。嗤世人貪名冒利而被讒。誇一身無毁無譽而自在。</text>
<title>奉賡御製端午雜詠</title>,<text>門前艾虎又端陽。紅藥階邊過雨香。閶闔薰風來御閣。君王旨酒燕公堂。誰將角黍纏金縷。又喜香蒲泛玉觴。不用離騷吟咏久。今朝樂事眼前長。</text>
<title>奉賡御製詩一首</title>,<text>欣欣草木幾回榮。風物看看不世情。墻外有花來小蝶。門前無雨聽新鸎。趍朝此日對賓客。退食何時思弟兄。我欲江湖獨歸去。君王耳目豈能聽。</text>
<title>奉賡御製卽事</title>,<text>薰風樓閣帶斜陽。雨後階除草木長。牎外流鸎歸去晩。簷前巢燕往來忙。池塘荷葉紛紛綠。庭院槐花嫰嫰黃。景物回看如有意。九重須獻萬年觴。</text>
<title>應製後賦得一律奉獻</title>,<text>金碧樓㙜五色開。珠簾半捲綵雲來。人間韶曲聞仙仗。天上流霞滿御杯。共道歡心曾跌宕。須知樂事更徘徊。月山詩語眞麁拙。欲賦賡歌愧不才。</text>
<title>奉賡御製旱中有懷</title>,<text>太平民物樂無愁。旱魃爲灾亦靡尤。六事縱然明主責。三農還有歲時秋。今朝綠浪搖香麥。他日黃雲漲熟麰。欲見田家回望處。明朝一雨晩來收。</text>
<title>高陽路上奉賡御製近體</title>,<text>高陽景趣畫圖中。十里秋風興不窮。南澗淸流凝粉壁。西山落照近房櫳。驚心白髮悲殘景。回首靑雲入漢宮。衰病不禁增戀闕。孤忠肯詐餙微躬。公三十五而卒。尙靑春綠鬢。而乃曰白髮悲殘景。豈▣▣耶。</text>
<title>奉賡御製禁中八詠</title>,<text>禁籞晴雲曳曳溶溶入禁闈。葱籠五色映羅幃。風前散作霞千疊。天際來成錦一機。纔向小䆫籠夜月。每從深殿襲香衣。終朝坐對雙龍闕。回首園林觸處飛。</text>
<title>奉賡御製秋夜雜題</title>,<text>卧聽宮漏響錚錚。起想君王侍六卿。淸露玉階聞墜葉。秋風羅幌見飛螢。無端宿鳥凭誰語。多事寒螿伴爾鳴。莫道貪凉閑坐久。也應風露屬宮城。</text>
<title>[奉賡御製禁中八詠]</title>,<text>御溝流水一渠寒碧映雕甍。脉脉涓涓氣象淸。瑩色照雲光皎潔。寒聲敲玉響琮琤。穿流苑外含雲過。分出城邊漾月明。會見龜魚游泳處。碧梧陰轉鏡光平。龍樓夜月禁掖西風月滿樓。蒼茫夜氣遠浮浮。人間髣髴金波動。天上分明寶鑑流。影轉珠簾光欲缺。明翻白髮意何羞。吟哦竟夕慇勤賞。直到蓬萊第幾洲。鳳闕晨鍾長樂踈鍾夢裏淸。曉來和韻出宮城。彤庭響盡晨光動。靑瑣聲寒霧氣晴。已識含風隨處運。從知應律自天成。人間遙想朝天客。銀燭光中佩玉鳴。金殿落花宮殿微茫細雨中。曉看桃李逐殘風。數枝簾外關心綠。一點階前照眼紅。流水芳塵俱衮衮。東風斜日轉怱怱。春歸可是供吟興。蜂蝶忙時恨不窮。玉階芳草萋萋苒苒玉階前。雨後風前特地鮮。庭際煙叢應淡淡。䆫前露葉更娟娟。花間細細靑於染。苔外纖纖碧更芊。日暮宮娥隨處踏。羅衣疑是降來仙。宮門晝漏宮中日暖漏聲長。時有金爐起炷香。花外牽聲來御殿。簾前引韻到金牀。銅壺渴處春風散。銀箭傳時午夢凉。喜得禁庭無一事。從敎風景落宮墻。輦路春風宮殿深沉白日遅。春風輦路弄花時。神機蕩漾飊金殿。和氣融怡遍玉墀。輕透錦袍知有幾。暖穿烏帽見如誰。君看禁籞無尋處。楊柳輕黃尙一枝。</text>
<title>奉賡御製八月詠菊花</title>,<text>一枝黃菊雨餘開。此日看看泛酒杯。何故節前金蘂發。不堪䆫外夕陽頹。香飄深苑階前路。影倒淸樽月下㙜。認取九重看更好。君王馨德可爲媒。</text>
<title>奉賡御製秋日雜題 二首</title>,<text>斜陽一陣動薰風。春去秋來亦化工。天地九州同淡蕩。君臣一德更寬洪。園林缺處雲煙黑。霜葉飛時錦繡紅。爲報禁中無事久。黃花樽酒與人同。天地九州。君臣一德。自是佳對意廣。其二金風落葉滿空庭。䆫外斜陽半鑑明。千點落霞簾外散。一鉤新月樹端生。九重宮闕心長戀。千里江山夢未成。欲識禁中秋景好。丹楓黃菊似紛爭。</text>
<title>奉賡御製賜葡萄一榼</title>,<text>纍纍珠實散如雲。釀醁須看翠色薰。西域來時驚戢戢。凉洲熟處惹紛紛。長條雨後添芳色。枯葉蟲前化繡紋。若說上林多種此。碧筠籠裏送淸芬。</text>
<title>奉賡御製秋日</title>,<text>蜂蝶摧藏百卉腓。可憐秋後景依依。開將菊蘂籬邊笑。吹殺霜風鬢畔歸。累病豈忘長日患。留詩忽憶後人譏。終朝望闕心如渴。魂夢時時向北飛。</text>
<title>奉賡御製賜詩一首</title>,<text>身閑心遠地常幽。勝事還如水自流。多病暮年思魏闕。一秋風景滿高樓。靑天雲破斜陽景。黃葉霜添老樹秋。試問禁中何最興。樽中綠蟻晩浮浮。</text>
<title>奉賡御製秋日雜題</title>,<text>秋入園林錦繡新。西風節物更宜人。黃花綠酒添佳興。白髮靑衫感舊晨。無奈禁闕心欵欵。不曾江海夢頻頻。君恩欲報知難報。他日耕田卧富春。</text>
<title>奉賡御製禁中秋夜</title>,<text>轣轆宮車響遠雷。長門雲月望中來。風簾捲却低簷額。霜葉翻回落岸隈。佳景漸消楓岸露。寒光都逐菊花杯。此中曾記歡娛處。休恨樽前白髮頹。</text>
<title>高陽途中奉賡御製</title>,<text>西風吹老菊花時。又見斜陽入薄帷。身與病讎難偃蹇。心爲貧約自謙卑。家中有婦稱憂患。門外無人問瘠肥。一見宸章深有感。還憐鶴髮與鷄姿。</text>
<title>奉賡御製 三首</title>,<text>連日病卧。未得詣闕。上遣賜御製三首。臣婷不勝感激。謹和以進。伏惟覽焉。南䆫病起夕陽來。樽酒家貧只舊醅。兩眼昏花成爛熳。一心冰炭尙胚胎。閑拈禿筆沾烏玉。忽詠新詩訪野梅。已想禁中多勝事。可須宮醞進金杯。其二宮中佳氣想悠悠。欝欝葱葱興未收。殿上壽觴臨御座。簾前風景滿樓頭。九重閶闔雲煙晩。千里江山歲月秋。老病秪今思魏闕。他年豈曰賦歸休。其三無奈黃花晩更芳。秋風景槩助詩膓。雲黃似畫連城底。山翠排螺入座傍。魚戲翠潭驚驟雨。鴈飛碧落近斜陽。禁中咫尺歡娛地。欲見樽前獻玉觴。</text>
<title>奉賡御製太上大妃殿進宴卽事</title>,<text>須識昇平物物宜。自然天造更無私。春添禁柳生新意。雪與寒梅遍舊圍。已許臣隣齊舞蹈。從敎文武戒恬嬉。君王更奉慈闈樂。此意臣今願莫違。</text>
<title>奉賡御製詠梅竹有作</title>,<text>苑中梅竹可爭魁。梅已先春竹外開。踈艶定隨風雨暗。虛心應待雪霜來。風流自有知人樂。天下何曾見物絯。最好知音明月裏。可堪淸影入深杯。</text>
<title>高陽道中奉賡御製</title>,<text>今朝雪意更漫漫。又見東風特地寒。千里山光無限賞。四郊雲物儘堪觀。酒盃到處狂心樂。詩筆傳時墨跡刓。喜笑仰天歌聖德。分明昨夜夢朝端。</text>
<title>奉賡御製除夕守夜</title>,<text>迎新守舊問何人。回首宮門咲語頻。爆竹數聲庭下盡。燃燈萬火眼中新。杯傾竹葉疑無酒。盤奠椒花又是春。知道太平無限好。天時人事更相親。</text>
<title>奉賡御製立春詠雪</title>,<text>靑春葭琯動浮灰。白雪空庭又下來。寒表農祥期節物。和迎木德爲民財。微黃乍著宮門柳。太白初零禁苑梅。認得明朝看物意。一番陽氣喚新雷。</text>
<title>奉賡御製詠梅花</title>,<text>誰見梅花雪後開。九重香氣暗空來。風霜苑裏看無厭。桃李宮中也莫猜。皓艶只憑三白後。冷香誰作百花魁。侍臣吟對淸如玉。日日君前一飮杯。</text>
<title>奉賡御製賜詩一首</title>,<text>今朝有疾不詣闕。明日趍朝安敢辭。平生白髮我雖老。一片丹心人共知。院落春光幾多景。池塘冷氣生流澌。人間景物且無盡。此處太平吟好詞。此拗體也。古人云才小者不能爲之。此篇氣勢頓挫可喜。</text>
<title>奉賡御製雜詠 三首</title>,<text>金宮玉闕瑞光橫。天地絪縕品物生。殘臘曉雲看有象。春風晝漏聽無聲。太平歌頌知何意。竟日歡娛亦大情。莫道唐虞千載事。今朝政化可儀刑。其二四方今不用干戈。萬古歡聲此處過。流水高山長作曲。陽春白雪自成歌。九重宮闕開三殿。千里雲煙屬幾家。朝野昇平眞有象。乾坤物物揔時和。其三蓬山徑路可追尋。此處曾無歲月侵。觀景也知詩緫好。傳盃莫惜酒盈斟。梅花臘信看應好。柳眼春光見幾深。老境縱然無所興。思君不减古人心。</text>
<title>奉賡御製賜錦囊有作</title>,<text>君恩賜物到臣家。稽首驚心落眼花。宸翰天章光日月。錦囊新㨾闘雲霞。長吟大句思無盡。垂帶雙絲色絶瑕。堪咲屈原歌楚語。紉蘭結茝影橫斜。</text>
<title>奉賡御製詠雪</title>,<text>雲容雪意兩相催。天上誰敎六出來。千里江山明皓皓。九重宮闕白皚皚。簾前素月銀蟾冷。園裏寒梅玉樹開。喜得豊祥佳節意。明年麰麥已胚胎。</text>
<title>奉賡御製詠雪有作</title>,<text>紛紛六出墮空來。樓閣階除玉色堆。殘日宮門千樹柳。春風上苑一枝梅。踈簷冷結冰條斷。喬木寒巢鵲翅開。莫羡梁園樽酒興。君王此地可金盃。</text>
<title>奉賡御製雪中觀妓</title>,<text>紅粧雪裏妬靑春。一段風流政可親。何處鄭聲能亂雅。誰敎尤物足移人。貪看芍藥臨風咲。愁傍楊花觸處新。最愛歲寒生艶質。不須歌舞待芳辰。三四可見學力。至於五六。則換奪牧之句中來。</text>
<title>奉賡御製觀大學一首</title>,<text>親民一句意分明。治國先知格物情。須使心源歸皎潔。從敎學力務硏精。商量墜緖思何盡。培養功夫問更醒。會見君王勤業處。祥雲瑞雨滿宮城。深於聖學。有如是夫。五六雖用文公次鵝湖詩中語。鍊熟殊不覺也。</text>
<title>奉賡御製立春卽事</title>,<text>日射宮門霧脚長。東風寒雪又微陽。黃柑釀酒添金爵。玉琯飛灰近御香。萬屋葦桃猶在戶。千門椒栢已稱觴。佳人剪綵成花勝。斜揷金釵更斷膓。</text>
<title>三大妃殿進宴卽事</title>,<text>一奉慈闈喜色新。蟠桃萬古自長春。遅遅瑞日籠金殿。藹藹祥雲入紫宸。是處霞觴供壽酒。他年鶴筭等靈椿。人間歡意無如此。誰羡麻姑降日辰。</text>
<title>御前奉命卽書</title>,<text>朝來閶闔動秋光。風景新如五月凉。臣子微吟雖不倦。君王樂事肯相忘。詩書慣習超千古。仁孝生知遍四方。最好慈顔歡樂久。萱堂壽酒滿金觴。</text>
<title>御前探賦</title>,<text>老去心情似壯年。君前稽首倍欣然。一吟下筆詩三百。萬壽稱觴酒十千。聖代卽今遵禮樂。微臣何處卧林泉。徘徊欲去不忍去。只是君恩無後先。</text>
<title>題韓相公燕京使還詩卷</title>,<text>明君事大盡忠誠。奉使賢才亦有名。鶴髮三朝金印重。燕山一路馬蹄輕。天威近處風霜凜。春色和時雨露榮。見說公歸霑聖澤。歸來須語樂昇平。</text>
<title>送子奫浪翁游松都</title>,<text>松都一路半旬程。送爾今朝莫愴情。樽酒別愁身外盡。秋風華髮眼前生。長湍日落天低水。嵩岳雲深雨過城。何處登臨可懷古。長源亭畔草靑靑。</text>
<title>寄浪翁 二首</title>,<text>今年人事去年同。病裏憂愁亦自攻。酒禁政嚴心寂寂。詩吟獨苦恨忩忩。簷前風暖鳥聲碎。簾外日高花影重。賴有故人音信在。相思豈必奏絲桐。其二新春佳氣日徘徊。又見東風百物催。君或過門吾甚喜。我雖無酒子頻來。吟詩處處堪乘興。對景時時却放懷。前日相逢忽如夢。今朝握手更傳杯。</text>
<title>齋宮夜題</title>,<text>殿前齋舍苦蕭條。况此焚香坐寂寥。風撼畫廊聲切切。雨經苔瓦響蕭蕭。池塘物色添新水。烏鵲園林變舊巢。問到四更蠲祀事。我今誠意亦何銷。</text>
<title>題畫</title>,<text>高山流水小溪橋。過客乘驢一逕遙。巖石隨君看細細。峯巒勞我望迢迢。靑林茅舍依蒼壁。紅日浮雲上碧霄。已識此間多勝景。也須吟咏樂陶陶。</text>
<title>奉賡御製梅花</title>,<text>昨夜條風滿地來。上林梅蘂一時開。重重已似春光近。皎皎還如雪色堆。踈影可堪臨水畔。淸香應有滿墻隈。禁林長夜淸如水。莫向西湖首獨廻。詠上苑梅。不當如是乎。處富貴中。便有出塵想。</text>
<title>池塘生春草</title>,<text>夢裏池塘春草生。覺來吟咏更堪驚。晴波細透纖纖綠。曲徑斜分苒苒靑。古道詩人無限意。愁傷醉客幾多情。斜陽去後經微雨。煙外萋萋翠色橫。</text>
<title>奉賡御製遣興一首</title>,<text>三韓今日太平功。四海歡娛壽域中。民物千年涵聖德。文章三代藹遺風。君臣禮樂超前後。天地陰陽與始終。唯有上林佳氣滿。春風花柳遍無窮。</text>
<title>寄內侍諸大人</title>,<text>黃門尺五去天低。望望聲名北斗齊。樽酒每從花底飮。詩篇曾向壁間題。閒看雨燕㘅泥去。咲聽宮鶯傍柳啼。喜沐恩波隨處洽。還堪滿袖御香携。</text>
<title>因宿酲。未及早朝。追恨有賦。</title>,<text>餘酲未解過鷄晨。卧却回頭問紫宸。未及早朝遅慢罪。更吟佳景太平春。明時君相憐衰質。勝地樓㙜壓海濱。報爾宜將身早退。不須後待鬢如銀。</text>
<title>奉賡御製早春卽事</title>,<text>朝旭初昇映赤扉。新春物態故無違。池邊細草靑抽葉。園裏長條綠換衣。已見畫梁雙燕過。更看深院幾人歸。昇平是處物無盡。自是君王臨萬機。驅民物於煕皡。譬君德於造化。</text>
<title>奉賡御製詠物 十首</title>,<text>銀河耿耿銀河玉露新。迢迢一水隔長津。鴛鴦機上分星影。烏鵲橋邊帶月輪。皓潔可堪光不變。冷寒誰愛色無垠。乘槎若吊波靈客。爲憶幽蘭佩取紉。新月初昇缺月映林端。白露黃昏冷未乾。魚戲池塘明處躍。龍愁雲霧暗中蟠。樓高玉玦光飄散。簾捲銀鉤影緲漫。最恨夜深沉沒久。任敎風雨五更寒。結句含不盡意。水中雲斜陽霽色報新秋。一帶輕雲映古湫。天外有峯光點綴。水中無地影遲留。濃遮晩浪分潭曲。淡撥淸漪隔岸頭。若訝凌波仙子韈。可須乘興泛蘭舟。三四奇古可誦。月中桂廣寒風露透根濃。玉宇塵埃氣洗空。雲葉冷含千里月。天香吹送五更風。光飄玉殿驚棲鵲。影落金門響砌虫。每向夜深淸賞久。吳剛斫斧有無中。霜華重重冷氣滿瑤墀。園裏寒花萬木知。金殿千門光錦帳。楓林幾𡬾映高枝。無香未伴寒梅骨。有艶還同越女肌。最恨五更鷄唱曉。還從淸露濕塵泥。雪珠紛紛庭戶已如塩。又作珠璣入畫簷。淅淅寒聲鳴碧瓦。踈踈淸響動珠簾。銀燈冷作蘭膏暗。金屋寒侵玉指纖。已向天公問豊歲。不須風雨怒飛廉。斷虹纔從小雨帶新晴。五色雲頭萬丈橫。夏見冬藏如造化。連空倒海是元精。光含北闕輝天仗。影落西山貫曜靈。可笑素光凝寸景。荊卿易水慕功名。全篇豪壯。起句似低弱。讀第二句。益見奇絶抑揚可喜。流星銀闕茫茫玉宇寬。星辰粲爛紫金丹。明流彩帳光無穩。分入羅幃影未安。瑞彩可涵黃道逈。晴輝遙向紫宸寒。須知瑞應皇圖永。萬歲祥開屬九韓。輕煙一色籠春又帶秋。春朝秋夕似含愁。靑山寺外紛紛起。黃葉溪前冉冉流。桑柘千𡬾橫一抹。江湖十里罩重樓。天邊好去雙飛鴈。落處茫茫已失儔。細霧夢罷披衣坐待明。曉天飛霧入高城。終南豹跡朝朝隱。巫峽猿啼夜夜聲。茶竈舊年隨火暗。吟牎幾日帶煙晴。敲扃縱有留連客。門暗何須倒屐迎。</text>
<title>奉賡御製詠物 十二首</title>,<text>蛙蛙鳴聒聒枕邊聞。幾處繁聲到夜分。喧雨也能喧鼓吹。爲公非是爲功勳。虵逢草徑愁兼恨。蟾共池園喜亦欣。已向浮萍風約處。可堪隨意任成羣。能免風波。得意自恣虵五色斑虵上築塲。幾廻穿穴過園墻。劉奴藥草聞梁國。神嫗悲心向沛鄕。巨象呑時行躑躅。崑崙觸處走劻勷。春風花逕盤形貌。麋鹿相逢也懼惶。蠶三眠三起洞房深。雨過桑壇葉葉吟。長日吐絲非己利。一時成繭濟人心。須知織婦先修館。羞見耕夫已汗襟。好是功成身已退。人間炎熱日相侵。詣理若此。蟬垂柳城頭日暮吟。行藏多是故園深。凄凉解噪依殘景。斷續成音幾綠陰。心似首陽難食粟。翎如宮鬢不勝簪。西風別苑無窮思。一片鄕愁惹起心。蜂二月園林得意迴。喧喧却似響春雷。臨風避雨歸花苑。與蝶偸香上粉臺。綉幕陰中紛更戀。羅幃密處去還來。可憐桃李芳菲處。應爲韶光作好媒。蝶徘徊園裏艶陽時。趁日林鸎得自窺。簾幕煙籠楊柳巷。池塘雨過杏花枝。春心富貴愁無盡。雅態風流興未遅。縱喜韶光能爛熳。天公於汝更何私。蜻蜓亭亭欵欵夕陽明。過後池荷冉冉馨。翅薄似煙光艶艶。身輕如舞態盈盈。朝穿繡戶開雙闕。晩弄晴暉落禁城。向晩薰風歸處好。淸秋急雨灑寒聲。蟋蟀喞喞寒聲怨暮秋。人間役事始知休。五更咽處迷寒壁。一夢驚時捲小幬。心事也催新婦感。寒吟直起旅人愁。田家物物皆如此。應向西風問蓐收。蜘蛛年年織網結簷隅。處處家家滿路衢。牎外藏微身獨穩。空中作巧足堪趺。佳人喜祝知佳節。小雨霑絲綴小珠。何不似蠶功濟世。堂前織縷喜家妹。燈蛾無端着意向光明。一點斜回過短檠。已恨細形燈下滅。不如長股草間鳴。空廊過處煩飢鼠。曠野飛時滿熟秔。見爾吟哦思好句。至今東野有詩名。狀物次韻尤難。此十二首皆押穩。而名字不着物益佳。豈非學空吟冰柱憶劉叉者乎。蠅初乘炎熱自生生。又作營營逐物情。盡日尋香爭酒肉。終朝引類過陰晴。誰家怒劒翻輕翼。何處凝屛響細聲。已向官家觀大赦。靑衣童子已無名。蚊炎天可愛夕陽頹。飛過黃昏暮色催。隱耳喧雷回枕去。囋膚長觜向人來。䆫間飽後曾何恨。燈下飢時乃亦哀。明發羣飛何處去。秋風四璧滿塵埃。</text>
<title>世子封冊後。進宴日近。先作律詩奉獻。</title>,<text>慈闈樂事竟悠悠。又見靑宮喜色浮。河海同淸歸百歲。風雲慶會亘千秋。休嗟鶴髮朝朝散。自侍龍顔日日游。二月禁城春似海。壽筵先捧紫金甌。</text>
<title>世子封冊後。請宗親府進宴。</title>,<text>靑宮喜氣屬無疆。况盍宗親賀聖王。慶處頓思稱鶴筭。樂時還請獻金觴。天顔一咲歡難盡。萱殿千秋喜不忘。願想君臣休戚意。更催懽宴樂聲長。</text>
<title>奏聞使韓上黨餞宴闕庭奉敎有作</title>,<text>三朝勳舊老如神。况復今朝寵渥新。餞席蒙恩瞻黼座。都門惜別管靑春。絲綸捧去趨天北。雨露霑期樂海濱。預想邦家稱慶處。儲宮喜氣屬君恩。</text>
<title>世子封冊日肆赦一國</title>,<text>一爲儲宮寵命新。遐方肆赦出殊恩。風雲已改乾坤色。雨露同沾草木春。州裏烏啼應似舊。筆端蠅集又如神。黃泉白骨分明感。何况生前縲絏人。</text>
<title>和浪翁禁中卽事</title>,<text>平生莫說好神仙。此地人間喜有緣。已識百篇能玩景。更須三斗始朝天。靑春鳳闕幾時詠。明月玉堂何處眠。喜報苑梅如有意。可憐吟詠亦須編。</text>
<title>奉賡御製春日偶題</title>,<text>閶闔輕陰拂曉晴。春風柳絮惹宮城。池塘雨後添芳景。園苑花間見物情。萍葉政看隨水運。葵花可愛向日傾。紛紛物色知無盡。須向樽前倒玉甁。</text>
<title>次達城奉送上黨韓相國詩韻</title>,<text>一節聲名遍海東。平生出處冠諸公。嘉謀已就經邦術。專對能成奉使功。渺渺燕京歸路遠。茫茫鶴野暮煙空。懸知此去心無限。回首淸宵憶禁中。右東韻維岳精靈降所鍾。英豪人物屬遭逢。名超一代身尤重。功貫三朝爵厚封。奉使燕京催去馬。朝衣鳳闕仰飛龍。此間專對如君少。才德兼爲萬代宗。右冬韻已識才高鼎易扛。可將心志比長江。虞時稷契應堪伴。漢代蕭曹亦是雙。金闕拜時瞻日月。關山廵處擁旌幢。須知名譽光靑史。今日朝天入帝邦。右江韻麟閣丹靑一段奇。每因憂國費心思。塩梅調鼎三韓望。使節還鄕幾日期。身向帝庭愁彼此。心懷宗社念安危。不須靡盬論心事。自有元勳在鼎彜。右支韻冠盖忩忩辭禁闈。都門上馬涕沾衣。河橋細柳初飛絮。賓館新花幾度薇。千里徘徊持玉節。九重咫尺望天威。勤勞從此全臣節。始信高名萬古稀。右微韻長日趨朝侍玉輿。今朝出使播名譽。都門惜別將杯酒。何處相思寄尺書。煙送驛程依岸柳。雨添春水上潮魚。江山行路多情思。回首家鄕萬里餘。右魚韻心懷一節是良圖。千載風雪志合符。自信忠誠能許國。人知言行可爲樞。休論漢代蕭張策。不羡虞家稷契謨。奉使芳辰趨帝闕。燕京花柳滿天衢。右虞韻平生豪氣貫虹霓。足踏雲衢最上梯。雙闕望開靑瑣闥。九重榮捧紫封泥。聖朝人物知誰似。奉使才名不可齊。遙想帝鄕歸路遠。漁陽古𡬾夕陽低。右齊韻一代功高孰與儕。陰陽爕理盡和諧。腰垂紫綬歸黃閣。身近龍顔拜玉堦。鳷殿拜辭歸海內。燕京望到指天涯。華人爭覩三韓使。弭節分明與道偕。右佳韻公意雖然愛釣㙜。君恩寵爵列公台。朝中物望尊黃閣。堂下薰風動綠槐。報國已思憂國意。逢時還用濟時才。共言承命朝天去。原隰驅馳幾日來。右灰韻知君才智已如神。久作三朝社稷臣。麟閣雲㙜飄白髮。金章紫綬照靑春。會看奉使歸心切。更見昇平喜氣津。迎送驛程留去旆。郵亭月色夜如銀。右眞韻累朝身世作元勳。好展經綸佐聖君。眼見九重明日月。心期千載際風雲。衣冠馳道聞淸蹕。旌鉞邊方靜塞氛。况又燕京持節去。還堪淸譽復馨芬。右文韻雙闕初辭出國門。城頭飛盖已蕃蕃。分襟肯惜題詩句。臨別還愁罄酒樽。使節軺車千里去。故鄕風物此心存。可憐桃李無情思。應對春風滿故園。右元韻身在公台総百官。好將風彩耀朝端。麒麟郊藪光毛角。鴻鴈雲霄振羽翰。晩歲已敎雙鬢白。孤忠只許片心丹。明朝上國觀光去。回聽金門玉佩珊。右寒韻名望如山不可攀。知君憂國鬢成班。從敎相業思房杜。不用才華數馬班。待漏衣冠留閣上。待朝環佩響雲間。想應明日趨天北。回看鶯花禁裏閑。右刪韻專對誰人似子賢。觀光亦在太平年。宮袍拜賜金門裏。嵩岳齊呼玉堦前。花雨香聞雙闕外。蕭韶響奏五雲邊。分明稽首沾恩渥。回望威顔咫尺天。右先韻警蹕聲高動碧霄。羣臣劒佩政趨朝。春風刻漏傳三殿。仙樂吹簫響九韶。閶闔雲開尊象闕。羽旄風定簇鷄翹。衣冠班列徘徊久。白髮飄然映珥貂。右簫韻知音吾似皷絃匏。况說傷心送遠郊。官路驛程紅杏雨。郵亭旅館綠楊梢。楡關曉日馳飛馹。灤水新潮上怒蛟。行近帝庭增眼界。神京壯麗已山苞。右肴韻才名一世冠人豪。憂國今來嘆二毛。功業可能齊丙魏。文辭曾不數劉曹。心知使節山川遠。眼望燕都日月高。行到皇京應感激。天香雨露滿宮袍。右豪韻山海重關望更峨。遼陽一路又經過。行裝擬渡三叉水。使節親臨八曲河。世上功名同日月。人間行路攪風波。長亭樽酒情千里。一曲驪駒不忍歌。右歌韻太平風物盡繁華。好去燕京樂更加。金殿雲開瞻綉扆。瓊巵酒滿看流霞。春風詠物詩如錦。晴日揮毫字綰蛇。共說三韓持節客。欣逢泰運亦亨嘉。右麻韻黃金宮闕是神鄕。又望迢迢白玉堂。明世朝廷滿鵷鷺。平時邊鄙隱豺狼。須知白髮懷鄕土。自見丹拜聖皇。寵極鴻私知莫報。還看雨露亦恩光。右陽韻萬壽山高壓帝京。幾番翹首望崢嶸。煙光縹緲迷宸殿。春景芳菲入錦城。千里歸心隨按節。玆游樂事冠平生。公歸稽首皇威近。恩許朝班亦寵榮。右庚韻憂國由來兩鬢星。還堪敷奏達天庭。時平喜見乾坤泰。道合欣看日月寧。仁藹八荒開壽域。恩深四海感神靈。三呼三祝聲無盡。應聽雲間響迅霆。右靑韻華髮雲㙜喜可登。多君禮貌匪驕矜。燕都奉使知無伴。候館歸程得幾朋。千疊雲山應窃窕。一鞭征騎已驍騰。鄕心欲說思無盡。風雨孤窓半點燈。右蒸韻休訴當筵酒百甌。離亭落淚向西流。相逢相別仍多恨。時止時行自有謀。千里長程持玉節。一汀春水滿沙鷗。君歸若渡鴨江去。風景吟詩也有求。右尤韻一唱陽關三疊吟。送君西去復傷心。溪雲拖日連天錦。官柳垂絲拂地金。鶴野望時烟𡬾遠。燕京到處帝關深。會同公館登臨久。終日思歸恨不禁。右侵韻已見仁風自廣覃。恩深雨露喜滋涵。光懸玉佩羣臣百。聲振山呼萬歲三。雲闕笙簫聞咽咽。春風花柳任酣酣。觀光他日歸來好。才德俱高不可慙。右覃韻聲名赫赫具民瞻。奉使才華亦可兼。行望帝鄕何日盡。閑持玉節幾時淹。九天雨露藩邦感。千里要荒聖化漸。預想吟鞭歸處遠。幽燕細草碧纖纖。右塩韻高才元似奏英咸。又覲天庭說至諴。功重太山光史筆。心同淸鏡出塵函。歸情曉雨寒吹鬢。征路春風暖透衫。嗟我送君惆悵久。空餘病卧落涎饞。右咸韻</text>
<title>和浪翁春晩卽事</title>,<text>逢春還覺送春歸。回首西城落日輝。微雨桃花飄苑𡬾。輕風柳絮點人衣。林間遠見鶯兒去。梁上新知燕子飛。已矣老翁衰病久。還慙自負醉芳菲。</text>
<title>次文內侍見贈</title>,<text>長隨玉輦步昆明。每得承恩荷寵榮。年老心神俱未减。歲寒松栢幾同盟。應看禁闕靑天逈。也聽朝陽彩鳳鳴。靑瑣坐來無箇事。槐陰綠𡬾滿蟬聲。</text>
<title>奉賡御製賜餞扈駕溫井</title>,<text>遠想溫陽客路寒。東風馬首月團團。驚心曠野春前憶。回首長安日下看。去日漸如風送雨。歸情還似水生瀾。君王餞賜宮壺醞。稽首微臣亦盡歡。五六何新語之能至此也。</text>
<title>二月十六日。三殿駕幸溫井扈從。路上作。</title>,<text>三宮法駕出都城。千騎駪駪作隊行。遠近風煙長路合。高低紫翠暮山橫。靈泉自古深無極。玉輦從今喜易成。幸許小臣參侍從。溪山勝處可吟情。</text>
<title>發稷山縣</title>,<text>郡城初發馬蹄輕。山色凝眸數疊靑。林鳥有情啼白晝。野田無地不春耕。千層翠羽凌風徤。三殿雕輿映日明。勝處可堪參扈從。吟哦盡日莫忘情。</text>
<title>溫井行宮奉賡御製 四首</title>,<text>原城君安仲敬來自京師。承上旨問安三殿。旣而乃賜御製四首。臣婷拜手和進。剪剪輕陰一幕籠。遲遅物意共春風。高低野草自然碧。遠近山花無限紅。是處班鳩催雨脚。何時布糓促農工。微臣幸此來千里。魂夢須知遶紫宮。其二歌頌昇平是古風。不才如我政倥倥。宸章且使人心感。天意從敎物色同。已遣春光歸處好。須知造化本來公。長安望極心無盡。千里雲山自北東。其三今朝萬里作行人。誰識君恩感激新。一札宸章眞有象。三春景槩緫無塵。臣心喜矣無如樂。君寵榮哉豈恨貧。已久侍臣參扈駕。行宮野色管靑春。其四扈駕長途作遠行。春風曠野變陰晴。遲遅白日三春景。處處黃鸝百囀聲。無奈愁心煙雨暗。不堪歸路馬蹄輕。長安望極知何處。猶是人間數日程。</text>
<title>寄浪翁</title>,<text>曾隨法駕到南州。又見靈泉決决流。湯井春歸堪作詠。長安路遠尙回頭。雲含江樹看無盡。目送歸鴻望不休。千里相思無處見。人間始識別離愁。</text>
<title>寄同行任相公</title>,<text>湯井春深物色姸。慈顔法駕共欣然。行宮野色浮雲外。淸蹕殘聲落日邊。愧我老懷深自負。羡君才學藹孤騫。玉泉題記留金石。須識才名萬古傳。</text>
<title>安公仲敬李公孝智奉傳旨。賜宴于漢江樓上。臣婷感激四拜。謹賦一律奉獻。</title>,<text>江上高樓綺席開。中官傳語勸瓊盃。春光㶑灧葡萄綠。水色玲瓏瑪瑙醅。鳴笛急吹紅日落。淸歌還繞白雲來。相逢會說君恩重。他日殘生卧草萊。</text>
<title>渡錦江</title>,<text>木蘭爲檝桂爲舟。直渡春風錦水頭。時雨有情如送我。好山無處不凝眸。淸樽綠酒當賓席。紅粉花顔唱棹謳。多謝主人情繾綣。可憐佳景莫辭留。三四佳</text>
<title>到全州有作</title>,<text>湖南爲客倍堪傷。千里歸心憶漢陽。啼鳥歇時春寂寂。野花殘處日蒼蒼。山川故國空流水。道路行人易斷腸。回望故鄕歸不得。新倉煙雨政茫茫。</text>
<title>發引</title>,<text>龍輴曉發向東阡。回首邦人涕泫然。長樂殿㙜雲漠漠。荒陵霧雨草芊芊。人從歲月追前事。海變桑田問幾年。已矣攀呼悲莫及。可堪仙馭已升天。</text>
<title>泰慶殿夏日有題</title>,<text>夏雲初起透炎光。政是人間烈日長。齋殿西風吹解熱。禁城北闕特生凉。心悲是處愁何恨。夢覺平生淚幾行。試卧北牎煩悶久。羡他高枕想羲皇。</text>
<title>次金太監渡鴨綠江詩韻。奉敎作。</title>,<text>沙頭綠草映朱袍。江上秋風起翠濤。渺渺雲煙千里暗。行行道路一身勞。關心海國山川遠。回首燕京日月高。向晩江臯閑駐馬。空持玉節與旌旄。</text>
<title>次金太監使還詩韻。奉敎作。</title>,<text>使華龍節映行塵。千里歸途印畫輪。樽酒別愁何處盡。江山離恨幾番新。心情已屬他鄕淚。魂夢應尋故苑春。歸到皇京須解說。藩王世代作忠臣。</text>
<title>聞㺚㺚戰于中國大同城詩應敎</title>,<text>胡塵一起遍長城。邊陣喧呼細柳營。蒼雪畫旗紛爛熳。金麟鐵甲聳崢嶸。煙雲峯火連郊影。𥀷皷秋風出塞聲。守在四夷天子事。奈何今日失昇平。</text>
<title>寄任德輿</title>,<text>世人無似子多賢。萬技千才未可肩。醫術縱能奚用處。華音雖快不朝天。吟䆫雪月風花裏。坐席琴棋筆墨前。每日朝廻堪笑語。太平駙馬興悠然。</text>
<title>百花亭偶題</title>,<text>小小亭前百㨾花。可憐紅紫競繁華。隋園未足雲霞盡。金谷何煩錦綉多。檻外步尋香爛熳。樽前坐覺影婆娑。只愁片片沿流去。看却朝朝到落暉。</text>
<title>寄琴軒</title>,<text>西風回首意綢繆。又覺江山木葉秋。天外孤鴻歸漠漠。山頭落日望悠悠。吟閑幾度詩千首。飮散那堪酒百甌。遙憶故人千里遠。相思不見淚雙流。</text>
<title>暮春日。與伯胤同遊望遠亭。有題。</title>,<text>望遠亭前三月暮。與君携酒典春衣。天邊山盡雨無盡。江上燕歸人未歸。可誦 四顧雲煙堪遣興。相從鷗鷺共忘機。風流似慰平生願。莫向人間學是非。</text>
<title>仲秋望後。臣婷病出高陽別墅。殿下遣人。仍賜御製詩四首。御醞五甁。臣旣醉飽。但賡御製。拜手奉獻。</title>,<text>踈愚更荷聖君知。稽首宮門亦以宜。宸翰千篇恩不極。賡歌一詠意何移。慙心未免尤貪寵。寒屋無愁已療飢。歸到江村觀景物。可憐踈竹映柴扉。其二去去湖山十里程。長安回首不勝情。閑雲照水寒初起。殘日隨人影蹔行。田舍雖然無好景。宸章不奈賜恩榮。中官匹馬傳呼去。宣醞頒來滿十甁。其三山重重又碧嵯峨。十里長安一望賖。華髮一生催我老。丹心百歲向君多。秋風野景看無限。殘日孤舟興靡他。更喜太平無事久。君恩到處樂如何。其四秋盡江山木葉稀。郊原登眺野雲微。凄風嫋嫋煙塵散。斜日紛紛鳥雀飛。可咲衰年甘陋巷。還尋淸夢入宸闈。天章一賜非常事。藏襲還同萬斛璣。</text>
<title>題賡進螽斯鳴蛙二賦後。盡鄙淺陋。慙媿莫甚。仍成近體。以題其末。伏待聖明之親覽云爾。</title>,<text>螽蛙二賦片時成。辛苦經營兩鬢星。雖和聖篇霑睿澤。多慙惡語慣平生。孤吟只誤連朝夕。私集猶宜付丙丁。寄語小兒知我恨。他時莫忘此時情。五六逼郊島。古有焚稾者多。</text>
<title>寄子奫浪翁</title>,<text>江陽君與富林君。身際升平位又尊。城外並行携小妓。花前獨酌置淸樽。春風梁苑鶯啼雨。斜日蘓堤柳映門。景物可人隨處興。嗟余病卧亦銷魂。</text>
<title>又戲有題</title>,<text>太平宗室月山君。雙鬢雖衰爵齒尊。庭下有兒多愛栗。堂中無客共傾樽。園林樹底聞啼鳥。風雨床頭獨閉門。唯有望君君不見。黯然離別重消魂。</text>
<title>次韻答浪翁</title>,<text>霜日凄凉鴈正飛。秋風忽憶故人違。窓前白髮寒梳滿。園裏丹楓落葉稀。樽酒別愁千里盡。鄕關遠夢幾時歸。斜陽坐覺相思久。回首蟾光入畫幃。</text>
<title>題任德輿醉仙軒</title>,<text>醉仙元是地行仙。偶喜逍遙物外天。江上烟霞心自適。壼中風月興相牽。杯觴自有隨行樂。容鬢曾無感舊年。他日麻姑成邂逅。也從東海說桑田。</text>
<title>望遠亭偶題</title>,<text>多少奇觀物色幽。登臨此地興悠悠。落霞孤滕王閣。明月淸風庾亮樓。芳草晴川添勝景。蘭橈桂棹泛蒼流。不知近代閑遊客。看却風流似我不。</text>
<title>和浪翁慶泰殿有懷</title>,<text>上林松竹想孤標。尙有階除影動搖。雲捲山容曾削拔。天晴物色更豊饒。衰衣是處垂雙淚。淸夢何時憶九韶。庭𡬾攀號哀不盡。形容畫手竟難描。</text>
<title>泰慶殿北階踈竹</title>,<text>此君高節與誰知。尙有凌霜傲雪姿。牎外曉聞風蔌蔌。簷前晩見影離離。齋宮土砌靑猶嫰。寢殿花階碧更奇。料得雨中含淚久。還如我淚未乾時。狀物寓哀。宛然有味。</text>
<title>奉敎製進兩殿春帖字。用命題詩韻。</title>,<text>仁粹王大妃殿春帖庭萱欲吐新春景。樓帳閑垂五色文。金屋繡窓縈瑞靄。椒闈粉壁擁祥雲。池冰稍解鯈魚樂。蠶館纔修暖日薰。最喜聖君齊七政。八荒民庶共欣欣。仁惠王大妃殿春帖三百六旬佳節候。四時八表太平年。雖言彩屋聞環佩。終念瓊花滿野田。繭館寒消微雨後。梅園春暖夕陽邊。閑來愛景無人識。門帖唯懸萬萬篇。</text>
<title>春日會宗親後苑射侯。用絃字韻 二首。○奉敎立進。</title>,<text>苑裏春深設管弦。從敎遊豫會羣賢。調弓正體非他爾。觀德寬儀亦復然。鍾鼓悠揚仙仗外。鸎花爛熳禁城邊。可憐物色無窮限。今日欣逢雨露天。其二平旦筵開上苑前。聖朝觀德太平年。諸公豈盡穿楊手。三爵頻傳落日天。萬歲南山爭獻壽。九重北闕閙鳴弦。自知葵藿傾陽早。還感恩波動百川。</text>
<title>咳嗽日深。久不詣闕。悵然有賦。</title>,<text>咳嗽終霄倦不眠。病根深固亦難痊。醫師共說傷多酒。巫侶先言遇厄年。閉戶送春心寂寂。擧頭戀闕恨綿綿。何時拜向金門去。共唱嵩呼萬歲前。</text>
<title>寄浪翁</title>,<text>湖南景㮣総悠悠。見說春風足勝遊。醉許美人扶入帳。吟敎詞客共登樓。玉鞭不墜蒼奴頰。金勒長㘅寶馬頭。行樂眼前如此爾。何曾念我別離愁。</text>
<title>無題</title>,<text>一春怊悵負佳期。幾度湘簾夜月窺。膓斷定知多別恨。夢來何處轉相思。憂迎急皷踈鍾後。怨入休燈滅燭時。莫以芳心空結恨。東風只在合歡枝。</text>
<title>卽事</title>,<text>朝回日日掩朱扉。庭院深深景物遅。含笑好花開爛熳。忘憂細草闘芳菲。園林小雨鸎兒喚。池閣斜風燕子飛。身際太平無事好。榮華似我古今稀。</text>
<title>奉賡御製乞班竹</title>,<text>茅齋南北本淸虛。手植琅玕數畒餘。風撼軒窓聲淅瀝。月明庭砌影扶踈。新枝更有啼雛鳳。枯葉曾無貫蠧魚。勁直由來無處賞。君王須種禁庭除。</text>
<title>奉賡御製拗體</title>,<text>庭際空濛玉露團。秋風物色漸凋殘。黃花葉少雨何許。白鴈聲高霜更寒。晩歲病深雙鬂亂。閑窓夢覺五更闌。曉來延佇君門遠。行逕香吹滿紫蘭。</text>
<title>元日 二十韻出大東詩林。</title>,<text>端月初臨日載陽。蒼精應候出東方。天敎令節春廻早。風送寒梅意已香。璿曆頒時增歲月。椒花頌裏獻盃觴。銀幢彩縷光初纈。辛菜和羹煖更湯。樽滿屠蘓堪遣興。門題欝壘已消殃。都將鶴筭期無盡。應換桃符喜不忘。佳景方延回御苑。寒威猶力度陰墻。庭萱葉綠迷長樂。宮柳條黃滿建章。重碧総裁雙燕翼。小紅新剪百花粧。千門玉佩聲猶徹。萬歲山呼樂未央。煕運從今開宇宙。明君依舊念苞桑。神功自是同堯舜。文物須令邁漢唐。四海八荒開壽域。三元一氣肇佳祥。圍香簾幕流蘓繞。環翠闌干錦繡張。雉扇徐分龍衮近。鸞轡已衛虎賁揚。瓊巵御酒烟霞色。雲漢天章日月光。接席經綸多稷卨。當筵詞賦列班揚。自慚孤陋逢殊渥。徒負深恩感聖王。未展涓埃無補報。肎忘晨夕念安康。太平亦保無爲德。今日須知化日長。</text>
<title>贈曹適庵伸 出適庵所著。謏聞瑣錄。</title>,<text>伸也風流客。詩名又一奇。獨能兼古律。不奈是珠璣。吟裏思無盡。閑中喜有期。相逢一尊酒。談笑興遅遅。適庵云句格高遠深穩。尋常業詩者所不能及。</text>
<title>效王荊公人名詩</title>,<text>金玉元非寶。詩書可永珍。須知聖明代。文致太平春。</text>
<title>送淸源</title>,<text>酌我尊中酒。送君嶺上行。春風陌頭柳。盡日獨靑靑。</text>
<title>踏沙</title>,<text>踏沙喚舟子。更去深幽溪。溪邊何所見。日落羣峯西。</text>
<title>題畫梅</title>,<text>有色自然好。無香誰敢憐。從敎愛冷淡。不爲戀嬋娟。</text>
<title>秋日</title>,<text>殘日人何在。秋風鴈政高。丹楓與黃菊。爭奈共蕭條。</text>
<title>寄君實 以下二首。又俱出續東文選及國朝詩刪。此一首。又出箕雅。</title>,<text>旅舘殘燈曉。孤城細雨秋。思君意不盡。千里大江流。</text>
<title>題畫扇</title>,<text>黃葉秋風裏。靑山落照時。江南杳何處。一棹去遅遅。</text>
<title>全州德眞池 出輿地勝覽。</title>,<text>一望深淵映翠空。古來開幾人功。村烟數里籠秋月。漁篴一聲橫晩風。</text>
<title>和浪翁香奩體 十絶○以下十六首。出大東詩林。</title>,<text>重重簾幕夕陽斜。樓外淸溝動碧渦。何處暗消無限恨。尊前會唱莫愁歌。其二纖纖玉手捲簾鉤。眉帶春山翠黛浮。回首鏡臺愁寂寞。忍看殘日上高樓。其三可憐金鴨炷香焚。膓斷蟾光到夜分。睡熟已知春起早。先敎雙鬂擬朝雲。其四含情不語倚雕欄。愁到愁時斂遠山。惆悵待君君不見。空房寂寞與誰歡。其五七寶床前掛碧銅。曉粧梳洗蘸鮮紅。粧成倦把闌干倚。愁殺飛花學舞風。其六簾櫳淡淡漏微陽。風日如薰百和香。回首斷膓君不見。斷膓知有斷人膓。其七新愁欲話意難裁。羞見庭花錦繡堆。玉腕謾將簾幕捲。閑看燕子却飛來。其八拋擲金針繡帳深。故將纖玉弄瑤琴。可憐春盡傷心處。唯有棠梨一樹陰。其九紗窓人靜晝冥冥。幾度羅幃掩小屛。玉頰坐愁時物變。空餘滿地落殘英。其十藁砧不見淚雙流。回首天涯更上樓。却羡望夫山上石。不曾歡合不曾愁。</text>
<title>無題</title>,<text>失寵愁知得寵新。眼看時事不須嚬。茂陵少年嬋嬋好。猶是文君薄命人。其二可憐紅袖掩雙眉。曾對郞君兩鬂絲。莫唱尊前金縷曲。人生長憶少年時。</text>
<title>夜飮。呈浪翁。</title>,<text>燈火雖明夜已闌。滿簾風露透衣寒。已將文字邀閑飮。不用笙歌勸醉歡。</text>
<title>奉賡御製柳花</title>,<text>太液池邊暖日暉。閑看柳絮落飛飛。因風起作漫天雪。憑仗東風造化機。</text>
<title>寄淳甫 他本。稱東國聯珠詩格。</title>,<text>離別茫茫兩處悲。東風江上亂斜暉。長亭細柳春應遍。猶有濛濛落絮飛。</text>
<title>尋花古寺 又出續東文選，國朝詩刪及中原錢虞山列朝詩集。</title>,<text>春深古寺燕飛飛。深院重門客到稀。我昨 詩刪。作自。列朝詩集作正。 尋花花盡 詩刪。作已。列朝詩集作盡落。 落。尋花還爲 詩刪作作。 惜花歸。虞山小序曰。詩選不載姓氏。應是朝鮮女子云。詩選卽明人吳明濟所著。朝鮮詩選也。盖公之諱似女名。而國朝文字。宗室例不書姓。仍以流入中國故耳。</text>
<title>寒食 出續東文選，國朝詩刪，箕雅。</title>,<text>寒食淸明二月天。東風庭院掛秋千。流鸎啼過 詩刪。作送。箕雅。作向。 畫樓去。一樹杏 詩刪。作梅。 花開政 詩刪箕雅並作正。 姸。</text>
<title>詠桃花美人畫 寄淳甫及此詩，萬景㙜。並三首。稱東國聯珠格。</title>,<text>忽見娉婷樓上人。風流艶態更誰倫。情懷可是無人共。付與桃花一樹春。</text>
<title>萬景㙜</title>,<text>百濟當時萬景㙜。如今遺跡盡荒苔。嬌姬寶馬終何在。唯有羣雅日暮來。</text>
<title>失題</title>,<text>文章秪是心神耗。武藝終敎氣力傷。兩事一身無處用。不如携酒對紅粧。以上三首。得於他人謄本。</text>
<title>雜詠 以下十三首。出大東詩林。</title>,<text>南山照我屋。有樹生其顚。朝昏逞嫵媚。風日涵淸姸。其間有黃鳥。喬木時方遷。誰言郭煕畫。似此當窓前。</text>
<title>池亭</title>,<text>明月入我池。皎皎池上亭。亭上獨酌人。欝紆無限情。風螢已無迹。露草光更星。倐然散愁寂。起見河漢橫。獨作五字詩。淸絶如淵明。詩成月已落。時有寒砧聲。</text>
<title>偶題</title>,<text>我庭翳衆草。我門無多賓。有時獨擧酌。但見無事臻。淸風屋上來。明月簷間新。老婦樂釀酒。稚子理釣緡。以此樂佳興。願得閑其身。可笑擾擾者。空嬰行路塵。</text>
<title>鴛鴦</title>,<text>可笑鴛鴦鳥。雙雙共白鷗。風波雖可畏。未識別離愁。紋采獨無匹。和鳴兩相儔。行行浪遊女。不見在河洲。</text>
<title>待月有懷 又出續東文選，箕雅。</title>,<text>灧灧高樓月。團團玉窓裏。娟娟一美人。渺渺隔秋水。紉佩不可見。蘭香空在玆。思之望何處。膓斷亦天涯。</text>
<title>題崔涇畫</title>,<text>楚山何欝窟。楚水何淸奇。中有讀書人。結屋高巖陲。草木自零落。歲月空遅遅。我歌招隱吟。無人空永思。</text>
<title>謝賜馬</title>,<text>白馬白於雪。銀鞍動秋月。君王特恩賜。騎向雙龍闕。寵渥自非常。一身忽驚躍。誰能定論價。對此輕白璧。去去問長途。行行來紫陌。老槐禁城嫰。垂楊御溝綠。四足自𨇾蹀。康衢止過客。觀者仰稱歎。擧頭心辟易。丈夫樂如此。此意誰可識。平生感激處。稽首恩無極。</text>
<title>楊柳</title>,<text>門前五株柳。正似陶淵明。長枝各垂地。短枝相縱橫。𡬾陰㝡深密。朝暮共陰晴。東風一何急。時節幾屢更。不知靑春暮。但見新葉靑。上有黃鸎囀。下有白鳥鳴。而我當此時。獨向柳間行。仰視花似雪。俯憶客心驚。日遅絲弄影。風暖翠拖纓。借問知誰種。歲久葛藟縈。濯濯朝露香。明珠何亂零。</text>
<title>寄表聖</title>,<text>晨坐至日夕。忽聽車馬喧。不見故人面。沉吟憂且煩。都城纔十里。所隔艮與坤。人生各所勉。乖濶累朝昏。湛湛尊中酒。靑靑芳樹園。瑤琴正有意。一彈誰可論。索居雖草草。久意尙未諼。願得一來訪。與子同笑言。</text>
<title>題松巖</title>,<text>松巖在何處。乃在雙谷間。盤石負磊落。淸泉響潺湲。故人忽游此。意與松樹閑。孤節異凡木。貞心不畏寒。知音是何物。鶴去秋風闌。境路已多趣。浮雲時往還。耽翫自幽勝。謝世聊解顔。懷哉想高迹。歲月邈難攀。</text>
<title>閨辭古體</title>,<text>玉筯落長鏡。坐見桃花芳。桃花幾時盡。嬌艶搖春光。春光日駘蕩。妾心徒自傷。紅顔老昨日。白髮爲誰粧。鉛粉坐相誤。多羞遊冶郞。含悲不盡說。願酌黃金觴。</text>
<title>有所思 又出續東文選，箕雅。</title>,<text>朝亦有所思。暮亦有所思。所思在何處。千里路無涯。風潮望難越。雲鴈託無期。欲寄音情久。心中亂如絲。</text>
<title>馬上見</title>,<text>朝騎五花馬。共遊花市裏。秀色誰家女。憑墻望遊子。金鞭遙指點。玉勒近遅回。行行想幽閨。欲到心已摧。雙鬟揷桃葉。兩頰掩歌扇。相見不相親。不如不相見。相見情已深。未語可知心。胡爲守空閨。孤寢愁羅衾。懷春獨向壁。淚流空自知。莫憶當時見。將持後日期。</text>
<title>飮酒 出續東文選。</title>,<text>嵇康好養生。養生非享年。値亂被殺戮。令名終不傳。人生一世耳。壽非金石堅。所以貴我身。豈不在眼前。生者不再樂。歲月如流川。願言日飮酒。不思愚與賢。</text>
<title>慶會樓歌 出續東文選</title>,<text>高樓百尺橫天中。飛甍複道連穹崇。雕欄繡桷雲霧重。金楹玉柱光朦朧。樓前矯首四望通。南山北岳佳氣䓗。御溝前頭草蒙茸。靑林綠樹搖香風。千株楊柳細濛濛。百面池水含芙蓉。浮沉翔集樂從容。時物適矣心和雍。重瞳屢御旭日東。黼座赭袍生爛紅。四門初闢開宸聡。群臣舞蹈皆夔龍。風雲慶會樂相同。千載明良此處逢。萬歲三呼祝華嵩。拜獻壽酒黃金濃。天地日月同無窮。</text>
<title>戱贈浪翁 以下二十七首。出大東詩林。</title>,<text>有妓不埋謝安墓。有酒不到劉伶墳。人生所樂眼前爾。何用萬古名聲聞。時當天氣日駘蕩。高樓幾處無人醺。願君携酒日相飮。花前醉倒紅榴裙。</text>
<title>喜浪翁見過</title>,<text>靑春欲歸桐始花。柳枝裊裊簷前斜。喜君今日過我語。語後飮觴還欲去。東園西園落日迷。林影散亂幽鳥啼。王孫去後復相憶。東風芳草萋萋綠。</text>
<title>陪兩公遊檜巖寺</title>,<text>朱樓突兀撑靑空。風露暗送黃昏鍾。我行到寺忽已晩。正値千林霜葉濃。寒溪翠拖碧玉帶。蒼山靑卧蛻骨龍。喬松百丈滿洞谷。下有蔓草多䓗蒙。一入登臨更歎息。四顧萬像專其䧺。卷簾高閣掛星斗。心疑坐可摩飛鴻。丹墻粉壁動光彩。恠奇圖畫塡靑紅。僧言此地本全境。自有佳趣留天工。是時夜深羣動息。烟霧掩暎月朦朧。從知宿客不成夢。幽卧悵然能縮躬。吟哦節物卽搖落。幸逢身健相遊從。須臾月落聽鶴唳。欲歸景日生於東。</text>
<title>次金太監風月樓詩韻</title>,<text>大同城邊桑柘里。大同城下瑠琉水。江山風景眼中來。座中淸興誰可擬。忽見天人江海遊。玉節暫駐登高樓。雕櫳四面晃如洗。碧雲影落蒼江流。燕寢淸香滿高架。醉中情景眞匹亞。珠簾暮捲玉蟾寒。天影波光凝上下。回頭却憶問仙槎。萬里滄溟何處家。人間此地卽仙景。碧靄杳杳凝丹霞。登高作賦寫翰墨。奉使䧺才出奇特。我邦文士見咨嗟。叉手閣筆無顔色。文章事業萬人驚。佐治天下今淸明。他時帝廷侍龍準。仰見唐虞開太平。</text>
<title>漢都十詠。次徐相國韻。</title>,<text>蒼崖萬疊如蒼玉。中有招提幾三百。飛泉瀑布掛絶壁。巖畔一聲衣帛裂。遊人愛此獨歸去。盡日尋僧相對語。回頭人世忽如夢。此地也知乘興處。右彰義尋僧銀河無風素波靜。老蟾吸此潭底影。江頭似轉白玉盤。雲際已吐黃金餠。高樓樽酒冷相徹。對此淸光欺白髮。回頭橫笛一聲來。夜闌似聽霓裳曲。右濟川翫月送客今朝千里遊。對我莫辭黃金甌。離亭酌酒淚痕濕。別恨幾何愁未休。人生在世若參商。去住彼此俱斷膓。臨風三歎復怊悵。懷人不見心茫茫。右盤松送客京都十里千萬家。燈街處處蒸紅霞。香車寶馬滿路去。醉歌遊女顔如花。明月輝輝白於晝。傍人去住如小狖。人間樂事此處多。笙歌闋處聞曉漏。右鍾街觀燈春雲窈窕春山高。翠微隱隱連溪橋。登高賞花且取醉。與君盡日斟葡萄。蜂喧鳥咽幾村塢。花氣已蒸春晩雨。歸來日斜紫陌長。雲從街裏聞鍾皷。右木覔賞花春郊細草如華茵。春風載酒尋遊人。朝來駿馬踏靑去。日暮醉歸空惜春。靑衫年少上樓曲。高閣笙簫政喧吸。垂楊柔弱綠陰深。明日秋千掛院落。右箭郊尋芳滿浦烟光綠發施。微風嫋嫋吹寒漪。江邊小草綠於染。堤柳又作黃金枝。畫舡簫皷橫渡頭。碧蘅紅杜生芳洲。蕩槳歸來夕陽過。回頭忽見來沙鷗。右麻浦泛舟把釣閑來獨倚立。雨餘新水尙涵碧。浮萍動處水紋散。魚戱有時潛復躍。斯須釣出作膾羹。沽酒已知來滿甁。人生適意古所重。嚴光豈羡公侯名。右立石釣魚朔風號怒終夜響。朝來雪花大如掌。漫漫天地自無垠。陵谷已平深幾丈。江村漁家數茅屋。籬下森森滿銀竹。歸來此地足乘興。吟詩擧酒無休息。右楊州踏雪樓影重重暎水底。樓前菡萏朝露洗。欄干徒倚賞風咏。六月淸香生白紵。紅幢綠盖自無數。對此有時揮玉麈。微凉透骨玉簟冷。日暮輕風吹作雨。右興德賞蓮</text>
<title>秋夜曲 以下十三首。長短句。</title>,<text>紗窓繡戶隔雲霧。簾外朦朧月輪午。桃笙豹枕轉廊廡。玉階夜深螢影度。情脉脉淚珊珊。念君關山道路寒。爲君含愁愁在顔。纖纖玉手凝白肪。洞房燭滅羅幃香。相思不眠秋夜長。</text>
<title>去婦怨</title>,<text>今朝出門始悲啼。四顧風日爲凄凄。心知恩義亦斷絶。誰忍分明此離別。憶昔未嫁顔如花。逢君一日恩愛多。君心今日異昔年。棄妾落淚如流泉。妾有父母不敢歸。妾有兄弟何可依。家家歡喜滿高堂。孤妾當年亦自傷。哀哀向天一慟哭。何處人間見翻覆。君不見人生辛苦豈如婦人身。一聚還爲行路人。</text>
<title>東門吟</title>,<text>東門外東門外。東門之外娼兒家。娼兒顔色嬌如花。行人到此觀者多。郞君膓斷淚如波。相思不見愁奈何。</text>
<title>題雪景圖</title>,<text>高山已白頭。巖壑動雪色。泱漭千里中。山林盡珠玉。行人何在望不見。只有短橋橫石壁。蒼松兩株立偃蹇。下俯淸溪深更碧。此景若爲貫四節。富者豪者俱愛惜。朝看暮看看不忘。貂裘美酒紛錯落。烹羊宰牛且豪飮。終夕沉酣恣遊謔。貧人但苦念無衣。搔手不語空歎息。天公豈旣我私耳。雨暘燠寒時不失。田甿盡待日煕煕。我愛此景眞可癡。</text>
<title>題靑山白雲圖</title>,<text>靑山望不盡。白雲山中飛。溪邊藹佳樹。空谷春光輝。四面忽深曠。何處猿禽依。崎嶇路尙棧。芳草空菲菲。君莫疑太公老磻溪。此間不是垂釣絲。又莫疑嚴陵卧富春。此間不是臨釣磯。人生何幸遇眞樂。此地便欲來棲遅。看圖但喜豁襟度。顧此塵慮何最微。軒裳誤我一生老。白髮踈踈雙鬂稀。君莫笑我思歸。</text>
<title>送寬正</title>,<text>送君漢江上。江水東悠悠。悠悠不復返。中有萬里西江舟。遠望靑山不忍別。極目滄波無限愁。春風楊柳綠可折。日暮相思難淹留。</text>
<title>巫山一段雲 以下四首詩餘體。</title>,<text>波湧千層雪。風喧萬衆車。桃花小雨亂紛紛。春浪已騰奔。雷輥夫差國。雲翻海若村。千年浪憶楚臣魂。何處恨堪論。右貢串春潮朝旭籠寒谷。晴嵐隔野村。人家何處似桃源。翠色暎柴門。桑拓迷深洞。松杉失故園。前溪後嶺暗無痕。疑是霧黃昏。右廣德朝嵐</text>
<title>畫堂春</title>,<text>畫竹丹靑寫出歲寒枝。胸中造化誰知。虛堂粉壁影離離。長日便宜。颯爽秋聲幾處。森陰雨脚何時。會看高節不曾移。相對襟期。畫蘭猗猗獨秀烟林深。紫花暖弄春陰。可憐馨氣亦相侵。誰是知音。不種天生爛熳。非根地産簫森。千年莫憶楚臣心。紉佩難尋。</text>
<title>虞美人</title>,<text>送浪翁遊松都傷心故國繁華地。登臨應垂淚。荒城野草自茫茫。政是行人今古。一銷膓。扶蘓王氣千年滅。往事浮雲歇何時。風雨洗心愁。只有長湍烟浪。向西流。</text>
<title>賦得楊柳枝 以下二首。古樂府。</title>,<text>楊柳枝楊柳枝。柳容點檢寄相思。章㙜日暮不堪折。正値春風膓斷時。其二楊柳枝楊柳枝。芳菲幾時還將衰。與君攀折贈離別。莫恨後會終無時。</text>
<title>誕日觀儀獻壽詩</title>,<text>維此誕節。百祿是宜。四方來賀。由國之儀。爰有卿士。冠佩在庭。朝衣濟濟。佩玉其鳴。有官旣集。雕輿出歸。朱衣黼黻。四牡龍旂。鍾皷旣設。匏土旣陳。圭冕以正。樂奏以均。左右咸秩。鵠擧鷺振。夾噵輔相。俯僂鱗鱗。執笏舞蹈。嵩呼之聲。嵩呼旣連。雷動宮城。王出受賀。式慶攸興。商風傍駭。天晷天澄。侍從之臣。拜望天顔。天顔旣喜。穆穆閑閑。金闕爛爛。玉巵湯湯。稱祝萬壽。萬壽無疆。于時都人。于時婦人。踊躍歡欣。莫不笑語。赫赫我王。仁聖之主。皇天眷顧。邦國永祐。臣拜稽首。太平是久。歌播于時。庶聞九土。</text>
<title>六月壽王妃也。王妃旣御坤極。勤儉成于內治。國人稱美之。使其壽考而不忘也。</title>,<text>維此六月。六月。 式月斯生。節南山。 有命旣集。大明。 其德克明。南山有㙜。 ○人亦有言。蕩。 好是懿德。烝民。 不吳不傲。綠衣。 四方爲則。卷阿。 ○命之不易。文王。 各敬爾身。雨無正。 無怨無惡。假樂。 以事一人。烝民。 ○保其室家。瞻彼洛矣。 懷之好音。匪風。 於萬斯年。下武。 卽百斯男。思齊。 ○子孫繩繩。抑。 宜君宜王。假樂。 於乎悠哉。訪落。 降福禳禳。執競。 ○氓之蚩蚩。氓。 無母何恃。蓼莪。 永言孝思。下武。 云何吁矣。卷耳。六月六章章四句</text>
<title>七月壽殿下也。殿下卽位。治敎洽于邦家。百姓思念之。使其壽考而不忘也。</title>,<text>七月流火。七月。 式月斯生。節南山。 有命自天。大明。 旣安且寧。棠棣。 ○有命自天。大明。 受祿無疆。假樂。 於萬斯年。下武。 俾也可忘。日月。 ○敬之敬之。敬之。 敬明其德。泮水。 天保定爾。天保。 介爾景福。旣醉。 ○大小稽首。楚茨。 穆穆皇皇。假樂。 於乎不顯。維天之命。 四方爲綱。卷阿。 ○俾壽而富。俾昌而大。俾熾而昌。俾耆而艾。閟宮。 ○言念君子。小戎。 其樂如何。濕桑。 矢詩不多。維以壽歌。卷阿。</text>
