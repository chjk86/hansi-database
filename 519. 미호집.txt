<title>寧陵志感</title>,<text>孝宗陵枕大江靑。肅肅園宮謁聖靈。羊馬空山春寂寂。松杉小路晝冥冥。慇懃日夕尊王義。慘憺幽燕破賊形。歲歲金繒空北走。小臣百拜涕徒零。												其二						唐虞心法桓文業。同德因思巴谷翁。感激主知三顧際。頻繁大計尺封中。風霜朔野裘何試。波浪西江道幾窮。天地空吟垂拱奏。仰看北斗繞長虹。</text>
<title>贈羅紀兼 錫綱</title>,<text>紀兼。嶺南人也。爲人俊茂。尤嚴於是非忠逆之辨。戊申賊起嶺南。紀兼痛嶺南以東方文獻之邦。一朝爲亂賊之窟。嘗來淸風。訪余于龍伏。又一宿于寒碧樓下。爲余道亂時事。忠憤慷慨。扼腕不已。若紀兼者。眞可謂君子之徒歟。雖然。嶺南亦大矣。復有退陶，桐溪諸先生之遺風猶未泯者。又豈知果無一人能讀書知義理。以講忠孝大節。異日爲國家臨亂效死。不負三百年培養之恩歟。紀兼幸爲我訪焉。余尙不能無望云。						灘流入夜轉生哀。對酒遙空雪欲來。江上寒梅憐歲暮。嶺南能有幾枝開。</text>
<title>義林池</title>,<text>浩浩淵淵千頃碧。常蒸元氣太初來。晴天不見蒼龍窟。急霧時聞白日雷。滿醉歡呼鳴櫓入。弱蓴柔柳逐波廻。義林之號荒唐迹。于勒仙人安在哉。</text>
<title>過稽山。李生望余下來。飮之酒。</title>,<text>日落稽山江水明。行吟馬上逸興飛。長松之下遙相揖。李生下山風生衣。山醪數器能醉我。爲君高讀義林詩。</text>
<title>長淮沈生 璥 亭子</title>,<text>暮春三月高軒凉。峽坼沙明江出長。遠客憑欄天雨霽。空洲繫馬柳絲黃。淋漓翠壁流雲氣。浩蕩靈宮搖日光。屈子長年那得術。碧霄玄鶴一相望。</text>
<title>開荒亭</title>,<text>開荒亭子長靑苔。繫馬蒼松微雨來。絶壁行雲花細濕。淸流激雪岸爭廻。舍人去矣自春草。仙鶴杳然餘古臺。林鶯數囀空山靜。悵望高天一擧杯。</text>
<title>擎天壁 在上仙巖</title>,<text>仙巖之壁蒼然起。氣勢突兀凌天宇。巨靈慘憺何年擘。淋漓積翠自太古。靑藤碧蘿不敢上。崢嶸削鐵無寸土。蒼松落落幾千尺。孤雲絶頂凜獨苦。黃鶴低徊猿猱愁。羽衣仙子來相聚。空中往往聞天樂。千林振兮虎豹舞。蒼穹蒼穹有時傾。千秋此壁汝應拄。嗚呼安得似汝人。仰首雲霄淚如雨。</text>
<title>宿趙叔 翊臣 書齋</title>,<text>蒼峰上入雲。茅齋寄蕭瑟。松風瀉哀壑。古道殘花綴。入夜彌迢迢。萬木啼鳥歇。星河垂磊落。潭瀨動淸澈。玄琴亦不彈。焚香坐超越。</text>
<title>杜杜里</title>,<text>那知有平野。眞似上靑天。雞犬雲中響。桑麻稅外田。大地風煙合。高峰日月鮮。相送啼春鳥。林花一悵然。</text>
<title>龜潭汎舟</title>,<text>丹邱之峽何壯哉。大江日夜東出來。長淮之下波浪濶。十里撒開靑錦廻。五老拔地九千尺。綵雲玄鶴爭崔嵬。龜潭絶壁最神竦。蒼然積鐵撑天開。深蟠積水壯根蔕。淨削金碧絶𡏖埃。衝波浩蕩不敢動。蜿蜿九地深轉雷。砥柱龍門知何似。對此應欲西北頹。丹崖翠壁雲錦張。元氣淋漓五色堆。絶頂往往孤松立。烈風四時吹不摧。孤雲綵霞相吐呑。靑鸞紫鳳高徘徊。沈君汝輝風流士。繫舟待我降仙臺。浩歌擊汰蛟龍避。高浪急雪凌喧豗。九京仙人望我來。遙勸紫霞手中杯。雲中賜我芙蓉杖。便欲乘風超八垓。土叟木鶴眞詼詭。退老丹書今蘚苔。昔日遊者幾人在。由來樂極還生哀。哀樂紛紛亦何有。我曹且盡黃金罍。</text>
<title>玉筍峰</title>,<text>蒼峰水上起。高標揷杳冥。波濤日蕩潏。擢立競亭亭。靑天割隱見。闔闢駭殊形。俯懾蒼龍窟。仰愁玄鶴翎。危松白雲頂。怒飈無時停。蘭棹溯春花。疊嶂遞雲屛。豪唱動中流。屢擊靑玉甁。落日下無際。渺渺澄湖靑。蒼茫萬里外。遂欲汎滄溟。</text>
<title>徹夜聞蟋蟀聲</title>,<text>蟋蟀亦何事。哀音無歇時。淸霜忽秋序。靜夜自天機。宇宙江湖大。詩書禮樂微。蕭條千古志。恐負好男兒。</text>
<title>將入永峽。與諸友會吳兄伯玉 瑗 鐘巖別業。共賦。壬子</title>,<text>危棟跨絶壑。嵐翠常在樓。蒼蘚石色古。澗水復淸幽。朋來况滿座。卓犖俱勝流。文章黃與李。奇氣眞罕儔。高談抗千古。傑句間唱酬。浩蕩江海跡。京洛非我遊。諸君亦何者。五日爲遲留。荷塘送雨氣。楓林颯高秋。高歌望薜蘿。白雲浩難收。良會復何處。世事莽悠悠。努力崇正學。毋忘此林邱。</text>
<title>白雲寺 寺在永平白雲山。我祖考與三淵先生甞同棲云。</title>,<text>古寺僧六七。荒溪水東西。陰陰千木肅。漠漠衆峰齊。遲暮餘生感。蒼茫二祖棲。無人話今昔。岸岸晩蟬啼。</text>
<title>題鐘巖壁上 時吳兄伯玉有期出宿。適爲騎省郞。日有監軍之役。不果至。</title>,<text>霜落靑楓溪水凉。靑楓葉赤蒲秋塘。主人日日監軍去。楓外依依看夕陽。</text>
<title>樓前</title>,<text>樓前煙雪接寒空。大藪冥冥鴈叫同。此日思君君不見。不如飮酒洗胸中。</text>
<title>步前韻。追呈洪養之 梓 舟次。乙卯</title>,<text>滄江月出赤欄頭。影落滄江萬里流。安得身爲樓下水。共將明月逐行舟。												其二						故人相送淸心樓。岸上離歌解客舟。今夜廣津能宿否。煙波落日使人愁。</text>
<title>淸心樓 樓有牧老詩板。尤翁扁額。</title>,<text>明月高樓出。淸光不可眠。天長平野外。江動二陵前。牧老詩猶在。華陽字獨懸。乾坤一樽酒。吾不共先賢。</text>
<title>將赴洪學士丈 鳳祚 之邀。道中有吟。</title>,<text>江水柴門外。滔滔赴漢流。所思在東郭。我馬亦悠悠。雲氣歸龍嶽。灘聲入廣州。明朝應自到。落日未須愁。</text>
<title>梨湖。遇李生恭甫 愿 同舟。拈東坡韻共賦。</title>,<text>邂逅相逢梨浦秋。西風共上木蘭舟。纜前素浪來遙峽。檣外靑峰出數州。慕老遺墟雲欲暮。長沙古廟樹空留。眼中物色今如此。莫厭煙波盡日遊。</text>
<title>石林。與洪學士丈。拈三淵集中韻共賦。</title>,<text>郊亭一夜雨。爽氣滿中邱。飮酒楓林下。題詩水檻頭。淸江兼野遠。粉堞與雲浮。客意已忘去。寧辭長者留。</text>
<title>歸路遇雨。有懷洪丈。</title>,<text>龍門獨歸路。暮雨暗江波。此夕林亭坐。相思意若何。</text>
<title>憶宗丈穉明 時粲 遠謫。有賦。</title>,<text>皎皎秋月輝。晶晶河漢光。凉風入蕙帷。蟋蟀鳴我床。所思在千里。欲往川無梁。涉海有蛟龍。登山有豺狼。男兒重名節。豈能憚遠方。古來賢聖人。顚沛德彌章。邊風雪霜早。誰當念衣裳。何以寄相思。折此秋蘭芳。</text>
<title>入長安寺 時洪丈龍祚爲淮陽守。先已來在于寺中。○丙辰</title>,<text>漸入松蘿逕。淸川忽復通。危峰競落日。秀氣滿晴空。雲磬千澗落。霜楓萬壑同。洪厓樓上笑。幽事轉無窮。</text>
<title>正陽寺</title>,<text>萬二千峰面。輸來在正陽。天開羣玉圃。日射爛銀光。宇宙精英氣。神仙出入鄕。危欄看不下。孤嘯入雲長。</text>
<title>始約橧巢從叔父及洪丈其從子養之同爲楓嶽之遊。臨發。皆有事不果。余獨發。諸人皆約以九日會淸潭。余以是日登白雲臺。悵然相思。情不能已。遂見于辭。</title>,<text>白雲臺上送重陽。獨倚西風望衆香。回首淸潭何處是。可憐今日不同觴。</text>
<title>欲登毗盧。霧雨不果。</title>,<text>出入千重錦樹秋。雪峰銀瀑興難收。毗盧不躡吾遊未。更待春風到上頭。</text>
<title>自新溪寺。向高城之海山亭。</title>,<text>昨日九龍洞裏遊。遙看天際倒長湫。胸中尙有難平氣。更泛滄溟萬里流。</text>
<title>遊鶴浦。登所謂元帥臺者。元帥不傳其姓名。其人不可知。然今不知爲幾百餘年。而能使元帥之稱不泯於海山空曠之間。意其勳業風流必奇偉非常人。而今寂寥乃如此矣。男兒百年功名寧足把翫耶。遂慨然賦之。用洪丈韻。</title>,<text>湖靑沙白渺相緣。鶴去臺空幾百年。元帥姓名無問處。醉携明月喚羣仙。</text>
<title>將入國島泛海。用前韻。</title>,<text>蓬海奇遊曾宿緣。非關秦帝學延年。長風萬里憑豪氣。笑揖金鼇背上仙。</text>
<title>答鶴浦金生必泰贈別。生爲人淳善。橧巢從叔父謫居時有舊云。</title>,<text>水濶天長路莫緣。問余携手更何年。餘生厭見無窮事。他日東尋海上仙。</text>
<title>屬任仲思 聖周○丁巳</title>,<text>庭前有高樹。綠葉蔭扶疎。淸飈來其間。吹我床上書。唐虞邈已遠。麟鳳今安如。玄珠沉赤水。日暮空愁余。區區卷中心。俯仰涕沾裾。蟬聲忽滿耳。秋氣生園廬。雲山望不來。含意獨躊躇。</text>
<title>卧病。望金君士信 允煕 林園有賦。</title>,<text>過雨靑林色。蟬鳴滿一村。病來書亦廢。盡日對芳園。</text>
<title>伏枕</title>,<text>伏枕邱園久。心忘歲月徂。凉風自何處。秋雨落高梧。晼晩驚衰鬢。蹉跎惜遠圖。西林日又暮。空聽亂蟬呼。</text>
<title>八月朔朝述哀</title>,<text>卧疾凉天曉。心驚八月來。餘生已白首。高檟又秋颸。滄海悲何已。浮雲鬱未開。羣公方盛際。誰復念泉臺。</text>
<title>題士信壁 戊午</title>,<text>偶來川上閣。忽與淸風會。盡日忘賓主。卧看鳥去外。</text>
<title>步寺後泉 應天寺</title>,<text>歲暮意無樂。携書僧子宅。時時獨自來。照此寒泉碧。</text>
<title>初日</title>,<text>東林初日上。照此書窻前。一讀一長歎。山僧相對眠。</text>
<title>山寺暮鐘</title>,<text>暗逐淸溪水。獨尋山寺路。慇懃明月輝。已掛嶺頭樹。</text>
<title>贈別徐甥士毅 逈修○庚申</title>,<text>春風吹素月。流光照我池。我酒旣盈樽。嘉賓亦在玆。樂莫新知樂。談讌惜良時。况有明朝別。茫茫隔山陂。君馬去如飛。余馬一何遲。盤桓滯空谷。何以慰相思。少壯須努力。視此窮廬悲。</text>
<title>道過廣津。見風帆滿江而東。會有言仲思今日當泝歸驪上。意必在此間而不可求矣。遂悵然賦之。</title>,<text>廣津江上水澐澐。無數歸帆拂暮雲。岸幘篷窻多少客。不知那箇是夫君。</text>
<title>節谷宗丈 時觀 約會于應天寺赴之。路中口占。</title>,<text>騎馬見靑山。自尋山寺路。知君應已來。待我庭前樹。</text>
<title>屬宗丈</title>,<text>吾宗老處士。幽事興偏深。期我來山寺。騎牛度石林。開經黃菊色。把酒碧峰陰。日暮却怊悵。徘徊鐘磬音。</text>
<title>同隣友遊山陽洞。得陰字各賦。</title>,<text>隣朋多逸興。幽事便相尋。未說巖泉勝。已欣林木深。開樽黃鳥語。移席碧峰陰。山氣晩逾好。莫愁西日沉。</text>
<title>九日。同韓 演，李 長庚 諸子遊南園。呼韻得村字共賦。</title>,<text>爲惜黃花節。徑尋老杏園。天靑雲外鴈。葉赤水邊村。薄酒難成醉。霜鬢不勝繁。寄言二三子。携手莫辭煩。</text>
<title>待士毅不至</title>,<text>倚杖黃菊畔。遙望靑山前。宿鳥將暝色。已投驛柳煙。</text>
<title>雨終日。士毅又不至</title>,<text>懷君坐秋雨。飛泉欲滿池。不言來日晩。恐損菊花枝。</text>
<title>寒雨</title>,<text>寒雨落高柳。泉聲亂入池。山家無酒久。空令菊花衰。</text>
<title>題養之梅閤</title>,<text>疎枝已可愛。開花何必早。徘徊風雪暮。歸來托幽抱。</text>
<title>九月旣望。與數子步月前川。</title>,<text>曳杖從隣子。閒尋柳下灣。秋天空萬里。明月滿千山。興逸鴻飛外。杯行水色間。能無今夜醉。莫以早霜寒。</text>
<title>懷洪丈曁養之</title>,<text>南州九月鴈驚霜。野老籬邊黃菊香。日暮數枝空在手。漢城回首路茫茫。</text>
<title>夜吟得天字</title>,<text>日暮秋雲捲。星河已滿天。懷人情未極。徙倚菊花邊。																			其二						秋氣日寥落。孤鴻唳遠天。床書猶未了。復近小燈邊。</text>
<title>對酒。悼老明兄 英行。</title>,<text>痛哭秋天暮。孤墳白雨中。平生一樽酒。忍對菊花叢。</text>
<title>息影庵。次宋叔季寅 堯協 韻。</title>,<text>愛此幽居勝。長松滿地陰。悠然絃上趣。莞爾卷中心。碧澗穿林遠。白雲出洞深。他時結隣意。拄杖更微吟。</text>
<title>明農齋。得明字。與韓，李諸子共賦。</title>,<text>偶過東隣宅。高軒夜氣淸。深樽同一醉。華燭又三更。冉冉寒星轉。時時春鴈鳴。主人多厚意。仍坐到天明。</text>
<title>鴻鴈五章</title>,<text>鴻鴈于鳴。肅肅晨征。凡今之士。不志丁成。						駕彼高車。臨于坦途。途之云遠。胡不遄驅。						日往月來。百卉敷榮。維其不貳。是用生生。						惟天之予。亦孔之大。天之臨女。其敢或怠。						相彼川流。滔滔不止。于今不力。忽其老矣。</text>
<title>浮石寺聚遠樓 甲子</title>,<text>危樓高出白雲間。千里山河一望還。醉後憑欄歌欲發。歌聲直恐紫霄干。</text>
<title>白雲洞景濂亭。敬次退陶先生壁上韻。</title>,<text>獨來蒼松下。靜聽溪水聲。古人今不見。落日上孤亭。</text>
<title>伴鶴亭 四絶</title>,<text>朝見鶴駕山。暮見鶴駕山。秀色無朝暮。亭亭霄漢間。						春風日日吹。庭梅花已發。超然池上閣。淸香來未歇。						靑靑池畔竹。太半是枯枝。豈以風霜故。無乃愧貞姿。						自愛松樹林。坐對前山夕。春陰多雨氣。翠色濃欲滴。</text>
<title>中臺寺。敬次淸陰祖考壁上韻。先祖遺墟。實在寺之東麓外。碑則在寺南巖上。</title>,<text>一讀荒碑一濕巾。當年高躅更誰羣。遺墟數畒春蕪遍。惟有山中卧處雲。</text>
<title>伴鶴亭朝望</title>,<text>鶴山遠勢曙光中。秀氣蒼然滿太空。笑倚朱欄看出日。綵雲擎上最高峰。</text>
<title>伴鶴亭席上。留別幼繩。弟偉行</title>,<text>此地相逢喜欲涕。况當離別意如何。殊方一笑眞同夢。匹馬千山又覺賖。太守金樽延素月。佳人綠綺奏淸歌。悄然徙倚危欄曲。其奈春天斷鴈過。</text>
<title>蜂巖瀑布</title>,<text>淸泉一道白虹飛。飛下霜崖更不依。邂逅松風吹散去。坐敎餘沫滿春衣。</text>
<title>蜂巖亭子。敬次寒泉李丈 縡 韻。悼李大心 維。</title>,<text>吾友幽棲地。寥寥一室淸。虗帷落日入。滿院碧苔生。絃誦空遺響。溪山誰復營。白雲閒自媚。回首有餘情。												其二						知君非俗物。應與羽人期。仙鶴歸何晩。巖花開未遲。空聞石床睡。不見葛巾攲。寂寞春山裏。林泉漫自奇。山中人。尙言大心興至每獨往溪上。倦則遂據石而睡。欲名其處曰處士巖云。</text>
<title>華陽洞。逢李尙書 箕鎭 喜甚。敬次農巖祖考巴谷韻。</title>,<text>杖屨來何自。相驚萬嶂間。吾遊方浩蕩。太守亦淸閒。坐石臨流水。倚松望遠山。雲霞迷九曲。隨處不知還。</text>
<title>宿巖棲齋。又用前韻。</title>,<text>爲憐精舍好。一宿此巖間。枕席鳴泉冷。雲松片月閒。啼鵑二帝廟。叢桂幾重山。林下終身計。願依大老還。</text>
<title>龍泉巖瀑布</title>,<text>仙山尋瀑去。微雨渡溪來。遙見林端雪。已聞壑底雷。榛蕪幾歲月。蕭散一徘徊。未暇輕題品。應須興盡廻。</text>
<title>朝與李丈分路。送入曦陽。路中有懷。</title>,<text>籃輿迢遞各西東。碧樹千重望不窮。借問今宵何處宿。祗應回首白雲中。曦陽有白雲㙜</text>
<title>白雲臺</title>,<text>一徑迢迢亂木稠。籃輿轉入白雲幽。峰當縹緲林端出。水散玲瓏石上流。花發陰崖還自落。鳥啼遲日不知休。悠然却枕松根卧。未覺人間有百愁。</text>
<title>新禮院道中</title>,<text>伽倻曉色鬱蒼蒼。遠岫平蕪一勢長。忽覺海門行已近。野頭高出兩三檣。</text>
<title>洪衙池上小酌。拈池字。與主守李丈共賦。</title>,<text>移席臨蒼石。微風漾一池。閒雲浮澹白。疎竹映參差。嶽色當烏几。花香入酒巵。公庭自多暇。留客共題詩。</text>
<title>余自淸州訪子靜 再從弟亮行 于洪州之紙谷。李儀韶 鳳祥 亦自林川隨至。因與弘甫 族弟毅行 約同遊。乘舟于鼇頭。向看月島。呼韻聯句。</title>,<text>初日照高帆 春。微風颭小旗 靜。眼明雲海濶 韶。興繞石峰奇 弘。潮落方爲快 春。天晴偶似期 靜。漸看螺䯻近 韶。淸磬落林颸 弘。</text>
<title>看月島</title>,<text>鼇背開樓閣 韶。登臨興渺然。天長孤島外 春。水濶數帆前。際海森松碧 靜。浮雲遠嶠聯。西湖無此勝 弘。如可挾飛仙 韶。</text>
<title>自看月島。向安眠島。</title>,<text>看月島邊海接天 春。殘霞明滅見安眠。遠嶼低昂柔櫓外 韶。輕鷗出沒暮帆前。耽看萬樹浮空碧 靜。背指孤庵壓水懸。醉卧自隨潮信去 弘。高歌四望轉悠然 春。</text>
<title>泊安眠島</title>,<text>舟行忽超遠。已泊江南渚。松林千萬重。鶯啼不知處。</text>
<title>三峰</title>,<text>危哉海上之高臺 春。極目雲濤萬里開。列嶼遙從天際出 靜。高帆多自日邊來。山河是處靑邱盡 弘。笙鶴何年綘節回。向晩長風吹客袂 韶。願隨黃鵠過登萊 春。</text>
<title>又用前韻</title>,<text>三峰頂上竦危臺。銀海茫茫一望開。山色遙臨靑齊盡。潮聲直卷碣石來。田橫城郭浮雲沒。徐子樓船幾日回。聞說朝天曾此路。不知何處是蓬萊。</text>
<title>留別李尙書</title>,<text>君帆西時我馬東。海山迢遞意何窮。遙知他日相思處。應在孤舟月出中。先是。與李丈約同爲看月島之遊。適有事。余旣先之。及李丈之將往。則余又已東歸矣。</text>
<title>山陽洞。次韓道源 演 韻。</title>,<text>去歲同遊地。重來有幾人。蕭條俱白髮。花鳥又靑春。嵐翠樽中滴。松風席上新。芳菲易銷歇。莫負此佳辰。</text>
<title>道峰。敬次尤庵先生韻。丙寅</title>,<text>岧嶢秀色倚天開。古廟花飛碧水廻。怊悵舞雩壇上立。春風猶得滿衣來。秀一作嶽</text>
<title>朝起偶吟。仍戱示洪敬夫。欽輔</title>,<text>辛夷花落小庭畔。獨坐高軒望遠山。日出鶯啼園樹裏。天晴鷺立水田間。松陰滿地常憑几。蓬徑無人自掩關。少友風流來惹事。前川喚我打魚還。</text>
<title>雨中。詠白牧丹。</title>,<text>一夜春山雨。濃花發素萼。盈盈玉盤露。隨風還自落。</text>
<title>高軒</title>,<text>高軒坐超越。散髮倚微醺。遠水林中見。流鸎雨裏聞。花源千畒入。荷氣一村分。寂寂無人到。殘英落已紛。</text>
<title>書子靜茅亭</title>,<text>偶穿松逕來。徑上茅亭坐。蕭然共淸陰。焉知有爾我。</text>
<title>門巖瀑布聯句</title>,<text>忽訝石門坼。迢迢噴雪來 伯春。洞陰天漏逗。峰罅日穿開 養之。壁勢森相擁。湍流倒却廻 子靜。松梢栖晩靄。巖際隱晴䨓 履安。窪澈憐澄瑩。广危戒壓摧 迥修。披襟延爽籟。濯髮坐靑苔 達源。遇勝輒思畵。叫奇屢引杯 伯春。玉虹驚夭蟜。珠佩戀徘徊 養之。澆飯山僧供。題詩谷鳥催 子靜。淸遊方始爾。幽興正悠哉 履安。澗蘂行堪掇。林暉坐看頹 迥修。冥搜猶未了。臨去復沿洄 達源。</text>
<title>駐馬</title>,<text>駐馬更回首。空翠忽萬重。石門題詩處。不知在何峰。</text>
<title>訪回龍</title>,<text>春來遊事太瀾漫。表裏名區盡踏還。一曲回龍猶未了。更驅羸馬望靑山。</text>
<title>龍湖放舟。得餘字。</title>,<text>四月淸江濶。輕舟解纜初。樓臺華使後。篇翰翠翁餘。曲渚迷芳草。晴峰散碧虗。風光有如此。非是爲觀魚。</text>
<title>次洪丈遊字韻</title>,<text>名山引餘興。湖海復淸遊。已有盈樽酒。同登下瀨舟。天晴蓮嶂出。風定錦瀾收。側想洪厓子。先憑小岳樓。</text>
<title>次金士龍 光泰 迷字韻</title>,<text>芳洲移棹望還迷。亭午松陰度數雞。碧浪遙連天際濶。靑山近入海門低。依依柳杪危甍出。點點沙頭晩帆齊。自此吾遊成跌蕩。乘流不復問東西。</text>
<title>廻舟</title>,<text>水國移舟晩。澄光淼太淸。楊江落日滿。巴岸遠潮生。雲皛開篷色。風微倚棹聲。停杯問蠶嶺。因見古人情。</text>
<title>卽事</title>,<text>閒尋松下去。還掃石上睡。鶯啼滿落日。復與淸風値。</text>
<title>自渼湖發船。向驪州。丁卯</title>,<text>朝發石室祠。登舟自玆始。江山旣淸曠。雲日况晴美。桃花依絶岸。老屋多臨水。中流散雲帆。風濤浩未已。三峰出天畔。秀色每相値。持杯屢相屬。歌詠亦互起。樂哉滄洲趣。吾道信在此。</text>
<title>次說弟 庶再從弟說行 韻</title>,<text>石室祠前春水多。斗湄浦口萬帆斜。沿江翠壁花千樹。卧聽流鶯枕上過。</text>
<title>得城字</title>,<text>春深花氣滿江城。夾岸千林曉聽鶯。晴日帆開龍嶽色。微風棹入大灘聲。臨汀老柳依依出。掠水幽禽磔磔鳴。乘興杳然忘遠邇。浮家便欲送平生。</text>
<title>雪巖買魚</title>,<text>日出滄江生紫煙。漁翁閒泛釣魚船。交船爲問魚多少。笑取囊中自與錢。</text>
<title>上灘歌</title>,<text>上灘何太勞。下灘何太便。西灧及盤渦。長灘短灘何連連。中有大石白齒齒。銀濤雪浪相喧顚。東船一發如飛箭。西船百夫挽不前。篙師篙師莫放手。失勢一落須愼旃。好得咫尺平湖水。春風一帆掛浩然。</text>
<title>得舟字</title>,<text>新漲桃花水。同登漢上舟。江通四郡濶。樹入二陵浮。帆影隨靑草。棹聲散白鷗。可憐晴景好。不及翠翁遊。</text>
<title>得詩字</title>,<text>移舟靑草遠。煙波落日時。晴峰無限好。相看已忘詩。</text>
<title>望驪岸</title>,<text>滄波渺不極。靑山忽若無。中流縱所如。四眺覺船孤。點點島嶼遠。歷歷沙岸紆。蒼然二陵樹。佳氣一何殊。渚禽戱蘭橈。汀花映金壺。朱樓已縹緲。相望若可呼。吾家亦易知。垂柳蔭兩衢。嗟余滯浪跡。久負名勝區。明朝買扁舟。散髮老江湖。</text>
<title>得淸字</title>,<text>芳洲花樹散春晴。湖上輕風獵獵淸。白㙮近從危壁出。朱樓遙帶夕陽明。懶翁跡杳煙雲色。牧老詩懸日月名。遠客停橈多感慨。荒臺又送暮鐘聲。</text>
<title>楊江</title>,<text>楊江四月綠如油。柳暗長堤草滿洲。枕上貪看龍嶽色。輕舟已下大灘流。</text>
<title>平丘道中</title>,<text>雨過靑郊不起埃。草平官路馬徘徊。眼前忽有五臺信。已遣滄波滿地來。</text>
<title>過安昌江</title>,<text>安昌江上麥風淸。馬得長堤四足輕。翠壁澄流經過盡。又看雉岳面前生。</text>
<title>龜石亭觀射</title>,<text>高張射幕樹陰淸。箭帶長風箇箇輕。席上紅娥分隊立。一時呼中鼓齊鳴。</text>
<title>月精寺</title>,<text>白雲深處闢禪扃。爲愛名山屐乍停。㙮湧尙傳龍用幻。石殘誰謂佛身靈。千峰漠漠天將雨。亂木蒼蒼晝欲冥。數道飛泉猶似舊。懷人不見立虗汀。闢一作啓。僧言寺前金㙮。是淵龍之所湧出。而㙮前石佛一軀。爲倭奴所斫。腰領斷折。故頷聯及之。數道飛泉。栗翁金剛淵詩語云。</text>
<title>鳶魚臺少憇</title>,<text>解衣巖間卧。松風吹面凉。楚音何處發。流水與之長。從者取草葉吹之。其聲淸遠類笛。俗名楚琴云。</text>
<title>江陵</title>,<text>山明水麗古瀛洲。十里沙堤馬似流。粧點名園多翠竹。展開平野盡靑疇。樓臺自合仙人住。城郭渾如蜃氣浮。此去鏡湖知不遠。泠風已覺鬢邊遒。</text>
<title>鏡浦臺</title>,<text>高歌一曲碧雲長。海色湖光接淼茫。且置風流千古事。掛帆直欲問扶桑。</text>
<title>洛山寺。與諸人觀日出。次崔簡易韻。</title>,<text>極目滄溟盡向東。霱雲先射梵宮紅。重重綵衛金輪湧。已放祥光滿域中。</text>
<title>道中。望雪嶽諸山。</title>,<text>十里鳴沙無點埃。海天聊與鶴徘徊。逢人不必問寒雪。箇箇奇峰西北來。</text>
<title>食堂飛仙臺。敬次從祖三淵先生韻。</title>,<text>石扇危欲墮。迭出多奇嶂。洒落數疊瀑。噴薄一何壯。渟峙有妙理。果然愜素想。吾遊方浩蕩。復理鳳頂杖。</text>
<title>永矢庵遺墟 三淵先生所居</title>,<text>當年滅景此山深。敗礎荒榛不可尋。獨有高明峰上月。至今留照詠歸心。</text>
<title>登鳳頂</title>,<text>海上泠風絶𡏖埃。㙮臺高處獨徘徊。方知鳳頂非天外。自是遊人少得來。</text>
<title>自鳳頂還過水簾</title>,<text>漠漠靑林雨欲催。籃輿又過㙮臺廻。奇峰秀壁千重瀑。疑出山陰道上來。</text>
<title>出山</title>,<text>洞門一出白雲封。碧樹千重又萬重。鳳頂奇遊如夢裏。不知何處隔仙峰。</text>
<title>麟蹄道中</title>,<text>淸流白石百餘里。微雨閒煙數屋村。羸馬行穿松翠去。何如舟子入桃源。</text>
<title>贈李君士元 普冲</title>,<text>何幸從君得勝遊。仙區無處不淹留。周遭海嶽千餘里。歷覽煙霞六七州。洛寺樓前昇瑞旭。水簾洞裏噴淸流。莫言鏡浦違晴景。他日中臺與共搜。</text>
<title>題洪生琳扇畵</title>,<text>誰家亭子此巖前。檻外煙波碧似天。孤帆自隨山影轉。不知今夜落何邊。</text>
<title>敬次洪丈酒席韻</title>,<text>衙罷公庭人吏稀。錦筵歌管媚晴暉。深樽此夕能無醉。漢水明朝匹馬歸。</text>
<title>感吟 庚午</title>,<text>行年四十九年今。今日眞知伯玉心。誓拚桑楡輸不貳。此言應有上天臨。												其二						焉知來者不如今。千聖相傳只一心。莫說閒中無點檢。此心常有鬼神臨。</text>
<title>呈任處士 弘紀 丈 辛未</title>,<text>籬落蕭然不設關。數間茅屋繞靑山。誰知白首窮經士。布被三冬卧雪寒。</text>
<title>家兒與二三子乘舟泛月。余病未同焉。悵然賦之。</title>,<text>江得新雨漲。月臨今夜圓。招呼柳邊艇。歌笑鏡中天。老病違高興。風流付少年。飄然樓上立。看我或飛仙。</text>
<title>觀漲</title>,<text>赤浪來無息。登臨但渺然。魚龍吹白雪。舟楫上靑天。高閣危相盪。盤崖砉欲旋。心胸一爲快。長嘯倚風前。</text>
<title>雨中</title>,<text>前江一夜雨。移舟籬際樹。欲廵溪東田。水深不得渡。</text>
<title>辛未閏五月辛卯。雨新晴。江水益盛。題于東樓壁上。</title>,<text>雲披日朗。游氣四褰。天高地下。江漢浩然。一碧無垠。或作之瀾。我在樓上。俯仰其間。靜思今世。誰有此襟。維以爲歌。以暢我心。</text>
<title>金奉事 福澤 室內挽</title>,<text>龍漢經來一老存。誰知聖世更含寃。大家此去煩收淚。猶及深忠悟至尊。</text>
<title>寄上兪相國 拓基</title>,<text>間者。相公猥屈威尊。惠然三顧於窮廬之中。往往至於日昳夜闌而亹亹焉。噫。相公愛人下士之風。何其近古人也。區區者顧不閑爲一往一來。今於公亦爾偃蹇。可罪。然公旣不以是責我。而我乃以是事公。是世俗之相爲耳。非吾所以待相公之義也。昔富鄭公致仕歸洛。與邵堯夫天津隱居相邇。鄭公曰。自此可時相招矣。堯夫曰。相招未必來。不召或自至。常愛此語甚達。以爲似此氣象。寧復屑屑於世俗報謝之禮者。而亦豈故爲簡慢而然耶。又司馬溫公一日自獨樂園。着深衣散步洛水堤上。過天津謁堯夫曰。程秀才因留詩。堯夫和之曰。冠盖紛華塞九衢。聲名相軋在前呼。獨君都不將爲事。始信人間有丈夫。竊覸相公之辱臨也。便服竹杖。只一童一僕隨後而已。何遽不若深衣老子也。惜乎。此不足以當一顧。而又無禮以稱之也。然使相公異日休致。如富公故事則雖如堯夫先生。且將不召自至。如元行者。雖朝夕操几杖可也。不止如今日之疎濶而已。但公之春秋尙未甚高。聲名重一世。謨猷經綸。實有未究其用者。早晩聖朝。終必復起。雖公未必能堅守素志。則不久爲江湖間賢大夫。是可憂爾。可發一大笑也。心所傾慕。見于蕪辭。伏願覽而毁之。						門掩荒江懶謁趍。尋常赤舃罷前呼。已知大度容疎慢。眞信人間有丈夫。</text>
<title>示院中諸君</title>,<text>立地頂天大丈夫。此心曾不聖人殊。如何自棄光明寶。掇拾塵糠走路隅。												其二						請君淸曉驗雞鳴。人鬼皆從一念生。正路眼前平似砥。誰將此脚入榛荊。</text>
<title>次軸中洪丈韻。贈龍巖大師。</title>,<text>萬二千峰踏已曾。至今猶似憶良朋。飛虹橋上追仙客。明鏡臺前見異僧。曩跡自驚衰鬢改。秋風謾有老懷增。逢君此日談山興。更坐摩訶一夜燈。</text>
<title>書壬申新曆 壬申</title>,<text>胡塵長暗薊門關。東土空高大報壇。受命天朝如昨日。今年太歲又涒灘。</text>
<title>花潭書院</title>,<text>亹亹轉山谷。淸溪向我流。我馬良已疲。尋源未可休。林回見翼然。人去有亭留。窈窕更灑落。樂哉信名區。下馬整余襟。廟門肅淸幽。循除以徊徨。怳聞金石謳。披榛訪馬鬣。拂蘚看螭頭。衣冠仍杖屨。深知睠斯邱。吾遊屬遲暮。寥落小山秋。臨流跂蒼石。屢徙忘前搜。當時所植傘。默坐觀魚游。天機自古今。俯仰一何悠。其人雖已遠。妙道斯可求。他時或重來。擬卒讀易謀。</text>
<title>近聞箕都士稍稍多志學。余甚喜之。恨此行忙甚不能遍求而識之。不揆辭拙。率爾有賦。奉贈康君仲平 坰 見志。且求和。</title>,<text>聞說箕都盛士林。看君眉宇更欽欽。莫嘆墜緖無尋處。九法分明在此心。</text>
<title>降仙樓。喜兪伊天 彥民，朴公茂 盛源 兩使君至。</title>,<text>飛樓百尺赤欄頭。悄對前山楓桂秋。忽爾相驚雙舃至。依然共作列仙留。匀天樂動澄江湧。巫峽雲開素月流。醉後懽呼君莫笑。應知千古少玆遊。</text>
<title>香山路中</title>,<text>西來浪跡遍江湖。多少樓臺盡畵圖。猶有香山雙瀑在。白雲黃葉問前途。</text>
<title>觀性大師約來宿內院。至夕果至。同菴主慧信懸燈而語。往往及儒佛同異。臨別賦贈。不知他日何處復相見道此否。</title>,<text>喜爾千峰外。來伴此夜眠。何須論同異。一笑龕燈前。</text>
<title>用前韻。贈敏機上人。</title>,<text>方丈重回首。難爲十日眠。如何相送處。又是萬楓前。</text>
<title>百祥樓</title>,<text>獨上危欄騁遠眸。乾坤寥落鴈聲秋。日臨大野荒荒盡。江抱孤城衮衮流。冠盖百年餘舊路。文章千古有高樓。笙歌此夕誰家閙。且飮葡萄洗客愁。</text>
<title>鐵甕城歌</title>,<text>有城有城名鐵甕。昔聞其名今見之。連峰拔地森相倚。崢嶸嶻嶭乃如斯。粉堞縈紆三十里。一一天險誰敢窺。問誰爲此歸造化。造化之力知亦疲。營中貔貅三千士。列郡兵糧錯如碁。緬憶古人經始日。意匠慘憺非偶而。國家昇平今百年。文恬武怠百度隳。元戎高枕都護醉。日日中軍但娛嬉。東臺之上佳可遊。自古關西稱絶奇。佳人艶粧耀雲日。淸歌妙舞無歇時。右眺香爐之積翠。左臨銀海之無涯。豪絲急管酒如海。嗚呼焉知豺虎潛朶頤。君不見南漢下城耻。莫以狃安忘其危。</text>
<title>哀洪濟仲 榏。仍慰其大人留守丈 鳳祚。癸酉</title>,<text>可念騏驥足。千里在門畿。騰驤自玆始。靑雲振長嘶。生男似此奇。失去那不悲。猿膓元易斷。短髮况垂垂。亦信哀無益。應知會有期。丈夫自洪襟。寧爲達人嗤。</text>
<title>松京拱辰樓。次金進士魯贈別韻。</title>,<text>余於昨歲過此。金君以其曾祖破屋遺稿來候余。破屋名靜厚。與吾先祖文正公有契。亦有唱酬數篇在稿中。						破屋文章驚兩眸。旅燈尙記去年秋。已知先誼非常匹。每喜賢孫出俗流。客路雲山迷北極。離情煙樹繞南樓。吾衰自覺重來倦。故國風光不勝愁。</text>
<title>七月旣望。與院中諸子。吳鼎呂重甫，兪漢禎興之，吳偉大哉，金一默天季，朴宗榦子直，曹得雲仲龍，徐直修君方，安有曾，洪樂莘。 泛舟前江。三寢郞李慶甲善元，金相翊仲佑，權濟應仁伯。 追至共遊。甲戌</title>,<text>江月初圓時。秋風相與宜。扁舟興欲放。此夜飮無辭。露白侵樽冷。沙明解纜遲。沿洄情未極。不必問何之。												其二 屬院中諸子													月漾澄湖白。天晴喜始秋。提携同數子。歌嘯繞三洲。星斗疎相映。雲河澹欲流。吾家還有此。請子更回頭。												其三 屬三寢郞						邂逅逢三子。登船喜欲狂。吾遊於是盛。此夕可能忘。月入中流滿。風生午夜凉。篙師須緩棹。高興且千觴。</text>
<title>巖棲齋。敬次尤庵先生壁上韻。</title>,<text>先生讀書處。危欄出巖間。一株寒松在。留與後人攀。												其二						潭光蕩危壁。明月在松間。瑤琴千古意。虗閣獨來攀。</text>
<title>送西隣兪相公奉使瀋陽。追寄路中。</title>,<text>迎恩一出卽天涯。親愛臨歧謾惜嗟。尺劒何須論萬里。男兒許國已忘家。												其二						送君車馬日騑騑。一路逶迤走帝畿。此去莫過華表柱。不堪城郭已全非。												其三						千里遼東自我疆。至今遺恨說唐皇。如何拋作腥膻物。此地還敎拜犬羊。												其四						瀋河當日困神龍。吾祖看羊亦此中。可惜歸來殺胡計。秪今無復蹴遼東。												其五						暮年豪氣據雕鞍。塞外山川也好看。莫說虜情多不測。鄭公自有大心肝。												其六						秋水樓頭秋月輝。鱸魚一夜上漁磯。君行今日宿何處。繞盡空階獨掩扉。</text>
<title>樓頭 乙亥</title>,<text>樓頭綠柳漾淸潯。手把漁竿日日臨。過雨空洲餘落照。浮雲遠堞結長陰。亭臺有址多勳貴。江漢無情閱古今。石室祠前一片石。偏令志士每霑襟。</text>
<title>贈吳生鼎三</title>,<text>江天十里雪霏霏。小屋殘更燈火微。可惜三餘無與了。今朝又送二吳歸。</text>
<title>追次竹泉所賦尹學士旌閭韻</title>,<text>無賴東溟沃日濤。至今未洗犬羊臊。義聲幸有諸賢死。毅烈長垂萬世褒。血化燕山虹氣逬。魂朝禁苑斗躔高。世間多少眞胡種。應過公門汗濕袍。</text>
<title>贈趙季式 有憲○丁丑</title>,<text>君來梅花發。君歸梅花落。湯盤一句語。無忘觀梅夕。</text>
<title>和呈愚窩 韓潗○戊寅</title>,<text>山中期不至。孤燈人未眠。萬東祠前水。永夜自泠然。</text>
<title>尋道峰書院</title>,<text>遺廟荒山裏。空庭老木幽。衣明黃葉夕。巾爽素峰秋。餘韻巖泉古。高名日月留。風雩嗟我後。萬感倚溪樓。</text>
<title>次默庵壁上韻。奉主人翁。兪彦容○庚辰</title>,<text>寥寥寂寂一茅庵。桑柘陰濃午睡甘。客至不須談世事。卧看雲岫自相含。</text>
<title>向夕樓中。見風帆甚疾。忽思李兄 沉 歸舟亦已在葛山西東矣。悵然賦之。辛巳</title>,<text>秋水軒前秋水多。西風得意萬帆過。知君已入龍門色。篷底題詩興若何。</text>
<title>奉寄玉谷 李鳳祥○壬午</title>,<text>床頭撤讀忽悽然。相送江樓已幾年。喜得賢甥開口笑。不愁家學更無傳。</text>
<title>次楊生日謙韻</title>,<text>籬落蕭然枕水涯。葡萄架下繞階花。歸來魂夢猶能記。廣濟橋東第一家。</text>
<title>石室講席。平昌從叔父鄭君日煥謙之，族弟恕行近仁皆來會。與諸生同賦。癸未</title>,<text>石室祠前江浩然。吾祖大名與之長。春秋義烈懸日星。華陽臣筆極揄揚。一方人士瞻依切。日來讀碑涕泗滂。此間講事不可少。年來絃誦頗洋洋。癸未仲夏月旣望。緇帷高闢堂中央。濟濟靑衿爭來集。當筵揖讓色俱莊。床頭抗聲七篇文。一唱三嘆諧宮商。秋陽江漢爽人肺。偉辯大義何煒煌。巍然函丈吾豈敢。每到好處徒激昂。是時槐陰滿中庭。亭午不熱微風凉。山光水色赴軒楹。江鳥時來亦回翔。吾宗叔父世所慕。賁然遠臨席生光。復有二客聯翩至。相與討論披心腸。嗚呼此會信不朽。勖哉吾黨須勉强。邇來斯道久湮晦。不趨榮祿淪詞章。不然訓詁爲家計。出口入耳俱亡羊。吾家自有光明物。公然棄擲埋路傍。安宅蕪沒正路塞。惟有利源日懷襄。滔滔一世往不返。醉生夢死寧不傷。君看鄒老第一語。了此可以升此堂。</text>
<title>題小屛中諸公筆蹟</title>,<text>森然墨戱眼中陳。想見諸公下筆神。人物向來猶盛際。此生何處更相親。</text>
<title>與宋弟晦可 明欽 入俗離山。共次任幼輔 相周韻。甲申</title>,<text>勝事祝融二子遊。喜君携到此山頭。襟披古寺靑燈曉。巾拂千峰紅樹秋。葩谷雄文爭異嶽。光陵寶墨鎭禪樓。重來三十年前客。葉擁行蹊迷所由。</text>
<title>白耕庵。次主人李兄 顯恒 韻。</title>,<text>古心仍古貌。白首愛躬耕。訪嶽牽孤興。臨流寄遠情。繙書有餘味。閉戶謝浮榮。自愧吾居淺。栖栖老此生。</text>
<title>龍游洞。懷晦可。乙酉</title>,<text>小屋依山晝掩扉。滿庭春草落花稀。先生有約來何晩。坐徧巖泉未忍歸。</text>
<title>入俗離山同遊者。二十餘人。次蔡伯心 復休 韻。</title>,<text>華陽歸路入名山。忽漫相逢又此間。象外孤遊成浪跡。巖前一笑破衰顔。春陰欲雨千峰靜。芳草盈庭丈佛閒。纔出洞門開眼少。秪應淸夢繞林巒。</text>
<title>水晶峰。次朴貫之 振道 韻。</title>,<text>環擁千峰勢更高。老夫於此興猶豪。傍人且莫催歸去。不厭天風吹滿袍。												其二						天晴秀色萬峰高。欲與衰翁氣競豪。南嶽奇遊吾豈敢。且同諸子拂塵袍。諸詩多猥用南嶽語。故及之。</text>
<title>諸詩多嘲宋景時 洙源 嗜眠。余步其韻。仍爲解之。</title>,<text>三山多勝地。別是壺中天。欲向雲臺去。共君千日眠。俗離有雲壯臺。</text>
<title>訪李兄不遇</title>,<text>聞君喜垂釣。云向前溪去。歸來何太晩。應到水窮處。</text>
<title>訪李兄釣磯</title>,<text>偶發看花興。仍成緣溪去。巖際有人蹤。知是垂釣處。</text>
<title>題崔處士溪堂</title>,<text>處士高風遠。雲林靜窈然。曾聞德星聚。猶見瀑泉懸。石老題詩處。巖疑卜築年。新亭看突兀。知有後人賢。大谷，南冥，東洲皆遊於此。有酬唱。</text>
<title>金生道再來。請余大字。書此爲贈。其居在館基。扁其軒爲孤松。</title>,<text>九屛之下。長川之上。孤松之側。可以曳杖。有琴有書。可以偃仰。永矢爲隣。有此疊嶂。</text>
<title>和任幼輔別章</title>,<text>浟浟淸川。靑靑柳枝。子之好我。惜此西暉。駕言在途。曷不少遲。德義之勖。百歲以爲期。</text>
<title>寄穉明宗丈謫居</title>,<text>秋雨蕭蕭滿一江。亂風吹葉撲寒窻。此時忽憶湘潭老。誰遣皇穹照血腔。</text>
<title>贈鄭南爲 東翼○丙戌</title>,<text>雨過芳郊不起塵。驪駒欲動別愁新。此去庭闈如問我。衰容非復舊年人。</text>
<title>贈別朴君道吾 瑞東</title>,<text>君家石潭曲。自有好淵源。歸歟要訣在。相送復何言。</text>
<title>觀楊季達 應秀 心有二氣吟。尹屛溪 鳳九 丈氣質指心之說。口號示諸生。且竢知者質焉。</title>,<text>楊詩云。欲識心中有二氣。須從情意卞公私。公爲天地本然氣。私是人生形氣來。尹丈說。見寒水齋集序中。						不分天地與人身。有氣元來自有神。氣有萬般神則一。超然形外是心眞。												其二						心體初非有二氣。發爲情處見公私。請從未發觀眞面。一點何曾雜氣來。用原韻○右二絶。論楊說。												其三						神非離氣氣非神。無體無方卽是神。須看此氣從他變。誰說奇功不在神。												其四													氣之神妙理之眞。神不妙眞亦不神。待到他時凡化聖。非渠功用更誰因。右二絶。論尹丈說。</text>
<title>送家姪履長之任南原</title>,<text>怪我輕離別。今朝忽黯然。江湖多病日。氷雪劇寒天。遼濶仙樓夢。差池靈嶽緣。勖哉行報國。哀奬每重泉。邑有廣寒樓。素稱名勝。頭流山每願一遊。而今病不能及之。</text>
<title>贈南紀濟 丁亥</title>,<text>誰謂生晩。詠歌虞唐。誰謂苦飢。有水洋洋。迷源之曲。先正有躅。遺風不遠。與子歸託。</text>
<title>見新櫻</title>,<text>去歲朱櫻滿樹熟。長條手折與君嘗。今朝此物爲誰好。回首塵筵有暗傷。</text>
<title>悼申友 㬦。示洪甥伯能 樂舜 兄弟。戊子</title>,<text>寒竹階庭産好孫。喜君高節自殊羣。可憐百丈崢嶸氣。埋却荒山何處原。												其二						長松壑底飽霜寒。縱死羞爲桃李顔。惜不棟樑支大廈。空令匠石涕汍瀾。</text>
<title>題柳汝思 知養 詩軸</title>,<text>江樓秋盡卧寥寥。身似韝鷹望碧霄。枕畔看君楓嶽作。毗盧頂上興迢迢。</text>
<title>玉溪瀑布。敬次尤庵先生韻。庚寅</title>,<text>飄雪輕煙散不收。飛泉一道古今流。此中塵語誰能着。尤老留題在上頭。</text>
<title>偶吟。示韓君重文 思愈，孫兒麟淳。辛卯</title>,<text>桐葉離離滿地陰。先生睡罷短長吟。世間喧閙何須說。卧看閒雲過碧岑。</text>
<title>雲</title>,<text>雲從何處起。復向何處滅。依舊長空色。一碧無點綴。</text>
<title>雲山書屋</title>,<text>閒雲自悠揚。靑山靑未了。讀罷支頤坐。此樂知者少。</text>
<title>族弟天章 天行 過余稽山。留贈一絶。用陽關體走次。</title>,<text>飄然湖海老書生。千里南州尺劒明。行裝却買花蹄去。還向伽倻山下耕。</text>
<title>題月城草堂壁上四章 卽同春先生遺墟。在安義。</title>,<text>水淸石白。洞天幽幽。遯世獨立。抱我春秋。						以尊以攘。以震華夷。惟此大義。實肇于玆。						樂此巖泉。允矣靈區。非汝之爲美。先生之所息遊。						屋不忍廢。地不忍荒。盛德大名。於戱可忘。</text>
<title>二止堂。敬次重峰，尤庵兩先生韻。</title>,<text>名區曾二老。正學共千秋。崖古字猶在。山空歲幾周。吾生嗟已後。此地未同遊。欲泝眞源去。徘徊立晩洲。</text>
