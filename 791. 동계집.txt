<title>除夜</title>,<text>國步危如線。竆陰逼歲除。孤臣渾不寐。倚壁聽晨雞。</text>
<title>水淸池塘</title>,<text>池水漾新綠。寒梅送暗香。向來歌舞地。今日獨呼觴。</text>
<title>次鄭參奉尙古韻 名。海南人。壬申謫海南時。</title>,<text>地僻跫音斷。身閒午夢遲。思君不可見。愁絶夕陽時。其二鳥聲和夢斷。花影下簾遲。閉戶攪愁緖。綠楊三月時。其三風細花飛穩。泥乾燕語遲。光陰如箭疾。又屬餞春時。其四老去春無力。慵眠欲起遲。夢中成一笑。重見太平時。其五地盡江南客。天傾杞國憂。堪憐瘴海外。消息又經秋。其六故國家千里。天涯身百憂。夢魂渾欲斷。寥落不宜秋。其七寂坐聊收視。哦詩欲寫憂。別來心正苦。一日當三秋。其八衝風挾雨聲。山岳勢疑傾。不恨三重捲。翻愁虜陣成。</text>
<title>醉後寄尙古</title>,<text>西風驅朔氣。秋露承新釀。醉後各分散。朝來成惘悵。其二君有會心人。寒葅與美釀。卽此歸山阿。對之空惘悵。</text>
<title>壬申春祝</title>,<text>諸孫不復辨。衆婦恭爲職。五福百年間。朝朝聞唱喏。</text>
<title>甲戌春祝</title>,<text>眼暗休看字。筋駑懶下床。新春無別語。客至酒盈觴。</text>
<title>庚辰春祝</title>,<text>鶴駕龍樓曉。皇威漠北伸。老臣無職守。閒臥過庚辰。</text>
<title>庚辰世子東還時。嶺南散官。會于明禮洞。</title>,<text>聞說烏頭白。歸來集國門。遂令明禮洞。仍號嶺南村。</text>
<title>贈惠輪師</title>,<text>山外疑無地。雲間別有天。聞渠栖隱趣。吾亦欲參禪。</text>
<title>雙溪唱酬</title>,<text>山深人不眠。萬籟共寥絶。菴禪莫催燈。天晴山有月。附韻仙歸餘故山。地與人世絶。淸遊亦佳辰。正當秋八月。成浮査 汝信秋風方丈山。遊賞政淸絶。終宵宜且談。中庭又好月。李蘆坡 屹洞僻宿雲歸。林深人跡絶。松風亦有情。噓送晴巒月。河滄洲 憕千古孤雲仙。一去消息絶。我亦象外客。淸溪弄明月。朴凌虛 敏地是孤雲栖。飄然烟火絶。吾輩辦佳遊。好得淸秋月。趙鳳岡 㻩名區多故人。此遊誠奇絶。團團一片心。共指中天月。吳思湖 長興與山共深。山外歸心絶。山中復何有。團團巖上月。河松臺 璿佳節雙溪會。勝遊千古絶。夜久興轉淸。醉倒松窓月。林林谷 眞怤浮嵐影有無。寒鍾聲接絶。終宵淸不眠。共含盃中月。許滄洲 燉溪淸山更深。禪家轉幽絶。相看皆好人。話到三更月。韓釣隱 夢參方丈三韓外。烟霞擅奇絶。淸遊天借否。溪樓來霽月。成疆齋 好正一躡神仙窟。蕭然塵慮絶。淸風八詠樓。共賞雙溪月。文梅村 弘運身如入淸都。幽興何時絶。把盃却相吟。中天又皓月。河謙齋 弘度萬象渾寂寥。淸溪聲不絶。襟懷轉颯爽。坐對西峯月。趙澗松 任道楓桂丹如錦。秋高景益絶。禪臺淸可話。不妨下山月。鄭秋潭 頠萬壑皆白雲。塵烟自隔絶。夜話不用燭。多意前峯月。東山 克亮</text>
<title>送朴學士貶赴咸平</title>,<text>白雪誰相和。孤芳衆所疑。但令心不怍。便是士當爲。湖海多風浪。庭闈遠別離。至尊憂社稷。宣室未應遲。</text>
<title>黃澗駕鶴樓</title>,<text>湖嶺分襟地。名留駕鶴仙。客來成一笑。鶴去已千年。雪點欺征袂。溪聲閙午眠。飛仙何處在。且得凈塵緣。</text>
<title>龍門 載陜川誌</title>,<text>劈破山千仞。中間一水通。東南無禹跡。疏鑿是誰功。白石皆堪坐。霜峯各自雄。平生憾慨意。醉後更臨風。</text>
<title>午後戒駕投山齋旋止</title>,<text>命駕方頹 缺。佳期負碧山。衰遲任潦倒。悵望倦躋攀。洗竹仍成趣。蒔花剩得閒。自然無外累。何用叩雲關。</text>
<title>家北十里許。有所謂栗寺者。四面多楓樹。每歲霜節。招提一境。化爲錦繡。歲歲往賞焉。今秋適臥病負債。仍成一律。</title>,<text>夢入招提境。霜楓滿意酣。病來孤勝賞。魂去莫懷慚。深院泉通井。遙岑氣霽嵐。蘧然一枕罷。雞漏報籌三。</text>
<title>次崔承宣 有淵 在蟾江寄贈韻</title>,<text>湖海機心靜。沙鷗故狎人。一官成白首。兩袖閟經綸。靑鶴巢猶在。碧桃春又新。衰翁須計腳。三入跡空陳。</text>
<title>聞從弟 濬 罷歸作</title>,<text>世道今如此。遙憐令弟還。不聞民失所。那使吏爲姦。湖海征徭急。鄕山水石閒。歸來逃世網。白日掩松關。</text>
<title>山僧以詩軸示余求次。首篇卽五峯手蹟。因次。</title>,<text>峯老歸泉裏。詞壇跡已非。逢迎方外客。惆悵卷中詩。契活長鑱在。行藏短筮違。朝來意未愜。對爾一伸眉。</text>
<title>苦旱詠懷</title>,<text>不雨連三月。黃塵漲夏畦。王言聞惻怛。天意愛黔黎。水旱疑關數。堯湯苦不齊。孤臣憂進退。注目望雲霓。</text>
<title>聞虜兵西搶。示鄭參奉尙古。</title>,<text>靑海聞傳箭。長城殺氣昏。三年仍帶醉。萬馬不聞喧。大國無中策。何人鎖北門。天崩憂杞婦。愁緖共誰論。</text>
<title>雨夜用前韻偶吟</title>,<text>支頤成獨坐。海色又黃昏。漁火穿林逈。溪聲帶雨喧。呼燈看細字。掃榻掩重門。疾病仍吾分。生涯不必論。其二客心不自得。暑雨又長昏。風拖斜飛急。簾虛亂滴喧。瀑流懸井隧。苔色上柴門。此日難忘酒。非君誰與論。其三愁人侵曉起。雨意更霏昏。遠樹嵐烟濕。孤城鼔角喧。有時開蠧簡。盡日掩蓬門。隨處安吾分。陰晴不足論。</text>
<title>頒赦後。用前韻賦懷。</title>,<text>淸曉高天仗。荒城豁祲昏。星馳雙闕慶。䨓解萬人喧。臣罪應投裔。君恩肯到門。全生已感激。懲咎更堪論。其二竟夕仍慵起。空庭暮色昏。自然耽獨坐。不是避人喧。寂寂花開樹。寥寥犬吠門。靜中聊得趣。不愧養生論。</text>
<title>用前韻詠靑蠅</title>,<text>適從何處至。客睡正昏昏。最喜當眉集。那堪傍耳喧。橫行如布陣。亂撲似爭門。三復歐陽賦。吟成縯緖論。其二撲面復盈睫。令人意思昏。夜凉稍屛息。日出轉囂喧。性急思揮劒。神疲獨掩門。忽然成頓悟。齊物有莊論。其三乍去還來集。營營到夕昏。背燈緣屋穩。趁曉隔簾喧。揮箑纔離案。尋香亂入門。昆虫無等輩。止棘有餘論。</text>
<title>鄭尙古適來。値兵使行卽去。</title>,<text>忽聞佳客至。微露洗眵昏。竹榻芝眉展。元戎小隊喧。仍妨成小話。重肯款柴門。蕭寺遲前約。幽懷待討論。</text>
<title>苦雨用前韻</title>,<text>重霖彌一月。今日又氛昏。宿霧藏林暗。鳴蛙隔樹喧。農功或失望。愁緖轉多門。連歲民無食。軍需底處論。</text>
<title>病後追次</title>,<text>竆海逢炎暑。連旬雨氣昏。誰能問生死。仍得謝塵喧。㫌旆衝泥道。盃觴轉席門。頭風帶宿酲。負債不堪論。</text>
<title>久雨得晴</title>,<text>今朝喜小霽。旭日洗氛昏。出峀孤雲捲。辭林衆鳥喧。呼童課剪草。有客到衡門。霖雨鄕書絶。歡悰不可論。</text>
<title>答喜晴</title>,<text>積雨初收滴。何關雲色昏。漁商衝戶過。村笛隔籬喧。課學兒趨席。含泥燕入門。田家爭荷鍤。孤客喜堪論。其二故人新得句。來豁病眸昏。貧約仍吾分。生涯遠市喧。宿雲開晩峀。遠客駕空門。山趣吾能說。幽懷更可論。其三中歲求同氣。相攜避世昏。心閒仍得趣。境僻自無喧。美釀時開綠。高軒不到門。但令無愧怍。生事不須論。其四楚天多暑雨。客意轉昏昏。晝厭靑蠅集。宵驚白鳥喧。竆途幸少病。交態肯書門。枉被傍人問。休將學力論。</text>
<title>次鄭尙古韻</title>,<text>寬法聊投畀。殊方着此身。驚心傷往事。撫跡愧先民。小榻功因樹。殘齡懶是眞。平生學道意。牢落傍鮫人。</text>
<title>偶題</title>,<text>瘴海冬無澤。連宵雪滿庭。明年應有麥。南畒不憂螟。簷溜朝堪喜。窓霏晩可聽。平生憂國意。聊復失孤醒。</text>
<title>寒食日有感</title>,<text>子厚城南句。千年愴我情。今朝忽惆悵。來日又淸明。庭草連愁緖。村舂和雨聲。白頭爲客處。腸斷北邙塋。</text>
<title>贈尙古</title>,<text>竆海初飛雪。霏霏入戶輕。家山千里遠。時節一陽生。淸坐欲無寐。相思空有情。那堪回棹興。繚繞到天明。</text>
<title>詠梅</title>,<text>偶然乘晩興。鄭老有梅堂。庾嶺孤根遠。西湖一夢長。月窺淸得韻。風細暗傳香。靜對忘衰疾。何須撿藥方。</text>
<title>偶吟</title>,<text>老去休耽學。談經意亦昏。初無實見得。何事浪爭喧。此禮如長訟。諸公各異門。狂言眞妄耳。臣罪在輕論。其二未效涓埃報。投荒坐妄言。直須愁瘴癘。那肯㤪湘沅。縷息非吾分。秋毫荷聖恩。邇英專對地。應有未招魂。</text>
<title>遊東林寺</title>,<text>自愛東林趣。朝來更絶奇。孤雲歸極浦。芳草散空陂。海闊客心遠。春晴花意遲。悠然乘晩興。故故立多時。</text>
<title>再用東林韻</title>,<text>隨處安吾分。無心歎數奇。殘骸元土木。世路有平陂。雲盡暮山出。春深淑景遲。故園消息斷。惆悵落花時。</text>
<title>尋梅未果</title>,<text>南遊緣底事。日月去堂堂。芳草如煙綠。新愁和雨長。忽思尋玉樹。滿意嗅梅香。泥滑迷歸路。閒抄陸氏方。</text>
<title>癸酉仲秋。自謫所放還。過光陽縣。</title>,<text>曉發光陽縣。逶迤古將墩。不堪還望海。愁殺未招魂。雨歇秋天凈。雲深古木昏。君恩隨處在。歸得掃荒原。</text>
<title>到蟾津。同鄕親舊及晉西士友皆邀慰。留宿江上村。仍記十五年前。與從兄及諸友。放舟遊陟有懷。</title>,<text>一水分湖嶺。歸來遠客魂。岸留朝載舫。村記夕敲門。存沒悲前事。衰遲荷聖恩。親朋長在夢。相對卻無言。</text>
<title>還家後。追次東林韻。</title>,<text>春來無好况。百卉謾呈奇。落鴈迷寒渚。浮萍帶晩陂。客情隨物感。歸夢到家遲。病肺休枏癭。飛花撩亂時。</text>
<title>步來韻呈似</title>,<text>孤夢迷鄕路。覊魂不自由。淸霜驚楚臺。明月對吳州。衰颯仍漂泊。心期轉謬悠。全生荷聖造。撫迹數愆尤。</text>
<title>次梁可漸 世鴻 韻</title>,<text>狂瞽宜膏鑕。鴻恩縷命全。風霜纔閱歲。霈澤許歸田。春興迷花塢。秋鞍稅水邊。丘園成晩趣。無夢到華筵。其二遙想池臺興。良辰美景全。孤雲歸晩壑。山鳥下秋田。爛醉黃花下。微吟綠猗邊。頹然坐落葉。不必錦爲筵。其三誰言秋興逸。搖落易生悲。急景催竆律。寒香漸後時。衰遲心轉苦。存沒夢爲期。槎老思投轄。能忘撤絳帷。</text>
<title>庚辰仲春。與李玄洲 昭漢 期會於白雲菴。玄洲見玄悟軸中有舊詩。感懷作詩。仍步其韻。</title>,<text>東洛曾題卷。干戈事已非。愁來閱舊軸。別路又新詩。勝會前期在。孤臣宿計違。臨觴無好况。悄悄對脩眉。</text>
<title>示從弟道甫</title>,<text>我病君莫憂。君病我不戚。七旬能幾何。久爲浮世客。世難敗人意。太晩稅覊束。歸來臥一室。時把隣翁酌。十年爲此樂。於世無不足。惟當順元和。且莫親藥物。</text>
<title>欲賞梅以病未果</title>,<text>輕香鬬暖律。殘雪閉羣姸。厭見冰鱗壯。那知梅信傳。暗香來月下。淸蘂照罇前。病裏阻乘興。相看祗可憐。</text>
<title>贈金鶴圃 奉祖○時爲邑宰</title>,<text>山公乘逸興。爽氣薄炎天。皓月仍波面。芳罇且眼前。醉爲臨海作。留與武城絃。再欲趨徐榻。能忘泛雪川。其二平生道義友。相許卽䨓陳。世路十年別。江流何處津。幽貞竆士志。夷險丈夫身。努力崇明德。收功在日新。</text>
<title>答蕭寺約</title>,<text>閉門聊屛跡。匡坐竟朝昏。寂寂閒居趣。悠悠塵世喧。已能收妄念。更欲陟禪門。明發須乘興。歸期且莫論。</text>
<title>次朴龍湖 文楧 龍巖亭韻</title>,<text>吾友幽栖地。衰遲又一過。階臨二派水。岸隔數漁家。落鴈迷寒雨。斜陽漏晩沙。自然生楚愴。聊復和羊何。</text>
<title>與煕伯同賞梅。因贈一聯。</title>,<text>自我寒梅素。重登君子堂。照床分影穩。臨水引條長。雨過精神迫。風來笑語香。不辭成一醉。覔句轉迷方。</text>
<title>題東溪精舍壁上</title>,<text>東溪佚老鬢如霜。放浪形骸入醉鄕。莫向傍人說平素。此翁年少亦顚狂。</text>
<title>偶得春和字。呈金邑宰 奉祖。</title>,<text>芳洲花柳正爭春。勝日端宜任賞春。鱸膾山梁非起興。一年春盡不 缺 春。其二侯德和時春與和。韶華形氣揔爲和。仁風吹起同民樂。江上淸尊又一和。其三紅稀綠暗更尋春。皁蓋榮臨春又春。玉潤盃間春在是。花衰何必惜餘春。其四心和氣和又時和。况値春和民亦和。席上和容珍可戴。由來位育在中和。</text>
<title>栗寺詠懷</title>,<text>三十年前讀書處。重來贏得雪盈顚。當時相識今何在。依舊冷冷響木泉。</text>
<title>過吳思湖墓</title>,<text>江雲漠漠草萋萋。楓葉蕭蕭日欲低。惆悵南州無過客。樂天墳土不成泥。</text>
<title>香爐峯</title>,<text>萬壑精神峭小峯。層巖聳出白雲中。飛身直上三千尺。笑駕靑鸞跨碧空。</text>
<title>洗耳巖</title>,<text>吾行雖晩正逢秋。醉揷黃花俯碧流。自是無塵何用洗。休敎洗耳刊巖頭。</text>
<title>偶吟 玉貫子見破。紅帶亦斷故云云。</title>,<text>白首梨花照鬢開。腰間猩血又堪咍。如今玉碎紅仍斷。依舊丹溪老秀才。</text>
<title>過石梯院 壬申四月。謫海南時。</title>,<text>秋院蕭條繚毁牆。家山迢遞海雲長。孤臣罪大君恩重。生到羅浮橘柚鄕。</text>
<title>次李白江 敬輿 韻 白江時爲完伯</title>,<text>跡遍江南五十州。當時世事使人愁。凌烟已了男兒事。衣錦歸來尙黑頭。其二羽扇臨戎下沃州。遙飛玉屑問竆愁。孤臣罪大君恩重。肯向秋風詠白頭。</text>
<title>風雨夜。獨坐書懷。</title>,<text>誰將萬死補前瑕。春後槁楊未易華。落葉滿階成獨坐。半天斜日漏殘霞。其二鍾鳴不息是疵瑕。一指誰能見泰華。行世早知無寸輔。不如依舊老烟霞。</text>
<title>用前韻次鄭尙古</title>,<text>連城白璧自無瑕。浮世升沉夢胥華。老子行藏成一笑。愧君無事臥烟霞。</text>
<title>石川廟成 石川。林億齡廟。在海南。累經灰燹。尙未重建。先生謫居時。勸邑儒重建。</title>,<text>山斗文章勇退風。直須歸向古人中。孤舟駭浪渾依舊。誰把行藏得似公。</text>
<title>石川新廟成。人皆歸功故賦此。</title>,<text>湘潭流落揖遺風。撫跡傷心宿草中。今日兒孫重有廟。孤山不獨待蘇公。</text>
<title>次尹孤山 善道 將欲遊海韻</title>,<text>欲傍沙鷗賦遠遊。春陰釀雨未全收。不妨造物聊相戲。明日晴光媚晩洲。附韻春風知我欲淸遊。吹卻湖山宿雨收。爲報行吟權御史。何妨納履向芳洲。</text>
<title>次韻答鄭尙古</title>,<text>失腳漁磯上玉堂。狂言誰信瀝肝腸。尊前斷送人間事。長計如君見未嘗。其二春盤細菜已登堂。誰遣昭華攬客腸。一夜歸心和夢斷。不辭沽酒對君嘗。其三昨日開襟君子堂。試將枏癭繞愁腸。只今依舊愁如海。誰把淸罇喚客嘗。其四眞成亡肉婦辭堂。未必能懷鐵石腸。歲暮蘇鄕成一笑。軟蠔霜橘特堪嘗。其五西隣跬步惜離違。風雨蕭蕭打野扉。借問梅花開遍未。直須沽酒典春衣。其六坐念平生素志違。春愁和雨對柴扉。忽成池畔尋梅興。掩却床書起着衣。其七流澌時節便防胡。誰信書生活國謨。不向大江爭地利。謾敎鬬艦列西湖。</text>
<title>踰八嶺有古城</title>,<text>平明始起促征驂。行盡湖南見嶺南。欲過孤墉成一笑。頭流萬疊路通站。</text>
<title>聞和議已定 丙子</title>,<text>朝家無策制強胡。多小金繒卽廟謨。今日憂端齊岣嶁。却敎流涕在江湖。</text>
<title>完山龍巖</title>,<text>蜿蜒遺跡後人看。幾度登臨俯碧灣。白首重來羞滿面。不知何日又西還。</text>
<title>興陽村家感舊遊</title>,<text>此地經過十載前。三行紅粉爲誰姸。主人已逝山公病。遠客重來倍黯然。</text>
<title>南原霹靂巖</title>,<text>何年神物轉雷車。劈破亭前雪浪餘。客子經過憑野老。村名猶記後人居。</text>
<title>戲贈尙古 尙古常語了無世况。但願速死。一日尋去處。以供佛祈福事上寺。</title>,<text>㤪鳥長號我欲死。千林啼血不堪聞。虞羅一夜垂春嶂。隨意驚飛萬壑雲。</text>
<title>次鄭松灘 弘緖 韻</title>,<text>世味甘酸夢已空。歸心贏得病消中。一年佳節空惆悵。隨處殘花滿意紅。</text>
<title>權士中 克行 池亭詠早梅</title>,<text>南國梅花已後時。千林寒重意遲遲。獨憐幽竹山窓下。開遍南枝又北枝。</text>
<title>遊長者淵</title>,<text>十五年前辦此遊。年年不負碧山秋。風塵一出渾閒事。今日重來意轉幽。其二飛瀑喧騰聒世耳。高低巖磴坐頻移。從敎水濺蘿衣濕。誰信平生識險夷。</text>
<title>壬申春祝</title>,<text>管籥庶幾無疾病。邊封聞道脫兜鍪。孤臣老去安蓬蓽。好把梅花供酒籌。</text>
<title>贈尙古</title>,<text>楚澤驚心木落秋。危樓一夜夢刀頭。休言老子腸如鐵。卻攬愁端惱去留。其二瓊瑤岳色望中奇。好去重參想遠師。病裏孤吟還有興。明朝風日倘能知。</text>
<title>癸酉仲冬。遊栗寺。</title>,<text>招提少日守書燈。臥對重巒翠幾層。四十八年如一夢。馬蹄依舊踏寒冰。</text>
<title>患眸病。馬上閉眼行過。偶占一絶。</title>,<text>邇來明月蝕蝦蟆。上馬昏昏伴睡魔。閉眼時多開眼少。兩湖春色夢中過。</text>
<title>十年前棄官還鄕。與從兄默老偕臥泥山。憇路邊松臺。今來獨坐臺上。愴然有懷。</title>,<text>曾攜默老憇松臺。誰遣征驂又獨來。春色不隨人事變。海棠依舊滿枝開。</text>
<title>過獐嶺口號</title>,<text>驀壑穿林路逶迤。仰看雲際石扇危。行來絶頂還平地。始信人間有險夷。</text>
<title>戊寅冬。呈辭南歸。贈金東溟 世濂。</title>,<text>存亡遺澤在東藩。忍把干戈答聖恩。白首重來羞滿面。不如歸去閉柴門。其二烏頭未變朔天遙。白髮宮臣膽欲消。倚壁書空仍不寐。殘更欲盡曉星高。</text>
<title>淸和上浣雨中。次鄭松灘韻。</title>,<text>悄悄無心把一盃。落花飛絮任徘徊。小窓睡起成愁絶。滿院東風微雨來。</text>
<title>龍巖感懷</title>,<text>濁世栖遲寂寞濱。書生袖裏秘經綸。不堪江上重回首。煙雨苔磯跡已陳。</text>
<title>甲申淸和日</title>,<text>芳草萋萋欲似茵。牆陰日轉霽光新。漳濱又見淸明節。紅杏碧桃愁殺人。</text>
<title>聞錦州圍合</title>,<text>殘堞浮懸欲恃誰。祖生心訃辦牢癡。援兵不至長圍合。天下中分已可知。</text>
<title>過金而述舊基</title>,<text>廢垣蔓草路高低。楓葉蕭蕭日欲西。三十餘年如夢裏。不堪班馬更躊躇。</text>
<title>梁君可漸。雨中贈以兩色盆菊。因贈一絶。卽和。</title>,<text>臥看霜蘂上蜂鬚。一病寒慳任大蘇。微雨數莖分送似。故人缶裏喜盈孚。</text>
<title>申公輔以敬差過訪白上舍 尙賢。席上賦一絶索和。仍步韻贈別。</title>,<text>竆懷歷亂不宜秋。御史調狨地盡頭。未死相逢眞一夢。且敎㫌旆少遲留。</text>
<title>寄贈畵盃</title>,<text>輕淸惹暈玉無瑕。淸夜微雲點月華。持贈醉醒應有意。黃花笑殺負流霞。</text>
<title>聞三學士四四館有恩命</title>,<text>近聞明詔滌微瑕。環珮玲瓏響九華。惟有孤臣歸不得。小窓無語對晨霞。</text>
<title>秋夕。在直臺次而寧韻。</title>,<text>去歲玆辰在帝京。今年依舊未歸情。年年爲客成何事。默數殘更坐到明。</text>
<title>次洪花圃 翼漢 韻</title>,<text>方丈驂鸞夢已非。秋風黃葉倦遊歸。不辭仙侶來相對。處處林翁解挽衣。</text>
<title>謝太學士 庚辰</title>,<text>懸車前路已無多。驅策其如白髮何。自是當歸歸亦晩。投章未必引沈痾。</text>
<title>贈洪懷仁 成海號梧村。丁酉擧義討倭。甲申皇明亡。遂不仕。時稱大明處士。</title>,<text>爲國忠誠星月輝。征倭鞱略鬼神知。一面干城猶在。子功名須取少年時。</text>
<title>淸心亭上口號</title>,<text>白首歸來一夢賖。望仙橋上聽絃歌。此心已似粘泥絮。柰爾罇前妙舞何。其二月前成會玉人賖。愁殺淸罇聽亂歌。今日盍簪知幸爾。滿村親舊意如何。</text>
<title>江樓泛舟</title>,<text>斜陽倚棹又中流。奇絶全勝月下浮。解道山高何意思。蘇仙辜負一江秋。</text>
<title>上元偶吟</title>,<text>南鄕未解賞元宵。處處重簾悄寂寥。遙想廣陵燈火閙。怳然天樂下淸霄。</text>
<title>題扇贈人</title>,<text>朱門六月苦蒸炎。誰遣淸風到屋簷。買取片雲分送似。自然於世不傷廉。</text>
<title>贈朴知申 明榑</title>,<text>再把封章動九天。只今淸議更堪傳。憑君休說韓公事。纔到潮州便乞憐。</text>
<title>諷人</title>,<text>聞道天官奉玉書。紫薇消息問何如。孔明亦有支離恨。辨了三分合臥廬。</text>
<title>贈別申公輔</title>,<text>蕭蕭寒葉海山秋。千里重驚兩白頭。京洛故人誰得到。罇前一笑當封留。</text>
<title>次能師韻</title>,<text>凈業玄襟老轉奇。十年聞說太能師。坡翁海外方持戒。寄語參寥聖得知。</text>
<title>送金東溟持節關東</title>,<text>客心終日常思穎。此別令人意渺然。關嶺淸秋開玉帳。庾樓明月挾飛仙。眼竆碧海東南北。跡遍金剛萬二千。句漏丹砂須九轉。刀圭已許葛翁先。</text>
<title>別小司寇賀節朝天 全沙西湜</title>,<text>八月高秋鴈影忙。仙槎迢遞海雲長。行尋闕里先師宅。帆過嗚呼義士鄕。暮境危途心似鐵。朝來明鏡鬢如霜。東歸好把漁竿去。玉署分香夢一場。其二蹔輟仙班第一流。提攜玉節去觀周。張槎路闊風帆遠。蘇筆題新海市浮。此老剛腸輕萬里。何時金鑑慶千秋。男兒肯灑尊前淚。當日廷爭辦壯遊。</text>
<title>別西隣吳丈出牧首陽</title>,<text>羣英濟濟賁淸朝。此老浮沈最下僚。連抱誰知無寸朽。割雞今復用牛刀。夷齊苦節留名字。文獻遺風已寂寥。莫向黃堂久製錦。不堪賢路日蕭條。</text>
<title>留別會甫</title>,<text>山林習氣未全除。名利前頭一夢虛。東洛風塵憐越鳥。南華心事在濠魚。不妨共飮三江水。最好閒觀萬卷書。士所當爲須晩節。吾儕肯許樂耕漁。</text>
<title>送李學士 敬輿 出廵關西</title>,<text>朝廷近欲靜妖氛。黃石神機佇策勳。玉署傳臚催學士。靑油梳髮對將軍。離魂暗結東門柳。爽氣遙連紫塞雲。又唱驪駒成獨坐。不堪歸思日絲棼。</text>
<title>送韓釣隱 夢參</title>,<text>蕭蕭征馬趁歸程。殘歲蒼茫雪意輕。孤堞有鴉啼晩色。寒林無葉寄秋聲。風霜極海難爲別。零落衰容祗可驚。遙想鼎巖行樂處。孤舟依舊月邊橫。</text>
<title>送金正字士逸入洛 槃</title>,<text>西風和雨報新凉。行子歸心日下忙。小別未應催淚睫。孤懷忽復攬愁腸。雞虫得失渾閒事。橘柚酸醎且小嘗。老我先君諳世味。送行無語意何長。</text>
<title>送鄭汝廓令公按海西 彦宏</title>,<text>持被金鑾已渺然。君纔中歲我衰年。重來故舊誰相問。又送征麾祗自憐。北事惟艱無上策。西門爲重屈吾賢。男兒期待終非淺。肯向尊前惜別筵。</text>
<title>送李東野守靈巖 時其大人任全州</title>,<text>湖南千里要人才。蹔輟淸時禁從來。肯謂朝廷無此例。只今黎庶正堪哀。分憂已慰䨓封望。去路仍榮壽席開。不惜當筵成遠別。念君恩耀首重回。</text>
<title>仲秋至金陵道上作</title>,<text>去歲仲秋對玉墀。玆時又復任驅馳。田家到處觴隣社。遠客逢人問路岐。老去一身如泛梗。年來萬事辦牢癡。非無江海平生志。聖主鴻恩報答遲。</text>
<title>暮宿陷谷村</title>,<text>地名陷谷臨長道。遠客停驂薄暮時。飢蝎侵人鄕夢斷。殘燈背壁曉星遲。蘆梢露重全經雨。岳面嵐生細抹眉。行向初平成一宿。故園歸計日差池。</text>
<title>過王來村</title>,<text>歇馬王來過具墩。崎嶇岡坂不堪論。藤蘿擁路征驂逗。松檜連雲怪鳥喧。石磴中分湖嶺界。晴嵐平鎖俗離門。一年再負江湖約。應有高人笑我煩。</text>
<title>送姜寒沙 大遂 赴朝</title>,<text>昨日今日皆天雨。忽謾相逢不在人。閉戶上元成獨坐。孤村諫議與誰隣。春蔬靜愛香芽嫩。野水閒尋綠漾新。明發逍遙非淺興。桃花源外莫逡巡。</text>
<title>癸亥七月。被恩赴朝。行到高靈。呈病還家。中元節有感作。</title>,<text>微雨侵晨野色新。朝來爽氣暢精神。伽倻風俗中元節。蓬蓽恩私下品人。自是痾痒聊戲我。肯將衰朽故迷津。南歸隨處漁磯伴。笑殺塵容出脚頻。</text>
<title>過柱屹詠懷</title>,<text>勇脫危途豁遠眸。忽驚柱屹揷天浮。狂奔夷貊三千里。雄鎭東南六十州。天旱卽今興雨澤。地靈終古鍾風流。年來閱盡㫌招者。誰把長才佐廟謨。</text>
<title>欲就鼎巖下流。經營數架精舍。而舊病未蘇。偶成一律寄懷。</title>,<text>晩來扶病訪梅兄。佳節驚心自不平。橘柚甘酸知世味。雨雲翻覆見交情。江山有約魂長往。疾病如期計未成。安得靈丹方寸匕。衡茅滿意費經營。</text>
<title>次方伯李 基祚 會稽泛舟韻</title>,<text>山下平湖湖上舟。東南自古數玆遊。靑春好住山公節。勝事重尋庾令樓。玉署連床如昨日。丹丘掃榻卽前秋可憐病負登仙約。別路寧辭擧白浮。</text>
<title>次金鶴圃韻。因以贈別。</title>,<text>眼前人事日紛然。又共疲氓送二天。九曲愁腸雲樹外。一秋衰鬢是非前。驛亭今夕同看月。詩酒何年更續絃。夾岸江楓正蕭瑟。不堪移棹過前川。</text>
<title>次鄭參奉尙古韻</title>,<text>四罪曾聞服舜堯。端宜聖主棄蒭蕘。欲將暮齒爲身計。肯負丹衷白日昭。孤堞哀笳雲外咽。故園歸夢枕邊遙。夜來風雨嫌泥滑。誰許蹇驢趁早朝。其二明主疇咨法聖堯。孤臣芹𣌑愧蒭蕘。當時得失輕毫髮。今日紛紜重穆昭。𤱶畒肯忘天下事。江湖未覺日邊遙。危樓一夜歸心切。猶記當關促曉朝。其三盥露微吟癢得搔。聯翩佳句意彌高。聲名欲似千金馬。身世空悲一羽毛。老去思鄕勞遠夢。秋來遣興有醇醪。平生閱盡人間事。柱下幾成三見逃。</text>
<title>偶詠八首贈人</title>,<text>萬里吾鄕蘇子詩。投荒行色似當時。地形南盡滄溟闊。山勢北來孤堞危。前輩風流今寂寞。覊臣得失太支離。蓬萊咫尺堪乘興。身世飄零亦一奇。其二陶謝風流江鮑詩。高才不合負明時。黃粱正熟三緣足。白髮齊生兩鬢危。已向沙鷗成契活。空敎舊侶惜分離。湘潭肯恨萍蹤苦。垂老相逢便是奇。其三二老風流千首詩。遺民往往說前時。眞知絶學天顔喜。勇退高風駭浪危。當日人間聲藉藉。只今原上草離離。由來往復尋常事。九轉丹成未必奇。此一首。有懷眉巖石川作。其四空階浥露對新詩。積雨孤村倦睡時。流落肯敎心愧怍。衰遲贏得鬢凋危。連天芳草愴人國。和雨哀歌遠別離。自是竆通元有命。狂言非爲欲求奇。其五却愧虛投落韻詩。狂言只辦負當時。衰年世味三緣凈。平地人情九折危。貧是士常聊自遣。道非眞得有時離。行藏好箇吾家法。石老猶疑跡太奇。其六酬唱非關愛詠詩。愛君氷玉映當時。人情似水千帆過。世事如棊一着危。已辦單瓢貧亦樂。生憎雲雨合而離。平生一夢誰先覺。飛將虛勞歎數奇。其七林臥誰題破悶詩。柴門却掃已多時。世間萬事都消遣。天外孤帆底處危。今日無兒憐伯道。他年有塚近要離。平生袖手聊觀化。便是男兒十分奇。其八聞君對酒便吟詩。閉戶丘園閱四時。佳句已成椽筆擲。新醅初醱鐵冠危。薄官偶爾仍長往。我道當然不可離。珍重華牋衝雨過。郵筒欲捲轉雄奇。</text>
<title>醉席和金華俊</title>,<text>風流未减聚星賓。小友精神更絶倫。雪興仍成終日醉。衰顔聊借片時春。只今潦倒誰相念。疇昔心期百不伸。濁酒挽人逃勝地。欲將懷抱向君陳。</text>
<title>過陽智縣</title>,<text>縣名陽智臨長道。籬落蕭條白屋貧。數輩持戈爲大閱。一丁牽馬送尊賓。東軒半壁仍軍器。通引千呼卽陪人。自是無良可撫字。才如召杜誰與親。</text>
<title>翠寒亭韻</title>,<text>湘潭歲暮雲城外。歸路頻煩問杜常。階菊傾溪無俗態。坌花迎月有餘香。人行遠店投朝雪。馬渡橫橋怯夜霜。天寒此日低迴晩。臨別何嫌十擧觴。</text>
<title>六月初九。盡五月節。</title>,<text>六月留殘仲夏令。初驚小雨洗騰陽。春秋剡剡來登事。隴麥油油去滌塲。民事卽知無小稔。歲功猶幸免拋荒。小臣謾有豐年願。志喜聊憑酒一觴。</text>
<title>聞言官以海民舊瘼上達</title>,<text>傷心赤子癢誰搔。安上危言九陛高。齊市卽聞收隴望。秦科行見去牛毛。車驢倘許衝泥路。頂葛猶能醑濁醪。爲賀吾君憂白屋。能回玉燭照亡逃。</text>
<title>次姜寒沙赴京韻</title>,<text>悄悄荒原走短蓬。玉人歸思太悤悤。偏憐愛子隔東魯。肯惜征衫戰北風。雙鬢光輝催暮齒。一秋羸病坐消中。未應小別堪垂淚。悵望關河恨不竆。</text>
<title>遊大芚寺</title>,<text>十轉回巒九渡溪。白雲堆裏路高低。淸飈淅瀝鍾聲便。琪樹葱瓏日色迷。輪岳未論超世累。駕虛先喜對樓題。蓬萊可到非吾願。浮世彭殤政可齊。</text>
<title>題駕虛樓</title>,<text>危樓跨水敞雕楹。六月登臨客夢淸。碧樹連天供爽氣。淸流瀉玉愧塵纓。夕陽粧綴靑山色。松籟揄揚萬壑聲。欲向空門尋晩社。試將枯筆暢幽情。</text>
<title>偶吟</title>,<text>閒驅款段一童隨。蒼翠微茫竆海垂。僧帶夕陽歸寺晩。馬穿幽逕渡溪遲。禪床過雨雲猶濕。水閣觀魚樂自知。惆悵十年塵土裏。白蓮回首幾顰眉。其二明時萬死未稱寃。此地投荒末减論。安邑有時煩口腹。故人非但問凉暄。飢寒不並風霜苦。流落方知天地恩。分外無營爲長物。誰將學力擬前言。</text>
<title>次尙古見寄韻</title>,<text>東林尋社喜追隨。歸路翻愁日脚垂。竹箑無功人意倦。彤雲如燒馬行遲。徒聞瘴海偏多暑。纔到炎方已得知。欲踏層巖迷去路。客情終夕在雙眉。其二行藏半世昧䨓隨。萬事投荒素領垂。暫向眞源尋去遠。每逢佳處坐來遲。殊方自是無家返。鄕路空憐有夢知。今日欲歸歸亦客。且從雲衲展愁眉。其三長廊行粥木魚隨。閒看歸雲滿地垂。淸曉鍾聲來隱隱。倦遊行色去遲遲。甘酸世味吾差熟。流落萍蹤僧不知。浮世由來無好况。對君詩句一揚眉。其四凈界閒登雲衲隨。琪花落盡子垂垂。薄遊已倦禪心靜。微雨初開雲意遲。鬢髮凋危猶自信。心期歷落有誰知。淸宵不寐同僧話。嬴得浮生笑展眉。其五渭陽投分鎭相隨。避地高蹤卽海垂。老去肯爲淸世計。病來仍負故人遲。詩郵慣踏靑苔色。交義何慙白首知。日色下山凉欲動。不妨淸坐對芝眉。</text>
<title>又用前韻自述</title>,<text>十年塵土強委隨。玉署鑾坡聖渥垂。往事渾如春夢覺。狂言已辦渙䨓遲。支離暮齒慙明鏡。流落竆途仗舊知。此地逢君實有數。相看不覺喜浮眉。</text>
<title>石川眉巖舊宅。感懷有作。眉巖柳希春字仁仲。光州人。</title>,<text>先輩風流跡未賖。荒墟喬木有啼鴉。江山不辦留豪傑。今古同悲度歲華。老去壯心輕落魄。秋來孤夢謾歸家。人生得意惟盃酒。浮世休勞費歎嗟。</text>
<title>次潭陽倅黃公 瀡 寄詩並扇粒</title>,<text>孤臣流落瘴江邊。蠻雨昏嵐接海天。禦魅已爲淸世棄。贈言惟有故人憐。素紈搖月拋炎氣。玉粒抄雲供暮年。暗數長程非泛愛。千金不許當新篇。</text>
<title>寄尙古</title>,<text>玉人零落海雲邊。環堵蕭然不㤪天。大策縱橫如有助。高才拋擲最堪憐。休言耳順無多日。此去鷹揚又幾年。肯使靑氊委蔓草。老夫揩眼寫新篇。其二 尙古以詩酒自娛。廢科業。故作此以勉之。昏冥身世瘴江邊。誰把行藏欲問天。羅隱未消科第恨。浪仙空遣古今憐。題名接武俱中歲。傾蓋輸心卽暮年。強起東山良有以。不辭招隱再成篇。其三西隣一日阻承顔。悄悄孤吟百慮關。千里歸心溪上宅。一年春色雨中山。病來身世惟宜懶。老去光陰好是閒。昨夜兒孫來入夢。覺來猶記語潺湲。</text>
<title>次李子時詠橘亭韻</title>,<text>霜前百草了無分。獨愛幽蘭未沫芬。不敢便題懲咎賦。肯敎虛草送竆文。百年交道偏憐我。數日柴門不見君。欲向頭流豁眼目。試令風伯破重雲。</text>
<title>贈人</title>,<text>橘柚甘酸不早分。天涯愁緖漫如焚。秪應慙負歸田賦。未肯眞成乞巧文。危鬢已凋安用我。高才虛老始憐君。筭來顯晦渾閒事。何處仙源鎖白雲。其二誰將臭味巧相分。名利場中膏火焚。淺學空持三字訣。狂言不直一錢文。朅來世事眞如夢。老去心知喜得君。瀛海晴峯無限好。肯敎慚愧華山雲。其三短髮羞臨曉鏡搔。沅湘搖落楚天高。名樓百慮葵傾日。淸世孤蹤鵠去毛。揩眼愁看燈下字。思君時過屋頭醪。王陽自是無心緖。歲暮山林未必逃。其四歸心一夜首空搔。旅夢迢迢海月高。世事早知蕉底鹿。邊愁謾入鬢前毛。閒披書帙分魚魯。病把茶甌當酒醪。自怪憂端高岣嶁。羨君長向醉鄕逃。</text>
<title>次尙古示春帖。仍謝邀意。</title>,<text>寂歷空庭集晩鴉。臥聽飛雪打窓紗。寒梅得意迎春色。遠客驚心餞歲華。今夜五更猶可惜。南村百步未爲賖。山城薄酒還堪醉。坐到殘鍾報曉撾。其二十年賢路抗塵顔。枉把狂言去叩關。韋曲繁華千里夢。蘇鄕物色萬重山。飢寒不怕聊成趣。憂樂都忘剩得閒。幽興挽人仍散步。小泉流水更潺湲。</text>
<title>又次前人韻</title>,<text>十年蹤跡萬人叢。末路相知未數公。老去心期如夢寐。夜來風雨舞魚龍。雲埋極表天如醉。路絶樵蘇地欲童。賴有詩人傳尺素。聊將好語慰吾竆。</text>
<title>獨坐書懷</title>,<text>湘潭春色惱愁顔。悄悄輕寒晝掩關。誰賦大招憐逐客。聊同小隱對靑山。梅䆫有夢歸魂苦。竹院無人語鳥閒。半世風塵成底事。愧君高臥聽潺湲。</text>
<title>積雨乍開贈尙古</title>,<text>悵望西隣君子儒。柴門聊復立斯須。衰年愧我心爲役。此地逢君氣欲蘇。肯向金張輸末契。最憐蹤跡阻通衢。春城雨足花如海。淸興稽山倘不孤。其二少日心期陋漢儒。晩來農圃愧樊須。涓埃不辦酬明主。流落居然學大蘇。靜裏光陰聊勝地。夢中虛幻卽亨衢。一句缺</text>
<title>病臥得句示尙古</title>,<text>簾外楊花撩亂飛。惹烟芳草更依依。靑春欲謝濃陰轉。白髮如期素志違。數日病來仍斷酒。三湘鴈盡却思歸。慵眠絶勝愁相伴。孤夢無端墮釣磯。</text>
<title>送金生兄弟赴解 華伯，華俊</title>,<text>外氏門闌有大儒。後來翹楚亦時須。丹墀獨對聯雙璧。靑簡重書得二蘇。老我全生投海嶠。看君平步上雲衢。西湖柳色今依舊。千里相思興不孤。</text>
<title>庚辰七月。謝太學士。</title>,<text>衰遲世事了乘除。隨分低佪任卷舒。似是馬曹空拄笏。眞成傲吏謾簽書。重尋玉笛心猶在。一陟金剛計亦踈。朗詠新篇聊發興。不如歸去臥吾廬。</text>
<title>題孤山精舍</title>,<text>昔年同占此江山。暇日登臨剩得閒。君健已成新契活。吾衰無復舊容顔。梅梢雨細濃陰合。浦口雲迷短棹還。簪合東西非偶爾。不知何處更追攀。其二新構茅齋枕碧山。世間何者似君閒。靑衫一出眞無策。白首重來愧滿顔。微雨過江桃浪闊。遠林生暝夕禽還。孤舟欲向仙源去。鐵鎖高垂不可攀。</text>
<title>雨後贈權士中</title>,<text>長堤雨歇綠迢迢。植杖悠然過短橋。桃浪平沉沙岸尾。晴霞繞出碧山腰。家家簾幕春愁閙。處處園林花意嬌。可惜韶光渾欲暮。小車淸興未全消。</text>
<title>次士中踏靑韻</title>,<text>衰遲惆悵餞殘春。更喜芳郊軟綠新。看鏡已驚今日鬢。賞花非復舊時人。少年狂態心猶在。是處淸遊跡已陳。浮世只餘君我在。可憐詩句尙精神。</text>
<title>惜春。奉呈水淸棐几求斤。</title>,<text>少日逢春氣欲爭。自從衰颯秪堪驚。今年又較前年老。三日全無一日晴。零落殘紅眞可惜。參差新綠更多情。閉門悄坐誰相問。愁絶黃鸎一兩聲。</text>
<title>送秋吟呈士中</title>,<text>浮生六十爲中壽。君我差池只數年。半世榮枯眞夢幻。晩途詩酒好因緣。飛霜剝塢黃花老。急景催人素髮鮮。昨夜送秋心轉苦。不妨飛斝小池邊。</text>
<title>立春日。對雪寄士中。</title>,<text>邇來三月在漳濱。忽復驚心丙子春。陰沴已消今日雪。形骸猶作去年人。韶光荏䒣浮靑靄。鴈陣參差散綠蘋。竹裏寒梅消息斷。不知能得幾枝新。</text>
<title>雙溪寺雨後作</title>,<text>生愛頭流第一峯。偶從休暇躡飛筇。羣溪雨足䨓爲響。萬壑秋深錦似濃。跡在殘碑詩老筆。淸傳孤夢上房鍾。明朝豁眼靑丘小。一盪書生憾慨悰。</text>
<title>天王峯</title>,<text>快陟頭流千萬仞。吾儕壯觀信雄奇。雲歸洞壑氛埃凈。眼盡東南指點疑。湖嶺襟交天設險。滄溟氣接地竆維。平生謾有乘桴興。誰信蓬萊已在斯。</text>
<title>次陜川倅金 孝建 善述韻</title>,<text>江渭星霜費夢思。一麾聊復有佳期。春來邂逅非無意。老去筋骸正可悲。膜外未論浮世事。尊前漸覺故人稀。淸秋不負東遊債。倘趁鈴齋吏退時。</text>
<title>嘖言又至。鴞音未懲。廟堂無策。京師荷擔。醉後狂言。忠憤所激。聊博一粲。</title>,<text>風擺簾櫳曙色分。空齋坐對鷓鴣焚。短長未駐揮戈日。愚智相懸幼婦文。數寄詩篇聊起我。不言貧字正慙君。平生得酒須成醉。半世何人是子雲。其二塵埃蹤跡有誰分。王事如今急救焚。圯下八難扶赤帝。馮生三窟業田文。江山有意留長策。天地無私恃聖君。醉裏狂言能信否。直須揮篲掃蒼雲。</text>
<title>謝遠問</title>,<text>林臥頹然養性靈。男兒到此便豪英。小池荷老堆殘蓋。僻塢篁疎戛玉鳴。老子精神如瘦鶴。孤臣蹤跡似奔鯨。忽驚千里相思字。舊日奴星亦有情。</text>
<title>在結城縣作 甲子以兵曹佐郞。行到結城。</title>,<text>湖嶺交襟水石鄕。客程無復故人觴。夕陽西下鳥飛倦。微雨北來僧錫忙。老去行裝如泛梗。秋來物色攬愁腸。非無溝壑平生志。聖主恩私未可忘。</text>
<title>喜邑儒合簪夏課。仍以勉金尹兩上舍。</title>,<text>先輩遺風未掃除。向來翹楚喜聯裾。新凉䒣䒣稍排暑。秋卷翩翩式起予。喘月自憐經百戰。濟河誰辦惜三餘。休將孤注輸閒擲。秉燭前言定不虛。</text>
<title>挽毓慶園遷葬 修撰時</title>,<text>恭惟宣祖本支繁。好學河間孝友敦。靈武艱危扶社稷。漢庭朝謁荷便蕃。英姿逈出諸王子。大業終歸有道孫。玉璽可徵神眷在。金甌無缺聖功存。迎相莫建開元事。議濮仍崇大院尊。曩日天心先有屬。當時人事不堪言。殷憂暗結燃箕泣。靈筭兼催血瓜寃。僾僾羹墻聞欬啑。遑遑旅次閉精魂。防崩軫念宣尼喟。水囓驚心季歷原。五載經營勞玉食。百年窀穸採輿論。路穿東郭民如市。殯在南宮禮不煩。彩鷁迎潮羣仗戒。廞車衝曉萬人喧。攀輀孝思摧天痛。送往臣工效駿奔。詞掖小臣叨奉引。露梁江上望新園。</text>
<title>挽寒岡先生 庚申四月</title>,<text>先儒是學繼朱程。性理東懸日月明。少日摳衣親授受。晩來提耳並生成。保全天地恩如海。歸去衡茅道益亨。聞說禮書無絶筆。斯文遺恨在諸生。</text>
<title>挽吳思湖 長</title>,<text>吾東文獻蔚儒賢。先正嘉言太史編。自古斯文多不世。只今吾友獨能傳。已將才調驚三絶。更把封章動九天。惆悵長沙吟鵩賦。孤墳蕪絶水雲邊。元兄少日共論文。稺弟交遊更絶羣。三十年來肝膽照。一千里外死生分。亦知浮世同爲客。何意中年便哭君。兩代詩書今已矣。鏡湖波咽不堪聞。</text>
<title>挽朴龍湖 文楧</title>,<text>百年交誼再嗚呼。且記溪邊送老夫。別意令人生楚愴。罇前爲我說江湖。朝廷有道君將起。天地無情道亦癯。泉路倘能從石友。爲言浮世一身孤。</text>
<title>挽李石潭 潤雨</title>,<text>少日相從洛水堧。當時人事已茫然。名場得失同遲暮。世路崎嶇有後先。得所依歸寧改樂。逃之麯櫱亦通筌。死生有命難容力。剝復相承信在天。分外徵書重邂逅。禁中前席又聯翩。鑾坡夕直三聯被。薇院朝驂再並鞭。直道未容分町畽。危機聊復與周旋。鐵腸不作謀身計。公議惟應信史傳。湖外遨頭非薄宦。天涯回首歎遺賢。寧知異日罇前會。又屬孤臣海外遷。來暮謳歌喧四境。去時衫袂失重牽。及瓜遠寄郵筒字。投紱歸耕谷口田。夢裏頻疑樑月色。雪中誰辦剡溪船。水衡環佩驚衰鬂。廟議紛紜費泝沿。適我三危憂瘴癘。歸來心想在君邊。蝦蟆蝕月行來晩。木稼成冰痛忽纏。疇昔音容如昨日。卽今文采閉重泉。參雲杞榟扶樑棟。藉藻球琳謝琢鐫。廊廟誰爲持造化。登庸無乃失陶甄。斯人已逝空陳迹。今世無能與比肩。僾僾精靈應不眛。依依形影只堪憐。知音已矣將安訪。寥落江天哭病權。</text>
<title>挽全沙西 湜</title>,<text>柱屹山高洛水淸。商顔淑氣鍾羣英。蘓翁文采先持幟。愚老功程繼主盟。並世地靈傾洛社。似公天分冠鄕評。天球未琢猶溫粹。古鏡新磨見性情。濁世翩翩誰並駕。危邦望望便歸耕。時淸次第風雲會。歲暮參差劒珮鳴。玉署含香纔豹直。薇垣專席又廷爭。葳蕤鳳彩光朝右。啓沃鴻猷裨世程。愧我不才聯步武。負山無力似蚊蝱。十年東洛同憂樂。千里長沙隔死生。魚腹有書通問訊。夢中迷路阻逢迎。兵間邂逅心如碎。轂下追陪歲又更。國有老成朝野喜。章封引退搢紳驚。淸秋喜色憑孤鴈。竆臘㐫音奠兩楹。他日易名誰摭實。知公如我只呑聲。重泉不分攀仙袂。題挽那堪老淚傾。</text>
<title>挽李日新堂 天慶</title>,<text>處士歸眞宅。薤歌若爲謳。臨當寫我思。先欲闡公幽。孝悌天能厚。堅貞我所修。夙興仍夜寐。危坐整襟裯。抵死猶未懈。平生得所由。斯爲民日用。乃作聖初頭。七十年于此。百千人罕儔。以能貧亦樂。遂得淡無求。倘使䂓模濶。端宜等輩優。全歸無愧怍。此別直浮休。今歲何多事。儒林未易瘳。誰爲守靜者。更有如公不。此議如無泯。諸人或可羞。吾言憂世道。不是爲公謀。</text>
<title>挽李復齋 道孜</title>,<text>寒岡門下號多賢。美質如公更可傳。已向丘園安素履。却將詩禮付靑氊。妙齡邂逅仍傾蓋。暮境噓唏郞漬綿。浮世幾回傷此別。老夫無語寫哀篇。</text>
<title>挽朴參判 明榑</title>,<text>當時仙宦羨臨瀛。老我思量更有情。不惜衰遲爲此別。獨憂精力已堪驚。百年交誼朱絃斷。千里覊心素月明。官冗驅人如急遞。哀辭未暇說平生。</text>
<title>挽李竹閣 光友○己未十月</title>,<text>往者儒林幸。吾鄕有是人。休休君子器。仡仡丈夫身。愛惡無畦畛。行藏任屈伸。臨河或滿量。飮瓢更安貧。鄕井尋常地。優遊九十春。丈人傾意氣。賤子仰淳眞。竹下通塢僻。花前酌酒醇。誰爲金石壽。不見夜臺晨。萬事渾無賴。餘生愧見親。新阡已入眼。執紼淚盈巾。</text>
<title>挽呂鑑湖 大老</title>,<text>吾友曾陪杖屨還。謂公眞意逈難攀。自從人事浮雲改。歸去柴扉白日關。二子聲名方藉藉。諸孫文采已班班。明時莫惜知音少。留取槐陰在世間。</text>
<title>挽李蘆坡 屹</title>,<text>淸白傳家遠。溫醇稟氣良。百年丘壑志。少日翰墨場。沿泝功程在。提撕興緖長。追陪成宿昔。離濶動星霜。偶督江泥租。仍題薤露章。驅馳阻執紼。客路九曲腸。</text>
<title>挽曺承旨 應仁</title>,<text>八代平章文采存。林居素履更堪論。向來不辦吾心愧。老去寧嫌衆口喧。二子乘龍誇謝樹。諸孫窺豹大于門。一生所學爲無負。到處荒碑看淚痕。天球未琢自無疵。賤子從之當友師。投契肯論前後輩。輸心不改盛衰時。孤舟悵望龍驤塚。古篋空留人日詩。垂老那堪爲此別。欲題哀挽淚先滋。</text>
<title>挽李參奉 瑴</title>,<text>乙亥仍同癸未月。情爲骨肉義潘楊。衰年薄宦千薪下。少日虛名百戰場。三世風流今寂寞。百年基業轉荒凉。溪橋酹我平生酒。未識精靈倘一嘗。</text>
<title>挽鄭內翰 杺</title>,<text>家學淵源泝洛濱。妙年文采動楓宸。同時父子來修史。當日朝廷喜得人。朝上玉墀仍接武。夕歸靑鎖乍分茵。祗今盛事渾如夢。哀挽題回淚滿巾。</text>
<title>挽李雪壑 大期草溪人。以文景虎言事。竄白翎島。</title>,<text>白首竆囚海。扶倫大義存。朝廷榮五馬。鄕黨敬三尊。玉樹埋塵壤。靑氊付甥孫。他年江上路。不忍過西門。</text>
<title>挽金虛舟 槃</title>,<text>趨庭詩禮幾洄沿。美器天成又琢鐫。薄俗可敦誰毁譽。持衡無必任推遷。峽猿情苦腸仍斷。醫緩功遲病不痊。兩世三喪江上路。使人心絶暮歸船。</text>
<title>挽朴萬樹堂 寅亮</title>,<text>早抱遺經費講求。晩途時命與仇謀。行乎州里惟靑眼。牧以卑謙到白頭。五福人間一曰壽。諸孫膝下百無憂。定知豈弟爲神勞。聊向哀章警末流。</text>
<title>挽吳景虛 汝橃</title>,<text>風塵東洛昔逢迎。四十年間一夢驚。縱靶長途纔弱冠。沉痾半世阻班荊。鵬摶未試烹鮮手。鷄割空留飮糱聲。暮景侵尋諳世味。竆途蕭颯見交情。關河夢斷傷離闊。湖海書傳問死生。更向竆簷傾皁蓋。正當佳節屆朱櫻。罇前共說江湖樂。身外方知寵辱輕。爲愛芳塵猶在席。無端凶問已兼程。艱危倘欲收樑棟。經濟誰堪仗老成。惆悵文昌秋色裏。莫敎隣笛月邊橫。</text>
<title>挽朴无憫堂 絪</title>,<text>憶向龍門歲律竆。當時共喜未成翁。閒驅快馬衝殘雪。穩把深盃戰朔風。愧我徒能一日長。愛君優有數年功。正當雙里壞綸紀。那免寒暄立異同。十載龜藏人事改。頻年鶚薦世緣通。明時軒冕非吾願。白首工夫飭爾躳。師友蒿成思一講。江沱臥病遽長終。孤山把臂情何極。旅櫬關心淚滿瞳。歷數相知誰在世。竟孤臨穴坐消中。哀詞不用腸先斷。老去人間萬事空。</text>
<title>挽李興海 宜活</title>,<text>當時適我抱鋤犂。北去南還未摻裾。可惜頭顱仍製錦。尙憐消息有烹魚。一年好注陽城考。千里驚傳東野書。惆悵前人詩禮在。不堪牢落愴荒墟。</text>
<title>挽都病隱 敬孝</title>,<text>斯人今已矣。鄕井益凄然。奇氣家風在。淸詩後輩傳。數年投素契。一別間黃泉。風紼那堪執。新阡草樹連。</text>
<title>挽權參判 泰一</title>,<text>茂葉今零替。憐公早着鞭。鳴琴記下榻。聽履慶登筵。蹈險心猶壯。沉憂病不痊。孤宗再惘悵。衰颯轉茫然。</text>
<title>挽李評事 濯</title>,<text>意氣相傾在妙年。當時世事日紛然。雪庭提耳貧猶樂。塞驛投章老可憐。聖主已能羅俊傑。英才不合臥林泉。那堪嶺外傳凶訃。暮境親知歎逝川。</text>
<title>挽姜判官 世淖</title>,<text>晉陽三姓姜爲昌。又到公家福履將。令子聲名靑鎖彥。諸孫文采白眉良。松楸久隔歸魂苦。窀穸重開祖席張。兩世交遊非淺分。病羸無路奉帷裳。</text>
<title>挽孫判官 敬宗</title>,<text>五百同題四十春。身長八尺亦精神。當時負氣輕前輩。他日登壇付別人。苔臥綠沉光欲澁。書藏金櫃匣生塵。可憐壯士麤豪歇。誰許要離塚作隣。</text>
<title>挽李三老</title>,<text>庚申幷我白眉良。少日追隨丈人行。老去交遊如啖蔗。年來人事劇亡羊。同時父子俱臨穴。是處親朋欲斷腸。怊悵汪巖留舊舫。共誰重把菊花觴。</text>
<title>挽姜錫璜</title>,<text>向來凶訃夢猶疑。忍見丹㫌閉素帷。十五年前虛左席。一千里外劇相思。當時錯過先王禮。是處重看孝子碑。未死精神應不眛。老夫懷抱倘能知。父在母喪。啜粥致毁。故有是語。</text>
<title>挽尹奉事 景洛</title>,<text>童稺情親五十年。浮生此別意茫然。六旬雖短猶稱壽。七子皆成間有賢。瞙外名場眞一夢。人間華祝喜雙全。獨憐淺土親喪在。泉路長懷欲問天。</text>
<title>挽許察訪 洪材</title>,<text>少年徵逐義斯存。美質憐君孝友惇。世事向來何足道。交情老去更堪論。一尋湖海虛前約。重到鄕山已斷魂。爲送家喪阻執紼。淚沾哀挽望秋原。</text>
<title>挽文景升</title>,<text>孝友生知君子儒。早從私淑盡規模。剛金百鍊精神在。寶鏡初開査滓無。不向傍人同臭味。遂令平地生崎嶇。至今萬事渾如夢。惆悵新墳數尺孤。</text>
<title>挽河公極</title>,<text>兩家姻睦似潘楊。少日交情老更長。得喪未論浮世事。逢迎憶把菊花觴。春江約在前期闊。來履基存舊業荒。遲暮幾回爲此別。念君無命最堪傷。</text>
<title>挽金太守 德一</title>,<text>驄馬分南竹。民瞻太守尊。獨能紆皁蓋。仍許掃齊門。朞月方遊刃。親朋已斷魂。誰爲蒿里餞。惆悵病文園。</text>
<title>挽李節度 眞卿</title>,<text>先輩風流興緖多。傳家冰櫱激頹波。三持虎節都無宅。十佩銅章巷有歌。共說稺圭榮晝錦。寧知安石困沉痾。時危又失干城將。老淚傾河意若何。</text>
<title>挽金鶴圃 奉祖</title>,<text>早年調韻若壎篪。末路交情更有誰。三字缺 來心膽碎。危機閱盡鬂毛衰。春開紫府彈冠日。霜肅烏臺奏簡時。一夜荒凉成古迹。九原何處更相期。</text>
<title>挽李梅月堂 賀生</title>,<text>純孝終身慕父母。齋居竟月致哀虔。八旬荏苒猶非懈。小學功程卽自然。曩日從遊非泛愛。晩途投分更堪傳。平生故舊皆零落。又向新阡哭小連。</text>
<title>挽李紫圃 瑛</title>,<text>三葉聲名掩一鄕。日新規範更輝光。家庭有訓風流遠。房從雖踈契分長。共說百年同臭味。那堪半世見存亡。坐來默數平生事。欲寫哀章語忽忘。</text>
<title>挽朴錦州</title>,<text>淸朝環珮慣相隨。交誼何論白首知。千里音書意正苦。百年存歿事堪悲。秋原未灑平生酒。舊篋空留人日詩。聞道丹㫌過漢口。獨來江上立多時。</text>
<title>挽申密陽 楫</title>,<text>弱齡毛翮已凌霄。郞署遲回兩鬢凋。緩轡長楸伸尺蠖。紆情短日夢三刀。霜鴻夕叫書初寄。薤幅朝傳膽欲消。鶴髮倚門魂正苦。九原迢遞若爲招。</text>
<title>挽李水使 義立</title>,<text>八尺長身眞丈夫。弱齡才格見桑弧。低回佐幕誰知己。遲暮登壇負壯圖。岐下三千酬善馬。中山一篋謗明珠。平生最是干城將。良史猶能記蹟無。</text>
<title>挽河瓚</title>,<text>晉陽三姓河爲大。先子文章又一家。契分已能投暮晩。門闌更喜托莩葭。不堪兄弟歸泉裏。何意膏肓閱歲華。直念孤孀無處寄。病中題挽淚橫斜。</text>
<title>挽朴匡西 震英</title>,<text>少壯羣遊鄕社中。獨推精悍似司空。往時符竹分西塞。是日鯨鯢鬪朔風。共說條侯能臥壁。誰知李廣未論功。病聾不辨傷廉吏。矍鑠猶堪用是翁。疇昔包羞方仰睹。只今分閫誰爲䧺。空令老將思鳴鏑。可惜時賢眛豁蒙。百里相望良覿斷。終年又阻尺書通。衰遲忍作重泉別。痛哭非私卽爲公。</text>
<title>挽河進士 仁尙</title>,<text>曩時風浪獨收身。今我揚眉說項頻。老去豈無重邂逅。病來非復舊精神。卽今牢落悲前事。疇昔懽娛付別人。一月三爲泉裏慟。連敎血淚在衣巾。</text>
<title>挽柳桃隱 載春</title>,<text>二字缺 凾丈士爭趨。此老儒衣最早摳。孝弟出天光里井。安詳爲質絶睢盱。倘敎朋友能推挽。未必聲名不滿隅。六十八年閒自在。羨他奔走世途無。</text>
<title>挽李德明</title>,<text>己亥玄冬蓋始傾。剪燈呼酒晉陽城。別離更阻三年面。消息時傳一日程。適我漳濱憂疾作。煩君肘後用功精。扶持自是刀圭力。調劑元因診候明。中歲聊成新契闊。小庄仍得近柴荊。春晴桃浪漁舟穩。秋晩楓橋步屧輕。繞屋霜篁開戶牖。壓溪風榭費經營。濁醪未厭牆頭過。淸趣眞同谷口耕。誰遣風塵成白首。却慙泉石謝浮榮。一麾湖海支離病。千里關河跋涉情。雲際孤帆成宿昔。屋樑殘月幾虧盈。蘓卿又作三霜別。鴈札初驚二竪嬰。羅網在身無羽翼。夢魂迷路愧平生。歸程始喜靑雙眼。病裏還添白數莖。瞑眩無功心楚愴。沉綿不覺歲崢嶸。精神尙在猶堪望。肌骨全消祗可驚。聞道危機思作別。正緣薪疾不成行。隔離未得伸情義。生死無因補刖黥。浮世幾人堪托契。當時二友又同庚。癡兒未解重泉意。臨穴難禁淚滿纓。</text>
<title>挽人</title>,<text>二百人中始識君。俄驚世事劇紛紜。重瞻天日欣同席。共沐恩波愧獻芹。末路難爲先後計。衰年便有死生分。九原有恨堪銷骨。鶴髮呼寃不忍聞。嶺外曾淹留。西征又一春。聊爲將母計。仍作遠遊人。素業拋郊外。丹㫌出漢濱。江南有驛使。何以報雙親。</text>
<title>挽人</title>,<text>雪榻交情四十年。晩來雲路亦相先。議成廊廟安危在。身閱艱虞寵辱全。骯髒豈堪親俗子。行藏未肯並時賢。承顔慣見怡愉色。養志仍登陸海鮮。泉下倘能供此職。江干不復見歸輧。哀詞詎盡平生事。留待無私太史篇。</text>
<title>挽人</title>,<text>衰年世事日凄然。忽復驚心旅櫬旋。文武全才廊廟具。箕裘緖業櫱冰傳。受知雖晩誰軒輊。委寄方專且鼎鉉。惆悵西門無鎖鑰。哭君非但哭情偏。昇平別後阻鵷班。白首重來愧滿顔。世事不堪開口笑。羨君歸去臥靑山。</text>
<title>挽人</title>,<text>壇宇堂堂眞丈夫。詩書弓馬應時須。死生許國心如石。慷慨臨戎膽亦麤。尺劒霜寒憑壯氣。流丸曉語委長圖。干戈未定君先逝。老我長懷倘會無。</text>
<title>挽朴瑠</title>,<text>吾友家零落。孤兒賦命屯。門闌須倚藉。女壻喜淳眞。席上香猶在。人間迹已陳。那堪題挽恨。連歲哭慈親。</text>
<title>挽尹正辟</title>,<text>中年此別足悲傷。况見阿翁病在床。已向人間拋萬事。那堪膝下哭三喪。精靈僾僾君應視。天道茫茫孰主張。聞說白眉遊藝苑。肯敎文采轉荒凉。</text>
<title>挽吳慶</title>,<text>古貌頹然又古心。八旬鄕黨敬爲深。思湖門戶何人在。哀挽題來淚滿襟。</text>
<title>挽人</title>,<text>愛君心地絶關防。少日相從白戰塲。庚戌年中同進士。鄕賢祠裏御元方。至今隨處俱陳跡。話舊那堪獨斷腸。浮世誰能無此別。北堂回首淚淋浪。</text>
<title>挽裵亨遠</title>,<text>冠蓋聯翩亦任鄕。誰能高擧是非場。不曾有口干時事。是以無名掛薦章。五十九年聊用拙。庚申正月遽云亡。重泉好逐同心去。世路紛然倘或忘。</text>
<title>挽任孝敏</title>,<text>聞道任公子。全歸尙黑頭。南遷從伯氏。北望遠狐丘。幼婦長銷骨。稺兒不解愁。家風孝友在。泉裏恨應休。</text>
<title>挽鄭仁龍</title>,<text>吾年三十九。浮世幾噓嚱。太半從泉別。由來似子稀。兩家人失主。三世鬼無歸。欲說前頭事。令人淚滿衣。</text>
<title>挽李上舍 澤龍</title>,<text>鬱鬱高陽里。翹然席上珍。纔臨弱冠日。已似老成人。鸎谷初垂翅。龍門未脫鱗。含悲寫苦語。不獨爲私親。</text>
<title>挽河瓘</title>,<text>十年存歿再嗚呼。又向新阡哭病吾。會待門楣歸謝壻。那堪肺渴失敦夫。三喪無主一孀婦。百世傳家兩歲孤。夭壽元知俱是夢。念君心事便長吁。</text>
<title>挽李惟訓</title>,<text>老厭交遊冷。思從野老親。亦多少日舊。甚愛丈夫眞。與物心無競。相逢酒有醇。平生談笑處。惆悵迹空陳。</text>
<title>挽李景一</title>,<text>瘦似伯仁無査滓。詩如東野吐奇芬。祗今蕪絶西湖路。誰把芳罇酹古墳。</text>
<title>代挽</title>,<text>久客仍相倚。田家興味長。醇醪當沆瀣。寒葅壓膏粱。白首重泉別。秋原一炷香。林烏在屋上。啼血使人傷。</text>
<title>代挽</title>,<text>誰言七十壽。一夢未爲長。身世辭刀筆。生涯饒稻粱。可憐門戶彩。贏得姓名香。哀挽來題遍。何人最慟傷。</text>
<title>挽婦人</title>,<text>相公居寵任淸貧。治內今傳有婦人。甔石累空安素履。包苴不到敬書紳。猿腸欲斷仍成疾。馬鬣新開已戒辰。惆悵九原埋玉骨。鏡奩無復掃凝塵。</text>
<title>挽婦人</title>,<text>奩鏡無顔色。韶光一夢驚。稺兒那解哭。隣婦亦傷情。莊叟齊修短。蘭亭大死生。誰能推此理。攔道失呑聲。</text>
<title>挽柳同知 雲</title>,<text>孝子三人養口體。行年九十享期頤。世間五福斯爲至。歸及時平亦一奇。</text>
<title>挽人</title>,<text>議賑催星駕。當君瑣尾辰。稅鞍驚邂逅。把袂說艱辛。竆巷頻傾蓋。芳塵未浹旬。居然成此別。題挽淚沾巾。</text>
<title>挽朴大華</title>,<text>恭惟外氏自吾先。沙相堂中步武聯。往事驚心那忍說。當時脫禍亦由天。荊門客久歸魂苦。隴樹秋深旅櫬旋。鶴髮倚門腸欲斷。九原猶視最堪憐。</text>
<title>挽吳達進 學士之弟</title>,<text>西隣挺玉樹。雲路待鵬摶。藝苑傳三絶。家庭見二難。淸霜催急景。空谷委幽蘭。人世誰無死。憐才有涕汍。</text>
<title>挽裵</title>,<text>昔我臥淸漳。從醫駐鶴傍。與君爲比舍。無日不同床。闊別星霜屢。追隨魂夢長。今年厄乙亥。一月再沾裳。</text>
<title>挽人</title>,<text>少日追攀父子間。幾於床下識君顔。難兄未肯題凡鳥。闚豹時能見一班。旅泊娥林淹歲月。歸棲湖甸隔河山。長途欲試先萎絶。來對鴒原老淚潸。</text>
<title>挽人</title>,<text>疇昔干戈日。行裝似共舟。劇談憐壯氣。孤笑發羣憂。少別思靑眼。相親到白頭。門喪偶同日。題挽恨難休。</text>
<title>安危托婦人</title>,<text>沛歌猛士。魏思良相。國家存亡。二者身上。夫何大漢之安危。一美人萬里行色。謂可以折衝禦侮。笑矣乎。漢計誠拙。赤幟開基。天驕肆毒。提三尺赫一怒。不免平城之厄。老百萬拓千里。未斷匈奴之臂。星烽世驚。羽書屢至。中原袵金。廟堂奔命。八傳炎緖。夷德不競。漢塞初款。懷我婚姻。策旣重於柔遠。謀遍及於咨詢。一纓誰請。五利爭講。幸狼心之輸平。冀息患於邊上。踵公主之故事。屈齊景之涕出。色一誤於丹靑。君已指於白日。北門鎖鑰。尸之於子。西塞長城責之於子。薄命一行。軍國重事。將見金河戍空。玉壘塵淸。塞草長春。邊風不腥。壯士解甲。謀臣捲舌。花門悔食椹之晩。六月無薄伐之役。廟食不旰。宮枕初高。單于臺上。武駕空勞。細柳營中。文轡虛按。凌烟閣十二丹靑所不能辦者。考厥功臙脂半面。嗚呼。七旬苗格。重譯夷來。明王愼德。守在四夷。伐玁狁功莫尙焉。亦云周德之已衰。矧甥舅乎夷漢。曾乃祖之謬計。歃血未乾。外孫無禮。何元帝不掩祖愆。又偸安於婚媾。痛矣哉黃扉老相。縉紳廊廟。幄籌邊計。褎如充耳。靑油宿將。專節閫外。玉帳金戈。弊屣視之。脫安危之重負。肩一介之女子。求以重漢。反以輕漢。殺靑千古。英䧺一恨。安危婦人。言可頳顔。余千載而遐想。奏遺曲而寄悼。非一女之足惜。哀漢家之髥婦。</text>
<title>憫忠閣</title>,<text>凌煙一閣。畫攀鱗之同德。靈州片石。勒除凶之洪伐。䧺一代之武功。壯夷夏之耳目。遼之陽兮何地。留數架之崔嵬。指之曰憫忠之閣。鎖當年之餘哀。想夫隋驅遠夷。作鸇眞主。沛上三尺。走一心之豪傑。牧野一怒。從四方之赴愬。竇頸蕭膝。胡歌越舞。束百戰之筋骨。拱九重之恭默。䧺心未已於技癢。廟畧遠紆於荒服。輟兩階之干舞。揭孟津之黃鉞。中堅則李勣長城。前著則玄齡玉玦。麾東面之百萬。擬竈上乎掃除。孤城一夕。翠華趑趄。魚門魯胄。崤上秦尸。西還六軍。喜功天子。哀壯士之何辜。㬥萬骨於邊土。戶泣卒母。野哭杞婦。乾心憫默。其後也悔。下九重之玉音。將有事於奠酹。慘毅魄之靡托。矢以復兮何從。一閣經營。萬里天東。不日嵬然。帝德其崇。忠可憫於赴節。揭二字於宸篇。禮加二等。典擧無前。鶴野使星。小牢皇恩。皇帝曰吁。哀爾忠魂。曩余之無辜殃民。虐爾曹於鋒鏑。門官車右。予士予卒。金章褐博。一種忠義。不忘喪元。爾得爾死。率土食人。是誰之過。昔余往矣。爾扶我轂。今我來思。我招爾魂。留汝骨於絶域。反予躳於廣廈。靜思寤摽。不忍說者。生者以茅。死者何以。非斯閣之可了。庶來歆之有所。一炷天涯。九原國殤。馨香帝澤。雷雨其霶。三軍感泣。朽骨生生。是所謂以生及死。孰不曰其死也榮。矧祀事並擧於一鑑。允矣其悔之萌。雖然一帶長城。謾招秦卒之魂。尺壇金微。空鎖漢士之寃。且殃且哀。土地之故。嗟惟此閣。一狂續耳。以不愛而及愛。胡不已於可已。悲乎哉。哀丘冷雨。虛閣寒月。隋骸唐骨。一般寃結。</text>
<title>心官</title>,<text>惟吾人中。立乎兩間。謇百體之咸具。耳司聽兮目司視。紛各有此所主。然不思於物蔽。致外欲之投間。主一身兮統萬事。大哉心之爲官。俶降衷之初載。靈有最於萬彙。最靈者伊何。曰惟心爾。猗歟一心。萬理俱備。根方寸之固有。乃以思而爲職。是在內而良貴。豈假外而有得。顧厥司之至大。誠一身之主宰。旣一官爲主於其內。伊衆體聽命於其外。居安宅而莅職。享天爵而自榮。迹雖莊於一腔。用可彌於八紘。禦志帥兮制氣卒。致臣僕於我闥。事之來兮物之接。揔主張而酬酢。要任職之不負。詎一時之或曠。耳於聲兮目於色。思中節而不蕩。鼻於臭兮口於味。亦不淫而致察。偉此官之功用。信衆理之樞轄。思無邪兮七情於是乎從令。理旣得兮衆體焉得以方命。紛所思之得宜。事何事而不治。去朋從之雜慮。逐外鑠之邪思。然出入之無時。盍愼爾之所司。倘厥官之或曠。必外冦之攻之。宜克念而盡職。要不蔽於外物。然治官之有道。貴主一而無適。人以心而爲人。心以敬而爲心。苟不能敬以直之。未免乎爲獸爲禽。遡千古而遐想。孰此官之能理。惟精惟一兮。是堯舜傳心之法。一以貫之兮。是孔聖治官之則。何衆人之形役。物交物兮人不人。咸以賤而害貴。官不官兮身不身。偉孟氏之格說。誠最關於心學。警時人之昏惑。擴前聖之未發。曰余有志於操。存不以小而害大。期厥官之不癏。先立乎其大者。勉終始誠之於思。庶幾乎大人之同歸也。</text>
<title>入德門</title>,<text>余弱喪而不知歸兮。哭岐路於中野。欲遠逝而返吾初兮。聊浮遊而上下。忽吾行此大路兮。喜入德之有門。究經始之微旨兮。演河南之緖論。天降衷於下民兮。奠斯德於靈臺。紛吾有此秉彝兮。克虛靈而不昧。然氣稟之不齊兮。全所得者能幾。爭日趨於昏塞兮。慨未見夫自治。有是德而不知明兮。紛紛楊者墨者。豈其有他故兮。無善治之害也。噫文王之旣歿兮。子於是乎有憂。衆不可以戶說兮。盍吾施此規矩。因基地於小學兮。集羣材於衆經。綱有三而先立兮。爲棟爲柱爲樑。目爲入而繼架兮。爲榱爲楹爲桷。經之營之不日兮。紛百堵之皆作。斯爲門於入德兮。極規模與節目。伊大人之所由兮。諒伊邇於堂奧。紛三千之及門兮。屬肯搆於曾氏。承大匠之與巧兮。運心機而從事。發奧旨而粧綴兮。闡幽思而丹雘。指迷者之歸路兮。令出入乎牖戶。繼亞聖之大闢兮。早入室而承化。痛一灰於秦火兮。歷漢唐之天下。久斯門之草沒兮。三千載乎宋世。慨壞爛而莫正兮。天於是乎惕慮。挺哲匠於伊洛兮。托重修之大任。株檽欂櫨而其位兮。咸就序而無欠。肇錫之而嘉名兮。牖斯民之條路。然猶病於深奧兮。人欲入而迷所。及晦翁之有大兮。集羣匠之大成。釋微蘊而廓如兮。間亦補其頹傾。始綱擧而目張兮。三階平而入闥明。致斯門之洞開兮。民易知而易致。苟有志於可入兮。曾不能乎跬步。何叔季之歸來兮。爭北轍而南轅。誰能出不由戶兮。曾莫由夫斯門。門於人兮何負。人自閉而不至。曰余生於千載兮。乃所願則孔子。尋路脉於洙泗兮。悟是門之在邇。敬以立吾脚跟兮。庶知行之並進。踰斯閾而優入兮。健吾步而篤信。離醉夢之舊鄕兮。透誠意之玄關。升修齊之陛級兮。極治平之墠壇。反吾眞而復吾性兮。闚羣聖之門牆。恐斯言之或失兮。聊自訟而成章。</text>
<title>要見復中原</title>,<text>漠北泣二帝之魂。江南偸一隅之安。辱九廟之莫雪。頭一天之何顔。滌中原要見克復。感考亭之興歎。先生四朝之一老。痛君父地下之含怨。謂大賊義不共立。詎忘仇於一飯。幾年懷憤而未露。志恢復之斷斷。懷桓彝過江之憂。泣伯仁山河之異。力雖微羲易之利禦。志則奮春秋之大義。萬口之和議一倡。寧見舊疆之日闢。百年之神州陸沉。忍見胡馬之雜踏。傷心故國之無人。疆場之豺虎誰却。慘目壽域之蒙塵。乾坤之廓淸何時。復大讎予日望之。庶見再造之有期。况當時有可爲之勢。不無興復之機。久生靈之失所。方切望雲之思。天視聽之自我。豈無悔禍之心。都人爭望。幾願翠華之臨。士女咸願。日望王師之至。矧孝廟銳志中興。有灑耻復開之意。伊陳俊帷幄論兵。有經營北方之議。臣民之願戴已久。固不比小康之一旅。江左之歸心已切。不難夫晉元之一擧。彼胡人憑凌於我疆。縱關河之失守。苟滿朝協力而擧義。豈重恢之無路。肆君子志存匡復。望徒切於雪耻。掃宗祊而淸中原。此其時矣。屈萬乘而拜犬羊。王庶幾改之。顧此身之未老。逢宋日之再輝。進一封於淳煕。惟討虜之是事。奏四事於慶元。期雪讎而後已。有許多章奏之懇懇。何莫非克復之大志。噫皇天生此大賢。豈偶然於宋室。倘時君言聽計用。展所學於當日。吾固知乾旋坤轉。庶日月之重開。兵豈勞於血刃。一修文而可來。夫何一誤於主和。竟此志之莫效。吁嗟乎。興復之無期。徒發歎於已老。其忠義大節。不能動一時之君。而能激野心之頑。空使金人必問其安否兮。何益卒之打盡一網。而以興衰撥亂之志。不得施設於當時惜也。</text>
<title>天心無改移</title>,<text>惟兩儀上下之定位。乃一氣古今之磅礴。豈一剝而不復。信有闔則必闢。見天心於讀易。感周流之無息。寧變易而改移。諒行健而於穆。厥初鷄子之未分。孰能分其玄黃。自無極而太極。渾無間者是陽。然發動之有始。必造端於至日。當天風之初六。陰已闖於月窟。慘觱發而慄烈。竟天地之閉塞。寒九野之已閉。擧萬物之肅殺。彼一陽夫豈可盡。尙竆泉之潛伏。矧碩果之有核。豈無綿綿之一脉。䨓一聲於半夜。始闖然於陰隙。方元氣之動處。未萬物之生時。味玄酒之方淡。聲大音之正希。起羣伏於一夜。根始復於初九。開次第之千門。日漸盛而和煦。于以充之。四海皆春。天兮人兮。一而二兮。要識天心。不遠在邇。苟或勉旃。與天同德。君子以。自強不息。</text>
<title>身疾喩朝政</title>,<text>宋有大醫。業乎醫政。壽斯民九轉。緣明主一病。以斯疾反于斯政。若人之所憂者大。是所謂納約自牖。允矣其善喩者。五百名世。宋王薛居。辨奸則蘇公居後。先見則司馬不如。揚于庭藥石。吾君庶幾無疾病。痛矣大往而小來。天何爲乎此。杜宇一聲。南士病國。衊五聖成憲。舞申韓糟粕。紛國脉之斲盡。又從之而諱疾。瘡未醫於眼前。肉已剜於心頭。漢脛腰大。秦背生疣。孤臣此日。見忌扁鵲。痛百辟之癏厥。閔元氣之萎薾。袖中瞑眩。縱未見小嘗於曩時。心上還丹。詎敢憚再試於惟幾。然左腹之受病。藥苦口則難入。袖手傍觀。所思惟百。無踰老臣。小可喩大。曰微臣之攝身。以直養而無害。紛百體之開利。保四肢之平泰。有醫自南。謂可長年。心焉慕之。付之以身。未必有之。徒事乎口舌。伊自屈於私智。排衆醫而偏執。昧脉侯之虛實。指和平之爲疾。紛百藥之軼進。又自讎夫粱肉。身自然而凋瘵。方僴然而自得。致手足之痿痺。成就木之一物。忽焉以思。遠而始復。身不自戕。戕身者醫。醫不自用。用醫者誰。雖不得於平日。悟諸半則差可。當可悟而不悟。何敢曰非我也醫也。事君日短。惟臣之過。皇如念玆。盍反斯隅。一言見錄。九死不朽。血誠盈尺。病政良藥。庶幾其望。十載刮目。倘斯劑之一試。吾見庸醫之自屛。豈癰疽之足虞。當永保於天命。</text>
<title>知舊別章</title>,<text>興陽補外時 戊辰賢路亦崎嶇。直辭何僇辱。相看受狼狽。至死難塞責。奉別權兄靜甫之興陽。弟本不解詩。取杜句用之。實古人賦詩之意也。右金潛谷 堉由來直道能違俗。何必臨歧枉斷腸。不是朝廷輕太傅。只緣今日重淮陽。右李重甫秋天一鶚去。䨓海雙鳧飛。汲老且行召。淮陽資臥治。玆行肯悻悻。別意還依依。努力贈君語。民生今正疲。右金水北 光炫百里風烟自一鄕。湖南盡處是興陽。人家春暗桑麻雨。官閣秋明橘柚霜。傲吏聲名傾海嶽。逐臣詞賦滿江湘。主恩今日還非薄。臨別慇懃意更長。右鳴皋散士十年簪笏共風塵。幾處相逢笑語頻。田氏一言期悟主。潮陽千里忽臨民。都亭詩酒留連夜。錦水烟波惜別辰。離合本來知有數。終南何日接芳隣。右錦江醉客聞道興陽縣。蒼茫南海頭。波奔怒鵾吼。峯矗巨鰲浮。桂嶺瘴昏晝。橘林香送秋。何如鼎津會。同上木蘭舟。右趙丹圃 希進瘴霧蠻煙朝復朝。長沙別恨自難消。臨歧莫唱陽關曲。雕鶚秋來上碧霄。右玉川主人雲間一鶚整霜毛。讜論還應震百僚。行且致君堯舜右。五湖煙月獨逍遙。瀛洲權使君左降未旣。還徵以言官。卽盛世事。敢呈。右朴軫春明門外亦天涯。况復南溟萬里賖。宣室卽今方側席。肯敎賢士滯長沙。右李白江 敬輿湘潭秋水落芙蓉。枕海孤城對夕烽。樓近北辰人倚柱。地竆南極鴈迴峯。風雲日下迷歸路。簿領天涯易老容。自罷薇垣舊同席。蒹葭欲往悵何從。右李東洲 敏求情同骨肉義師友。若飮醇醪醉不知。道學有能關世敎。疏章無愧叫天墀。芝蘭豈願幽芳播。鵬鶚還甘逸翮垂。田廬亦足陶公趣。湘水何傷楚客詞。先生何許人。鸞鳳又麒麟。明月交猶舊。淸風契已新。靈臺何有物。虛室自無塵。槎老時扶病。叨薰座上春。右槎老謫海南時 壬申君懷麟鳳我懷菫。暮歲相將道義敦。垂死病中聞遠謫。期君不負此行勤。龍集壬申四月上澣。朝夕就木人石潭病友。使兒童扶坐。代書余病中之思。以示權執義靜甫。道余不忘死生之意。且看氣力之如何。右李石潭 潤雨明時何事再長沙。自古忠言逆耳多。聖主恩深應有召。三千歸路莫催車。右耻弟渺渺南鄕海一邊。扶桑咫尺水連天。投濱古號誠堪惡。去國孤臣最可憐。雨後瘴來秋亦夏。甑中人坐日如年。分明黎母知前定。記取胡翁和友篇。右年弟權兄相別幾多年。此地那知見惠連。聖代忠言貫白日。平生心事若靑天。子瞻謫遠何須歎。唐介徵還會有緣。自古文章終不棄。况今宣室更求賢。季鷹秋興屬東吳。海闊天淸一鴈孤。更有離筵無盡恨。此行非是爲蓴鱸。故園南望渺烟雲。漢水西流入海門。一曲陽關千里別。晩風吹斷去留魂。右槎老直道世難容。危言禍所釀。醉歸坐夜分。耿耿還生悵。右鄭進士尙古</text>
<title>挽章[河溍]</title>,<text>碧溪黃嶽毓淸奇。灑灑精神皎皎姿。素志不隨時世變。危言直欲聖明知。一生慷慨身仍病。萬事蹉跎鬢已絲。朝野卽今俱失望。傷心不獨爲吾私。</text>
<title>挽章[姜大遂]</title>,<text>蓮籍聯翩卅載前。武陵修稧又隨緣。傾都共避乘驄日。見事非遲賦鵩年。半世脩名埋厚夜。一秋離恨隔重泉。夢刀形役違蒿里。獨向南天倍潸然。</text>
<title>挽章[朴以爀]</title>,<text>玉立鵷斑第一流。堂堂標擧冠英儔。儒林藝苑飛聲早。鳳閣鸞坡屬望優。秉直已能酬聖主。乞歸聊復娛菟裘。一車載鬼何須辨。事業要看竹帛留。</text>
