<title>遊淸潭 幷序</title>,<text>淸潭。在三角北仁壽之下。崇巖幽壑。吐納雲霞。百里之間。水石之奇者。皆出於下。以是遊子之轍。橫今古也。癸卯七月小晦。余與石閒金照訪焉。咸拂衣烟林。幷溪斯征。旣至。觀其所謂潭者。奇種種不可殫也。蓋三谷之水。得石而勝。渟而爲潭。旣潭溢爲溪。旣溪懸而瀑。灌而梁。淺者爲㵎。滴者爲溜。石旣潔。泉旣淸。負山夷其确。臨流雘其構者。曰臥雲樓。故相國洪公所刱也。三淵先生嘗於前二丙申七月。文宴於斯。二三文士者從。各扁詩於壁。旣想淸韻。繼乃感激。載悵載欣。乃作遊淸潭詩。出門心浩蕩。入山轉幽寂。寥寥輕秋韻。濛濛太古色。冠礙蒼藤垂。衣濕翠嵐滴。逕逼行常危。喬林蔽日黑。緩步窺洞天。漸喜神思滌。隱隱遠峯雷。捲送練光白。逐溪信山廻。境新心賞適。盤陀忽我前。廣闊頗壯特。蒼蒼翳輕陰。潤潔坐勝席。上下潭之水。稟奇於斯石。緩或石背散。峻或石腹擊。垂如明綃拂。滴如珠簾織。怒者急噴雪。靜者細涵碧。坐我空色界。怳然塵垢剔。臥雲誰家樓。丹綠炫雕飾。東西置房室。前後羅卉植。迎風畫襜褰。納月雕戶闢。文崕當粉垣。奇雲抵雕畫。平按四時景。仙凡遂自隔。谷音答流響。宮商切簫笛。我家三淵翁。題詩猶在壁。而今七十載。光怪發古墨。我來符是月。驚喜增感激。曾聞華陽老。大字有留刻。輕屣凌絶巖。負杖披深棘。東邊小木橋。我僕忙理屐。手持一盂飯。精潔勸我食。不知山色好。只愁山日夕。愼莫久稽留。縱橫猛獸跡。謹愼多謝爾。良辰寧不惜。洩雲含雨起。松籟水相拍。密霧濕朱栱。盡失俄所覿。怊悵別靈境。三步一嘆息。古樹橫洞口。龍蛇互騰擲。鬼斧鑿仁壽。元氣於此積。峯成潭卽餘。敢以間人力。如何造物者。區區作無益。</text>
<title>臥雲樓</title>,<text>蒼壁丹樓畫裏同。苔階獨睡有邨翁。昔人已逝水長在。客子將還山更空。古樹根橫藤蔓上。洩雲影倒石潭中。從今一別頻應夢。何事妨遊日欲窮。</text>
<title>暮坐</title>,<text>日暮山樓孤。烟暝人不知。矯首望空際。忽如有所思。思入浮雲端。杳與天無涯。</text>
<title>千枝松 幷序</title>,<text>松蓋成公三問故墟之植也。公嘗封之。至今直節森然。人猶惜而護之。松之名。將並公不泯。公之迹。亦有松可撫也。百尺孤松紫閣陰。成公不死歲寒心。籟鳴白日靈如下。根到黃泉恨亦深。</text>
<title>觀碁</title>,<text>山閣凄凄秋雨霏。石枰努目到斜暉。簾間落子鏗然響。减却庭梧一葉飛。</text>
<title>久雨歎</title>,<text>往時農子怨苗乾。一夜淋鈴四野歡。聞說如今要反旱。做天儘覺副人難。</text>
<title>舊穀</title>,<text>舊穀旣云沒。新穀繼乃登。古人亦已死。後人從而興。穀當舊囷積。人宜古道弘。</text>
<title>見鬬食飮。戲作。</title>,<text>下賤無他腸。乾餱果爲愆。喉嚨猶未下。怨怒起廚前。遑恤同炊情。疾如仇讎然。遽及平生過。惡言方便便。餘膳消口毒。已而復相憐。</text>
<title>懷古集句</title>,<text>不堪登眺只堪傷。華表峨峨夜有霜。事去千年猶恨速。人間無路月茫茫。</text>
<title>還城南宅</title>,<text>小亭原不足稱之。樸素淸高乃德基。仰視椽頭團簇簇。那知若個笛材宜。四載西南客。今朝始故園。蔣生元有徑。陶子早關門。叢杞春方吐。幽禽暖自言。終南翠微色。寂寂滿庭軒。</text>
<title>讀山谷詩集</title>,<text>我姓惟金公姓黃。問黃是底金之光。黃與金無可離義。雖謂姓同固何傷。公識東坡百世士。師友不直尊文章。我亦平生慕仰甚。卽謂心同未是謊。公降人間碧鷄紀。於今七八百年強。達觀窮宙秖一瞬。復謂生同也非狂。嗟公名節眞君子。磊落靑史留芬芳。讀公之詩每三復。雋永奧奇超凡常。雖有三同不可見。掩卷搔頭太息長。</text>
<title>登第後。榮覲浿上。</title>,<text>天香新惹賜花枝。昨日蹌蹌下玉墀。西出重關心自急。東瞻雙闕步還遲。君恩似海誠難測。臣質雖菲敢顧私。却懼全家團樂地。秖無毫末答明時。</text>
<title>抄啓應製科體賦。過申未就。諸僚傍贊。堇能呈券。益歎才拙。聊以自笑。</title>,<text>向來不合笑酸儒。今日酸儒定笑吾。多愧孟郊時用拙。當塲露醜乞原夫。嘗怪梅公羨老兵。今知識字誤平生。金銀學士干何事。笑罵從他宦却淸。</text>
<title>文孝世子挽詞</title>,<text>祖宗垂景祐。俶誕壬寅年。聖節宮蓂驗。神符苑棗傳。含飴徵漢慶。主鬯屬周賢。少海添籌屋。岡松祈自天。邸開英考歲。經御肅王齡。衮繡俄聞絳。書帷已覩靑。賁儀光舊甲。泰運喜重丁。雲日頻呈瑞。銅闈護百靈。煌煌日月姿。嶷嶷溫文儀。承儉䙆衫澣。耽看縹帙虧。違顔呱乃泣。繞膝色方怡。三載淵潛德。曾聞近侍知。文以剛柔濟。孝爲慈惠根。祇擎新諡美。冞切舊僚寃。六字楓宸筆。千秋栗洞原。蕭蕭前夜雨。偏向萬安門。</text>
<title>風雨餘。過題松園茶屋。</title>,<text>小罏移晝裊餘烟。黃鳥聲中破午眠。佇立風欄無限意。落花時勝養花天。澹煙斜日照蒼苔。委白飄紅滿眼來。寄語花神休悵怨。早無風雨不成開。</text>
<title>臨帖</title>,<text>密地紛塵絶。繚垣御氣通。竹語搖烟翠。荷香泛水紅。攤書移晩晷。臨帖續前功。浩蕩君恩大。逍遙樂此中。</text>
<title>判府事荷棲趙公 璥 挽</title>,<text>君親愛自秉彝端。其孰無然盡固難。樹立如公方不死。煌煌史策幾人完。持麻毁瘠杖而扶。墓樹三年着淚枯。饘粥不調薑桂味。顔丁高子有之無。橫流涕泗伏荒田。嗚咽陳辭駐蹕前。御手傳符猶不受。終敎奴隷覩靑天。</text>
<title>成宜嬪挽詞</title>,<text>曾自瑤臺降紫雲。飄然來傍聖明君。衣綈辭輦何須道。淑德宜傳女史芬。天心眷我壬寅秋。滿寢紅光誕降休。與奪悤悤神理漠。五年如夢四重謳。</text>
<title>咸興，永興兩本宮衣幣。將發陪駕。摛院宿齋。共諸僚。次唐人韻。賦卽事。</title>,<text>金鴨都梁煖更微。仙居持戒漏聲稀。春浮畫仗深深駐。雨帶楊花點點飛。夜氣初凝宣室燭。月遊遙感沛宮衣。諸公剩有驚人語。綵筆爭携鳳沼歸。夜靜春寒酒力微。星光人語漸看稀。池淸海鶴閒相對。露潔林花宿不飛。已歎江郞還舊錦。空懷孫老賦初衣。黃驪一帶新波綠。石首風高正憶歸。</text>
<title>碩齋尹待敎聖甫 行恁。昨辱詩章。述我先世事。勉詡備至。非淟劣所敢當。賦此酬之。</title>,<text>我實不諂我祖事。我祖樹立中天地。我實不克肖我祖。若臨于淵將恐墜。碩齋夫子偏導掖。譬如蝦作水母視。碩齋年今二十六。明瞳廣顙眉疎翠。聖朝右文彙閨彥。宏詞博學今無二。世人共羨聲名早。我獨詡君傳忠義。繼世立恪天下稀。君家學士尤拔萃。鴻毛泰山俄輕重。烈氣直干蒼穹邃。老酋於公亦奈何。昭昭日星光四被。民到于今墊不戎。君臣父子伊誰賜。我以公似我祖賢。視君於我同昆季。君不忘舊亦能然。相待却與凡交異。蘭臺並武多日月。蒹葭定幸玉樹庇。齒爵不曾大參差。話言懽然雜調戲。前宵漏永少睡魔。忽驚院吏傳筒至。筆勢淋漓眼先動。百十九字呈胷次。近來齪齪詩久喪。風騷復作君何自。雪助其潔月添光。靈籟肅肅生篋笥。奬我不敢當其語。勉我何以謝其意。強將筆墨增羞澀。不幾妄弄班門器。應君福力多子孫。及我後裔知先誼。</text>
<title>摛文院卽事</title>,<text>庭鶴毰毸相對眠。空廳趺坐嗒如禪。夕陽迢遰朱甍外。流水潺湲碧戺前。秋豈有情蟲自爾。人安無老樹猶然。羣龍濟濟憑誰說。斷雨疎星二十年。</text>
<title>覃恩得遊上苑諸勝。仍宿籠山亭。志喜恭賦。</title>,<text>時內局。方製璚玉膏於此。提調副提調二人。以監製入直於太極亭。偶於筵中。語及此事。賤臣私謂尹聖甫曰。吾輩近侍多年。反不藥院諸公之如也。上忽下詢曰。汝曹何語。以此意仰對。上笑敎曰。汝曹亦欲入宿乎。是不難也。仍又敎曰。提調副提調。皆承旨。汝輩皆史官也。今夕子當備饌往臨也。臣等皆謝恩而退。與李周玉內翰。同由永肅門而入。上又命守門者。許入諸臣衾具飯案。又許傔從之帶入。時山日欲西。上林烟景。正秋。仍遍觀入坐太極亭。與內局諸人叙話。飯後。又與諸僚。率諸傔至玉流泉。壅泉待水滿决之。以觀瀑。少焉日暮。仍歸籠山亭前。觀煉藥。已而。燈光從樹間出。蹕聲作急。出伏於翠寒亭前。上御肩輿。幅巾便服來臨。召問二提擧安否。又敎臣等曰。今日之遊樂否。臣等對以樂不可勝矣。上又臨視藥罏。仍敎曰。少選當送酒。醉飽穩眠也。仍還內。初更時。數別監領饌而來。且傳下敎曰。此是慈宮親備賜送者。其各飽啖也。諸臣俱以便着加帽。承命訖。受饌陳前。酒二壺。大小各一楪。大小共六榼。大小共二椀。大小共七品。皆精腆味且珍異。諸臣同會太極亭。恣意飮嚼。又各裹其餘。納之袖。袖不可擧。仍分與諸臣之從者。從者幾十數人。猶有餘品。各裹去飮訖。皆對別監稱謝。蓋不敢直以謝意附奏也。夜久歸宿籠山亭。曉起梳洗。日出後。又遍觀昨未經處。由永肅門。各歸直次。午後登筵稱謝。從古近臣之被恩數者甚多。未有如臣等之曠前絶後也。雖李白之金鑾伴宿。又奚以多加。是不可以無志以示來世。兼紀上林諸勝。恭賦如此云。聖世優恩渥。淸遊許上林。相從二三子。滌慮披疎襟。秋晴饒勝槩。况復聞夕禽。曲曲楓樹色。亭樓隱若深。紆廻屢轉蹊。忽復値幽岑。不知行步倦。但覺木末臨。潨然壑底聲。寒碧澄人心。小亭當山奧。松檜擁以森。便與塵世隔。遂欲忘古今。土罏安藥鼎。桑枝文火燖。眞仙不在天。瓊劑直萬金。向夜霜氣高。凡骨怯單衾。靈光若相衛。睡魔不敢侵。內廚頒仙液。恩波穩共斟。此身那到此。夢裏或來尋。娓娓叙淸話。偃仰遺珮簪。曉看星斗垂。擬爲步虛音。上蒼悶紅塵。遣我免陸沈。</text>
<title>與兪子羽 漢㝢 斗室。沈穉敎 象奎 覃恩。讀書大酉舍中。得暇暫歸。賦一絶以悵之。</title>,<text>窓前碧桃樹。落花紛如霰。仙家留少別。幾日重相見。</text>
<title>上林鹿行</title>,<text>上林鹿角觩曲。寇來不能觸。但逢平人逞狠毒。昔爾高臥白雲谷。食苹飮泉閒自足。世人視爾無牽束。一朝胡爲獸圈錄。野性窒且牿。多忌又多欲。妄恃恩囿自躑躅。若聞虎嘯應局促。上林鹿徒費太官粟。</text>
<title>送別石閒友人隨使赴燕</title>,<text>吾祖瀋關三載囚。高風大節貫千秋。蘇卿矢死甘居窖。文相盟心不下樓。北漠驕酋猶破膽。中朝義士敢爭頭。從容手植綱常在。非比臨危慷慨休。</text>
<title>臘日</title>,<text>一病經旬臥。居然臘日廻。不知溪上柳。暖動幾條來。</text>
<title>小梅</title>,<text>暗香疎影透紗單。春色朦朧正耐看。牕下小童回首笑。閙空風雪又無端。南枝花較北枝先。一閤如分向背然。秖是天機嫌洩盡。未成房處妙還全。</text>
<title>除夕有懷</title>,<text>季冬晦日稱除夕。古來好事多戲劇。火聲爆裂驚山竹。泥封坼開盈樽柏。妖韶寂歷跳板娘。大擲狂叫摴蒱客。街童結隊鬧不睡。睡時或恐雙眉白。夜光不曾携履去。庚申豈能天上適。老翁深坐愁鬢髮。滿案酒食非吾樂。少年莫笑翁如此。此翁行樂今如昨。正是人間年不盡。去年猶似今年俗。香溪學士直金鑾。忽對佳辰長太息。傍人不識心中事。且來問我何惕惕。看君身是仙曹官。不似凡人空落拓。知君年今二十二。綠髮朱顔勁筋力。底事今宵心忽忽。我今看君無不足。憶曾終南山雪中。高臥茅茨斷人跡。是日隣人送牛酒。勸我起飮當寥寂。百回銘感謝來者。堆盤倒壺快飮嚼。醉飽以來無別事。閉戶自抽羣書讀。街鐘欲歇萬籟靜。忽驚跫音起空谷。入門不必問阿誰。微汝曠士肯我識。把臂相看眸已靑。起居寒暄都廢却。爾能嗜酒我嗜談。重整杯樽剪殘燭。蓋世榮華今是誰。掀天事業還碌碌。人生一世草一秋。無可奈何雙脚直。我先哭爾大不可。爾先哭我還不得。上下神祇森在傍。爾歡我愛情愈篤。天旣生君重生我。使之往來無間隔。昔有處士張公者。能以太虛爲第宅。四海諸公日相處。安往不吾神落落。曠士啞然一開眉。我有痒處君搔着。半生結交多老蒼。不聞妙道空弊屐。誰知夫君花似貌。抹倒千人翻口角。常恨曼倩無處起。偶識中散眞不辱。我與曠士神已交。不速卽來成佳約。上元踏橋三日花。端陽揷蒲重九菊。最喜中秋十五夜。樓頭望月情脉脉。揚輝閣裏竹皮箱。半是曠士之書牘。山寺休夏共禪榻。頓忘苦熱當三伏。一自去年登第後。多在金門少在屋。曠士不以爲趨名。知我心頭能寡慾。無書不以爲相忘。知我手無操筆隙。曠士知我寧不深。知我以心勝白璧。邇來三月音容隔。又値佳辰倍相憶。如何使我顔色怡。倚壁書空記平昔。我思曠士思不見。海水茫茫沈大石。慧業多生定缺陷。曠士亦應懷感激。</text>
<title>陪祭社壇。恭瞻盛儀。</title>,<text>肅肅神壇上。洋洋發管笙。莊容端卷冕。明薦潔粢牲。掩翳香烟動。蒼茫夜氣淸。禮終冞敬惕。天意假宸誠。</text>
<title>聽雨季春晦日</title>,<text>向晩瀟疎響。殘花望却迷。惜春猶細細。作意故凄凄。未足池塘水。纔添野徑泥。聽來同是雨。偏感此時題。</text>
<title>花下醉吟惜春盡</title>,<text>一年三百六十日。百年三萬六千日。以指計日將支離。以身送日何悤卒。驀見東園千樹花。使我心傷神飄忽。雨催花老風催落。夕之飛者朝曾發。假如人生百年盡。逆旅春光九百旬。疾病憂故半間之。芳樽美友難並親。細數一生看花日。三春絶稀無事辰。山前老人頭垂地。百回看花猶未臻。看花百回那是厭。况此兼非百年身。奈何不來花下遊。到後看花屬別人。有花且折酒可飮。少須臾間鬢如銀。花開花落經幾番。紅顔一舊不復新。安知今日此花前。古人曾不醉靑春。</text>
<title>蟬</title>,<text>垂緌吟樹顚。肅然引淸籟。本以高遠心。警人言語外。</text>
<title>沈尙書 豐之 挽</title>,<text>白晳其容謹愼姿。平生深荷聖人知。鵷班玉立垂紳際。燕處金緘退食時。一院向來無等輩。九卿今後有阿誰。秋山滿眼臨風淚。未是姻親瑣瑣私。曾不云乖矧又崖。端敎後輩作模楷。苞苴巷斷家餘壁。舃履堂空鳥下階。華衮天垂精白諭。芳聲時許簡恬懷。蒿歌却雜棠謠咽。迎哭軍民錦水涯。蒼崖上下卜隣居。承誨于今十載餘。緣我疎慵多率爾。知公眷愛敢忘諸。半生儀式成幽夢。一慟差池鎖禁廬。泉路若逢賢姪語。彭殤哀樂問何如。</text>
<title>將歸黃驪出東城門。與安天宅 光宇 聯鑣。</title>,<text>路轉靑郊東復東。聯鑣稍喜馬蹄工。迎人草色新承旭。撲地楊絲正耐風。野牸耕翻泥滑滑。山鳩喚噎雨濛濛。定知慘憺哦詩思。圓在平邱驛舍中。</text>
<title>豆瀰遷馬上</title>,<text>危石崩崖儘可愁。灣回棧路更深幽。遙疑急峽連天合。旋喜長江劈地流。草㬉山鷄鳴格格。波晴沙鳥泛悠悠。揚鞭却羨褰篷者。帆正西風坐自由。</text>
<title>西郊</title>,<text>慣踏西郊路。秋風信馬行。潦乾沙絶白。天逈嶽分明。落葉侵詩興。歸鴻動別情。關河從此去。遂欲事長征。</text>
<title>螢</title>,<text>借色方欺暗。虛名愧逼眞。自照猶未遍。餘光敢及人。</text>
<title>李尙書 敬懋 挽</title>,<text>八尺挺奇表。河魁自有星。山西遺將種。壇上荷王靈。韜略幸無用。旂常誰禁銘。書生援大筆。哀挽替丹靑。材武超羣足。忠淸繼祖能。三軍環肅靜。匹馬勢飛騰。急浪中流柱。炎天一片冰。平生依骨相。強項後來稱。</text>
<title>風雨夜。直廬無眠。</title>,<text>欲眠還起夜何如。童子開門雨尺餘。兒但啼飢妻久病。漏牀誰惜濕殘書。</text>
<title>蒙譴。作駒城行。遣冰津舟中。</title>,<text>躍馬宣傳官。一辭不相慰。揚鞭叱舟子。催渡盛色氣。云奉聖旨來。恐致時限旣。曩在春明裏。君曾値我未。視君今朝狀。令我縮如蝟。榮枯與炎凉。於玆嘗世味。所以周丞相。曾謂獄吏貴。未暇飯充饑。何論裘禦寒。倉卒瘦馬步。十里已蹣跚。尋詩偶回首。不見終南巒。憶昨前席地。丁丁漏水闌。屢換蓮燭跋。咫尺玉音歡。此遣知玉成。桐鄕又似官。寸心轉感結。蒼天臣敢謾。</text>
<title>追愆</title>,<text>小臣生何幸。生逢聖明辰。早歲忝朝籍。偏霑雨露恩。蘭臺復石渠。起居以昏晨。雖無尺寸才。報答天地仁。庶幾造次地。不敢自有身。惶恐向來事。秖今面騂頻。慈父牖迷子。天語告諄諄。追愆且銘肺。作詩替書紳。</text>
<title>西淸直中。述懷示同僚。</title>,<text>吾東大天下。禮樂盡在斯。聖神相繼作。一德兼君師。典章及辭命。燦然軼姚姬。我后志善述。笙鏞賁爲治。洋洋發聖謨。經緯彌兩儀。峨峨宙合樓。三光爛並麗。鳶魚作成化。濟濟今其時。小臣拜稽首。君子萬年期。大哉魯夫子。如天不可升。後學眇何知。遺文足以徵。五經在刪述。吾道有所憑。三千門弟子。况復顔與曾。萬世啓坦途。彝倫賴不崩。至今方冊內。如對暗室燈。聖遠微言息。羣疑乃滿途。九流與百家。各自成一區。立言旣放肆。著書亦崎嶇。一自孟氏去。疇能距翟朱。戰國風雨惡。日星晦欲無。嗚呼組繡輩。亦復稱名儒。開元大曆際。李杜及孟王。出入三百篇。字字挾風霜。金石有遺響。日月可爭光。更有昌黎氏。雄辭闢荒唐。秋江注洙泗。烟波浩茫茫。大抵太宗業。幾與漢頡頏。上蒼亦厭亂。五緯聚奎躔。眞人撥雲霧。蒼生復見天。聖學絶還續。發揮有羣賢。卓矣紫陽翁。斯道繼文宣。降生歲庚戌。功業並萬年。小之文章技。猶復造化權。金玉與菽粟。日用兩無偏。嗟哉吾黨士。同歸此萬全。</text>
<title>撥悶</title>,<text>撥悶吟詩悶更多。悠悠浮世奈吾何。嚼來依舊仍成蠟。蒸出無那竟是沙。珂馬紛紛身外去。江湖落落夢中過。思將好句酬知己。恐被傍人日復訶。</text>
<title>贈別石閒遊四郡</title>,<text>蠟屐君今問謝家。丹邱明月赤城霞。可憐宗炳身多病。閒却春風白鼻騧。</text>
<title>漫題</title>,<text>坐吃廣興倉裏米。臥看東二樓中書。於今此味非無足。較到鄕園樂孰如。</text>
<title>感興</title>,<text>靑靑原上樹。昔茂今已槁。念此朱顔澤。能得幾時好。二十不爲少。三十亦太老。歲色寖將暮。慨我興歎浩。邈彼松喬輩。笑人憂思懆。手捧一丸藥。粲然歸瓊島。嚴霜隕中谷。北風慘欲曙。壯士不得挽。雙輪棄我去。徘徊歎歲暮。黯然集千慮。出門無所適。入門無所語。夙昔丈夫志。而今拋何處。矸矸南山石。咽咽松下流。出門望古人。古人何悠悠。聞道嗟已晩。須臾成白頭。素琴絶傾耳。欲彈還自羞。奈何百年身。兼懷今古憂。</text>
<title>十月二十一日陛辭。恭志戀結。</title>,<text>璇章擎出送行筵。方寸搖搖步不前。密邇春明門內地。瞻依日月幾多年。</text>
<title>高陽舘。夜恭次御製韻。</title>,<text>悠哉何日返。怊悵出王京。雲漢光前路。風霜足遠行。徒霑聖主渥。敢企先臣淸。儘覺書生拙。山川謾記名。</text>
<title>瑞興府。辭家大人謹述。</title>,<text>大人素嚴正。不爲煦濡色。今日見我行。顔殊辭惻惻。豈云異昔日。爲我行絶域。戒我畏王事。母憚勞筋力。勉我在行李。起居愼飮食。送我至外門。促我登車軾。小子亦何懷。長跪畢承飭。肅拜欲起立。雙淚隨身直。拭淚瞻慈顔。更看髮少黑。自我許明時。常多曠子職。矧玆經冬別。萬里音書塞。嗟嗟陟岵詩。臨歧不忍憶。</text>
<title>箕城同上使。次三淵先生韻。</title>,<text>賜花聞喜地。騑牡又淸遊。不皺城前水。多憐寺上樓。經來幾日月。尋得舊風流。三宿留餘戀。新春好盪舟。</text>
<title>東林道上。値大雪。縱轡而行。</title>,<text>早日彤雲欝未開。旋看六出滿空來。行人一半鄕園思。着遍書牕老樹梅。瀌瀌拍拍沒鞍時。若値深宵更絶奇。快事千秋誰第一。平西節度打鵝池。任他凌亂向腮飄。片片寒俱酒暈消。瑤海瓊林三十里。擬將行色上生綃。</text>
<title>灣州雜事</title>,<text>抱水依山十里墻。原初刱設卽金湯。如今四海干戈絶。弓馬鄕爲翰墨塲。</text>
<title>江上作書。寄兩從氏兼呈一絶。</title>,<text>馬山雪積無歸鴈。鴨水波凝斷躍魚。秖願經冬及春半。三家安穩似來書。</text>
<title>舊遼東感懷</title>,<text>耳頰騰騰酒氣通。襟塵野雪與之空。河流不盡燕丹恨。甓塔猶高鄂國功。事往千年如昨日。生難幷世緬英風。那堪此眼東歸後。依舊天光小井中。</text>
<title>遼野</title>,<text>埳井猶能語大方。眞如河伯面東洋。雲烟浩渺同歸盡。日月奔跳轉遞忙。只有長空頭上覆。都無一物腹中藏。思乘古柱千年鶴。瞬息周廻覽八荒。東人目窄望還愁。元氣茫然未可疇。往往烟村疑遠嶼。疎疎風柳似平洲。亦知土壤終成嶽。須到滄溟始語流。也是天公開物日。放來全力不曾收。</text>
<title>瀋陽</title>,<text>地利誰如古范陽。盤遼枕海設堅墻。贏輸滿漢分形日。先後熊袁掎角塲。五部留司䂓密勿。八旗諸族號精良。臨歧莫說興亡事。天意沈沈未可量。</text>
<title>高橋堡道中。次上使韻。</title>,<text>臘天天氣作春溫。強似花風第幾番。烟弄輕寒侵凍柳。溪穿殘雪繞孤村。垂垂沃轡車塵晏。忽忽襜帷睡思昏。更去三旬歸去好。勸君強飯莫勞魂。</text>
<title>道上見流民</title>,<text>道上流離子。男跣女不裙。望人拜且乞。搏顙顙盡皸。黧面慘我睇。酸聲怛我聞。十里復五里。千百動成羣。言是漢人種。不得隷旗軍。煢煢抱疾苦。誰爲我憂勤。饑神驅我來。直到東海濱。乞食見嗔喝。委壑在朝曛。語罷更掩面。淸水落紛紛。茫然余有思。溥天歸一君。匹夫不獲所。其罪誰與分。所以一躬眇。能定億兆殷。以玆眼中覿。天道久矣淪。我是異域客。寧有術濟人。空言聊慰汝。爲暫住征輪。忽見鮮衣輩。怒馬蕩香塵。橫馳去不顧。蓋乃滿州云。</text>
<title>姜女廟</title>,<text>枯樹荒原姜女祠。凄風殘照滿靈旗。今生須憶前身苦。莫遣人間有別離。</text>
<title>登山海關外將臺 或謂吳三桂所築</title>,<text>百尺臺高一夜功。登臨想像戰爭雄。收來曠野無毫末。壓得重關似掌中。積雪未開山氣黑。斜陽不盡海門紅。笛聲忽變從軍曲。楡柳荒凉怨磧風。</text>
<title>望醫巫閭山歌</title>,<text>君不見遼陽大野茫茫起。蒼蒼但盈視。竪亥步將窘。夸父逐應死。周天動地軸盤。來人去馬旋磨蟻。七日行不見一培塿。妄謂人間自此遂無窿然峙。造化之戲那可旣。黛色忽驚雲外來。醫巫之山高崔嵬。湧於怒潮搏於鶻。踰沙度漠亘不廻。塞西東截南北。蜿蜒磅礴。雄乎奇哉。重嶂疊巘逐面開。虎豹將變霧中伏。螭龍乍偃波間沐。巖崖戍削而嶔崎兮。洞谿谽谺而邃肅。雲烟合沓而萬狀兮。變化難目絡脉。也應祖崑崙。遠逐星海萬里奔。岱華嵩恒衡之崛起赤縣兮。視之以季昆。劈不開兮負不擧。巨靈掌腫而却立。夸娥脅酸而縮蹲。噫吁哉大且尊。上有天帝之瓊宮瑤殿寶幢絳節與鸞扇。羣眞驂鶴而馭鹿兮。霞冠月珮紛爛絢。吹玉笙響戛雲。投金壺笑發電。我欲從之不可見。山乎山乎。肇封自有虞。千載鎭幽都。蒙古據以國。云是古匈奴。鳴弦逐獸不耕作。衣皮屋氈飮酪酥。耐臥冰霜嗜殺戮。其性與人殊。我欲昵之畏矣乎。此山之蹟寧盡別。秘奧慌惚莫臚列。四時發陰飈。六月飛片雪。草木當是天皇植。寶玉不爲人間泄。靈神怪物異禽奇獸。充斥於其間。或見而或伏。或生而或滅。或倚陵棲壑。或飛土息穴。夏禹之鼎鑄未遍。張華之志筆亦絶。世曾未覩如是故。世曾傳聞如是說。我試臆之精思竭。山乎山乎。我願化翼奮碧空。會降絶巓觀八風。挾飛仙兮指廣桑。撥塵寰之瞢瞢。不然拳打脚蹴碎。爾成礧礧驅來精。衛含口中去。塡渤海成平地。使我眼前。東西南北無碍窮。嗚呼二事。石爛野陷無遂日。長歌一曲心忡忡。</text>
<title>道上謾成</title>,<text>他家事業也堪咍。入境吾曾覘國來。漢子低頭天漠漠。蒙奴側目地恢恢。劇知多諱終非福。未必無憂不作災。一代休誇馳射力。千秋何限桀驁才。</text>
<title>枯樹</title>,<text>生死榮枯暗自知。山頭孤立待阿誰。他年若有重經日。會見靑靑葉滿枝。</text>
<title>除夕。次上使韻。</title>,<text>消息家鄕更渺然。流光正了季冬天。覊牀久已愁逢夜。殘燭那堪對逝年。玉宇傍寒孤夢繞。斑衣戀晷寸心懸。諸君強酌屠蘇勸。滿飮還須趁早眠。</text>
<title>閱曉嵐紀尙書槐西雜志</title>,<text>紀氏叢書墨未枯。流傳剞劂滿燕都。人間直筆憑無地。旋作當今鬼董狐。</text>
<title>走筆。贈水屋張刺史道渥。</title>,<text>一見懽然張水屋。松園壁上見君詩。我家癡叔君知否。較叔須知我更癡。</text>
<title>圈虎</title>,<text>無奈英雄失足時。甘心伏受蠢奴欺。留皮只是平生意。搖尾求憐有不爲。</text>
<title>烟樹</title>,<text>罩林疑霧是。蘸樹似波非。煖積藍田氣。寒翻汞澤暉。妄眞觀卽性。空色境相依。遠得近還失。茫茫誰辨機。</text>
<title>淸節祠。次上使韻。</title>,<text>秖與扶綱牖下民。何論世亂牝鷄晨。商郊若是稱兵地。羑里應無演易人。生避海濱非害義。死飢山側孰如仁。拜祠道得君心事。可信精靈不我嗔。</text>
<title>次上使出山海關韻</title>,<text>登樓餘興出重關。塞上風光破客顔。萬里春浮鰲背浪。一天晴落馬頭山。才難此地知誰展。歲早奇遊却我閒。稍喜錦囊添日重。看花又是故鄕還。</text>
<title>次望醫巫閭山韻</title>,<text>勢絶黃沙蜿復蜒。幽都作鎭歲三千。騰騰蹴却東溟水。落落捫來北斗躔。毳幕雪深山外地。瓊林春寂洞中天。前冬一望留新約。今日重經續舊篇。</text>
<title>松杏兩堡感懷</title>,<text>日暮荒原戰血鮮。松山雲接杏山天。鼓聲不起蚍蜉絶。正是將軍報主年。人間豈有長生術。天下非無畏死兒。成就似君名更晦。傷心事在啓禎時。</text>
<title>次上使大凌河韻</title>,<text>大凌河比小凌闊。廢壘荒臺夾去津。二百年來河水濁。知應羞照再降人。</text>
<title>經遼雜詩</title>,<text>秦帝威聲漢帝雄。河南遠拓漠南空。當時摠是千秋計。今日何如薄伐功。名士身兼下士風。一方專制一時雄。孱兒不克承家術。博與他人百日功。五十年間處士窮。空留名姓在遼東。當時割據稱雄者。輸與君家一榻工。千里郊原綠遍塍。百年戎馬絶憑陵。從來此地桑麻盛。難爲中州語吉徵。</text>
<title>賡進御摛文院。恰過一旬。次朱子詩韻。</title>,<text>咫尺蓬瀛地。宸臨境更幽。文孫今又處。聖祖昔曾留。虹節兼豐喜。天心以祿酬。風雲賡載盛。遠勝栢梁遊。</text>
<title>賡進御製巡山詩韻</title>,<text>密邇音容怳可依。愀然三省欲無歸。雲深洞樹初移仗。露結原莎自濕衣。護寢羣龍騰列巘。環郊萬雉壯南畿。天公亦解遲遲意。來日知應遣雨飛。</text>
<title>宋子大全校正訖。次校正諸公軸中韻。</title>,<text>道舒彌六合。義秉邁孤竹。恭惟大老心。河海深敢掬。秖今斯文痛。世無傳宗獨。微言日以遠。狂酗如酲宿。抱書憂諸彥。葺蒐功乃卜。經緯貫天地。遺旨燦然復。盥手增感激。奠丌互難覆。嗟哉吾黨士。詳味久當熟。</text>
<title>華城留相書索竹竿云欲以肥肉換之。率爾戲題。</title>,<text>寧可食無肉。不可居無竹。長公千載上。一語砭冗俗。公思將肉換。雅意眞自足。我換肉不嫌。詎免鄙者辱。然惟晉代士。亦云不如肉。題詩寓善謔。助公一捧腹。</text>
<title>賡進御製文正公尹 煌 不祧之什</title>,<text>有士啓禎際。高風霜凜如。人推蹈海義。家誦却胡書。烈烈聲名久。駸駸世屬疎。欣聞延祀命。爰在拜壇餘。</text>
<title>禁直消夏雜詠</title>,<text>父子根親愛固然。君臣結義又生天。從來委質承恩日。儘是靡他辦死年。大兒騎竹小兒隨。聞在堂前自戲嬉。記姓於吾猶足累。渠曹何必學書爲。</text>
<title>引泉</title>,<text>山泉刳竹引庭除。滴處成塘半丈餘。好事童奴成日課。栽蒲投飯養金魚。</text>
<title>賡進御製題手圈諸書之什</title>,<text>秘閣虹光夜夜長。牙籤繡軸發珍藏。博文約禮元循序。溫故知新更有方。猗彼朱黃霑御墨。爛然星宿列穹蒼。彙成薈蕞齊分帙。拈出英華各揭綱。姬制時隆彬郁際。戴編名重討論場。才推班馬詞初健。學到濂閩道益章。八子爭雄旗竪赤。陸君留馥篋抽緗。裁量以尺皆中度。要領如衣復下裳。羽翼於經追孔孟。笙鏞爲治繼虞唐。須知來許承嘉惠。萬世恭瞻事業皇。</text>
<title>賡進御製皇壇親享日。恭次肅廟御製韻之什。</title>,<text>肅肅神壇祼瓚親。升歌思永隰苓春。東綏帝眷如重迓。北拱宸誠喜更陳。墊盡堯封猶有土。瞻言周道各沾巾。尊王自是傳家法。一體君臣矢世遵。</text>
<title>聽簪兒夜讀毛詩</title>,<text>簪子伊吾昔不同。琅琅有似入心通。筠窓夜寂松燈下。烏几神淸白露中。風雅愧余非大手。溫柔期爾獲全功。眇然猶接千年緖。詩禮家聲聞海東。深喜康成有小同。不敎元亮責阿通。葩經讀到齊風末。茅屋燈明秋樹中。麕鹿擾來奔逸氣。蠹魚收得作成功。須知慧悟超羣輩。大雅他年振我東。</text>
<title>病枕書僕人交讁之語</title>,<text>丈夫拙謀生。旣病乃知苦。啜粥少佐味。菁根半釅鹵。氣足呑全牛。猶難一鷄肚。鷄肚尙不得。何况胾與脯。妻兒但環坐。和氣索眉宇。賤人不擇口。僕婢公肆怒。堂堂七尺身。大夫官吏部。緣何事曠誕。生涯轉荒莽。年年數畝田。未秋買新稌。東隣錢如水。西里米如土。容易擁旌節。左右問田圃。一家飫粱肉。歡笑自歌舞。嗟嗟吾家公。不念此貧窶。傲然日骯髒。與人不媚娬。哦詩髭盡捋。校書首常頫。聲名亦匪求。自好果何補。哀我爲下者。不忍舍其主。朝暮厭糠糟。風雪曳繿縷。耐此執供役。腁胝以傴僂。盻盻我所望。渴於旱待雨。病枕聞爾語。默然心計數。爾語誠或似。於理實未覩。貧富固在命。榮辱多自取。是以古君子。秉潔勤所樹。隆汙知行藏。柔剛不茹吐。未必積金帛。方能持門戶。使余長如此。庶幾述父祖。</text>
<title>僕走</title>,<text>小僕棄余走。何方欲寄生。多才慚穎士。善遇負淵明。薄愬雖逢怒。潛逃忍割情。聾癡思古諺。爾罪或當輕。</text>
<title>僕自歸</title>,<text>怪爾徒然返。應由善念生。急時爲計拙。窮後見機明。不返將無恕。能歸尙有情。愼之勿怙犯。四十杖今輕。</text>
<title>遣閒</title>,<text>有病除巾不出村。無人載酒或敲門。敎兒倣寫書仍熟。從婦排閒話更溫。高柳午鶯時送囀。深花晴蝶正酣魂。幽居自愛生涯穩。細看堦苔日長痕。</text>
<title>雲野見寄海棠詩求和。遂次其韻。</title>,<text>國色紅酣艶態生。綠房含雨細無聲。嬌姿不解憑欄語。倩却東風百囀鶯。</text>
<title>散悶溝上見落葉</title>,<text>霜天氣候不勝晴。病葉蕭蕭墜地輕。背日孤翻翔鳥下。衝風亂起瀉泉鳴。遙辭故蘀如無戀。廻抱寒根却有情。開落紛紛何所似。紅塵眼冷一枯榮。</text>
<title>雨中閱書篋。得石閒酬和諸什。讀之悄然。增索居之懷。信筆更次。</title>,<text>相逢何處不相宜。雪後花前月下時。第一若論沈醉夜。雨聲疎滴碧梧枝。</text>
<title>江外奉別仲從兄赴稷山任</title>,<text>江南分手罷。佇立久傷神。眼失林邊蓋。心推陌上塵。兩情元不外。一別益知眞。孤露增玆感。兄行尙奉親。</text>
<title>松生</title>,<text>尙憶胡僧送我行。慇懃拾子作人情。縱饒五鬣吾鄕產。頗喜斑鱗異域名。出地根芽纔分寸。凌雲意態便縱橫。世間見卵求時夜。何似玆松綠蓋成。</text>
<title>次杜少陵巴西驛亭韻。題禿城鎭南樓。</title>,<text>山勢盤中野。城根冠上峯。四方因阧絶。一旅劣旋容。勳憶摧蠻蠢。光傳駐馭龍。高秋凭短檻。雲物盪心胷。</text>
<title>紗帽詠</title>,<text>薄翼斯取蟬。高冠更同范。兩角象端拱。全身裹深黤。紋紗爲品上。單縠是等斬。綴花爛成彩。簪筆汚不𪑉。翩翩趨玉墀。峨峨在朱檻。於人爲上飾。在馬其猶鋄。此物一壓頂。世味交酸鹻。妄加當爲罪。故脫亦是犯。官人猶自可。木堠一何濫。戴之手頻整。待漏懷黯黯。</text>
<title>好廬</title>,<text>二十年來無好廬。養生坊裏亦閒居。草侵舊徑門稀客。花近晴窓案有書。老樹百尋巢素鶴。澄塘半畝泳金魚。我家積世傳貧慣。澹泊何妨與物疎。</text>
<title>京口送別。歸路登西城。</title>,<text>烏紗白袷柳風輕。京口烟花送客情。回得小車無定向。又隨殘日繞春城。</text>
<title>元根婦見志喜 幷序</title>,<text>元根娶于李氏。寒圃相公冢曾孫參奉憲成長女也。我金與相公家諸李。自昔互婚。殆指不勝僂。而我家尤然。我伯姑母曁我姊氏。爲相公孫若曾孫婦。夫黨父黨均爲叔姪。今相公之玄孫。又爲元根妻。於我姑母曁姊。爲父黨之從曾孫若再從孫。夫黨之從孫若姪。三世而互爲親矣。不亦稀貴哉。我家與相公家及疎齋二憂堂兩公家。休戚痛癢。四家一體。然若其生女而子娶之。生子而女嫁之。獨相公家累倍於兩家。豈所謂天緣者在耶。抑其偏與不偏。只在於人。而不在天耶。是未可知也。始余爲元根求儷。聞參奉有女。使姊子往謂之約。一言而諾。及執棗而見。洵佳婦也。爰賦近體一篇。以志喜。莫將婦婿較誰賢。人意諧時慶自天。從古兩家同地數。于今三世好因緣。朱陳豈藉冰人重。王謝猶無月姥專。我不將他爲頌語。則斯男百又孫千。</text>
<title>七思 幷序</title>,<text>聖人曰。吾嘗終日不食。終夜不寐以思。聖人何思哉。思其所思而已矣。端居閉戶。舒晷如年。謀所以遣憫者。讀書肺勞。臨帖眼苦。絲管近汰。博塞近麤。叫呶類狂。禪定外馳。惟酒與睡。可以消閒。然酒旣天戒。睡亦惺惺。此思之所以起也。思之之法。坐亦思。臥亦思。食亦思。行而思。立而思。思去思來。思無方。所思無倫次。無名物度數之可議。無聲色臭味之可喩。然後洞然而明者。如其通也。窣然而暗者。如其窒也。悠然而達者如其運也。茫然而止者。如其懦也。勃然而激者。如其勇也。驀然而醒者如其聰也。凝然而不動者。將思而未發也。嗒然而若忘者。旣思而復繹也。於是乎窮天之高。徹地之幽。六合之廣且大。萬品之衆且細。可喜而可怒。可悲而可愛。可惡而可驚。可欲者吾之思未有不周。而亭午之曦輪。已舍虞泉矣。今日如是。明日又如是。吾之思不罄而悶者以疏。乃雜錄其思之可以爲詩者得若干首。思之情凡七。而詩之言亦七。因命之曰七思。旣又思之。七者陽數。而大易所不取。吾道其未進歟。奚吾思之與七符也。庚申閏月小望。形似穹然色似蒼。爲之名也亦荒唐。馭風仙子何從見。馮翼原初說得詳。搜神幽恠有奇書。莊士論之謂搆虛。常怪高陽承少皥。地天通絶在元初。天地其何有始終。沈思不到到思窮。聖於六合存無論。爲是能通是未通。邵子之言果信哉。坐推元會晦而開。丁寧天地長如許。不識今經第幾回。功伐於人莫尙牛。終年暋力服田疇。充庖自足閒禽畜。帷蓋何偏犬馬酬。獵則裘成葛谷延。胡爲吉貝穀之田。田間墻下栽桑意。古聖人爲豈偶然。圓胡然也缺胡爲。可是閻浮影許奇。玉兎擣霜消息久。姮娥長復住蛾眉。</text>
<title>正宗大王挽章</title>,<text>聖作天惟篤。胡然久道慳。淸河方再見。邃古不重還。遠日一陽節。虛雲二紀間。皇皇孺子哭。城闕接深山。哀慟初元詔。光輝聖祖褒。人知精義在。天以大艱勞。血淚枯風樹。愉容醉壽桃。終身姚帝慕。昔聞幸今遭。聖人素其位。黃屋豈堯心。禹儉勤邦克。湯仁及物深。嚴恭懷朽索。叔季陋零金。辛苦營華意。遺臣涕自淫。至化無今古。君師道並隆。思凝巍蕩業。力任繼開功。洄洑狂瀾息。光明瑞日中。斯文不墜地。方策在吾東。風雲仍盛際。骨肉更深恩。寧考憖卿祖。今天相後孫。沒身爲至慟。在耳此溫言。木石頑之甚。同人自苟存。</text>
<title>次錦石朴判敦丈 準源 禁直韻</title>,<text>畫閣抗空起。登臨日每斜。粉殘經雨竹。香老殿春花。睡足來看奕。詩完坐點茶。會心猶有地。遐想漫烟霞。</text>
<title>小梅蓓蕾。吟呈憨軒求和。</title>,<text>靜看心到更神凝。盡日忘形几案憑。生意不愁埋屋雪。襟期好對貯壺冰。迢遙玉貌滄溟月。怳惚芳魂武帳燈。微爾吾誰同寂寞。坐如禪嗒萬緣澄。</text>
<title>辛酉小除夕。用崆峒韻。共李甥稺圭 憲琦 賦。</title>,<text>打窓殘雪帶風嚴。星斗闌干欲近簾。遙夜若爲心緖苦。明朝應是鬢絲添。聊將竹葉分深觶。強守梅花共短簷。磊落襟期呈醉後。欣看宅相彩毫拈。</text>
<title>元日。偶得絶句。書贈稺敎文兄。乞斤政。</title>,<text>堪笑疎慵滯宦名。今年今日又春明。朱顔謾逐流光改。蕭索東風太少情。藍酒傾杯薄抵寒。添來一齒亦闌珊。不能免俗聊爲爾。換着新袍趁早班。</text>
<title>柳絮</title>,<text>嚲嚲絲間剪剪飛。穿過簾幕點巾衣。擘如吉貝溫無力。明似蓬蕽冷有輝。蝶粉摶風狂謾逐。燕泥沾雨細同歸。他生未了前身業。池面相逢是也非。</text>
<title>上松園從叔父</title>,<text>水屋道人全幅圖。煙重樹密遠峰孤。掛來壁上生秋色。無數凉蟬噪碧梧。</text>
<title>走次寒食述懷韻。遙呈竹里族叔 履喬 行閤。</title>,<text>江干俄凍柳。海國已繁花。時序嬗如此。參商恨若何。東風依日域。殘月共天涯。黯黯思帆影。神勞較別多。</text>
<title>雨中賦短律。寄稺敎求石竹花。</title>,<text>瞿麥雖纖草。作花佳有餘。染綃衣各別。象竹節扶疎。最愛經秋日。偏宜點石除。知君同雅好。時雨莫孤余。</text>
<title>松</title>,<text>長松倚絶壁。黛色入雲開。偃欲蒼龍動。盤宜海鶴來。三秋留蓊欝。萬壑振風雷。世乏公輸眼。天年老大材。</text>
<title>冬日卽事</title>,<text>成子何如人。愛之比冬日。乃知英俊士。必具溫溫質。</text>
<title>誄往</title>,<text>欲說愁懷可滿車。他生未卜奈今如。凄凄曉枕聞風雨。淚灑微之一紙書。</text>
<title>凝坐</title>,<text>背燈初罷讀。凝坐若參禪。自想無他想。只緣心自然。</text>
<title>屛幃</title>,<text>屛幃晝捲罷看文。酒氣騰騰睡氣薰。白蟻攀緣圍礎匝。黃蜂敎誨鬧花羣。定知一滴元淸水。叵耐千重更亂雲。秖是當年空費力。可憎頭腦愧朝聞。</text>
<title>春眠</title>,<text>春眠覺太早。輾轉猶未起。暗窓漸受明。有如冰化水。査査向檐鵲。今日報何喜。老奴初警咳。汛掃環庭裏。傍人勸吃茶。靑烟縈案几。次復兒子動。整衣坐讀史。</text>
<title>獵魚寄浮亭 浮亭。沈斗室初號。</title>,<text>大魚驚與小魚跳。跳未逃時網上臯。何似豐林揚烈火。勁弦開處血羣毛。</text>
<title>北亭之遊。夢魂猶爽。數日奔走。飮暑喘喘。朝來讀屐翁李尙書 晩秀，竹石徐尙書 榮輔 浮亭往復諸詩。信乎其注不盈而挹不竭也。仍思决水之偉劇。更念聯詩之勝事。遂用全韻爲賦。仍呈三詞伯斤正。</title>,<text>觀决須先壅。束薪兼土扛。山腰纔截脉。壑腹頓添胮。捍拒雖頗力。衝奔不肯降。董功趍韎服。候信坐油幢。未罄三巡酌。強過數丈杠。盤洄初泛檻。吼怒漸喧窓。始哂蟻穿穴。俄驚酒瀉缸。逬沙靡枿杙。汰石及蘭茳。騰馬疑胥廟。驅龍想禹邦。眞爲垓下潰。誰禁鴻門撞。疾似黃間箭。縱如冒頓駹。走崖夕虹飮。激竅鉅鍾摐。急打樓掀礎。餘威野塌矼。偉哉駭耳目。爽欲滌腸肛。勢驗伸由屈。俗嗟競失厖。丸勞函谷塞。財散大盈樁。頓足漂衣女。狂嘷睡岸狵。增高休讓壤。繼曜尙燃釭。行潦元其類。呂梁此忽𢥠。壯思沈壘堞。輕擬放舠艭。洞外應愁厲。林中暫斷跫。雨懸練光白。雷轉鼓音逄。久速時隨變。乘除理必悾。緩流終到海。平地莫成江。攬景頻傳斝。聯襟各訴腔。雅操憑笑傲。善謔雜謠哤。千頃那撓濁。通津亦入瀧。筆奇秋落鶻。詩巧鬼雕玒。却惜殘暉暝。猶聞遠㵎淙。徘徊携短策。怊悵出空谾。浮世誠多缺。斯遊幸少雙。願君存盛滿。令德處崇龐。</text>
<title>泛露湖。次軸中韻。</title>,<text>卄載重登露渚船。名亭檜柳尙依然。江山有約君藏酒。魚鳥親人我樂天。帆拖晩簫仍泛泛。風飄醉袂故僊僊。世間缺陷從今悟。不妨疎燈代月懸。</text>
<title>秋日。讀李供奉詩集。</title>,<text>菊露盥秋夕。精華泛古編。筆驚光日月。眉憶氣山川。鬼泣蘇臺夜。鯨飛采石烟。白雲歸不盡。天地此茫然。</text>
<title>直廬感秋賦。呈屐翁。</title>,<text>西景易流徂。丹葉鳴遐心。停雲結怊悵。我友在東林。茅亭僻以潔。幽賞玆焉深。兩歲起領賦。所治非所欽。殘秋引告臥。畦菊映寒岑。圖書擁坐淸。兒子商古今。夙昔掛冠志。應成歸去吟。</text>
<title>雨晴。與閣僚。登神武後麓。</title>,<text>秋雨苦夜長。不期山日曉。理屐涉西園。空碧似圓沼。黛翠忽逼座。南山延樹杪。遐心屬歸雲。出樊慚高鳥。愛此林壑幽。緬憶江湖杳。倚松發淸嘯。聊以舒悄悄。</text>
<title>步溪至中日閣。伴衛士射的。漫賦十五韻。呈斗室。</title>,<text>交冬木葉脫。山氣窅以漠。豹直少所事。飯畢步林脚。午煦溫可愛。空原噪鴉鵲。一思調臂力。彈弦試強弱。衛士來肄巧。十耦不待約。指矢對堋立。審勢乍前却。揚棲不在皮。纔送旋悔怍。緬彼由與羿。百彎無虛拓。如何我志彀。箭箭去自落。諒異器不精。亦非力不若。兩手邈不從。尾輟反首作。試復求諸身。芒然昧所度。譬如愚人事。渴急始井鑿。置置且休恠。工習非素著。不如歸繹心。抱書臥高閣。</text>
<title>詠史</title>,<text>漢祖生豐日。周王獻鼎年。循環元有理。崛起豈徒然。歎冷窺宮際。捫閒伏弩前。蕭曹眞幸耳。攀附亦由天。卿子軍中第三將。霸王營裏一元功。風塵忿死彭城路。依舊居巢七十翁。八年心計入毫絲。財賦猶安漢室基。堪笑千秋史弘肇。徒云槍戟勝毛錐。</text>
<title>拈韋蘇州韻。與石閒賦。</title>,<text>枕藉羣書裏。居然忘日永。客來山色濃。鳥過花枝靜。入耳少俗語。棲神多悟境。興發獨涉園。不省冠不整。拙者巧之本。靜乃動之始。聽天亦已久。衆慮伏不起。家世長澹泊。仕宦昧生理。寤寐厭紅塵。神遊每山水。嘉客玆焉顧。靑眼對酒喜。羣花方競吐。佳樹綠未已。爾亦寡求者。寧不處我里。</text>
<title>金陵郡治之南有泉。飮者已百病。四方遝至。村人苦之。塞而廢之。且百年。李侯見心 復鉉 爲宰之周歲壬戌大雨。山㵎汰而泉復焉。飮者又如初而多神效。李侯爲寄一擔。且貽示得新泉詩。合浦之還珠。零陵之復乳。其事異而其跡同。堪補昭代雅史。遂步其韻。兼謝珍重之意。</title>,<text>泉還金浦郡。靈異百年聞。太守有淸趣。軍持勞遠分。入脾消伏火。洗目撥輕雲。鍾乳零陵事。吾慚子厚文。</text>
<title>春雨</title>,<text>春霧濕如雨。春雨密於霧。泱漭釀春氣。崇朝復竟暮。植杖望南山。失却山頭樹。磬折循幽砌。新矚多所遇。花跗與艸芽。潛腴以逬吐。天德本如此。冰雪往何故。曠然宇宙內。頫仰豁襟素。</text>
<title>芭蕉拈陸韻</title>,<text>一種靈苗似木非。高荷脩竹襯心期。綠羅倒卷橫頭軸。靑鳳低垂勿脚旗。檻外晩風徐可愛。枕邊秋雨急還奇。栽來好助山家韻。長遣幽人日覓詩。</text>
<title>街上小兒謠云。衣新衣。食新食。睡新睡。成羣相和。前史謂熒惑。化爲小兒。造謠播之。戲爲賦此。</title>,<text>喫着和眠蓋切身。衆生心裏要思新。衣緋孩子休饒舌。依舊那無守分人。</text>
<title>槱薪歎</title>,<text>牛馬雜輸載。槱薪蔽巷陌。歲時價自踊。一馱過錢百。赭來山减靑。黔得堗如墨。城中五萬家。誰不朝晡食。日日灰不盡。方知天地力。</text>
<title>絶句。敬呈松園從叔父。兼示申趙兩老兄。</title>,<text>人隨明月月隨人。顧影行歌踏四隣。踏到松園茶屋下。古槐淸露滴衣巾。一回歌徹一回簫。坤也風流却此宵。生性不曾通律呂。只耽餘響裊晴霄。金光火酒磁壺寬。血色水瓜晶椀寒。蒸肉釅菁滋味具。軟梨栗棗雜甜酸。</text>
<title>寄楚亭朴齊家</title>,<text>河豚膩减葦魚香。峽郡春歸蕨筍長。公館人稀淸似寺。栗留聲裏夢應凉。</text>
<title>斗室夜示步韻之什。遂復次寄。</title>,<text>撾門有急響。揩睫回冥漠。讀君寄答詩。工妙趁韻脚。方信玄圃客。尋常用抵鵲。拔藩直據牀。賓強壓主弱。請合晉鄙符。曰如懷王約。偏師逼長城。鋒銳誰能却。走壁思煩逃。刮席懷盆怍。嬰兒弄懸弧。蹶張非所拓。銅甁瀉一注。敢比銀河落。我輩幸神貺。少小有顒若。笙鏞及塤篪。間奏亦迭作。同乎兩無喜。異非相猶度。是以言易入。入心如窾鑿。世若無子眼。我詩安所著。迺知子大筆。以我故不閣。</text>
<title>沈僚穉敎來坐松下同賦</title>,<text>搔首相看古柏陰。憐君嘔血爲新唫。萬緣花落東風盡。一夢香淸午日深。未有吾曹關此世。惜無前輩見如今。那知短席蒼茫話。還是浮生幻妄心。</text>
<title>雪夜漫書寄斗室</title>,<text>林園雪似去年紛。此夜無端又阻君。剪燭思題新賦句。探箱先檢舊貽文。依微竹影生殘月。澹泊梅心試凍雲。紙帳熏爐應獨臥。若爲壺裏共成醺。</text>
<title>小晴</title>,<text>巷口泥深斷送迎。春茶靜試石泉淸。晩來曳屐東園去。芳草多經昨夜生。</text>
<title>題徐明皋 瀅修 朱書采訪緣起</title>,<text>濬哲文明上聖姿。先王事業闢淫詖。嗚呼大矣尊朱訓。未習其書未可師。門人編輯尙多非。全集流行善本稀。天祿校書終未易。中朝發歎每依依。星馳馹騎下宸翰。賜與寧邊府使看。左海朱書須一統。汗靑頭白莫辭難。鳧舃携來換使襜。行求閩刻與吳籤。誦詩三百非無可。絶類超羣未若髥。此語本出武侯與關壯繆書。而徐公多髥故云。朝鮮學士汝琳徐。海內歐陽紀尙書。紀尙書方主文柄。時人皆稱海內歐陽云。 日下雲間眞好對。座中談笑見襟虛。慟哭庚申夢也疑。天傾地坼此胡爲。煌煌志事無窮恨。未卒于今詎止斯。數頁編成采訪因。一回書了一霑巾。明皋寄與楓皋讀。俱是含恩未死臣。紫衣催索扇頭題。手札緘中副本齎。明皋除副使日。先王下手札。命賤臣書朱子感興詩於御扇以進。仍以賜徐公御札頒示。 尙記林窓恭讀罷。蘋婆樹外夕陽低。緗匣端端貼絳箋。箋心書目字奇姸。誰知感結恩頒日。便是增新舊慟年。紀尙書所寄朱書兩袠。今春賤臣。並蒙恩賜敬弆書屋。</text>
<title>史局書感</title>,<text>怳似蘭臺舊筆簪。一𢎥竟了一沈吟。卄年滾滾過無幾。萬緖依依想更深。日用曾誰知帝力。雲空始得見天心。鋪張失實猶餘罪。才薄先慚未報今。</text>
<title>陶沼種荷開一花</title>,<text>一泓陶沼綠於江。交葉團團賽翠幢。莫恨花開看太孑。如人獨立本無雙。</text>
<title>餠翁 幷序</title>,<text>餠翁。古之賣餠者也。始爲餠。朝暮歌於戶。人贈之錢萬。後過其室。歌聲不作。恠而問之。翁曰。本領漸大。心計轉麤。翁之言然矣。嗟乎。今人誰非餠翁也。余亦一餠翁也。居家未始不閒閒然。出身亦未始不閒閒然。旣而稍稍慣於名利。則逐逐然汲汲然。不知其始之有閒閒然也。彼翁者。只知其爲累而不知所以去累。此餠翁之所以不過於餠翁歟。士君子不可以不知此。噫。餠翁初賣餠。持狹心自裕。所以當戶歌。聲出無朝暮。一朝得多金。冉冉成家具。何慮及舊歌。汩余散而聚。古今非兩翁。用心異所遇。嗟乎幾餠翁。此理庶省悟。</text>
<title>大享日。以先廂。導駕次舍。賦呈屐翁浮亭諸公。</title>,<text>孤懷難借酒杯消。咫尺羣公萬里遙。仗外璜聲猶昔日。幕中燈影奈今宵。誰憐悃愊勞懸仰。苦斷伻書慰寂寥。臥聽行間兵子語。渠能同隊互招招。</text>
<title>觀獵魚</title>,<text>舒暢因王役。秋江十日晴。揭篷看罟入。飛櫓逐漁行。縠縐圓波沸。銀跳閃暈明。收塲論得失。同是世間情。</text>
<title>贈藫叟金士精 鑢</title>,<text>萬死還能剩一生。老天難道是無情。桁楊搒掠心猶壯。嶺海冰炎體自輕。今夕何辰重握手。前塵如夢各沾纓。十年飽盡離憂苦。燈下怱怱未足驚。</text>
<title>北亭會餞之翌。宗伯詞丈。以會席聯賦韻。俯示一篇。忘拙續貂。博諸公一粲。</title>,<text>昔我輟侍從。特縻行臺俸。少年賦壯遊。羣公侈美頌。仲冬冠蓋走。積雪川塗壅。石山架揷筆。烟樹波汎葑。關雄滄海並。陸鉅長天共。量谷動駝馬。漫墟散豝䝋。胡女艶自好。蒙奴悍足恐。色色堪駭眼。物物稱適用。別是弸心恫。只恨無地訟。老天長瞢醉。驕子久褻統。世入腥祲冥。義絶麟經綜。傀儡上廟饗。乘輿親佛供。暴物偏錦靴。慢戲像漢㡝。側耳靜聽我。抵掌爲君誦。四海廣幅員。偉人多褐縫。應有謳思漢。詎無字隱宋。否泰由姤復。江河亦氾灉。長夜會復朝。沴氣豈恒雺。市藏擊筑徒。野遺讀書種。會心如有遇。揚眉談可縱。穀日良讌會。芳僚錯舃𩌋。灑松颼吹簪。涉㵎流濺。才敢珠摘驪。韻如秦據雍。囈語當贈策。酬君椽筆重。</text>
<title>讀斗室學士夢馬詩。感而次呈。</title>,<text>子告我夢夢維馬。問馬何在云在野。野復何鄕子胡適。子不能對但啞啞。牝牡力色子不知。驥騏蟾蜍誰定價。以指喩指太糢糊。周周蝶蝶奚疑也。憶昔燕臺求駿日。散盡黃金遍天下。朽骨呀然猶見貴。况子權奇眞汗赭。上凌崑崙下渥洼。目光如電雲生踝。一朝絡來天閑裏。鞗革冲冲金鏤銙。開元鹵簿三萬匹。玉驄逈立儔侶寡。嗚呼是夢是非夢。欲說先哽且姑舍。子旣記夢爲歌詩。細可聽我和之者。子不垂竿向漁磯。亦不持經入蘭若。到處罵座次公醒。一生披髮中散冶。上天與口兼與手。口能哦吟手杯把。子喜我狂許我心。比德於稷將爲社。少小相逢今老大。開戶拓渠容輸瀉。竹舘凄凄鳴夜雨。三復瓊琚剔燈灺。萬事駸駸自不了。一身齪齪竟乃假。藤床輾轉眠未得。臥聽街鼔五更打。我雖無醉亦解囈。橫竪叢雜從君寫。</text>
<title>坤殿祗拜儲慶，毓祥，延祜，宣禧四宮禮也。上奉慈殿。同詣恭覩盛擧。志喜而賦。是日朝陰晩晴。</title>,<text>蹕路淸嚴花正深。香風度陌引韶音。四宮祗拜徵於古。三殿同行盛矣今。雲合已符交泰象。天開復仰大明臨。魯家令壽騰佳祝。萬姓欣欣只一心。</text>
<title>恕獐 幷序</title>,<text>麾下騎獲一獐來獻。置之圃中數日。頗擾。狎吃花卉殆盡。意甚苦。欲逐之。忽有所感于中。遂賦詩以自廣。命曰恕獐。獐來自何處。吃我圃中草。花莖連菜笋。日覺稀且槁。爾性藉此生。非故爲顚倒。奚異是人心。憙稷黍粱稻。欲禁俾勿犯。性命端不保。欲代與以飯。民天重貝寶。復思逐如何。久已依我好。有玆不可三。令我起恨懊。恨爾初獲日。山林放未早。歎息今已矣。任他吃如掃。如掃不足吝。須愼狵也惱。</text>
<title>暑日。憶斯隱趙君素。學殷。</title>,<text>夏日雖可畏。農夫衣有餘。冬日雖可愛。凍殺多窮廬。易知固如此。人見復相疏。常恠山中友。從前每語余。寧逢墮指苦。不願洪罏噓。洪罏噓不曾。君身豈有初。况彼芳樹蔭。偃仰通四虛。淸風穆然至。歡情自解裾。破屋積冰雪。僵臥問何如。</text>
<title>月夜。紀山寺前韻作。</title>,<text>舊夢寺鍾斷。新晴宮月高。天光開正面。雲氣失纖毫。燈點孤龕火。松奔萬壑濤。向來一回首。悄悄况心勞。</text>
<title>竹石和余扇詩。謂類東坡復唫以呈。</title>,<text>學古譬則射。巧不專主皮。子與余慕蘇。請嘗試論之。子能竭目力。余乃以矩䂓。子已飽佳饌。余未厭藜葵。子有宮墻仞。深高余莫窺。子有音濩韶。蛙爭余鼓吹。非余心屛營。子才實神爲。信美顰自西。無𧏮舌徒儀。理當汗流趍。望塵擁帚箕。何勞謬承奬。夢想不期玆。</text>
<title>讀感舊集所載淸陰先祖詩。感而恭賦。</title>,<text>澹雲微雨小姑祠。菊秀蘭衰八月時。先祖風流攀不得。孱孫徒誦阮亭詩。阮亭。有果然東國解聲詩之句。</text>
<title>摛院見桐孫</title>,<text>伊昔孤根已伐琴。孫枝磊落又成陰。溪聲瀉盡年華去。怊悵東樓日暮心。</text>
<title>次士精秋懷</title>,<text>不願長醒不願酣。也曾嘗苦也曾甘。行藏自信誰詹尹。感興偏多似晦菴。少日芬華嗟莫諫。深秋碨磊最難堪。鍾鳴漏盡須臾事。恨殺人間幾好男。融而爲水結爲山。如智如仁着兩間。瞻彼截然常自在。云何逝者更無還。人生忽忽同蜉寄。今古紛紛一豹斑。極慮窮思無了日。蒼茫宇宙竟誰閒。無語成癡有語狂。胡灰胡鐵此乖腸。酒醒童睡葉侵戶。夜冷書殘燈照床。貧賤可羞廉者殉。形骸雖近達人忘。眼前尋出如繩路。只顧行行莫少嘗。</text>
<title>直廬賦懷 幷序</title>,<text>頃憨軒賦古詩一篇。屬近日從遊諸人。大抵倣杜子美飮仙詩。辭麗而古。情篤而眞。余屢欲和之。恐其效嚬而續尾也。不敢滋筆。逮分司豹直。文酒之會。阻且半月。慨然興念。遂賦八律。各屬之云。吾兄眞大器。四十授童蒙。閫闥行無間。藩籬拓自雄。須知霜柏翠。不比雨花紅。安石臥山日。懷名若老終。骯髒安天宅。勝冠已有名。人間少公道。五十尙諸生。黃卷遐心在。靑雲弊屣輕。顓蒙多所賴。磋切見高情。君家大元帥。躍馬事殲胡。天道乘還除。雲孫雅且儒。塵埃懷楚璞。談笑露冰壺。詎直門楣重。松滋卽柏腴。余愛直而溫。賢哉寤老孫。通家猶細故。投契在微言。玉性燒逾冷。筠操雪乃尊。相期保明德。皓首永無諼。有客於斯世。吾常不測云。眉眸李長吉。名字鮑參軍。抵死甘爲酒。忘生苦學文。賢愚姑且置。大槩出人羣。彼美歸玄子。風流席上珍。芝蘭姿暎世。珠玉語驚人。長嘯嵇康憤。蹇驢孟浩貧。窮途須自愛。蠖屈會當伸。吾家名士叔。器宇衆咸推。腕下無凡畫。胷中有古詩。驥蹄穿駕鼓。鸞翮瘁棲枝。連抱終須用。良工適不知。少小無耽好。方人或率然。車裘思共弊。瓦玉愧俱全。有道貞居俗。長源誕說仙。永懷千載上。歎息撫陳編。</text>
<title>中秋賞月用坡韻</title>,<text>漸近黃昏碧落晴。晶輪初湧海雲生。澄光直遍恒沙界。秋色先歸白玉城。中若有人應自好。外他無物可將明。一天之下同今夜。偏似堯民就日情。良宵穆穆不勝晴。萬古寒光咫尺生。風雨洗來冰作轍。山河籠盡玉爲城。華凝宿葉繁霜動。影落空庭積水明。怊悵終南往年會。傍人誰識倚樓情。</text>
<title>聽促織有感</title>,<text>夕凉忽何自。促織當戶鳴。聽此起怊悵。歲華亦已傾。歲傾尙有繼。一老人不更。颯颯金飆動。迢迢銀漢明。相對默無語。難爲秋夜情。</text>
<title>果川縣行宮有感</title>,<text>先人分竹歲。車駕拜園行。供給忘衰病。勞嘉荷聖明。湖弓小臣慟。風樹鮮民生。空舘泫然淚。難爲此日情。敢忘持服見。尙記望塵行。慢瀆知臣罪。優容賴主明。秖今疑夢寐。誰與訴平生。佇立雲鄕近。徒深蓐蟻情。</text>
<title>遲遲臺</title>,<text>遲遲臺下暫停輈。衰草寒烟屬暮秋。望入層城如畫處。不知何事淚先流。</text>
<title>卞君之錞工醫能詩。相識蓋數十年。白首無所成。近爲食貧。佐華城幕府。余以奉命至。持詩以謁。遂步其韻贈之。</title>,<text>京洛分張問幾時。殘秋邂逅彼汾湄。卸鞍未了相思話。胠篋先探得意詩。窮被饑驅蓮幕冷。老猶醫擅藥方奇。眼前飄蕩君休歎。柳下陽平竪子知。</text>
<title>宿溫陵齋室書感</title>,<text>懸裙秣馬至今悲。天意茫茫不敢知。休說漢廷嚴博陸。尋常故劒奠坤維。右述溫陵故事。騰龍矯矯舞鸞迎。伊昔何人此卜塋。二百年餘終有慶。天心地理兩分明。右詠溫陵形局。慈父之親師道尊。鄒書講罷誨嘉言。當時童習仍頭白。此地重來媿負恩。右感伯父齋直訓誨。</text>
<title>栽烏竹</title>,<text>去年牕下栽烏玉。數層敷葉婆娑綠。短細未堪釣竿斸。何能作陰消暑旭。秋後行鞭始屈曲。經冬雪水穉根沃。怒苞何當森似束。翛翛盈耳翠盈矚。譬養嬰孩情自促。老憂日月來不足。不足不用憂相續。只此茅堂已免俗。</text>
<title>太古寺</title>,<text>義相開山祖。宗風闡少林。秋牕如聽偈。晨磬怳傳心。寺古峰相守。僧寒雲與深。低回祗樹下。哀壑但淸吟。</text>
<title>秋日。閉戶養疴。憨軒兄曁都是春觀主人。各寄示所賦。夜中無聊。復取朗吟。隨篇步韻。俾赤脚火急送與二公。不知能不惛然睡倒也。</title>,<text>凉飈瑟瑟動緇帷。牢落秋懷燭影知。病眼伊來妨對卷。機心自去懶看棊。縱饒社友譚中趣。偏奈年光酒後悲。度世無如詩句穩。千回酬贈莫須辭。誰遣名韁絆此軀。紅塵事業遜宏儒。妄隨牛馬無閒徑。虛擬鵾鵬有壯圖。暇日怡情餘筆硯。中年記夢半江湖。潘生鬢髮蘇郞恨。休對秋風較舊吾。右次憨軒韻視聽與憂樂。生性一付詩。四十工未就。苦心空自知。右次都是春觀韻</text>
<title>哀貞蕤朴齊家</title>,<text>舊園松鬣尙蕤蒼。樹下伊人影底忙。詩會白蓮儀可想。車迎金水誼難忘。觀風儘是驚吳札。在絏應非損冶長。前月城東何石墜。或人疑汝小文昌。</text>
<title>斗室夢得一聯云直欲滿弓殲走兎。幾思張網截飛烏。書示遂足成一律。仍呈斗室。兼奉屐竹兩公。要各足和。</title>,<text>花開如昨忽飄梧。斗室幽人夢打愚。直欲滿弓殲走兎。幾思張網截飛烏。分陰當是凡人惜。至道元非此世無。究竟兩儀還一瞥。不要怊悵雪侵鬚。</text>
<title>憶石閒</title>,<text>宛然不待思。殘臘冷生涯。雪積山逾晦。家貧梅更遲。七旬榮啓樂。萬首陸游詩。朗月冰溪滿。凡人那見知。</text>
<title>梅</title>,<text>朽槎詰屈軟梢長。萼破微靑蘂淡黃。漢水人歸春却早。孤山鶴返月初光。深知凈體能離色。更覺姸姿不在香。白屋朱門渾不別。看他和我一心腸。</text>
<title>閱詩藁。自題卷尾。</title>,<text>寫成詩卷復披看。慚愧頭巾氣腐酸。焉得崑崙冰雪水。洗來叢雜剩淸寒。</text>
<title>細雨</title>,<text>及此來靈雨。東君發育時。春陰渾覆野。花信不驚枝。洗雪梅匀頰。沾烟柳淺眉。倍人田叟慶。陵麥卽看滋。</text>
<title>題紅碧桃</title>,<text>紫蘂烘似燭。素英冷於霰。此心已全寂。樓下尋常見。</text>
<title>謹次內舅寄示韻</title>,<text>小亭茅結㵎之濱。朝暮奇峰恰對人。只恐餘生忘在壑。非關浪跡欲離塵。高松落落留霜操。虛籟泠泠養谷神。幾日眞能歸去得。故山猿鶴與爲隣。</text>
<title>謝湖南伯餉竹筍</title>,<text>珍重湖南伯。憐余病少藥。遠勞玉版師。解脫因緣惡。</text>
<title>貞純王后挽章</title>,<text>鷄林綿毓慶。聖祖續文祥。關葛洋乎頌。紘綖展也章。折奸贊帷帟。翼嗣奠宗祊。千乘奉長樂。九如祝未央。嗚呼年涒灘。崩坼慟蒼黃。周扆未堪難。女堯于有光。陰功旋厚載。宏度則乾剛。義揭森星日。仁包並露霜。蕩邪抑洚水。憂世導康莊。至善入黎庶。苦心勤聖王。撤儀先甲子。斷志出尋常。盛德摸誰盡。神機斂若忘。旃蒙回寶甲。景福擬瑤觴。纔報雷歡動。翻驚雨泣長。欄花何渺邈。社飯劇凄凉。鏤玉悲追擧。樁金感豫藏。靈辰當季夏。殷祔叶周岡。冉冉城闉遠。悠悠旌翣颺。練裙嗟永閟。彤管獨餘煌。鹵質慚殊渥。哀吟幾擢腸。</text>
<title>急㵎</title>,<text>漂沙激石勢難當。一瞬將奔萬里長。縱使安流應到海。狂號怒觸爲誰忙。</text>
<title>燈前聽雨。有懷石閒。</title>,<text>秋雨無端緖。傍昏過苑城。凄凄簾外氣。歷歷枕邊聲。野屋應經漏。書燈自照淸。那將今夜意。說與故人傾。</text>
<title>夜吟</title>,<text>寒暑循環久。悠悠又一回。始終何所紀。生老此焉催。河漢晨光濯。梧桐夕吹哀。端居驚節物。遙夜獨徘徊。</text>
<title>淸夜</title>,<text>切切沈沈絡緯聲。金波凉曬露華明。殘炎宿雨渾無跡。依舊人間碧落淸。</text>
<title>書香</title>,<text>晝靜繙古書。幽幽聞紙香。此香非沈麝。亦異燒都梁。鷄舌與藿納。瑣俗那足方。惟有滋畹蘭。其臭殊凡常。我思紙載墨。歲久尙吐芳。况乃讀書人。英華漬肺腸。勸君試細嗅。古書不可忘。</text>
<title>壺亭</title>,<text>自愛靑山宅。何煩綠野堂。烟巒千古色。雲峽四時凉。石徑林楓合。松門㵎水長。衰疴無外事。終日淨書香。</text>
<title>暮歸山齋。賦寄藫叟。</title>,<text>溪舍初廻紫陌輪。手書佳句寄前隣。山中自古稱弘景。谷口于今有子眞。世事蒼茫雲逕逕。年華迢遰水粼粼。得閒時便傾樽去。林下相逢少可人。</text>
<title>夜深對月</title>,<text>碧宇無雲列宿殘。一輪高照五更寒。人生磊落應如是。留與光輝萬古看。</text>
<title>石見樓主人李見心。持扇求題詩。遂書以贈。</title>,<text>削竹以爲骨。摺紙以爲皮。搖之風自生。遂以扇名之。亦有紈素製。圓好如月䂓。復有種種名。白羽及蒲葵。一樣能召風。其妙不可窺。謂風在空裏。無扇亦淸吹。謂扇始生風。風自太空爲。謂空須待搖。空未有形儀。復謂搖方可。何不去簸箕。是莫勞思議。辟暑功在玆。</text>
<title>雪中入玉壺作</title>,<text>山雪曉來深。山庭雙屐沒。童言玉壺樹。樹樹天花發。花發被風吹。凌亂舞飄忽。授簡詫工麗。映書哀孜矻。前哲伊可懷。奈此精思竭。西嶺騁遠矚。中情搖兀兀。安得御風術。汗漫窮碣渤。步步惜瓊塵。一曲一回歇。不有杯中物。何以瀉鬱勃。曼聲詠招隱。遠答山木伐。山中與山外。初非秦與越。有志胡不就。令我空咄咄。</text>
<title>雪止月出。與菊隱李文哲拈杜。</title>,<text>山中看雪月。光氣共平分。積素臨無影。凝寒上切雲。渾然忘色觸。寧可得聲聞。良夜如今少。詩思故不羣。</text>
<title>燈下述懷</title>,<text>悠悠穹壤念先人。詩禮傳家及此身。未敢隨他求介福。都無才德愧君恩。童蒙傲習畏吟哦。何限光陰夢裏過。今日苦無傳爾物。籯金或恐較經多。</text>
<title>寒食七絶</title>,<text>常年二月逢寒食。舊臘雖寒必見花。郤到今春渾不驗。非天卽老曆應差。番風不斷打窓聲。獨抱殘書耐病情。惟有東園墻畔柳。強飄金縷作淸明。</text>
<title>春夜宿山舍</title>,<text>獨來山舘宿。幽抱向誰傾。不見淹新句。云亡感舊情。春寒花似禁。雲薄月知行。一穗書燈在。無端抵五更。</text>
<title>餞春</title>,<text>夕陽迢遰度亭顔。共惜春光盡此間。去自無蹤流甚水。愁如可量疊於山。空枝蝶夢應疎冷。密葉鶯音已等閒。頭上片雲看漸黑。東君何苦雨中還。</text>
<title>寓警</title>,<text>鶴隨鶴爲羣。魚逐魚爲隊。飛潛各有性。求類不相背。問余何所思。人與人相對。君子重所好。婦人問雜珮。小人甛如蜜。白沙泥間在。子濯免尹佗。令音昭千載。</text>
<title>新栽叢竹</title>,<text>穉根不自立。植杖相撐持。石壓逬應苦。檐低過莫疑。且多風雨閱。寧復雪霜辭。童子愼無拜。幽人情結玆。</text>
<title>夏禴齋夕</title>,<text>龍旂承大饎。淸廟肅朱扃。漢寢月遊道。堯墻午晷亭。告充齊象笏。肄綴振翬翎。吉慶瞻釐室。光華感配庭。</text>
<title>送晩磯之高城任所</title>,<text>勾漏丹砂未了緣。舃鳧遙向海山邊。爲官但得如君散。亦合人間喚作仙。騎驢到郡更奇情。一部楞嚴袖裏輕。也識秋來楡岾月。空華兩了見心明。</text>
<title>調馬次石閒</title>,<text>華舘春生卉木萋。金鐙橫嚲繡韉齊。衣黃太僕鳴鞭出。一一飜騰碧玉蹄。</text>
<title>陪駕駐高陽記夢。贈洪記注喜哉。起燮。○幷序。</title>,<text>昨於高峰掾廳夢遇喜哉。相勞撼頓之情。因問晝停時。何因速嚴旨。喜哉憮然有答。覺不可記。喜哉良久。忽謂余公盍上玉壺去乎。余笑答之。然亦不詳其何辭。念是夢無奇。實奇亦莫甚。遂攬衣啓窓而坐。作古體詩記之。投喜哉。兼示翠微申仲立 在植。幷乞俯和。子珥筆侍從。余屬鞬前驅。可望不可親。參與商各隅。夜知同舘宿。復不相須臾。耿耿久未發。中心但踟躕。倏爾覯子面。却過平昔娛。余乃慰賢勞。子亦問鄙軀。語次及嚴旨。憮然見袵敷。有間子謂余。公可上玉壺。余笑致答辭。欲記還糢糊。一聲行殿砲。如蟄聞雷蘇。惺惺神自回。余臥子則無。輾轉想所因。是夢胡爲乎。彼闃山中舍。子愛余不殊。得非如是故。兆夢結區區。亦未知子夢。有如此相符。爲詩煩問訊。愼莫謂余迂。</text>
<title>奉別歇庵從兄宰寧邊之行</title>,<text>伯氏言歸仲氏行。春鴻秋燕也關情。如何天意壺中舍。長遣人思一箇兄。滿千除二百餘程。去去遙遙鐵瓮城。風順猶然吹不到。耳邊雙絶笑啼聲。孤露吾生鮮季昆。看同手足荷推恩。近隣猶繫平常恨。一望天涯况斷魂。</text>
<title>星軺之發。病未郊別。懷猶耿耿。歸淵弟示以寄馹之章。遂步其韻。遞拜判府行軒。</title>,<text>執幣君辭白玉階。鳴珂我踏軟塵街。依依暮樹停雲斷。落落秋空滿月佳。中歲那禁安石惡。淸風不盡仲山懷。北亭林沼閒多日。無賴朋樽酒若淮。</text>
<title>雪夜憶斗室山寺淸坐。用玉壺舊韻吟寄。</title>,<text>金地飄花玉剪紛。奇觀一夜正輸君。森然檜栢皆神物。倏爾山川摠寶文。天意丁寧晴與月。詩魂瀅澈冷和雲。禪窓掩卻推還幾。榾柮燒紅可代醺。</text>
<title>偶賦</title>,<text>園羅佳樹樹環亭。几席淸幽硯墨馨。盆出新荷憐卷紫。巖留孤竹喜還靑。高情自有招朋酒。長計除無敎子經。白日遲遲黃鳥倦。微吟淺睡駐芳齡。</text>
<title>酒招花顚</title>,<text>釀得練光亭下水。西州名酒說吾東。甕香瑪瑙如聞滴。盞薄琉璃怕漏紅。恰好開樽當素月。須看入髓散春風。山齋近日醒無伴。除是花顚誰與同。</text>
<title>泰定至書屋。拈牧齋韻共賦。穉圭及石閒後至。</title>,<text>醉後讙呶發態頻。桃間杏底落簪巾。誰敎谷鳥偏勾我。未必河豚定死人。一刻抵金前夜月。千家如畫北山春。風風雨雨休相惱。惜此花心等惜身。</text>
<title>晩春到玉壺。巖上杜鵑始開。</title>,<text>紫陌桃花已破紅。亭林纔吐杜鵑叢。山深莫較春光晩。差喜秋來早見楓。</text>
<title>六月二十七日夜</title>,<text>悠悠夷險到華顚。伏枕山齋憶逝年。萬事人間惟有淚。明朝又値泣弓天。</text>
<title>偶賦</title>,<text>迢迢殘暑去。肅肅爽飈來。露惜林蟬拙。雲思野隼才。無人逢載酒。多病妨登臺。儉歲疎經濟。陶盆理菊梅。</text>
<title>竹椽對月。次王守仁絶句。</title>,<text>光陰悠忽醉醒中。幾得冰輪掛太空。上下弦間纔十日。請君除却雨兼風。</text>
<title>池亭。聽禹伶俳曲戲賦。</title>,<text>禹家唱曲今第一。謔浪排調供科白。細語娓娓閨婦嗔。抗聲直上凌空碧。麗如落花流春風。急似將軍冒矢石。舌根有喉喉有神。翻腔度曲妙無敵。池閣不知林日昏。煩襟滌與乘軒客。雨點腰鼓寂然收。孤雲冉冉靑山隔。下階扶醉重回首。尙疑餘音繞四壁。</text>
<title>屐翁久主詞盟。今春始薦徐竹石金陵，南元平 公轍，沈斗室。徐，南二公。間日先膺。除書翁喜甚。以車上口占絶句相示。蓋謂不佞。亦嘗謬與是薦也。</title>,<text>愧於名祖作雲仍。裘未先成冶詎能。秖喜文垣新日月。周天度內却更昇。</text>
<title>都門送逌根南行</title>,<text>都門送出思茫茫。遮眼南城一帶長。旋馬猶然頻自顧。可憐吾亦已衰腸。</text>
<title>玉壺精舍値雨。念逌根行李。遂賦絶句。又次逌根華城寄元根絶句韻。投示。</title>,<text>山雨暮更急。蕭蕭山葉秋。有懷千里遠。耳目摠爲愁。千里途苦遠。離思當暮秋。聊知汝心苦。不獨行邁愁。</text>
<title>次屐翁學士玉局獨坐見懷韻。祈正。</title>,<text>奎瀛幷武處班頭。僚友情深二八秋。百折羊腸吾未了。千遭驢跡子宜休。後人應說金張世。前史留傳李郭舟。珍重郵筒來玉局。淸風吹滿竹間樓。</text>
<title>山半樓成</title>,<text>剪去穉松三兩根。一間樓起屋西垣。鷹峯出迅平看挹。龍瀑流低不聞喧。坐似樹顚猶穩處。名之山半蓋夸言。那無善頌期來許。行簡居高我則惛。</text>
<title>灘樵李尙書君受 魯益 宅酒後。口占奉別。</title>,<text>子云座無我。有酒不知歡。歸棹爲誰促。離樽送客難。江空秋水永。峽絶暮雲寒。莫漫憚來往。曹溪須共看。</text>
<title>病枕有懷灘樵舟行</title>,<text>天氣連朝好。孤篷可穩行。遙知豆瀰過。已望龍門生。歸鴈拖江影。眠鷗識櫓聲。古來乘興客。溯峽愛秋晴。</text>
<title>喫餳 幷序</title>,<text>夜中偶吃飴餳。素嗜也。信手戲墨。偶爾成篇。古人惟坡公喜爲此。游戲文字。非後人凡士所可企望。不知坡公天賦定如何。而嬉笑怒罵。可皆入詩也。少小嗜甘老難忘。最愛冬天喫飴餳。今夕何緣致兩筐。秫麻雜製並京鄕。不須流涎費商量。食指先動探豆霜。一片二片片圓方。入口如雪見春陽。焦燥捩頷或難當。濡輭膠牙亦何妨。侍者朶頤眼更瞠。任汝目我爲甘狂。噉梅范旺足見強。食酒淳髡元自張。天生萬殊各有長。方朔侏儒蓋異糧。曾晳羊棗周文菖。屈到芰荷魯叟薑。彼猶賢聖與帝王。却比膾炙偏所嘗。我喜此味得中央。穀精凝膏勝蜂房。養胃止嗽功莫良。矧我吐痰由膈凉。長夜夜寒客散堂。攤書無眠倦上床。此物寧可不在傍。在傍寧辭取充腸。愼勿思偸啓吾藏。爲告秀亭如是詳。更恐爀也學飽颺。却飭鄭尉事嚴防。</text>
<title>山齋漫吟</title>,<text>翠微朝挹坐常曛。無語閒看出谷雲。生性偶然耽習靜。不煩人勒北山文。山風吹徹臘天曛。子夜寒空絶點雲。仰面不知星斗故。云何有此煥乎文。</text>
<title>扈蹕太廟幕中。漫賦呈班中諸寮。</title>,<text>廟門深穆穀朝通。冠珮洋洋會辟公。赤日晴浮仙仗外。紅雲遙駐蹕聲中。賈生論鬼應承渥。卻子敦詩漫摠戎。咫尺蓬瀛人自遠。靑油疑曬引舟風。</text>
<title>請安至銀臺。塵埃滿室。借箒拾袽。令從人掃除。率占一律。奉寄斗室。</title>,<text>堆塵乍踏沒靴縫。塗炭朝衣愧古風。未必今人皆仲擧。何妨此地有林宗。千金敝箒眞當喩。一片濡袽竟試功。報與蕭園老太史。能無噴飯笑龍鍾。</text>
<title>小軒</title>,<text>小軒納靑山。雲霞生枕席。思復袖卷歸。着我海中石。</text>
<title>自到壺舍。便不作詩。已過旬餘。午日偶聽黃鸝。率爾效放翁體。</title>,<text>忽聞隔葉黃鸝音。春日遲遲山更深。拄杖客來憩幽石。澆花奴去眠芳陰。巖泉試茗韻於酒。谷籟入松諧似琴。地僻自然少俗事。百年誰復賞余心。</text>
<title>奉次伯從氏錦城見寄韻</title>,<text>堗未黔生便欲歸。應思仙舃化鳧飛。棲遲吏役眞緣業。驅逼人情是飯衣。五夜山中淸夢遠。三秋海上素書稀。愁來悄悄看時物。霰着梅梢雪打扉。</text>
<title>戲爲絶句。答柳記注和之 訸 問病。</title>,<text>日日東風吹。今朝吹更好。自憐多病身。生意不如草。</text>
<title>次斗室題寄便面韻</title>,<text>北山山氣曉來新。層疊樓臺擁紫宸。苑裏輕寒猶料峭。池邊淑景乍氤氳。可憐送臘迎春候。恰似成童未壯人。退食委蛇靑瑣晩。朝看溝柳映粼粼。</text>
<title>北岸駐兵。走次內閣諸公始興道上見寄韻。</title>,<text>歇馬沙頭眼始寬。浮橋晴日媚朱欄。三軍猥屬前驅重。一路恭欣大駕安。鳳翥亭瞻天上逈。奎華班憶昔時團。丁寧寄與諸公語。眞箇旗竿愧釣竿。</text>
<title>題李聖習日用村居壁</title>,<text>碧梧桐樹槲籬前。下有靑靑出麥田。春望最宜山觖處。西屯水色繚如烟。話舊談今意更新。靑蔬白飯味逾眞。入都休憚相尋數。斷不疑君是惡賓。</text>
<title>小亭。次義民韻。</title>,<text>心隨地僻自通靈。隱几悠然坐小亭。除却憑欄無可處。白雲閒鎖萬山靑。</text>
<title>費隱舍絶句</title>,<text>悄悄西嶺月。照我精廬角。露重巖花落。夜深人未覺。</text>
<title>卞老訪余不値。賦長律記之。爲次其韻。</title>,<text>撩人風景暮春頭。客到空庭成獨遊。偶聽鸝音林外去。寧期鳳字壁間留。洞雲溪日晴相映。山氣園香暖共浮。彩筆揮時應得得。虛舟對處謾悠悠。</text>
<title>喜雨。用舊韻。呈斗室。</title>,<text>陰陰慶澤布無涯。物不春期雨不違。新水塘憐魚呴戲。細泥芹好燕銜歸。買花山客思還苦。種秫隣翁計豈非。未老得閒今世亦。及時行樂古人稀。</text>
<title>拈嵐字呈斗室</title>,<text>尊拳鷄肋政何堪。礫後糠前視薺甘。苦汝酒兵常逐北。慚余詩乘未司南。隔林碁局移淸晝。穿洞巾簪墮翠嵐。泉石膏肓除不得。共嗟顚雪漫毿毿。</text>
<title>次琶西李尙書 集斗 虛過玉壺韻</title>,<text>愧與亭爲主。尋常似路人。前冬違對雪。今歲負行春。筇屐拋塵久。巖泉入夢新。請公留後約。開酒㵎之濱。</text>
<title>謝屐翁問宅</title>,<text>徙宅寧迂闊。人眞錯告翁。願聆垂仔細。非語飾便工。就嗜情雖異。求安性所同。維申間世傑。在癸補天功。死食大庭侑。生碑萬口豐。據玆原麓勝。有彼宇堂隆。我卜叶今日。遺居溯古風。蹔勞基永逸。謀始貴圖終。松老長擎翠。花稠不斷紅。山容凭几得。池影捲簾通。內庇妻兒穩。外超物累空。敞云延宦達。僻則接隣窮。政喜饒貽後。旋思謝事戎。朝臨鳶峴北。暮對駱峯東。最是瞻依切。觚稜頌祝中。</text>
<title>壺舍春夜。與屐翁斗室。拈韻共賦。</title>,<text>晩食新羹吹浪魚。深樽漾綠澹春湖。山花繞屋籬松間。石溜懸槽筧竹孤。吾事方知今日有。公詩不可此間無。觀碁較似行碁苦。多馬還須慶哨壺。</text>
<title>陪駕太廟。次呈琶西見示韻。</title>,<text>淸廟朝來扈玉輿。軍前春晝覺遲舒。散休火伍眠熊虎。閒把牙籤覓蠹魚。自是元戎耽整暇。非關夙業補遺餘。新詩一幅從誰得。老健琶翁興不虛。</text>
<title>玉壺漫賦</title>,<text>幽伴何勞覓。家家客自尋。天晴春更鬧。花盛洞無深。佳景忘多酌。衰年畏苦吟。晩來松下歇。嵐翠滴前岑。</text>
<title>承命考武試。試畢。坐碧油中。戲賦俚體。呈斗室太史。</title>,<text>軍國之要講一章。單巡兩中豈穿楊。功名將相元相等。何苦龍門點額忙。監的臨文鬧一廻。俄然虎榜逐名開。碧油閑想諸公狀。閱卷迷離醉眼擡。數萬靑衿揀卄人。遙憐斗叟獨勞神。公嚴認是生平願。添得明廷幾寶臣。</text>
<title>從金生思皓。借北庭地半丈。拓南墻。戲吟絶句與之。</title>,<text>隙地拓來纔半間。求非廉也與非慳。雖令垣抵窓前築。不過延君屋上山。</text>
<title>庭槐</title>,<text>庭畔一槐樹。上有雙鵲巢。亭亭圓蓋成。綠陰當軒交。朱夏不知來。淸風常滿梢。我欲因爲屋。不煩庇衡茅。題詩與樹神。霜雪莫相拋。</text>
<title>伐杏</title>,<text>遮堂兩杏樹。尋斧伐其頑。風便丁丁盡。天光落落還。櫳前應得月。簾外久思山。佳氣無時歇。哦詩始好顔。</text>
<title>次柳檢書本學玉壺乳泉韻</title>,<text>自我來棲息。幾多飮此泉。徒知滿腹飮。述作猶寂然。柳子發天機。芳潔謝葷羶。意若憾俗人。妄相事烹煎。贊皇起無日。鴻漸逝多年。讀詩復一酌。水哉君所憐。</text>
<title>題飛來亭</title>,<text>壺腹堪容跡。幽閒近自然。山光如邃古。石氣可長年。未是人求遠。庸非物有遷。吾言應不妄。試酌惠生泉。</text>
<title>答沈維翰 能岳</title>,<text>久知荷盛尊。粤自贅令門。蔦與蘿爲托。膠投漆不痕。論襟無曉夜。比業屢凉暄。希鳥容鷽小。他山愧玉溫。淸朝身共致。遲暮愛彌敦。命駕凌霖雨。登堂接晤言。醇從公瑾醉。禮似少施飧。繾綣忘暉仄。淸眞却暑煩。高情懷澹泊。末俗慨馳奔。秉德洵如結。衍休庶克繁。汙寧私好徇。感獨典型存。賦此塤篪樂。傳家世勿諼。</text>
<title>申文則 緝 餉龍門山蔬</title>,<text>蔬自龍門山寺出。龍門是我故山隣。恰如當日張曹掾。政値秋風坐憶蓴。</text>
<title>蒙恩解將任。志喜爲賦。</title>,<text>休時更比做時榮。敢道區區志竟成。向也嬰兒匍匐入。今猶走者羽翰生。解還符印心如得。鞱掛弓刀手自輕。來日騎驢誰復禁。八年端不出王城。</text>
<title>舍下諸少。地坐燒胾行酒。遂用詠扇聯句韻戲賦。</title>,<text>會者十八人。人人盡躡鞵。庭心謀所食。食非脯與膎。圓鐵凹其中。加串鉅罏排。割肉大視葉。醎淡調以諧。軟者鮮可膾。剛亦不至哇。大武味羣毛。珍妙絶魚鮭。獸炭初噴紫。烘焰猛鑽槐。彼亟燒便咽。失聲起咿唲。衆噱一閧堂。還復擧筯偕。坎科投輒爛。有似抱竿蛙。沿郭取或徐。却像粘壁蝸。逡巡豈推讓。攘奪非睽乖。繞坐同班荊。掃地訝燔柴。若塊攫餒虎。若流赴渴騧。充腸制伏陰。浹肌散積霾。士皆廉頗老。人無太常齋。肯學燒丹葛。回哂煉石媧。嗿急嚨生響。綴紛臂相挨。臠香椒搗泥。汁甜蜜剖崖。添油聞炰爆。截葱見䂓楷。沫飛頻汚袖。氣焄遠過街。禮曲論齒决。優稽諷腹埋。食馬恐猶傷。談龍信徒佳。稱美恣咀嚙。狼藉移辰牌。死者寧不苦。庖犧是厲階。豢悅鳥獸始。巧取及網叉。誰慕穎叔舍。應羨曼倩懷。彭亨肚輓鼓。酩酊酒抵淮。使有曹劌看。鄙者淊淊皆。狗子四來嗅。伸嘴覓遺骸。翻手或執熱。迅欲濯水涯。望啄睨髫指。供具喧環釵。卜夜方厭厭。需雲息湝湝。飮比長鯨吸。哺限乳鷄喈。蔬熟縷紉棼。湯滾波淪瀤。切生笑噲麤。飽死憂侏俳。炙卽納石城。味暇辨蔴荄。惜未張細樂。恨不挾雙娃。胃官棘徵斂。舌家煩追差。竊怪貪如狼。復懼化爲豺。折蔗或先根。刈荳尙留䕸。譬此數抔土。將塡徹底洼。譬彼點綴雲。卷入疾吹𩘅。滿志乃撒手。相顧吻腮揩。憶余昔年少。亦與君等儕。君生大食國。定綰上卿緺。</text>
<title>夜坐拈韻。共金石閒安天宅賦。</title>,<text>耿耿心知白露寒。盆荷香褪井梧殘。葯翁倦興臨樽得。蓑叟斑毛借鏡看。萬事應須從俗好。一生秖是抵秋難。窓間輾轉釭花結。苦癖唫詩字未安。</text>
<title>晨興</title>,<text>晨興畢梳髮。褰衣涉高園。草木抱秋氣。零露淨而繁。高蟬邈不聞。羣螿代其言。蕭條遠墟烟。蒼凉澄宇暾。時物一以嬗。感慨中心存。何以致此日。所歷忽如奔。前脩旣云遠。範軌不可捫。百年諒不促。乾沒亦何論。</text>
<title>雪中入玉壺</title>,<text>庭院已盈寸。山中深可知。泥銀鴻爪蹔。屑玉馬蹄隨。滉漾仍爲色。喧騰不藉吹。羣枯抽獨綠。無錯辨梅枝。</text>
<title>石閒至共賦</title>,<text>山光漠漠樹如眠。一半寒谿入斷烟。茅屋生涯殘雪裏。梅花消息小春前。有誰晤語聊今夕。無奈牢愁甚去年。歷盡悲歡身已老。壺亭擬學隱壺仙。</text>
<title>陪松園從叔父。遊玉壺洞。同遊者。憨軒，石閒，藫庭，三戒齋也。拈唐韻共賦。</title>,<text>有計終身短。無爲瞬睫長。枯藜鳴洞口。老樹劈山光。花雜迷醇氣。嵐晴暖墨行。優遊資俊彥。不羨結金塲。</text>
<title>拈唐人韻。與李甥穉圭金石閒。共賦。是夕風雨驟作。</title>,<text>比日山家饒喜事。鄰蕉乞得揷新梅。病根漸與春寒去。詩思潛令酒戶開。常懼虛名完不了。深知盛歲逝難回。風騷剩許賢甥擅。孟氏園中痛飮來。</text>
<title>奉餞竹里族叔馬洲通信之行</title>,<text>沒雲臺盡豁天靑。鐃鼓嘲轟破窅冥。咫尺東方君子國。尋常南極老人星。諧爲喩道鯤鵬化。聖自全神蝘蜓聽。歸日須知張博望。宛駒却損漢威靈。</text>
<title>贈李中和一愚隨通信使行 幷序</title>,<text>君。舊余部曲也。疎宕負奇氣。寡合不遇。官不顯而家益貧。顧喜與文人遊。又能吟詩。以宣略將軍銜。隨竹里叔。赴對馬州瀕行參。余長跪稱不敢者再。請詩爲贐。余素愛其爲人。故旣薦於竹里。而復酬其請。靑雲眼冷雪侵髭。姓李將軍數更奇。投筆班生終自悔。乘槎博望漫相隨。滄波鰲戲春山動。析木烏翻曉日麗。萬里封侯秖一快。爭如人誦海遊詩。</text>
<title>送菊隱上舍隨通信使行</title>,<text>都門祖送使臣行。文武才俱幕府英。就裏長身赬面客。呼爲菊隱李先生。莫道人文限海湄。吾妻鏡入竹枝詞。從來載籍關治敎。不比西藏貝葉奇。</text>
<title>絶句。贈泊翁李書記明五馬島之行。</title>,<text>東坡冠下碧羅袍。書記文瀾又海濤。藤橘平源多舊裔。索詩應問謝家毛。</text>
<title>春日漫賦</title>,<text>自天降雲氣。淒淒方有渰。冲融釀膏澤。濛濛八表奄。潤若軟酥滑。密比隙塵閃。枝蕾菀而顆。原萌鮮自漸。譬如肖物者。隨手施糚點。莫苦造化心。誠哉不可掩。我壇蕙草傍。子屋杏樹下。和颸昨間吹。靈雨今朝灑。的皪已可愛。蓬勃誰禁者。寄情園中物。想像見原野。問君舊郊居。今爲誰所舍。繞落桃始紅。沿溪柳方嚲。復應靑帘風。酒熟山中社。</text>
<title>暮春之月。元根將北遊咸關。東至金剛。自農巖三淵二祖後。吾家人罕幷東北遊者。漫賦近體送行。</title>,<text>東見蓬萊北沃沮。玆遊奇絶勝家居。吾於海嶽身無分。爾與農淵踵作初。行李正當三月半。風光依舊百年餘。歸來一格應須長。莫認天涯但倚閭。</text>
<title>北亭拈東坡韻</title>,<text>碧榭紅亭入霽光。風前白袷覺輕凉。轅門靜擁溪山秀。硯几深留卉木香。此地看花眞厚福。諸公視草幾多忙。心知信宿佳期在。淸矚頻回坐後岡。</text>
<title>坤殿誕辰。琶西以詩相賀。依韻謹次。</title>,<text>長秋慶節夏維中。祝嘏庭紳早造公。北斗南山騰獻彩。祥雲瑞日頌呈紅。已知元吉承乾道。更覩重光出震宮。頭白詞人摛賀語。林扉拚和寸心同。</text>
<title>夜月暑退。臥南軒憶溪上。</title>,<text>空庭月照人寂寂。暑氣俄然無處覓。穆穆澄霄林梢浮。泫泫淸露艸端滴。節物悠悠暗近秋。鳴蟲喞喞侵戶壁。遙憐此時溪上路。石響高低散洴澼。</text>
<title>晩步西園拈杜</title>,<text>風日晡逾美。園中細步來。戀春紅自剩。迎夏綠初廻。莫道詩情倦。端敎酒量開。層層碍冠樹。多半去年栽。</text>
<title>摛院偶賦臨溪</title>,<text>薄暮閒引屧。似與鶴相佇。暗聞漱玉響。薜蘿深綠處。欣然臨小矼。淸吹滌蒸暑。泓澄本在我。流通每求汝。須臾聲聞空。浮念一切去。題詩梧葉上。投之任所如。將流忽漩洄。似若顧戀余。余亦注眼看。眼華纈淸虛。山禽不見恠。飛過衝我裾。向來緣機誤。物我元未疎。</text>
<title>夜坐懷春觀</title>,<text>鴈盡風高奈此宵。離懷難抵酒痕消。形依片竹分淸苦。心繫寒雲共泬㵳。明月山間人寂寂。孤舟江上夢迢迢。他時若問揚雄賦。秖有新編號解嘲。</text>
<title>次簡易韻。與穉圭逌根。共賦。</title>,<text>晴罷思臨瀑。風來憶放舟。病仍紆俗慮。天若禁吾遊。飢鶴窺空鼎。秋蝸上廢樓。未能除舊癖。眞境卽詩求。</text>
<title>摛院直夜。偶賦秋懷。</title>,<text>瞿然四聽盡秋聲。畫屋無人睡不成。霜重黃花空自苦。夜深孤月爲誰明。流年到限憂方輟。凡事經塲悔始萌。棨戟靑綾何與我。斑毛贏得此中生。</text>
<title>暮歸竹東。怊悵有感。</title>,<text>昔向壺中來。歡喜如已疾。今辭壺中去。蒼茫若有失。壺中雖吾築。竹東亦吾室。諒吾身所安。於彼此乎一。矧彼完且美。非比此荒率。又諸從者情。懼或淹月日。云何去來際。吾獨嘗荼蜜。荼蜜故在心。吾亦不能詰。試向靑松問。有聲但瑟瑟。次復語溪水。不住流汩汩。老石寂如聞。其實靈性窒。縱有異禽在。豈爲人所暱。一步一踟躕。如汲甁斷繘。知吾者竟誰。歎息柴門出。</text>
<title>謹次石室先祖贈曹侍御韻。送曹尙書 允大 赴燕。</title>,<text>淸朝令德近稀年。使節重携鴨水邊。雪飮冰餐猶健否。遼雲薊月更茫然。三皇舊業山河在。兩祖遺詩宇宙傳。欲唱驪駒憐病臥。郊亭凍柳不成鞭。</text>
<title>奉別尹明府 魯東 之安東任所</title>,<text>使君宰古昌。古昌余本鄕。鄕人重使君。一顧有輝光。徒御况再屈。鄭重出凡常。臨別索贈言。謂余通詞章。使君誠過諭。使君自大方。使君降維癸。長余十二霜。憶昔南城下。少小識隣芳。使君已勝冠。開口吐鳳凰。時人誦佳句。聲名藉序庠。余纔及就傅。童習猶嬉荒。當時比使君。蟾蜍逐飛黃。至今企羨意。不改昔望洋。將何塞尊命。倉卒殊慙惶。更惟使君賢。愷悌以慈良。昭德眷外氏。疎遠且不忘。豈余下俚音。眞能淸耳當。使君漸迫髦。余髮亦艾蒼。逖矣大嶺外。離緖正茫茫。朝廷須文學。使君胡彷徨。吏事亦勞止。使君願日康。臨風想德音。慨然以深長。</text>
<title>江右叔。送饋新生兒百日飯。</title>,<text>賀生羊酒古風然。繡縷鞶囊雜管玄。羹飯飽餘題頌語。推今計日計渠年。</text>
<title>仲春七日。値閒漫賦。奉呈淵泉老叔。履陽。</title>,<text>縱百吾年活。能重逝歲來。有涯非草沒。如舊但花開。且喜靑眸在。何論白髮催。願公僑北渚。送盡此春回。</text>
<title>同竹里，江右，滄濱 履會 三叔。申仲立，兒子逌根。賞北渚桃花。僕實初至。淵泉叔忽追躡。共宿倉舍。</title>,<text>西崦亭沼話微塵。東谷桃花耀眼新。十里違山如遠道。一朝出郭便知津。種前應屬荒凉境。開後眞堪富貴人。酒盡林間成止宿。五更殘月衆香身。幽情暢叙出凡塵。行盡淸溪興愈新。宛是風流追曲水。何須消息漏仙津。花間細路初歸客。松下餘樽半醉人。安得龍眠傳繪素。他年看作臥遊身。</text>
<title>林扃</title>,<text>浮嵐麗旭擁林扃。日見繁紅間四靑。有客相携臨小㵎。無人孤坐愛荒亭。畫圖濃潤雲屛對。絲竹淸泠谷籟聽。佳句每懷張氏隱。春山伐木又丁丁。</text>
<title>斲欄</title>,<text>小軒南牖下。素木斲爲欄。限抵仍檐短。傍通得室寬。暎花朱已美。點筆石猶寒。倚久心無厭。新晴月正團。</text>
<title>柳</title>,<text>殢雨尤風不自持。鵝黃誰遣染春絲。啼鶯借與仍全樹。驕馬行經減一枝。天上投根聞古諺。雪中吟絮憶芳姿。冷烟斜日靑門路。幽恨年年似別離。</text>
<title>玉壺洞中作</title>,<text>偶然騎馬三淸洞。節晩不知春已經。高柳帶風鳥款款。遊絲罥日花冥冥。木頭山鱉正堪摘。石首河豚能使醒。但若遊廻無一句。應須惱殺嶽之靈。</text>
<title>又拈東坡韻。與羣公共賦。</title>,<text>春到痾除興可堪。臨樽詠志分還甘。高松住客淸溪外。落日懷人大嶺南。醉袂縱橫痕酒墨。衰顔髣髴化雲嵐。山間此會良難數。看取柴門碧柳毿。</text>
<title>趙君素園與諸公用杜韻</title>,<text>相隨荒徑問羊求。茅屋全收一壑幽。灼灼緋桃開小塢。嚶嚶黃鳥喚前邱。老來怕作傷春賦。醉後聊成秉燭遊。乘興不知山外事。武陵何必獨迷舟。</text>
<title>壺舍雨中。步東坡韻。與藫翁言志。</title>,<text>視君猶湧濤。我自居潺溜。伊昔少年日。智力兩莫鬬。垂老更相試。益知處我右。愚欲借丸泥。與君塞慧竇。絶險強角逐。捷足驚懸狖。貞曜夏亦寒。工部飽猶瘦。誰傳廣陵散。如聞雍門奏。縱橫弄百巧。自中古人彀。藐然對汗顔。燃爝妄繼晝。山雨政宜君。盡情吐芳漱。</text>
<title>又拈坡韻共賦</title>,<text>笑者似乎喜。嗔者似乎怨。行同情或異。相去不啻萬。氣類苟感通。女蘿托蔦蔓。忠信或未昭。帶礪徒虛券。張堅劇狡獪。百般弄機圈。莫燃心上火。催熟黃粱飯。眼前一杯酒。我在君猶勸。天地亦有憾。人生幾時健。一朝雙脚直。安用三牲獻。試問北邙魂。長生誰不願。衆流終赴壑。人生亦何怨。出門望盤古。誰復壽及萬。遙遙桂陽阡。孤塋蒙蘞蔓。所嗟云亡後。殄瘁可契券。平生經濟術。不踰仁義圈。斂歸竟安施。如夢有酒飯。賞音久已絶。駑怯昧創勸。抽腸有餘慟。萬事日忘健。區區報微誠。庶幾志文獻。三生信如說。兄弟重可願。</text>
<title>讀嚴陵傳</title>,<text>五夜天文太史驚。羊裘何事出東京。知君亦是漁名客。猶勝磻溪罷釣行。</text>
<title>門中諸長老。枉玉壺。陪歡永日。仍拈東坡韻。恭賦請敎。</title>,<text>嘉會山間不負期。吾宗諸老迨閒時。芳筵秩秩開新酒。幽鳥嚶嚶續古詩。數道巖泉元一脉。百年庭樹又千枝。恭陪杖屨歡情洽。更願西林駐景遲。</text>
<title>卄四夜小酌。拈坡公韻。</title>,<text>碧空殘月掛簾前。秋色秋懷共渺然。細酌留朋忘抵曉。高樓送別惜經年。秖看鬢髮偏相促。未信文章必可傳。華實如今無箇着。原初悔不學逃禪。</text>
<title>次竹里游扶旺寺韻</title>,<text>石壘晴霄近。山深樹易秋。風雲排嶽勢。日夜對江流。義相棲筇地。溫王定鼎州。玆遊頗俊特。芳䠱可同留。</text>
<title>題新箑易新老弊箑</title>,<text>一裘三十年。鞹在猶餘溫。三年揮一扇。紙破風焉存。何不擲去之。爲余留墨痕。感君結區區。德誼有昭敦。一枝足知桂。全樹寧復論。晏平善與交。魯聖有衮言。</text>
<title>送書狀官閔遠之 致載</title>,<text>君今似我舊經過。簪豸驅軺意若何。脩路四千觀亦偉。古詩三百誦還多。出門肯有幾微色。和筑應爲慷慨歌。往事遼陽休問鶴。英雄淚盡此山河。</text>
<title>暝坐</title>,<text>嶺日下冉冉。夕雲共漠漠。遠樹起暝色。寒烟繞山脚。支頤坐檐楹。注目歸巢鵲。忽然念我止。感激增心弱。信書諒已篤。守志更無約。寸寸自謂前。不知行已却。大道日以遠。反顧常懷怍。爲堂不先整。藩籬安用拓。樹瓜失漑培。有蔕終枯落。盛年已不及。遲暮復奈若。夙夜慕古心。妄欲奮著作。山木美可材。庸工昧所度。向來太突兀。於今遂穿鑿。堪笑捕風者。空網四無着。朝聞可夕死。亦不羨麟閣。</text>
<title>盆池種魚與藕</title>,<text>種訖魚苗種藕根。蒼苔覆水水盈盆。佇聞潑剌銀刀躍。行見高低翠蓋翻。莊問惠知遊戲劇。房成子結苦心存。春來養疾朝參懶。記實山家有永言。</text>
<title>喜雨</title>,<text>淸明氣候太和中。生意渾然物我同。簾角斜飛紅杏雨。墻頭細拂綠楊風。嵯峨冰雪今何在。磊落光陰正不窮。更與南民遙祝賀。漸漸麥穗已占豐。</text>
<title>竹里叔去秋。自馬島。携贈盆柑。置書室中。今春發葉結花。有花結實亦可期。賦此志喜。兼奉示竹里。</title>,<text>萬里鯨濤過不知。盆中無恙綠珊枝。梅窓煖借冰霜遠。桂檻寒銷雨露滋。已喜白花迎夏結。應看黃實及秋垂。百年來德心長苦。莫擬荊州博絹癡。</text>
<title>次詠白杜鵑韻</title>,<text>分外眼明看不移。千叢紅裏一冰姿。文君定爲哀吟老。虢國休誇淡掃奇。綃合剪霜描豈了。蝶非翻綵宿誰知。芳魂灑盡東風血。月落山空羽化時。</text>
<title>送申仲立之務安任所</title>,<text>縣小民貧不可聊。飢來驅汝海壖遙。今之良吏輕椎髓。古則高人重折腰。濟物寧忘平昔志。束躬猶答聖明朝。酒間錯莫羣公歎。鷄割牛刀魯叟嘲。</text>
<title>北屯賞桃。用去年韻口占。</title>,<text>沿溪路熟不飛塵。雲壑朝開物色新。自有桃花重引步。如何漁子昔迷津。殘齡計謬歸田日。此地思從種樹人。怊悵坐看紅雨晩。渺然流水嗒然身。</text>
<title>夜宿玉壺朝起。拈東坡韻。</title>,<text>夜來雷雨息。朝至磵流橫。碧樹萬蟬集。玉屛初日明。臨歸懷未盡。似別意相驚。借問杯中物。爲君幾度傾。</text>
<title>楊根舟中遇雨</title>,<text>滯雨楊根縣。維舟待夕炊。鄕山不可望。烟水渺然悲。岸滑行人息。汀寒宿鷺知。褰篷無限恨。非是入京遲。</text>
<title>梨湖泛舟</title>,<text>鳴櫓慣尋梨浦去。何曾魚鳥駭人顔。波頭石戴千年塔。雲際江來四郡山。豈有文章留宇內。聊携樽酒臥篷間。好隨殘照歸沙岸。燈火亭樓望更閒。</text>
<title>望嶽</title>,<text>北岸停歸騎。垂鞭一望賒。山形收去水。草色限平沙。別路秋雲黮。江風暮雨斜。蒼烟籠嶽下。若個是吾家。</text>
<title>思飮</title>,<text>淸光白如晝。一月凡幾有。秀菊自傲霜。精神全獨久。對此奇絶景。安得不思酒。酒旣無從得。又不見我友。我友本酒人。一醉每三斗。詩情故不羣。發之耳熱後。今宵在何許。亦復思我否。覆蕉隍鹿尋。擣薤鐵杵嚼。夢中夢常亂。達人好堪噱。楚相冒鄭仇。趙城罹魯薄。幻處幻更有。天公本善謔。四萬八千年。來日秖如昨。眼前一杯酒。誰謂之狂藥。冥冥反元始。甲子也忘却。</text>
<title>斂跡</title>,<text>竊祿幸時平。非材愧主明。投衰思謝事。斂跡幸辭兵。望道心猶急。含恩命亦輕。彷徨懷古昔。怵惕數平生。</text>
<title>歇菴從兄終祥日。感吟。</title>,<text>兄乎弟慟倘監臨。知不知間不可斟。終使有靈安所補。元如無覺欲誰尋。星霜何與人云禮。凡聖同休化底心。郢斲牙絃當日恨。茫茫宇宙古猶今。</text>
<title>山房</title>,<text>山房似山寺。仄徑到雲巒。門對千松靜。籬廻一水寒。秋情思獨坐。殘照耐遙看。最愛通幽處。霜花數畝寬。</text>
<title>茅堂</title>,<text>不瓦爲堂代以茅。秖思居處倣閒郊。築成小銼均泥粉。揷得疎籬斬竹梢。碧岫芳林當畫本。瓊籤繡笈作書巢。劉郞陋室銘還在。謂語時人莫謾嘲。</text>
<title>所廬</title>,<text>一尋室猶過。七尺身無餘。坐臥周旋得。東西南北虛。達觀如是故。君子不嫌居。嘗喜淵明氏。欣然愛所廬。</text>
<title>華城途中。與石閒聯鑣和杜。</title>,<text>慣是南充縣。頻年作使星。愀然攀聖躅。怳若覿先靈。老淚憑誰拭。傷心獨自銘。行宮墻下竹。猶似舊時靑。筋力猶堪効。馳驅亦所能。氣淸人自愜。閒久馬如騰。漢寺同聽雨。遼河共飮冰。昔遊皆已夢。今伴又何稱。處處看禾黍。油油沒馬頭。茨梁眞有慶。山野一無愁。匏落鷄豚散。荷塘鴈鴨浮。不知行路遠。滿目是登秋。灤水當年事。菟裘後日心。穿渠成活水。植木作深林。獨運重宸策。寧論太府金。遲遲臺上望。腸斷舊賡吟。漫漫行抵夕。忽覺旅愁添。村火孤生耿。秋岑碧露尖。苔碑多沒面。木堠又何髥。店酒須澆悶。酸醨且莫嫌。</text>
<title>馬上漫吟</title>,<text>輹脫車傾更據鞍。風霜冽冽透衣寒。吾生注定元多苦。又是今宵行路難。</text>
<title>午憩果川店舍</title>,<text>吳興彬酒味殊芳。不減楊根徐德昌。煖飮一杯攤卷臥。誰知是店是山房。</text>
<title>華城歸路過北方村</title>,<text>立冬之候暖於春。野日無風醉殺人。水暖鳧聲爭曬浴。沙晴馬跡細生塵。麥根未宿靑齊立。山氣猶濃黛欲嚬。休道木綿花少摘。可知天意眷寒民。</text>
<title>篋中得翠微詩步韻寄之</title>,<text>遐想出烟塵。癯形宜山澤。胡爲飢所驅。遠作折腰客。自我送君來。倀倀意少適。呻吟臥壺廬。門稀車轍跡。凉氣忽經竹。淸韻何摵摵。園柯齊食實。絡石間黃赤。感時憂道遠。中自抱冰蘗。鳴鳥久不聞。大雅遂無作。人生良易老。奈此白露夕。徘徊望天末。歎息思脉脉。念君在家日。來卽並我席。慕尙恥苟合。微言不煩釋。玉山映眼中。峨峨露孤白。澹澹久知敬。忠誠內自積。如何復如何。久貽參商隔。千里見尺素。重複訴吏役。疾首撻疲氓。日夜租錢索。驥足跼未展。經綸違夙昔。曷云賦解紱。雅契申金石。抒情鞠憂思。知應神祗格。</text>
<title>示逌元兩兒 時逌根直玉署。元根直桂坊。</title>,<text>伯仲曾何業苦攻。文居瀛閣蔭銅龍。論思講席元淸選。護翊离宮豈賤蹤。爾輩寧知先緖接。吾生甚懼盛時逢。前車覆否無多別。一轍橫云一轍縱。</text>
<title>送三行人紫霞申 緯</title>,<text>九州之大在金臺。歷帝王年八百來。吾昔望洋旋面歎。君今登嶽盪胷回。悲歌重諾仍遺俗。博學宏詞盡茂材。遊到酣時應自覺。人生海外亦何哉。</text>
<title>臘月旣望。禁直對月。賦示經山少友祈正。</title>,<text>暎風金屑灑霏霏。頭白詞人捲繡幃。天際不敎雲作意。山間應與雪添輝。循庭凍鶴凌空警。繞樹寒鵶認曉飛。總爲淸光秖此夜。高樓怊悵歲華歸。</text>
<title>書飛來亭</title>,<text>物態紛紛孰假眞。呼牛與馬可安身。不知無用麤如我。四萬年來有幾人。</text>
<title>次翠微聽琴韻</title>,<text>說琴我猶謎。君辨殊玄著。著然我猶晦。亦自有緣故。我本師心甚。解義厭依附。絲音猶人性。動靜各可語。理一氣亦一。分殊執何處。指動音亦動。指住音亦住。住動只一氣。數萬只一數。淸濁各一音。在理豈不具。君子闕所疑。是以知有譽。魯叟不言性。而敢舍之去。助苗反揠苗。孟氏亦深懼。我詩托琴心。長懷萬世慮。</text>
<title>同竹里叔。赴西漁權侍郞褧好 常愼 泛舟之約。馬上。用西漁軸中韻。口占。</title>,<text>催動芳隣睡。聯鑣趁早行。閭閻身已遠。郊野眼先明。晞露沙光斂。晴暉麥色生。故人應待久。詩社卅年情。巖居如佛水如仙。游戲人間孰愈然。謝朓靑山違卜宅。蘇公赤壁謾登船。江波不起晩潮後。嶺月已生沈日前。努力諸公酬好景。明年猶恐負今年。沙頭稍稍暝烟分。落水餘霞散綺文。滿地江湖渾着我。長洲蘭杜正思君。夜深何處多明月。山盡依然似斷雲。忽覺仙遊峯漸近。遙天笙鶴怳疑聞。</text>
<title>日休亭。次軸韻。</title>,<text>繫舟靑岸下。幽徑接名園。樹老淸吹密。江空列宿繁。題詩無俗筆。隨境有新樽。安得塵緣謝。從君此晤言。</text>
<title>絶句寄呈竹石 幷序</title>,<text>杞菊園巢之集。雖不得已之致。然叙樂事道故情。不知日之將夕而老之將至。何减曹溪之遊也。吾輩衰謝日甚。又各有事故。一會固未易。會而畢集。尤不可得。今日之會。雖無絲竹管絃之音。山林㵎壑之勝。亦得其未易。與不可得者。歸而思之。終不容遂無一言。爰賦絶句五首。奉塵淸覽。幸簡恕其蕪陋。特與與席諸公。各賜璚和。卽所謂土缶之音。發玉琯之聲也。感喜庸可旣乎。上竹石大詞伯。訪水尋山謂漫然。從今想昔信關緣。罇前悵望看西日。一曲曹溪負盛年。樹杞爲門菊補籬。陰成桃李亦多時。小堂未許橫肱坐。淸白傳家更數誰。園西石角狀嶔崟。鍫鍤煩君力及深。出海金剛應有日。安知峯壑不庭心。園中有石角露見。余勸主翁亟掘其根。若使大峯巒藏在地中。何讓海金剛也。主翁曰。須掘七百里。恐掘不去。相與大笑。扇面分明境不迷。名園綠水野橋低。少陵佳句如相待。荳尹摸完竹老題。有酒無肴自古愁。那堪不飮對瓊羞。從來邦禁秖新釀。餘瀝傾殘詎足尤。主翁以有禁藏舊飮竹醪而不敢出。僕云禁止新釀。餘瀝何傷。遂出飮之。殊佳絶。</text>
<title>石閒至山舍。踐前夕之約。留宿拈韻。</title>,<text>沿溪數十戶。通敞最吾家。但挈一壺酒。高臨全洞花。塢桃烘日綻。門柳暎山斜。秀句挑春色。豪情老更賒。勸君莫歸去。君去亦非家。牧廨無佳醞。吾園有好花。舊歡每難續。餘景幾何斜。漸看紅飄處。芳陰日自賒。酒尙君餘戶。詩慚我未家。莫辭擧蕉葉。寧忍負桃花。捉臂靑眸宛。披肩白髮斜。筠亭無俗客。談笑洞暉賒。</text>
<title>絶句。奉呈三陟權使君 太應。 乞海石。</title>,<text>嶺花如赭海如藍。歸路風光謾坐談。一片雲根能丐未。深知與受兩非貪。</text>
<title>可歎</title>,<text>鯨海沈沈路隔千。思君此日合潸然。一身去國心何負。老母辭堂理可憐。從古是非常易晦。看今忠孝兩難全。狂癡却向空山問。人事蒼茫倘謂天。</text>
<title>孟夏。用韓文公陸渾山火和皇甫湜用其韻之韻。憫旱。</title>,<text>五氣嬗敓忽代渾。謀窘玄冥遏澤源。哆口之箕助並呑。煽鼓蜚廉恣輊軒。暮西朝東簸烘燔。不可嚮邇若燎原。上薄玄間下盪坤。澒洞黃埃漲無垠。望舒不肯稅捄垣。赤松斂跡羾寒門。殷如噀血晨出暾。兎虎騰彩射鷄猿。隊魚呷沫隣鼉黿。羣鷺劇乾連鶬鵾。焚旂啓繇象虢奔。乾封徼祠聞靈尊。觀麥于田草于園。二皆將無庶不繁。其雨其雨萬姓喧。夫唱婦喁如篪塤。哀訴長吏攀麾幡。淚落連珠沾襦褌。乖龍可笑無膚臀。窟中局促駒駕轅。是時妖魃雙屬鞬。前導虐厲乘朱轓。盜祝融旗載㠾㠾。背惠作殃圖胙膰。四郊殭莩霧雲屯。孑遺懣鬱方戴盆。帝嚴寧私褻牢罇。地行賤臣拜單言。旱饑瘥札歲七翻。恫我國勢翩其反。大聲以籲視張䁔。崇降疾威莫究根。綏厥黎獻付神孫。生成毛髮曁頂跟。嗚呼曷念不卒恩。好生矧乃德之元。譬渴望飮溺手援。抽腎嘔肝敢竭論。縷懇裊裊邃九閽。徹不窅茫孰睇痕。巫陽掌夢下招魂。予其大賚勿悲寃。往否來泰聿固存。繼自今豐衣足飧。爾氓畊鑿樂嫁婚。萬歲昇平護聖昆。已命商羊舞蹲蹲。更縶赤烏飛騫騫。我奉是音忘尤怨。似聆管鳳與絃鯤。猗歟帝德深於滄海大崑崙。果然八表俄同昏。有渰淒淒解惔焚。我繹天心辭詎煩。應如或忒舌可捫。</text>
<title>屐翁太史。獨阻監印之役。用僕前韻。賦示悲恨之意。遂同諸公。奉次請正。</title>,<text>何心叨是役。未死更凄凉。東省連空籞。西奎宛舊光。暘銷銅化字。淚灑墨滋香。終事紆宸慕。毋孤歲月忙。</text>
<title>諸僚日會分司。每於飯頃茶暇。輒恣淸談相娛。灘樵李公。一日忽盛說楊根鄕居之樂。戲賦一律。呈灘樵。乞破嘲。因轉塵諸僚同和。</title>,<text>休思越甲每鳴吳。一片揚州阻五湖。雄辯饒君堅又白。緣機証我酪成醐。也知屛翳曾漂蟻。豈有姮娥直爲鱸。篷屋覆甖重可寫。何如挽鹿入城圖。公謂月黑。然後鱸可釣。但我京口過造江。方有此魚。若鷺湖銅津。雖大水。此魚不上也。</text>
<title>盆榴稍有萎葉。金生思皓摘去之。戲賦自廣。</title>,<text>盆中石榴樹。夏實秋燁燁。金氣貫殘暑。稍稍見黃葉。景芝自下階。摘來袖間攝。云是靑葱裏。萎枯看不愜。請君莫謾苦。萬事豈常慊。春敷不待勸。况可禁秋歙。摘摘但勞手。何異白髮鑷。草木猶自在。衰盛閱窮劫。人生有百年。頃隙若瞥睫。今君鷄皮面。是昨桃花頰。</text>
<title>金石李侍郞性老 存秀。用陶甁貯菡萏。至閣中。遂以斗室戲灘樵韻。賦之。</title>,<text>解語端應解沼吳。淸波萬柄憶錢湖。仙人渡海顔如玉。妙法名經頂灌醐。釀得碧筒宜飮象。斫來冰藕勝烹鱸。西亭舊賞今疑夢。恨未當時作畫圖。</text>
<title>贈琴師</title>,<text>行年四十九。偶欲學琴爲。徒譜茫難尋。問君待以師。君謂足可彈。勸我且習之。我苦不自揣。甘心聽無疑。一習三五旬。妄意出聲奇。愈彈愈拙澀。老指直如錐。絃撥不相應。宮商每參差。聞者掩耳走。匿笑笑我癡。此夜懸燈坐。促柱將調絲。驀然覺君言。大是慰藉辭。非我有彈才。則君所處卑。凡百天下技。工少而廢衰。豈有半百翁。始學如蒙兒。此理久方覺。知言敢自期。從今欲謝君。匣琴高閣宜。昭文昔不鼔。乃無成與虧。</text>
<title>代琴師答 琴師見贈詩。意不然。而文不能述其意。遂代其答。</title>,<text>公欲廢學琴。請以文喩爲。凡人初問字。口讀隨塾師。次次通經史。自能揣摩之。然後得妙解。著述遂不疑。不有用力苦。焉得造工奇。勤者不窺園。或亦至刺錐。始若殊鈍銛。終見無參差。琴奚獨無然。專黠惰乃癡。聲不在虛空。只藏指下絲。將指日挑藏。藏露絲敢辭。我思善彈者。非限材高卑。能與不能間。惟志有盛衰。一彈復九拋。任公葱竹兒。葱竹及艾髦。無有學成期。試憶讀書事。應知琴所宜。九仞在眼前。可使一簣虧。</text>
<title>斗室先生大昨。以僕於抵竹石書。有食鱸嘔心罪。在斗室之語。又餉鱸一尾。僕輒復作惡。走入山間經宿。始稍定。然念李長吉有鬼才之稱。而終以嘔心而夭。今先生使人。必欲爲嘔心之鬼。左元放以絶世之幻技爲孟德。只得四尾鱸。而今先生如坡翁之擧網。將使江中之巨口細鱗。盡其族類而後已。噫。先生之不仁也。余思無法可解。無術可免。則輒誦西方極樂界中警世度人之語。及之篇末。先生或當犂然於心。而不復造種種口業否耶。惶懼仄俟之至。</title>,<text>君如勾踐不忘吳。我效知章欲隱湖。莫逞尊拳試鷄肋。寧欺半水比醍醐。嘔心才李詩成鬼。擧網仙蘇賦盡鱸。種業今生眞可畏。曾看犂舌佛家圖。</text>
<title>八月卄三。卽僕懸弧之日也。家人具酒相勸。遂分饋于閣中諸公。諸公爲賦詩相賀。祈頌之辭。多非愚鹵所敢安。然滿目瓊琚。實傳家之上寶也。謹次其韻。以識感佩之誠云。</title>,<text>鮑庾高才俊且淸。新詩賀晬不其榮。昇平本藉羣公力。願作人間醉飽氓。</text>
<title>又次晩磯令公見贈</title>,<text>忽値生朝意可知。明年五十亦無遲。莪蒿秖自纏深慟。蒲柳那由禁早衰。仙鶴南飛誰聽笛。靑牛西去客成詩。眼前兒女紛紛事。消得牢愁辦一巵。東坡生日。有李委於赤壁吹笛奏鶴南飛曲。楊次公於錢穆父生日。畫老子出關圖。係之以詩。</text>
<title>玉壺與竹里叔宿。明日拈蘇長公韻。賦此。</title>,<text>林臯處處遍斕斑。與客崎嶇度石關。病渴劉伶耽席地。悲秋宋玉怨登山。寒雲莽蒼賓鴻後。殘日遲徊隙駟間。歸臥茅齋還想像。向來光景未全閒。</text>
<title>復疊前韻。呈竹里叔。</title>,<text>紅頰遊從到鬢斑。邇來文墨又相關。神交証我心如水。健筆饒君力撼山。一曲峨洋鍾子後。同時大小夏侯間。林楓砌菊休怊悵。二老秋深病始閒。</text>
<title>山齋夜坐。次李供奉紫極宮感秋韻。今年正四十九也。</title>,<text>靑年竊未揆。劬書期汗竹。白首無所成。尤悔寧可掬。凉飈噓玉宇。耿耿抱靈獨。晴月曉滿楹。送我山間宿。大夢雖未覺。不疑又何卜。古人貴不遠。今是昨猶復。良馬馳終蹶。攲器虛尠覆。四十九年內。俯仰諒已熟。</text>
<title>經山鄭直閣 元容 才美年少。見者慕悅而又喜爲詩。詩且工。後進中。僕所罕覩也。分司晝雨。校書有暇。漫賦此詩。屬之。雖似近諧。實寓祈祝。幸於粲齒之餘。毋慳瓊報。</title>,<text>春秋猶謂有人焉。外氏吾家子又然。才似廣文官不冷。博如通志學能專。鷓鴣幾續新篇美。書帶應餘舊葉鮮。御史聲名丞相業。他時莫讓漢唐賢。</text>
<title>朴尙書 宗慶 餉巖墅稻栗。問壺中物有可分者。信筆書絶句爲謝。</title>,<text>栗紫稻黃秋正深。故人餉我郊庄味。壺中無物可相酬。一片冰心君照未。</text>
<title>小重陽</title>,<text>遙空旅鴈盡南翔。回首乾坤百感長。哀壑暮雲流水靜。古城殘照碧峯凉。烘烘岸葉含霜赤。燦燦籬花濯露黃。明日登高誰送酒。天涯憶別又重陽。</text>
<title>及健李相公 時秀 歲釀甘菊爲酒。以一壺見賜。飮罷。賦詩爲謝。</title>,<text>百花媚春暉。不知秋氣淸。黃鞠獨何心。凌霜發金英。靈均昔夕餐。離騷播芳聲。籬下採元亮。自托高世情。復有潭傍叟。飮泉得長生。玆皆愛菊者。千載留其名。相公臥駱山。老圃連東城。秋思挹晩香。復惜委枯莖。不用爲囊枕。亦不事煎烹。惟麴試餘術。芳醞每盈盈。雅量推同好。一瓻勞專伻。牢騷正渴病。急就梅前傾。濃濃碧酥搖。泛泛雙南輕。一飮香沁脾。遂欲忘飯羹。再飮煩慮散。愉愉心和平。三飮但天眞。肫肫還孩嬰。君山未曾嘗。白墮那足評。愚鹵雖似我。久服必聰明。我却持此觴。祝公如籛鏗。公勿忘歲歲。視我以公榮。</text>
<title>送金大卿 箕景 歸忠州</title>,<text>欝欝紅塵內。儒冠四十秋。扁舟載妻子。明日上忠州。從此雲山隔。能忘竹馬遊。臨分無限感。我亦拙身謀。</text>
<title>送澹寧洪尙書 義浩 上使</title>,<text>蘿衣脫却拭朝冠。千尺玄冰洌水寒。不是明廷優老簡。星槎三涉使乎難。澹寧。近住鄕園養閒。而三膺專對。山河城郭過如初。玉舘停驂又歲除。恭賀此番無一事。交名士盡覓奇書。龍角山中老畫師。計今年過七旬奇。憑君灑寄存亡淚。夢斷書沉天一涯。張水屋刺史。自稱龍角山中畫師。與僕定交。在乾隆癸丑。近年寂不聞消息。或傳已作故。或傳尙在霸州任所。或傳老歸本鄕。幸澹寧得的耗來也。</text>
<title>留棋者</title>,<text>請與君爲戲。山寒斷轍蹄。熏籠焙子凍。方罫拭塵棲。坐隱名元妙。過行手卽低。梅樽餘漉在。直到日銜西。</text>
<title>栽水仙花。賦示逌兒。</title>,<text>恒情對好人。却作好花視。好花自無數。誰與玆花比。雪抽疑蕙葉。臘垂並梅蘂。點塵不留身。靈根濯寒水。尙嫌靑蓮藕。淖泥蟠不已。借問將比人。古來誰得似。余愧食烟火。衰顔強對爾。</text>
<title>詠雪。次韓文公詩韻。</title>,<text>維仲春維朏。漫空瑞雪來。依依如有戀。滾滾若逢催。潤物功還妙。憑虛跡孰猜。初秖颺片片。久乃積堆堆。靑帝應三讓。玄冥宛再廻。偸飛憐抵隙。巧冒訝緣隈。壑慾充將滿。巖危纍恐摧。折枝爲象箸。拾級上瑤臺。鯨浪紛披拂。鮫綃亂剪裁。辨田週冀壤。照室泛秦苔。嚼急牙生響。承遲掌失挼。引羊渾灑竹。嗔鵲卽投瑰。佛界莊淸淨。天心厭坋埃。深高同奕奕。遠近一皚皚。化米民優食。論鹽國長財。支頤聞淅瀝。騁目憶崔嵬。歷歷鴉棲曉。殷殷馬踏雷。捉無安石塵。擧忘慶封杯。鳥怯埋巢盡。僮疲掃徑開。消融兼霡霂。滲漉助栽培。龍燭驚銜遍。螢書笑暎纔。征途霏感柳。糚閣落疑梅。凹凸彌縫了。姸媸掩飾該。麻衣悲掘閱。紈扇歎徘徊。頃刻呈千態。縱橫散九垓。蒼茫波底月。澒洞劫前灰。較玉寧居次。評花合作魁。愁添貧屋壓。明倍夕暉頹。薄水蹤旋滅。翻風勢轉豗。麥根膏素髮。杏蘂脹珠胎。綿見彈逾起。山知倒不推。吠羣越犬猘。歌獨郢人哀。蠶漬欣占熟。蝗藏賀弭災。晶光侵紙帳。寒意入金罍。谿棹王徽興。庭聯謝蘊才。孤鴻方悵望。雙鳳忽毰毸。搏虎君能耳。續貂我汰哉。藐姑摽絶俗。嫫母強求媒。語括乾坤大。思窮宇宙恢。終然狂叫止。適可嚇嬰孩。</text>
<title>灘樵昨日之飮。僕不得與。今日灘樵携酒。而僕忝據右席。卒飮作主。</title>,<text>地底潛陽初動雷。人間快樂共含杯。與君今日成佳話。萬事從新叶吉來。灘翁佳釀擁梅深。荳叟流涎費苦吟。堪笑楓壺身只一。公榮做了又羊斟。</text>
<title>分司書感</title>,<text>明時厚祿到華顚。常懼顓蒙愧昔賢。莫我敬王聞聖訓。愛君如父誦家傳。竿人弄頂猶爲地。節婦刳肝豈識天。窮臘分司紆百感。五更孤月照襟懸。</text>
<title>立春日吟。示葒館李侍郞子田。龍秀。</title>,<text>坐念新春入。悠然啓竹關。斷冰猶擁壑。晴旭已浮山。菜惜盤心剪。花憐勝裏攀。人情勞願佚。天道往斯還。茆屋依呀谷。蕭條忘禁城。山寒鷄早嘂。籬豁虎橫行。濁酒從隣熟。孤燈對客淸。存心知有地。不復到浮名。</text>
<title>葒舘主人。見余立春山居詩。次韻相投。復要余和。遂書此奉贈。</title>,<text>戚聯非但已。同寀又同城。世重通家好。交深逐隊行。閱人吾亦老。從宦子方淸。此日求詩意。端知不爲名。</text>
<title>孝田沈泰登 魯崇。將就直園寢。賦呈一律。</title>,<text>林間物色若相期。暖雨和風取次時。滴滴浮嵐誰染筆。菲菲細草可登詩。乳泉破凍通高筧。啼鳥迎晴選好枝。從此山居幽事足。故人南出莫歸遲。</text>
<title>山雨吟。病有懷。諸僚對校之役。遂用年前唱酬韻。賦呈斗室。兼示左僚諸公。仍乞瓊報。</title>,<text>早雪融爲晝雨紛。山居寥廓倍思君。茅檐梅冷獨吟病。芸閣香溫誰校文。末路齊名慚李杜。高才華國讓淵雲。匏泉臘蟻應留味。寧復寬懷共一醺。</text>
<title>東省。共諸僚餞春。拈唐詩韻。</title>,<text>對酒春將盡。何如送遠行。芳園回夢蝶。深樹倦啼鶯。已分留無術。聊知餞有名。畫堂風雨散。高柳係幽情。</text>
<title>約諸僚遊流霞亭。余與江右族叔。乘小艇。溯鷺湖來會。拈韻共賦。</title>,<text>短檝孤篷溯漢洲。春江夾岸幾亭樓。此間未必橫肱窄。斯世元來過眼浮。見說漁人朝擧網。懸知仙侶晩同舟。玆行足數平生快。文酒如今第一流。</text>
<title>與江右叔。挐小舟。由鷺湖溯上。疊年前江遊韻。仍示諸僚共賦。</title>,<text>出郭數三里。馬隨芳草行。江低流未見。沙遠眼先明。麥壟淸風轉。漁村夏景生。回頭問阿叔。已忘市朝情。坐忘鞍馬倦。淸漢望無遙。帆腹西風滿。江心午熱消。浴鳧聞櫓縮。晴燕蹴波驕。最憶吹笙妙。偏宜杏浦宵。</text>
<title>浮生</title>,<text>浮生半百亦支離。閱見寰中許恠奇。多辱凡然同聖解。無訛古不異今思。哲人方拒生魚餉。何處將尋死馬醫。哭不可時回是笑。孤燈影裏且題詩。</text>
<title>與諸公飮酒流霞亭。有懷經山。</title>,<text>蕭蕭遊子馬。渺渺仙侶舟。燕燕及伯勞。分飛不作儔。朝出南城門。晩登江上樓。樓下大江鳴。日夕向西流。刺史良讌會。杯盤錯肴羞。知君今何處。飛蓋過坡州。行塵望不及。我思悠復悠。古來別離苦。白盡人間頭。作詩欲寄君。復恐添客愁。</text>
<title>列聖御製續印告完。二十四日。將進書開局以後。閣僚與是役者。夙入暮退。無日或曠。余與斗室諸長僚。五日一赴。迄今甲戌季夏二十日而止。朞月周旋。行將散矣。聊述抒感。</title>,<text>身心塵刹奉。董役已年餘。編印功垂就。公私感可書。知無終事再。將奈會時疎。道合通君友。凡人各有初。</text>
<title>途中雜咏</title>,<text>沙際行尋舊涉痕。中泠浦浸拜峯根。却憐霧鎖橫塘柳。若個人家是斧村。二水明涵斗峴天。萬山晴曬廣陵烟。一般是走黃驪道。江北江南並可憐。暫辭鞍馬載扁舟。百丈徐牽溯上游。今夜不知何處宿。最先凉意似淸秋。</text>
<title>江外望趍揖山</title>,<text>隔水穹然起。遙瞻喜可知。天晴山色了。雲過壑陰移。逈立高明域。安居積累基。嚴恭論氣象。盛德古來誰。</text>
<title>自香谷舟下京城</title>,<text>一別鄕園百種愁。滄波萬頃倚篷樓。心知猿鶴還相誚。目送黿鼉自在游。世路何如懸磴險。年光無奈急灘流。江村猶是紅塵外。不妨西風又打頭。</text>
<title>過華陽亭</title>,<text>婆娑山色綠婆娑。影入梨湖鏡裏波。風景不殊初見日。白頭當復幾回過。</text>
<title>途上木偶</title>,<text>短木偶人腹有文。文云天下大將軍。虛名慣是人間世。此日無心更笑君。</text>
<title>郊店偶成</title>,<text>出郊還待客。閑步酒罏過。茅屋午暉正。野橋春水多。浮雲遮不了。堆雪欲如何。却恠平生事。心身每兩科。</text>
<title>平邱店舍午飯</title>,<text>去年休歇處。秣馬待新炊。野色斜通戶。江聲逈匝籬。蔬賢朝肉飽。枕較夜床宜。臨發重徐步。聊圓未了詩。</text>
<title>賦鵝</title>,<text>骨不任鑢錫。皮不材靸鞵。釭膏不給燃。俎肉不登膎。不紾項自戾。不擠脚似排。有羽飛不高。與律聲不諧。靈寶不忿殺。於陵不屑哇。陸不儷烏鵲。水不食虫鮭。其白白鋪綿。其黃黃染槐。其鳴自呼名。嗈戛而嚶唲。其一向天歌。其羣拊翅偕。笙簫嬌讓鶯。鼓吹嚷爭蛙。掌紅腁肅鴇。頂赭突旋蝸。善唼匾咮呀。能鬬頑性乖。泛卽弄萍蒲。棲非藉荊柴。驚翩強學鴻。怒嚙反類騧。短尻舵浮岸。光腦土經霾。喧聒俄尋鬧。斂靜忽持齋。乳雖視羲娥。舞豈嬉馮媧。壇血旱是厄。山罽寒可挨。長親鴨睡欄。自遠鶻巢崖。王郞徵異夢。管生換細楷。且願資國稅。愼莫惱隣街。醜絶庾書係。怪甚吳苑埋。拗笑烹瓠誤。釀稱下酒佳。畜堪比鷳籠。愛亦宜鸚牌。寧辭處園池。時復近庭階。波撥踏成紋。泥行痕不叉。警盜能可使。辟癇功足懷。五幟昔刱軒。三軍夜收淮。聲差雄雌辨。態傲子母皆。誰謂身具翼。疑無筋束骸。情豢稻粱味。眠貪草水涯。圓眼酷肖錢。垂胷巧名釵。刷翻雪霜皎。叫渾風雨湝。縱乏鳴雁姿。恥入羣鷄喈。伏嘴拱毰毸。浴脛凌垽瀤。吐呑臆生嗔。低昂頭似俳。渴不避濁淖。飢不擇枯荄。肥重嘲笨伯。潔白愁越娃。舒行自成列。長趨若被差。大抵於射工。威猶獸之豺。甘帶過蝍蛆。啖若咂稻䕸。是名曰倉可。養在門前洼。常常鳴逼窓。鼓奮生急𩘅。我有晉人癖。見輒喜眸揩。爲詩狀其德。肯使凡鳥儕。爲壺象其頸。繫以靑絲緺。</text>
<title>七夕</title>,<text>纖月須臾漸隱輝。蟲聲凉意滿庭闈。銀河夜轉雙星合。金井秋廻一葉飛。半載光陰何忽忽。百年心事獨依依。眞如蟢子傳人巧。膜拜要當換拙歸。</text>
<title>溪上折取楓枝有感</title>,<text>絳枝攀取玅香秋。緬憶金剛竹老遊。此葉如今堪裹淚。敎誰藏硯與名樓。丙寅秋。竹石遊金剛。以楓葉寄余及屐翁。屐翁時觀察北關。構一樓適成。遂以紅葉名之。余摸其葉于帖。爲詩與跋。名曰紅葉傳照。因以其葉裹。藏于玉壺山房硯匣。至今不壞也。</text>
<title>擬古。次張曲江感遇詩韻。</title>,<text>燦燦畦中菊。不自言秀潔。后皇賦厥初。爲與風霜節。羣芳競春暉。葳蕤亦可悅。可悅諒不同。寧辭幽士折。綠竹不知霜。勁氣專秋淸。老柏森然對。似與通其情。倒生寧有知。一氣抱元精。攬此增太息。誰復鑑余誠。寒月出東方。人天同照見。不知四海外。而復有赤縣。百年有定期。長生非所羨。寸心願同明。萬劫不受變。霜林有擾鶴。朝暮來棲息。垂領伺僮旨。累然風塵色。聲聞雖于天。慙負如輪翼。噫猶鳳之族。莫爭腐鼠食。天風振鳴蘀。高桑無附枝。沃若忽已變。不飛復何爲。人生信可念。從古亦如斯。逝者日何積。芒然不可知。所嗟遲暮境。彷徨猶路歧。猰㺄競人肉。騶虞避不顧。鳳鳥翔而遠。鳴鴞萃棘樹。天物豈無則。所習良可懼。凡百同胞子。情亦具好惡。鷄鳴起孜孜。尙愼爾所慕。荊卿默而逃。不止俠士流。淮陰非長者。何羞噲與儔。碔玉有定質。高價寧自求。耿耿處兩間。獨抱終身憂。憂來不可忘。外馳內安修。孟舍似曾氏。懷哉心悠悠。霜露滿天地。渺然增所思。衆艸正零落。叢菊獨葳蕤。葳蕤亦何喜。零落足代悲。人生各有命。宰者問爲誰。古人諒可企。其時不可追。所以後人行。不與古道期。我志竟安就。歲月徒委遲。甫田不可田。三歎下書帷。</text>
<title>中秋溪上步月</title>,<text>秋石幽幽秋水明。秋山寂寂見秋淸。一年良夜中秋節。秋士沿溪踏月行。</text>
<title>再從姪孟汝 敎根 第別黃州使君</title>,<text>急管哀絃訴夜長。歌聲嗚咽掣愁腸。蘭衰菊秀西州路。明發行人鬢已霜。不成商婦曳村裙。伊昔喉音駐碧雲。相見爲煩傳一語。白頭無賴杜司勳。</text>
<title>精舍謾唫</title>,<text>誦書擬一部。吟詩擬千首。每覺上山心。下山不免負。新月掛西峯。熹微和雪影。寥寥孤犬吠。客過松間徑。頑冰藉陰壑。贔屭誠可畏。問當幾何時。陽德日煒煒。</text>
<title>夜坐。次農巖韻。依刻燭令。石閒稱頭痛。則罰一椀井渫。</title>,<text>惘然歲云暮。疎髮奈西風。詞賦心仍倦。乾坤眼獨空。長鳴憐櫪馬。冥擧羨雲鴻。昔哲無從見。幽懷誰與同。</text>
<title>聞乞兒聲</title>,<text>喚爺爺不聞。覓孃孃不見。爺孃尙不知。他人肯回眄。回眄亦何益。自分溝中轉。有口無入粒。有身無掛絲。啼啼眼有水。水出無斷時。珠珠結爲冰。瑩瑩堆藁玆。暮雪何慘慘。晨風何烈烈。指直握不僂。膚皺觸卽裂。豈伊骨肉形。霣空而湧穴。不用錢抵山。不用縑易樹。殘飯及弊褐。生死立判路。狗彘畜不如。厥初誰所賦。我行忽遇爾。萬箭攢中心。蒼天高復高。白日陰復陰。酸聲爾何辜。殊愧軒車音。</text>
<title>入壺舍</title>,<text>暫與家人別。來覓山中伴。山中無個事。不知山日短。茅堂纔數楹。怪我貪停宿。知者謂知之。寧知君子腹。</text>
<title>晩磯索胡椒</title>,<text>明珠那見救寒人。愛汝溫中是藥珍。產異秦巴功略似。枝分南北性隨親。石家泥壁緣誇富。屈子懷糈豈媚神。問訊河魚今已否。非伊貽握贈之辛。</text>
<title>次琶西老人韻</title>,<text>鼎鼎光陰又及春。玉壺雲物漸宜人。冰銷磵道鳴泉細。雨過溪橋臥柳新。卽喜郵筒驚寂寞。還愁藥裹費精神。節宣須藉陽和力。佇見花間枉綺輪。</text>
<title>送平泉李尙書元汝 羲甲 按北關</title>,<text>北土訏訏刺史榮。春風攬轡意澄淸。朝廷八座新增色。幕府參軍舊有聲。弓馬才荒疎牧圉。蔘貂產竭弊民生。憂虞尙視西南急。誦子前言贈子行。</text>
<title>古意</title>,<text>羲車逼崦嵫。我行猶紫陌。百年忽反顧。逝日何處積。老情睠城市。初心負竹帛。門閭謾高大。市童憐棨戟。子陵自有竿。靈運豈無屐。古今諒不異。駑駿相什百。悵望春山色。暎深杯中碧。日高始起眠。頓頓飯粥喫。遇有能棋者。手法頗相敵。棋罷復對卷。宛然古人覿。古人豈留形。心會在寂寂。餘情及翰墨。遊戲隨所適。劣詩聊勸酒。顚書或揭壁。入夜良伴集。坐深燈火剔。雅謔童羖出。妙理秋毫析。味玆飫芻豢。聽新洗箏笛。鷄鳴始就臥。如是爲課績。此樂未曾有。怳然思所歷。緣病得此樂。詎非天意錫。</text>
<title>聞餓莩在塗賦而志感</title>,<text>貧富休言命也夫。天生人不與人殊。衣鶉色菜渠何罪。飯稻羹魚我信愚。千里顚連無定向。中逵僵仆有誰扶。酸心爲念同胞義。兎死知悲尙愧狐。</text>
<title>夢遇李文翼。晤語如常。皆時事也。</title>,<text>相國靈何在。砥山宿草荒。丁寧依夢寐。欵洽若平常。王室彌綸苦。人間翰墨香。秖今殄瘁痛。餘淚尙棲眶。</text>
<title>病裏春寒</title>,<text>三月披裘尙怯寒。屛間厭厭晝眠殘。今年花事知無與。活到明春可細看。一回呻熱一回寒。嗟歎非因老喘殘。自我勤成壺舍後。花開曾許別人看。</text>
<title>高坐</title>,<text>高坐茅亭意窅然。時時擡首望靑天。古人功業皆閒氣。今世文章竟惡緣。花下有樽春似海。山中無客日如年。深知物化同歸幻。蝴蝶莊周共一眠。</text>
<title>聞淵泉叔舟歸廣陵山居。賦呈。</title>,<text>峽雨漲新波。歸舟渺雲際。兩岸芳草多。晴眺幾停枻。念公自還家。非是出人世。云何余矯領。忽如矰翮逝。高田有秀麥。深山有叢桂。秀熟事無餘。叢華心自繫。爲問高臥後。記否紅塵內。</text>
<title>奉寄耽羅伯韓近之 象默 兼賀花甲</title>,<text>問訊耽羅伯。平安坐枳城。宦遊雙鬢皓。治法一心淸。蛋俗宣王化。蠙琛勸下誠。驊騮千谷滿。橘柚四林明。海晏無波警。堂深有誦聲。郵筒祝花甲。南極耀秋精。</text>
<title>隣人送詩軸。乞評。因次其韻。</title>,<text>十日荊關客少經。孤筇時與老松停。櫻膚燁燁烘雲赤。梅頰漓漓溜雨靑。鹿性鷗盟隨地見。鼠肝蟲臂任天聽。近來認得方便路。未必螯糟獨忘形。</text>
<title>雨中。次兒輩韻。</title>,<text>聽與淋鈴慣。無聲還索然。客人稀比日。睡意抵長年。刷羽簷來雀。流商樹去蟬。可忘北林好。飛瀑屋東偏。不問風何自。垂如天漏然。浮雲疑蜀日。積水恐堯年。茆腐朝生菌。蛙諠暮代蟬。兩南猶赤地。極備亦胡偏。</text>
<title>菊塢來訪與之共賦</title>,<text>甕釀醱醅久。爲君浮大白。人生貴相詡。良辰足可惜。荊妻解飮食。芻豢惟君適。左右羅服用。所求惟君役。况是積雨霽。天光開澄碧。彈琴詠新詩。優哉永今夕。歡娛披眞襟。願君終莫逆。</text>
<title>次兒子和陶詩韻。奉呈竹里族叔。</title>,<text>端居送重陽。慨然憂思生。寒暑忽相代。夏秋誰所名。哀壑夕陰結。霜林丹葉明。歸鴻渺天末。雲斷猶餘聲。徘徊步廣庭。惜此遲暮齡。前脩迹已沈。幽抱誰與傾。所懼非所辱。所悅非所榮。吾生亦有初。非欲殊人情。嗚呼聞道晩。白首無所成。</text>
<title>新晴</title>,<text>半日翻盆雨。寧知到夕晴。積雲何處散。圓月不勝明。仰樹逢疎滴。循除送暗聲。寂然秋意動。紋簟太凉生。</text>
<title>贈石閒</title>,<text>君筆阿房出蜀山。吾思灞上閉函關。羽毛自致雲霄外。行輩寧隨伯仲間。癡慾貪嗔都証果。風花月露不成閒。秖今四十年相對。弄斧門前幾汗顔。逕入君居復轉斜。蒼陰合處卽儂家。百尋楡出千章木。萬本楓多二月花。泉味應如無錫溜。山光何减赤城霞。春來準擬相携去。一緉芒鞋代小車。</text>
<title>次趙竹陰先生贈淸陰先祖詩。奉呈君素。幷序</title>,<text>夜讀竹陰集。有贈淸陰先祖詩。而其首句云一隣分占半山隈。宛然吾輩近日相從也。遂敬用其句而步韻。待朝奉呈。吾輩後生。鹵莽孱眇。不堪爲役於先祖。然追逐情好。不愧昔人。此亦足以自多。且吾輩後承。又能不失舊誼。卜隣源源如今日。則豈非天下之希事乎。敢以是爲祝。一隣分占半山隈。鞵印縱橫石逕苔。林杏君先三紀種。君素居八判洞。已三十年。 柴荊我後十年開。余築玉壺。亦已十稔。 浮生契闊休多辨。衰世風流有自來。兩祖監臨應悅豫。雲仍不替日相陪。</text>
<title>松石三絶句</title>,<text>屛去庭中列。惟存松與石。朝來倚檻看。不見風霜跡。小松未三尺。屈曲像龍起。憶我復何人。他年風雨裏。故人贈三石。東海携奇產。其一最難得。宛然具天眼。</text>
<title>與石閒詠月</title>,<text>皎皎娟娟滿天地。天無雲氣地無風。不知流照何山外。秖意專明此㵎中。空影然疑瀛海水。飄香茫渺廣寒宮。一年佳節中秋夜。問月停杯與子同。</text>
<title>數日晴佳。偶書所見。兼申別懷呈君受。</title>,<text>秋晴開氣色。高宇碧寥寥。山淨雨痕過。塘澄雲影消。荷移香與菊。蟲續語多蜩。此日聞君去。離情不禁搖。</text>
<title>述病</title>,<text>世間病種四百四。無病無痰而爲祟。痰是肺津滋榮衛。常時亦與血氣類。爲火所乘方猖獗。癃人殺人無不至。所以醫家有切喩。當時孟德身非二。他人百証且勿論。我生苦此自墮地。孩提患膿頷杯核。稍長傷食膈芒刺。二十三十隨年加。積聚窠囊常內奰。蝱與半夏服無靈。稜朮不售鵝翎試。四十之後轉成痼。况過五旬添衰悴。三月四月天氣和。小暑大暑炎風熾。一年除此百日餘。外體粗康內通利。淸酒將炙喫生冷。生冷是吾性所嗜。白露旣零金飈動。人言欲蘇我病自。直到明春淸明節。千奇百怪來相戲。如此年年作歲課。今年倍劇去年視。腿牽足麻行步倦。握固指酸不聽臂。失前遺後健於忘。包絡冲冲如驚悸。懊憹不已爲眩暈。兩目𥉂𥉂若霧墜。最是夜嗽人可堪。辛苦萬端不得寐。枕上自聽嘈嘈來。漸覺喘喘衝口鼻。大鉅相引不暫息。誰將綿塞喉門閟。蹶然起坐欲唾出。咯咯作聲氣力肆。氣摧力盡咯不出。脅坼胷裂眼垂淚。百般無奈不出何。性命眞如在造次。縱吐涎水滿虎子。寧破頑塊據贔屭。却將茶湯按奔突。干羽解圍差足譬。迫詰支吾天欲曙。百骸弛頹倒似醉。梨柿滿前看烏喙。問爾何與盛德事。不是元化試麻肺。定須長沙探金櫃。嗚呼二子不可遇。此生此世無穩睡。</text>
<title>論詩贈人</title>,<text>古詩如合樂。律呂相隔八。今詩多不平。應候吟蛩蚻。太和囿鳥獸。翔舞節鳴戛。微生苦草露。流商自噍殺。昔聖以爲敎。汚隆世可察。驟歌憂晉曠。止觀悅吳札。情性雖邇密。風氣彌坱圠。寄言操觚子。愼莫耽小黠。</text>
<title>不告</title>,<text>明月之明皎如燭。白雪之白淨於玉。五更睡起獨登樓。四顧悄悄延寒矚。淨者何因爲身相。皎兮勿愧通心曲。前有武鄕後長源。曁王文成鼎三足。商量中間幾個賢。不是乘啓是車屬。藐小猶能受明命。十死萬一慕芳躅。念念昭昭証明白。傍人莫問矢不告。</text>
<title>暮雪</title>,<text>山比瑤邱不可名。樹如金谷倍應明。年年賦賞溪村雪。辭竭猶餘未盡情。</text>
<title>次蓉城李天民懿喆</title>,<text>急景連風雪。寒聲起夕林。支離三月病。牢落百年心。酒馥通梅細。書燈照客深。論文忘夜久。捉鼻更新吟。</text>
<title>南郞久淳。夜次精舍壁間韻。余亦爲賦示之。</title>,<text>爾自嘉林至。朝敲隱舍關。獨尋冬後約。共對雨中山。冰玉須交暎。絲蘿本互攀。老夫狂喜甚。春物又方還。</text>
<title>惠慶宮挽章</title>,<text>慈情戀觀華。至樂在雲天。鼎汜朝龍馭。緱岑佇鶴仙。功留宗國大。德冠后妃賢。敢忘恩庥賜。於乎七十年。廞儀何日返。抆涕伏思之。誠盡离明攝。行餘英考知。艱憂終晛雪。神聖繼含飴。功德東朝筆。千秋卓不移。皇祖褒言不亦神。源高百行慶流身。果然佳婦仍賢母。是以寧王又聖人。長樂揚徽隆擬地。文孫篤祐降符辰。更看衣尺裁緦制。磐石緜瓜竟孰因。徽音緬想舊經過。至慟無辭矧敢多。倫性兩全斯聖已。滄桑百閱奈天何。虞嬪實贊重華攝。周雅先推摯仲歌。七十二年如一日。誰將彤筆畫羲娥。雲旌冉冉向汾川。萬姓環瞻一廓然。復土同封方魯祔。寧王定制自灤遷。連城柳色還春日。滿殿花光異卯年。月出衣冠隣健寢。惟三陟降慰終天。</text>
<title>贈元根赴任任實</title>,<text>汝本疎於治。湖南作吏新。絃歌寧有術。芻牧必勞神。事上恭非諂。臨民敬是仁。昔吾諸父覩。心法在淸循。</text>
<title>書便面贈桐漁李尙書 相璜</title>,<text>金玉不同章。蘭菊不同蘂。使物而有知。應復相憐已。君子重所與。尙友千古士。千古夐猶然。同時那不喜。大夫有令名。質文夙具美。孝友篤其原。忠欵著素履。立言妙一世。幹蠱王國紀。蘭臺昔幷武。高義感不鄙。情性殊所安。流通有至理。周旋三十年。敦昭無改始。阿好子不能。過情吾所恥。永念生季世。無事古道擬。惟有兩心照。庶幾淡如水。如今共皓首。不知誰後死。未死重勉勉。後人願式似。</text>
<title>種竹</title>,<text>盤屈龍蛇入土深。脩竿密葉儼成林。迎風夜聽玲瓏玉。布地朝看瑣碎金。繁族分形均苦節。高姿近道自虛心。渭川千畝何須羨。淇澳詩人誦德音。</text>
<title>石假山五古書。贈經山直閣。</title>,<text>累石像眞山。却向庭心起。隨累隨爲形。巖洞生造次。譬如畫物者。初但臨空紙。執毫想其態。現眼卽成指。佳卉種便生。小松移不死。幽處怳雲氣。蒼翠入隱几。我方托膏肓。朝暮對之喜。有客謂太拙。火速還剗毁。峻極不及檐。名山焉用彼。我笑如不聞。君自未明理。試見南山色。不在此窓裏。</text>
<title>春雨有懷</title>,<text>細和朝烟着柳枝。一年春意惹絲絲。渾因俗事無閒日。開遍庭花了不知。</text>
<title>次大隱樓軸中韻。呈海石金相國。載瓚。○幷序。</title>,<text>丙子初夏。元輔海石公。方遯于德隱之江墅。及健李相公與左揆小波韓公。同舟訪焉。竟日夜跌宕。相與聯句。志遊屐翁太史。賦近體。又次聯句韻以獻之。三公復相和成軸。甚盛事也。祖淳從海石公。求寓目公許之。遂要拚和。辭雖俚。公命不敢不膺云爾。渚上漁樵面不生。沙邊鷗鷺意相迎。公今欲把三公換。十里江山臥太平。波心收網夕潮生。樓底移樽霽月迎。五夜星文應有驗。台階光接壽躔平。扁舟三老溯淸風。大隱樓高杏浦東。人世閒忙朝野異。江湖憂樂古今同。亦知白鳥盟猶在。恐遣蒼生望遂空。孤夢直隨明月去。汀洲繞遍更簾櫳。</text>
<title>雨中</title>,<text>聲低聲急苦淋漓。三日靑山失不知。栽竹土鬆抽筍速。烹茶薪濕出烟遲。水田夏木王摩詰。淸簟疎簾杜拾遺。小閣沈吟拈彩筆。今人但擬古人詩。</text>
<title>次韓近之韻</title>,<text>誰不當年讀古書。自量何事聖賢如。且休恠我獨探虎。常欲勸君同捨魚。白髮無情人可怨。靑雲努力計曾疎。山房雨宿爐香燼。話及平生悵有餘。</text>
<title>寄贈關北按使李元汝</title>,<text>送君按北藩。周歲有四月。藩司盛繁華。百供無一闕。佳人妙竽瑟。健兒威旌鉞。况乃登樓望。川陸有超忽。衆情競就此。回翔樂閒歇。如何問來使。君獨改顔髮。良由經濟心。寤寐苦兀兀。制勝繹遠猷。蕆事無倉卒。豈弟雖神扶。菁華懼易竭。宿雨捲山椒。吟蟬厲淸樾。時物感中情。契闊增怳惚。德音不可忘。千里不可越。何當共摻手。歡言解酲暍。所慙嵇與呂。相思命駕發。</text>
<title>夜拈杜韻。與客共賦。</title>,<text>失學慚茅塞。傷時念棘艱。癡誰粘駐日。愚欲畚移山。詩語蟲同苦。顚毛葉與斑。星河橫耿耿。悄對竹簾閒。</text>
<title>次韓昌黎秋懷韻</title>,<text>少也未度力。狂圖千古凌。中年遂濩落。癡如秋後蠅。紅埃滿面目。識者宜見憎。鳳凰翔萬仞。燕雀巢檐稜。呑舟或困蟻。神物不可罾。嗚呼聖垂言。人各有一能。披書未罄卷。紙窓忽已暗。窓暗當復明。眼花眞可憾。花暈猶待拭。心雺瞰非瞰。繪繡文出素。玄酒旨在淡。至妙莫如拙。言傲意非濫。萬歲會有窮。窮則瞥䀹蹔。駿馬不常驟。虛舟不常纜。物物理雖殊。究竟一槩勘。曾聞石崇富。本無資甀甔。白雲飛南峰。黃葉墜西軒。勁飈侮蔑甚。上下劇逐奔。倚戶漫寓矚。默默忘晤言。忽見盆中菊。秀色當囪前。朝爲元亮採。夕代靈均餐。餐餐不成飽。誦古詩數篇。作者怳相對。不覺歲去千。胡爲詩上語。奇潔含辛酸。酸辛觸所感。不如置而眠。眠時神煕煕。薄愛羲皇年。鵷雛啄練實。鴟甘腐鼠乾。燕石瞞瞍者。時乃混琅玕。刖人泣荊璞。孩童攫黍團。借問老先生。夫子何所安。先生啞不譍。使我涕汍瀾。昨夢遇仙客。遺我盤中丸。倘將夢作眞。如馬脫覊鞍。</text>
<title>哭李尙書 冕膺</title>,<text>百身難贖昔人詩。和淚吟風豈我私。早歲圭璋廊廟待。晩來山斗士林推。雲空水落方眞面。虎逝龍亡奈此悲。秋日江樓扶病話。至誠憂愛上蒼知。篤行孤操衆所知。風流儒雅况堪師。承家冰蘗靑氈在。衛道滄洲白髮滋。涑叟指天曾列榜。坡公過海尙傳詩。如今萬事成灰日。窮鬼揶揄轉可悲。欣戚榮枯主者誰。公歸今日豈曾期。終拋聖代經綸手。但博湖民父母思。琴裏峨洋無好友。杯間啁哳有纖兒。寢門殘照呑聲罷。哀誄抽腸不愧辭。</text>
<title>斗室勸余塗窓。旣塗。漫賦古體一篇却呈。</title>,<text>自余入此室。千今滿八禩。南北七扇窓。初不易塗紙。塵煤經久濕。文理成黯紫。觸破但隨補。千創似疻痏。寢處慣其間。久仍忘陋矣。每値天陰時。烟霞生眼裏。字畫及枰道。歧分或疊絫。傴僂藉靉靆。辛苦堇辨視。故猶不自覺。秖道衰相耳。斗翁昨見枉。談吐正旖旎。忽然向窓哂。顧余以手指。公須亟改爲。麤黑何至是。知公平昔操。不欲近華靡。華靡固可病。光明寧不美。又恐人不諒。貽譏在布被。矧惟墐塞義。玆當冬令始。惕余聞之罷。致謝便長跪。豈無篋中儲。任他殆甚已。直緣性荒懶。圖慮不及此。感君言有味。心動口卽唯。但恨寒天景。妨功迫濛汜。耿耿睡未穩。却先高舂起。裁紙兼煎膠。奔走役僕婢。關關動樞響。旋旋灑淸水。去舊而卽新。皎潔勝紋綺。開闢固自如。宵晝判轉徙。朝暾適映射。玲瓏不可擬。旣復淨掃室。分序奠案几。高坐讀黃卷。了了細可喜。隔紗窺閤梅。歷歷數珠蘂。碁伴自外來。驚詫謂盡技。皁隷相竊語。劇怪公心侈。攲枕試靜念。擧此足題彼。小則譬人心。罔念暴棄恥。一日能克復。明命便顧諟。季路去佩猳。子隱爲名士。大而如人國。亂極必思理。政度盡疵疣。彝則將晦否。罷飮忽聞姜。斷簴遽見芈。風雷奮頃刻。百怪悉消弭。於乎二后勇。炳烺耀靑史。大抵塗窓事。瑣屑不堪紀。張皇况爲詩。多由習氣使。仁智有相近。裁擇待君子。搦管掃長幅。鬬奇誇弔詭。聞君酒向熟。倘不覆瓿以。</text>
<title>次小華李直閣 光文 詠斗室畫松便面韻</title>,<text>休論似否是爲松。游戲神情寫墨濃。筆下韓生無俗馬。人中蘇子卽眞龍。知君故有凌空意。愧我殊非出世容。歸去北山山㵎畔。寒濤起處共停筇。</text>
<title>過隣洞歸路。率得一聯云落景明山雪。孤烟冷草廬。天民勸足成。遂書此。奉呈石閒老友。</title>,<text>灣回溪上路。吟望緩驅驢。落景明山雪。孤烟冷草廬。誰家梅發後。前夜酒生初。隣叟呻疴久。非吾阻奉書。</text>
<title>楊津打魚贈鄭明府 漪</title>,<text>芳草連堤雨捲初。江雲漏日晩風疎。楊花渡口桃花水。一半金鱗是鱖魚。</text>
<title>次兒輩謾吟韻。寄菊隱。</title>,<text>花枝欲動草痕多。吹徹東風雨更過。野馬晴迷春郭曉。江豚夜逆海門波。行披白袷澄溪暖。坐捲緗簾碧岫峨。霧眼猶堪烟景對。驚人佳句奈君何。</text>
<title>夜集斗室屐翁成長句。題便面見贈。明朝和其韻。亦書便面奉酬。</title>,<text>庚戌其日丁丑春。穀雨應節飛蕭園。蕭園主人斗室老。精華燁燁貌溫溫。座上褎然屐翁李。文章餘事兼三尊。薦推煦陶如不及。寵諸損友屈駟軒。吾家名士有兩叔。竹里江右才且賢。寧野休休慕古態。葒館潑潑非凡鱗。天生荳溪對北海。荀家鳴鶴士龍雲。高樓日斜花枝近。風吹綠蟻沿綺樽。醉間磊落天眞見。將倒未倒羣玉山。畫箑聯題豈偶爾。序齒叩籌極歡然。屐叟于䰄復目動。三十六韻許䦰分。隣鷄喔喔燭屢換。相顧俱非少壯顔。未說餘生此會幾。莫負壺中酒一巡。壺中之期我爲政。問我是誰字士源。</text>
<title>和西園</title>,<text>臯陶擁篲掃。掃天有何道。安石捨妓出。出山爲小草。漁父勸啜餔。憫然三閭槁。侏儒短亦飽。馮唐材已老。悠悠緬千古。茫昧不可討。變蟄各以時。聞道莫如早。不朽自有存。金玉非所寶。</text>
<title>昔訓</title>,<text>聖人昔有訓。佞殆鄭聲淫。彼何渝薄子。鳥啾復蟲吟。際出禪革間。神州遂陸沈。誤世言猶輕。侮聖罪更深。巧舌雖如簧。終歸獸與禽。有虎當不食。士子肯同襟。我欲掩兩耳。不聞衰世音。</text>
<title>斗室見月寄詩。率爾次韻。</title>,<text>露頂松壇風拂鬚。歌殘如意打空壺。天時滾滾相推敓。人事紛紛孰有無。盆竹眼疎太生瘦。庭蕉心闊易爲腴。西隣老友呈狂態。月下傳筒筆勢麤。</text>
<title>讀泊翁長篇率唫代評</title>,<text>攪海翻江手段強。誰能八十此鴟張。劒南萬首差相敵。光燄猶應讓許長。</text>
<title>迎華亭</title>,<text>綠樹紅亭半夕陽。藕花無數號錢塘。行過萬石渠前路。水氣渾如八月凉。</text>
<title>華城途中</title>,<text>柳梢搖曳水風斜。綺堞丹樓漾晩霞。寄語分司勤護埭。先王不是愛蓮花。早稻侵黃晩稻垂。木棉莖短尙堪絲。向來霖雨緣何極。終是蒼穹眷孑遺。</text>
<title>重題安時赫赤壁帖 幷序</title>,<text>往年夜坐時。赫在傍。偶取禿筆。書赤壁賦與之。蓋不虞其莊嚴至此也。赫亦好事者乎。請更識如此。丁丑七夕。禿毫胡亂字塗鴉。此日重看拙莫加。多事煩渠裝褙力。恰如僧壁對籠紗。</text>
<title>秋日。同屐翁，竹石遊在㵎亭。屐翁以亭名命韻。共賦。</title>,<text>爲人性癖愛山㵎。不啻其口悅芻豢。况復邇來係仕宦。情同江湖處鳧鴈。朅向城北行慢慢。徐氏名亭聞曾慣。牛耳之溪亭下環。白石磷磷水及骭。森如戟攢又甲擐。道峯三角靑糾縵。山廚逡巡午飧辦。伏雌初肌栗駭綻。石上頹然解裙襻。娓娓笑語忘日晏。紅塵十里隔橋棧。天機淸妙誰復間。人生有知殊鵬鷃。百年圖名等夢幻。安得凡蹤自此鏟。永樂仁智無憂患。</text>
<title>夜長</title>,<text>夜長添漏水。人定湧樓臺。細箔微波動。枯林驟雨來。黃花催我句。明月勸君杯。兩地今宵意。迢迢不可裁。</text>
<title>小樓秋事</title>,<text>秋樓耐日尙如年。影轉庭梧晝闃然。閑閱道書慵更甚。自澆稚菊到堦前。</text>
<title>寫百筍與逌兒</title>,<text>滿幅淋漓寫竹胎。叢叢矗矗勢雄哉。題詩却與吾兒祝。一本苞成萬梃來。</text>
<title>和陶飮酒韻</title>,<text>淵明何許人。人人皆慕之。我亦具耳目。恨未生並時。秋暉凈山水。結廬適在玆。盛年逝莫駐。飮酒復何疑。豈無時殽美。螯當左手持。人受天地中。應識天地情。萬物循自然。其妙在難名。紛紛較利害。無乃忝所生。世譽不足悅。獨行非可驚。三杯適太和。大道以自成。醒者謂醉非。醉不謂醒是。我思醒得譽。無異醉取毁。底竟非存實。亡羊均我爾。不見掩體具。毳葛比羅綺。明月誰所作。皎然冰玉姿。吳剛復何意。夜夜斫桂枝。萬劫見如新。爲物眞太奇。對此不勸觴。有酒亦徒爲。㩳身願抱取。長醉以不覊。白髮鑷又生。紅塵撥不開。取我罇中酒。瀉我千古懷。古今非邈絶。化翁喜弄乖。桑扈或啄粟。鵷雛失梧棲。所以賢達人。長願醉如泥。平生任懶惰。十事九無諧。唯有蘊眞心。不作七聖迷。迷者卽自遠。何曾道迂廻。穹蒼詎無心。風雨愜有道。吹噓從草穉。成就及葉老。蚩蚩氓胥動。伊昔怨苗槁。寧測造化心。終然百穀好。君王致上瑞。蔀屋堆至寶。狂喜爲酣歌。歡聲散八表。林下雨不期。翩翩淸士至。雅吐揚芳芬。未飮心先醉。自擬羲皇上。寧安魯連次。依身道德藪。雲視富與貴。怡然且助歡。我有經春味。酒中常有祝。蔚然靑山宅。檐巢異禽菢。園交麏麚跡。隣人問奇字。女奴誦三百。六七長兒孫。鬑髭而頎白。此事諒不費。天意豈終惜。酒不生亦可。生可不飮得。養和莫此然。伐性良所惑。世情無古今。天時有啓塞。齊相解烹鮮。持醇定開國。褊迫恠三閭。獨醒懷默默。伊昔攻詩文。寤寐思造眞。同人謬見賞。往往推古醇。蹉跎衰境逼。苦舊不化新。六朝望已眇。况乃睨先秦。商飈動林顔。宿雨洗煩塵。露蟬厲淸響。停雲懷亦勤。秋思日邁深。杯酌聊相親。醺然對架書。解酲漱芳津。會心便叫絶。不覺遺簪巾。雖余鹵且莽。猶足知古人。</text>
<title>試筆漫賦近體</title>,<text>倏忽人間世。無端及孟冬。精疲知日促。髮短剩霜濃。鄕舍憑圖見。林朋待夢從。棲遲悲枳鳳。神變愧雲龍。散悶摸脩竹。忘年種小松。舊房垂紙帳。書帙漫橫縱。</text>
<title>夢問</title>,<text>對覺謂之夢。其故難究詰。似眞亦似妄。非幻亦非實。若是妄與幻。奚占凶與吉。若是實與眞。卽與覺爲一。華胥果何國。軒轅得資術。秦繆及趙簡。天遊何賴疾。尼父見周公。何無言語述。何能審不謬。殷宗肖良弼。玆皆古所傳。眞妄誰甲乙。或言晝結想。宵寐遇之必。或言其於覺。如影爲形匹。如我所思惟。其因亦微密。所夢或非情。不可想爲律。還有無夢時。非如影隨日。凡人應事物。心爲眼之帥。瞑則雖無見。而物自具悉。精神隨呼吸。倏忽有蓄溢。所以適萬里。身不離此室。所以十百年。閱歷頃倉卒。所以其作爲。如得復如失。覺與非覺間。理有通或窒。境由卽地生。情以本然出。我亦多夢者。願從聖神質。</text>
<title>對雪</title>,<text>綏綏乘雨下。丈尺表呈祥。玉美瑕生指。花明老謝光。定無如是艶。疑有自然香。賦詠橫今古。寧窺造物藏。</text>
<title>途上漫吟</title>,<text>秣馬田間舍。春山雨過初。丈夫耕白水。穉女摘靑蔬。勞作非無已。安閒自有餘。不知錦官廟。何似鹿門居。</text>
<title>火田行</title>,<text>崱屴高山千萬丈。絶巓處處燒痕上。健牛蹄怯耕不得。田叟携鋤日獨往。淸晨撥土到山曛。石多土少腫手掌。掌腫腰酸不自憐。但願投黍秋穰穰。去年上年雨水多。和土和苗一洗盪。力盡心摧天冥冥。匍匐歸來食拾橡。拾橡充食饑不饑。饑死饑活猶閒想。兩年欠稅徵白地。官庭限日逢笞杖。死是容易錢何從。啼啼無處訴寃枉。問汝胡不樂土生。忍痛年年斲枯壤。枯壤枯壤猶多黍。溥天何地無官長。</text>
<title>江行</title>,<text>江上靑山千萬重。春來雲樹倍深濃。如何脫却塵衫去。闢個柴門對好峯。岡坂漫漫草色齊。春雲黯淡壓韉低。孤墳尋到嗟何補。野鳥隨人寂寂啼。城頭一握去靑天。想像溫王定鼎年。地利應無今古別。人生堪愧小朝鮮。石磵泠泠客慮空。暮天徙倚曲欄東。平生苦欠看花福。三月春山無點紅。纜索聯舟下綠波。晴沙芳草夕陽多。人生適意應如此。頭白春風可奈何。</text>
<title>騎牛</title>,<text>森翠軒前野路回。烟霞不遣着塵埃。世人那識騎牛趣。秖道函關紫氣來。</text>
<title>拈荊川韻</title>,<text>逕松門柳儼幽居。因病生閑臥擁書。可笑山中稱宰相。寧期江上老樵漁。</text>
<title>黃驪途中</title>,<text>江淺舟人咨。路險車徒喘。替人擔我苦。吾道豈未善。野田綠蕪蕪。白鷺雨中立。見我忽驚飛。昔閑今何急。</text>
<title>紫浦途中</title>,<text>歸程纔數里。麥隴忽無風。碧草昏雲際。黃梅細雨中。我牛行甚駛。君馬步何工。津吏嫺迎送。沙頭已艤篷。</text>
<title>自梨湖溯楊花</title>,<text>鼓枻楊花去。微風一葉輕。捕魚元可業。結駟豈專榮。灘轉雨聲急。潭虛山色盈。忽看芳草外。飛鷺掠舟橫。</text>
<title>東郭路上口占</title>,<text>通雲橋上路。東郭門相直。安遣普世人。心心如此得。</text>
<title>路傍羣塚</title>,<text>纍纍皆相似。荒原自郭隅。誰能禁樵牧。無復別賢愚。</text>
<title>贈匡山元義民有永</title>,<text>露肘之衣墊角巾。雖然腹笥不隨貧。引錐自讀幾辛苦。下筆爲文能雅馴。時至沛應魚縱壑。途窮憐似鳥依人。相携此世如君少。靑眼朝朝每拭新。</text>
<title>石榴</title>,<text>珠粒輕明丹殼腴。何如橘柚產荊吳。評花夏賽鋪千錦。品果秋宜薦六瑚。任是楊梅還酢有。除非萍實豈甜無。請君熟讀扶南記。美酒盈盈日貯壺。</text>
<title>夾㵎亭分韻。得空字。</title>,<text>山房睡起眼朦朧。仰首持杯問化翁。自有三才及萬物。衆論每歸翁之功。翁何名姓年壽幾。耳目口鼻與人同。文章言語必可法。三敎九流倘皆通。我疑翁功向翁質。其言若屈我信蒙。翁若芒芒疑所對。雖衆所歸亶不聰。春夏秋冬天消息。生少老死人始終。有暑無寒豈天損。旣生又死非人恫。打花雨是潤蕊雨。開葉風還吹蘀風。前世誰修後生福。而今安在古來雄。松栢千年不改翠。桃李片時無留紅。疾之胡甚夭殤子。愛亦太偏富石崇。大人執德德宜一。君子秉心心宜公。我今半百又四齒。鬢邊二毛殊蒙戎。少無他癖老經籍。鉛刀忘鈍猶磨礱。名業縱媿耀靑素。仁智還能樂峙融。北渚溪上暮春者。惠好携飮看花叢。飮至方酣看未足。赤松俄過驅靊霳。張傘喫飯已堪笑。茅檐縶坐眞鳥籠。日暮聯鑣向何處。屐老名園山之東。淸酒將炙永今夕。筵几秩秩趨羣僮。忽驚吾宗大司馬。碧紗映燭跨靑驄。司馬英姿慣舌戰。萬騎馳騁皆騋駥。我昔偏師苦與角。紛然漢楚成割鴻。氣藪理窟開壁壘。三交再敵塵濛濛。此地相逢樂可勝。比爾干戈張爾弓。我本師心復信聖。不道翼翼與馮馮。天人之際窅難見。靡我夫子誰折衷。前有吏部抽眞髓。後有廬陵盱神瞳。具體顔猶苦孔卓。刪定書復殘秦烘。顔不及孟無是處。易完於書未敢悾。滕告異喩儘雄辯。六合不言卽恕忠。司馬掀髥動機變。師說百萬如詛訌。四座欣欣不厭笑。憑軾注目鬬虎熊。誰遣河魚入我腹。江翻海攪天地霿。歡娛未畢夜將半。四大倩扶歸悤悤。明朝霍然太怳惚。閒臥玉壺淸陰中。北渚狼貝東園病。輾轉思想心忡忡。苟從世論尋端緖。緣翁狡獪欺人工。司馬每遊誇見護。身無疢恙晴暉曈。我試一遊雨兼病。何負不肯少帲幪。不恒多私乃如此。翁乎翁乎何瞢瞢。我本辭拙性無諂。只要明白承皇穹。我訊止此翁對善。願奉此杯翁腸充。不然遁辭但饒舌。我有靈心知所窮。山林肅肅人悄悄。陳辭竦仄立鞠躬。良久無覿復無聞。翁乎翁乎眞啞聾。乃知陰陽肇判後。卑者自卑隆者隆。人處其間自蠢蠢。則百爲壽可憐蟲。此物何干上帝故。多煩明命制嗇豐。有天則雨身則病。此理難誣三尺童。人事不過自然爾。恰似回飈轉枯蓬。我飮我酒樂我樂。不惜日費三百銅。山顚水涯托性命。三春百花九秋楓。優遊直到雙脚直。聊與諸公遞郵筒。歌罷陶然出門望。花落鳥啼但碧空。</text>
<title>送趙胤卿 萬永 書狀赴瀋陽</title>,<text>王都一千里。西直鴨江水。過江四百程。卽是瀋陽城。此行視燕薊。半猶跂不逮。君辱乞贐言。我將何所論。六月方霖澇。兩嶺茂樹草。畏道祝平安。知君行路難。衍水聞嗚咽。石門望曠闊。憶我昔遊時。知君胷次奇。質舘憑傳語。野坂不知處。當時事傷心。知君灑淚深。諗君詞止此。那堪慰行李。臨歧更踟躕。歸來雪載塗。</text>
<title>淵泉叔從余借甲冑。又云紙乏。家人索一張不得。應率賦呈。</title>,<text>淵泉大司馬。靑雲旣身致。德崇名自盛。慮不及貨利。摠戎借金甲。臨池無白硾。此事人所恥。公獨笑之咥。西山朝看氣。北㵎夜扶醉。天放也如此。何物爲其累。我世傳淸白。於公信無愧。</text>
<title>酒留菊隱 菊隱李生。每至余室。不肯久坐。飮之酒而賦詩留之。</title>,<text>菊隱詩人貌俁俁。不向公庭張萬舞。力可材官拓彊弩。不肯甘心事弁武。胡爲齷齪冠章甫。米貴長安但受侮。無食每用書充肚。有衣纔得褐及股。抵死荊圍喫萬苦。苦博上舍生名取。上舍生豈持門戶。五十莫養八十父。嗟哉韞櫝不售賈。下筆千言將何補。譬如一生人喜賭。賭技轉妙家轉窶。况復嗜酒氣麤莽。海內兄弟天地宇。北踏冰雪幽燕土。東觀日月鯨鼉府。歸來寂寞理菊圃。囊藁笥墨破壁拄。昔我傾蓋恨晩覩。十年契好忘賓主。謙光自與籍湜伍。夸言推我今韓愈。幾回盱衡論今古。有時促刺訴肝腑。我亦於君默已詡。高顴危準皆媚嫵。但願日日首相聚。談笑之時無子午。君心難縶似活虎。一俛六合已再撫。來如被差去如怒。不是顚風是驟雨。一旬對面秖三五。嗟我索居增鄙魯。睡起朝暉明雪塢。紙窓氤氳暖細煦。細煦入梅珠可數。疎香淸境神相迕。悄讀離騷苦訓詁。博山無復裊靑縷。起援綺桐調宮羽。誰與聽者殊踽踽。忽驚跫然響庭廡。君從何處來傴僂。未見君前思長窳。旣見君後興便鼓。喚取龍池宅中酤。輕霞繞杯光酥乳。雖無鳳髓與麟脯。冰江擊鮮雉離䍙。非故贈君伐性斧。愛汝碨礧絶酸腐。百年倏忽騁䯀䭸。不樂幾何註鬼簿。我自有物散阿堵。吸盡升斗至區斞。靑眸促膝揮玉塵。歗可以歌呻可瘉。飮者留名須力努。儀狄非辜疏神禹。莫便拂袖使人憮。甕間臥作畢吏部。我不詛君出童羖。欲歸當令我觴吐。且倚錦屛彩筆竪。爲君八叉賦杕杜。</text>
<title>江游。同竹里，江右，淵泉三叔。北海趙侍郞 鐘永 西漁賦。</title>,<text>水舍晨鷄喔喔鳴。舟人共語早潮生。此身已臥滄江上。回笑從前坐羨情。</text>
<title>翌日復泛</title>,<text>積水連牕曙。虛明切素襟。兩儀元一妙。智者亦仁心。澹澹流何極。蒼蒼望却深。昭文閒不鼓。誰與爲知音。</text>
<title>宿石瓊樓</title>,<text>荒絶石瓊樓。雜坐忘主客。飛泉東北來。噴薄穿疊石。山雨暗谷口。午饍遂兼夕。明年復此會。應喜醉墨跡。倚欄對逝水。潛悲百年客。萬劫閱遊人。誰能頑似石。雙笳侑美酒。可以娛此夕。不知畫圖中。堪着少文跡。人生在世間。往來均是客。移文作已煩。况乃復勒石。山水亦虛名。歡笑卽吾夕。日日溪頭沙。生滅幾鞵跡。</text>
<title>次斗室咏荷</title>,<text>春光廻笑爛霞蒸。淸水高花暎碧層。敷座莊嚴元淨體。涉江被服又修能。露垂瓊珮䂓成月。秋染紅紈炯似冰。四出休論玄圃樹。萬枝差擬廣陵燈。</text>
<title>送李葒館侍郞覲浿營</title>,<text>父作平安觀察使。兒爲奎章直學士。昭代名門森相望。福祿君家誰復似。兒行覲父諗暇沐。滿朝那不共羨美。官道迢迢沙峴西。西風吹拂浿江水。已將綵服問溫凊。旋隨鞹鞃行邑里。王儉繁華未重論。卒本名勝定其次。最是鐵甕城外山。旣秀而深雄且峙。妙香名義不可思。福地洞天莫殫記。黑頭瓌遊愛吟詩。筇屐應嫌淺處止。龍武軍營月如晝。羣公置酒賀行李。手中便面索我題。醉墨淋漓灑摺紙。自從劇盜亂天常。風行草偃非昔比。懷保勞來在淸嚴。如今始得良刺史。刺史之兒亦時宰。風流可但寄聲妓。此日榮耀心自知。佇聞令德昭遐邇。行矣輕重係朝廷。西人拭目君父子。</text>
<title>論文示天民</title>,<text>問余以文道。爲君告始末。古之有意者。嗜書急飢渴。六籍先飮河。九流次祭獺。理亂世音辨。哀正人事括。千古訖領略。百家恣探撮。然後敢學爲。大抵主辭達。殷周溯灝噩。公穀參何曷。吉凶象有著。興比義可掇。莊騷追神變。左國思榮割。韓由孟轍蹈。柳自馬覊脫。二子擅千長。工妙造化奪。行者舍康莊。尠不憂疐跋。勸君此師法。法中有死活。</text>
<title>次蓮社韻</title>,<text>柴門悄悄向山開。㵎水潺潺繞町來。閒讀道書棲靜室。醉拕隣友上層臺。百年俯仰身仍老。一氣蕭森秋自廻。籬下已栽徵士菊。窓前須辦右丞梅。</text>
<title>西園屬目有感</title>,<text>榴殼明紅榴葉黃。牽牛蔓綠子玄蒼。染工誰似秋風巧。吹向騷人又鬢霜。</text>
<title>老去</title>,<text>老去多悽愴。非關近死然。詩書違宿志。名業媿時賢。返少應無日。憑生豈識天。西風吹短髮。凉雨又燈前。</text>
<title>謾詠</title>,<text>初心管葛未全非。晩計農桑亦已違。他日誰看東國史。可憐生死九夷歸。</text>
<title>壺中秋晩</title>,<text>茅堂竹室坐來淸。指點溪山始有名。却覓松蕈勝紫蕨。旋炊秔飯憶靑精。閒雲自解穿林到。幽㵎時看落筧明。秋晩壺中饒好事。曝書曝藥遇新晴。</text>
<title>頌酒爲石閒</title>,<text>馨可薦神明。薄亦勝茶湯。知君旣愛酒。寧不勸滿觴。家人釀杜鵑。秫麯依古方。三七畢醱醅。坼泥酥酪光。輕輕泛素蟻。風味不可當。絹帒濾其淸。夜槽春雨長。綺樽盛瀲瀲。百花讓其香。其香撲人鼻。其冽滌人腸。雖有不飮人。焉得不少嘗。况君鯨吸者。久渴思欲狂。吾園羅卉植。周遭依粉墻。爽氣接西山。淸風來北岡。中有老梅樹。布柯在壇傍。綠實圓更磊。仰視如明璫。其下繞芳草。偃息不用床。不醉復何爲。請看此飮塲。</text>
<title>早起見山雪戲吟</title>,<text>山與吾顚一色攄。相看卽可兩無疎。春風吹後山還黛。秖恐吾顚冷自如。</text>
<title>放慵</title>,<text>且休簪笏趁晨鍾。山屋吟疴寄放慵。此日衰形悲櫪驥。當時妄計補山龍。雪連委巷無深轍。風落疎籬有遠峯。稍喜雙梅相次萼。熏爐紙帳可殘冬。</text>
<title>斗室昨疊前韻投示。蓋喜水仙出芽也。僕與斗室。生年癡長一齒。水仙之芽。其出又遲一日。輒又續貂。恭俟斤政。</title>,<text>花亦如人可不奇。芽生次第序相宜。開應一日吾差早。降以連年子偶遲。秀色去雕荷共淨。同心爲珮蕙交滋。却看盆水涵淸鏡。都遣芳根混鬢絲。</text>
<title>己卯元月三日。書囑晩悟老人。丐仙料。</title>,<text>三品四百種。甘菊是名藥。服食無所忌。明目而淸膈。老去轉思深。延年非所樂。但願對黃卷。不被昏花隔。夜來檢本草。奇方不勞獲。知君籠中貯。應自刀圭適。莫惜盡情取。吾詩正相直。</text>
<title>齋宿慶煕宮內閣。謾賦示檢書諸君。</title>,<text>雕堂闃寂似仙扃。三日齋居愜性靈。步倦林腰班細綠。吟巡檐角屬遙靑。微風引睡茶俱熟。麗景消書飯始停。但得淸閒如是了。衰年何必入山名。</text>
<title>朝退過舊闕</title>,<text>宮柳迎暉拂陌塵。御溝流水動金鱗。東風一夜吹殘雪。洗却春山繞郭新。</text>
<title>次逌根足夢作韻 頷聯用夢句</title>,<text>溪畔沉吟似覓春。林間悄坐豈逃身。果然流水成何事。秖是飛花不近人。浮世誰曾分夢覺。餘生君可息貪嗔。山禽啼了山逾靜。日遣形神兩得親。</text>
<title>聞李甥穉圭手種花樹。用韋蘇州韻賦示。</title>,<text>條風動靑陸。土脉日以疎。時雨過前宵。生意含蘼蕪。聞君職事微。林樊閒自如。方冠領小竪。播植戒鍫鋤。十年亦未遠。劬力計非虛。請看綠陰成。爲君輯藝書。</text>
<title>橋上。望見李甥穉圭種樹園中。歸而賦示。</title>,<text>喊喊我車轍。轉入苑橋口。擧眼屬前林。政君屋後阜。忽見三五輩。散步上先後。就裏戴冠者。知應謂我舅。顧眄若指麾。周行垣左右。却有露䯻漢。躬腰復俛首。兩臂屢下上。頗似析薪槱。空林宿草際。豈有物拾取。意者急籬材。掘土移梓柳。所事雖未辨。但覺饒閒趣。君自立高處。亦復見我否。</text>
<title>山館與諸生共賦</title>,<text>枕是槐根石代床。閒披經卷靜燒香。烟霞此地眞成癖。歲月餘生若可忘。雜坐爭於煬者席。無巡亂似野人觴。坡翁自遠紅塵氣。寧待田婆悟夢塲。萬轉千廻不出門。似將終老此溪村。樓中愛睡雲爲伴。石上忘形鳥代言。食實梅從今夏分。成陰楓過去年痕。哦詩取醉還多事。日見山童洗硯樽。</text>
<title>疊用前韻</title>,<text>山躑躅開紅暎門。水楊柳暗綠藏村。此間寂寂成高坐。玄解融融在不言。萬物應忘天地力。羣書自露古今痕。豈能飮者留名獨。至竟疎襟托酒樽。呀然坡脚住成門。楡樹參雲獨出村。靈境千年神有待。名泉一派玅難言。斲林還我靑山色。掃石留他紫蘚痕。蒼潤坐來添小雨。重携騷客整芳樽。</text>
<title>雨夕。與李檢書煕耇，李引儀明斗。共賦。</title>,<text>老有因文悟。應須作事眞。古今無異路。天地但生人。已甚懸陳榻。堪咍效郭巾。諸君逢雨夕。情話剔燈頻。</text>
<title>僕上年丐竹數根。種於南牕之下。經歲而茂。脩竿密葉。儼然成林。心喜欲賦。久而未就。是日新晴。偶閱擊壤集。有高竹八首。遂縱筆次其韻。非曰能詩。聊志愛竹之心。與凡同嗜者看。時己卯五月二十八日也。</title>,<text>藝竹南窓下。土肥宜厥生。筇高搘檐上。鞭長循砌行。不過方丈地。深綠已許明。乃知王子猷。了不異人情。竹生異凡靑。疎少亦孔幽。經歲况成林。朱夏疑淸秋。起居於其間。嘯傲爲風流。誰能工述作。佳景爲余收。疎懶習如性。百事居人下。何緣解愛竹。此心堪自詫。餘者固無論。知音又何謝。默默期歲寒。欲忘不能罷。猗猗百十竿。一一含高淸。微風時動之。相切爲玉聲。旣雨晴亦佳。蕭然非世情。雖有忮心人。見應消不平。高柳鋪爲障。圓松擎作蓋。二者雖所欣。曷如此君對。動靜合淸眞。無語有神會。譬彼籬下菊。獨爲徵士愛。倚欄弄叢玉。緬惟丐植初。初只兩根得。猶遣吾顔舒。蕃茂直如此。分人今有餘。此意欲相値。不論金萬銖。寥寥天蓋高。立不離頂上。西南利攸行。復能知所向。不見常鄙吝。望之卽幽曠。心乎有敬慕。何啻貴公相。爲節信挺然。生不以掩葉。肯如閒卉木。詰屈自芽甲。晨興諷千回。夕來行百匝。何妨死埋此。欲借劉伶鍤。</text>
<title>栽竹。了次韓吏部詠筍韻。</title>,<text>湖郵烏竹至。手植逼庭軒。築杵纔封密。披襟已滌煩。參差行部曲。羅列擁兒孫。地理占依石。人勞息去盆。生均符近遠。態異割晨昏。苦節凌霜厲。虛心就日溫。拊疑玄玉削。攀欲碧霄鶱。培壤功常見。澆泉妙獨存。萌抽方似束。包絡定窮垠。淇澳寧專美。吳傖詎妄言。辰宜追舊斲。丁可護新根。肉厚應供笛。叢稠亦壯藩。蔚斑窺豹變。蜿委效蛇奔。恨結臨無水。癡思布滿園。烟霞增秀色。雨露積洪恩。萬尺摸須絹。十尋咏在垣。淸奇傾檜栢。澹泊猥椒蓀。漏月知中夜。干雲候上番。名高松並立。材適荻何論。正喜當牕穩。居然破塊繁。竿脩堪繫釣。笋細奈違飡。琅爾環鳴屧。森吾戟樹門。風梢憐夏拂。雪葉想冬掀。篾子休來覘。槱童敢折髡。深深留醉睡。落落淨詩魂。愛好情忘倦。相看自出暾。</text>
<title>夜吟示菊隱</title>,<text>山雨凄凄山木深。簾間燕坐夜凉侵。甘酸啼笑紛紛事。三十年來始識心。待月應須到夜深。恐君先被睡魔侵。雲興雲滅秖俄頃。特地空明見我心。未始西軒坐不深。每憐人事日相侵。三宵却枕寒泉臥。勝向如來一懺心。</text>
<title>石田茅屋歌。戲贈金生天叙。</title>,<text>山蹊犖确牛蹄缺。一畝一日耕未訖。草廬蕭灑八九間。身兼妻子容槃桓。耕有訖時種有穫。槃桓足處豈無樂。勸君及此少年時。占個巖壑討便宜。切莫彷徨城市內。名利無當恨鬢絲。</text>
<title>贈金宇夏</title>,<text>已証詰朝飮。猶嫌餘夜遲。小亭臨別界。良讌及芳時。愛汝胷無芥。憐吾鬢有絲。新交元莫樂。苦癖况能詩。</text>
<title>次李子田韻。同寄淵泉族叔北漢煉藥之所。</title>,<text>名山修寶劑。法火調靈液。九年再奉旨。不奇我公跡。秋深雲臥冷。天近沆瀣積。小別及七日。衰顔應返澤。欲從匪道遠。悵望憂思劇。</text>
<title>送殷山縣監朴公益 來謙</title>,<text>去年風動繡衣聲。今日翻看五馬行。澹澹亭前秋水在。會敎人比使君淸。</text>
<title>華城</title>,<text>霜落郊原百稼同。晴收銍秸四隣通。天心眷眷仁無外。民力勞勞利在中。樓號新豐逢樂歲。堤成如意見神功。度支經用從今足。無復詩人賦大東。樹密龍珠寺後峯。寺藏不見但聞鍾。天回鑾蹕開三界。地與珠邱隔數重。法力其能資國脉。緇徒謾自習軍容。前溪水漲無人渡。記得禪牕午睡慵。不憚征塵上客衣。離家三日便忘歸。秖緣長路看山好。自是平居出郭稀。殘照鴉棲紅葉動。遙空鴈盡白雲飛。行携物色催驅馬。十里鋤村興莫違。</text>
<title>過李友新老 在秀 鄕居</title>,<text>斜日黔陽縣治西。連山雨氣尙凄凄。見愁轍陷逢新潦。聞怯橋崩漲舊溪。寥廓心隨霜鴈擧。間關行趁暮鴉啼。亭臯葉脫秋陰逈。幾度回頭惜解携。官道秋泥信馬回。愁情強借野酤開。黃花處處迎霜發。白鴈時時拖雨來。豈有文章藏石室。眞無功業畫雲臺。百年齷齪餘絲鬢。拋擲初心亦可哀。</text>
<title>過牛陂二憂相國故亭</title>,<text>先憂後樂寓斯亭。山淨江空地亦靈。何事殘秋客過日。滿籬黃菊鎖塵扃。</text>
<title>衿川書院</title>,<text>黔山磅礴大江濱。此地生公信有神。文曲星精驚遠使。高麗氣數係宗臣。千年香火英靈邃。百代威名竹素新。自古才難今更急。扶持安得借斯人。</text>
<title>望讓寧大君祠</title>,<text>可與顚狂可與淸。浮雲千乘自純誠。生爲東國閒公子。死逐西方古佛兄。天下應多王季業。人間秖少伯夷名。夕陽無限荒坡路。遺廟丹靑照眼明。</text>
<title>重遊奉元寺</title>,<text>回頭三十九年空。驀地重來似夢中。舊識惟餘黃面佛。同行皆作皓鬚翁。槲林長矣江沙隔。松筧依然石砌通。恨未曾留題壁句。如今好見碧紗籠。</text>
<title>又與諸友共賦</title>,<text>一去無還並逝年。房中不見舊棲禪。如何未悟前塵妄。又與新知種惡緣。英豪自古法門依。難道荒塗失所歸。紫陌瞢騰連我是。儒冠多少愧僧衣。白雪人烟合。靑山道氣通。新遊寺舊在。往事水流空。地下誰從晤。樽前淚不窮。忽驚魂入夢。樑月曉朦朧。此僕遊奉元寺作也。同遊者趙君素，李叔嘉，金明遠，兪子範，金士精，李文五，李士昭，趙士顯。皆和之。越一夜。子範夢與李兄伯古氏。相晤如平昔。李兄曰。汝輩之遊。吾已知之。汝輩之押通字。豈能如此乎。仍誦云白雪人烟合。靑山道氣通。奇且異哉。李兄之墓草將宿。而其英爽不泯。猶復眷戀吾輩於冥漠有無之中耶。自不禁愴然而感。潸然而淚也。且同遊者多矣。子範獨能夢之。亦可見其襟懷之虛曠。僕不忍歸其夢於幻妄。旣錄鄙作。又識此以贈君素。君素深於情者也。必能知是夢之非妄。此識之不可無矣。</text>
<title>送孝田宰天安</title>,<text>念我曾無得意時。紅塵白首轉堪悲。自從結個芳隣約。四老燈前蹔展眉。</text>
<title>送三行人權景羲 敦仁</title>,<text>衰年不禁意飛騰。萬里君行我亦曾。贔屭燕山眠處雪。嵯峨遼水飮餘冰。梯航遠俗殊觀得。王霸雄圖古蹟憑。四海彌天樽俎裏。賞心勝似上元燈。</text>
<title>梅下共元，李二生。次山谷韻。</title>,<text>窓外三寒還四暄。室中一榻復雙樽。龕梅着雪當殘臘。椽筆題詩限七言。敢擬文人誇識路。多慚才子辱登門。淸談細酌渾忘倦。不覺林梢夕照翻。</text>
<title>春夜宿玉壺精舍</title>,<text>不寐春山夜。茅齋月滿庭。莎光澄露砌。花影宿雲扃。寂妙心同化。凄淸氣自醒。知渠堪解賞。恨未共來停。</text>
<title>寓吟</title>,<text>白雲白於雪。碧霄碧於水。聲臭旣兩無。形色從何起。悠悠復寥寥。積望但如彼。有時而不者。又孰主張是。並雖非天故。非天亦曷以。</text>
<title>春朝漫吟</title>,<text>花枝不動露珠團。簾閣朝暄散宿寒。最愛碧梧經歲色。綠沈槍掣過闌干。</text>
<title>春雨有感。次宋人韻。奉呈斗室。</title>,<text>春風惻惻春雨細。春晝無人小窓閉。抱書自睡睡自覺。枕痕印頰唾涴袂。生不濟事豈相瞞。死難捨愚惟長計。人生役役期百年。百年之後敎誰繼。忽憶黃驪江上路。無數靑山似佛䯻。此間如有葬我地。眞成兩棄君平世。</text>
<title>寄石閒捕魚舟次</title>,<text>居然契闊五經旬。佳句吟誰與訂新。花事虛期隣舍酒。山遊又謝去年春。鷄鳴風雨懷君子。魚忘江湖似至人。無限閒愁消不得海。門芳草正傷神。</text>
<title>李郞肯愚將遊嶺南賦贈</title>,<text>隔江不見尙勞哉。嶺外睽分作底懷。瓜葛未專靑眼許。菁華欲盡白頭催。行邊雲樹迷千里。別意春燈湛一杯。鄒魯遺風言此地。知君講習足成材。</text>
<title>內舍重修畢詩以志喜</title>,<text>經始成之摠五旬。雖然仍舊亦維新。衛荊元足居完美。張老還應頌奐輪。樂與寡妻商晩計。剩留餘地待來辰。携書每向隣家宿。三十年前似許身。</text>
<title>四月十三夕宿壺舍 幷序</title>,<text>是夕來遽。只兩傔從焉。邀君素。辭以持齋。入夜山月如燭。少憩疊雲樓。徐步松影下。意甚悠然。顧無可與語者。遂返室。張燈。酌兄弟井泉。和蜜與松花飮之。甜香沁肺。案頭抽一軸。乃石閒去年除夕。寄兒子元根絶句也。披覽已不覺悵然於心。蓋石閒隨逌根遊平壤。而元根自海西。往會其兄計。大家跌宕。歡讌於名勝之地。惟我獨不能致身也。於是磨墨。伸紙信筆步韻。爲序其實。我有玉壺舍。往來如逆旅。去冬曾幾何。今節已屆暑。比隣老詩人。遠遊大同舘。寧知今夜月。我來山舍看。前巷趙夫子。持齋耐寥寂。相邀不肯來。送敬惟山僕。境是然而然。詩惟不得不。停筇倚老松。低枝雲共拂。山月逈無翳。如對于䰄客。一行苦作吏。春盡音書隔。日出則還生。幾多難平事。寧知臯與夔。不懷巢許志。山屋隔更鼓。夜分依月轉。多事嶺頭雲。無心猶百變。林燈耿相射。村舍如窮鄕。夜深聞洴澼。山意增淸凉。誰子卜於昔。逍遙吾自今。淸溪抱碧巘。悠悠天地深。曉月掛西峰。峭壁如凝霜。將心自勸意。光輝永無忘。抽架得長幅。雙眸分外明。此老雖酣酗。苦唫多正聲。在磵寤歌獨。飮酒旣多又。自笑詩不羣。狂態發其舊。</text>
<title>石閒有書。道元根願解腰間墨綬。歸閒田讀十年書云。戲賦絶句。反其意。蓋亦寓勉也。</title>,<text>閒讀十年言固善。言猶外耳事方眞。若將過往思來者。未宦曾如已宦人。外事豈能移所好。立心隨地最要眞。焦勞孰並田家作。尙有朝耕暮讀人。</text>
<title>玉壺夜聽風雨</title>,<text>不寐中林萬竅囂。空階聽滴更寥寥。南風吹急疑山徙。東海愁深覺夜遙。謾有園亭通市陌。那無筋力給耕樵。年馳日邁從君輩。將酒論詩送暮朝。</text>
<title>伊川倅柳和之惠石鼎。遂次退之石鼎聯句韻以謝之。</title>,<text>伊川柳府伯。貽余資飪烹。瑩瑩次玉質。硜硜蓄磬聲。妙理配坎离。允德叶元亨。想像巧匠斲。定使山神驚。制度尙古奇。磨琢彌堅貞。銅斗品相等。瓦樽名敢爭。今看似蟹匡。昔譬謬馬纓。外貌有凝重。中心無不平。除鑽生罅隙。若鏟落牙萌。設耳非爲聰。斂足勿憂傾。色自帶蒼潤。氣常含冷淸。型範恰中䂓。接受宜戒盈。篆以饕餮形。紋如苔蘚成。代器貯乾濡。比礎驗雨晴。奚令松冠戴。端合鐵脚撐。鉛汞漫安爐。山川誰煑鐺。染黿休動指。養龍差號坑。材餘渡佛船。狀肖浮軍罌。便腹肯相負。隻手猶可擎。語功參媧鍊。調味適殷羹。厝必審安危。問寧及重輕。吉終食雉膏。蠲矧供粢盛。烟試藍田出。雲覆泰畤橫。耿光敲蒸噓。暗籟瀉沸鳴。饛飧見有實。烹魚懷至誠。用苟盡爾才。美應厭我情。水先涇渭辨。火貴文武幷。敦匜斯風下。炎凉却露呈。翫占逢金鉉。延壽邁籛鏗。百朋寵踰分。三復喜難名。室坐長摩挲。巖棲亦掣撜。久已炊黃粱。會須餌靑精。臨風誦嘉惠。爰賦石鼎行。</text>
<title>贈明遠天民義民</title>,<text>石閒愛進杯中物。門前草色如仲蔚。蓉城音好能楚聲。百篇口誦無一吃。匡山介性如於陵。以書爲糧不事乞。三人者非凡鳥羣。誰使翩翩入我罻。竹房梅屋夜繼晷。驩然詩筆與談拂。忘形忘齒得天倪。古云神交今髣髴。余亦胷間有靑霞。爲君朝暮吐鬱鬱。望中多少春山色。安得相携謝簪紱。</text>
<title>次泊翁韻</title>,<text>山氣蒼蒼日色沉。更無車馬到中林。鳴蟬似引登高興。棲鳥時窺習靜心。往跡糢糊春夢散。眞交次第九原深。長途力盡流光促。胡不歸歟驪水陰。</text>
<title>直廬苦熱。答朴學士眉皓 綺壽 見寄韻。</title>,<text>萋萋忽散露杲杲。牲幣無靈亞卿禱。直廬庳隘不見天。一日便添一日惱。氣歊炊甑坐其中。頭也涔涔心焉擣。百方思救救不得。與其湯旱寧堯潦。潦亦前年所已經。民命幾令不重造。萬物瀜解欲混沌。曷若有形而乾槁。旱猶有滓澇無滓。此諺久傳農家老。矧今農情日入聞。雨暘西南均五道。東北畿甸雖少愆。料度不應遂無稻。一霈倘能及此時。農憂暑苦當並掃。不然不雨但淸風。定使羣生得暫好。所望非奢亦非難。天公不肯諒幽抱。汗濕蒸薰化紫苔。遍體粟發如滋草。太官冰漿縱時霑。點雪洪爐沃便燥。發狂欲叫又不敢。解拋衣帶謾顚倒。却願驀然生羽翰。高擧江海俯浩浩。復願精誠似烈婦。霜飛凜凜感蒼昊。兩莫能遂出下策。錦城不如還家早。迫窘懣煩訴無地。強向文房喚四寶。胡亂寫罷苦熱吟。狂譫不合存其稿。</text>
<title>偶題</title>,<text>寥落樓居似佛天。燒香不省是官緣。溪流濺濺寒沙出。山葉離離夕雨懸。自有枯棊當寂寞。如無馴鶴絶周旋。此間曾着人多少。消受還能箇箇然。</text>
<title>詠史</title>,<text>諸呂豈叛者。朱虛自爲兄。韋臯挾奸閹。八賢蒙惡名。釋印如擲塊。漢朝誰弄兵。疵政一時去。唐社寧危傾。功名信難處。眞假常易情。鄒叟善讀書。數策取武成。借問談玄士。何術補邦家。腥塵滿天地。赤縣似裂瓜。一片江隅土。時鳴井底蛙。凄凉六朝間。過鳥更飄花。置置不須道。使我長發嗟。</text>
<title>倚樓</title>,<text>檻淸離地逈。窓豁納天多。縱欲早眠已。其如新月何。微凉生竹語。遙夜靜簾波。自古登樓感。逢秋抵不過。</text>
<title>次蓮社韻</title>,<text>萬事盈虛只管天。蕭蕭鬢髮感流年。頭顱已判無須卜。心跡相違孰可傳。秋意潛歸楓葉裏。雨聲疎到菊花前。悠然倚杖溪扉外。緬仰當時子在川。</text>
<title>贈石閒</title>,<text>君猶安茆屋。無屋竟焉哉。永念寒儒狀。應稀故友來。解衣看着罷。呼酒進斟催。卽可忘冰雪。休辭數賦梅。</text>
<title>梅下</title>,<text>夜冷山牕篝火殘。梅前耦坐嗒相看。問君暗聞生香未。覺不分時義更難。色觸都無一點塵。生來難作鼻觀珍。天寒歲暮深深坐。緬憶當年泣素人。一枝橫出碧紗痕。輕雪疎疎朔吹喧。看道冰淸秖熱眼。元來崑玉自然溫。佩玉之儺巧笑倩。展如人也靜其姝。相逢邂逅于林下。一束生芻願秣駒。新枝逬直舊枝斜。竪倒生生次第花。一自樂窩觀占後。眞成象數大方家。</text>
<title>陪扈郊舘馬上喜賦</title>,<text>天時人事本無違。比日陰晴驗不非。客使庭臨先雪至。君王郊餞贈春歸。尋常莫認流行運。冥漠猶存斡旋機。更卜明朝黃襖出。八方寒士尠裘衣。</text>
<title>元朝</title>,<text>此日君言太可憐。悤悤隙駟一周天。縱令重見來辛巳。猶比唐堯减兩年。盡歲憂愁不展眉。云胡餞舊却凄其。可憐甲子重回日。應是兒孫話祖時。</text>
<title>竹里叔。示和經山學士次斗室太史別香山詩韻。喜其醇眞。率步成之。乞同藏山寺。</title>,<text>山兮山兮。袤橫千里聳萬丈。不藉夸娥之肩巨靈掌。名以妙香亦異哉。非色非相非取象。有神人生檀木下石窟中。厥妣云熊尤惝怳。至今檀木森成束。土人取材如府帑。西遊之子登絶巓。捫歷參井之嘒。呼吸沆瀣之爽。余自少年仕宦日。此地常願作官長。思爲仙區飽看之。不在屋潤兼身養。種種宵寐渡水。精發爲夢夢因想。經山容易爲主人。竹叟斗翁踵豪賞。等是騷人結山緣。余獨胡爲難天上。去年經山寄全圖。手披目動神愈往。今日復讀三傑作。句語恢奇音渢泱。璚林繡壑雪瀑雲壁。丹梯翠鏁宛在前。令余遂欲與鸞鶴翔兮。虎豹麋鹿共偃仰。遙爲山靈致賀語。古來未有此誇奬。余亦阧然湧奇氣。意沿三作更推廣。百聞終遜一見親。臨風不覺思惘惘。才怯思枯奈山何。抖擻下筆多牽強。未論狀山未眞面。文苑勝事猶髴髣。初心續貂雖不量。大抵難拋是技癢。又幸公輩昔似鼎三足。輾轉得余爲車兩四軸。長與鎭祗林。千年不離影與響。我想自此光燄。夜夜燭四山。佛尊歡喜逃魍魎。</text>
<title>敬次石室先祖中臺絶句韻</title>,<text>痛哭人間倒屨巾。深山鳥獸可同羣。秖今試覓先生跡。惟有淸風與白雲。丁年往事足霑巾。三復遺詩見怨羣。誰葺斯樓遙乞額。潭師願力愧仍雲。</text>
<title>春曉睡起</title>,<text>誤驚窓月曙光知。起得棲鴉未動時。花氣沈沈烟遶定。蛛絲耿耿露懸危。瞢騰萬戶良宵短。澹蕩千林麗景遲。不省園亭醉裏事。衣巾猶覺墨痕滋。</text>
<title>過李性老鄕居</title>,<text>豈忘田園樂。居然日月移。樓臺經野客。冠冕艶街兒。宿麥抽新穗。虛舟泛舊陂。擬陶亭有扁。叢菊待東籬。</text>
<title>盆中種石菖蒲</title>,<text>端居感林園。紅紫久銷落。忽見石盆蒲。靑潤暎簾閣。劒脊競尋丈。宜生如在澤。時序亦易得。蠶繭麥將穫。遷化日紛然。把翫寧可博。念念百年間。悠悠行邁客。所以古人情。謂言此日惜。采采可引齡。不嫌山酒薄。</text>
<title>題藏書室</title>,<text>籤帙齊齊奠閣尊。經經緯史百家繁。俸錢買盡頗心力。標記題多更手痕。詎必他年窺脉望。端須除夕酹長恩。舌耕應得承先業。老悖吾將爲子孫。</text>
<title>坡翁有朱竹。蓋戲墨也。今倣之。</title>,<text>硏朱點易還無賴。却倣蘇仙寫竹竿。勁節淸風依本分。更憐呈露片心丹。</text>
<title>苦雨中。聞有禜祭之議。走筆用韓文公韻。賦示金，李二詩人。</title>,<text>孼龍辭窟不肯歸。長夏茫洋在天飛。噓雲致雨孰覘微。徵休反咎不知非。急攢銀竹緩散璣。窮晝通宵見所稀。屋霤傾甁鬧四圍。坐傍語笑聆依俙。窓前一堆螺鬟暉。使我無端三月違。葩卉腐爛失芳菲。宮商喑啞弛絃徽。陸行者無賴牡騑。水居人不見魚磯。葬雖不克曷可譏。送固伊邇莫踰畿。人藉於神神人依。龍乎瘠人爾何肥。不爾徼惠將誰希。上帝心仁坐深巍。快收茅馬卸韉鞿。好放晴霞絢絳緋。農夫啜泣饁婦唏。秋將無食冬無衣。往不可追來可睎。鋤培剩殘望猶幾。垣壞壁敗洞閨闈。庭遍蚯蚓室蛜蝛。忽承綸言詢虔祈。城門設禜斡化機。起瞻上林靄餘霏。霧裏稍稍露甍翬。太陽赫赫太陰妃。照臨萬物蘇其腓。阿香柅轂斂虐威。速滅者殃臻者禨。我頌聖德欲發揮。墨如絮漆毫如韋。寫寄與誰悍或頎。短長相挈欵余扉。石閒短小精悍。菊隱頎然而長。</text>
<title>健陵遷奉挽章</title>,<text>樂利親賢卄載餘。蒼梧雲斷太空虛。寧期復覩玄和出。怳惚神情墮舃初。靑烏多憾國人稱。獻敬之心太母承。痛矣庭詢差未早。徽音長樂又難憑。稍西而近似東偏。長與仙園隔一阡。九月旬三人葬聖。千秋防合卽灤遷。遷園昔事隔晨攀。御袖痕生淚血斑。貽厥欽承惟孝已。又瞻深墨戚龍顔。雖今在御古稀強。那不悠悠恨彼蒼。一紀少延猶得及。文孫之慶自文祥。帷幄餘蹤肺腑親。悲歡閱盡鬢成銀。縱然夢裏時承覿。常恨醒回記不眞。</text>
<title>孝懿王后挽章</title>,<text>東方五紀母臨尊。薄海含生載厚坤。文武衣冠多白首。雷號雨泣送靈轓。宇宙茫茫代序遷。摧心追憶泣弓年。玉欄花發知何處。此日人間哭望天。外人私語漫云云。寶瑟鳴璜自在聞。不緣地道承天順。愛敬如何得聖君。寶冊無心顯號加。誰將彤筆頌莘媧。濯龍門下車塵少。肯許私恩到外家。周天甲子舊舟梁。賁喜知年聖孝光。誰謂輿情謠海屋。眞遊遽邈白雲鄕。</text>
<title>病枕偶成 幷序</title>,<text>續命後第二夜枕上。偶成此詩。蓋心界虛明如赤子。無一雜想。而病前已屬前塵。甦後當數新緣。故遂自號曰初學老人。意欲刮去舊習。自勉新功。以答天地再生之恩。而非讀書則不可。故末句如此。縷命甦回體尙虛。蟲聲遙夜意何如。深慙魯叟天時律。空恨唐人日月除。形役分明生與盡。憂虞澒洞死應餘。從今擬作童蒙吉。更授當年未了書。</text>
<title>送病</title>,<text>長孺請告數。孟浩故人疎。休文瘦入詩。司馬渴著書。疾病何累人。名士自古初。良由頑氣祛。洞然積淸虛。猗彼蘭蕙質。風霜每易沮。櫟樹雖千年。匠石棄不居。達觀無所忤。至樂常有餘。嘯歌宛舊態。隣梭亦奈如。爲語二竪子。速去勿躊躇。縱爾欲困人。今我尙故余。</text>
<title>寄申翠微按使</title>,<text>滿紙離憂思政紛。搔頭吾亦有云云。兩心舊托如蘭契。多口新憎詛楚文。羊叔酖人誰肯信。卓公還馬子猶聞。也知有竹山房月。應徹蓬萊池閣雲。</text>
<title>初學老人贈天民</title>,<text>夙昔他無嗜好深。思將螢蠹比儒林。聖賢已死猶眞面。天地何言竟苦心。脊薄愁擔千古事。喉嘶強答太初音。臨歧却似亡羊子。日暮人間白髮侵。</text>
<title>病枕曉起。吟絶句示逌根。</title>,<text>食味初廻氣亦隨。燈光倚枕念新詩。昭昭漸集昏昏去。妙境依然欲曙時。沉冥一退體如新。善自萌端悟有因。多病年來君莫歎。安知天不玉成人。</text>
<title>次坡公賦梅韻</title>,<text>昨夜窓前只數花。朝來樹樹玉枝斜。謂言詩伴從今始。呼我陽春白雪家。窓外紛紛亂雪飛。憐他凍樹借花枝。淸香不斷琴書靜。忽到人花兩忘時。</text>
<title>睡起</title>,<text>睡起梅花底。無人獨啓門。晨霜如雪厚。晝日定春溫。櫪馬銜槽立。棲鴉繞樹翻。遙看烟際岫。頗憶斗陵村。</text>
<title>春暄</title>,<text>靑帝操何術。能令積雪開。山如仁者相。風有惠然來。門柳初明眼。溪花漸頩腮。老夫衣亦减。閒步日登臺。</text>
<title>次杜絶韻。和逌兒惜春。</title>,<text>年年花柳看無厭。作箇詩顚與酒狂。誰道顚狂天復禁。三春端不病離床。記得前年北㵎濱。東來西去過全春。如今屋裏深深坐。草綠江南又送人。九旬怊悵憶山家。墻杏庭梅謾着花。回笑老申頻掃逕。別人迎送作生涯。緗簾西畔曲欄東。鈴鐸郞當響晩風。何事窓前山躑躅。飛紅時節始開紅。詎必春忙與花惜。流光秖是自家催。君看今日紛紛落。政爲明年滿滿開。風床寂寂夢初醒。起看芳陰覆小亭。眼底花鬚成蝶去。那知久竹不靑寧。尋常覓句多禪語。造次看書愛道家。秖爲無人來起我。獨持玄解了殘花。太怪三淸橋畔老。經過不似嚮來頻。花開花落西園裏。春酒盈盈謾待人。不知誰遣雨風來。紅一回旋綠一回。沒得心腸爭日月。秖殘春色奈深杯。愁雨愁風不出頭。臥思新綠漲汀洲。明朝擬踏黃驪路。烟景殘春㝡上流。誰道鋪花勝繡氈。難將買醉恨苔錢。世間名實多如許。一枕黃粱又客眠。</text>
<title>雲軒戲題</title>,<text>舟居無水陸無家。常愛張融此語佳。比日山樓權住着。却敎屛帳碧山遮。綠樹成陰亦可憐。溪頭回笑一怡然。今春枉喜逢春閏。多病誰知甚去年。參差松影覆蒼苔。乳燕鳴鳩晝靜哉。繙罷黃庭支枕臥。楊花委曲度簾來。</text>
<title>悼老</title>,<text>筋骸日以弛。衣帶非可束。菁華日以竭。膏沐非可沃。居然老醜身。荒繆臥空谷。初志問何遂。往咎知莫贖。倀倀增屢欷。睠玆淸溪曲。溪雲自卷舒。人事誰榮辱。緬想靑春時。如日始朝旭。萬象歸富有。充盈無不足。誦書秖過目。覆碁每整局。淸明積中心。前脩慕彌篤。人言亦復虛。所好移所欲。軒冕却誤人。日月更相促。芻狗望已陳。藩羊成自觸。造物眞太劇。靈性此還牿。色笑徇世情。恒居甘碌碌。蛹枯亦繅繭。和刖猶琢玉。迫死無可留。何以後人告。俯仰宇宙間。感慨憂常續。憂來倚孤松。酌言春酒綠。春酒豈照心。山月皎於燭。</text>
<title>次蓉城見寄韻</title>,<text>長夏多淸賞。楓陰坐臥頻。蕉今如鳳尾。松古自龍鱗。寓物聊娛我。流年恐負人。閒中時覓句。山色看逾新。</text>
<title>次逌根韻</title>,<text>疊鼔轟雷竟是空。汝應明了水聲中。龍門積石無關鑿。赤岸銀河本自通。老病宗文琴動響。悲歌阮步轍廻窮。人生開口談天地。今古誰曾識始終。</text>
<title>憶玄巖田舍</title>,<text>黃驪水綠復山峨。黼黻其能換薜蘿。萬事聽天誰忖度。十年相地幾經過。蕭蕭素髮風飄雪。滾滾紅塵日逐波康。濟經綸都疊了。胷中孤負舊書何。筋骸耳目日無能。伏櫪寧論志氣騰。萬事都違猶混俗。六親雖具每思僧。前脩名業書中識。早歲繁華夢裏憑。一自去秋瀕死起。浮生更覺似風燈。安得身披野老衫。坦開皤腹臥蒼巖。菜根山裏多芳潔。泉味城中久鹵醎。強笑耐疼緣拜客。眼昏神耗爲裁緘。愁來坐憶春江水。雲影遙隨溯峽帆。</text>
<title>生朝</title>,<text>甲子大都秖六十。生朝五十八回逢。一彈指頃明年至。何異嗣宗車轍窮。</text>
<title>哀孫女李氏婦</title>,<text>無母呱呱鞠育疎。恒憐孺慕淚凝裾。嬰嬌出腹旬纔百。悲絶如今甚汝初。視天冥漠竟無言。不合而生在我門。知是神明猜太盛。却摧男女九兒孫。翁嗔無怕怕爺嗔。瑳笑雛音每破顰。嬌戲從今寧再見。惟應魂魄夢相因。</text>
<title>戲贈丁生</title>,<text>老而不死丁天與。謂我今冬病必嬰。百筮不曾見一中。此番巧湊豈神明。</text>
<title>春朝思鄕</title>,<text>朝日升東臯。麗彩颺淸淑。輕寒弄條達。春氣回園木。皚皚南山雪。胡然尙留宿。雪宿亦偶爾。江流縠已蹙。遠憶鄕里事。田家窮旨蓄。婦媼偕鬅叉。携鋤採苜蓿。其味肥而甘。湘之軟勝肉。余性嗜食此。又愛黃卷熟。繞屋有翠柏。經冬多細竹。歸去詎云早。不見如在目。</text>
<title>喜風日和暢</title>,<text>卄四番今第幾風。山螺野馬藹然中。定敎陰壑回元氣。無復纖塵滓太空。草色朝暄新吐綠。花枝夜雨暗肧紅。坐看時物佳如此。均是重生荷化翁。</text>
<title>顯穆綏嬪挽詞</title>,<text>芝有靈根醴有源。緜緜積慶冶翁門。六宮相賀盆繅吉。朱綠玄黃佐采蘩。夢維懷日歲維庚。堯母門開慶八紘。一自禖祥天啓後。萬年瓜瓞聖神生。中泠浦咽拜峯哀。旌翣悠悠去不廻。頭白詞臣無限感。入宮曾覩盛儀來。</text>
<title>驪州路中</title>,<text>婆娑城下江光好。趍揖山前土脉肥。早識吾鄕如此樂。被誰牽住不能歸。</text>
<title>車上</title>,<text>淸風吹斷陌頭塵。輾轉閒思逐逐輪。汩㶁山泉偏警耳。綿芊野草欲傷神。梁雌只可供三嗅。芻狗何嘗望再陳。自笑餘生誠老悖。猶然想作讀書人。</text>
<title>松坡待渡</title>,<text>松坡鎭北大江流。碧柳毿毿罨小樓。落日含沙情自急。向來風景宛今愁。</text>
<title>奉呈李參判 普天 就養淮陽</title>,<text>先人執友尠如今。厚德高齡仰獨深。賢胤名區榮養就。送公那抑鮮民心。聞道金剛萬二千。形形坐佛與飛仙。一峯一日爲公壽。富有從今三十年。</text>
<title>病河魚。飮冷水卽已。</title>,<text>初飮七椀藥泉取。再飮東井倍厥數。三飮西巖巖下乳。加二於初减再五。兩日三十椀入肚。便便大腹如輓鼓。滌盪炎伏與痰聚。神淸氣爽開秋宇。河魚之疾卽日愈。不煩刀圭試口苦。醫言此法傳自古。擧措駭人太硬粗。譬如猛士徒搏虎。虎若不服悔何補。今人凜凜氣一縷。造次難能汗下吐。况公六十輕二竪。僥倖無災再勿怙。我聽君言眞酸腐。醫者意也竅何𢾅。毒痢不治壞臟腑。飮冷如旱沃甘雨。萬物之生水爲主。水哉水哉歎尼父。</text>
<title>病裏忽厭聞肉臭。及瘉猶然。</title>,<text>念功常歎殺牛非。從俗吾猶喜嚙肌。一嗅無端生惡阻。今疴得不爲仁機。</text>
<title>次左根觀水韻</title>,<text>爾曹觀水去。佳境憶淸眞。雪練雷殷地。風簾雨濺人。琴心應解妙。詩語不留塵。往日吾猶健。雲菴有宿因。</text>
<title>秋日訪張氏園</title>,<text>凹僻茅堂受月難。共携暝色佇林壇。溪昏未辨雲侵席。葉密堪遮露墊冠。怊悵居人非舊識。依俙留墨似新看。問君曾否遊東嶺。山比玆深樹早丹。</text>
<title>與沈孝田，趙斯隱，金石閒入山。終日逍遙。夕燈戲賦。</title>,<text>秋林窈窕多佳木。霜露凄淸葉黃赤。起趁升暉携雙屐。隣朋不爽前宵約。兄弟泉傍暫憩息。品水何减中泠滴。更攀枯根度危壑。屛㵎逶迤屢轉曲。忽到高岡送遐矚。漢南粉堞隱山色。佛巖峨嵯勢相蹴。想像江流襟帶白。躡下風磴弄鳴玉。一夜疏潭見功積。臨潭靠巖肆氈席。當中突兀安碁局。漢興鬚鬢皎如鶴。國手聲價重京洛。此日昂昂試矍鑠。方罫閃暎雙瞳綠。指端攝子忽漫着。吉日車攻不詭獲。妙訣自傳棊家嫡。後生汗僵爭企得。我大歡喜看不足。手斟紅露賀破敵。日午具饍喧山僕。白秔黃粱共炊熟。松蕈和肉薦焮炙。菹醃菁菘醢郭索。大家欣然已果腹。或倚長松或枕石。賣餳童子解演劇。怪底伎倆能善哭。哭不悲來笑反作。笑聲如雷闐山谷。百年大抵駒過隙。哭笑之間君頭禿。古人所以此日惜。請君莫忘今者樂。城裏四山如烟碧。佳境由來最白嶽。况是相逢無俗客。忘形去態恣閒適。一生知己長比屋。十世通家連小麓。白頭傾蓋又莫逆。人間何快此事易。不知山日澹將夕。不知山雨疎欲落。醉眼不愁山路黑。聯袂拍肩紛雅謔。我老猶堪七言屬。搦筆燈前記盛䠱。我對燈神發願祝。年年如是賞楓菊。</text>
<title>馬上嗅菊花</title>,<text>燦燦黃花耀槲籬。折來鞍上嗅多時。臨歧不忍空拋擲。收拾秋香也入詩。</text>
<title>思圍棋不得</title>,<text>自從金老歸眞後。塵鎖文楸罕對時。惟有兩般消遣法。黑甜鄕外硯成池。</text>
<title>哭李諮議 友信</title>,<text>雜卉蔓常滋。嘉植護猶折。寧馨果天心。愚惑久私竊。少微憂星沉。流光悲電掣。訃車忽震耳。未語先泣啜。嗚呼讀書種。謂竟今日絶。相士六十年。獨豓之子哲。文道本非二。聖死遂分裂。汙隆不同趣。汗漫千載閱。左海襲箕訓。世出固多傑。之子奮衰末。斯文啓不閼。聰明早自師。弘毅彌勵節。衆目局邊幅。大手獨領挈。孟氏醇乎醇。司馬擅峻潔。百靈畢巨浸。喬岳俯邱垤。率性著發言。中逵誰並轍。簫韶振淸廟。鄭聲自夏鴂。天葩噴奇馥。羣芳如晛雪。雲錦爛瑞彩。刺繡眞猥褻。昔韓庶相擬。干祿又不屑。瑾瑜牣懷握。屢空伏巖穴。半千丁曠運。昭代增光烈。延促在厥初。順化非憾切。旣有復無施。今古恨所結。蒼茫大澤闊。迢遰丹山嶻。龍鳳旣亡逝。飛潛復何說。巫陽招曷歸。修文官或缺。帝傍知多樂。生者徒悲咽。至寶必不泯。百世徵蓍揲。子雲雖後作。寧復疑饒舌。請代寢門哭。腹痛郢斤輟。</text>
<title>遊東嶺</title>,<text>三入吾何厭。秋光滿洞天。密林籠曉日。靑嶂破朝烟。聽可移箏笛。鋪無戀錦筵。近城多水石。佳絶此爲然。</text>
<title>自悼</title>,<text>女哭男號徹曉哀。家家知是再朞廻。燈前自念當時事。何戀人間又活來。</text>
<title>古詩。寄呈斯隱，孝田，石閒三老友。</title>,<text>明月轉寒空。輪光圓且厚。直廬抱幽獨。推窓屢仰首。山居倍應佳。悵然懷思久。詎直山中景。益者有三友。三友共一隣。日夕相携手。苦窮莫斯隱。自勵於陵守。人龍昔聞蘇。不意今沈叟。照也信奇士。島郊可匹耦。淸秋㵎壑際。論襟復對酒。所尙諒不同。悅我均非苟。駑怯出衆下。高明何見取。衰世敦人倫。此樂良不偶。恒言好人無。一例順萬口。我以三友觀。識者自希有。稱驥須盡豢。品玉必待剖。大鍾雖萬石。無聞由不叩。貧賤士之皮。寧足相姸醜。今士亦天生。靈性卽同受。矧出頭角者。何遽古人負。悄悄萬戶前。寂寂三更後。起坐誦明月。兼歌佼人懰。</text>
<title>夜與李天民賦此朝起書贈</title>,<text>惠好寧忘詠角弓。相知恨晩古人風。應侯心折傾危士。龍伯名高矍鑠翁。白雪吟成驚歲暮。靑雲意倦覺天空。須知此夜梅前飮。勝似凌烟畫裏功。</text>
<title>曉枕偶題絶句寄示元根</title>,<text>嚴城迢遰曉鍾高。隴樹關雲夢亦勞。紙帳寒燈怊悵事。漫敎書面盡生毛。</text>
<title>仁人</title>,<text>恩無私樹怨何叢。秖信仁人必大公。塗判陰陽知不外。生原天地性其中。前賢豈忘傷明懼。後俗猶貪獲詭功。擊磬聲沈荷蕢死。賞音千載更誰聰。</text>
<title>病退贈逋仙老人</title>,<text>君持肘後方。游戲人間世。功德積不言。神明應默諦。顧余淸脃質。善病無虛歲。去秋嬰沴毒。一縷幾不係。今冬忽所愼。愆陽鑠榮衛。君當望七年。不復憚勞勩。曉夜守我傍。護我沉冥際。妙技出尋常。至論無惉懘。死生雖本天。人功資良劑。再危終再安。愚忖非所逮。銜珠尙知恩。垂淚能報惠。人情獨無然。方寸已深契。但思尠長物。相酬異俗例。多生有結習。口業頗靈慧。將此奉區區。豈不當腆幣。願君世世人。令德又多藝。往來敦舊誼。爰及我後裔。</text>
<title>次鄭生濟鳳見贈韻送歸</title>,<text>客窓驚攬歲華新。忙束書囊爲省親。北學耐消前臘雪。東歸恰早故山春。浮雲未必聊當世。他日應須作好人。耕牧樵漁無不可。期君此去樂尋眞。</text>
<title>月圓</title>,<text>淸光如舊望如新。爲是經冬復入春。今古炎凉何與爾。悲歡濃淡摠由人。山河影裏籠三界。簫鼓聲邊照四隣。六十回迎元夕至。盈虧一理始知眞。</text>
<title>梁坪小憩</title>,<text>奚殊脫韝鷹。自縱秋霄澄。目送川原曠。身疑羽翮增。繁花芳草又。麗日惠風仍。俯仰觀流化。逍遙樂可勝。</text>
<title>過津寬村舍</title>,<text>西北溪流活。東南山勢斜。奇巖蹲異獸。危堞走長蛇。隔里或茅屋。無人惟杏花。逶迤入谷口。春日意俱賒。</text>
<title>載書送玄巖新庄</title>,<text>束書封硯貯籠中。江上歸颿待好風。却笑吾身還自在。忘妻徙宅古今同。人謂平生可自知。悠悠吾亦熟思之。縱然挽鹿終無日。猶似焚魚始有期。</text>
<title>喜雨笠屐行田吟示諸君</title>,<text>秧針欲吐雨凄凄。大麥抽芒小麥齊。笠屐徐行看野色。不知身世是雲泥。</text>
<title>感春</title>,<text>睡中但聞風雨惡。不像花開像花落。曈曈旭日照窓欞。起視天光一洗碧。樓前雙杏破露腮。陌上細柳搖春脚。黯黯衰情望東林。文藻風流兩寂寞。昔夢依微非所戀。年華怊悵空似昨。</text>
<title>春郊遇靈源僧</title>,<text>野水迎暉細漾金。東風搖蕩散春陰。松間坐對菴僧話。草色鄕思共不禁。</text>
<title>應彥師求屛書</title>,<text>春歸白衲思南歸。托我屛書三致意。爾法從來一切無。向人乞字還多事。雖然多事他憐余。余自俗人情未斷。不妨春風揮灑之。墨波搖蕩南溟岸。</text>
<title>栽桃</title>,<text>栽揷三年可作花。千株定繞槲籬斜。殘年此願如成就。不啻芳名素封家。</text>
<title>種桑</title>,<text>驅童斬槲木。不復問穉長。待雨種柔桑。覆玆十畝廣。槲盛當我垣。歲年高尋丈。四時蔽山月。擬律其罪兩。桑生沃我田。條伐不多上。山月旣無碍。春蠶又可養。但慙白首身。黽勉隨班仗。一歲計鄕居。有幸再來往。縱令蔚成林。常對固閒想。不知我死後。功用誰終享。富貴眞浮雲。賢達襟自爽。成都八百株。慨然夙所仰。</text>
<title>媳婦菜</title>,<text>春山春菜名媳婦。漢陽城裏未曾有。潔似接余柔似荑。淡可安脾芳可口。遠客停筯忽有思。古人名汝眞不偶。天下媳婦皆似汝。世間應無惡姑舅。</text>
<title>聞徐領府 龍輔 訃</title>,<text>雲端凝夕望。獨立復何思。歷歷歡娛日。茫茫殄瘁悲。暮禽棲不定。流水去無疑。蒙叟眞先覺。人生也有涯。</text>
<title>佛巖川獵魚</title>,<text>野水迤山去。通江五里纔。蒼崖刓佛像。綠樹蔭漁臺。葉嫩萵包飯。鱗鮮膾勸杯。蓑衣從可借。細雨不妨來。臨水觀魚樂。淸風半日纔。渺然濠濮想。何處子陵臺。紋蹙波生縠。絲飛雨入杯。旣晴應更好。選勝約重來。</text>
<title>望月</title>,<text>常看晝夜暗多明。究竟陰陽未得平。愚欲籲天天倘許。日西沈處月東生。</text>
<title>村人㪺塘水捕魚</title>,<text>㪺水探魚草遍塘。勞多魚少到斜陽。山僧不作慈悲念。笑指明年竭澤方。</text>
<title>雙嶺店舍。夜聞二客鼾聲如雷。戲賦長篇以嘲之。</title>,<text>茆店夜深燈已滅。却聞兩壁恠聲徹。緩如牛牟輕駝𡇼。悍如狵唁細鼠喞。轉如霣石深塹撇。引如大鉅堅木截。忽如五百褒斜穴。砰訇噴薄雷車掣。聽官迷亂職已失。心驚膽怯眞嚇殺。良久抖擻始審察。非天非獸非妖孼。審是兩生困道熱。睡中乖氣鼻中洩。初疑頃刻息將絶。旋喜須臾孔復缺。噴時應免酒戶閼。迫處得無腦袋裂。千呵萬叱終不輟。煩惱直欲拳頰批。安得借王元一丸泥塞窒。永敎函關無復䦪。</text>
<title>秋夜。與石閒，匡山同賦。</title>,<text>匡山雙目石閒眉。逬注尖撐苦爲詩。月裏徘徊渾不寐。還如斫桂姓吳兒。酒渴詩愁思沃茗。四更窓外攪眠兒。俄來東嶺遲遲月。已掛西峰松半枝。</text>
<title>復用寬字</title>,<text>暑去金風颯。潦收玉宇寬。中秋明月好。良夜滿城懽。載妓誰烟渚。徵歌幾畫欄。自嘲溪上步。瀟灑影方冠。</text>
<title>沙峴口占</title>,<text>馹馬襜車作遠遊。臨風一笑向西州。從前日月拋何處。直待今年六十秋。</text>
<title>善竹橋</title>,<text>公生天所爲。故使値衰麗。道在名仍重。身亡國亦隨。弔橋驚血蹟。瞻像儼鬚眉。不死無今日。沾襟實可疑。</text>
<title>劒水路上感舊</title>,<text>館驛開函屬晩暉。天香驀地襲征衣。經今三十年前事。眼裏森然一騎飛。</text>
<title>黃坡道上。望中和諸山。</title>,<text>平蕪十里沒雲端。聯絡羣山只露巒。馬首如今留一面。練光亭上好看完。</text>
<title>遊棲雲寺</title>,<text>躡下東臺逈。棲雲寺更幽。澄江斜抱檻。峭壁恰當樓。客到鍾聲晩。鴻歸木葉秋。使君移盛讌。落日駐山頭。</text>
<title>月林望香嶽</title>,<text>下輿月林嶺。遙謝山靈云。千里而來者。一朝爲見君。林林須展錦。谷谷盡生雲。黛翠迎新面。竦然如謹聞。</text>
<title>觀西山大師影。仍次西山大師韻。</title>,<text>觀音殿右淸虛室。遺像西山鶴立鷄。千劫玅香知不壞。師名應復與山齊。</text>
<title>別香山</title>,<text>洞門猶是踏香山。怊悵松橋第五灣。漸次羣峯藏馬後。尋常流水出人間。殘年分斷重遊望。兩日難言宿願還。却下溪沙回首立。敎人更瘦已凋顔。</text>
<title>出山</title>,<text>餘生何日得重攀。身去心留杳靄間。寄謝淸溪能解意。九廻相送過殘山。</text>
<title>价川途中</title>,<text>夜雨無蹤曙色開。歸心怊悵馬蹄催。獨憐一派香山水。兩日相隨不肯廻。</text>
<title>鸚鵡洲</title>,<text>晴沙綺壁暎秋暉。小泊扁舟上石磯。鸚鵡何年飛過此。秖今江色綠如衣。</text>
<title>箕子殿</title>,<text>儘美蒼光麓。巋然數畝宮。父師如不國。吾俗幾爲戎。歲月衍疇邈。山川歷世同。勖哉箕土士。好德尙遺風。</text>
<title>示元根</title>,<text>受汝專城養。江山與意諧。不時供綺饌。成列侍金釵。暇日身猶健。深秋景絶佳。桐鄕殊別地。明發二人懷。</text>
<title>箕子墓</title>,<text>拜罷殷師墓。行臨浮碧樓。重來期後世。此別恨殘秋。誰與傳佳畫。吾歸作臥遊。凄然投筆起。回首又中流。</text>
<title>永明寺懷古</title>,<text>東明遺蹟此禪宮。千歲幡飄後夜風。輦路三更山月白。紺帷一炷佛燈紅。神龍雨斷荒城外。天馬聲沈石窟中。古事微茫僧獨在。江流日日遶欄空。</text>
<title>黃州途中</title>,<text>班馬蕭蕭向日邊。名區回首杳秋烟。吾行不是江潮候。來似春雷去寂然。</text>
<title>葱秀店夜聽雨。次鄭知常韻。</title>,<text>送了繁華寂寞回。悲歡生死此中催。世尊也亦難挨得。覓箇空無二字來。</text>
<title>叙闊</title>,<text>叙闊仍秋興。論文惜夜光。沉沉蟲語壁。悄悄月移墻。火酒來山郡。香梨摘草堂。東南山水約。歲月與君長。</text>
<title>過溪西村家</title>,<text>蔓葉都除冷菜樊。亭亭紅樹立秋原。寒烟返照柴門外。一路穿溪過小村。</text>
<title>秋暮感懷</title>,<text>造物斡化機。誰能覘其端。人生苦局促。眼前只偸安。古來知無奈。強名爲達觀。今日諒非昨。流水豈曾還。端居値秋暮。山深霜露寒。卉木已無情。幽懷理亦難。日月自行天。於人復何干。安期不可遇。明鏡欺朱顔。豈無出塵想。超然名利關。將心爲形役。賢智之所歎。</text>
<title>擬古求僊吟</title>,<text>富可以爲僊。陶朱長不老。貴可以爲僊。秦漢得瑤草。煉丹適愚人。虛名累神道。惟有無名者。一悟懷至寶。</text>
<title>送宣生宗漢南歸</title>,<text>北風捲征袂。羸馬念君歸。千里雪如許。再來春庶幾。孝心忘客苦。恩額耀先徽。此別堪歎息。殘年共古稀。</text>
<title>送上价權褧好</title>,<text>天馬挐空雲。神鱗盪脩波。豈不懷所居。其如物性何。之子喜遠遊。卓犖渡遼河。薊樹何迢遰。關雲欝嵯峨。往歲副行人。上价再經過。風雪十月中。把酒朱顔酡。湖上老寒梅。閨中嚬靑娥。揮手一爲別。長路漫平坡。題詩寄驛使。聊以替勞歌。</text>
<title>贈副价李參判 光憲</title>,<text>子有休休長者風。觀於形外識其中。中州俊士昭忠信。縞紵從來重海東。</text>
<title>次湖南伯水仙花韻</title>,<text>榮枯冷煖割天時。閱盡羣芳見異姿。羅襪凌波搖翠袖。銀臺暎日捧黃彝。氣分庭蕙霜前馥。魂返江梅雪後枝。京國今年多種得。憐君南舘獨裁詩。</text>
<title>古屨贈孝田</title>,<text>我有一雙屨。得之歲月忘。幸無牖上廋。孟子舘滕。業屨者失之牖上。 堪比庫中藏。漢武庫。藏孔子屨。 溫厚材氈罽。工奇製漢唐。今人不知愛。君可躡風霜。</text>
<title>贈別李士昭 羲玄 赴任黃州</title>,<text>馬前張皁蓋。翩翩却風雨。帶間橫竹符。百里有守土。生死制其命。吏民隨喜怒。妻孥資俸廩。家私免艱窶。仕宦至郡縣。亦足榮且膴。猶然謂分憂。非今伊自古。憂者樂之反。反樂義焉取。吾君代天牧。哀矜窮率普。俾汝分予責。與民作父母。父母養厥子。未有不勞苦。饑飽及燥濕。心慮在未覩。視民如子然。是爲答聖主。矧今西土民。瘡痍未全瘉。死亡邑邑盡。徵科依舊簿。將無糊口粒。寧有掩身縷。鞭撻猶未已。其生亦曷怙。仁者不忍人。聞之足心腐。之子親見狀。何以計煦撫。今人言循良。輒稱漢召杜。我思兩人者。無樂居官府。</text>
<title>余平生有五願。自知天荒地老無有諧。時甲申除夕。遇問菴柳本學語之願。勸其爲詩祝之。詩成工麗可觀。遂信筆步韻。相對一笑。亦新年樂事也。</title>,<text>柳子賦除夕。年年成條例。余有五大願。終老竟莫濟。歷擧諗柳子。吟述代余計。初一兩儀間。東昇接西翳。三百六旬六。晝夜無障蔽。其二寒暑故。苦切人間世。命凜折綿威。氣窒煽爐勢。飮冷腹無癖。履冰足不滯。凉燠適化化。斯已卽大惠。第三是人身。穉老殊完弊。方壯旭日出。旣衰天地閉。得蒙造物恩。都不隨年歲。初生至成童。氣全知思慧。保此遂康寧。及耄如始䯻。精力自互周。志氣不相厲。堅脃因所稟。作用各勿替。脩短雖未齊。天年盡乃逝。次四鰣去骨。入口恣呑噬。終五喫菘菜。絲無罥齒細。人願天欲從。難易異品第。顧玆願在天。不費而可繼。柳子聞稱善。揚藻信工麗。</text>
<title>古詩一首。賀菊隱庚稧周甲。</title>,<text>人生只一身。生日寧有二。年年稱未休。已甚虛而僞。矧彼回甲云。識者復堪咥。流俗起何代。人人看大事。室家動相慶。紛然具酒食。賓朋競賀祝。岡斗以揚觶。君與余降生。歲同春秋異。孟陬日惟人。卽君揆度至。揖余便言歸。眞不免俗累。余亦不免俗。却思與相戲。爲詩並寫竹。走僕煩寄致。更有苞苴餉。種種十有四。遙想松檐下。君方倚半醉。簾間應妻孥。庭畔酬隣比。吾書達是際。驚喜忙披視。臨風笑呵呵。感公殷勤意。</text>
<title>玉壺晴夜。與金子健，石閒，蓉城賦。</title>,<text>飮中各言志。晴月垂亭幔。此席合狂態。余方倚醉半。誰謂川無梁。亦知隰有畔。詩道固不易。請爲諸君斷。子健殊有毛。穉鳳未具翰。飄逸推蓉城。天葩耀璀燦。石老老彌工。源流溯兩漢。衆美畢呈露。鹵材愧樗散。勉強言所慕。願誦關雎亂。相顧笑鬨堂。直到明星爛。</text>
<title>閒思</title>,<text>人心天意兩相違。吟病山窓事事非。送客南鄕新贈策。憶僧西寺舊留衣。巖谿雨宿藤蘿暗。㵎戶春窮烟火微。怊悵裁詩詩未就。茅檐已見暮禽歸。</text>
<title>津寬。次石閒韻。</title>,<text>午飯山僧勸。猶思戊午秋。砯崖非昔逕。潺㵎似今流。怳感三生石。重攀七寶樓。洞天洵窈窕。與爾欲分邱。</text>
<title>宿津寬寺</title>,<text>春氣催人適野心。津寬寺僻愛重臨。鳴沙泯泯新流活。幽壑皚皚舊覆深。鍾罷花奴來喫飯。詩成木客與和吟。存亡十載浮生感。山月曾無異古今。</text>
<title>花下待蓉城不至</title>,<text>嚦嚦啼鶯林畔經。翻翻戲蝶墻頭停。綠樽風吹酒浪濺。人間日斜花冥冥。怊悵望君君不見。直到衣衫映春星。</text>
<title>僕常謂暑熱雖苦。夕凉單衣。引眠風軒。其趣非煖帳斟酒。可能相方。蓉城貧士而韻者。倘知之乎。率吟奉質。乙酉夏。五之卄有七夜。</title>,<text>低斟燠室借薰然。盡道冬寒勝夏天。何似黃昏初褪暑。風牀坦腹細探眠。</text>
<title>憫旱</title>,<text>又是凄風散薄陰。火雲亭午赫曦臨。可憐野外携鋤子。延領瞻天作底心。</text>
<title>警婢</title>,<text>三飡飽魚肉。尙嫌廚具貧。爇炭不猛遽生嗔。治蔬乍硬便坐嚬。若要見爾笑不呻。當須炊玉桂作薪。嗜慾如海水無濱。桂玉久將不見新。天幸爾雖婢子身。猶得供奉宰相人。去秋禾稔溢倉囷。今年麥熟八方均。斗米三錢送窮春。誰復區區食紅陳。昨日携藜過前隣。屑靑爲粥僅沾咽。</text>
<title>述旨</title>,<text>大抵視人術。理止別賢否。矧處子弟間。情可異薄厚。獨恠左海陋。人生先視母。均是天倫親。相懸如壁阧。謂重名分故。實貪仕宦取。仕宦傳家遠。豈比詩禮壽。詩禮飾其躬。美踰腰拖綬。拖綬方作士。漆雕誠魯莽。我常思昧昧。惡俗沿襲久。私見浸晦盲。遂忘性所有。哀哉壞倫事。量之不勝斗。羅列侍膝下。多少已冠首。恬然對萬目。自稱爲無後。忍割劬勞顯。甘心蜾蠃負。強溯一源論。血脉同脛肘。曷如身分身。相傳以相受。一文不敢盜。他家任貫朽。饑寒縱到骨。固窮期死守。阡陌田連亘。未見讓半畝。燒雲或耕石。腁胝僅糊口。良非物非主。取與不可苟。賤物貴斯人。前聖㫼分剖。云何繼序地。馬牛風不醜。嗚呼孰從明。人各畏其婦。畏婦復貪仕。骨肉如弊箒。千載識斯言。除是起魯叟。</text>
<title>夏日同洪季臨 赫。携一客訪寧野戚弟徐穉秀 俊輔 江居。君素亦卜其隣。</title>,<text>隻衛雙騾出郭俱。行尋魚市轉倉衢。入門便已淸風有。臨水全然暑氣無。島渚沿洄雲乍霽。杯盤狼藉日方晡。多君共决江居卜。愧獨吾亭鎖綠蕪。</text>
<title>秋曉聽雨</title>,<text>雨師誠叵測。心不與人平。徯澤常無跡。要乾却有聲。田功收可見。天道損斯成。伏枕懷憂國。孤吟自徹明。</text>
<title>秋霖</title>,<text>秋盡猶蒸熱。霪霖竟若新。虞憂深蔀屋。措畫急藩臣。物賤那無貴。災生必有因。老經人事慣。不待驗星辰。</text>
<title>恭和睿製晬日頒詩之什</title>,<text>衣光食德仰高宸。更沐恩波少海春。每懼家人推燕禮。欣逢弧節荷鴻仁。龍廻天闕騰成勢。鳳和雲韶奏有倫。拚罷瓊函何所報。重華令聞祝休臻。</text>
<title>李泊翁適至。與石閒匡山蓉城。用劒南詩韻。共賦。</title>,<text>泊翁綺語似雲和。秋後唫詩激楚多。昌谷當年誰並峙。玉溪今日有餘波。晶瞳轉碧星將曙。雙頰流丹酒半酡。歲暮人間知己少。榮期牧犢合成歌。</text>
<title>禁酒</title>,<text>先甲頒條令。淸秋奉簡書。畏同山有獸。憂甚食無魚。醴設昔徒爾。礧澆今奈余。可憐溪上老。齋坐太常如。</text>
<title>近體。奉寄黃岡使君六十一歲庚席。</title>,<text>向來書札却何云。此日情懷我似君。甲子同回憐比月。參商不見恨停雲。白門葱竹前塵窅。黃舘笙簫卽事紛。欲叙相思兼祝嘏。蒼葭秀菊湧金濆。</text>
<title>玄巖。次蓉城寄示韻。</title>,<text>浮嵐環翠宅之中。巾屨蕭然有古風。但喜靑山隣謝朓。多慚綠野臥裴公。採來籬菊催蒭酒。刈了田禾課種楓。明日如尋京洛去。廻車阮步又途窮。</text>
<title>夜坐拈唐人韻</title>,<text>挺林之會洑溪灣。荒陋吾廬數十間。春色桑楡畊者畝。秋香杞菊採于山。地鄰先壟三飡返。書走京城一宿還。如此便宜歸未占。白頭吟望暮雲閒。</text>
<title>次逌根共諸客詠月韻</title>,<text>但願不違人。長如望與旬。平生看未厭。此夜愛逾新。流照非專及。靈心似獨親。若爲携羽客。飛上廣陵津。</text>
<title>金生拈韻共賦</title>,<text>身分無時永有閒。暫歸猶幸近名山。堂前老柏雲千樹。林表寒溪雪一灣。聊遣兒孫知素性。寧能丘壑駐衰顔。機緣漸熟方便路。只許庵僧日往還。</text>
<title>夜寒</title>,<text>夜寒知歲暮。風雪臥荒廬。漠漠千山積。寥寥萬竅虛。憂長須死已。髮短念生初。誰謂莊周放。低頭亦著書。</text>
<title>贈靈源菴致鑑上人。兼示諸禪。</title>,<text>山半孤菴結搆新。登臨閒殺遠遊人。莊嚴逈露諸天相。蕭灑超離下界塵。栢樹參庭還見性。蒲團一坐可通神。云何脫却多生業。此地逃名又養眞。</text>
<title>玄墅臨歸。寫竹扇面。仍題絶句。與鄭生濟鳳。</title>,<text>愛爾才思稍出羣。潛居詞賦要凌雲。天寒野屋無堪贈。不覺臨行寫此君。</text>
<title>雪夜寫竹</title>,<text>一節高如一節抽。雲霄不上未應休。寰間卉木知多少。獨寫琅玕到白頭。</text>
<title>次李天民梅花詩</title>,<text>生意央央鐵榦籠。碧紗窓外漫酸風。騷人自醒瞢騰醉。奇馥何緣在鼻中。話言安用費炎巵。寂寂相看雪後枝。究竟胷中無點墨。妙香疎影是眞詩。皎皎期親落落情。香消燭跋到參橫。誰知姑射凝神妙。一是無爲化自成。許子當年冠素冠。生涯枯淡一廛安。龕中玉貌殊相似。不戀春光不怕寒。似蘭斯臭玉如溫。香色同歸不二門。冰雪何嘗輸雨露。皇天后土有偏恩。</text>
<title>哭石閒</title>,<text>貍首斑然奈若何。心知慟哭不如歌。一回灑淚柴門出。怊悵寒溪有逝波。</text>
<title>題東寧都尉西軒</title>,<text>往跡今來覓。西軒似夢中。老梅槎欲枿。穉竹葉猶叢。壇地新亭起。垣門舊沼通。欣然還有失。人事固難窮。</text>
<title>次柳伯敎除夕韻</title>,<text>文字起無形。神運境乃至。讀君除夕詩。宛然獲人意。幼恨靑春遲。晩向黃昏易。誰不懷感慨。摸寫諒難事。先朝四檢書。令尊居其一。淸恬篤儒風。文華稱名實。君如瑯琊家。臨池敬追逸。紬書有妙思。寫情無劣筆。余與令尊好。中身自少日。詞盟未卒業。毋亦待君述。白首諗舊遊。悽愴中情溢。</text>
<title>用華人韻。與客賦春草。</title>,<text>無情解斷有情魂。目極春原綠一痕。雨雨風風年復歲。綿綿蔓蔓子生孫。自是東君偏借色。何曾野火並燒根。梁公桃李還多鬧。爭似當時仲蔚門。</text>
<title>晴日射的</title>,<text>撫弝忽凄凉。前塵憶射堂。錦袍迎日彩。仙仗繚雲光。擎帕恩頒重。沾觥罰醞香。如今雖拙手。忝耦侍先王。</text>
<title>題書花之室</title>,<text>房外添房僅半間。書花之室寫楣顔。閉簾籤帙香生架。開幔叢英爛暎山。尙友不知千古遠。尋芳贏得四時閒。若云二者猶多事。高臥藤牀謝往還。</text>
<title>驢死</title>,<text>人畜生相與。哀傷死可無。當年來駿骨。萬里別燕都。急病緣勞久。長鳴有絶殊。東歸應見塚。爲汝奠靑芻。</text>
<title>玉泉庵</title>,<text>春山濃似畫。草木暎人衣。黛石籠新綠。金流碎麗暉。菴危支佛力。地僻合禪機。每過心仍慣。欣然自忘歸。</text>
<title>次蓉城寄示韻</title>,<text>家無甔石况年飢。烟火窮廬出每遲。粱肉若敎供滿腹。恐君還少苦吟時。</text>
<title>挈家眷。歸玄巖新舍。水陸分路而行。</title>,<text>平分眷屬向驪州。一半轎行一半舟。陌上晴乾風勢利。不知誰先抵家休。</text>
<title>途中卽事</title>,<text>新秧出水細於鍼。宿麥連雲嫩似金。驀遣行愁銷得盡。宣城楊柳碧深深。</text>
<title>宿斧村池舍</title>,<text>韓公假筆自爲聲。春鳥秋蟲摠不平。我宿田家思續語。天敎三夏以蛙鳴。</text>
<title>入舟</title>,<text>晴山眼注郭煕畫。騷客手繙王建詩。却擧匏樽酬好景。舟行何迅不如遲。釣魚取適玄眞子。籠鴨能言甫里生。一世詩名俱碌碌。爭如宮錦去騎鯨。</text>
<title>二水頭曉起聞雨</title>,<text>水站晨鷄喔喔鳴。孤燈猶自背人明。牕間輾轉思詩料。却好疎篷聽雨聲。</text>
<title>行船</title>,<text>江沙淺白不成潭。峽水深靑欲謝藍。雨歇楊根風力緊。黃昏應泊郡門南。高浪津夫認作情。錦鱗穿柳遠相迎。搴篷一笑誇風味。巨擊其鮮細咤羹。</text>
<title>下舟入香谷</title>,<text>京邸尋常日月還。桃花紅碧尙韶顔。却來江北看風物。麥穗含金雉子斑。通天至孝此佳城。祖考之墳伯父營。一木兒孫心敢慢。貧時匍匐手栽成。晨起登樓望塋域。有靈應復此身臨。此身已老無他戀。后土皇天可証心。屋容妻妾已恢恢。田圃林池亦具裁。一日歸休誰復禁。白紛袍笏久徘徊。百步其周一丈深。魚兒作隊泳還沈。悠然飛入趨山影。日落林空更可心。小池僕婢欣欣及四隣。吾行聿至麥秋新。縱然不見園中灼。森翠濃濃却賽春。玄巖長湖院界畿湖交。土沃人稠習俗淆。試覓燈宵遊讌跡。勾欄高出綠楊梢。長湖院。下仝。門壓長橋檻暎湖。主人優嬲助賓娛。自言吏退閑無事。臨水聊開賣藥舖。</text>
<title>過溪村見桑者</title>,<text>窈窕溪邊屋。麥穗搖靑空。塍間有樹桑。桑上登老翁。閒閒摘沃葉。盈掬投筐中。時時望行人。自若理所工。我亦望之過。欣然悅其風。安知非其人。不如龐德公。</text>
<title>山丁送桃實與穉秀同嚼賦之</title>,<text>驚喜山籃至。有蕡園客收。賞花如昨日。食實奄新秋。丹渥眞難老。芳香詫少儔。勸君恣情喫。此果近仙流。</text>
<title>螢火</title>,<text>幾隨腐草此生休。那得光輝個個留。借翼幸蒙天地力。非烟不作雨風愁。提囊冷士歸書屋。撲扇佳人掩畫樓。酒渴五更回睡睫。殘星數點掛簾鉤。</text>
<title>次沈孝田聽雨見懷韻</title>,<text>秋霖判失小民依。孑遺其如命式微。魚鼈將聞平地產。螽蝗更見刺天飛。綿田花落工機廢。菜圃根消旨蓄稀。誰與聖朝張國計。苦吟無力解愁圍。淫霖溽暑近年無。何處淸凉着病軀。跳蚤攪眠捫不奈。飛蚊噆血苦猶殊。王生習靜耽觀槿。惠子忘言愛據梧。憂樂經來都一瞥。悠悠人事視甌臾。</text>
<title>秋懷 二十一首○幷序</title>,<text>秋者。歲一有之氣。是氣也感人易悲。自余生乙酉秋。經今丙戌總得秋六十有二。然及秋而知秋之能感人而知悲秋者。自十七八歲始。悲秋而能託之詩者。年數亦相似。大抵近五十年秋而不悲。悲而不詩。殆無歲而或然。今秋多雨。感人旣甚。余亦善病。竊自念已老秋之感。余無幾年悲能託詩者。隨當無幾篇。悲至於此亦已。深哉。偶於石南樓中。閱少陵五言近體。押秋字者爲二十一篇。將和之以泄其悲。未竟而歸鄕廬。足成之。命曰二十一秋詩。傍昏還急雨。悄坐藥欄頭。潦久如揮客。思深每引愁。蟲音連燥濕。魚戲或沉浮。出色憐新蕊。紅羅巧剪秋。已息功名念。寧忘汗漫遊。有身元是患。無處不關愁。守屋仍三夏。思山又一秋。閒雲經碧沼。孤影詎長留。此世紛紛事。榮枯草一秋。不虞寧己與。索性異人求。閱歷稀靑眼。飛騰謬黑頭。所嗟書卷裏。前聖有遺憂。慟哭疎眉老。論交四十秋。謂君似貞曜。期我過蘇州。異巷思聯室。同心願弊裘。幽明翻一隔。孤陋抱長憂。日逐紅塵內。棲棲忽早秋。出山稱小草。將老憶菟裘。業窳生何樂。名湮死亦憂。靈心猶自警。八極每神遊。昨我經周甲。人間願已休。餘生聊自在。不死亦非求。老重妻兒對。閒耽翰墨遊。佳花栽石畔。定看幾春秋。西風吹雨斷。天地杳然秋。已分辭單葛。應須備熟裘。澄江違伏枕。明月廢登樓。獨有多生癖。蟲吟共未休。一片賞心事。紅亭對翠樓。武夫揚桂櫂。官妓鬬金鉤。席上長卿簡。營中叔子裘。衰翁能再得。浿上正生秋。亦知思不了。寧忘臥驪州。素髮三千丈。黃塵四十秋。凉生窓外竹。山入雨中樓。笑爲今人謝。休疑尙有求。自道堪何事。蕭蕭鬢髮秋。詩書違卒業。江漢滯歸舟。心折菁華竭。身隨歲月流。回憐歷塊馬。爭及弄波鷗。峽松生菌美。新餉自東州。肌潤牛郊雨。香含貊國秋。晩菘那比品。春笋定同流。一飽忻然起。題詩散病愁。丁丁生子響。簾簟入淸秋。汗漫思彎繳。尋常致覆舟。機玄簷下聽。跡幻橘中遊。勝敗何干事。斜暉已在樓。那看帶錢客。跨鶴上揚州。待足知何日。多悲又此秋。大道三杯酒。淸風五月裘。終然榮利外。尙得姓名留。烏兎無停趾。吾生可久留。鼎砂虛引歲。庭柳自生秋。才謝張蘇筆。名慚郭李舟。公然成白首。怊悵倚高樓。淸妙蓉城士。良非俗客流。與人無設畛。干祿亦虛舟。色雜安仁鬢。毛希季子裘。怡情忘顯晦。社火六回秋。野屋蕭蕭雨。空催栢樹秋。還鄕疑作客。望遠恨無樓。誰辨隍中鹿。都忘壑底舟。世情今濩落。回首憶狐丘。歸鴈當何去。冥冥萬里秋。雲翼風前厲。霜音空外流。任渠方得意。令我却添愁。悵望澄江曲。靑山繞客舟。欲尋丹峽者。問路必忠州。盡日驢徐踏。便風舟暫浮。致身元自易。搔首奈如愁。賢從空懷約。遲遲再送秋。伊昔凌雲氣。哀吟怨禿頭。乾坤安所迫。人世此同浮。畏影猶趨日。勤菑未見秋。雖然文采短。亦不慕曹劉。偸桃王母客。曾下漢廷遊。玉貌聊驚世。金門似閱郵。折姦宣室日。諫獵上林秋。千載空相望。蒼蒼木宿留。星隕悲諸葛。身殲五丈秋。一窺炎井熾。八陣鬼工愁。摯尹心相照。夷吾器未優。報君師表在。殉國况箕裘。</text>
<title>丙戌季秋。宿欣涓館作。</title>,<text>山館秋正晏。菊秀蘭已委。鳴㵎寂無音。落葉堆殘水。掃葉淘其淸。頮面復漱齒。跂石待高僧。寒雲拂袖起。我來此地眠。不知曾幾度。常多酒食困。蓋挈凡人故。靑燈對枯禪。疎牕集霜露。趨向雖異途。所悅同所慕。晨興陟高阜。延覽衆山㟪。合遝復橫袤。竦然出渺靄。若欲作平地。應須翻大海。僧言人壽短。此事不可待。</text>
<title>丙戌初冬初六脩稧作</title>,<text>山色凄凄水氣寒。初冬牢落九秋闌。林楓和我皺衰相。籬菊笑君懷冷官。眼底糟臺須但築。胷中墨瀋已全乾。鉢盂強作今年會。哀死傷離爲緖難。</text>
<title>贈別上使洪仲深 羲俊</title>,<text>綴筆瀛洲使轄膏。世承專對不辭勞。東人已賀裘傳冶。華士當知鳳有毛。薊樹寒烟天外色。金臺曉月雪中高。殊方得意交遊在。日鶴雲龍政幾遭。</text>
<title>別副使申翠微</title>,<text>六十年前洪湛軒。潘嚴陸曁死生論。君行若晤南中士。爲問三家有後昆。三絶張生古未多。天涯淚盡奈伊何。當年酷愛東人士。一派今誰接逝波。續夢無緣老海隈。前塵影裏憶金臺。書生不及鴻臚屬。猶得年年走一回。</text>
<title>楊僉樞澤九有書相問。遂贈以絶句及南菓十枚。庸答前秋壽詩之惠。</title>,<text>混混詞源倒峽飛。優優天爵服緋衣。分將嘉實君知否。西土君如此果稀。</text>
<title>與社中人共賦</title>,<text>高燒銀燭照書墻。梅影橫斜惜夜芳。病是閒時那怕久。名惟飮者可圖長。需材欲貯籠中朮。吐氣皆成座上香。聽徹隣鷄歡未了。碁樽狼藉玉山傍。</text>
<title>水仙花</title>,<text>方丈仙葩秀出羣。玄冬抽葉綠紛紛。羞從衆艶爭春雨。任是高情托水雲。羅襪凌波驚子建。白頭如雪怨文君。夜來却伴梅兄宿。香色都無兩可分。</text>
<title>夢得一聯。朝起足成。丙戌臘月小寒也。</title>,<text>夢裏適何處。醒來詩句誇。馬行春樹影。僧立夕陽家。眞境森猶記。他時恰不差。寂然聞暗馥。床有水仙花。</text>
<title>待義民不至</title>,<text>每日朝來復暮來。朝來不至爲何哉。應緣破褐衝朝冷。却被山風吹遣回。</text>
<title>夜爲墨戲傍人爭取之。漫吟長律。</title>,<text>柔毫飽蘸雪牋明。亂寫唐詩到四更。手軟何能追古法。身閒聊自寄歡情。燈前笑見紛挐影。窓外喧聞窸窣聲。多癖於吾忘巧拙。且留餘軸待君成。</text>
<title>除夕</title>,<text>此夕怱怱及歲除。燈前嗒坐意何如。亦知添齒無妨事。堪愧逾多未讀書。</text>
<title>壺舍。與社伴。共賦。</title>,<text>新年鼎鼎二旬經。管領春思坐小亭。梅雪前宵鋪地白。柳烟何日鎖塘靑。禽如穉子言初學。山似佳人睡半醒。慚愧老來虧筆力。不成摹寫肖形形。</text>
<title>出城</title>,<text>夙戒巾車向艮岡。桃花艶彩最朝陽。同君視蔭流年短。任我行春鎭日忙。家裏飯成拋不喫。城隅酒薄買還嘗。醒脾只是須臾味。猶謂河豚一死當。</text>
<title>丁亥春日。思石閒。灑淚賦此。</title>,<text>春自再歸人不歸。北山芳草空菲菲。埋因酲宿倘長臥。悲到淚乾思奮飛。哀我踽凉今獨在。似君奇絶古眞稀。遺嬌饑病誰相問。寂寂東風掩舊扉。</text>
<title>野店</title>,<text>朝出興仁門。却望玄巖庄。六十三歲人。寧誇筋骨強。一百五十程。不亦阻且長。昨來何疾疾。今去何遑遑。將無道傍觀。指點疑余狂。狂信未容易。非狂故此忙。浮世本擾擾。人事多穰穰。造物偏愛劇。可臆不可詳。不見逐風蓬。東西南北方。停車入野店。門對小土岡。松槲自成籬。細雨着烟光。支枕暫頹然。主人供炊粱。春夢久已醒。一笑爲飽嘗。</text>
<title>芙蓉壁</title>,<text>灘轉沙開峽勢回。官娥曉事勸深杯。風光未了芙蓉壁。又過桃花洞口來。</text>
<title>示同行諸伴</title>,<text>阮籍胷中無俗物。將軍揖客有名儒。吹笙載酒飄然去。若遇眞仙定與俱。</text>
<title>島潭</title>,<text>鬼鑿無痕尙有形。隔山呀處透天靑。舟來舟去開還掩。石闕千年不用扃。</text>
<title>書呈淸風族叔</title>,<text>笑指澄江別與君。君看此水萬波分。原初太白涓涓滴。一派遙從積石雲。</text>
<title>龜潭蒼壁</title>,<text>題詩玉筍峯。濯筆丹江水。纜索引夕陽。淸風吹未已。層壁立如削。顚松亦百尺。若有吹笙仙。應來月明夕。壁下有泓潭。淵碧不可測。請君莫投石。恐驚神物伏。</text>
<title>守一菴</title>,<text>刳木引山泉。山廚鳴似雨。誰知飮餘水。去救農人苦。</text>
<title>過興元</title>,<text>中原山色望中賒。春盡江南不見花。出水秧鍼憐細細。翻風燕子喜斜斜。綠楊堤外騎驢客。芳草橋頭賣酒家。行抵故人應未暮。勞勞鞍馬不須嗟。</text>
<title>舟中。拈唐人韻。共賦。</title>,<text>堤高芳草近晴天。樹密漁村上晩烟。藉汝長年工涉險。饒君千首思騰泉。笙疑鳳唳調金葉。酒憶鵝兒瀉玉船。多謝西風遙送帆。分明來日泊三仙。辛苦曾穿幾峽來。楡花灘上又驚雷。進篙力用平生盡。返棹心知半日廻。垂釣應多羨魚意。虛舟亦是濟川才。行行漸近仙岑界。回首紅塵一念灰。</text>
<title>放鼈</title>,<text>龍子將無魚服來。舟中筮易雨承雷。忍令炰臛須臾具。却許滄波快活廻。解網吾猶思聖訓。成橋人謂有神才。世間憂喜多如汝。幾度昆明見劫灰。</text>
<title>寒碧樓</title>,<text>越絶澄江巴字流。淸心樓外始登樓。天開漢上千重峽。地勝湖西五十州。雨麥喜堪聞早夏。霜楓恨未見深秋。吾家於此多先躅。落日徘徊畫檻頭。</text>
<title>西倉舟中</title>,<text>峽宿知風自。舟吟忘日過。樵兒輕虎豹。漁父傲風波。暫喜危灘少。還愁好石多。滿江烟雨裏。悄坐意如何。</text>
<title>彈琴臺弔古</title>,<text>傳言古仙人。此地弄琴曲。曲終去不回。江空山翠複。我來江水淺。草萋露沙礫。相携暫徘徊。危磯繫刳木。慨余忽屢歎。非爲渺靈跡。嗟嗟我宿將。龍年死狡敵。輕身秖有心。惡戰豈無力。偶一濤斜轍。未再淮陰績。超石怒未洩。冥然赴深碧。誰塞文吏口。長懣壯士腹。成敗卽天運。雲仍由善積。焉知此日死。功不下重廓。悲吟弔雄魄。灘聲增惻惻。劒門天下險。未截陰平曲。使智不如福。無賴山嶺複。不能具眞眼。何以辨璞礫。不知揣本末。岑樓齊寸木。耳食貴常談。淵膝輕執跡。羊戰類童嬉。敺市非狼敵。芻豆許不與。驥騏安責力。廟筭此茫然。越視同忌績。人生孰爲大。殉身答穹碧。乘駿嘷門前。繫圈出魚腹。二事豈徒爾。諒由精誠積。我遊適此地。江山倏悲廓。尙論不原情。生性所悱惻。</text>
<title>下仙巖</title>,<text>下馬下仙巖。溪水流潺湲。人言此溪流。源發太白山。古昌邑玆山。先祖鄕其間。一自仕宦顯。累世不知還。我亦生王國。遂老鵷鷺班。有時睠玆土。燕越絶相攀。不意聞此言。心惕喜動顔。我思此水味。先祖飮之嫺。人生稟水土。血脉如循環。飮我先祖飮。神理必相關。酌言飮滿腹。一洗我愚頑。更思從此去。不踰百里艱。安得謝塵累。祖鄕爲民閒。</text>
<title>次柳上舍舜瑞 興慶 上仙巖韻</title>,<text>古來山水云。勝者必以石。無石卽庸常。有石亦貴白。三巖皆石勝。大抵與凡隔。下仙類崛起。不屑爲衡尺。中仙頗矜飾。文物有朗闢。伏惟上仙巖。細斲兼鉅剨。鬼工畢智力。發洩不復惜。玉是昆吾刻。雪從太始積。靈妙眼爲眩。恢宕心共適。我願囑仙曹。毋輕混塵跡。</text>
<title>淸風趙使君 吉源 再疊寒碧樓韻。見寄遂復次答之。</title>,<text>千疊山圍錦繡屛。使君端坐對雲汀。訟閒盡日稀開印。吏散淸風自掩欞。殊績亭樓顔已換。豐碑父老口先銘。堪嗟遠客思歸切。虛負高情促解舲。</text>
<title>贈關東伯鄭善之</title>,<text>歲丁亥維夏四月。經山學士別余曰。賤臣敢力辭湖南。負犯逋慢甘當罰。聖度包荒大穹昊。恩波重疊深溟渤。誰道將罪反媒榮。往欽關東承倉猝。匪才前後諒一身。荐煩悃愊嚴鈇鉞。黽勉委蛇肅寵命。晨朝奉節辭金闕。乞言贈言古所重。公乎毋慳示津筏。余笑啞啞捉君腕。我思不俟君言卒。濊貊故墟何茫然。枕海阻山如百粤。氓如鹿豕易駭竄。土無膏腴宜墾垡。燒雲鑿石終身苦。裳布不掩飯不䑔。浦港生涯奏鮮食。蛋人烏鬼共怳惚。鬻妻賣子供不足。徵求常棘底殄圽。君往勞來心定畫。余坐領略口猶訥。譬則君將斫巨鰲。區區我方味蟛𧑅。不言何損言何補。君效分憂但竭蹶。別有一事欲溷君。側耳切莫笑疎歇。天下名山三十六。古來華人盡揚扢。金剛獨漏名山記。版圖之外堪咄咄。我未曾見聞如是。此山無膚惟有骨。想像造化設此山。精殫巧畢勞矻矻。大抵三百里周圍。一萬二千峯峍屼。或如出水濯芙蓉。或如滿床揷牙笏。或如古佛弟子俱。或如眞人上帝謁。或如雲外擎寶幢。或如波間曳羅襪。矗如廉利立蛇矛。列如編伍比鮫瞂。喜如天女散優曇。悍如將軍臨戰伐。聚首而俯如合謀。戾背而離如相艴。張爪蜿腰如龍挐。植蹄垂鬉如馬齕。旖旎如旗展錦繡。縹緲如塔湧氛𡋯。皎皎如照夜雪暈。蓊蓊如噴香烟馞。或蹲獅象虎鹿兕。或翔鸞鳳鶴鸛鶻。最是毗盧頂摩天。壓臨鯨濤之洶汩。東望扶桑三萬里。似指掌紋看朒朏。峯形種種莫有同。視爲之眩心爲愲。爲壑爲洞爲邃谷。凹凸因勢異現沒。山泉得石狀千萬。爲潭爲瀑爲陰窟。散爲㵎溪合爲川。紆回曲折穿脩樾。水光可遣阿蘭籠。石色恐敎卞和刖。最是九龍淵特壯。雷霆噴薄霧雨浡。觀者神𢥠氣沮索。逡巡思却行勃窣。山中山外幾寺菴。昔之興者今或忽。槩此山奇石所爲。摭實魯秋與楚杌。此山經歷羅麗來。始遇楊公慳秘發。旁祖淵翁七作主。長使家烟不黔堗。二公去後寂無聲。俗子冗人謾隳突。我自塵緣似窮鬼。驅之不去長相捽。夢攬烟霞身不動。僕夫痡矣車無軏。今歲明年迫老死。胷間痞結呑糠麧。知君才器超等倫。詞賦煥爛稱華閥。此去逢秋楓始丹。翠幰遙遙踰斷髮。初地携僧業鏡臺。仙區止觀埋香碣。搜窮剔幽無遺憾。萬丈光燄筆高揭。永州之記南山詩。方駕韓柳力誰竭。但榮刺史擁簿墨。何異書生坐兀兀。君當爲我吐碨礧。我愧贈君蓄溲勃。</text>
<title>禹校弘鼎以柳杏來餉。漫賦古體以贈。</title>,<text>品杏亦多類。最珍揷柳者。酸液帶香甜。濃肥殊凡瑣。刺齒醒脾慢。味觸有爽雅。樓前立兩株。春寒花裊娜。英落吹腮雪。蘂結載跗赭。靑靑雨所濡。磊磊葉並嚲。頑童肆攀折。黠婢巧叉打。未熟半先失。防密奈伺惰。今年誰剝盡。兩月滯鄕社。鄕社但桑麻。一望百里野。在在松栢栗。行行列籬下。柰薁尙有名。絶不見此菓。此菓非土宜。不見理則那。端居尠襍事。縮項摛書坐。烹葵攤炊麥。三飡腹常果。是日妨肺氣。饐懣少淸灑。晴雲暎碧落。和輪迫大火。蘆棚蔭何得。歊吸擁爐冶。妄願寒門羾。漫學靑林躶。蓬藟秖謏舌。潤喉卽不可。菋煎云生津。澀性煩反惹。望梅渴詎止。倉卒眩眞假。千秋想卽境。子誠奸雄也。同時若同行。和余術中墮。顧與二客道。閧堂正㰤㰤。忽看舊部曲。門扉來繫馬。屛營歷階趨。磬折前拜我。起居畢數語。長跪獻苴裹。節届熟向嘉。路遙致患寡。受言席上傾。三五十團顆。似頭波染鴨。疑頰砂點姹。玆物怳天降。心亟口還啞。詎忍便咀嘬。摩嗅不能捨。雖則未便咀。嚨痒涎垂哆。驚喜及傍觀。瞬動頤復朶。擧手謝慇懃。情踰貝朋荷。邇來我所思。賴汝以憂瀉。勸汝靑精飯。酬汝黃金斝。區區懼未愜。祝汝綬綰銙。抵斗庤銅錢。凉燠適渠廈。康直命如山。繩蟄弄璋瓦。豈爲口腹故。文采費揚簸。投瓜報瓊琚。感深辭自妥。旣禱始快嚼。其餘送蘭若。戒僧善種核。食實期無左。呼燭動高興。箋拭柔毫把。浪濤勢翻騰。長吟一氣寫。</text>
<title>西阜。送逌根還京。</title>,<text>送汝西原上。翻吟陟岵詩。眼窮猶自跂。心亂却如癡。誨義慙無素。希賢望過期。我家䂓度在。憂國卽天知。</text>
<title>玄巖曉雨。贈鑑上人。</title>,<text>我爲肉食者。師是壞衣人。爲道旣不同。相悅亦何因。我亦不自知。師或涉迷津。凄凄柏林雨。夕話到鷄晨。師今五十九。我已過六旬。結菴計亦晩。當復享幾春。一時山㵎聲。滌盡萬古塵。</text>
<title>東宮邸下以睿製下示。令賤臣賡。又令別製古詩以進。甚盛事也。臣承令伏讀。藻彩溢發。格調工妙。欽仰讚歎。有不能自已。謹依古人因事獻箴之義。恭賦一篇。庸備离明之照臨。</title>,<text>重瞳戒弼諧。勑天大無外。大風感隆準。英音滿豐沛。聖賢厥言志。天下孰載蓋。三千遭魯叟。一存九刪汰。闇然錦尙褧。絢兮素先繪。一言蔽無邪。四端隨見藹。興羣契物則。敦厚絶淫忲。所以詩敎盛。能參造化大。恭惟我儲聖。毓玆文明會。蒼邸養潛德。重光麗瑞靄。嗜好篤墳典。滋味比炙膾。賓僚視良友。講習象澤兌。英華發彤管。天香流馣馤。手札頒寶軸。荒廬夜將艾。驚喜捧弘璧。跪讀整衣帶。賡和忽承令。朽材眞狼狽。多知推問寡。農馬豈狡獪。三復又九頓。願忠老未沫。憂明古之義。戇忱獻無害。施鉛失天姿。刻羽非靈籟。月露諒可怡。離實亦其奈。吳季昔論樂。請止自曹鄶。淳漓判不侔。治忽瞭蓍蔡。况乃帝王辭。近道美爲最。觀水當觀海。登山必登泰。皇虞信尙矣。漢業猶藐蕞。睿思一溯源。萬世庶永賴。微蟲鳴苦心。殊愧朝陽翽。</text>
<title>切莫</title>,<text>切莫歸程勸趣開。忘歸奚啻一端纔。晝陰有柏思非夏。宵寢無蚊耳不雷。安得老妻仍共挽。却憐穉女未同來。樽前屈指平生事。雙皺低眉始暫擡。</text>
<title>夜坐偶吟</title>,<text>雨亦無端霽不期。高樓留客合傾巵。風天乍動芭蕉色。月地紛交竹柏枝。淸坐破眠凉自足。苦吟圓句夜俱遲。流光已過初秋半。悵望鄕山竟若爲。</text>
<title>離羣</title>,<text>露重宵光切。風輕暑氣分。緗簾新有月。碧宇更無雲。蟻泛停杯見。蟲鳴隔壁聞。良辰元易邁。况我久離羣。</text>
<title>山居卽事</title>,<text>不分朝暮四時間。環得吾廬是碧山。每値淸秋成獨往。幾逢明月許同還。名泉勝藥通靈性。癯石如人對醉顔。倦鳥孤雲誰竊比。羔裘退食亦蕭閒。經邦聞道愧初心。老悖何妨臥北林。竹帛芳名勞夢想。巖溪漫跡足光陰。編詩篋裏應千首。種柳門前已數尋。西蜀子雲良苦癖。寧期後世有知音。</text>
<title>送別金士鴻 䥧 東萊赴任之行</title>,<text>北極山之宗。南窮地之委。三年再遠役。王事亦勞止。念君隨宦跡。有如萍吹水。萍與水何親。風來卽偶爾。但玆頭白日。言別諒可已。狡蠻舘我澨。餼廩二百禩。何德昔相酬。廟畫謬如彼。至今壯士心。熬煎欲悶死。君登沒雲臺。鯨波三萬里。波間有列嶼。對馬如黑子。應歎國無人。足爲天下恥。</text>
<title>次蓉城都事冬日見寄韻</title>,<text>捱了牢騷竟若初。天寒吟病怨離居。唯逢馴鶴深窺戶。獨遣疎梅冷照書。此日徐君遲解榻。當年曹孟痛過車。鉢盂縱會山房雪。秖是雷歡昔不如。</text>
<title>送李仲睿 愚在 副价赴燕</title>,<text>自崖而返雪飛飛。楊柳遲遲待遠歸。貳使銜尊三品選。九州思博一身微。燈寒玉舘難祈夢。風暖沙河始减衣。娘子山前家報喜。嗈嗈雛鳳聞香闈。</text>
<title>梅下曉作</title>,<text>萬事非關病不能。衰情日覺失飛騰。行藏倀倀亡羊客。用實悠悠畜馬僧。囊底都無餘智叩。卷中唯有古人憑。偶然梅下同君坐。閒就新篇對曉燈。</text>
<title>出東城</title>,<text>試踏東郊路。輕裝曙日初。營菟心舊賞。出弔病新除。殘雪棲陰㵎。繁霜被曠墟。衝寒裘未着。吾事笑常疎。</text>
<title>漢津。與諸公。共賦。</title>,<text>寥落冰江夜向深。沙頭列坐更長吟。七分明月三分雪。冷盡浮生紫陌心。</text>
<title>逌根重修稼齋先生舊第。喜而賦。</title>,<text>稼齋高祖弟。敬愛亦猶孫。屋老寖將廢。兒能圖復存。典型因古昔。修潔及池園。凡世興衰事。家邦不二論。</text>
<title>樅村田舍。復次前韻。</title>,<text>冉冉稼齋宅。旁生竹有孫。將多經始志。猶及典型存。間架琴書屋。脩明杖屨園。晩來增感古。景物且徐論。</text>
<title>觀鷹獵</title>,<text>遠縱愁胡目。窮看野雉逃。半空身忽决。一擊勢何豪。雪裏塗殷血。風前碎錦毛。千人呼快絶。喜不爲充庖。</text>
<title>石郊歸路漫吟。書與諸益求和。</title>,<text>驢足輕而穩。跚跚催步聲。晴暉沙不凍。殘雪嶽逾明。自異裨諶適。偏深仲統情。居然庄樹望。墟里晩烟橫。</text>
<title>金園賞春。用草堂韻。</title>,<text>策杖春風北洞尋。雲嵐拂面半晴陰。入樽花氣醒神細。出谷鶯聲砭俗深。絲竹何干脩稧事。冠童猶得詠歸心。百年讌樂須臾境。留與斯園永姓金。</text>
<title>蓉城有句云。春日偏思柳問庵。遂足之。</title>,<text>春日偏思柳問庵。風流文雅古無慙。城西破屋連芳草。身外殘書一綠函。貧自鳳毛傳舊物。窮猶麟角長奇男。今人可語誰如汝。貽阻花前悵不堪。</text>
<title>舟橋調馬</title>,<text>天門振策出王良。天駟星騰漢水光。霧鬣風含依鹵簿。電蹄雷發蹋浮梁。東封雲錦唐家富。西極龍媒漢帝祥。更憶瑤池休八駿。秖今留與畫圖長。</text>
<title>大殿樂章</title>,<text>高高惟天。穹冒下土。載厥生生。孰聞而覩。穆穆我王。儼思則之。篤恭久道。裳衣其垂。帝眷克肖。錫無疆慶。文子文孫。承承駿命。萬稼攸同。百工是式。於千億禩。不顯一德。惟天一章章十六句</text>
<title>省墓</title>,<text>我來何所覿。淚灑若堂封。域樹春風發。原莎露氣重。天其藐孤相。地許吉人逢。曷日茅菴結。瞻依更事農。</text>
<title>歸路。有懷李令穉成 魯集。賦此。待便投寄。兼乞瓊報。</title>,<text>幾度吾鄕把袂時。從無跌宕此番奇。樓中跋燭聯宵話。江上停舟兩日詩。趣想淸閒非昔昧。風流蘊藉更今知。自憐未遂歸田計。長與君深別後思。</text>
<title>舟中。寄呈李明府。</title>,<text>汀洲楊柳碧沉烟。別緖江流兩渺然。更揭篷窓回首立。使君樓閣望如仙。徹底淸江淸且深。孤舟直向月溪潯。分明一片江程水。盡是明公送我心。</text>
<title>夜雨。次韓致堯韻。</title>,<text>月黑風薰臥草亭。今年節早雨時行。五更枕散邯鄲夢。幾部林喧鼓吹聲。幸有靑山看不厭。如無白髮老何成。是非要息還添起。來去之間笑此生。</text>
<title>靑石斧硯歌</title>,<text>昔歌肅愼砮。今歌女眞斧。女眞靑石爲戎器。肅愼氏惟厥鼻祖。斧不穿孔挾以柯。遇敵酣鬬袒裼舞。憶昔高麗善用兵。萬杵如雷築九城。大金康宗烏雅束。不能當吾拓俊京。猛安與謀克。棄斧走江北。如今可是六百年。耶嫩春山翠姸姸。靑州都護中酒眠。健兒高歌耘石田。石田多石斧。今人耕處古人戰。今人得斧無所用。磨礱持作硯。君不見老羌奮戟大破賊。書生腕力劣磨墨。</text>
<title>秋生</title>,<text>婆娑山下少人行。江到梨湖更碧淸。幾遣經過移晷坐。不禁懷想屬秋生。桑麻翳翳膏腴土。童叟蚩蚩鹿豕情。但得南陽歸臥葛。何煩北海隱居萌。</text>
<title>江村雜咏</title>,<text>江連堤柳柳連橋。月地嗚嗚客弄簫。興發不知行近遠。扁舟或犯海門潮。蓼作紅花蘆白花。松槐交翠暎江斜。絲竿掛壁罾鋪地。知是漁家是宦家。滿載圖書逐水行。流傳佳句使人驚。臨風強欲相攀和。星月輝邊愧綴螢。</text>
<title>答李可用 潞 和陶韻</title>,<text>去去日以遠。黃鵠高冥冥。駑馬戀棧豆。寧懷千里情。高士藐靑雲。朱戶視蓬荊。所以隆準公。辟洗高陽生。薄俗重金紫。古道誰復明。草木忽搖落。孤懷不可平。出門望歧路。蹙蹙昧所征。豈無十畝田。閒閒可耦耕。安車不如步。市童何所榮。君子務其本。萬物各有名。</text>
<title>傷逝</title>,<text>何年梅不發君家。秖是前塵夢也賒。死別生離無限恨。九回腸曲攪來沙。</text>
<title>恭奉睿製頒橘宮僚詩敬賡</title>,<text>后皇南國產。航海旅華堂。解包燦金色。掐殼冽霜香。睿藻發天輝。佳實爲增光。宮臣詫恩頒。賡什挹餘芳。恭知四重謠。萬里播蠻鄕。</text>
<title>喜蓉城病起</title>,<text>君隨明月欵扉廻。望眼愁眉驀地開。他會固知傳者過。自言无妄病之來。燈前再整三分局。梅下重驚七步才。信宿貧家應惱渴。如澠春酒莫論杯。</text>
<title>題唐箑。寄再從弟太卿 初淳。</title>,<text>棕櫚小箑出燕中。寄去非因製造工。淸愼使君爲政處。指麾一境助仁風。</text>
<title>南至前日</title>,<text>感人時序迫。南至隔宵單。檐旭晴還曀。溪飆晩愈酸。縱憐陽始復。秖惜歲將闌。獨對疎梅坐。深房不受寒。</text>
<title>山居春暮</title>,<text>收拾全春與雨風。獨來林墅覓殘紅。縱無亂落盈衣上。猶有餘芳浥酒中。啼鳥盡情良友近。閒雲去態至人同。百年哀樂將何極。矯首支藜望碧空。</text>
<title>讀畫</title>,<text>暖翠浮嵐絳葉陰。參黃子久倪雲林。論詩秘鑰拈論畫。默契由蘇入杜心。</text>
<title>書便面贈人</title>,<text>紙色綠如草。宜爲童子扇。老人却把翫。鬢髮披霜霰。伊昔倉下廬。吹葱跨竹馬。隣兒携綵箑。豪侈向人詫。</text>
<title>步月。率成近體。呈沈孝田。</title>,<text>啼禽棲定寂林端。曳杖柴門白袷單。嶺月初分山色暮。溪飈猶作杏花寒。詩人死去嗟何及。社老生存見亦難。思寫孤懷煩寄致。更憐胷裏墨香乾。</text>
<title>壺舍共賦</title>,<text>不煩禪悅與修眞。邱壑情安可養神。出世於今知有法。得閒從古豈無人。百年自弄山間月。千日長留酒裏春。富貴浮雲何足道。吾衰大雅竟誰陳。</text>
<title>屋後有石。半入吾屋。半屬鄰家。將斥其垣。或疑巨蛇穴其中。遂賦此。</title>,<text>要看全石斥隣墻。人道其中巨蟒藏。我却願他將眷屬。化龍一一向東洋。</text>
<title>書贈金宇夏</title>,<text>十載社中詩酒客。半爲異物半爲官。死不重逢猶常理。生者云何莫對看。惟有面皮可憎者。朝暮相守意未闌。金海之金字春叟。工書屬詩衣未完。最是風淸月白裏。朗吟聲如環珮珊。山齋寂寞但松石。微爾誰能發人歡。我思非官亦無食。不恠尋常阻團圝。無食無衣心自暇。未必今世爾獨難。雖然從此謝仕者。秖交此世㝡貧寒。生亦如死定何賴。長時不見堪嗟嘆。長夏林亭。往往有涔寂之時。仍念十數年前。騷人墨客之相從於溪石林松之間。雖不盡來。日以三四人爲率。伊來。或死或宦。死者不歸。宦者有守。其不見一也。唯金生鱞窮無依。相守不去。此皆理勢之所必然。余之怊悵。亦常情之不能已者。故信手寫一詩與之。聊慰欝。跂願春叟勿以自多於人。亦勿德色於我。使君不汗五日。則與已死者同。使君着帽。安知又不如方爲宦者嗢噱。嗢噱季夏千秋節前二日。</text>
<title>有懷李天民禁直</title>,<text>饔院於紙署。所多三百錢。紙署終歲閒。永無持被緣。君以勞易逸。惟懼不及然。嚴廬孰便心。饔院况夏天。袍帶晝敢脫。蠅蚊夜相纏。是心愚未忖。離索徒欝悁。在昔晉唐世。阮王有兩賢。皆爲官醞故。不憚自求遷。風流耀一代。美談垂億年。東家痛皓齒。西家要見憐。至今衆人笑。笑其忘醜姸。將謂錢換酒。瘦妻恐不捐。世上形役苦。又非錢可痊。理炳心自瞭。不待智者詮。快雨過玉壺。盡情滌林泉。飛流噴白雪。峽色發靑烟。竹亭擁窈窅。蒼楡蔭檻前。異禽時見集。淸吭醒人眠。悄悄獨興居。自疑學坐禪。長日誰與晤。兀兀披陳編。臨風屢發歎。邈若間山川。</text>
<title>寄孝田</title>,<text>兩宵歡可旣。此日又分携。舌戰我常北。首途君遽西。山雲朝氣散。簾雨暮聲凄。欲覓相思句。淸蟬碧樹蹊。</text>
<title>又拈坡公韻</title>,<text>缺月幽凉入酒甁。悄然林際度疎螢。山川滿目秋光霽。風露醒神曉氣靈。人事正懷遲暮感。蟲音欲徹老天聽。醉間偏惜良宵邁。吟罷新詩又說經。</text>
<title>重陽獨上孟園</title>,<text>風落高桑夕照哀。溪山處處菊花開。前人已與寒雲盡。獨抱秋懷上古臺。</text>
<title>申生匡一宅會賦</title>,<text>情眞親戚不殊看。內屋招邀勸細餐。匙滑頻抄雲子暖。杯濃已破雪花寒。灰殘沉水拈香急。詩險弇山射韻難。寄語諸君休厭倦。人今頭白歲華闌。</text>
<title>玉壺精舍與諸生同賦</title>,<text>騎驢心自問。問我亦何哉。不向玄巖去。還尋白嶽來。乾坤身外窄。日月鬢邊催。但可携新釀。酬君雪屋梅。</text>
<title>客去獨坐無聊</title>,<text>有書還自讀。有酒還自酌。疑義雖紛紜。誰與爲商度。旨味雖酣適。誰與爲酬酢。紙帳梅影斜。硯匣燈花落。昨日錯履舃。似開平津閣。今日靜門閭。堪羅廷尉雀。自慚余誠疎。敢疑人情薄。白日誰信節。黃昏空負約。人道重妻孥。我行猶落魄。好音自相和。松陰萃四鶴。相我不如彼。胡然此寂寞。殆已亦已矣。醫俗眞無藥。</text>
<title>次蓉城人名雪詩</title>,<text>李白梅寒共絶埃。非烟非霧亦非灰。莫愁蝗種經冬在。如意蟾輝不夜來。繼日書窓明素卷。翾風酒席灑深杯。棲筠老鶴癡如我。客子臨軒懶警開。</text>
<title>觀技</title>,<text>數尋麤索縛杈枒。飛上才人脚踏斜。戲抵五禽眞是巧。身輕一鳥未爲夸。抗時嶷嶷干危壁。說處紛紛亂墜花。好遣兒童齊拍手。八風顚舞滾袈裟。</text>
<title>路上聞三藐寺冰溪難越</title>,<text>行過遲遲峴下村。僕人回報寺僧言。山中雪較常年甚。千丈冰梯不可捫。</text>
<title>閤梅</title>,<text>溫如其笑凍如嚬。玉貌冰姿故暎人。非是芳華干絶世。自然淸妙謝同塵。月橫溪戶交寒影。雪遍山樊見化身。老筆尋常思賦咏。秖愁庸妄惱花神。</text>
<title>上元夜。自玉壺赴社飮。過苑署。聞淵泉與諸文人飮。明日賦呈。</title>,<text>佳節催人近上元。半輪明月北山村。效嚬公亦田間飮。任笑吾仍社裏樽。公常笑僕與殘蔭寒士遊。每謂田間飮。是夕公所與飮者。皆殘署郞官。而僕亦赴社火。故頸聯及之。 風景未應殊兩地。棊詩偶自不同門。是夕公賦詩。僕圍棊達曉也。 歸驢慣識花開巷。信步行知過署園。曉歸騎驢。行至安國坊四街口。驢欲向三淸路。故末句云。</text>
<title>吟示社中諸人</title>,<text>商文攄緖到更殘。此事非難竟甚難。試憶頭邊明月影。一年晴得幾回看。</text>
<title>贈孝田</title>,<text>我欲尋僧去。君能相伴否。飯罷卽跨驢。相待北城阜。</text>
<title>郊店。遇體一上人。率贈絶句。</title>,<text>邂逅高僧野店邊。休言此段亦因緣。如將返照還相照。不怕音塵隔永年。</text>
<title>勸柳伯敎。復膺檢書兼任。</title>,<text>爾與恒飢臥耐惽。彈冠曷若趁春暄。料殘每日堪中食。院靜三宵好上番。熟手何憂金匱曆。散心隨喜玉壺園。狂吟卽席聊相戲。斗見詩眉緩皺痕。</text>
<title>戲題自寫墨竹</title>,<text>自愛琅玕腕下生。疎狂欲擬歲寒情。世間多少繁華境。回首猶餘一節淸。</text>
<title>次蓉城韻</title>,<text>旱餘甘雨下。花吐葉相兼。翅重蜂徭减。銜輕燕壘添。政看移竹好。寧問種葵嫌。山圃揮鋤罷。巾如漉酒潛。</text>
<title>出郭</title>,<text>麗旭輕寒却可人。沿溪柳色五分春。林間處處棲殘雪。猶似梅花落地新。</text>
<title>山晴</title>,<text>徑亂草如積。山晴花更繁。縱橫一川水。高下數家村。靜憩鷄鳴午。荒尋犬吠昏。歸來向人說。疑是武陵源。</text>
<title>贈致鑑</title>,<text>常道高僧異俗情。相思今見寄山櫻。從知竟是因緣種。落個空時佛不成。</text>
<title>送圓明上人還山</title>,<text>施言江月釋。歸去守祗林。却斷和光事。重思發願心。大藏猶舐粕。初祖猛挼針。弱喪慚吾道。彷徨白首臨。</text>
<title>還京第途中。與再從弟士猗 蘭淳 共賦。</title>,<text>笳角風飄馬首聲。幨車穿過亂山行。渺然流水歸何處。無限春風惱客情。落日低銜雙嶺樹。寒烟遙鎖廣陵城。亦知信宿還家早。猶惜黃驪隔一程。</text>
<title>過北城外。桃花已衰。</title>,<text>萬點此飄雪。明朝空樹餘。但須斟泛蟻。未忍策歸驢。錦帳隨行坐。蘭薰漲吸噓。臨風搔白首。怊悵在開初。</text>
<title>桃花洞贈蓉城</title>,<text>蓉城居士藐然身。文采風流要絶塵。選勝吟詩三百里。桃花洞口最驚人。</text>
<title>題畫扇</title>,<text>秋蝶依秋蘂。如何擬情緖。江州老司馬。忽遇琵琶女。</text>
<title>率唫書尹彥國 命烈 扇</title>,<text>書品如今第一人。知君自與紫霞隣。此身不是東家女。何事相要強效嚬。</text>
<title>送蔚山牧官李天民</title>,<text>百篇一斗騎鯨客。千里三年牧馬官。命與窮謀仍及老。飢來驅去若忘艱。春晴草色長堤暖。月曙溪聲古店寒。海上風烟如有得。花前寄我錦囊看。</text>
<title>瓦沼栽荷。次韓文公盆池韻。</title>,<text>易令爲濁又爲淸。小器公然濫盜名。堪更可哀蝌蚪子。認眞圓沼內橫行。何如玉女洗頭池。十丈靑花人不知。眼底參差新藕出。恰隣叢籜解雄雌。浮餘卷紫始舒靑。有土培根勝揷甁。水淺猶知空性具。倒來雲影更涵星。</text>
<title>觀古東李 翊會 便面書戲題</title>,<text>古筆精佳古墨香。雲烟隨手自輝光。問君何故拋經史。還借鄰童急就章。</text>
<title>壺舍暎山紅盛開</title>,<text>忽看一堆火。欲燒靑松林。白日光猶燄。黃昏暎更深。滿園當賤目。獨樹故驚心。壺舍多花品。玆惟不換金。</text>
<title>孝明世子挽詞</title>,<text>正嫡尊無比。鴻名冊慶辰。溫文猗日就。孝友篤天倫。三善虞庠古。重謠漢邸新。承華潛德久。胥悅洽神人。夏啓克賢日。姚華祗攝時。分勞符幹蠱。古典卽家䂓。琬琰揚徽冊。岡陵祝壽巵。孝慈天所眷。餘慶驗螽斯。裁務王心合。邇威遠戴恩。泛舟蘇北路。發帑奠南藩。屈己方昭諫。兼聽自察言。蒼生眞少福。沒世可能諼。祧鬯今虛托。人天竟孰爲。謳歌還野哭。磐石奄累碁。慈慟將何慰。宸情久愈疑。臨欄望輴蹕。猶似待歸遲。萬古靑門道。衣冠近懿陵。人情何所泊。天理竟難憑。狀德明惟合。循名孝最徵。崩心今日祝。冥佑在繩繩。才蔑毫毛效。恩兼骨肉情。夢尋黃𧟌日。天問素廞行。型範慚褒謬。甌臾仰理明。代身忱未格。惟有淚餘生。</text>
<title>悼石閒</title>,<text>地下歸名士。人間感逝年。得君巾笥藏。使我淚珠連。往日寧知盛。餘生復幾賢。秋風吹舊夢。歷歷杏簷前。</text>
<title>賀問菴六十一歲生朝</title>,<text>十月歲庚寅。爲君以降辰。適丁非古禮。稱甲自今人。物采風流篤。歌詩頌禱新。已知情所起。未妨俗相循。子粒齒叢雪。卯斟顔駐春。尠聞無肉飽。多見有錢神。素箑懷中置。紋箋座右陳。鮮治宜去乙。烟吸貴從辛。拄杖靑憐玉。摛毫白賽銀。雖菲心亦足。如戲事逾眞。誰詠天南鶴。應留席上珍。宿言聊此踐。賀壽可兼申。</text>
<title>與方承圓</title>,<text>鐵瓮城南方別將。長安索米寒無裘。時來自得不須喟。雄府名藩何限州。</text>
<title>次蓉城見寄韻</title>,<text>漂星冽冽北風嚴。敗絮三更冷更添。儉歲飢寒非所獨。騷人愁病本相兼。官殘不見無功酒。食淡常思上舍鹽。知道梅前題句處。硯波成霰噤毫尖。</text>
<title>澄泥硯詩 幷序</title>,<text>有言市二硯者。亟取視。澄泥製也。其一狀葫蘆。其一方石。皆十面有刻。塵垢暗焉。澡而察之。乃唐馮承素摹蘭亭及乾隆帝題承素摹絶句。刻畫精妙。欵曰。壬辰小春。今五十有九年矣。意者。其內府物。而不知何因至東國。又不知東國始得者爲誰。而流落民間。復何因也。余與柳君本學。對坐摩挲賞玩。以三百五十易之。方者置諸傍。葫蘆狀者贈柳君。賦此記之。庚寅南至後十九日也。金虎門西古橋畔。兩澄泥硯列市閈。我聞客傳便僮喚。戒走疾疾將錢換。片刻携來供几案。雙拭昏花注眸看。一形巧剖葫蘆半。一形方截削成岸。十面細畫整不亂。字字纚纚璣珠貫。蘭亭搨貴承素腕。乾隆絶句有詠讚。兩皆刻此妙手段。如玉鑱用金剛鑽。壬辰小春製可按。分明內府之珍翫。墨瀋入罅結煤炭。想見時時恣染翰。萬里胡爲東海沜。一朝眞成溝中斷。不入名士書畫幔。却墮雜貨牙儈漢。三百五十售直但。銅靑又非黃白燦。摩挲爲汝足嗟惋。昔貴今賤乃爾判。曾聞神物埋豐犴。一雄一雌分華煥。此硯相隨不相散。幾年流落民間竄。我忽得之齒政粲。問菴朅來共賞歎。君本是我好詩伴。證交如石石不爛。我如獨有於理扞。擧一相贈心豈憚。爲君送作文房冠。隷楷行草消晁旰。夜唫心苦指屢彈。弄斧般門那不汗。</text>
<title>飯罷信筆</title>,<text>家裏豬炒與雉羹。不及黎祈申廚烹。朴家饅頭與煎肉。不如韓甕芥菹莖。向來家裏雖善飯。往往便覺腹不平。三日山齋飽兩物。胃間澹淨神氣淸。胃淨遂欲羶葷忘。神淸不禁佳句生。乃知五音及五色。無怪令人聾又盲。安得一倂塵事謝。歸去田園托樵耕。</text>
<title>贈友人</title>,<text>已誦塲苗縶谷駒。更看寒月照冰壺。詩人自古偏多感。吾道如今尙不孤。肯使將軍無揖客。夙知名論有潛夫。醉來未覺胷襟露。呑盡三江與五湖。</text>
<title>憶故驢</title>,<text>物化靈猶有。驢乎亦自知。泉臺誰爾主。峽路每余思。草暖鳴生態。矼殘踏不疑。妙香羣馬足。當日尠相追。</text>
<title>次孝田韻</title>,<text>對此深春景。相看不飮何。絳梅嬌破笑。黃鳥巧當歌。月露蟲成篆。光陰蟻逐磨。硏朱安所獲。一醉較無多。</text>
<title>園鵝伏卵幾三旬而鷇。率爾戲賦。</title>,<text>雌鵝伏卵視如瞠。無咂無聲一月強。氣化胞開離混沌。形成毛傅肖爺孃。他年定像王籠白。此日偏憐杜酒黃。胎孕知從男女後。厥初何若破天荒。</text>
<title>溪上晴朝</title>,<text>春慵老倦兩朦朧。盤膝支頤小檻東。芳草恰分紅杏雨。靑山初曬綠楊風。生離死隔詩人盡。歲去年回物色同。流水浮雲元一吷。等閒莫遣着胷中。</text>
<title>李牧官天民。自藍田至共賦。</title>,<text>爲君花雨涴行塵。對酌倉亭跋燭頻。芳草歸思千里色。春宵病話再生人。却憐嶠海冥搜遍。更艶文章富有新。惜別翻深迎喜地。明朝况是踏靑辰。</text>
<title>花樹亭 幷序</title>,<text>辛卯季春。余在溪舍小園中。從祖弟士猗。自海西觀察營。忽有書云。海上食河豚。美不及京師。然恨其莫與兄共之。今奉錢十千。遙爲兄治羹費。發書讀之。情溢於辭。藹然可掬。余因有感於中。大凡人生至親之情。湛樂自發於天倫。不始於飮食。然非飮食。亦無以宣其因心之妙。而致其所欲之重。此伐木之什。咏自周公。而花樹之會。昔賢所由設也。士猗其猶得古之心者乎。醉飽之歡。止於一霎。中心之藏。孰如常目。遂以其錢。搆小亭于是園。扁曰花樹。以待士猗之歸。其未歸也。則余之思士猗。無日可忘。其旣歸也。則四時之景。相與坐此亭。治酒食談笑燕娛。叙樂事而終天年。不亦樂哉。屋宇久存者也。雖百歲之後。吾兄弟情好之跡。可使因地而存。不遽隨生而泯云。三復來書坐小園。十千不用買河豚。感君花樹眞情發。剪我茅茨妙理存。亭壽百年應話德。羹珍一飽孰求痕。愚兄賢弟均今老。式好宜令示子孫。</text>
<title>溪屋卽事</title>,<text>翠竹紅榴午景遲。黃牛抱犢麥生歧。茅檐倦就羲皇夢。却有林丁報晩炊。</text>
<title>次李天民東京懷古韻</title>,<text>鮑石高亭出海沙。哀絲急管咽晴波。誰知門外韓擒虎。鬧斷春風玉樹歌。</text>
<title>拈杜韻共賦</title>,<text>擬辦靑銅賃釣船。梨湖好趁麥黃天。彈前鴞炙人應笑。楪裏魚羹興已牽。苕霅由來稱泛宅。綺羅何必設芳筵。去秋百斛都收秫。定不令君羨酒泉。</text>
<title>聞蓉城新卜鄕居率吟贈之</title>,<text>九鳳山前木岳村。數雙田畝擁柴門。病妻弱子堪新托。農叟樵童似舊恩。宦澤誰無贏俸得。鄕居君自宿緣存。明春會待驅牛訪。壁上聊書樂志論。</text>
<title>促織</title>,<text>促織復促織。喞喞何喞喞。露冷不知寒。宵長不知息。如怨又如訴。如有所催逼。人蟲不相謀。情性殊所得。如何一聞爾。使我懷悽惻。掩書隱燈影。嗒然喪聲色。側身望天地。悠悠無終極。一身旣微眇。胡爲任欣戚。人言萬物內。最靈具天德。文彩參造化。五官皆竭力。如我所思惟。憂患由知識。羨爾乘自然。但鳴無思憶。</text>
<title>次李天民七夕韻</title>,<text>一逢一別淚雙垂。靈雨年年指驗奇。天上星辰超慾界。世間男女托情思。橋成信有鵲輸力。河淺那無牛渡時。好事原初誰刱說。秖今才子愛吟詩。</text>
<title>昨夕意有所感。謾成短律。</title>,<text>迢遰雙星夜。飄颻一葉秋。銀河雲影澹。金井雨聲收。何與人間事。思分天上愁。簾波凉不動。纖月瞥經樓。</text>
<title>早秋憶中浪田舍</title>,<text>豌豆斑斑早稻垂。晩菘萊菔葉初滋。城中想得田家樂。又近前溪撈蟹時。</text>
<title>次東坡韻感秋</title>,<text>石背翛翛竹籟細。石面陰陰苔文閉。夕陽登樓試病骨。淸凉滿檻鬆雙袂。紫薇競紅蕉競綠。可怡終非久長計。墻角三松誰所種。百年秀色四時繼。却爲悲秋復憶歸。東望靑山似佛䯻。此山之下碧江流。漁人泛泛應遺世。</text>
<title>山屋次李天民韻</title>,<text>最愛書遮眼。勾人到睡鄕。便能違午熱。何必待秋凉。斷續芸香氣。朦朧竹簟光。不知周蝶境。眞否似今卬。</text>
<title>花牋</title>,<text>百張雲樣亂花開。七字文頭艶錦回。浮碧空從天上得。殷紅應是日邊來。捧持價重凌雲葉。封裹香深笑海苔。滿篋淸光應照眼。欲題風韻愧凡才。</text>
<title>答張混賀晬</title>,<text>去年投火棗。今年餽雪梨。張混賀余晬。每年兼有詩。余受啗且讀。忽然有所思。美果雖不種。將錢可得之。佳句自胷出。夫人寧妄爲。華贍有魚雅。典型非末衰。相識數十年。不謂如是奇。哀哉國俗偏。取人無良䂓。不問才脩狹。但視地崇卑。昔哲歎棲棘。於爾信可推。見爾窮欲踣。余懷有忸怩。使爾抱珠玉。造物眞戲嬉。愼莫憾厥初。天道奈人私。千駟或無稱。爾詩獨余知。</text>
<title>次逌根韻</title>,<text>秋聲秋色日知深。贏得霜毛鏡裏森。閒坐是修來世福。微言倘合後人心。自將碁局看時務。漫憶鄕園屬夜吟。死了終成携不去。此生無意滿籯金。</text>
<title>更次</title>,<text>落落年光過半深。更添愁絶雨森森。天非有意催時運。人自無端起暮心。切促階蟲偏夜訴。飄颻井葉漫風唫。故園秋色行將近。楓染丹砂菊散金。</text>
<title>曉起疊前韻</title>,<text>露華凄白感人深。天地中間有肅森。衰盛死生元一瞥。賢愚王霸更多心。犬何所恠成羣吠。蟲自無知效苦吟。曉倚空樓思晩計。終然枉擲買山金。</text>
<title>壺舍前阜早望</title>,<text>峽色如醒夢。朝暉澹北林。微霄澄帶郭。凉碧曬連岑。遂引登高興。空懷適遠心。寒蟬情未斷。抱葉試孤吟。</text>
<title>擬古兩頭纖纖詞</title>,<text>兩頭纖纖遠山眉。半白半黑局中棋。腷腷膊膊仙鼠飛。磊磊落落霜林梨。</text>
<title>近體一篇送上行人鄭經山</title>,<text>城壓重溟野坼遼。君行縱目尙心料。山河不爽文書覓。秦漢無關日月消。左海聲詩名已炙。高風縞紵事堪翹。贈刀人若遺孫在。刺欵通家迓綠軺。</text>
<title>送人之燕</title>,<text>城頭望海海潮生。白浪乘風撼塞城。漢使不來槎自轉。秦皇已去石還驚。桑田反覆千年事。雲樹蒼茫萬里情。此日流觴須盡興。當時採藥竟何成。</text>
<title>夜起咏牀梅</title>,<text>睡眼微微開。朦朧識小梅。暗香凝枕角。疎影隱屛隈。不記燈懸在。翻驚月照來。悄然成一笑。何處玉人廻。</text>
<title>臥雲山房示李天民</title>,<text>五更渾不寐。兀兀坐山窓。松韻淸依磬。梅香暗護釭。警寒哀院鶴。吠雪怪村尨。緬憶平生快。冰車月一江。</text>
<title>水仙花</title>,<text>羣芳之外獨超然。水石生涯品是仙。桂殿銖衣雲縰縰。漢皋瓊珮月娟娟。香魂不墮繁華夢。冷性無干閉塞天。我已息交君少侶。秖宜心結歲寒緣。</text>
<title>寒食</title>,<text>柳風吹送賣餳聲。午睡醒回遶屋行。草色重憐湖士別。花飛漫負野僧情。</text>
<title>踏靑前夕。値雨。宿北倉謾吟。</title>,<text>踏靑時候雨聲聲。來日花應遍漢城。但使隣翁饒舊興。猶堪病我試新晴。文鯸臛膩珍無對。綠蟻篘香妙莫名。社裏同人三損二。春風那不念餘生。</text>
<title>次人遊洞門韻</title>,<text>爲覓殘紅在。相將到北林。枰遲花影昃。鶯歇洞門深。芳草圍身定。靑天拍頂臨。醉醒雖異態。仁智且同心。</text>
<title>與寧野出北渚同吟</title>,<text>不問花誰主。行看遍一村。詩成流水外。棊對古松根。山日捎林轉。溪雲釀雨昏。悠然思止宿。淸興湛餘樽。宋老何年築。桃園甲一村。起居無別幹。衣食自成根。石㵎情今古。雲巒態曉昏。有錢應買此。書卷伴琴樽。</text>
<title>白杜鵑</title>,<text>前身知是蜀魂禽。萬化猶丹一片心。秖爲東風啼血盡。惟餘玉骨到如今。</text>
<title>山舘書感</title>,<text>文心一似鳥鳴春。交道常看玉去塵。喁許君爲前者唱。典型余與後之人。斷無大易輸玄草。能有丘明作素臣。嶽色泉聲通氣味。樽南硯北見情親。</text>
<title>階下竹</title>,<text>種得琅玕綠染新。炎天石畔見精神。孫枝千萬凌雲起。百世淸風摠一身。</text>
