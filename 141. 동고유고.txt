<title>思歸 在平壤作</title>,<text>薄劣慙非分。藩雄愧不才。官期何日滿。茅屋著吾衰。</text>
<title>謫裏偶吟</title>,<text>爭下墜泉石。誰招去國魂。幸無萱背念。吟嘯度朝昏。</text>
<title>謝人九日惠柹</title>,<text>赬卵驚盈笥。聯珠訝許分。佳辰蒙實惠。病渴策奇勳。</text>
<title>謝伻問</title>,<text>窮巷誰相問。蕭然獨閉門。柴扉聞犬吠。愁裏得書欣。</text>
<title>秋夜對酌</title>,<text>蛩吟喞喞小亭幽。燈火相親盡舊遊。停杯話到三更夜。月未西岑飮莫休。</text>
<title>追次前韻 在平壤作</title>,<text>二年荒徼客懷幽。衰鬢逢秋感舊遊。報國功勞無一寸。只宜歸去卜三休。</text>
<title>次許太輝韻</title>,<text>假號仙曹未脫塵。凌波遊歷摠非眞。直從浮碧樓中望。不語靑山色自新。原韻許掾來遊下界塵。大同江上喚眞眞。相將去作吹簫伴。浮碧樓中月色新。</text>
<title>戲答張進士 嶸 ○二首</title>,<text>紅粉招邀半夜粧。枕邊先覺玉肌香。無端風疥飜成惱。減却春宵夢一場。千里故人心鄭重。遠傳書札問征軺。春風越女無情分。閨裏甘從海賈招。</text>
<title>書公卿稱念紙末</title>,<text>諸公存問到荒城。遠客窓前眼忽明。不有情親能鄭重。他鄕那得列卿名。</text>
<title>書李三嘉 守震 簡末</title>,<text>吾宗落魄李春卿。遠寄音書到柳京。縷縷情懷開半紙。悠悠消息隔南城。</text>
<title>早春卽事</title>,<text>節迫淸明氣候差。小桃微綻柳初斜。緗簾懶捲閑窓靜。聽遍行人競踏歌。</text>
<title>書銀臺契軸山水簇</title>,<text>銀臺高處絶纖塵。共沐恩波荷至仁。朝罷從容無箇事。滄洲淸趣入圖新。</text>
<title>寄永川許太守 時 ○二首</title>,<text>光風臺下水如天。入網銀唇味正鮮。膾縷任輸饞太守。刳乾何惜寄來便。永野民應戴二天。知君能復政烹鮮。利民更要徐 或作除 浮費。遇事先宜莫占便。</text>
<title>秋夜卽事</title>,<text>愁陰連結鬱秋懷。默坐深堂對酒杯。明月不隨雲盡沒。長風時爲客吹開。</text>
<title>暮春偶吟</title>,<text>滿庭花片落紛紛。新綠枝頭已九分。孤坐小軒成一睡。愁邊時序任沄沄。</text>
<title>偶題 二首</title>,<text>紫陌塵埃心已冷。白鷗洲渚夢相尋。半生剛被浮名役。羞對菱花鬢雪侵。九日奔忙一日閑。閑時衰病又相關。江山最好將身退。却恨無錢可買山。</text>
<title>上三峽。應制。</title>,<text>日暮倦行役。孤舟繫晩灘。猿聲驚耳苦。峽月向人團。弱纜前猶却。危檣上復還。平生壯夫淚。今夜費汍瀾。</text>
<title>謫裏偶吟 在報恩作</title>,<text>世念都消盡。羈懷此夜 一作亦自 澄。枕邊惟藥裏。床上只塵凝。燈火爲宵伴。風霜挾勢陵。空餘祝聖願。千載等昇恒。</text>
<title>秋日偶吟</title>,<text>秋風搖百卉。落葉滿庭除。殘菊依荒砌。征鴻印碧虛。蓴鱸空有興。疏拙坐無廬。蕭洒軒窓靜。中心 一作齋居 更澹如。</text>
<title>遷靖陵挽詞 二首</title>,<text>撥亂恢鴻業。中興屬聖能。謳歌歸孝嗣。修敬盡園陵。神宅圖宜閟。岡原卜欠憑。靈龜新獻吉。萬世福還膺。侍從追平昔。叨陪最有年。睿思承夜召。宣政趁朝筵。肅穆瞻如在。風霜費屢遷。玄宮今啓鑰。哀淚更河懸。</text>
<title>挽洪政丞 彥弼</title>,<text>七袠黃扉相。三朝宿德淸。文章餘事業。沖澹是生平。雅俗今誰鎭。先賢遂盡零。乾坤留不朽。江漢與同傾。</text>
<title>挽明宗大王 三首</title>,<text>傳序仍殷及。謳歌更啓歸。旁招來俊乂。迎納聽嘲譏。故作明明后。方流顯顯輝。仙遊何太遽。治化半途非。半夜催宣召。蒼黃寢殿升。龍顏猶及奉。玉几竟難凭。聖嗣由先定。宗祊遂有承。三朝還未死。忍見禍相仍。靑丘風雅。半夜。作夜半。猶及奉。作雖及覩。竟作已。先作前。還未死。作猶不死。玉冊鴻名上。公言協衆云。長年期道洽。聖壽損憂勤。姦去明逾著。仁深德更聞。十年承弼地。慙負贊襄勳。</text>
<title>挽金僉知 魯</title>,<text>晩契敦相遇。襟期許略同。先知推獻可。戒止慕曼容。淸德班行裏。微言默會中。遺風知未已。丹桂一枝穠。</text>
<title>挽沈政丞 連源</title>,<text>精靈維嶽降。梁棟應時材。桂殿花重折。雲衢步更恢。勳名高八柱。相業協三台。衮繡方期遠。龍蛇忽報催。風流一代盡。餘慶百年開。槐府官添貳。龍門席屢陪。人亡知國瘁。士泣痛山摧。獨立秋天曉。哀懷不自裁。</text>
<title>挽申企齋 光漢</title>,<text>家世芳聲遠。芝蘭奕葉猗。文傳吏部健。詩擅杜陵奇。桂殿花初折。鵬程翼政披。翶翔奎璧府。游泳鳳凰池。謀議參廊廟。功勳勒鼎彝。官高常戰懼。德鉅愈謙卑。未盡經綸業。何催殄瘁詩。遐齡踰七袠。餘慶秀雙芝。梁木那堪慟。村舂豈忍悲。含情空賦挽。哭不爲吾私。</text>
<title>登岳陽樓望君山。應制。</title>,<text>秋風嫋嫋碧天長。有客登高望楚鄕。千頃蒼波涵晩色。數竿紅日蘸晴光。煙生極浦蒹葭白。霜落君山橘柚黃。涕泗凭欄愁更絶。擬邀明月倒金觴。</text>
<title>哭子</title>,<text>娟娟眉目枕邊煩。十八人間最可冤。善念汝應蒙福澤。惡緣吾積致瘥昏。論詩說賦聲堪聽。敬長尊親學日敦。臨絶數言猶在耳。九重泉路有精魂。</text>
<title>閱武亭。應制。</title>,<text>禁苑新秋帳殿開。分曹列侍盡台槐。涼生松籟淸陰合。樂奏鈞天衆響催。豈向淸平乘逸樂。爲將文武試群材。微臣幸際昌明會。只獻南山萬壽杯。</text>
<title>君臣同德。應制。</title>,<text>冊禮昭辰會百工。深嚴寶座御重瞳。鈞天聲裏千官拜。聖壽杯中萬歲隆。德在君臣修罔缺。樂同魚水享無窮。堪嗟上暗爭諛佞。歡笑纔呈竟敗功。</text>
<title>元日雪。次吳判書韻。</title>,<text>雪入新正又一奇。占年豐稔可相期。庭鹽忽散堆千斛。壟麥應看秀兩岐。抱病阻參鳴玉列。擁衾空切祝堯思。紫宸朝罷群工退。想見銀杯逐馬時。</text>
<title>巡城</title>,<text>承命巡城禁苑西。躋攀閑步當山蹊。洞深新嫩交加翠。林靜幽禽上下啼。旱竭巖泉凹處滀。春殘花蕊葉間棲。困來坐倚松根睡。半日塵襟夢欲迷。</text>
<title>登錦城賞月</title>,<text>樂國風光此夜回。春霄淸賞更徘徊。城頭漸覺棲烏定。海角還迎玉兔來。萬里山河銀色界。九天樓閣貝瓊開。須將郫縣千筒酒。瀉盡今宵十分杯。</text>
<title>偶題</title>,<text>才非從政器非完。名位何堪一日安。論衆勢難專進退。領慙年久且盤桓。任敎桃李名園發。誰把塵機我闥干。不負明時惟樸直。自珍還有寸心丹。</text>
<title>陪宴禁苑。應制。</title>,<text>寶座顒昂日色明。百僚陪宴屬秋晴。十行御札傳宣切。九醞仙霞醉飽榮。壽上千年鴻業永。嵩呼三祝賀聲盈。日斜樂闋爭扶出。歸路宮花滿帽 一作帽盡 傾。</text>
<title>安不忘危。應制。講武時命題</title>,<text>禍難由來不在明。危亡須戒自豐亨。居安豈可忘戎備。思患先應軫聖情。故選熊豼呈妙藝。高張鴊鵠試豪英。苞桑係念能終始。將見千秋保太平。</text>
<title>早春偶吟</title>,<text>新候晴和麗日明。小窓閑坐動詩情。雪消階面萱芽早。風靜園林鳥哢輕。已解寒威驚節換。還欣生意與春萌。吟餘轉覺心神泰。莫把煩機枉自縈。</text>
<title>禁苑。應制。</title>,<text>九重端拱萬機幷。涼入瑤階積雨晴。豈向憂勤長戒懼。要須暇豫養衷情。雲開北極瞻天表。壽獻南山引上 或作月 卿。謾備台司微所報。但歌天保頌時淸。</text>
<title>挽會稽鄭忠義</title>,<text>聲利場中早謝名。抽身城市遠塵纓。會稽自古佳山水。京洛移居養性情。漁釣生平爲課業。陶甄歲月有詩評。少微一夜晴虹貫。淸夢空嗟八袠驚。</text>
<title>挽宋同知大夫人</title>,<text>先世於今盡背違。尊行門範只依歸。八旬遐福天非嗇。九服懷思涕自揮。聯璧百年知積慶。淨坊今日替慈闈。傷心簪組爲身累。漢水連空渡莫飛。</text>
<title>挽權同知 應挺 ○二首</title>,<text>同年同宦齒纔差。朋友遊從分最多。螭首書言曾共筆。銀臺候曉亦聯珂。半生憂患身俱老。一餉功名夢已過。豈料驊騮先委地。駑駘隨俗尙婆娑。淸顯班躋位亞卿。名都出典政還淸。書來纔喜重相面。凶報那知便隔生。耳裏更無聞直諒。眼中誰復見儀刑。白頭後死眞無賴。哭向南雲不盡情。</text>
<title>挽宗室益陽君</title>,<text>金玉堂中壽富人。銀潢分派出天津。詩家葛藟傳千古。人世榮華屬一身。歌管幾回長袖舞。風花偏醉小園春。舟移半夜塵凝榭。空使王孫怨入旻。</text>
<title>挽宋監司 </title>,<text>憶曾興福挹淸塵。屈指于今卅四春。事業後先公早達。年齡多少我非倫。常慙薄劣追芳武。非分交承忝接茵。握手郵亭如昨日。高標無復眼中人。</text>
<title>挽金僉正 義貞</title>,<text>少日才華動士林。當時聲價重南金。靑錢歷選開雲路。丹地論思啓素心。豈料文章憎顯達。飜遭唇舌喜顚沈。子雲三世功名薄。玄晏平生疾病深。閉戶圖書還自樂。投閑杯酒且孤斟。積痾難救君終逝。沈痛如焚我不禁。賻贈豈堪當禮意。悲傷聊欲效微忱。翩翩丹旐穿雲嶠。揮淚天涯寄短吟。</text>
<title>藍關擁雪。應制。</title>,<text>關嶺迢迢路轉難。陰窮天地雪漫漫。騎驢吟興敎誰續。遷客驚魂此地酸。千澗氷凝藍水塞。萬峯雲擁玉山攢。靑泥沒膝征驂却。落日銜山倦僕單。天遠長途愁更絶。津迷何處可相干。匡時只欲期君格。衰質那能取自安。艱險肯孤眞實意。窮荒要保雪霜肝。恭承政似長沙臥。飢絶猶勝屬國餐。丹悃精忠誠可仰。碧花金字事何觀。欲將氷繭摸遺直。長掛君王左右看。</text>
<title>淚賦</title>,<text>邈昊穹之旣闢兮。揭兩曜而雙明。爰麗天爲兩眼兮。司照察而凝精。紛陽感而陰應兮。化萬象之膏液。惟人肖象而中立兮。著日月於兩目。旣所視而思從兮。紛欣戚之來集。激中腸之愁海兮。化盈睫之隕珠。原亂氣之交憤兮。竟陰血之周趨。鼓心火之炎炎兮。注腎水於眼波。譬山蒸而礎潤兮。亦澤上而雨沱。固外感之由目兮。乃潛洩於此官。初緣情而涓滴兮。漸交頤而汍瀾。幾化烏鵲之暮兮。偏洒騷人之襟。紛相感之不一兮。各因時而淺深。比掘地而得泉兮。隨所遇而呈露。人情同於有覺兮。孰眼軟之能固。援天地而比度兮。固此情之難禁。能順性而施情兮。又何傷乎淫淫。苟牽情而迷愛兮。雖橫墮兮何觀。撫古今而興喟兮。森悲感之多端。契不違於如愚兮。喜雨露之化育。方接統於百載兮。遽蘭摧於三十。哀蒼蒼之喪予兮。瀉滂滂於一慟。慨百王之墜典兮。志東周而勞夢。書已成於一經兮。麟孰爲乎來哉。傷已深於反袂兮。渙泫然之盈懷。秋深七澤之野兮。雲斷蒼梧之天。攀龍髥兮不可及兮。愧顧影兮空自憐。洒琅玕兮千萬點兮。斑至今猶娟娟。屬三國之鼎開兮。亂兵戈之蝟起。痛靈根之非命兮。詠蓼莪而摧髓。攀墓木而哀號兮。著濺痕於枯柏。邈故國之日遠兮。哀憔悴於楚澤。澹江水兮千里兮。遙極目兮傷春。攬茝蕙而掩涕兮。忽浪浪之沾巾。或義烈之相感兮。或忠孝之能全。苟有動於其中兮。固智愚之同然。風高塞外之草兮。雪滿氈裘之鄕。望中原於日下兮。別漢節於河梁。把衫袖兮不忍別兮。空垂血兮相看。辭漢宮兮漸遠兮。恨丹靑兮汚顏。紫塞兮迢迢兮。關山兮綿綿。脫腷臆兮誰訴兮。控琵琶兮漣漣。渺相思兮天一涯兮。君江南兮妾海角。情紆軫其何托兮。遠佳期兮阻闊。揮滿掬之淸波兮。送潮頭兮心自知。或分離而慘慘兮。或隨遇而能移。雖膠衷而亂曲兮。亦物情之所宜。眷全齊之沃壤兮。廣萬里之相屬。不達懷而蹈常兮。哂牛山之沾臆。若有人兮寡儔兮。廓獨立兮世之表。撫長劍而悒悒兮。眼長寒於廊廟。不瑣瑣於楚囚兮。肯屑屑於離筵。慨長思而太息兮。展賈傅之遺篇。危治世而懼明主兮。空抆淚而中煎。</text>
<title>挽壺山君 宋世珩</title>,<text>功在王家官又達。聲名於此幾人攀。曾通祕府三朝籍。歸托先塋七寶山。鍾鼎勳庸名獨在。英靈河岳氣應還。空將知己無窮恨。未覺縱橫老淚潸。</text>
<title>書禹舜齡單字末</title>,<text>忠原有妄客。自謂生華閥。所行多悖戾。反指天作孼。求差助防將。堪笑揣分越。安得解事人。話此一捧腹。</text>
<title>林白湖 悌 詩</title>,<text>原吉 先生字 相公今不在。草堂老子拜何因。忠言一箚推先見。正學千年啓後人。漢鶴弔廻邦已瘁。秦舂輟後事多新。巖棲久切云亡痛。獨過春城淚滿巾。</text>
