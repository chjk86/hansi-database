<title>送三樂時。題扇贈之。三樂。公仲子兒名。辛亥。貶北塞時也。</title>,<text>送汝歸故鄕。洛城風雪裏。以余念汝懷。方知慈母意。</text>
<title>甲寅三月三日。入王獄。</title>,<text>政是三三節。笙歌處處聞。如何負縲絏。獨入福堂門。</text>
<title>見新月</title>,<text>來從何處來。落向何處落。姸姸細如眉。遍照天地廓。</text>
<title>夢見翼承 吳正言長</title>,<text>夢見故人面。相論文字疑。覺來樑月白。淸淚自漣洏。</text>
<title>謝李牧使送秋露全鰒 在大靜時</title>,<text>酒滴金盤露。肴分鮫室珍。靈均若逢此。肯作獨醒人。</text>
<title>晴後卽事</title>,<text>欲晴晴末了。朝靄在山阿。林間人跡罕。庭畔鳥聲多。</text>
<title>雨後吟</title>,<text>晩壑奔雲陣。深林響石灘。幽人顧多事。耳目不爲閑。</text>
<title>書堂卽事</title>,<text>土床煙斷薪如桂。中夜肩高不待吟。賴有庭除後凋葉。小兒携帚取無禁。</text>
<title>偶吟</title>,<text>瓦落垣頹見野蓬。年來四友待桐翁。一朝茅棟居然就。方丈當前送晩風。</text>
<title>謝隣客持酒來訪</title>,<text>野客何從叩夜門。自言薄酒未盈樽。欣然酌罷陶然醉。脩竹無風月獨存。</text>
<title>書堂偶吟</title>,<text>柴扉閑向碧溪開。松老庭空月自來。獨對明窓舒卷秩。斐然要就聖賢裁。</text>
<title>冬至</title>,<text>天地心藏初九畫。胚胎三十六宮春。吾人亦有一冬至。推廣將同四海仁。</text>
<title>長風路上</title>,<text>凍雨霏霏灑晩天。前山雲霧接村煙。漁翁不識蓑衣濕。閑傍蘆花共鷺眠。</text>
<title>辛亥十二月十四日。下直出門。貶鏡城時</title>,<text>孤臣罪戾合誅刑。聖主寬恩許塞城。東出都門南望遠。一生忠孝兩無成。</text>
<title>過甫里棧</title>,<text>峽中寒氣透重裘。風雪茫茫鎖暮洲。危棧懸氷頻頓踣。藍關行色有如不。</text>
<title>途中望海</title>,<text>東溟渺渺碧連天。島嶼縈回雪色鮮。歲晩窮途無着足。不如浮海去茫然。</text>
<title>夜坐詠松</title>,<text>數箇長松嶺上生。風來雪打攪寒聲。客窓半夜波濤急。喚起南鄕片夢驚。</text>
<title>到永興府</title>,<text>官樹扶疏夾道隅。方塘水竭藕絲枯。斜陽獨倚東軒坐。憔悴愁容豈壯夫。</text>
<title>詠池中老松</title>,<text>孤松已老半無枝。翠葉猶存傲雪姿。獨恨托根非處所。斜陽休怪鶴來遲。</text>
<title>到咸興府</title>,<text>山擁川回釀地靈。勢隆端合作神京。千年王業從茲起。聖祖威風凜若生。</text>
<title>過萬世橋</title>,<text>虹橋橫截大江流。人去人來不可休。極目長洲氷雪合。停鞭聊復寫羈愁。</text>
<title>到德山驛</title>,<text>斜陽醉倒乘飛馹。馳到郵亭夜二更。頹臥暫忘羈客恨。從今莫學古人醒。</text>
<title>偶吟</title>,<text>海山迢遞海風寒。遠客長吟行路難。愁裏光陰如電掣。鏡中勳業見毛斑。</text>
<title>利城月夜。吉牧來訪。仍與飮酒。</title>,<text>雪滿荒城月政明。相逢皆是遠浮萍。凌寒露坐頻酬酌。大醉歸來夜二更。</text>
<title>到龍仁。夢見亡姪 昌世。揮淚而題。二首。辛亥九月。</title>,<text>明朝白璧埋泉下。今夜精靈入夢飛。死者有知吾始信。不勞千里永辭歸。我已遺渠向洛城。渠猶思我夢平生。明朝泉路蹰躇處。應遡西風望遠旌。</text>
<title>留鎭川蓮堂</title>,<text>秋雨連旬久不晴。生憎蓮葉苦多聲。中宵客枕偏無夢。一點殘燈萬里情。</text>
<title>淮陽道中</title>,<text>官無內外皆王事。汲子何爲願拾遺。百里淮陽非是薄。召還寧恨十年遲。</text>
<title>聞雁</title>,<text>海天雲滑雁聲流。孤客聞來感晩秋。飛過故林休苦響。恐敎兄弟倍離愁。</text>
<title>對案有感</title>,<text>慈顏已老奈家貧。朝夕傷無適口珍。到處盤中多異味。悵然臨箸遠思親。</text>
<title>登嶺東磨雲臺。次吳允謙韻。</title>,<text>浩渺滄溟不盡中。縈廻孤島起爲峯。暫休征馬登高望。南極飛雲幾萬重。</text>
<title>到永同縣</title>,<text>翠竹穿苔蒙石砌。碧梧張蓋對華楹。夜來空館多秋雨。滴滴聲中客夢驚。主倅不在。故云空館。</text>
<title>登降仙臺</title>,<text>何年仙子降茲臺。今日來登病眼開。落日滄江廻棹晩。傍人遙指是蓬萊。</text>
<title>八月二日。贈別功遠。功遠。公弟字。謫濟時。到海口相別。</title>,<text>乘風放棹碧波中。縹緲瀛洲望裏空。歸去北堂應有問。明時雨露不宜窮。</text>
<title>三日。慈母初度。有感。</title>,<text>年年此日壽筵開。兄弟三人舞老萊。今日飄零滄海外。倚閭空使母心哀。</text>
<title>中流。又遇逆風。艱到於蘭浦。</title>,<text>鯨濤風起浩洋洋。孤棹搖搖出沒忙。薄暮投依蘭浦口。漏雲殘月映蒼茫。</text>
<title>偶吟</title>,<text>瀛洲遠在海中天。秦漢曾浮採藥船。聖主却憐危命促。許令歸伴紫霞仙。</text>
<title>月夜。聞歌聲。</title>,<text>陰雲欲駁月光流。銀海溶溶萬頃秋。何處漁歌風外落。解敎遷客動鄕愁。</text>
<title>功遠，而受。以事先歸。別後有感。而受。尹應錫字。</title>,<text>寒雨蕭蕭風滿樓。海天遼闊雁聲流。人生離別元來苦。況是殘魂瘴海秋。</text>
<title>夜吟</title>,<text>瀛洲山下滯嚴程。屈指離家已十蓂。夜侍慈顏對兄弟。問兒何日渡窮濱。</text>
<title>贈別韓金吾</title>,<text>君歸北闕我南荒。臨別如何不斷腸。路上若逢相識問。籬中鬢髮已如霜。</text>
<title>主倅送生鮑</title>,<text>盈盤甲族蠢猶生。珍味人稱鳳炙幷。目擊忽思慈母嗜。竹筒雖有奈無誠。</text>
<title>黃昏見月</title>,<text>竹簷疏冷月光斜。尋逐愁人照鬢華。今夜故園應共見。妻兒垂淚望天涯。</text>
<title>封家書後。寄諸兒。</title>,<text>書難盡語語難情。情到無言淚自零。封後又開開又寫。封開數日滯歸程。</text>
<title>次韻</title>,<text>秋晩孤城玉宇高。竹扉開掩自昏朝。園生香靄知多橘。風引驚雷認近潮。</text>
<title>記夢</title>,<text>夢入高堂獻壽觥。筵中父老宛平生。曉鷄催喚殘魂返。寒月矇籠滿一庭。</text>
<title>秋盡</title>,<text>鷦鷯自失一枝遊。蟋蟀還疲五十秋。大抵人情悲暮景。況余憔悴在孤囚。</text>
<title>偶成</title>,<text>北來消息俱堪怕。夜卜燈花晝擲錢。生死固知拋度外。且憑杯酒解憂煎。</text>
<title>詠盆菊 二首</title>,<text>靜中相對結幽盟。風送寒香滿袖淸。堪笑靈均餐太早。却忘看取傲霜英。羞競桃紅李白時。苦持霜打雪侵姿。朝曛又對孤囚客。植物之中數亦奇。</text>
<title>至月三日。見虹。</title>,<text>倏然成質雜靑紅。不問雌雄問吉凶。天地閉時淫氣見。莫之敢指但忡忡。</text>
<title>朝暮吟</title>,<text>朝而爲暮暮而宵。宵盡明生又一朝。朝暮積來仍作月。月流如水歲還凋。</text>
<title>梳頭</title>,<text>短髮種種幾寸餘。千回梳破白紛如。從衰得白原天理。厭白何須用鑷除。</text>
<title>記曉夢</title>,<text>夢受先君手自笞。愛而能敎宛平時。縱然未省因何事。怳責狂言浪取危。</text>
<title>朝鴉</title>,<text>群鴉朝集老査頭。飛逐和鳴任自由。多羨爾禽能反哺。人而不若可無羞。</text>
<title>述懷 二首</title>,<text>平生用意雪霜間。不願條枝綠且曼。寧似直絃沿道死。恥如鉤曲得高官。吾聞睢水在南方。五色波文產物章。安得往遊收藻繪。會將添賁舜衣裳。</text>
<title>畫梅</title>,<text>老査皺落半無枝。寒蕊稀疏傲雪姿。夢破五更窓有月。婆娑淸影最相宜。</text>
<title>朝雨</title>,<text>峽雲行曉雨霏微。橘葉無風翠色肥。一抹炊煙寒不起。數行啼鳥濕猶飛。</text>
<title>有感</title>,<text>人非陷我我自陷。下石者誰強近親。追憶少年同學日。死生交契擬天倫。</text>
<title>除夜</title>,<text>三危逐客無消息。萬里孤城感歲華。纔到曉鍾春已發。倘噓枯木更生花。</text>
<title>待子</title>,<text>聞說吾兒在海湄。候風應恨掛帆遲。斜陽獨倚荊扉望。犬吠風吹摠可疑。</text>
<title>折梅植壺中</title>,<text>寒梅莫恨短枝摧。我亦飄飄越海來。皎潔從前多見折。只收香艶隱蒼苔。</text>
<title>種芹</title>,<text>淺鑿窓前方寸地。貯停洿水種靑芹。區區不爲供朝夕。待得莖長獻我君。</text>
<title>四季花</title>,<text>舊葉凋零新葉生。暫時憔悴忽敷榮。滿枝紅萼輝朝日。香氣紛紛襲戶庭。</text>
<title>得竹實甲</title>,<text>何山竹實大如斯。高鳳雙飛共啄之。霜甲落來浮碧海。瀛洲島上遇相知。</text>
<title>詠殘葵</title>,<text>老葵疏冷遇風霜。枝葉摧殘尙抱香。莫遣孤根容易拔。赤心曾是喜傾陽。</text>
<title>自嘆</title>,<text>我生應在三星次。牛斗名存實不然。獨有東箕常呀口。簸揚殃禍苦纏綿。</text>
<title>送詩兒避疫之山寺</title>,<text>平居睽外尙難堪。況此孤囚瘴海南。父子年來罹厄會。暫時憂惱不須談。</text>
<title>思子</title>,<text>萬疊窮山伴一迦。瘴雲䨪雨食眠何。老翁孤寂仍成癖。十日沈綿困瘧魔。</text>
<title>久雨見月</title>,<text>瘴雨成霖過數旬。今宵始見月生輪。頹然臥我西簷下。滿地晴光白似銀。</text>
<title>聞蟋蟀</title>,<text>通宵唧唧有何情。喜得淸秋自發聲。微物亦能隨候動。愚儂還昧待時鳴。</text>
<title>夜坐</title>,<text>夢破秋空月午時。婆娑竹葉影篩篩。寒螿有底不平事。達夜啾啾聲轉悲。</text>
<title>偶吟 二首</title>,<text>菊圍叢竹竹連梅。梅下稚松種幾枚。與我共成霜雪契。靜中相對好懷開。四友風聲逢老醜。栫籬高處共幽巢。莫言標格因吾屈。到此方知君子交。</text>
<title>韓子</title>,<text>韓子徒言慕柔舌。如何却不屈仙宮。君看絶筆南溪上。猶恥隨波刺峻湍。</text>
<title>次聖求韻</title>,<text>斷磧寒煙晩欲飛。古城殘雪獨開扉。有人來問升沈事。笑指酒家催典衣。</text>
<title>靜中吟</title>,<text>大靜城東影伴身。梅枝竹色爭無塵。傍人莫笑生涯靜。欲向靜中求主人。</text>
<title>偶吟</title>,<text>五十年光過了虛。荒荒一屋任誰居。縱然蘧瑗知非晩。塵鏡磨來體自如。</text>
<title>望歸雲</title>,<text>奔雲渡海向神京。五色凝祥繞帝城。萬里羈臣隨不得。數行衰淚寄將行。</text>
<title>寒食有感</title>,<text>春入松楸雨露深。四年空費夢中尋。遙思兄弟登丘壟。悵望南天涕不禁。</text>
<title>憶詩兒</title>,<text>孤影隨形住海濱。窮途過盡一年春。夕陽芳草知多惱。明月殘宵幾濕巾。</text>
<title>謾成</title>,<text>圍中日月過飄然。已逼知非伯玉年。忠孝俱虧猶不死。聖恩如海又如天。</text>
<title>雨中</title>,<text>毒霧連天鎖晩洲。腥風吹雨過城頭。小齋寥落無人問。半日支頤集百憂。</text>
<title>聞潮</title>,<text>海若有何不平事。其聲轟哮如怒嗔。逐臣入海已四載。聞之不怕但霑巾。</text>
<title>三月晦。偶吟。二首。</title>,<text>窮囚元不出圍籬。春去春來渾莫知。偶見村人問消息。野花落盡綠盈枝。絶域孤囚又送春。跳丸日月不饒人。母恩君德何時報。鏡裏羞看鬢似銀。</text>
<title>曉坐</title>,<text>愁人元自夜無眠。況是殘春病又纏。曉角濕雲城上咽。海風吹浪枕邊傳。</text>
<title>睡破</title>,<text>終日昏昏睡政濃。天涯白首又秋風。故園物色今何様。池上三楓夢裏紅。</text>
<title>秋雨。念詩兒遠征。</title>,<text>秋霖不減夏䨪陰。海霧連天瘴氣深。不獨病夫愁欲死。征人行色最關心。</text>
<title>夜起偶吟</title>,<text>積雨初收玉宇淸。滿庭蟾影政三更。竹枝風靜渾如睡。白露團團任自傾。</text>
<title>寄遊山三太守 二首</title>,<text>遙想秋岑錦色均。三旌飄拂暮雲濱。莫敎鐵笛臨風弄。山下孤城有旅人。松逕應留白鹿蹤。諸公休道是仙翁。夜來魂夢忘羈絆。先着吟鞭上絶峯。</text>
<title>今年種菊減小。開後自嘆。</title>,<text>年來病與懶相隨。蒔菊培根減昔時。數朶寒英孤發馥。月中疏影亦淸奇。</text>
<title>寓意</title>,<text>標枝野鹿彼何時。是是非非摠莫知。可惜伏羲初畫卦。幾因文字阽凶危。</text>
<title>聞翼承返櫬</title>,<text>幾日丹旌返故丘。德溪遺業冷如秋。縱然白璧歸黃壤。難掩光輝萬世流。</text>
<title>孟子</title>,<text>堯舜如天階不得。如何鄒聖每稱云。若然卑說敎幾及。雖在齊梁可得君。</text>
<title>周勃</title>,<text>王呂當年雖失對。安劉他日竟輸忠。功能補過猶多議。況是憧憧誤始終。</text>
<title>堂前叢竹。騈生籬外。</title>,<text>此君何不畏天禁。冒出籬閑作一林。應恐主人傷暍死。擁生中外供淸陰。</text>
<title>仁廟諱日有感</title>,<text>仁德巍巍似帝唐。靑丘日月倍增光。至今七十餘年久。猶曰嗚呼不可忘。</text>
<title>曉坐</title>,<text>問夜如何鷄已鳴。拂衣莊誦古箴銘。南窓漸向分明界。須喚靈臺舊主惺。</text>
<title>失題</title>,<text>海邦風日易陰晴。病骨逢秋太瘦生。回首帝鄕雲萬里。歸心驚斷暮鴉聲。</text>
<title>項羽</title>,<text>杯羹密擊誰輕重。成敗初非天意存。亭長艤船應有以。如何徑作劍頭鬼。</text>
<title>韓信</title>,<text>呂后當年名位定。敢稱兒女是無君。叛形眞僞雖難辨。一語當誅也不冤。</text>
<title>伍子胥</title>,<text>人臣忠愛無生死。尸諫猶能悟主聰。抉眼數言誠憤懟。鴟夷誰使入江中。</text>
<title>王旦</title>,<text>甁珠解噤良臣口。悒悒天書奉幾時。莫笑緇衣遺令事。猶賢終始不知非。</text>
<title>呂望</title>,<text>八百諸侯九亂臣。鷹揚牧野豈無人。天生呂望非他意。只爲扶持二子身。</text>
<title>謾成</title>,<text>我議前車人議我。今論往事後論今。紛紛論議何時定。要在平生不愧心。</text>
<title>詠松</title>,<text>封爵當年已厚顏。如何又被貴人觀。雖然外至初非損。却恨貞姿不早乾。</text>
<title>夜坐</title>,<text>曾謂求中眞妙訣。始知持敬最要功。若於靜裏親經驗。着實懸空自不同。</text>
<title>贈別成都事 岌</title>,<text>白髮殘生又一春。不堪遙別日邊人。八年淚眼今枯盡。爲是中宵望北辰。</text>
<title>除夕</title>,<text>曾聞除夕多霜鬢。我鬢成霜已數年。若道隨時當變化。還應白者返初玄。</text>
<title>新正畏寒</title>,<text>新正無日不風陰。病怯寒威閉戶深。明月入窓人不寐。夢魂何暇故鄕尋。</text>
<title>謾成</title>,<text>老矣何能立志堅。乍看文字便茫然。靜中欲做惺惺法。如有如亡亦不專。</text>
<title>治農</title>,<text>何不歸耕溪上雲。苦於荒域事治耘。窮囚猶有謀生計。只爲朝來道未聞。</text>
<title>偶吟</title>,<text>北結南融俱死地。吾身歷試尙強康。曾聞徇欲忘生戒。妙訣何須肘後方。</text>
<title>題天啓新曆</title>,<text>免魚東土是誰仁。喪考悲均普率民。天啓新元神繼聖。皇基鞏固億千年。</text>
<title>貧女吟</title>,<text>縞衣貧女不爲容。燈下持針事補縫。夜久假眠衣不解。明朝貸粟又孤舂。</text>
<title>挽鄭愚伏</title>,<text>南極文星晦彩忙。鈞天深處帝悲傷。西厓門下誰傳鉢。從此儒林氣色涼。</text>
<title>挽河長水 惺</title>,<text>獨抱孤桐三尺強。惟君傾耳解峨洋。如今絃斷知難續。掩却淸音更不張。</text>
<title>挽李士厚 堉</title>,<text>師死無人不死師。遺書本意獨君知。今歸應侍舊函丈。爲質人間眞是非。</text>
<title>挽朴公 濚</title>,<text>五十星霜一夢中。荒涼大暮奈何公。古心古貌今爲古。忍見丹旌遡晩風。</text>
<title>弔李完平 元翼 有感 二首</title>,<text>痛哭荒原落日時。樑摧棟折竟誰依。卽今廊廟無謨策。擧國其將左衽之。司馬當年走卒知。如今聖主失蓍龜。年前一拜茫如夢。樑月依俙老鶴姿。</text>
<title>挽朴參奉 絪</title>,<text>吾友伯和今也亡。已焉吾道日荒荒。屋前猶有江心月。留取風神破晦茫。</text>
<title>見獨鷺立田中。有感而戲。二首。</title>,<text>皎潔衣裳形影孤。有何營食立田途。人間繒繳誠堪怕。須向江湖訪荻蘆。蘆荻洲邊春水肥。十年盟與共苔磯。今來旁狎非營食。爲問吾君歸不歸。鷺答。</text>
<title>硯滴吟。次韻。</title>,<text>毛穎當年俘入秦。口乾喉渴解無因。天敎貯水虛心玉。點滴終成潤色仁。</text>
<title>鎭川道上。聞大駕已入江都。丁卯胡亂時。</title>,<text>誰勸吾王效去邠。忍令宗社又蒙塵。江都孤嶼如丸黑。天步其能久此濱。</text>
<title>雨中有懷 在江都時</title>,<text>春雨和煙鎖海畿。客窓孤倚苦低眉。平生不學兵家事。今日羞聞媚虜辭。</text>
<title>偶吟</title>,<text>孫吳兵法未曾知。尺紙何能却虜師。春雨旅窓愁緖亂。悔將衰朽托明時。彈丸孤嶼在天西。寒暖晴陰氣不齊。玉輅何堪久於此。都中父老望雲霓。南入孤城枉殺身。廟堂長策在和親。連宵一雨非閑意。淨洗都門羯虜塵。</text>
<title>聞以宗室子。稱假王子。爲質。</title>,<text>城下之盟可忍聞。羯奴張目對楓宸。可憐王子雖云假。同是先王骨肉親。</text>
<title>每到花時不在家</title>,<text>吾生初度春維仲。柳綠梅香政此時。海島朝行長作客。弟兄無暇勸深巵。</text>
<title>見李曼避嫌</title>,<text>非是分馳不可知。毀譽交發定無時。殘年政合含飴弄。何事常登白簡辭。</text>
<title>端午日。受內賜扇。</title>,<text>數陣淸風出內藏。津津雨露惹天香。揮來頓覺蘇煩暍。從此柔腸可作剛。</text>
<title>送訓兒入城內。夜坐偶吟。二首。</title>,<text>千里扶衰仗一兒。又緣拘忌各分離。冷冷何許空庭雨。點點桃生獨夜思。暮雨隨風打晩城。一庭松檜苦多聲。通宵點滴生鈴響。惱殺幽人夢未成。</text>
<title>陳箚有懷 二首</title>,<text>生逢此世苦艱危。欲濟艱危奈病衰。猶有胸中奇策在。一封肝膽露丹墀。對月思歸歸未得。臨風搔鬢鬢如霜。一封自謂匡時策。廟算其能不我狂。</text>
<title>內賜生薑。帶雨種地。</title>,<text>生薑來自紫雲庭。箇箇含恩欲吐萌。掃却小園和雨種。擬將除穢近神明。</text>
<title>憶龍山梅</title>,<text>苦憶龍丘玉雪精。傲霜應已綻寒英。移根手植今三載。每到花時在洛城。</text>
<title>山城 南漢</title>,<text>炮聲四震如雷動。撞破孤城士氣洶。惟有老臣談笑聽。擬將茅屋號從容。</text>
<title>書崇禎十年曆書</title>,<text>崇禎年號止於斯。明歲那堪異曆披。從此山人尤省事。只看花葉驗時移。</text>
<title>偶吟</title>,<text>揮刃初期一死遄。如何殘命尙頑然。仲連高潔終難跂。元亮田園可省愆。</text>
<title>曉坐</title>,<text>聞鷄起坐獨惺惺。心體虛明水鏡淸。太極眞源端在此。莫敎情動失和平。</text>
<title>贈趙日章 絅</title>,<text>自恨幽棲已太遲。窮山種黍可充飢。時憂付與淸名子。華岳煙霞獨有之。</text>
<title>示諸子</title>,<text>登山採蕨應知死。因樹爲家亦豈安。當日未聞諸子沮。從來孝道在承歡。</text>
<title>齒落歎 二首</title>,<text>骨餘森列似金剛。嚙物先須擇硬強。六十年來搖落盡。始知柔舌尙無傷。右邊空豁左邊稀。稀者孤危不可支。若過數旬俱脫去。樂夫天理更何悲。</text>
<title>坐蜂筒有感</title>,<text>椎蜂誰敎粘花役。滿殷盈鬚不自疲。可惜吾靈多喪性。不如微物有良知。</text>
<title>見蠅溺杯水而死。有感。</title>,<text>緣阿穿隙巧營營。不識杯盂有陷坑。堪笑乘時爭進輩。與茲微物孰愚明。</text>
<title>辛巳末疾沈綿之時。手草此詩。</title>,<text>一病支離臥九旬。不知梅柳已爭春。死生朝暮何須歎。愧作無稱沒世人。</text>
<title>村望</title>,<text>村住靑山下。園林綠水邊。家家鳴夕杼。處處起炊煙。官租輸餘幾。陶盆樂自然。何知兵火地。重見太平天。</text>
<title>到豐田驛。逢李好信。以兵議赴命。貶北塞時。</title>,<text>旅次逢僚舊。班荊日暮天。承恩趨魏闕。負罪向蠻煙。榮辱何殊路。昇沈不共年。自歎無遠識。未與浴同川。</text>
<title>途中吟</title>,<text>迢迢去國日。脈脈望鄕時。忠孝俱無得。君親事已違。長程足氷雪。落日倦驅馳。老劍看猶壯。雄心尙未衰。</text>
<title>宿銀溪驛</title>,<text>郵亭頻替代。客路歷危傾。宇宙何終極。乾坤任此生。行行殊物色。去去異音聲。一落蠻煙裏。何從望玉京。</text>
<title>到文川有感</title>,<text>天涯遠遊子。地角老慈親。相去幾千里。明朝又一春。堂前新祝阻。門外倚望頻。忠孝俱無賴。乾坤愧此身。</text>
<title>到洪原縣。次壁上韻。</title>,<text>長途行役歇。薄暮旅懷多。海色接天色。雪花迷眼花。憑欄丹闕遠。極目白雲賖。搔首乾坤大。平生志願跎。</text>
<title>兵使設酌</title>,<text>勝日高筵敞。將軍氣宇宏。琴鳴太古意。舞學漢宮輕。威壓陰山重。杯留遠客程。萍漂無籍在。何幸近戎城。</text>
<title>宿磨谷驛</title>,<text>迢遞關河路。蒼茫海口雲。螺簫聲滿道。呵擁吏成郡。固是男兒事。誰非聖主恩。中宵茅店月。感淚自成痕。</text>
<title>宿林英驛。夢見制初。</title>,<text>孤魂越千里。見汝病中形。舊面何殊瘦。相逢自淚傾。殷勤握手慰。扶起暗傷情。夢罷五更月。難堪疑信幷。</text>
<title>次雲山韻</title>,<text>碧柳陰邊臥。紅塵客不來。官閑多着睡。鄕遠強登臺。朝議休相問。雲山夢幾廻。孤松時獨撫。今古事堪哀。</text>
<title>到石谷有感</title>,<text>聞說松菴老。恢恢氣宇雄。乘危提義旅。爲國奏膚功。星殞嗟何遽。人亡事可恫。至今留鎭處。惟見野花紅。</text>
<title>留龍仁。次壁上韻。</title>,<text>滯雨駒城館。窮愁有萬般。荷莖承露重。楊葉入秋殘。絶塞魂將斷。浮榮夢已闌。飄飄無定住。慙負故林巒。</text>
<title>陽文驛。登高亭吟。</title>,<text>亭上秋風老。吟邊暮景明。牛羊自山下。烏鵲向巢鳴。萬物皆知止。孤臣獨遠征。飄飄何所似。江海一浮萍。</text>
<title>鐵嶺途中</title>,<text>秋風鐵嶺路。馬上苦吟人。石齒淸湍瀉。山顏錦葉新。晴雲棲半岫。幽鳥弄佳辰。行役雖云憊。愁眉可一伸。</text>
<title>夢到慈闈</title>,<text>夢見慈顏色。蓬頭氣不平。應知念遊子。是用疚深情。不孝當誅死。無忠愧久生。覺來憂戀切。坐待曉窓明。</text>
<title>甲寅三月四日。有感。是日。卽先君初度日。而公時在獄中。有感。</title>,<text>明時發一語。牢獄過三春。耿耿丹心在。蕭蕭白髮新。夢中桑梓路。覺後纆徽身。已作忘親子。仍爲負國臣。</text>
<title>八月初二日。贈別功遠弟。謫濟時。到海南相別。</title>,<text>半歲圓扉外。專專急難心。長程形共悴。旅榻病同吟。一棹靑山暮。三秋碧海陰。臨分莫惆悵。行色古猶今。</text>
<title>十二日。功遠，而受。以事先歸。別後有感。</title>,<text>惜別非無淚。臨分不灑巾。我行隣魍魎。君去奉晨昏。善惡由人異。休殃以類臻。門閭倚望久。歸路莫逡巡。</text>
<title>夜起。欲望北斗。籬高。只見杓三星。有感。</title>,<text>古人倚樓望。今我隔籬看。但見三星杓。終遮四點團。面墻方覺苦。開牖固知難。賴有一心在。惟殫拱北丹。</text>
<title>偶吟</title>,<text>衰境長行役。崎嶇南北人。干求傷直性。憂慮損天眞。已失三冬業。終迷二柄掄。籬中無外事。時覘古編陳。</text>
<title>南極壽星 諺云。登漢挐山則見之云。故及之。</title>,<text>地控夔巫界。躔臨井柳邊。深藏知幾度。時現有開先。仁壽方恢域。光輝必動天。自歎幽縶固。未上漢挐巓。</text>
<title>客舍橘林</title>,<text>童童張似蓋。密密散成帷。翠實初含露。黃金竟滿枝。楊州包貢遠。楚客頌詞悲。願使邦人重。毋令封植衰。</text>
<title>村女杵歌</title>,<text>土俗無眷鑿。村娥抱杵歌。高低如有調。斷續似相和。欲解須憑譯。頻聞漸不呵。凄涼曉月下。遠客鬢先皤。</text>
<title>夜坐待鷄</title>,<text>中宵獨倚壁。百念集雙眉。村犬時驚吠。山風自亂吹。睡因愁病短。詩到困窮奇。夜色何當盡。鷄聲待益遲。</text>
<title>養兒馬</title>,<text>賤價求房種。何望冀北空。形疲宜失相。蹄窄未追風。駑駿非天品。調良在養功。殷勤供蒭牧。偕入故山中。</text>
<title>夜坐觀書</title>,<text>短壁殘燈夜。孤城細雨聲。陳編窺得失。世路驗危平。老病南囚日。君親北望情。心中丹一斗。鬢上白千莖。</text>
<title>夜吟</title>,<text>挑燈看尺劍。步月立中宵。天地南溟遠。星辰北極遙。寸心灰利祿。微願在漁樵。倚柱狂歌發。人言士也驕。</text>
<title>至月晦日</title>,<text>此月又云晦。來春隔幾旬。甲寅年向盡。己巳算添新。遲暮還丹術。蕭疏滿鬢銀。長沙愁太傅。楚澤怨靈均。</text>
<title>臘月一日</title>,<text>一作籬中囚。五圓海上月。南鄕消息稀。北闕夢魂越。時序何飄忙。容顏易衰歇。邊城曉角生。愁緖入霜髮。</text>
<title>偶吟</title>,<text>一語枉歸觸。三危影伴形。遠辭宸極闕。近托老人星。北雁隨陽叫。南梅近臘馨。荊籬逢歲晩。握粟卜歸寧。</text>
<title>思家 五首</title>,<text>有母年期耄。門閭幾何望。生兒不得力。別子但煎腸。未遂專城養。還迷負米鄕。何時蒙霈宥。重攬彩衣長。有兄相友愛。林下共翺翔。作別年重換。投荒鬢已霜。幾成春草夢。空詠棣萃章。何日嶧川路。翩翩連雁行。有弟字功遠。爲人誠款優。囹門同畏熱。浦口共悲秋。脈脈臨岐別。茫茫泛海愁。何時重握手。說破此情悠。有妻同甲子。幾歲食寒貪。勤幹成家業。誠心養老親。應嘆投奙晩。獨▒泣庭頻。何日重歡會。殘宵秉燭陳。有子連三璧。英明摠絶倫。阿謨尤俊異。而訓最溫醇。失怙嗟誰敎。從孃但覓榛。何時置膝下。詩禮發蒙新。</text>
<title>朝起</title>,<text>蕭蕭風雪夜。悄悄倦休時。春近多繁夢。年窮覺益衰。聞鷄愁不寐。待日起常遲。倚枕朝看鏡。霜毛我是誰。</text>
<title>長松</title>,<text>磊落層空幹。孤危峻壁根。雷霆雖暫霹。骨節却生筋。未擬明堂棟。何憂匠石斤。最憐枝上鶴。刷羽叫晴雲。</text>
<title>枯竹還生</title>,<text>移竹當窓種。要看雪裏莖。土新枝暫悴。天定葉初萌。得雨添生色。逢風漸有聲。干霄孤幹在。從此日峥榮。</text>
<title>夜臥</title>,<text>夜臥愁無寐。涼生始覺秋。寒螿連客恨。缺月向孤囚。千里勞歸夢。三年憶舊遊。誰家數聲笛。飛落古城頭。</text>
<title>夜坐偶吟</title>,<text>萬里思歸處。三更仰屋時。吟蛩集荒堞。寒月在高籬。毀譽身將老。榮枯鬢已衰。緬懷行患難。前哲是吾師。</text>
<title>次秋雁韻</title>,<text>陣陣成行序。翩翩落海干。含蘆要遠繳。避地爲驚寒。淸叫知音少。高飛飽食難。明春共歸去。戲浴嶧溪瀾。</text>
<title>偶吟</title>,<text>朝暮常雲霧。暄涼剩蝮蟲。衙多龍戶集。野有馬人聲。詭製巾裳怛。殊音鴂舌驚。何時休鵩問。岸上聽騾鳴。</text>
<title>待故鄕問安人。不來。</title>,<text>回雁峯空在。傳書事未徵。北堂音問斷。南徼病愁增。握粟勤朝卜。看花對夜燈。時聞村犬吠。頻向小扉憑。</text>
<title>次聖求韻 二首</title>,<text>白日南雲望。淸宵北斗瞻。三年獨衰涕。半百已霜髥。道屈非才賈。居窮似老黔。投荒是輕典。聖主解威嚴。海曲客猶滯。殊鄕春又廻。靑山舊盟負。白首壯心頹。海近潮聲急。天低雪意催。思君日將暮。獨倚古城隈。</text>
<title>贈別天誾上人渡海。向月出山。</title>,<text>羨爾浮遊跡。東南任自如。瀛山非作客。月出豈元居。杖爲穿雲涉。瓢因酌月虛。今來告將別。羈抱一霑裾。</text>
<title>七月十二日夜。坐念詩兒。久未解纜。是日果發船云。</title>,<text>夢破三更後。開窓俯小庭。竹篩淸影散。月隱淡雲行。蛩語知秋氣。潮鳴雜雨聲。津頭應解纜。風浪夜來平。</text>
<title>初秋夜雨</title>,<text>蕭蕭小雨作。殘月五更秋。叢竹聲偏密。茅簷滴更稠。衣衾薄涼襲。天地老炎收。遠客感時序。搔頭來百憂。</text>
<title>夜雨無眠</title>,<text>永夜難成寐。秋風易斷魂。嚵膚蚤繁類。竊米鼠成群。雨氣穿衾濕。蟲聲近戶聞。開窓數更鼓。亥子認初分。</text>
<title>悼潘子明</title>,<text>齎却平生志。頹然四尺封。群蒙誰復擊。深巷寂如空。楚璞三朝刖。相如四壁窮。無緣更良覿。衰涕灑秋風。</text>
<title>悼郭景敏</title>,<text>小少多才藝。聲名動漢京。中何衰落甚。晩復患憂嬴。古調元疏雅。眞心自坦平。從前翰札語。追憶淚霑纓。</text>
<title>夜頌宋儒箴銘</title>,<text>夜氣方淸淨。高聲誦古箴。先賢如在目。明訓可銘心。對越常要敬。淵源只是欽。沈潛三復了。虛室月星臨。</text>
<title>感應吟</title>,<text>有感必有應。旣應還爲感。感應若循環。來往誰能攬。天地尙如此。人事可占覽。默坐數鼻息。呼吸未嘗減。</text>
<title>悼林智幹淵夫。丁巳八月十三日。死於洋中。每來見時。見圍籬。揮淚曰。吾叔胡爲乎此也。出去時。武科初試入格。故三句五句。及之。</title>,<text>厚睦承先武。從遊又絶荒。高籬頻灑涕。滿酌每輸腸。雲路期搏翼。洋風奈折檣。孤魂何處托。東北晩潮狂。</text>
<title>次聖求韻 二首</title>,<text>漢使何年至。秦童住不還。老星臨咫尺。弱水隔塵寰。甘苦分柑橘。筆蔬雜茝蘭。明時投極裔。何幸近仙山。明時負霜草。海曲禦魑翁。政値知非歲。猶無立脚功。牛羊踐萌蘖。蹊徑塞茅蓬。縱有遺經在。矇然但鑿空。</text>
<title>懷翼承 吳長</title>,<text>三聖臺何處。懷人淚自垂。聖恩思解網。時議用收司。操刃雖非我。興戎竟是誰。豈料膠漆地。媒蘖晩相隨。</text>
<title>送山卜歸故鄕</title>,<text>送汝歸鄕里。何時到野扉。慈顏應慰望。稚子想霑衣。矯語稱無病。眞情道不饑。書成謹拜授。風雨滿空飛。</text>
<title>五月二十九日。聞奴酋連兵㺚子。犯上國界。天朝徵東兵。州縣方急調發云。</title>,<text>帝赫天驕橫。徵兵及外藩。固知干舞格。毋乃聖心勤。應募雖多健。登壇果孰論。翻思四夷守。回首舊乾坤。</text>
<title>杏亭</title>,<text>遙憶家前樹。曾生泗水濆。幹通猿岳月。枝接鶴沙雲。三伏雪霜至。五更竿瑟聞。何由辭瘴癘。壇上息衰筋。</text>
<title>次聖求韻。贈別。六首。</title>,<text>來去山輕重。聲名駕後前。南州治已著。北闕夢長懸。幸托雷陳契。難追李郭船。孤城煙樹暮。羈思正茫然。醉別醒還苦。窮途跡益危。檻猿呼侶日。夜鵲失枝時。夢記峨洋曲。愁吟梅竹詩。回看雲北去。聚散本無期。弱草經霜久。孤禽鍛翮頻。窮途那免哭。衰疾又隨身。別淚痕春色。愁眉隔馬塵。生涯何足歎。尼父亦傷麟。古意偏多感。今人莫我知。乾坤何莽蕩。道術已衰遲。春草隨年歇。鄕心到老悲。自分埋獄劍。難似處囊錐。行旌春欲盡。別日海多陰。地勢南溟遠。天文北斗深。槁容難暖眼。衰涕易沾衿。後會知何處。相期夢裏尋。聚散寧論地。窮通本在天。莫將留去淚。空洒別離筵。津樹浮春暮。檣烏帶雨懸。男兒四方志。不必歎衰年。</text>
<title>次寄聖求洞如</title>,<text>誦罷圖書說。空庭曉月明。靈臺澄不昧。虛室湛生淸。養靜要酬動。持心欲正情。倘無朝晝牿。天理浩流行。</text>
<title>謾成</title>,<text>淸霜曉來重。冷雨秋不晴。馥發金英菊。香生草決明。固知難獨立。自是樂天成。努力無虧損。隨時任悴榮。</text>
<title>中夜</title>,<text>旅窓頻起臥。寒枕任推移。竹近秋生早。城高月上遲。容愁心轉弱。少睡氣逾衰。身世悲歌裏。君親天一涯。</text>
<title>夜坐</title>,<text>夜半塊然坐。心源自在淸。七情元未發。萬念寂無萌。圓鏡新光泂。方塘止水明。何由保斯體。持敬是工程。</text>
<title>晩秋。未嘗新稻。</title>,<text>異域秋風晩。田疇穡事忙。爲農非是老。種穀奈多荒。不見黃雲割。難嘗白雪香。小兒時慍語。麥飯未除芒。</text>
<title>爲親。設星宿祭于漢挐山。</title>,<text>北斗司喉舌。南瀛鍾異神。設醮非自己。祈福爲吾親。半夜靈壇淨。中天瑞彩新。微誠何望格。覆悶幸垂仁。</text>
<title>八月。夜夢見吳翼承。</title>,<text>君逝三霜矣。今宵夢見之。問云從底處。答曰爲相思。髣髴平生意。分明昔日姿。覺來樑白月。涕淚在鬚頤。</text>
<title>曉坐</title>,<text>鷄聲開小戶。涼月滿幽庭。樹梢無風靜。篁叢受露傾。澄心翫圖說。開口誦箴銘。夜氣方淸淨。須看未發情。</text>
<title>病臥</title>,<text>斗室難容膝。家藏又滿前。東窓衣袋掛。北壁米囊懸。酒甕如捲許。鹽缸半破旃。生涯隨意足。莫歎氣因遷。</text>
<title>夜雨</title>,<text>畏風不出戶。聞雨獨開窓。對竹愁顏破。看松病勢降。熨胸燒片瓦。煮藥瀉殘缸。欲寫窮途態。爭無巨筆杠。</text>
<title>竝海馬上吟 竄北塞時</title>,<text>平生遊未壯。今日始觀溟。日出金成柱。舟行葉似輕。濟川慙巨楫。浮海畏長鯨。簪笏何時捨。披雲谷口耕。</text>
<title>長劍吟 牧伯所贈</title>,<text>我有一長劍。將軍之所贈。霜釯新發硎。寒色奪淸瑩。掛壁鬼神驚。懸腰心膽醒。知是豐城精。會看牛斗亘。</text>
<title>次聖求韻</title>,<text>年飢蔬亦美。臘近布爲衫。古郭炊煙盡。遙岑落日銜。籬高叢棘縛。門帶執金緘。自算平生事。深慙六二咸。</text>
<title>聞寒岡先生訃</title>,<text>聞訃曾沾臆。披書更濕巾。年前驗頹岳。名下獨完人。積謗當時暫。公言百世眞。音徽嗟已遠。遺佩復誰紉。</text>
<title>次林樂翁韻 眞怤</title>,<text>生涯隣鬼魅。身世任乾坤。已撫潘郞鬢。難招楚澤魂。歸雲頻洒淚。埋劍未消冤。耳聾不求理。愁聞蠻語喧。</text>
<title>夜半獨坐</title>,<text>夢破窺簷月。魂驚打竹風。擁衾思物理。危膝看吾衷。夜氣淸無滓。靈臺浩自通。方知靜中養。涵得動時功。</text>
<title>兒尸久在浦口。惻然悲之。</title>,<text>風雪津頭夜。孤魂底處依。勉忘忘不得。禁淚淚還揮。暴露肌應凍。歸藏日漸違。中宵撫膺坐。霜月照柴扉。</text>
<title>次唐子方韻</title>,<text>人惟肇星主。地是故耽羅。俗近島夷悍。舟通江浙波。平生忠信欠。到處困窮多。落日茅簷下。長吁且短歌。</text>
<title>記夢</title>,<text>夢入長風路。依然舊洞雲。靑松沿澗矗。碧水溢涯奔。浴罷登巖峻。行杯坐列群。無端霜角動。身在縣東門。</text>
<title>東門</title>,<text>堯顙皐陶頂。禹腰子產肩。巍巍持此象。踽踽傍何邊。天縱尙多厄。吾生誰復憐。東門八年繫。憔悴雪盈顚。</text>
<title>夜坐</title>,<text>萬里窮囚處。三更獨涕時。門閭隔音信。妻子各分離。寒月留城曲。殘雲向海湄。悄然成默坐。還似摠無思。</text>
<title>抱病夜吟</title>,<text>久病眠魔減。新愁鬢雪繁。雁聲驚欲斷。蟲語聒難分。未結還家夢。空消戀主魂。竹枝風不動。涼露自傾翻。</text>
<title>初度日吟</title>,<text>孟陬貞斗柄。庚日夜中央。暗合靈均降。叨居紫府墻。窮通略同異。人物判賢狂。惟有秋蘭佩。千年不改香。</text>
<title>曉起</title>,<text>鷄聲喚殘夢。客意集雙眉。竹密庭陰滿。城高月上遲。天河向北直。星斗自東移。最是籬邊草。寒蟲響欲衰。</text>
<title>秋夕獨坐感吟</title>,<text>霜露秋將降。松楸夢裏靑。家家供香火。處處上丘塋。有罪三千最。空慙八載生。非因志士感。白髮又添莖。</text>
<title>贈別金士修還鄕</title>,<text>知心曾托契。戛骨更論情。遇事排咻謗。臨喪盡禮誠。寒廬燈半壁。破榻月三更。言議何嘗異。歸趨本一程。</text>
<title>自京來到陽山縣。次杜詩韻。</title>,<text>老境勞行役。登臨幾驛樓。不才慙寵過。無實愧名浮。跡似飄空鶴。心如失槳舟。家山喜漸邇。何日釣淸流。</text>
<title>甲戌冬暖嘆</title>,<text>冬節如陽節。寒宜暖不宜。霧興原野蔽。泥滑步趨危。岸柳金枝嫩。庭梅玉蕊垂。天時何反易。深爲聖朝疑。</text>
<title>達行在 丁卯</title>,<text>生世何屯否。頻年哭亂離。衣沾錦江露。跡陷甬津泥。主聖宜無此。臣良也未知。何人又解事。唱議講和爲。</text>
<title>聞和議幾成 丁卯</title>,<text>虜騎踰關閾。皇輿困露泥。慵眠多射手。緩步盡砲兒。天塹何須守。勤王不必追。惟當早歸去。促織滿機絲。</text>
<title>聞引見姜弘立等 丁卯</title>,<text>降賊宜明戮。楓宸接引卑。甘言詎堪信。大義已先遺。河上王師老。畿中虜騎馳。朝廷倖無事。喜色溢䨥眉。</text>
<title>偶吟</title>,<text>憶曾壬辰年。鑾輅亦蒼黃。臣有秦庭哭。君能越膽嘗。天師終掃蕩。神器快重光。今日朝廷上。何人辦得強。</text>
<title>獨坐偶吟</title>,<text>客裏愁難逐。閑中睡易侵。朝廷無吉語。邊塞有凶音。淚向花枝濺。詩因葛節吟。故園春已晩。夜夜夢中尋。</text>
<title>聞胡差以莅盟事來</title>,<text>主有蒙塵辱。臣無效死人。要盟愧牛耳。腥臭襲楓宸。海國多愁靄。京都溢惡氛。滿朝多肉食。誰辦濟時屯。</text>
<title>三月三日。左相吳允謙等。與胡差歃血同盟。</title>,<text>黑牛兼白馬。腥血滿盤殷。相國無脾病。謀臣有喜顏。侏離談禮式。犬羊雜衣冠。東海非難蹈。朝門望眼寒。</text>
<title>呈箚日。夜坐偶吟。</title>,<text>蕭蕭秋雨裏。脈脈客愁新。白首非干祿。靑山不負人。寧嫌沽鯁直。只欲補楓宸。夢入龍丘下。魂飛嶧澗濱。</text>
<title>思歸</title>,<text>首夏辭家日。東城作客時。炎威長抱暍。身病懶尋醫。彈擊嚴臺議。鐫刪閟聖慈。秋風嶧溪上。鱸菜政鮮肥。</text>
<title>乙亥端午日。受內賜扇四柄。</title>,<text>寶扇從天降。恩光特地淸。開封御香濕。入手午涼生。政畏彈文峻。猶紆近侍名。願言分此惠。遍及汗鋤氓。</text>
<title>山城</title>,<text>生世多崎險。三旬月暈中。一身無足惜。千乘奈云窮。外絶勤王帥。朝多賣國兇。老臣何所事。腰下佩霜鋒。</text>
<title>某里卜居 戊寅春</title>,<text>經營強二載。杖屨始今朝。草樹呈新態。雲霞似舊要。蕨肥饑可療。泉冽渴堪澆。七十年前事。追思愧意饒。</text>
<title>贈別沈太守長世 戊寅</title>,<text>六載催瓜熟。䨥鳧向玉京。陰陽相濟政。氷蘖永留聲。身病偏傷別。時危更愴情。聊將五雲淚。洒寄使君行。</text>
<title>夜吟。次古詩韻。</title>,<text>圭竇中宵夢帝城。覺來心事苦難平。排窓直射蒼松影。繞枕寒鳴碧澗聲。雄劍尙馳千里志。危時追說十年情。幽懷不禁孤吟久。雪裏山川不月明。</text>
<title>夜坐偶吟</title>,<text>茅茨中夜月窺櫺。坐擁寒衾影伴形。四十年來成底事。三千里外但孤征。雲遮鄕路魂頻斷。雪塞關河夢亦驚。不怨疏狂投遠裔。難堪鎖鑰付書生。</text>
<title>踰磨天嶺</title>,<text>盤回危棧可磨天。雪擁氷稠馬易顚。行色不殊潮路險。直名還愧古人賢。南鄕杳杳遮千岳。北闕迢迢隔萬川。長角一聲掀絶頂。眼前滄海豁雲煙。</text>
<title>掌樂院入直。偶吟。</title>,<text>高省寥寥伴短檠。客中心事轉難平。雪山承譴緣臣罪。雲閣圖形荷聖明。榮辱從來風過耳。昇沈元自水無情。白頭典樂非吾樂。夢裏頻尋谷口耕。</text>
<title>次巡相韻。呈兵相。</title>,<text>海外雄城枕海傍。將軍來鎭陣堂堂。縱橫權略驚神鬼。開闔仁威讋犬羊。新搆只緣堅北鑰。危欄端爲望西方。鯫生幸忝河陽幕。時把深杯近末光。</text>
<title>聞雁</title>,<text>雁陣驚寒趁曉飛。數聲嘐喨客沾衣。渠隨陽氣南湘去。我遡陰風北塞歸。禽鳥亦知來往節。吾人獨昧止行機。登樓欲寄思鄕帛。回首峯頭影已微。</text>
<title>念七。留海倉。送別故鄕親故。甲寅七月。</title>,<text>遭遇明時負譴頻。茫茫滄海一窮鱗。蒼皇去國丹心苦。惆悵懷親白髮新。今日旅亭深夜話。明朝危楫獨征人。連鑣遠訪誠多感。爭奈臨岐淚滿巾。</text>
<title>八月初二日。贈別功遠弟。</title>,<text>一杯相屬意如何。瞥眼東南萬里餘。碧海茫茫帆去遠。靑山杳杳馬行徐。雁行中斷寒聲苦。鴒影將孤晩渚虛。有淚不揮臨別處。棹歌催發雨疏疏。</text>
<title>三日。還留海倉。</title>,<text>海曲孤城幾日留。網羅餘命又逢秋。雨師興雨迷征路。風伯驅風逆去舟。臣罪自知膏鐵鉞。聖恩猶許住瀛洲。寒潮晩急鷗波蕩。都把行裝付倚樓。</text>
<title>贈尹而受 名應錫。夫人弟也。</title>,<text>津亭幾日抱離愁。明月滄波又共舟。問舍未成新卜約。弄輝辜負舊潭秋。獨携忠信窮溟去。猶望功名壯歲收。歸語妻孥莫相念。瀛洲雖遠亦王區。</text>
<title>贈宋聖求</title>,<text>南北飄零笑此身。蒼茫天地一窮鱗。鯨濤起處魂將斷。瘴雨來時鬢欲銀。千里萍逢誠是幸。百年良會夢非眞。明朝又向魑鄕去。却望瀛洲淚滿巾。</text>
<title>寄贈葛川洞</title>,<text>此去故鄕二千里。夢中無日不追遊。文圍戰罷知誰捷。渭畝農休喜有秋。亭上想多佳節會。尊前能憶楚鄕囚。松溪尙滯誅茅計。狼狽如今更孰尤。</text>
<title>寄贈愁送洞</title>,<text>臺上風光屬暮秋。諸君佳況好持不。夢中眉目森猶舊。覺後形骸尙在囚。瀛海微茫帆影遠。楚天空闊雁聲流。二千里外思鄕客。到此如何不白頭。</text>
<title>寄贈西末洞</title>,<text>急流當日退何遲。蘧瑗方知四十非。補衮未能酬聖眷。着斑無路報春輝。家聲已共身名墜。門祚將因淺薄微。遙想鶴潭秋欲晩。霜楓應照舊苔磯。</text>
<title>次贈郭景敏 認</title>,<text>只怨吾身不怨天。追愆中夜意茫然。磨雲萬仞孤登日。窮海千尋獨泛年。反服未成丘壑志。擧蹤還墜陷坑邊。故山秋色今應老。暮鶴晨猿向我憐。</text>
<title>雨中</title>,<text>瘴雨霏微洒竹簷。南荒九月尙多炎。亂鴉啼暮歸陰洞。輕靄和煙入小簾。萬里飄颻隨落葉。一年憔悴撚霜髥。窮溟元與沅湘接。從古騷人淚自沾。</text>
<title>藥材，海物。封寄朝天館金吾郞之行。</title>,<text>偶逢歸雁寄家書。千里離懷可一攄。包樻靈材甘與苦。盈箱海味菜兼魚。誠微詎擬酬慈哺。信到應須慰暮閭。送罷征人還自悵。誰敎作孼島中居。</text>
<title>聽松堂寄題</title>,<text>性愛寒姿老更深。爲關精舍貯淸陰。一生貞直頗相似。半世婆娑自在吟。殘夜酒醒聲動月。虛窓睡罷爽盈襟。不緣癯鶴堂中坐。何處松林無此音。</text>
<title>章州靑桐</title>,<text>喜逢知己拂長條。條上歌音不是祅。天未定時罹暫厄。根還生處聳層霄。材堪琴瑟登朝廟。聲合簫韶薦舜堯。倚伏茫茫難更詰。不須憔悴嘆浮漂。</text>
<title>夜坐次韻</title>,<text>大海之中一草堂。塞雲殘日漸荒荒。冬宵苦永添愁起。曉角頻傳喚夢忙。鶴怨猿嗔羞舊約。蘭衰荷敗挹餘香。倚閭今夜思遊子。寒月分明照鬢蒼。</text>
<title>聞鷄起坐</title>,<text>鷄未鳴時已罷眠。鷄鳴起坐意茫然。是非得失千年事。否泰盈虛萬古天。夜氣淸明須戒晝。心源澄澈也如淵。若除千里思親淚。無慮還同太古先。一前</text>
<title>記夢</title>,<text>春宮有事廟庭中。執笏峨冠贊禮容。拜揖降登森有節。周旋進退肅兼雍。門分出入因人諗。路異東西責掃同。夢裏亦叨非分地。覺來悲淚滿䨥瞳。</text>
<title>述懷。次洪裕孫韻。</title>,<text>郞中枉擬廁淸禁。依仰餘光日月臨。遇事周章非我志。責難狂直是吾心。時庸可作朝陽瑞。道屈還爲梁父吟。控此嘐嘐虛負了。漢挐窮海碧波深。</text>
<title>病中苦吟</title>,<text>萬死殘骸百病攻。中虛外感日枯容。有如弱宋金元侮。還似孤劉吳魏衝。冷汗常流肌走蟻。餘風未殄耳喧蜂。韓湘未遇身千里。吾骨誰收瘴海墉。</text>
<title>至月初吉。主倅借送問安人於親庭。</title>,<text>遨頭憐我思親苦。裝送雙伻走故鄕。累日裁書書未盡。臨行寄語語如狂。計程何日門閭到。聞信還增母子傷。有德能施無報地。使君恩意更難忘。</text>
<title>爲雁解嘲</title>,<text>帛書故事亦曾知。必待蘇公苦節持。北塞譴遷因自作。南邊幽縶是誰爲。吾禽且有含蘆智。君子何迷擧色時。明月滄洲思侶叫。數聲非向僇人悲。</text>
<title>曉坐誦書</title>,<text>曉鷄聲裏夢初回。起坐五更愁未開。默念古書成一誦。靜觀物理究三才。卷中至樂人誰識。世上浮榮心已灰。一氣淸明無外累。西窓桂影照襟來。</text>
<title>夢覺後。揮淚而題。</title>,<text>失怙今將二十年。荒隳忠孝舊靑氈。在家在國無觀行。爲子爲臣有負愆。應怒訓辭懷裏失。故施嚴楚夢中傳。覺來驚汗兼悲淚。毖後懲前可忽旃。</text>
<title>無燈早臥</title>,<text>愁人元自知長夜。況是無燈獨守玄。殘臘天寒螢未拾。孤棲隣遠壁難穿。枕頭淚濕悲身世。暗裏吟成感歲年。安得睡魔容易到。暫爲蝴蝶故山翩。</text>
<title>鄭太守昕。持酒來見。</title>,<text>使君風格有家風。妙藝穿楊自視雄。雪涕未忘臨陣孝。奮捲常許死綏忠。南荒臘近梅將吐。北海尊高酒不空。嫌我獨醒頻勸醉。暫時敎解澤邊容。</text>
<title>次唐人寓懷韻</title>,<text>誰敎荷佩落紅塵。曾是尋猿伴鶴身。長白昔嘗胡地苦。瀛洲今作楚囚人。窮鄕春信梅香動。故國韻光柳意勺。枕上忽成千里夢。夢中歸去奈非眞。</text>
<title>次王雪溪韻</title>,<text>位下言高勢莫支。飄飄蹤跡寄三危。前脩風節何堪望。寸腹琅玕只自奇。楚澤屢逢漁父問。新州未遇故人知。皇天倘許生還我。猶向明堂擬把持。</text>
<title>八月初三日</title>,<text>魚雁無緣報北堂。海山千里路茫茫。圍中歲月秋將半。閭外朝昏淚幾行。逐日容顏應減渥。多時菽水未充腸。一生忠孝俱虧欠。俯仰乾坤慨嘆長。</text>
<title>偶吟</title>,<text>孤島浮空百粤連。穴生三姓在何年。夷函乍泛初成配。羅運方亨始款邊。百里民風環自別。千秋遺跡問無緣。炎蒸最是山南角。端合狂生畫地遷。</text>
<title>次聖求韻</title>,<text>自笑平生志氣饒。不料今日此蕭條。時看故劍光侵匣。猶對前經坐待朝。擬報恩波嗟已老。欲悛狂態未全銷。嘐嘐半夜欹寒枕。戍角聲中倍寂寥。</text>
<title>贈謫僧</title>,<text>出家何事亦遷流。自說經今已五秋。香岳瀛峯俱異境。閑居謫處總淸遊。雪封洞戶塵蹤絶。雲鎖禪門暮磬幽。莫怪南冠拘縶苦。只緣天械未曾休。</text>
<title>別詩兒後書贈 二首</title>,<text>別後寥寥坐數蓂。汝行何日達家庭。三年栫裏孤囚影。萬頃舟中獨去形。母子弟兄星各散。毀譽非是夢還醒。高堂忠養如無倦。瘴海殘魂死亦寧。鴉啼犬吠暮城陬。徙倚籬欄不自由。送別何如留別苦。征人還似縶人愁。湖津雨歇晩潮急。嶺路春殘芳草稠。歸去弟兄迎問日。莫言憔悴雪盈頭。</text>
<title>薄暮</title>,<text>東籬梅竹解怡顏。負手徘徊太似閑。落照漏雲紅射堞。暮煙含雨翠籠山。時聞郭外回潮急。謾數林中倦鳥還。惆悵無人問枯槁。小扉雖設任常關。</text>
<title>初秋夜吟</title>,<text>入夜偏知秋氣生。草間蟲語轉輕淸。新霜已染潘郞鬢。舊恨增傷宋玉情。千里歸心看月色。五更殘夢待鷄聲。炎涼節候循環至。人事何須嘆否亨。</text>
<title>八月初三日。有感而吟。是日。乃姜夫人晬辰也。</title>,<text>海上三逢碧樹秋。又丁今日恨悠悠。堂前未辦斒衣戲。席上誰陳壽爵籌。自墜先人貽燕業。只增慈母倚閭愁。劬勞生育三兒了。惟有衰兄膝下留。</text>
<title>秋夕夜吟</title>,<text>夢罷窓開月滿庭。竹枝篩影響玲玲。籬邊蟲語知何意。塒上鷄聲自不停。千里松楸驚節序。三年霜露感芬馨。佳辰此日增悲咽。一夜秋霜鬢上零。</text>
<title>九日有感</title>,<text>海上三逢菊有芳。流光如水鬢如霜。東城衰草蛩音歇。西日殘雲雁影忙。覓酒正要忘老至。吟詩非爲愛辰良。遙思家後高峯上。伯仲年年共醉翔。</text>
<title>雨中謾成 丁巳</title>,<text>茅簷雨滴漸冷冷。瘴氣乘風滿海城。萬事算來孤笑發。衆脣諠處寸心明。早將生死歸穹昊。肯把榮枯惱性情。看盡暮雲爭北向。明朝分散又何營。</text>
<title>三月十三日。見詩兒書。方待風於排津。而未遇入來船。喜慮交深。因題寓懷。</title>,<text>小封飛落栫籬邊。始識吾兒住海壖。上報慈顏安寢食。仍知家累亦完全。開書只覺霑衰涕。利涉何時遇快船。日暮柴扉頻倚望。夜深庭月獨無眠。</text>
<title>偶吟</title>,<text>誰信荊蠻鉅海湄。猶存文物太平姿。烽臺草長知無警。村舍煙生認不飢。溪柳野花爭麗日。田翁龍戶對厖眉。曾聞南極星臨近。何幸孤囚遇福基。</text>
<title>悼郭監司再祐</title>,<text>天降當年首義師。能令東土免侏離。論功不在分茅後。辟穀非因慕誕爲。一箚告君昭國是。片言驚世振民彝。如今無復長城在。識者空吟殄瘁詩。</text>
<title>新春雨中</title>,<text>寒雨濛濛滿小庭。叢篁葉密最多聲。炊煙欲起低無力。戍角將吹濕不鳴。暝色依依歸老樹。潮聲隱隱近孤城。百憂來集搔頭裏。絶域新春萬里情。</text>
<title>次聖求韻</title>,<text>夢入桐溪數架茅。獨留明月掛松梢。哀猿速檻勞淸叫。夜鵲驚枝失舊巢。齊郭籬高天易暝。終朝門掩客稀敲。巨鼇橫海多風浪。看劍時時拂古韒。</text>
<title>懷翼承 吳長</title>,<text>金陵館裏相逢日。君自西來我向秦。欲吐中腸憂玉石。強辭同枕設畦畛。一章微意君能解。四字忠言我獨珍。從此便成生死別。當年閟▒向誰陳。</text>
<title>夜坐遣懷</title>,<text>炎天高淨似秋天。河漢無雲扇月姸。脫幘寒侵叢竹露。吟詩淸入老松煙。三更歸夢殘潮裏。千里鄕愁暮角邊。母德君恩俱未報。只從南極祝長年。</text>
<title>謾成</title>,<text>朝來詠罷莫疑行。好惡人間不欲爭。妄意長纓飛不苟。那知短喙禍攸嬰。松溪風月知誰管。桐舍階壇已報傾。二十四篇諸葛集。祗應三復貴和名。</text>
<title>獨坐</title>,<text>異域光陰秋復春。衰年疾病費吟呻。居隣魑魅人誰過。志在君親鬢欲新。夜燭暗明羞晩學。馬蹄霜雪幸全身。空齋寥落惟書案。案上猶無老與荀。</text>
<title>謝聖求送秋露</title>,<text>湖海蒼茫一葉飄。平生志氣已全凋。長卿病渴喉將裂。子美沈年肺欲焦。多謝故人情繾綣。遠分芝露慰蕭條。居然手脚輕如旋。不向神山索藥苗。</text>
<title>錄病。寄聖求。</title>,<text>非緣謀士憤成憂。鬢角疽生擁右喉。項直眞如董強項。頭頑還似魯魚頭。扶持豈是神明力。痊歇端由藥餌優。今日始開南戶出。四松依舊帶寒幽。</text>
<title>十月三日。夜坐偶吟。</title>,<text>風雨凄凄鷄不鳴。傍人鼾睡獨惸惸。君臣遠隔三千里。母子相思八九齡。罪重豈堪望再起。恩深猶荷軫微誠。年來欲死斷還否。會待堂前斑戲成。</text>
<title>追悼李有之</title>,<text>孤旌萬里赴龍庭。鐵騎千群截漢兵。殺賊縱非金將匹。投降肯作李陵生。魂飛塞月愁雲黑。骨委場沙怨草靑。却恨朝家欠褒典。強憑詩句寄高名。</text>
<title>病脚</title>,<text>曾將此脚走紛紛。美水佳山遍屐痕。猿岳錦粧紅映櫗。鶴沙苔長綠侵跟。自從幽縶全無力。況復衰頹已弱筋。咫尺階庭猶待杖。邯鄲失步是吾云。</text>
<title>重陽前數日。擬送訓兒，祉姪上漢挐山。故有此作。以故不果上。</title>,<text>節近重陽秋色闌。送渠携屐上仙山。海波遙接華夷界。峯頂應連雲漢間。羨爾飛登行自健。恨余幽縶腋難翰。山中靈藥須多採。欲劑慈顏却老丹。</text>
<title>憶舊遊白蓮社</title>,<text>萬疊山中佛殿巍。少年携笈久棲遲。仙蔬香味脣邊在。淸曉鍾聲夢裏疑。自恨道根培不厚。至今身梏解無期。羈魂日夜空來往。洞壑雲深石徑微。</text>
<title>次安知堂韻</title>,<text>不恨吾生命數奇。只愁今世斷心知。危城已賦長沙鵩。鵠島孤吟楚澤辭。生死念關均有淚。西南路絶費相思。瓊琚詠罷荒城暮。海月分明兩地垂。</text>
<title>贈別濟州牧使成安義</title>,<text>大靜東門有弊廬。十年曾是逐臣居。靑松四箇應盈尺。脩竹千竿想蔽除。世事浮沈俱是夢。人間榮辱本來虛。瀛洲一曲留殊域。試命歌兒唱酒餘。</text>
<title>議藥廳直宿。夜中偶吟。呈政院同僚。</title>,<text>空疏又是朽衰身。千載叨逢此一辰。術昧軒岐何藥議。心團啓沃愧言陳。頻年來往勞郵傳。半世浮沈剩舌脣。歸去碧山應不負。不須論價費金銀。</text>
<title>直中</title>,<text>禁漏凝寒報曉遲。殘燈棲壁照容衰。流光如水將垂盡。遊子經時久未歸。玉色形憂難請去。春輝向暮奈相思。一生忠孝徘徊處。蘧瑗方知五十非。</text>
<title>聞西警發向王京 丁卯</title>,<text>前秋家食又今春。聞變蒼黃起病身。向北促鞭緣聖主。望南揮淚爲慈親。衝風冒雪顏如土。憂亂傷時鬢欲銀。朝暮僕夫頻慍見。此行何似仲尼陳。</text>
<title>雨中有懷</title>,<text>宋史曾看賣國人。不圖今日姓皆秦。朝廷自謂奇謀足。司直空勞短箚陳。風雨小庭搔客鬢。夢魂中夜繞萱春。可憐杜甫誠愚矣。稷契初年誤許身。</text>
<title>有懷</title>,<text>深悔當年誤出身。榮枯半世鬢如銀。南荒幾載居坑塹。北闕初來剩舌脣。夢斷東華纔返服。塵生西鄙又從君。至尊蒙辱終無死。何面鄕閭對舊親。</text>
<title>聞胡差劉海等。要削天啓年號。</title>,<text>吾東奉朔幾千齡。削去皇元不忍聆。廟堂政應援義斥。微臣猶恐脅和成。王師退步渾忘戰。猛將臨危最欲生。畢竟中興誰可辦。箕封不作左祍氓。</text>
<title>次鄭掌令凝遠韻</title>,<text>自慙才學尙迷方。叨竊虛名誤聖王。人道疏狂難合世。古稱貞吉在含章。蕭條草樹愁多夢。寥落郊墟酒少嘗。濡滯此行君莫怪。五雲回首未堪忘。</text>
<title>思歸吟</title>,<text>乾坤和煦政休休。春感如何太似秋。祗是鄕山長入夢。從來宦海少安流。風吹雁陳爭南翥。塵滿荷衣苦北留。何日聖恩優許老。數椽茅屋在龍丘。</text>
<title>夜坐無眠</title>,<text>向晦端宜燕息時。如何不寐苦吟詩。東窓待月月遲吐。北牖防風風徹肌。時事欲忘猶洒淚。主憂非職且攢眉。夜深推枕無人語。童子居傍睡不知。</text>
<title>挽李蒼石</title>,<text>愚老昔歸仙。蒼翁今入泉。人亡何至此。世道最堪憐。國失文章伯。朝無戇直賢。孤蹤捨佩玦。誰與共聯翩。</text>
<title>挽尹幼一 知敬</title>,<text>落落奇男子。磊磊斗膽身。臨危仗義日。揮淚從戎辰。熟醉緣憂世。淸狂爲晦珍。可憐天柱折。邦國瘁無人。</text>
<title>挽姜僉正鳳覽</title>,<text>同病洛陽裏。先歸湖路春。何言去留別。便作死生人。玉碎鏗猶響。蘭摧馥自眞。應知寸心炳。不向夜臺堙。</text>
<title>挽文必陽</title>,<text>趨庭聞禮學。襲訓繼家聲。侃侃容儀謹。溫溫器宇成。將期蘭發馥。詎意玉埋晶。可惜爐川上。詩書擲地傾。</text>
<title>挽李承旨景義</title>,<text>五峯賢相姪。承旨白面郞。厚睦仍家法。端良襲世光。善門宜有慶。仁壽竟慳長。何處新阡路。明珠萬古藏。</text>
<title>挽李承旨君顯 彥英</title>,<text>識面從靑歲。同朝到老蒼。銀臺司獻替。薇院振風霜。詼語驚群膽。狂言觸怒鋩。晩尋鷗鷺約。閑占水雲莊。天下兵猶滿。東丘勢轉忙。愧余偸喘久。羨子入眠長。何處新阡卜。堪吁寶璧藏。無緣馳白馬。臨穴恐彷徨。</text>
<title>挽李月沙</title>,<text>鉤府無人下詔催。邦家隆棟忽云摧。凄涼鼎席顏猶土。憔悴儒林氣欲灰。龍衮自今虧黼黻。螭碑誰復賁泉臺。顓蒙亦失先光闡。淚洒哀詞不忍裁。</text>
<title>挽朴江陵明榑 汝昇</title>,<text>出衆聰明孰與爭。弱冠攀桂振英聲。屢經雄鎭留治蹟。再入銀臺襯日晶。晩節差池何足意。少年磨戛不忘情。欲知恩眷無生死。一札哀綸字字榮。</text>
<title>挽李延陵 好閔</title>,<text>奎璧凝精降世樣。靑丘草木被昭光。麒麟閣上儀形儼。鵷鷺班中姓字香。黼黻淸文雖暫試。經綸洪業未全揚。梧陰鳳去嶧雲冷。朝野同吟殄瘁章。</text>
<title>挽柳汝見 仲龍</title>,<text>早歲才聲振嶠隅。晩來高步接天衢。詞華靄靄春雲艶。氣貌休休老鶴癯。玉署紫微班暫綴。蒼顏白髮跡終孤。樓成上界催承詔。寶唾人間獨不枯。</text>
<title>挽李茂伯 潤雨</title>,<text>恭而有立剛而雅。吾友眞爲君子人。同作逐臣關塞雪。共登淸路洛陽春。將期才業明時展。誰謂功名半世屯。惟是銅碑三尺在。鏡民千古說遺仁。</text>
<title>挽趙正 靖</title>,<text>公亦商山才府一。剛腸貞操世無知。官卑自有歸譏地。天定終符錫福期。潤博年高猶勁悍。希元孫衆儘英奇。邇來儒老連乘化。衰蕙如何不歎芝。</text>
<title>挽鄭監司 百昌</title>,<text>四世連旌百行源。聰明濡染襲淸芬。才名早擅騷壇步。華藻常專藝苑尊。鵬路風生方振翼。玉樓樑擧忽催文。重泉兩眼應難瞑。椿老高堂帶雪痕。</text>
<title>西平府院君遷葬挽</title>,<text>威容德宇間生雄。廊廟之姿大將風。濁世久爲流徙客。淸時還作舅勳翁。經綸未展平生志。樑棟先摧大過隆。龜食新岡遷宅兆。恨難牽紼擧吾公。</text>
<title>挽崔興海 始量</title>,<text>追思赤馬蓮池會。二百人中最少年。詩禮趨庭眞寶樹。淸忠仍世是靑氈。官卑自有歸譏地。壽嗇如何不怨天。惆悵利陽春草綠。明珠藏處賁山川。</text>
<title>挽大行王妃</title>,<text>天妹初年在法門。好逑爰復配眞人。邸宮幾贊潛藏德。坤位仍禆化育仁。華祝永期千歲慶。蠶盆何意一朝塵。欲知周姒幽貞美。聖筆昭回可質神。</text>
<title>悼南以興</title>,<text>愒愒將軍負氣雄。幾年關塞習兵戎。誓心鞍峴扶傾社。奮義安城挫虜鋒。援絶雖無卽墨捷。死榮終樹睢陽風。應知當日投身火。轉作西天截雨虹。</text>
<title>白髮</title>,<text>人皆羞白髮。我獨愛無私。衰境理宜有。少年能幾時。舊愆多弱壯。新得在衰遲。皎潔秋霜色。淸高老鶴姿。臨杯疑散練。入鏡様垂絲。自是相隨物。何須鑷去爲。</text>
<title>公州追述</title>,<text>翠蓋蒙塵日。元兇就馘年。南翁瞻日角。北極拱星纏。錦水波濤靜。泰山警韠旋。煙花迎彩仗。笳吹疊旌旃。扈聖勞何補。趨庭樂有全。秋風重扣枻。波蕩白鷗邊。</text>
<title>次杜詩遣興韻</title>,<text>訓謨雙好兒。不見幾多時。稟質非云魯。趨庭未學詩。愚蒙誰與擊。寒餓愧余慈。論學知行備。看書遠大期。丰容隨日長。衰鬢逐年悲。倘有重回日。鹿門携敢遲。</text>
<title>次杜詩傷秋韻</title>,<text>悲哉秋氣晩。杳爾故山微。天地空搔首。乾坤獨掩扉。涼風吹鬢髮。斜日照籬圍。湛樂思前好。斑爛憶舊衣。北辰擡眼遠。南雁繫書稀。最羨孤城暮。林鴉逐隊歸。</text>
<title>過金幼玉飮酒歌</title>,<text>吾愛幼玉氏。風流不俗子。得酒招我來。前山風雪裏。我亦竹林一。荷鍤曾幾日。一杯復一杯。大醉狂歌曰。人生不飮何。百年駒隙過。賢愚一丘土。飮者留名多。所以酷愛酒。杯行不停手。歸來臥空堂。松月侵東牖。</text>
<title>因德源倅戲言。感而有題。</title>,<text>德源有醉客。呼我唐介氏。子方如有神。應知羞我比。我亦不願爲。君請姑舍是。許身在稷契。都兪輔姚姒。庶使風俗淳。復見煕暭理。一言便見斥。非我平生志。感嘆愧古人。獨立風霜裏。</text>
<title>登侍中臺</title>,<text>道傍有高臺。臺名稱侍中。聞說尹文肅。拓地平山戎。想應奏凱還。過此開天慳。英雄得勝地。千古留人觀。碧海波萬里。靑天混一色。汪洋宇宙寬。吐納乾坤窄。日月浴臺前。煙雲生砌下。壯觀天下無。岳陽此其亞。危逕通一線。靑松森萬章。奇勝十分添。化工雕成良。遠客暫投鞭。暇日聊徘徊。適値天氣淸。海道無纖埃。白鷗浮泛泛。孤帆去茫茫。余生畎澮間。未曾觀滄溟。幸承恩譴命。獲此天遊成。快闊最平生。浩蕩開心胸。君恩到處深。直與茲海通。翻思古人烈。颯颯來雄風。迂儒眛兵法。禦戎無策奇。惟思盡心膂。不傷明主知。白日向西流。無端起遠思。信美非吾土。王程且有期。哀猿叫束檻。夜鵲驚棲枝。飄飄無住着。天地空搔頭。僕夫又催行。秦關氷雪稠。</text>
<title>踰磨雲嶺</title>,<text>人謂磨雲高。我謂磨雲卑。磨雲高萬丈。我何獨卑之。若使眞磨雲。可以望南鄕。南鄕白雲孤。遊子登高望。望之不得見。磨雲是丘陵。磨雲如可高。我當荷簣登。</text>
<title>四日。先君初度日。有感。</title>,<text>聖恩及重泉。追贈從班榮。擬當初度日。敬薦蘋藻誠。如何不肖子。妄言于天庭。縲絏在囹圄。死生誰重輕。下以負吾親。上以欺聖明。噓唏仰天嘆。志氣空峥嶸。</text>
<title>贈別昌後姪</title>,<text>汝兄泉下久。我夢頻來尋。方在患難日。面目猶森森。精靈想不眛。到處隨吾身。覺來却不見。有淚徒沾巾。今日見汝來。不啻如元賓。孤帆碧海闊。去留兩茫茫。死別已呑聲。生別復斷腸。臨分贈何言。孝友吾家風。母若乃叔事。勉循先君蹤。晨昏無曠禮。菽水盡貴誠。雖有兄弟在。汝與詩當行。人生到此頭。欲言還如癡。秋風吹嫋嫋。何處獨歸遲。</text>
<title>客有勸我作架覆菊。謝以詩。</title>,<text>我有籬邊菊。貞盟海外結。朝夕儼相對。可愛不可䙝。風聞晩香遠。月照寒色烈。于時露爲霜。乾坤氣凜冽。客來看金英。惜其易摧折。勸我作橫架。茅以蔽風雪。留得粲粲姿。庶可慰疲薾。聞言忽唏噓。所懷與爾別。凡物有定分。榮衰遞運迭。殞霜物不死。古人指爲孼。況茲秋開花。入冬尙明潔。天霜威可畏。豈堪終抗截。蔭物暫偸榮。必非渠所悅。當看不落心。枝葉何足屑。豈無一信行。課役在瞬瞥。恐作我友羞。將爲斷還撤。揮謝客言歸。掇英心惙惙。我非愛爾花。我實愛爾節。惜花懼壞節。任爾保天拙。盛衰歸造化。心期兩無缺。明春有雨露。生意更抽蘖。直待秋風高。舊色應不涅。故我愛以德。不爲苟且設。但摘未衰蕊。泛我濁醪啜。</text>
<title>見新月</title>,<text>如眉漸如鏡。三五方就盈。盈而虧必至。虧則盈還生。天道且如此。人情尤可明。莫羨彼之盈。莫嘆此或虧。嘗聞天與鬼。盈者常害之。見月反吾人。一理君其知。</text>
<title>見子</title>,<text>今夕是何夕。父子同一床。重溟幸利涉。好音聞北堂。鴒原消息眞。親舊翰扎長。悲喜交塡膺。涕淚動盈眶。汝來不失孝。我獨作何殃。夜闌語未盡。村鷄催曉忙。</text>
<title>贈別昌詩還鄕 六月二十一發行</title>,<text>嗟吾父與子。何若至於斯。四年再來見。暫逢長別離。人生非木石。到此將何其。乃翁性純愚。遇事不守雌。北塞昔風霜。南溟今纆徽。有母年八旬。無由報春輝。妻兒不相保。弟兄各分飛。望雲幾霑襟。見月空費思。不孝與不慈。而我身兼之。一死誠未難。隱忍吾不知。賴汝盡職分。使我免寒飢。頃汝入海日。舟楫幾顚危。皇天鑑誠孝。風伯還扶持。窮荒重會合。天也非人爲。毒霧炊骨髓。炎風鑠膚肌。揮汗取藥夕。冒夜問寢時。我疾非無妄。有喜汝所爲。豈不欲久留。所重不在茲。先人改衰禮。慈母忠養資。都付汝一身。所以揮汝歸。曉月掛柴扉。相看沒一辭。風雲日星變。草木禽蟲悲。縱然是窮途。別懷異女兒。持身貴篤敬。發言戒誕支。近色易伐性。嗜酒多失儀。到處念吾言。毋爲人笑譏。重洋利過涉。炎程愼驅馳。所祝不過此。潛心向神祇。古磧雲尙濕。荒城草易衰。苦吟辭不屬。題罷淚先垂。</text>
<title>謾書</title>,<text>太極淵奧旨。東西親切銘。程門箴四勿。眞氏讚心經。蘭溪論心語。晦翁主敬篇。況此九像贊。分明對諸賢。靈均皎潔詞。孔明忠貞表。行年自知非。莊誦每淸曉。除却疾病外。唔咿常不休。只要無大過。安敢企前修。</text>
<title>閑中雜詠</title>,<text>養梅見冷蕊。養松聞風聲。養竹蔭淸陰。養菊餐落英。問之何能養。莫若翦榛荊。養心何異此。先除私欲萌。除欲豈徒爾。妙法在惺惺。</text>
<title>三月十二夜。白虹貫月。</title>,<text>李白昔停杯。問月何時來。我今異乎是。昨夜何逢災。冷氣貫陰精。厥咎安在哉。問之月不應。我心益悲哀。雖然及其更。光明依舊開。我願聖主心。警懼無疑猜。此時益修政。災轉爲祥媒。小臣亦有爲。撰頌歌崔嵬。</text>
<title>次塞下曲韻</title>,<text>赳赳誰家兒。雕弓左手白羽右。夜渡氷河人不知。鐵騎奔飆塵欲沒。金笳拂曉歌兼發。遙知思婦不能眠。獨把寒衣擣明月。</text>
<title>有感</title>,<text>舍兄初度在今日。祝壽恨未同傾觴。遙知兄弟會合處。說着遠人摧心腸。堂前紫荊一枝瘁。雲外雁序中斷行。我兄我弟在母傍。我獨胡爲天一方。</text>
<title>高原郡偶吟</title>,<text>行行重行行。去家數千里。去去又去去。此行何時已。行行白雲遠。去去鴒原寒。山有蕨川有魚。採釣可以養慈顏。居必隨動必偕。遊戲亦足敦友于。何爲誤出世網裏。去去行行長在途。他日倘蒙生還恩。來槃永卜煙霞隅。</text>
<title>東海吟</title>,<text>東海何如宦海危。風波翻覆相近之。東海罕聞敗舟楫。宦海日日浮人頤。若將兩海較險安。東海不如宦海難。所以我從宦海來。欲浮東海觀洪瀾。</text>
<title>效韓文公忽忽吟</title>,<text>忽忽乎余。不知吾心之悲兮。恍醉生而夢死。安得從仙學術。縮地數千里。居然導我拜慈顏供甘旨。毀譽榮辱都兩忘。雲耕月釣饒生理。</text>
<title>菊盆。爲隣火所破嘆。</title>,<text>太守憐我意蕭索。把贈數尺盆中菊。密葉離披受淸露。細莖軟脆依孤竹。已過重陽不肯開。直待天霜始發馥。置之中庭影成雙。粲粲寒姿常在目。隣家夜半忽失火。火緣栫棘將及屋。蒼皇拂衣避一隅。欲出其如圍以木。自分將才付灰燼。遑念移盆避炎燠。邑吏吹角來相捄。數三十人亂奔蹴。須臾天風反火滅。入死偸生曾未卜。始起堆籬覓舊叢。小盆破裂傾且伏。噓唏拂拭手提出。冷蕊疏枝看更矗。舊土猶全根自若。以繩約盆盆不覆。摩挲三嗅暗相弔。爾我生全誰所祝。風撓雨洗轉鮮明。會見金英映朝旭。憑渠細推倚伏理。昨日今朝禍兼福。欲折霜枝獻北闕。奈此羈蹤窮蹙蹙。寧將交契指歲寒。曰夕摘餐充飢腹。獨恨托根非處所。早晩相携入巖谷。</text>
<title>次短詞韻</title>,<text>若有人兮豈蓬蒿。橫一笑兮天地中。忘身與世兮漫浪遊。玄圃丹丘兮往來通。鳴瓊琚兮振荷衣。指上界兮云余馳。披五雲兮謁玉皇。望九疑兮佇立以悲。眞訣難傳兮骨未換。群仙拍手兮向我笑。聞北塞兮有古臺。思元帥兮遠于弔。瞻神山兮海中央。欲尋喬松兮積水茫茫。乘仙槎兮入南斗。黃葉脫兮白雲雱。歲已徂兮丹竈不效。鬢鬢蒼蒼兮一老夫。余壯志兮不得售。人間何世兮空長吁。日暮兮倚荊扉。望白雲兮眼欲枯。雲飛白白兮何處是。方丈之外金猿之下。路阻且紆。</text>
<title>偶吟</title>,<text>曾聞三十六洞天。復說八十一福地。合爲一百一十七。豈無片隙可投趾。群仙聞之拍手笑。笑其志大而計疏。再拜扣頭請其說。不答但贈飛霞裾。</text>
<title>到咸原驛 壬子元月</title>,<text>窮山雪尙在。峻嶺路多危。脫險休郵舍。心神頓覺疲。</text>
<title>到永康驛</title>,<text>行行路更險。日日恨何長。却喜邊城近。還如歸故鄕。</text>
<title>別尹應恥</title>,<text>臨津慘將別。發棹故遲遲。中流回首望。知汝亦含悲。</text>
<title>贈崔興叔</title>,<text>聞名三十載。吐膽一杯心。他日相逢處。無忘此意深。</text>
<title>偶吟。贈金陵倅琴愷。</title>,<text>煙生暮村中。雨灑華簷下。遠客 缺 空齋。孤吟坐深夜。</text>
<title>謝贈釣竿</title>,<text>知余遯世志。持贈一長竿。明入花林洞。行垂君子灘。</text>
<title>籬中九日</title>,<text>三三入王府。九九在圍籬。辜負佳辰盡。長嗟命數奇。</text>
<title>同奴進山葡萄</title>,<text>此是故山物。汝從何處求。嘗來潤枯肺。頓覺減羈愁。</text>
<title>舟中吟 甲寅八月五日。復登舟。功遠，而受，昌後皆同舟。</title>,<text>島嶼列參差。四面削如壁。雙飽晩風。飛向天南極。</text>
<title>登越島。次尹而受韻。</title>,<text>海中有孤島。絶頂近牽牛。登臨聊寫意。不啻慕淸流。</text>
<title>斜陽</title>,<text>城上煙雲屯。林間鳥雀喧。斜陽獨倚柱。千里未歸魂。</text>
<title>斜陽獨酌</title>,<text>日暮村煙起。鴉鳴老樹疏。濁醪知妙理。枯恨覺驅除。</text>
<title>曉吟</title>,<text>不寐客何意。無心鷄自鳴。東窓隔籬厚。日出始知明。</text>
<title>夜坐偶吟</title>,<text>雪與月爭明。中宵透窓牖。耿耿戀君心。較居雪月右。</text>
<title>夜歌 二首</title>,<text>長歌復短歌。永夜孤城裏。短長雖不齊。俱是君親息。我歌非宣驕。我心聊以寫。籬中歲又暮。白雪方丈下。</text>
<title>有感</title>,<text>相知不必早。傾倒在初逢。況是窮途日。誰憐澤畔容。</text>
<title>西澗小樓題詠 三首</title>,<text>鏡面波紋細欲微。淸晨開了向陽扉。靜中已勝公私戰。商也從今始覺肥。居然茅棟架三間。從此山人不出山。睡罷小庭梅雨後。渭川千樹可怡顏。收得荊珍席上儲。門前不見鶴頭書。縱然自占幽貞趣。其奈君民計已虛。</text>
<title>贈姜紫巖 慶昇</title>,<text>岐江歸路紫巖亭。博帶深衣洞主迎。爲有金陵鷄黍約。愛君泉石且留行。</text>
<title>留梁文驛偶吟</title>,<text>荒涼村舍坐無氈。晝靜身疲謾自眠。濡滯不因王庶改。佳期遙待夕陽天。</text>
<title>秣馬金化縣生倉驛</title>,<text>太守曾無平日雅。聞吾近駐佩壺來。醉中又有張生至。萍水談情日已頹。</text>
<title>淮陽途中</title>,<text>松柏森森洞府深。山圍四面雪盈林。此曾鄕老絃歌地。今日來過倍愴心。鄕老。指曺淑。</text>
<title>過伏龍驛</title>,<text>數椽郵舍窮山裏。豈有神龍伏此隅。若使當今諸葛在。禦戎應不付迂儒。</text>
<title>到德原府</title>,<text>德原太守風流伯。見我慇懃勸酒頻。大醉黃昏扶上馬。海風次送雪中春。</text>
<title>曉坐</title>,<text>向來常恨睡魔多。對卷初昏閉眼過。今日何緣魂耿耿。中宵獨坐苦吟哦。</text>
<title>到高山驛 壬子元月</title>,<text>孤臣罪孼靑山重。聖主洪恩碧海深。駿馬飛騰如電掣。須臾馳到驛亭陰。</text>
<title>九日。幷海馬上吟。</title>,<text>微茫海口接蒼穹。島嶼分明指點中。愧殺白鷗浮浩蕩。向吾應笑役悤悤。</text>
<title>宿端川郡村舍</title>,<text>冒險衝寒抵郡村。村家近接海門雲。潮聲半夜隨風到。喚起南鄕遠蝶魂。</text>
<title>登水中臺。贈李坤。</title>,<text>高冠素髮一奇翁。嗜酒猶存五柳風。今日水中臺上會。他年相憶路重重。</text>
<title>到吉州 受由歸覲</title>,<text>一年三度過雄城。馬上光陰閱幾蓂。幸値主人投轄 缺。寥寥空館午眠成。</text>
<title>到秋風驛 壬子七月。再赴北路。</title>,<text>秋風驛裏秋風至。遠客長懷宋玉悲。況是故鄕行漸遠。金猿山色夢依依。</text>
<title>渡虎灘</title>,<text>風濤汩汩沒舟汀。舟楫飄飄勢欲傾。忠信愧無平日仗。臨危安得不憂驚。</text>
<title>偶吟</title>,<text>愚慵於世不相宜。到處顚危孰使之。從此心灰榮利道。嶧溪行理釣魚絲。</text>
<title>淮陽途中 二首</title>,<text>聞說金岡天下勝。半生空費夢中遊。今過山下孤秋賞。王事驅馳不可留。滿山松柏鬱蒼蒼。細逕沿巖一練長。寒嶠四圍中坼野。夕陽明處是淮陽。</text>
<title>次崔興叔韻</title>,<text>相逢尊酒皆萍水。秋雨蕭蕭日暮天。千里去留俱脈脈。明朝相憶隔山川。</text>
<title>池達源追送于城津。臨分贈之。</title>,<text>相逢塞外許相知。問瘼陳情兩不疑。今日遠追津上別。臨分難禁淚潛滋。</text>
<title>病中偶吟</title>,<text>雲林元與市朝遠。勞逸安危自可知。何事長安留滯客。謾敎猿鶴怨生離。</text>
<title>到金陵。次柳汝見韻。</title>,<text>暫別沙鷗策馬來。五雲遙望夢頻回。金陵館裏春芳滿。留去何嫌後落梅。</text>
<title>永同縣客舍後古臺中吟</title>,<text>醉來移坐古臺中。平野茫茫望不窮。聞說落花花尙在。何妨行客弄春風。</text>
<title>次金陵倅 琴愷 韻</title>,<text>客舍群芳逢雨喜。佳兒情唱別人愁。斜日靑山三疊曲。明朝離恨定悠悠。</text>
<title>贈鎭川倅 李植</title>,<text>驅馬悠悠趁夕陽。主人風致在蓮塘。獨醒應被漁父笑。酒到休嫌又滿觴。</text>
<title>登東臺。吟贈琴倅。</title>,<text>洞簫聲落碧江心。松露冷冷滴醉襟。天設名區初有意。如何琴閣病相侵。</text>
<title>答太守</title>,<text>北風吹雪打疏扉。寒氣凌凌透薄衣。誰送濁醪療病客。首回官樹倚斜暉。</text>
<title>見月</title>,<text>海雲收盡海天晴。明月踰城入小庭。應向高堂照顏色。兔蟾何不告丁寧。</text>
<title>聞李馬巖別世。揮淚而吟。</title>,<text>聞說娥林善士亡。老師門下忽凄涼。眞心古貌難重見。悵望南天灑淚長。</text>
<title>庭參後吟</title>,<text>補衮誠心白日知。自嗟行事始終違。一身生死初非惜。奈是高堂鶴髮垂。</text>
<title>山中聞蟬 二首</title>,<text>隨處童童有綠陰。如何深入峽中吟。應嫌塵世多喧擾。來和幽人物外音。前身定是伯夷淸。蛻却當年餓死形。羞向周天隨日影。綠陰深處抱柯鳴。</text>
<title>巖下。見林西澗題名。有感。</title>,<text>巖下題名在甲辰。至今風雨不堪磷。來尋舊跡看遺墨。倚石摩挲淚滿巾。</text>
<title>浴龍溪</title>,<text>潑潑眞源遠更淸。傾流白石玉生聲。沈身洗盡從前垢。便覺靈臺亦淨明。</text>
<title>聞杜鵑聲</title>,<text>年年啼罷不如歸。何不翩然一去歸。莫向山中頻勸我。我於塵世不須歸。</text>
<title>聞雉鳴</title>,<text>聞聲不覺起余心。塵網寧追物外潛。今日出山山更遠。人而曾不似渠禽。</text>
<title>高山館偶吟 赴鏡城</title>,<text>獨倚郵軒望遠山。山容已瘦染深丹。悠然忽起鄕山興。猿嶽秋光照鶴灘。</text>
<title>感湖南閫帥李應獬越海伻問 在栫棘中</title>,<text>平生一笑未曾開。書贐如何越海來。方信武人多意氣。相逢 缺 不相猜。</text>
<title>述懷</title>,<text>五月獄中猶不死。一年圍裏尙全生。時時得酒發豪氣。撫劍高歌歌太平。</text>
<title>供畢。還下獄有詩。甲寅六月</title>,<text>赫赫凝旈俯玉墀。首囊三木跪陳辭。天心喜怒非人料。要在中心不自欺。</text>
<title>聞焚疏</title>,<text>遇遯之章不自焚。臺中霜雪發淸論。狂言妄論成灰燼。愚戇方知舌可捫。</text>
<title>行舟已近金島。風勢不利。還泊海倉。八月二日</title>,<text>鮫龍窟上泛輕舟。帆影依依極浦秋。風伯却嫌行色穩。故吹孤棹泊津頭。</text>
<title>聞曉鷄有感</title>,<text>孜孜未必常爲惡。早起惟思省北堂。北堂遠隔二千里。咿喔還憎喚夢忙。</text>
<title>留於蘭館</title>,<text>迢迢去國南維盡。水道前頭又幾千。遠禦魑魅亦臣分。顚危不敢怨蒼天。</text>
<title>功遠，尹而受以事先歸。別後有感。</title>,<text>別後登臨城上頭。望君歸路信悠悠。靑山一曲遮征馬。欲望其如淚滿眸。</text>
<title>金湜，閔恂，李宗彬來餞津頭。大醉乘舟。</title>,<text>故人來勸故人酒。滿酌深情不敢辭。大醉山椎入雲漢。瞥然來泊別刀湄。</text>
<title>到濟州</title>,<text>怳然身世若乘舟。屋宇傾搖地欲浮。斜帶夕陽行信馬。孤城十里是瀛州。</text>
<title>記夢</title>,<text>殘魂飛越到門閭。喜聽雙兒讀古書。仍遇岳君陪話穩。覺來衰淚滿衣裾。</text>
<title>風亂</title>,<text>闌風伏雨日紛紛。秋色荒涼接海雲。愁倚竹簷吟暮景。橘林深處鳥呼群。</text>
<title>聞兩司以李溟與知疏事。方請竄斥。</title>,<text>病伏長安月四圓。稠中一見醉茫然。臺評反謂相連締。天地昭昭日月懸。</text>
<title>次宋聖求韻</title>,<text>男兒壯志易成差。憔悴湘潭鬢欲華。堯舜君民嗟已矣。回瞻宸極眼生花。</text>
<title>朝起對菊</title>,<text>朝來容色轉鮮明。相對欣欣若有情。海外知心惟我爾。臨杯不忍摘金英。</text>
<title>夜起醊茶</title>,<text>病如杜甫中消渴。心似鍾儀奏楚愁。半夜起擎茶椀醊。頓知氷雪爽枯喉。</text>
<title>至月二日見雪</title>,<text>北雪隨風灑海沙。微微和雨不成花。可憐楚獄年光晩。愁色先痕兩鬢華。</text>
<title>獨步 二首</title>,<text>獨步中庭繞十回。蹣跚猶足破蒼苔。世人皆棄誰相問。惟有黃昏月不猜。天封門外難移寸。杜戶龜藏累變蓂。却恐壽陵忘本步。暫伸衰脚曳中庭。</text>
<title>四季花先開數蘂</title>,<text>四季如何仲月開。帶霜金蕊兩三枝。應憐楚客無供玩。分付群英次第催。</text>
<title>曉起</title>,<text>夢回中夜小窓明。認是東方曙色生。忙着衣裳開戶看。月光和雪滿空庭。</text>
<title>至月戀闕思家 二首</title>,<text>五更三點闢金門。冠佩玲瓏瑞氣暄。海外逐臣何事祝。發揚陽德滿乾坤。憶曾今日拜祠庭。兄弟聯行薦薄誠。千里分飛孤影遠。百愁還逐一陽生。</text>
<title>追感 乙卯元月</title>,<text>去年今日病辭官。夢入鄕園欲掛冠。勢似觸藩歸未得。網羅終見羽毛殘。</text>
<title>病中夜吟</title>,<text>思鄕愁與病相催。中夜起吟腸九廻。曉月忽昇如有約。穿籬入戶暫徘徊。</text>
<title>病脚</title>,<text>此脚曾勞採與漁。澗苔溪草踏無餘。一年縶屈牢囚裏。蹇澁將成步不舒。</text>
<title>敎小兒</title>,<text>生世慙無一事爲。老來求作小兒師。焦心未見開心膜。方信才難不我欺。</text>
<title>輓趙尙德</title>,<text>窮巷簞瓢只自怡。滿庭黃菊足生涯。如今無復飧英露。荒逕蕭蕭落葉飛。</text>
<title>梁文驛有感</title>,<text>驅馬梁文驛。馳思嶧水湄。鴒原應戀我。聖善暗傷慈。榮養終乖願。聯衾竟失期。自歎無哲見。不早事耘▒。</text>
<title>淮陽次月沙壁上韻</title>,<text>雪擁關河遠。雲橫嶺路長。寸心懸魏闕。片夢繞桑鄕。眼底松杉秀。一間姓字香。君民違夙計。不惡臥淮陽。</text>
<title>夜坐。次唐子方韻。</title>,<text>羞蹈魯連海。寧投平仲𤄷。明庭露肝膽。平地起風波。行李關河遠。氷霜峻嶺多。中宵撫長劍。時復發狂歌。</text>
<title>三日途中</title>,<text>有客本疏妄。明時多罪愆。孤征無 缺 在。漂寄可哀憐。日暮欲何向。雲遮難見天。行行窮絶域。去去落蠻煙。</text>
<title>夜坐偶吟</title>,<text>獨坐撫時命。艱危何日安。言狂宜見斥。道狹固難寬。慈母望朝出。稚兒候夕還。如何千萬里。日暮獨盤桓。</text>
<title>定平府。次壁上韻。</title>,<text>邑里廢城裏。官庭新畫中。先賢留傑句。學士繼遺風。逐客愁無語。吟詩語未工。投荒匪所惜。但恨國虛空。</text>
<title>十八日留吉州</title>,<text>去國幾多日。離家今半朞。短裘毛已盡。長劍氣將衰。楚澤吟憔悴。秦關泣路岐。飄飄何處住。颯颯鬢邊絲。</text>
<title>贈主牧 鄭文孚</title>,<text>褒黜恩雖異。君親戀則同。羨公堪鎖鑰。愧我素愚慵。塞外多寒雪。關中足怪風。去留俱脈脈。何處更相逢。</text>
<title>夜坐偶吟</title>,<text>今到鏡城地。去家幾千里。凄涼孤館中。寂寞海山裏。行役旣多時。簿書又叢至。勞勞愧此身。逐逐何窮己。</text>
<title>贈尹應恥</title>,<text>昨日別愛子。今日又送爾。子去猶仗汝。汝去復誰恃。明朝萬里途。隻影隨形枯。如聞北有警。汝收吾骨無。</text>
<title>奉別巡相</title>,<text>蔚蔚甘棠化。恢恢鎖鑰猷。仁風窮玉塞。威令較霜秋。積雪關山遠。陰雲嶺路脩。行塵望不得。日暮獨憑樓。</text>
<title>龜谷聞鷄</title>,<text>風雨凌晨雊。先來客枕邊。外沈眞一夢。來往路三千。行道時將晩。歸田計已專。呼僮頻問夜。明發又揮鞭。</text>
<title>病中偶吟 被召還朝。爲掌樂僉正。</title>,<text>再入脩門裏。枯楊又發春。洋洋聞雅樂。擾擾列佳人。履福還生病。思歸奈隔津。孤吟成午睡。夢落嶧溪濱。</text>
<title>留鎭川蓮塘</title>,<text>滯雨常山夜。思歸嶧谷邊。前途多積水。行色奈孤鞭。滴滴荷莖脆。蕭蕭桐葉翩。空軒頻徙倚。心事轉凄然。</text>
<title>偶吟</title>,<text>一月不開戶。三年空此心。朝廷如弱水。城市是雲林。病被春風苦。愁從鬢髮侵。豈思囊裏處。頻作越中吟。</text>
<title>次杜詩愁坐韻</title>,<text>抱病常蓬首。經旬獨掩門。逢人言亦倦。開卷眼猶昏。故里歸心切。名場進步屯。自知衰老甚。未逐少年論。</text>
<title>偶吟</title>,<text>率爾無機械。夷然去域畛。逢人見心曲。開口露天眞。屢躓因茲病。知非尙自循。晩披諸葛集。莊誦貴和頻。</text>
<title>病中偶吟</title>,<text>處世還如夢。行身愧未方。卑飛也不惡。捷逕奈非常。抱病長關戶。思歸欲斷腸。遺經猶在案。時挹古人光。</text>
<title>病中吟</title>,<text>久病無人訪。多愁不自寬。故鄕梅正發。京國氣猶寒。跡阻盈庭列。心懸補衮完。形容日枯槁。行路任艱難。</text>
<title>呈疏後吟</title>,<text>刳肝裁短奏。排闥叫彤雲。昭雪非哀死。光明欲贊君。丹心猶自皎。群議任他紛。瞽說如毫補。微身死亦欣。</text>
<title>先君諱日感懷</title>,<text>終身喪是日。沒世慕難追。一哭連年未。三杯亞獻誰。事親多憾恨。報國乏毫絲。獨坐聞晨漏。潸然淚自滋。</text>
<title>留別龍臺</title>,<text>眠拂釣磯 缺。鞭從塵土揮。形骸雖暫去。魂夢未曾離。倘得風雲會。將酬致澤期。還來舊臺臥。永托此生涯。</text>
<title>居山驛。別朴敬承。</title>,<text>萬里逢知己。三春敍客思。去留曾共慽。來往又相違。霜雁追南徼。陰風遡北陲。從今戎幕裏。蹤跡盆孤危。</text>
<title>曉坐</title>,<text>秋初辭魏闕。歲暮滯蠻鄕。不是窮途哭。誰憐聖世狂。門關無客到。夜永有愁長。却賴詩書在。時時破面墻。</text>
<title>付後侄。呈舍兄。</title>,<text>悔不承明誨。終爲負早霜。鶺鴒沙欲晩。桑梓夢還忙。未摻離亭袖。空懷春草塘。所希勤保嗇。少慰毋心傷。</text>
<title>中夜撫劍</title>,<text>枕上橫星劍。吟邊撫雪釯。魅魑驚半夜。龍虎閃幽房。早擬崆峒倚。何知栫棘藏。張雷今若在。應見斗牛光。</text>
<title>別金吾後有懷</title>,<text>押管二千里。追隨經幾旬。論交有年分。屈體忘王人。置我荊圍裏。送君滄海濱。悠悠別後意。脈脈未堪陳。</text>
<title>寄謝海南追別諸親友</title>,<text>炎路聯鑣至。平生厚意知。軫吟官舍日。追別海亭時。晩渡鷗波漲。長洲鷺雨垂。途窮瀛海外。心托歲寒姿。</text>
<title>寄贈吳而混 德泓</title>,<text>孤形窮島外。歸夢栗灘湄。奔走 缺 夕。驅馳瘴海時。平生膠漆意。此日患難知。飮泣題詩罷。秋風助我悲。</text>
<title>贈尹而受</title>,<text>欲識吾居住。圍籬高數尋。海聲多怒吼。山色積長陰。日出恒驚犬。風來善拔林。閉門披古史。時復短長吟。</text>
<title>獨坐</title>,<text>孤身南斗近。望眼北辰尊。已作傷弓鳥。還同失木猿。窮通付時命。生死任乾坤。獨坐披經史。要求往哲論。</text>
<title>往年。携二三親故。訪松溪卜築。成約未久。被謫。追思賦之。</title>,<text>往歲松溪寺。秋風碧澗行。未忘畦町惑。猶記鷺鷗盟。暫出非粱稻。殊恩答聖明。終辜二三約。任被勒文評。</text>
<title>次杜詩韻</title>,<text>屈指計春秋。三時已徂隔。幾作錦衣囚。還爲窮途客。鬢霜欲滿梳。年光將半百。賦性一何愚。如何恥人役。</text>
<title>風亂</title>,<text>海近多風浪。城低接瘴䨪。美人天北極。孤影地南涯。橘頌吟來久。蓴羹想政佳。平生獨往地。今日閉籠懷。</text>
<title>偶吟</title>,<text>秋氣偏多感。玆區最異常。少晴還有雨。多霧反遲霜。日轉自何道。風來無定方。閑中記時月。要答問炎涼。</text>
<title>夜坐。次蘇齋韻。</title>,<text>寥落荒村暮。蕭條斗室幽。燈火占凶吉。蓍草卜春秋。夜臥何羞枕。朝興擬送憂。悄然開戶看。霜月掛城頭。</text>
<title>大靜縣</title>,<text>耽羅四百里。大靜最彈丸。地理通閩越。天文照馬韓。軍民元不夥。防守素稱難。賴有禦魑客。孤城東角完。</text>
<title>西山烽臺</title>,<text>山頭臺累石。海外望無邊。每夕單烽與。終朝戍卒眠。綢繆靡遺策。控制必須賢。王化自南北。昇平今幾年。</text>
<title>春山紫芝</title>,<text>商顏舊時種。銜到定飛鴻。燁燁敷春雨。離離裛海風。高歌無隱士。課採有仙童。悵望丹邱立。誰分紫穗叢。</text>
<title>秋麓白朮</title>,<text>何擇他山土。偏生小麓陽。軟團知是白。剛細認爲蒼。採待秋霜重。乾供病客嘗。天敎健雙脚。來歲上瀛岡。</text>
<title>漢顏朝雲</title>,<text>無心初出岫。作陣竟盈巓。日出紅兼白。風來斷復連。頻成楚王夢。幾受羽仙鞭。下有孤囚客。朝朝望眼穿。</text>
<title>松岳暮雨</title>,<text>海國秋光老。林崖暝色生。陰雲吹起浪。微雨細無聲。帆濕歸舟晩。沙寒睡鷺驚。羈蹤雖未往。幽興想猶淸。</text>
<title>城門早角</title>,<text>孤城秋草颯。窮徼曙光催。嘐喨吹寒角。凄涼殷遠岫。聲隨曉風散。淸入海雲開。遷客常先聽。推衾淚滿顋。</text>
<title>海岸晩潮</title>,<text>去海問何許。隨風聞晩潮。熊羆嘯空谷。霹靂起中宵。偏怕初來客。還宜獨夜謠。翻思故山曲。松杪雨蕭蕭。</text>
<title>射士鼓聲</title>,<text>戎軒無外事。城角敞高帿。落落頻穿鵠。鼕鼕數擧桴。聲侵秋日迥。氣逐海風浮。較畫斜陽罷。餘音尙未休。</text>
<title>城隅獨井</title>,<text>海眼何年鑿。深湫數丈洿。綆長難汲引。源淺已乾枯。疏勒人誰禱。夔州竹未刳。孤城虛築日。呼怨幾夫痡。</text>
<title>李通判。送四季花盆。</title>,<text>淸晨梳白髮。有人負花來。云是使君送。常從季月開。殘英棲翠葉。落蕊點蒼苔。此意豈徒爾。要看霜雪裁。</text>
<title>次全靜韻</title>,<text>海曲愁孤滯。高軒冒夜涼。慇懃勸杯酒。磊落見心腸。別意何須道。波程不可量。方知天地大。雨露亦窮鄕。</text>
<title>有感</title>,<text>禽獸至偏塞。身謀皆自知。深居懼物害。仰顧避人窺。杳杳含蘆翼。斑斑隱霧皮。吾生反不若。終眛赴燈危。</text>
<title>題原泉亭</title>,<text>混混原泉上。誰知勝景閒。亭聲聞落子。塘影見靑山。人是煙霞裏。地非塵世間。梧桐明月到。彷彿兩岡還。</text>
<title>小至</title>,<text>明日是冬至。乾心其大哉。陽從陰谷發。暖逐雪花廻。近臘將舒柳。先春欲放梅。孤臣多意緖。天地獨徘徊。</text>
<title>冬至 二首</title>,<text>子夜微雷動。葭灰律管飛。一陽初返氣。萬物已含輝。遙想彤庭賀。空憐碧海圍。春來多雨露。南極暖先歸。海曲孤囚日。天心陽復時。窮冬威漸解。陰壑暖先知。次第年光晩。蕭條鬢髮衰。北堂春又近。誰製迓新詞。</text>
<title>嶧陽孤桐 二首</title>,<text>落落梧桐樹。孤生嶧水陽。不求琴瑟用。惟願葉枝長。垂老堪棲鳳。逢秋肯避霜。知心嗟未遇。夜夜月空藏。溪水流寒玉。孤桐挺碧莖。葉含雲雨濕。枝掛桂蟾明。風至琴聲奏。霜侵鳳鳥鳴。誰將薦淸廟。自許老沙汀。</text>
<title>見詩兒書 乙卯元日</title>,<text>元日喜烏鵲。汝書來我傍。曾言音不嗣。復念橐無糧。遷貿留南邑。平安報北堂。來期無已過。屈指倚扉望。</text>
<title>李廷臣。送書冊，靴屨，米饌等物。</title>,<text>瀛洲李通判。憐我迫於饑。滿斛長腰美。盈箱短繡肥。履端生白粉。書秩耀紅衣。不報之施厚。斯人今世稀。</text>
<title>留梁文驛</title>,<text>吾生常慕汲淮陽。補闕丹墀擬贊襄。誠淺言危宜見忤。面欺 缺。霜侵驛路單裘冷。雲鎖鄕山片夢驚。他日倘蒙恩赦命。報君猶欲罄愚狂。</text>
<title>踰鐵嶺</title>,<text>層氷滿路路嶇崎。驛馬虺隤不可馳。天設複關分內外。地開重險界華夷。微臣投畀誠甘分。聖主孤危奈拾遺。盡日艱關踰鐵嶺。自今甘與鬼魅依。</text>
<title>高山驛夜吟</title>,<text>鐵山之下高山驛。驛在蒼茫大野中。三面回山多積雪。一邊通海受腥風。古來賢智皆經過。今日忠邪亦混同。孤客不知前路永。淹留聊復瀉愁胸。</text>
<title>高山驛樓。次李睟光韻。</title>,<text>千回危棧半空懸。地勢遙連碧海邊。遠客投鞭空驛館。朔風吹雪夕陽天。神京渺渺終南月。梓樹茫茫嶧水煙。終夜病吟明發去。處窮思效古人賢。</text>
<title>留文川郡。次壁上韻。壬子正月元日</title>,<text>獨立窮途乏素交。歲寒心事寄松梢。淸朝豈合重遷職。故巷端宜早結茅。碧海蒼茫迷渡口。翠梧疏冷失安巢。從今欲學趨時熊。還愧平生壯志抛。</text>
<title>王孫草 月課</title>,<text>別後光陰又一春。年年愁見草如茵。離腸斷處生偏密。淚眼開時色轉新。植物自然知舊節。王孫何苦負佳辰。看他榮悴無多日。始覺靑陽鬢已銀。</text>
<title>留利泰村 壬子七月南還時</title>,<text>五雲深處是王宮。咫尺無緣近舜瞳。毀譽紛紛春夢裏。浮沈忽忽醉眠中。平郊草長多朝牧。高郭秋生起暝鍾。濡滯却嫌干澤誚。南鞭今日快飛鴻。</text>
<title>宿高山驛館 行中。有病憂。故五句及之。</title>,<text>空館寥寥獨自眠。一年行路坐何愆。無功被召元非望。不孝離親是可憐。塞外吉凶燈花看。家中休咎夢魂傳。悠悠情事向誰說。憎却溪聲來枕邊。</text>
<title>曉坐</title>,<text>孤夢聞鷄共酒醒。東窓曉月半窺明。婆娑竹影侵床轉。寥喨鴻聲 缺 霧晴。身遠只憑魂返國。愁多微覺夜添更。無端戍角凝霜動。挑起幽懷萬緖生。</text>
<title>憶松溪 二首</title>,<text>千仞危巖鎖洞雲。專區不許外人分。波奔石縫鳴環佩。楓染秋岑散錦紋。芝足商顏堪採掇。土肥盤谷可耕耘。伊誰禁禦終辜負。十載追思面發燻。自知疏闊世常違。曾向松溪占僻基。輕出只因酬聖澤。狂言全是恃明時。一身孤蟄蠻鄕遠。片夢猶尋月岳奇。寄語山靈莫深怨。生還準擬赴前期。</text>
<title>次三聖臺韻</title>,<text>聞說高臺枕碧流。還憐逐客鵬來秋。非因老眼全迷路。只爲狂生誤觸頭。遙想江波添恨咽。至今雲物帶愁浮。生還倘過曾遊地。忍見當年白鷺洲。</text>
<title>雨中有懷</title>,<text>雲含雨意度孤城。風引潮聲打小衡。歲暮衰容兼旅恨。路遙天闕復親庭。垂頭百念眉間集。屈指千愆分外生。年過知非又過二。可能懲創改癡輕。</text>
<title>偶吟</title>,<text>三年奔走北而南。皮骨空餘志氣慙。已信今時無管鮑。方知行路過崤函。春風吹擺寒梅雪。片夢還飛舊釣潭。老病日催虧好況。去歸思與古人參。</text>
<title>春坊入直偶吟</title>,<text>禁漏丁東報五更。直廬孤臥感懷盈。人生榮辱雲來往。半世升沈夢破成。起廢再蒙紆聖眷。臨筵還愧暗前經。明時自料無能事。歸去端宜谷口耕。</text>
<title>無題</title>,<text>如何鶴洞幽棲客。病臥東門第二橋。世路自安常入險。要津在近每求遙。短長日異宜圖郡。補拾才虧愧在朝。牢掩柴扉春寂寂。客中心事轉蕭條。</text>
<title>留海倉</title>,<text>一上津亭望遠邊。客中愁緖雨中連。汀洲綿邈多朝靄。山嶽參差接暮天。遊子懷歸心似擣。孤臣戀闕淚長懸。平生所仗惟忠信。明日風波任自然。</text>
<title>登蘭客館</title>,<text>獨上津亭望遠秋。眼前三島列潮頭。朝暾欲出晴光蕩。海靄將登雨意稠。手指瀛洲波渺渺。夢尋猿嶽路悠悠。暫偸閑日天遊壯。到處無非聖渥優。</text>
<title>次贈吳而混</title>,<text>朝於北海暮南天。蹤跡飄飄任自然。浮世榮枯抛壯志。高堂喜懼過稀年。孤臣遠慕悲吟裏。遊子秋懷淚眼邊。今古賢才俱不免。況如微末更誰憐。</text>
<title>次成覲明韻</title>,<text>不緣媒得南州謫。只爲求仙瀛海陬。鍾乳巖邊丹竈賸。橘柑圍裏紫霞稠。行尋祕訣延年久。擬乞圭刀住世優。獨恨未離籬棘外。悵望靈嶽也含羞。</text>
<title>次贈吳俶韻</title>,<text>荊籬白髮已成翁。莫向蒼天問塞通。虛過一生悲宿志。孤浮千里等危蹤。只緣愚性膠難變。豈是明時道不容。寄語後生休廢屨。功名期取壯歲中。</text>
<title>愼聽松堂寄題</title>,<text>小堂開處白雲深。滿壑靑松送晩陰。經始要爲泉石主。落成贏得短長吟。半生奔走詩難就。千里拘囚淚在襟。才盡不堪追健筆。只披情曲謝知音。</text>
<title>太守送橘</title>,<text>珍果團團大似捲。麤皮軟肉本天然。初疑龍卵來珠闕。更訝蟠桃自羽仙。照眼一身香臭濕。經喉五腑宿痾痊。翻思孝子懷中落。千載深誠恨未傳。</text>
<title>夜坐有感</title>,<text>半世悠悠沈又浮。薇垣春院荷恩優。丹心不改南荒竄。白髮曾生北塞遊。日過晦翁在朝限。年逼伯玉知非秋。孤城中夜多風雨。一片燈前萬里愁。</text>
<title>牧判官旌義來訪有感</title>,<text>崑精新耀天恩寵。判官 勇氣方將士尺躬。旌義 北塞幾經長白雪。判官 南鄕曾服大夫風。旌義 臨杯灑涕當年憤。旌義 勸酒開懷此日衷。判官 後會可能相不負。醉中豪放愧龍鍾。</text>
<title>陽月旬三。得家書。感而題。</title>,<text>越海飛來尺素魚。萬金開了意何如。慈親每曰來無 缺。賢伯常嗟未摻裾。猶幸麒兒微恙歇。還憐糠婦宿痾除。考看日字三蓂變。此後誰因得喜書。</text>
<title>去年至月十九日。以弼善承召入城。今當是日。追感賦之。</title>,<text>去年今日入彤墀。拜肅天恩感淚滋。不是聖明還棄朽。自緣愚賤昧趨時。天連客使乘槎海。地接童男採藥夷。半世昇沈渾一夢。不須憔悴歎吾衰。</text>
<title>自歎偶吟</title>,<text>埴冥途廿載餘。向來榮辱夢中虛。昧於時勢言宜擯。濟得艱危計亦疏。東海空慙餘碧水。西山還喜足嘉蔬。蕭條草屋雖如斗。可拾雲霞一半儲。</text>
<title>滿月堂寄詠 二首</title>,<text>半畝方塘滿月軒。面前光景豁龍門。一般淸意人知少。入玩高風有是孫。鵩賦愁懷今橘海。漁舟夢想舊桃源。何時放赦那邊去。共對明輝更倒樽。曾上高軒勸酒多。更聞新扁爲君歌。東峯桂吐光先入。西嶺蟾傾影不阿。鏡面澄波涵廣漢。桐心淸韻感姮娥。圍中亦見堂中月。一夜思歸鬢欲皤。</text>
<title>輓愼夜川 復振</title>,<text>樂水亭邊鶴夢涼。仙區何處獨彷徨。因心孝友人無間。浴德淵源溯不茫。論議堂堂驚薄濁。風神侃侃服愚狂。斯文古老云亡盡。長夜漫漫奈我鄕。</text>
<title>輓朴公幹 汝樑</title>,<text>含城從古多賢俊。生晩君能繼往蹤。木訥近仁加學力。剛方由性振英風。堂堂讜議排咻楚。皎皎貞姿較雪松。白玉樓成天奪速。可憐憔悴士林空。</text>
<title>輓林西澗</title>,<text>去歲哭權文。今年又我君。人亡何至此。天道杳難論。孝友承先業。詩書繼往跟。風儀觀綽綽。言論聽溫溫。未遇天門薦。空滋野畹蓀。淑士謀移院。追先莫逮孫。尊年敦敬款。愛友絶畦藩。一疾終無效。三淸謝世煩。天胡慳善福。神不養仁門。鄕里愁芝蕙。山門弔鶴猿。況余追管鮑。早歲托篪塤。缺</text>
<title>輓李希雍</title>,<text>愷悌吾君子。眞淳一古人。飾身敦禮義。賁趾任沈淪。孝友庭無間。遊從德有隣。如何仁不壽。薤露忽今晨。</text>
<title>輓愼復起</title>,<text>鄕里凶音續有傳。楚囚千里淚懸泉。情親自是通家義。天禍其如哭死連。半世田園饒好況。晩途憂患促長年。豐儀厚德嗟難覩。何處靑山卜吉阡。</text>
<title>輓盧察訪 克復</title>,<text>落落長身老鶴癯。鬚髥風采絶凡徒。學詩早擅騷壇譽。聞道終爲君子儒。勁氣可覵臨險 缺。貞操端見處窮途。生前蹇屈何須數。千古名流洛水俱。</text>
<title>問葵花 二首</title>,<text>問葵花。托根何僻荒。年光已遲暮。何日是傾陽。葵花答。早晩各有時。八十揚牧野。君知是爲誰。</text>
<title>步出龍溪</title>,<text>白石白如玉。飛流飛似雪。步玉仍漱雪。飄然爽神骨。只可自心知。不堪向人說。</text>
<title>輓張參議 智賢</title>,<text>堂堂張氏子。落落百夫雄。戲海鯤征北。凌霄鶻向東。淸忠思襲世。勳業擬銘鍾。佐幕關河外。馳聲鎭府中。先鋒輕冒白。突擊走奔虹。除部恩初降。遷監路始通。未逢馮子薦。誰記魏公功。南北干城老。巖溪散逸翁。可嗟邦運否。忽報海濤汹。邑宰甘投竄。邊臣昧折衝。奮身何慷慨。唾手向蒼穹。鼓振秋郵夜。弓鳴澗縣風。惟知前抗敵。不欲退全躬。勢弱軍無賴。捲空矢已窮。雷身猶似木。顏舌尙如鋒。兇刃千金血。雄名萬古忠。悲鳴神馬顧。失涕衆人恫。扞禦長城破。關扄鎖鑰空。奏聞王用 缺。褒贈爵惟崇。苟活人何面。成仁節益隆。吾知千仞氣。未洩九泉重。鬱結成山嶽。穹窿壯國封。不然爲厲鬼。終必傷群兇。然後當遂願。從今始快胸。新阡風慘惔。故里月䑃朧。感激題悲輓。毫端宛舊容。</text>
<title>立大事者。以人心爲本。</title>,<text>若知夫所以立大事乎。匪因威武。匪賴堅利。與衆則成。自用則墜。惟其本在此而不在彼。初不出於人心。自其莫愚者而言之。可以利誘。可以威臨。自其莫神者而論之。足以立事。足以僨國。是以所求與之取之。其興也勃。所欲違之拂之。其亡也忽。此人心之所以爲可畏。而立大事者之所不可忽者也。孰能維號夫斯言。宋有人哉。張樞密際昇平而尙爾。矧此日之殆哉。想夫薊右澶漫頑爲之魁。奔鯨沛華嶽頹。吁嗟乎。漢陽姬 缺 之國狗之瘈無不噬矣。自建炎迄于隆興。一何紛紛和議。繻葛之倒懸已甚。一片江南爲金人外府。厭亂之天怒方殷。馨香之神享欲吐。況含血食毛之人。斯夫孰非趙氏臣民。征繕不憚於晉國。枕戈寧後於吳人。億萬衆惟一心。咸欲寢其皮而食其肉。奈何肉食者鄙。知有賊而不知有國。不兵交而使往。四州之地又失。公於是時。寧不痛哭。韓紙刳肝。賈疏裁血。其意蓋曰。人惟邦本。本固邦寧。順則事立。逆則亂生。卽今靑衣沙漠。梓宮風霜。人心思奮。唾手北望。新聖嗣位。政理淸明。人心胥悅。拭目太平。將士懷背。城借一之慨勤王。勵鞠躬盡瘁之誠。河上之鼓音不絶。中原之勇氣未衰。以如是之人心。以如是之事機。苟能根之本之振之作之。不難夫一月三捷。可使制挺。撻金虜利兵堅甲。可使長驅。拓藝祖神州版籍。玆所謂不失其本。大事於是乎有立。顧乃不然。屈萬乘尊。空煩信使。割有限地。日蹙百里。則人離心士解體。勇者怯。憤者弭。莫不蹙額相告曰。吾王之忘讎忍恥。夫何使人心至於此。爾解爾甲。爾投爾戈。君實壞之。謂之何哉。衆一散而難聚。心已離而難合。水覆無再收之期。甌缺無重完之日。此所謂庇焉而縱尋斧焉。鮮不離披而摧折。則僵仆顚躋之不暇。尙何望立大事而成大業也哉。信乎人心立事之本。本旣立矣。衛國之區區而工商皆可以戰。本旣失矣。宋室之堂堂而終不能進中原。寸尺非魏公社稷之器。曷能用是大諫。使此言用於高宗之朝。則南渡乾坤。豈患王業之偏安。使此言行於孝宗之世。則北來胡騎。應無隻輪之或還。惜乎。言雖灌灌。聽奈漠漠。忠切回天。讒已入腹。卒使扶持人紀。表著天心之節。鬱焉不施。宋中興已矣。何責幾行斷簡。萬古悽切。後先生一孤忠。余自許之匪輕。身艱危時世。目血肉生靈。顧深讎之未雪而內修之不備。盍先收乎人心。作重恢之基址。監宋臣之嘉謨。戒宋帝之逆耳。以植夫大事之本。深有望於當宁之聖智也。</text>
<title>卷中語聖賢</title>,<text>村童晝喧。冠蓋臨庭。門成闤闠。聲亂雷霆。夫何丱兮之三尺。獨留心於卷裏語。方甘於聖賢。耳不入於俗事。言念狄公。間世英氣。張門聖童。謝家寶樹。年未及於勝衣。志已在於稽古。非聖賢爲。無所用其心。對螢窓而矹矹。時門人之被殃。致縣吏之來詰。紛車馬之盈街。亂文牒之堆案。衆奔波而雜畓。聲萬口而鬨亂。塊婉容之端坐。宛超鷄之獨鶴。耳無聞兮目無見。聲如玉於講讀。非其所不欲聞諸。宜俗吏之怪汝。曰余於此。亦有所語。夫子在前。顏曾居後。談說性理。開示戶牖。明如命面。儼若提耳。互問答於函丈。實專心而致知。如在其座。何暇寓目於俗。子請事斯語。不遑接耳於訟牒。琅然一言。展也好學。老吏驚嗟。傍人動色。誰信童子之無知。有此志操之精確。同漂麥之專心。異晝寢之自畫。旣幼學之如此。寧壯行之無成。竟搏風於几萬。飛英聲於王廷。革周位於旣僞。扶唐祚於將傾。非素守之所定。詎能有此赫業。噫。爲學之蓋難固。莫忌於 缺倘一心焉。鴻鵠諒却步而圖前。仰若人於千載。增余心之惕然。庶已千於人百。不因物而移志。彼聖賢亦人耳。期有爲之若是。</text>
<title>少欲覺身輕</title>,<text>丹竈金砂。初非鍊形之術。南州薏苡。詎是輕身之物。忽反求於吾家。得少欲之一說。身稊米之眇然。豈參三之無以。然是心之甚微。奈攻之者四。至物交物而引之。心不心而梏矣。肆君子之養心。必務去乎斯欲。節臭味於口鼻。遠淫亂於耳目。戒四肢之妄逸。要百骸之檢束。收汗馬之奇功。奏方寸之克敵。昔寇讎兮今臣妾。夫孰窘我之廬室。淡人欲之淨盡。藹天理之流行。氷靈臺之皎皎。月方塘之明明。紛旣有此內潔兮。覺吾身之便輕。盎於背兮粹於面。自安舒而無局。仰不愧兮俯不怍。顧何往而或屈。芥軒冕而莫顧。雲富貴而不屑。彼天下許多事物。夫焉得累我心曲。洞然我闥乎八荒。快爾常伸乎萬物。未兩腋之輕翮。怳秋空之飛鶴。無刀圭之一試。若羽化而登天。昔日斯欲之未去。久七尺之頑然。今焉本體之旣復。何一身之灑落。旣厥中之無物。故其外之輕淸。噫。人心之惟危。由物欲之橫生。苟其人之多欲。雖有存而能幾。故聖賢千言萬語。要使人勝私克己。顏勿四而復禮。會省三而自治。在上智而尙爾。矧後學之敢忽。玆余所以惕若。重作箴而自飭。箴曰惟身之屈。惟欲之汩。輕之伊何。莫如少欲。少之伊何。必也主一。主一功成。可出寥廓。嗚呼。小子鏤諸虛室。</text>
<title>敬</title>,<text>曰余若將不及兮。指前修而爲宗。茫茫乎無所下手。反而求之方寸中。有一言可終身行之。旨哉聖訓之敬字。收厥心而宅中。用涵養乎本地。身稊米於兩間。豈參三之無以。惟一心之虛靈。作主宰乎萬事。然斯物之本活。羌出入之無時。終莫知夫其鄕。一頑然之行屍。苟欲操而存之。何莫學夫主一。正衣冠兮尊瞻視。外之所以聚德。閑邪念兮存誠意。內之所以爲直。恒始終而惟精。貫動靜而不息。以之居獨。對屋漏而無愧。以之處衆。見威儀之孔顯。惕若於出門之際。無大賓而如見。肅然於承事之時。不大祭而如在。斯爲居敬之極功。無一息之或廢。心常在於腔子。豈患鷄犬之不收。囿萬理於靜中。不見牛羊之踐蹂。誰知道學之克明。實基一念之惺惺。雖進學之多方。斯得路之關扄。知之致兮物之格。實於此乎啓鑰。噫道體之浩浩。固端倪之叵測。況此心應物無跡。故難保而易失。苟不先主乎斯敬。曷所憑而把截。關人鬼之所判。人聖狂之攸別。彼聖人之緝熙。亦不外乎敬止。矧後學發軔地頭。豈捨此而有至。入道莫如展也爲學之柯則。涵養須用允矣操心之準的。請從事乎斯語。書諸紳而自飭。不聞覩而亦懼。肯顚沛而敢忽。因以一字爲之符曰。胡然而舜敬之而已。胡然而跖不敬而已。嗟嗟小子。汝爲舜之徒。毋爲跖之徒矣。</text>
<title>設坐候仙官</title>,<text>天子若曰。噫噫悲哉。卽位四十餘年。驚秋鬢之皓皓。百年忽焉強半。奈人世之草草。耀武威遠。壯則壯矣。秖足勞半生之心力。峻法服衆。快則快矣。不是延壽命之良術。況文成謂我祀竈。尙未食效。而名山靡不遍檮。猶未受報。曷若精心而候仙。拍浮丘肩。携赤松手。于時人間飄葉。天上回斗。淸霜夜落。明河在天。不獨牛女會今夕。我亦有期於群仙。玉階掃兮輕塵淸。瓊筵設兮香露濕。羅幌逶迤。十二樓中列白玉。黼座玲瓏。萬里崑崙接翠色。銀燭煌煌兮耀壁。淸香郁郁兮襲屋。仙掌承露。可飛瓊觴。金鼎燒丹。聊飽霞腸。瞻望佇立。引領乎三淸。玉漏丁東兮夜二更。俄而泠泠佩響。噦噦鸞聲。靑鳥先導。飛廉後隨。仙仗飄飄兮漸邇。紫霞蓋兮靑雲旗。玉容皎皎。冠七寶鞭七虯而在前者。玆非昔日觴穆王於瑤池者耶。羽衣翩翩。或龍鳳或麟鶴而左右者。玆非蓬萊方丈瀛洲之上天下天者耶。閑攀玉梯。列坐淸筵。天子於是鳴碧玉之佩。振靑霞之袖。揚雙眉兮粲一笑云。我望群仙蓋久。今夕何夕。辱賜降屈。雲霞高躅。煙火下跡。一席夷猶。半夜歡樂。仙風爲我飄綺語。桂影爲我揚皓色。殷匀天於半空。醉仙朋於瓊液。庶將換金骨於一夜。追仙官而上寥廓。萬乘於我何哉。眞界實我所思。夫何一聲之金鷄。喚笙鶴而遐飛。攀呼莫追。蒼茫九萬八千里。高會一罷。依舊白髮漢天子。噫吁嘻。眞耶夢耶。爲此說者僞耶。吾嘗聞神仙有無。杳杳茫茫。理外有物。怪也非常。設或有之。所處遼夐。豈肯下降染世澆溷。如可候而至兮。人誰不見。而況人生壽夭。本來一定。鳧脛難長。鶴足難短。孰執長年萬萬古。常存八駿。周王壟頭斷雲。童男秦帝。驪山寒月。如何漢皇。又縱心於誕惑。迨其發差可之歎。應知此夜之怳惚。但見夫寂寞。武陵蕭蕭。松柏仙官何處。舊座無跡。年年七夕。三更月泣。</text>
<title>庭草交翠</title>,<text>人父乾而母坤。物吾與而幷生。雖一草與一木。亦稟氣而生成。覽庭中之交翠。揖濂溪之胸次。輸萬物於度內。認一般之意思。應奎精而挺生。接墜緖於千祀。襟光風而浩浩。胸霽月而皎皎。玩一心於高明。探萬化之微窅。書何足以盡言。圖不可以闡妙。靜一堂之蕭灑。拓小庭而深窈。當斗柄之指東。闢乾坤而回春。物無微而不暢。被陽德之津津。伊庭中之細草。亦欣欣而騈生。乘和煦而抽芽。得雨露而敷榮。始茸茸而漸茁。終蔽除而陰陰。蘸翠色於几案。襲春光於書琴。豈翦除之有意。恐峻茂之失時。日相對而怡顏。喜至理之在玆。惟好生之一德。物與我而共得。相彼草之方長。悟吾仁之當擴。而日茂而不止亦。可法以爲學。不以物而視物。惟先生兮有是。隨目擊而體道。假微物而明理。是心足以爲仁。可推廣而位育。倘登庸於廊廟。宥群生而咸若。天不欲其平治。竟幽蘭於空谷。然洙泗之正脈。賴夫子而再振。傳妙訣於河南。亦由此而發軔。功俱存於繼開。文在玆而不喪。余千載而嘐嘐。仰有道之氣像。對年年之庭草。思摳衣兮不可望。</text>
<title>輓族侄 思道</title>,<text>妙年才器特人中。庶復吾宗鬯厥終。講義文垣詩意壯。著功郞署筆精雄。湖萍付我心如水。庭草觀君德尙風。命也壽夭難可恃。悽然遙望洛流東。</text>
<title>輓詩[趙絅]</title>,<text>西戎恣虎呑。周室日以微。玉帛走咸陽。諸侯安敢違。燕齊旣屈伏。邯鄲又被圍。辯士結其舌。俠客約於威。魯連何爲者。獨覺帝秦非。匹士輕一羽。蹈海誰汝哀。其言雖若愚。其義動九垓。夫子作春秋。攘夷力大哉。此人知此道。千載嶽崔嵬。我把魯連篇。遙輓桐溪老。後人知不知。灑血向蒼昊。</text>
<title>輓詩[李溟]</title>,<text>壁立看千仞。平生直道行。忘身扶社稷。瀝血犯雷霆。竄逐三危險。彝倫萬古明。何神不救護。惟帝鑑忠誠。蔚啓亨嘉會。優承拔擢榮。蒼黃扈大駕。慷慨守孤城。主辱思臣死。時危覺命輕。疏慵元寡合。肝膽獨相傾。半世同心跡。窮途若弟兄。范張深結契。李杜愧齊名。奄隔人間面。將期地下迎。東韓收正氣。北漠振風聲。却憶升堂拜。應多托後情。腰間佩刀在。無復贈離亭。</text>
<title>輓詩[姜大遂]</title>,<text>光嶽扶輿氣。於人鍾我公。洪濤砥柱立。瀛海客途窮。宇宙氛仍豁。君臣契更融。危言動紫極。直道罄丹衷。逆境遭何屢。孤忠事可恫。從容蹈白刃。肝膽質蒼穹。舍去方知學。全歸未愧終。嗟賢蛇在歲。瘁國鳳藏空。斗轉河斜夜。山高水遠風。淸溪映淚睫。扶鼎古今桐。</text>
<title>輓詩[劉敬甲]</title>,<text>先生生南紀。三朝德業崇。功高扶社稷。道合契昭融。正議排霜雪。危言動華戎。平生無愧怍。千載作師宗。</text>
<title>輓詩[姜浩]</title>,<text>先生天下士。節義凌松篁。雙眸轉秋水。神彩映朝陽。結髮學古道。上君白玉堂。東朝見廢日。諫疏挾飛霜。蛟鰐垂涎地。性命輕一羽。甘心色不動。正氣橫秋宇。中興忽鼎革。新詔飛海棘。歸來聖明朝。凜凜秋一鶚。平生寸心赤。補天鍊五色。旄頭踏漢月。鐵鳳問丹極。珠玉走毳幕。紛紛爭帝秦。孤城氣悽愴。八彩帶腥塵。先生揮雪涕。獨立憤忠烈。封章借一戰。復見麟史筆。魯連蹈海後。高風今尙存。某里數疊山。環作周乾坤。東韓三百年。彝倫賴不滅。周斗未云酌。秦舂遽爾輟。樑摧大廈傾。鼇去三山沒。斯文失所依。牢落吾安倣。堂堂寧復有。痛哭埋黃壤。</text>
<title>輓詩[徐䎘]</title>,<text>隱轔德裕山。揭然國之望。天覆地又載。知功大且壯。有似魯仲連。蹲蹲蹈海狀。靑嶂出雲中。澹庵與相尙。嗚呼天不弔。山頹人誰仰。</text>
<title>輓詩[李壽檍]</title>,<text>曾於皇考許心知。小子承顏復幾時。百歲自期依泰嶽。一朝誰料失蓍龜。忠言直節人爭仰。正學奇功世莫窺。瞻拜德容難再得。臨風非獨哭吾私。</text>
<title>輓詩[林眞忍]</title>,<text>純剛正氣鍾先生。鐵石肝腸雪月精。家世孝慈曾盡性。淵源詩禮早趨庭。綱常日炳耽溟闊。節義霜嚴漢岫橫。算了古今天下士。魯連何獨擅高名。</text>
<title>輓詩[禹汝楙]</title>,<text>白鷄殘夢去年酣。忽忽人間七十三。氣作山河壯西北。名爭日月滿東南。鄭玄儀禮家兒在。唐介疏章國史談。豈獨儒林紛雨泣。天添朔雪灑猿潭。</text>
<title>輓詩[鄭以道]</title>,<text>身繫安危數十齡。莊嚴風彩動朝廷。格言凜凜人爭服。正論堂堂世共驚。萬古綱常光竹帛。半生行止質神明。可憐一片孤山土。埋却忠賢未死精。</text>
<title>輓詩[曺時亮]</title>,<text>曾捫北斗樹旌旗。孝悌忠誠兩得之。東國先生今在此。西州豪傑復從誰。中天日月高明潔。大地山河正氣微。莫道音容泉下隔。雪中猶待歲寒姿。</text>
<title>輓詩[李峵]</title>,<text>德裕山高釀靈異。鍾精淑氣生氤氳。葛川嶧陽水南北。一脈來自春風溫。就中桐溪大君子。星斗于天吾道南。鳳雛驥子生有種。可見靑出靑於藍。往者許國登臺省。風力正摧千人軍。麟膠鳳觜殿陛上。大計要須堯舜君。直道不容小朝廷。路指鬼門幽且敻。烏誠天末白雲思。葵向危樓北宸迥。生民塗炭十年餘。曆數傾否歸神聖。窮溟驚蟄雨露新。五采丹鵲雲間飛。明辰遭遇母子同。忠孝君親家國而。蘇仙風采襯玉色。賈生文藻映當時。平生忠直舌不柔。一代瞻聆咸畏忌。邦家三百正倫紀。天地神人合感喜。國運不幸歲丙子。痛哭箕封棄禮義。君臣揮淚宋南渡。全蜀臨危誰北地。老奸賣國眩國是。屈辱王靈今若是。抗章瀝血能幾人。一榻庭中惟一二。孔訓殺身曾已決。遲死都緣天悔悟。金猿山前鶴洞裏。蹈海淸風繼千古。櫪馬俄驚巷有哭。舂不相杵蜀婦髽。孤忠大節宇宙間。正氣綱常應不磨。我來三叫崇禎年。坐對泉中鐵鉞明。靜想儀形不可覩。瞻仰但覺長虹精。悲來乎。魯連文山未死心。結爲雷霆天外鳴。</text>
<title>輓詩[李應白]</title>,<text>皇降斯賢豈偶然。三韓正氣賴延綿。尺章萬古扶倫紀。寸刃孤城聳列員。大義高名懸北斗。貞忠偉節照南天。虹橋彩滅將安仰。忍淚長吟魯連篇。</text>
<title>輓詩[劉希道]</title>,<text>德裕山佳秀。猿溪水麗奇。天將降大任。公乃起南陲。付卑斯爲重。沈潛不自疲。文章山鞰彩。儀表玉無玼。鴻寶寧全祕。丹梯早追隨。方冠試越用。珍髢鬻戎資。燕石珠方渾。齊竽瑟不宜。天綱將墮地。人紀孰扶持。叫閤秋霜烈。封章白日垂。薰蕕難可合。氷炭竟相違。貝錦無停織。朱絃有斷絲。形容枯海曲。歲月暮湘纍。天道由來復。風雲亦有時。委蛇喉舌地。沐浴鳳凰池。禁液經綸手。銀臺補衮思。專城初製錦。方面又褰帷。寵渥萱闈溢。榮光泉路遺。宸情雖密勿。賢路亦嶇崎。爰立人將倚。調梅世莫知。焚藁志未決。孔棘事纏罹。亶父辭邠土。旄頭俯漢湄。乾坤嗟已矣。繻葛竟何爲。澹庵章雖切。東窓日奈虧。尊周事大謬。蹈海跡愈危。立脚其如許。斯文舍此誰。入山遺世事。披髮對軒羲。幾灑傷時淚。猶多戀闕悲。儒林方倚斗。廊廟已無蓍。勳業銘諸鼎。篇章賁幾碑。非徒邦國痛。深自哭吾私。</text>
<title>御製詩</title>,<text>日長山色碧嵯峨。鍾得乾坤正氣多。北去南來同一義。精金堅石不曾磨。</text>
<title>題花葉樓詩[金麟淳]</title>,<text>雉經易地卽皆然。曠感宸褒及兩賢。入夜乾坤安所適。有明日月此中懸。山猶高揷生肥蕨。水亦長流自洌泉。鶴駕鳩巢同一義。淸風百世史書傳。</text>
<title>題龍泉精舍詩 二首○前人 [金麟淳]</title>,<text>蒼松綠竹是誰栽。三尺貞珉不蝕苔。蹈海英聲千古振。採薇歌曲一般哀。白雲深處山孤立。黃菊開時客再來。老吏檢田歸去路。始知羞過子陵臺。壁立龍山獨巋然。何年其上葬名賢。古梅寂寞庭苔沒。老柏凄涼野蔓懸。四尺崇封猶淨土。數間精舍又寒泉。從今不廢黃花祭。盛事非徒一邑傳。</text>
<title>題龍泉精舍詩[尹彝鉉]</title>,<text>此地如何不潸然。山嚬水咽憶前賢。一天至慟南城在。千載英名北斗懸。未久將看回鼠甲。無辭可以慰龍泉。鄕人勿替重陽祭。寫祝猶應菊露傳。</text>
<title>題龍泉精舍詩[鄭宗魯]</title>,<text>三綱天地隻身栽。匣裏霜鋩瑩絶苔。萬死曾因謠粟諫。一封專爲下城哀。荒原淚柏遺骸托。某里殘花舊曆來。邑倅幸逢淸老胄。精廬重建賁泉臺。</text>
<title>挽詩[卞三近]</title>,<text>南國名山與巨川。扶輿淑氣鍾英賢。直言冒死綱淪日。大義輕生主辱年。每惜洛波龍臥久。忽驚遼海鶴歸翩。聖朝哀贈寧終缺。冠屨如今尙倒懸。卞三近</text>
<title>挽詩[林眞怤]</title>,<text>吾東元氣寄先生。天理人倫賴以明。勁舌剛腸金石烈。精忠直節鬼神驚。猿山尙帶崇禎號。某里猶存處士名。俯仰百年無愧怍。想應含笑入佳城。林眞怤</text>
<title>挽詩[潘榮]</title>,<text>麟經七十三而卒。鳳曆崇禎十四年。萬古綱常嚴一筆。百王倫紀炳遺篇。三千三百心中禮。無臭無聲性裏天。人可得聞惟節義。性心天道世誰傳。潘榮</text>
<title>挽詩[鄭必達]</title>,<text>崇禎辛巳歲之秋。正是東韓正氣收。五百里間應有聚。三千年後更無儔。山河漠漠風塵色。天地冥冥日月愁。獨倚乾坤歌又哭。不知我者謂何求。鄭必達</text>
<title>挽詩[李壽檍]</title>,<text>乾坤正氣鍾豪英。松柏貞操雪月精。萬古綱常懸日月。平生忠孝質神明。樂天知命身全潔。由義居仁道自亨。大澤忍看鰌鱔舞。儒林從此棟樑傾。李壽檍</text>
<title>挽詩[宋翊]</title>,<text>山河秀氣孕眞元。間世生人德業尊。忠孝一心明日月。綱常大節立乾坤。成仁旣學宣尼訓。就義寧忘亞聖言。已矣儒林今寂寞。雪天寒月更消魂。宋翊</text>
<title>挽詩[李蒤]</title>,<text>萬疊山中一草堂。維持三百載綱常。悲鳴愁送臺前水。不共淸陰到瀋陽。李蒤</text>
<title>挽詩[趙任道]</title>,<text>癸丑至丁丑。二十五年間。忠言與直節。始終如一般。偉哉桐溪公。稟精德裕山。德裕千萬疊。佳氣鬱而盤。茲山孕淸淑。名世者班班。爰初葛川翁。禮義爲大閑。旌閭彰孝友。茂爵表衣冠。門生曰嶧陽。潛德谷中蘭。梧岡及準軒。統緖明且端。公承父師訓。早透人鬼關。家庭制行高。忠犯人主顏。危朝昏亂際。隻手障狂瀾。孤城風雨中。義膽凌高寒。英風洒夷夏。直聲聳三韓。吾東幾箇男。公獨守其難。倘非所養深。曷能居之安。平生敬義功。一念炳如丹。況有求中說。留與後死觀。猿山不改色。某里香未刊。安得太史筆。大書激愚頑。千秋百世下。豎髮摧心肝。趙任道</text>
<title>謁龍門廟[縣監朴長遠]</title>,<text>德山千仞碧㠝岏。留配先生後代看。別有乾坤懸兩曜。從敎禮義奠三韓。兒童誦字今誰似。草木知名古亦難。忝守玆茲邦吾已晩。載瞻祠屋默長歎。</text>
