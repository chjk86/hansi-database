<title>驛亭逢黃挺萬 霆○壬子</title>,<text>客裏光陰去若波。天涯佳節已無多。公餘出郭韶華晩。醉後登舟夕照斜。故國山河殊感慨。荒臺烟月自婆娑。此間淸賞雖云美。爭奈他鄕不我何。</text>
<title>到道林寺。贈處能上人。</title>,<text>一路崎嶇入道林。洞天寥廓復幽深。山名動樂宜吹笛。溪號揚淸可濯襟。翠壁巖巖如有意。靑松落落是知心。携遊此日猶餘興。臨別慇懃約更尋。</text>
<title>覲親後還到獒樹</title>,<text>歸侍慈闈堇一旬。更來郵舘益酸辛。平沙草色風前翠。舊樹梅花雨後新。北闕憂懷增此日。南州客味倍他辰。思親度夜涼無寐。起視明河坐待晨。</text>
<title>七月七日。是先君忌辰。客裏不勝悲感。</title>,<text>一年時序易遷流。諱日今逢客舘秋。遊子天涯偏灑淚。病兄家裏獨陳羞。依依聲影攀無路。耿耿誠心報末由。旅舍挑燈情未極。曉天寥廓白雲悠。</text>
<title>完山路次柳參奉</title>,<text>經歲棲遑一馬官。幾番差祭到完山。功名太薄爲人笑。殊媿樽前少妓看。</text>
<title>歸家路中口占</title>,<text>日暮村烟起。天涯遠客行。鄕關何處是。驅馬計前程。</text>
<title>次月川</title>,<text>春風旅舘雨初晴。半壁殘燈百感生。花落江郊芳草綠。此時尤起古園情。梅花春晩日西斜。衙罷庭空客不多。千里一樓寥寂處。故鄕歸思政如何。</text>
<title>金陵路贈黃岳寺僧</title>,<text>遠客歸鄕二月天。孤村寒雨夜如年。忽逢雲衲開懷爽。始覺韓公愛太顚。</text>
<title>贈朴君 世華 歸鄕 甲寅</title>,<text>送君今夕獨登樓。正是長安一鴈秋。南北東西常作客。去留離合揔關愁。家山歸興餘靑眼。洛陌羈懷已白頭。霜劍由來須百鍊。九霄他日也同遊。</text>
<title>簡和鵝林守金德休 聲久○丙辰</title>,<text>珍重一札千里到。客裏煩襟頓豁如。半幅銀鉤驚拭眼。滿紙瓊屑揔起余。還念君我生同世。用舍行藏任卷舒。由來奔走緣底事。八七年間不停車。戀闕此日增憂惱。思親長夜獨欷歔。靑霞奇氣尙未歇。偏苦賢勞坐銅魚。同推預差何數數。明査報牒其徐徐。譴責關文無虛日。和緩義意果何居。過客毁譽隨所待。上司題品孰言踈。前擁後呵休云樂。不如田園樂樵漁。佳山美水結舊夢。栗里虎坪有弊廬。南湖雪落梅綻後。東洛霜寒鴈回初。天涯歲晏鄕思切。余今不歸復奚歟。鵝林太守知心舊。末暮相將不曾䟽。自餘縷縷惟神會。丙至初旬敵萬書。附原韻虐雪飄零朔風吼。未諳兄履今何如。憧憧一念結夢想。此懷何殊兄與余。由來吏役不須言。觸事皺眉難可舒。上司何譴急星火。朋知訶責還盈車。建節別星多氣勢。着枷行色增欷歔。開窓有山且有水。對案無肉兼無魚。預差監試太促迫。錄名計偕其虛徐。兵符紙牌何纍纍。黃冠野服空居居。倥傯半載顧何事。坐使黧元困侵漁。邇來三月隔音塵。多病今知故人踈。栗里田園是仙庄。范野風烟吾所廬。衡門泌泉可棲遅。勝水佳山宜遂初。五斗功名解誤人。歲晏湖山未歸歟。寄語靈光今太守。北魚南鴈無相疏。萬萬離懷姑不宣。遠惟情照德休書。</text>
<title>三月自家鄕到龜城。書示郁兒。</title>,<text>早發龜城路。牛頭日政升。淸流鳴似筑。芳草綠如繒。北望鄕愁切。南來客恨增。却憐羈旅久。身世似山僧。</text>
<title>題罕俗堂 李公瑾堂號○丁巳</title>,<text>世間榮辱自無營。好臥林泉養性情。俗客罕來門掩晝。洗心潭下聽流聲。</text>
<title>丁巳十月。充冬至使書狀官。將赴燕京。自鄕離發。至咸昌縣有感而作。</title>,<text>萬里吾行遠。人間此別難。離闈今日願。氣力保平安。</text>
<title>過狼子山。次副使沈公 梓 韻。</title>,<text>關雲漠漠喚愁生。立馬城頭夕照明。山河尙記朝天路。玉帛還慚出塞行。積雪成氷蹄脚戰。獰風撼戶夢魂驚。回看何處鄕關是。念係君親倍愴情。</text>
<title>宿遼東</title>,<text>宇內興亡一局碁。蕭條物色不勝悲。國都城郭傷今日。天地山河感舊時。思見漢儀餘父老。政恢周室孰男兒。停驂此夜心無極。感慨聊題吊古詩。</text>
<title>遼東白㙮</title>,<text>亭亭白㙮古城頭。尙帶斜陽不盡愁。爲問千秋興廢事。飛來丁鶴爾知不。</text>
<title>宿牛庄。次副使韻。</title>,<text>三千里外我行艱。旅舍殘燈獨自歎。絶域經年興感易。鄕關入夢寄書難。思親幾望南雲杳。奉命寧辭朔雪寒。露宿風餐今有日。腰邊漸覺帶圍寬。</text>
<title>三叉河</title>,<text>茫茫大野接遼東。白草黃沙一望中。萬里行人燕塞去。三叉流水海門通。荒城毁郭空斜日。築路烟臺帶晩風。宇宙百年興廢異。長敎志士恨無竆。</text>
<title>三河堡。口占示副使。</title>,<text>行行夙夜未曾停。強策羸驂過幾城。碧落四垂迷大野。黃沙一起暗長程。陰風冷雪侵人骨。斜日歸雲動客情。萬里聯鑣知不偶。此中同苦說平生。</text>
<title>沙嶺曉發</title>,<text>金鷄咿喔夢初驚。強起催行趁曉星。氷雪嵯峨蹄更滑。樺燈明滅路還冥。光陰䒣䒣雲間電。身世搖搖水上萍。故國迢迢魚鴈斷。不知何日定歸寧。</text>
<title>盤山次副使韻</title>,<text>征馬悲鳴譯舌喧。幾追胡騎後先奔。始行沙嶺天將曉。纔到盤山日已昏。磧裏風生迷曠野。樹梢烟起認前村。迢迢絶域多辛苦。南望鄕關更斷魂。</text>
<title>廣寧衛有感</title>,<text>廣寧從古是䧺州。城郭猶存歲幾遒。文物蕭條雲北去。繁華冷落水東流。巫閭山色迷空翠。大漠風光帶暮愁。燕市尙看多義士。孰除氛祲更恢周。</text>
<title>十三山口占</title>,<text>自歎身世太酸寒。盡日行行遼塞間。指屈前程一千里。眼開平野十三山。不堪沙漠風如劍。幾看胡天月似彎。悄絶覊懷猶有慰。夜來魂夢故鄕還。</text>
<title>山海關。謁孔子廟。</title>,<text>長城百二是秦關。宇宙興亡幾互還。一片中原胡羯裏。千秋聖廟草萊間。殷墟禾黍偏多感。漢代衣冠只等閑。瞻拜空庭心膽裂。周餘父老若爲顔。</text>
<title>謁夷齊廟</title>,<text>首岑迢遞水迴縈。廟貌巍然孤竹城。扣馬歸來兄及弟。採薇歌曲死還生。䨥淸節義乾坤大。萬古綱常日月明。展拜空庭人宛在。愧將周幣入燕京。</text>
<title>玉河舘立春日次副使 戊午</title>,<text>羈懷多小欲言長。孤舘寒燈獨倚床。天道人心今否塞。神京王氣已消亡。眼看九十春光至。身滯三千里外鄕。牢鎖重門靡所聘。新年衣帶爲誰粧。</text>
<title>上元夜吟呈副使</title>,<text>萬歲高山鎭帝城。千秋興廢筭來驚。天時世事堪垂淚。羯皷胡笳也愴情。一統王基前後異。五更天月古今明。尙看燕市多悲客。誰效終軍更請纓。強酬盃酒破愁城。別舘羈懷夜夜驚。絶域偏多新歲感。何人不起故園情。孤臣戀主丹心切。遊子思親白髮明。作伴靑春知有日。試津行李獵塵纓。胡笳羌笛滿皇城。寥落覊懷觸處驚。旅舘今霄多小夢。鄕園萬里別離情。一年節序愁中過。兩髩霜毛鏡裏明。竣事東歸知不遠。洛陽春日共彈纓。</text>
<title>病中書懷呈副使</title>,<text>西行萬里滯燕都。客裏居然歲已踰。自是萍蹤容易感。况兼薪恙久難蘓。殘燈一榻人誰問。寒月三更夢亦無。遙想門閭朝暮望。此中情抱孰如吾。</text>
<title>離舘前日。唫呈副使。</title>,<text>病臥燕城百感交。賴公同舍慰無聊。麻中已幸蓬蒿直。腔裏還令鄙吝消。京洛十年隨鷺隊。山河萬里共星軺。休言末路知音少。却喜陽春和舊謠。</text>
<title>停車永平灤河川。次副使。</title>,<text>燕遼勝槩眼中來。灤水風光最美哉。髮白頭邊驚歲換。柳黃溪岸覺春回。數重城匝千年府。萬里人登百尺臺。到底興亡籌未了。不禁愁緖日相催。</text>
<title>還到山海關。次副使。</title>,<text>萬里城頭有古亭。凌雲百尺壓重溟。鑄金驅石千年遠。毁郭崩城幾代經。鼇日漲紅明島嶼。鯨波飛白濕窓櫺。遊人縱欲竆探眺。爭奈歸驂不少停。</text>
<title>寧遠衛。題祖大壽碑樓。</title>,<text>斜日荒城客駐驂。石門碑閣半天參。元戎四世優皇渥。屈膝偸生胡爾甘。祖大壽明人也。四世登壇。恩眷隆洽。守錦衛。卒降於淸故云。</text>
<title>寧遠衛夢中作</title>,<text>西塞胡塵暗。東風客路長。孤臣瞻斗極。遊子夢萱堂。</text>
<title>宿牛庄。冐雨發行。</title>,<text>出關無日不怱怱。鄕夢遙飛東海東。寒雨霏霏仍虐雪。荒郊漠漠又饕風。三千客路今強半。九十春光已正中。奔走歸來成底事。只憑人舌愧空空。</text>
<title>到高嶺</title>,<text>朝踰靑石暮高嶺。盡日間關百里閒。雪落陰山烏帽冷。氷橫仄逕馬蹄艱。已傾厨槖愁彈鋏。漸邇家鄕喜滿顔。遙想鴨江春浪濶。錦帆高掛待吾還。</text>
<title>到鴨綠江。得家書口占。</title>,<text>二月龍灣湖水平。驛梅官柳暗歸程。鄕書忽報南來鴈。未及開封眼已明。</text>
<title>副使先作行。今當渡大定江矣。因以詩相問。</title>,<text>萬里同爲客。客中又別離。殘燈林畔舘。斜日大江湄。芳信回梅蘂。輕風拂柳枝。行塵空悵望。携酒強題詩。</text>
<title>渡菁川江。泛舟百祥樓下。</title>,<text>西塞安興最勝州。更看城上有高樓。干雲香嶺當關峙。橫練菁江繞郭流。萬里初迴新歲節。一船重泛暮春洲。洛中知友如聞此。應羡吾行辦壯遊。</text>
<title>渡大同江。泛舟練光亭下。</title>,<text>落日淸江上。靑春萬里情。無邊風景好。携酒却忘行。</text>
<title>黃岡月波樓</title>,<text>堤柳初黃梅欲落。月波樓上政三春。佳人莫唱驪駒曲。自爾萍蹤淚濕巾。</text>
<title>荷李叔謙▣▣來訪。次韻謝之。</title>,<text>霏霏春雨灑江灣。邂逅逢君叙舊歡。幾歲淸儀常入眼。一宵華燭好開顔。交情不被山河隔。別恨都銷笑語閑。况是瓊琚眞寶翫。手分他日戀中看。</text>
<title>贈別李靜如</title>,<text>湖山千里鴈無憑。萍水相逢夢未曾。東閣春生梅欲落。莫辭良夜酒如澠。</text>
<title>除夜</title>,<text>燭盡河傾數擧盃。却愁簷角曉鷄催。非因來歲無今夜。祗爲光陰去莫回。一部心經讀未終。三冬垂盡此霄中。風光物色皆新歲。還愧書窓舊日翁。殘燈挑盡却題詩。送臘迎新意轉悲。最是今宵無限恨。高堂鶴髮漸成絲。</text>
<title>己未仲春。再赴公州。行到文義滯雨。</title>,<text>寒雨霏霏滯客行。隔窓終日聽溪聲。孤村寂寞無人問。斗覺鄕愁一倍生。</text>
<title>次金㫌義德休 庚申</title>,<text>栗里歸䧺日。耽羅滯休秋。交情同泰岳。吾道付滄洲。病久花生眼。愁多雪滿頭。回槎須及早。東洛有仙舟。</text>
<title>次贈金知遠 辛酉</title>,<text>幾年勞夢想。今日好開顔。莫道浮雲變。靑松識歲寒。</text>
<title>贈別朴典籍 世華</title>,<text>朔氣嚴凝雪欲晴。秦京歸客啓脩程。臨深履簿須存戒。要路通津莫浪行。憐我棲遅飄短髮。愛君文采負英聲。河橋未送經年別。病裏孤懷寫不成。</text>
<title>郁兒加冠日。謝李茂徵。</title>,<text>家兒頭角始冠緌。多賀吾君贊禮儀。臥病終孤珍重意。感懷聊替七言詩。</text>
<title>四友堂慶壽席。次韻奉呈。壬戌</title>,<text>鶴髮蒼然頂在肩。好將淸福臥林泉。命高彭老庚申日。身健王翁丙午年。慶著曾玄知積善。誠深喜懼設芳筵。霞觴仙核交酬地。爭報祥輝耀半天。宋王尙丙午爲七十六歲而設壽宴。今公適符故云。</text>
<title>從兄 萬昌 自宣城至。衰暮歡甚。臨別賦贈。</title>,<text>兄我相居遠。山川路幾脩。看雲搔白首。對月拭靑眸。搖落秋光晩。風塵世事悠。臨分情眽眽。江樹謾含愁。</text>
<title>乘月歸家。馬上口占。</title>,<text>大醉蘓湖酒。歸來栗里途。淸風明月裏。天地一閒軀。</text>
<title>訪李寅叔 癸亥</title>,<text>獨坐長如渴。江村幾典衣。逢君相對酌。取醉未言歸。</text>
<title>爲沙川金丈所邀。到照井書齋。次金以重韻。</title>,<text>偸得浮生半日閒。竹筇芒屐討溪山。盤登水陸賓筵侈。詩在烟霞俗慮刪。新貴何須欽衛霍。長貧猶自慕原顔。百年斯會誠非偶。况此幽齋地所慳。</text>
<title>季夏吟霖雨</title>,<text>平地成川洚水橫。竈中無日不蛙鳴。翻思霖雨思賢佐。何必田家怨未晴。</text>
<title>題主敬齋</title>,<text>富貴由來等彼雲。如今世事謾紛紛。一樽相對無竆意。歲暮襟期我與君。</text>
<title>三月卄六日。與冠童三十餘人遊沙潭。甲子</title>,<text>昔賢遊處我今來。風景依然逕沒苔。多小佳朋春酒煖。浮生此日好懷開。沙潭在中牟白華山下。卽金翰林先生遊息之所也。</text>
<title>乙丑四月晦日夜有喜雨。口占以志。</title>,<text>扶風當日起亭新。復看今朝喜滿鄰。從此靑丘將大有。康衢烟月作閒民。</text>
<title>寄鄭主簿</title>,<text>小少交情老益新。襟期自幸托芳隣。優遊谷口同耕。人道龜山有逸民。</text>
<title>遯月下浣。隣洞各佩壺來會。盖爲鄭希伯 錫僑 自山庄還也。酒酣金茂叔呼韻長陽。取君子道長陽盛之義也。二首</title>,<text>聚首仍頻酌。還忘夏日長。怱怱分手去。佇立送斜陽。年豊時漸泰。吾道日看長。林下安微分。天中仰太陽。</text>
<title>鄭希伯年過四十。始擧一男。以詩賀之。丙寅</title>,<text>藹然佳氣繞門閭。瑞世麟兒載降初。定是天心扶道脉。豈惟家業托經書。山河有意儲精久。慶祚無疆積德餘。欲爲徐卿歌賀句。却慚才不少陵如。</text>
<title>次洪宗之 萬朝 韻 戊辰</title>,<text>十載之前別洛城。幸君猶記故人名。萍逢半夜三盃酒。斜日花山兩老情。</text>
<title>題月老洞 幷小序</title>,<text>月老洞。卽李行源所居也。以康公卧雲詩揭壁上。粤昔辛酉秋。余訪主翁。次壁上韻。俯仰之間。主翁已作十古。雲翁亦棄世矣。李公之胤光憲甫。以其紙蠧破字滅。不克壽其傳爲憂。成一冊子。要余更留筆跡。噫於此可以見李君之孝也。默想八年之間。自不勝愴感之懷。謹書而歸之。兼次其韻。詩留壁上幾年來。仙鶴遼陽去莫迴。萬事卽今成一夢。暮秋風物秪興哀。</text>
<title>次自容軒黃挺萬韻</title>,<text>早謝靑雲臥白雲。世間消息任紛紛。柴扉晝掩人稀到。時有隣翁送酒分。</text>
<title>良才驛見石佛有作。庚午正月十三日</title>,<text>巋然石佛立荒墟。今古愚氓幾禱虛。自是天公非可誣。從來禍福捴由余。</text>
<title>次沈承旨直夫 季良 韻</title>,<text>譊訛亥世競搖唇。澤畔虛拋席上珍。困厄由來終有得。爲將吾道勉吾人。</text>
<title>次烏山守韻。兼謝琅城伯。</title>,<text>琅城太守挽余留。連夜團圓亦勝遊。自幸萍逢誠適願。還愁薪恙久難瘳。芳花滿樹春方好。騷客吟詩筆未休。多謝深情仍眷眷。更無歸思到心頭。</text>
<title>泛舟洛江。敬次李明府 恒 韻。時▣洗馬▣▣同舟。乙亥</title>,<text>忽聞佳會興仍牽。何幸今朝到此邊。道院巍巍臨上洛。仙㙜嵂嵂聳中天。使君高致人皆服。洗馬奇標我最憐。浮世玆遊眞不易。爲言津吏莫回船。暇日遨頭出郭闉。靜中多謝慰沉淪。世情爭逐靑雲士。高義偏憐白屋人。十載相逢同叙舊。二天殊眷更看新。飜思玉樹堪垂淚。俯仰由來恨莫垠。</text>
<title>錫兒聞喜宴。賦示兒曹。丙子十二月十七日</title>,<text>慈闈八耋又加六。此日門欄吉慶綿。二品金貂猶黑髮。兩兒蓮桂亦靑年。弟兄姊妹樂無故。祖子孫曾看滿前。積善由來知有應。我心惟願汝曹賢。</text>
<title>送嚴處士雲卿 丁丑</title>,<text>佩我一壺酒。送君千里行。燈前唫郢曲。窓外動商聲。雲樹何年別。金蘭此夜情。迢迢挽不得。寒月證心明。</text>
<title>黃溪寓中。次呈沈監司 師聖。</title>,<text>關雲嶺樹幾傷離。促膝團圓會有時。特地風光花綻菊。異鄕秋事豆爲萁。三盃白酒添新興。一炷靑燈敍舊思。良夜不淹情未極。曉天明月故遅遅。</text>
<title>鄭希伯池亭。次金任大韻。戊寅</title>,<text>光風仍霽月。懷抱共淸明。佳友今成會。良宵一倍情。</text>
<title>李參判文若，李地主正源，許英陽子如，鄭英陽希伯及余。偕到道院。呼韻共賦。</title>,<text>道正祠前會。時維九月秋。遨頭共一席。今日百年遊。</text>
<title>謝律上人來見寓中</title>,<text>渾室三春病未開。白頭塊坐日書灰。千山萬水雲無跡。羡爾飄然獨去來。</text>
<title>次贈李上舍仲堅 癸酉</title>,<text>携家爲客已經年。吏役尋常愧俸錢。孤夢頻歸林下屋。閒情遙挹酒中仙。公庭絶訟身方倦。宦味生酸口自涎。驟雨忽過陰霧豁。卧看城畔起炊烟。</text>
<title>次李台伯春 萬元 韻</title>,<text>琴鶴芙江上。柴荊栗里隈。泉翁仍共咏。茂宰又傳盃。節序丹楓晩。離情錦瑟哀。忽看瓊韻至。聊使病眸開。</text>
<title>題自天臺酬唱帖</title>,<text>諸公標致出塵寰。暇日淸遊特地閑。道院巍巍臨洛水。天臺矗矗擅商山。佳篇迭唱雲霞裏。勝蹟流傳翰墨間。自恨踈慵違盛會。夢魂時逐渚鷗還。</text>
<title>謹次地主李正源韻</title>,<text>勝地酬淸賞。秋光暎酒盃。臨歧多小意。斜日坐溪苔。</text>
<title>謝地主送酒</title>,<text>田家六月雨踈踈。白首愁人坐弊廬。多謝梅軒珍重意。一壺秋露帶情書。</text>
<title>初度日。邀全惠仲。</title>,<text>同庚同月世間稀。小少交情老莫違。値我弧辰芳酒熟。休嫌泥路訪柴扉。</text>
<title>敬次呈進士宗叔 鼎谷奠掃時</title>,<text>佳辰十月此重回。宗族聯翩次第來。丘墓百年悲宿草。雲仍今日薦深盃。分離幾恨音塵隔。惇敍還欣讌席開。遺澤綿綿猶未艾。追思何耐感懷催。</text>
<title>題金高靈龍在壽聃新居</title>,<text>西岳傍伊水。東厓闢斷丘。草堤方沼凈。花塢小齋幽。寫菊書留晉。燒香易點周。玆山分一半。同類自相求。</text>
<title>寂寞中。謝隣人惠酒。</title>,<text>夏秋長下雨。平地渾成川。閉戶仍稀客。無薪且乏錢。邇來堪寂寞。何以慰艱鮮。珍重三盃酒。陶然飮可仙。</text>
<title>許子如自商山移永山。和韻送別。兼示芙江李台 萬元。○庚辰</title>,<text>如子固難得。心同道亦同。要須甘伏匿。何必問竆通。箕斗今千里。湖山此兩翁。芙江人不遠。秋晩共搴篷。</text>
<title>次寄雲燁孫</title>,<text>久別爾心苦。書來我懷開。一年今夜月。湖嶺各徘徊。</text>
<title>寄答錫兒在靑巖送竹瀝膏</title>,<text>秋露蜜薑和竹液。一旬千里兩壺投。小兒宦味猶吾及。感頌君恩報末由。</text>
<title>奉次城主別墅圖韻</title>,<text>空菴梅鶴怨無人。別墅風光也自新。要倩龍眠移半壁。使君還作北窓身。聽說幽居已聳人。更看光景畵中新。華山一半能分我。早晩仙區致此身。</text>
<title>地主爲余設小酌於二香亭。用前韻求和。</title>,<text>尊酒相逢十載人。二天今日舊情新。商山亦是並州地。莫恨鄕關未返身。</text>
<title>次默上人軸</title>,<text>放浪平生未見稱。况今多病隔親朋。忽驚門外來雲衲。人道梅山孝子僧。</text>
<title>次趙承旨 持正 韻 己卯</title>,<text>商顔景物似滁州。明府聲名太守脩。十載西京追步武。二年東閣荷風流。湖山剩得貧民樂。撫字遙分聖主憂。莫歎衰齡官位屈。專城滋味勝公侯。</text>
<title>次金龍在韻。謝地主枉訪。</title>,<text>塵世離違過六秋。誰知䧺甲按吾州。弧辰已喜車臨巷。酒席還嗟雪滿頭。毉舍百年成勝會。親朋一代盡淸流。從玆好事頻繁至。琴閣相期復此遊。</text>
<title>次康悅卿 習 韻 辛巳</title>,<text>數疊靑山百丈楸。蕭然茅屋倚巖頭。平川地僻元佳境。末路名高是勝流。丘墓那堪霜露感。江湖空抱廟堂憂。還憐計活從來薄。三十年餘乏一裘。</text>
<title>酬趙士達</title>,<text>末路人如見雪裘。幸君於我道相謀。論交少小襟期合。隨事箴䂓義理求。駑馬先騰慙碌碌。林泉高臥仰休休。爾來暮境從遊濶。遙望仙居意轉悠。</text>
<title>淵岳書堂。敬次蒼石李先生韻。</title>,<text>悠悠宇宙晩余生。遺躅尋來感涕零。洞裏秋光山政紫。座中佳客眼俱靑。開懷剩得傾芳酒。敍別那堪作散星。是日遨頭聯一席。從知勝會壓蘭亭。</text>
<title>四事軒 衙軒 席上。次李處士仲舒 萬敷 韻。謹呈新城主李叔謙案下。壬午</title>,<text>陶令歸田日。文翁化蜀辰。百年惟此夕。四海更何人。竹塢秋聲晩。梅軒樂事因。竆途頻荷眷。聊慰死生濱。</text>
<title>淵岳同地主李叔謙 癸未</title>,<text>使君高義仰平生。笑語頻承玉屑零。佳句已驚裁錦繡。勝遊端合倩丹靑。二年治化同時雨。百里封壃耀福星。除却簿書無一事。早春乘興到林亭。</text>
<title>敬次城主韻</title>,<text>靑眼重逢白滿頭。琴軒尊酒荷風流。榮光圭蓽臨高盖。勝事伽藍續舊遊。佳節賞心雖可樂。暫時分手亦關愁。錦江春色應如昔。唱和詩篇倘記不。己未有錦江詩故云</text>
<title>次金進士正則 楷</title>,<text>前歲城東手一分。爾來數月惜離羣。空搔白髮梳盈雪。忽見淸詩紙襲薰。憐子已違題柱志。笑余長誦送竆文。負暄堂入相思裏。尊酒何時更對君。</text>
<title>次權友 焌 韻</title>,<text>爾來倍憶昔年遊。每向西雲送遠眸。二月南州逢別促。滿城梅柳捴關愁。</text>
<title>次地主叔謙韻</title>,<text>時雨隨車狵夜眠。一區民物捴欣然。二天殊眷如吾少。却恨瓜期但六年。</text>
<title>自述</title>,<text>身如蠶老已三眠。歲暮孤懷却愴然。自是人情悲逝水。况吾今見甲周年。</text>
<title>與盧吉甫 思憲，康子施 ▣▣，盧希天 思聖，全惠仲 五益。作同甲會於龍興寺。</title>,<text>一世生同癸未年。忽逢周甲轉依然。蒼顔白髮欣相對。洛社千秋續勝緣。</text>
<title>龍興寺敬次地主李叔謙 並序</title>,<text>人生斯世。遇合固難。雖居之近。猶不得數數。况居之遠乎。商山之於龍淵。相距數百里。不佞與侯。識面於三十載之前。從遊之好。不啻若磁針芥珀。而勝地蕭寺之遊。今能再辦於三十載之後。其幸又何如也。同遊舊伴壁題宛然。而如李九成兄弟。已作九原之人。惟侯與不佞。白首相對。更續前遊。則宿緣之未了可知也。古人所謂氣誼所結。天涯比隣者。豈虛語哉。侯又寵以序文。道前事歷歷。盥手展讀。不覺心醉。且承要和之敎。實切榮輝之感。然棲蟬伏蚓之鳴。何足以幷奏於淸廟朱絃之音耶。愧汗愧汗。衰鬂重逢却自疑。向來遊跡轉頭非。梁題宛在人何去。獨對賢侯敍舊知。</text>
<title>贈別▣達卿 甲申</title>,<text>屛伏田園過半生。向來形役愧名聲。涓埃未報身先老。懷抱中霄自不平。</text>
<title>謹次取適亭金▣▣丈韻</title>,<text>取適亭中任所爲。世間塵念沒毫絲。七旬已過癯如鶴。六用皆藏蟄似龜。釣水采山供日夕。評雲討月豁襟期。淸江一帶無邊景。揔入閒人款乃辭。</text>
<title>次吳南平 始震 恩移窩韻</title>,<text>三架新窩覆以茨。一忱憂樂見於詩。子瞻忤竦欣沾渥。郭泰逢仇喜有師。南國便忘羈客恨。西方常切美人思。相潭會看春雷動。莫歎竆途鬂髮衰。</text>
<title>題李仲舒天雲堂 乙酉</title>,<text>蕭灑茅齋壓小塘。道人於此日相羊。天雲妙訣輸心契。奎壁佳篇滿軸香。谷裏烟霞專趣味。世間榮辱等毫芒。懷君擬續虛舟句。其奈才慚杜草堂。</text>
<title>踏靑日。謝全惠仲以書問病。</title>,<text>一病經冬苦不堪。居然時節屬三三。慇懃有友情如海。幾度來尋幾度探。平生擿埴愧難堪。麗澤偏資益者三。病卧幾憐萌鄙吝。淸詩還慰戀中探。</text>
<title>三月八日。康悅卿道屢空之意。仍問月之大小。戱書一絶而送之。</title>,<text>百疾侵尋意轉悲。一書堪足慰相思。山居何必求新曆。閏朔應添一月飢。</text>
<title>重到神菴雨留</title>,<text>五十年前此地遊。祗今魂夢漫悠悠。山靈亦識重尋意。故遣甘霖並日留。</text>
<title>敬次全上舍 五倫 大夫人壽席韻 並序</title>,<text>竺山全上舍大夫人春秋今滿百。邑宰報方伯。方伯聞于上。上賜夫人以淑夫人帖。又追贈夫人夫以戶曹參議。實曠世異典也。上舍公以今四月十五日。行焚黃祭。越翌日仍設酌。爲大夫人壽。以榮朝家之恩。遠近賀賓至者殆百餘人。於乎休哉。不佞亦有老慈。今年亦九十有五歲。欣悅慶賀之忱。自倍他人。足覩盛禮之願。豈不切摯。而適有疾。未能致身於席末。慨恨其旣乎。伊日上舍公爲四韻詩歌其事。嶺中之長於詩者。續而和之。上舍公索余一言甚勤。自知蕪拙不足以揄揚盛事。而老老之心。自有不能已者。乃敢步其韻。再拜以謝。夫人百歲尙無恙。爲侈君恩設勝筵。壽牒去年登北闕。祥光昨夜耀南躔。麻姑豈有援尊慶。王母曾非帶職仙。子已八旬孫亦老。盛儀堪遣畵厨傳。</text>
<title>次崔進士 柱夏 草堂新搆韻 丙戌</title>,<text>仙居風景政無邊。佳什吟來却爽然。金岳遠浮烟樹外。鑑湖長繞戶庭前。肯堂一念遵遺訓。篤學深誠慕絶編。莫歎泥途今蠖屈。會看鵬翮展雲天。</text>
<title>題石坪新居</title>,<text>爲卜閒區築小棲。窓櫺軒豁倚長堤。三山列峙呈經案。二水分流抱稻畦。松竹滿栽原上下。苽葱勤種砌高低。最宜雲淡風輕日。問柳尋花到小溪。</text>
<title>高山督郵投示北伯酬唱帖。忘拙和呈。</title>,<text>此心無復戀京華。破屋蕭條洛水涯。鏡裏光陰看鬂髮。世間榮辱對風花。朋知落落晨星濶。關塞遙遙夕照斜。佳句忽驚新入眼。一回吟罷意如何。</text>
<title>述懷更呈</title>,<text>親年九十六。藥餌常扶持。蜂蜜尙難耳。蔘荼况望爲。一朝新物貺。千里故人思。老老賙竆義。非君更有誰。</text>
<title>酉川杜谷佳坊諸友。五月二十六日。冐雨涉漲。佩壺齊會。仍成聯枕之話。越六月日亦如之。今日又來晤。七月念日 連三朔從遊之好。實浮世勝事。雖洛社眞卛之會。何以過此。感荷之餘。不可無謝。略設薄具。以答盛意。仍呈一律。求和座中。</title>,<text>淫雨連旬苦未晴。孤材涔寂斷逢迎。忽驚諸友被簑至。却喜雙眸對榻明。厚誼敢忘鐫瘦骨。芳醪剩覺破愁城。聊將謝悃煩相速。還愧盤中秪菜羹。</text>
<title>承基州除命辭朝。與翼兒偕到松坡。去留之際。不勝觖然之懷。賦短絶以慰之。</title>,<text>落日秋江上。臨歧父子情。功名須及早。休恨滯秦京。</text>
<title>到飛鴻亭。見白羽扇有感。</title>,<text>諸葛手中物。飄零幾百霜。君今閒自撓。高卧似南陽。</text>
<title>前年復月日。李濟州仲玉 衡祥 以書問之。書末有月照崩城黑。山沾灑淚紅。冤魂消未得。晴夜一條虹之句。看來淚下。卽次其韻。</title>,<text>霜落頭邊白。病添面上紅。殘燈永夜伴。淚眼成團虹。</text>
<title>送進士兒赴增廣會試 乙酉</title>,<text>送爾秦京去。秦京千里脩。沉痾纔向减。遠役儘多憂。鵬翼摶風日。龍門點額秋。陽生南至後。迎汝北川洲。</text>
<title>次金陵五峰書堂韻 二首○並序○丙戌</title>,<text>金上庠子建 ▣▣，崔斯文景重 ▣▣。曾搆書塾于黃岳之麓。額之以五峰。盖爲藏修講劘之計。非景物役而已也。昔牧翁序雙溪樓曰余老矣。明月滿樓。無由宿其中。恨不少年爲客耳。嗚呼。此正先獲我心矣。二公唱和二五律。以侈堂楣。屬余甚勤。顧余蕪拙。何足以塞其請。雖然旣有牧老之恨。則寧無附驥之願。玆將布皷。敢過雷門。堂成聞遠邇。境僻怳浮丘。巖壑皆佳景。題評盡勝流。竆年要種學。暇日足消憂。從此金陵地。文風吹不休。簷外五峰峙。源頭二派連。別區馳戀想。何日做團圓。蕪拙吾多愧。藏修子獨賢。輔仁須會友。却羡着鞭先。</text>
<title>述懷</title>,<text>紅塵絶薦書。白首臥田廬。簿俗驚心數。親知會面踈。生涯寄墳典。世事任乘除。經濟當年志。回頭已墮虛。</text>
<title>金龍在周甲會。次三年字韻。丙戌正月</title>,<text>生同一世間三年。共度塵寰六十年。白首老翁何所事。太平烟月送餘年。</text>
<title>盧吉甫晬日。見邀約往。病不能赴。寄謝一絶。</title>,<text>遙憶弧辰屬再明。暮年懷抱感同庚。沉痾坐負丁寧約。羞聽林鶯喚友聲。</text>
<title>月城梅湖草堂。卽再從姪玄叟 德升 別業也。揭韻求和。次寄于高山南樓。時玄叟方爲高山丞</title>,<text>聞道梅湖勝景多。主人隨柳更尋花。鷄林舊尹今衰老。恨未携筇訪爾家。北關消息三千里。南國田園爛熳花。遙想驛亭頻步月。也應魂夢到鄕家。春風駄醉岸烏紗。馹騎騰蹄踏落花。自是遠遊男子事。莫愁關外未還家。十年長設翟公羅。夕灌晨培滿砌花。花落花開身已老。太平烟月卧田家。</text>
<title>與全惠仲訪盧吉甫。因登觀水樓。</title>,<text>此地經過已五秋。携朋今日又登樓。烟波十里風光好。載酒何人破我愁。</text>
<title>次休巖盧吉甫韻 玉連環體</title>,<text>靜裏從遊絶世營。忽逢書札帶深情。向來一病濱危境。多謝慇懃護我行。多謝慇懃護我行。五章瓊韻百朋輕。况今欲報相思意。河伯其如望海瀛。河伯其如望海瀛。更憐符采映金精。世間竆達元由命。閒卧休巖阻禁城。閒臥休巖阻禁城。一生塵念不曾嬰。箇中風致誰能會。甲帳山高洛水淸。甲帳山高洛水淸。道人於此保生平。商顔四老今猶古。靜裏從遊絶世營。四老。並希天惠仲言。</text>
<title>敬呈金同知台丈▣▣慶壽席</title>,<text>天爵元來勝達官。蟠桃花下茁芝蘭。年高德卲人爭仰。子貴身榮古亦難。因仲胤曾經近侍。授公西樞崇秩。盖近例。而亦別恩典也。三世華銜光墓道。九重新渥耀門欄。洛中奚羡耆英會。此事端宜繪畵看。耆英會雖盛。而無兄弟幷參之事。不若公之三昆弟皆膺加資之慶故云。</text>
<title>己丑二月過禫。三月行節祀于中東墓所。而宿疾頓劇。不能曳進。哀懷倍切。賦一律以識之。</title>,<text>纔闋三喪制。飜驚又一春。沉痾殆近鬼。寒食未參神。草報心何極。莪吟痛益新。松楸長入望。終夕涕揮頻。</text>
<title>李注書持國 萬維 兄弟。寄寓吾鄕已近十載。而持國捲歸。余適來安保溫井。相遇於嶺北。臨歧倍切眽眽。玆賦一律。以替千里面目。</title>,<text>嶺嶠相逢日。京鄕遠別時。看君富文彩。憐我已衰遅。佳節三春雨。離懷五字詩。寬心仲氏在。曾與托襟期。</text>
<title>次題姜獻卿  素履亭 辛卯</title>,<text>愛君佳境景維新。風月溪山有主人。安分心恢求富貴。居貞夢斷任經綸。亭名素履行宜泰。俗尙淳厖里亦仁。長日但消棋局上。世間榮辱不嬰身。</text>
<title>次寄李仲玉求和</title>,<text>喜君來泊北溪灣。新葺茅茨只數間。風骨故人猶罕見。文章今世邈難攀。身居草澤常舒泰。夢隔風塵絶往還。自幸踈慵多感激。况玆瓊韻起衰顔。君居洛渚我伊灣。兩地相思一舍間。江渭幾年傷阻絶。金蘭此日喜追攀。淵明栗里先投紱。鄴老衡山又乞還。白首源源欣得所。人稱吾道在商顔。</text>
<title>敬次呈龍寓案下 幷小序</title>,<text>投示四十篇。何一韻之押。至於此多。衆軆愈奇。政韓公所謂不專一能者。吟賞以還。足破愁寂。聊報厚誼。敢呈荒詞。一韻諸篇似湧灣。奇奇衆軆盡其間。芙蓉出水眞堪愛。劍戟含霜孰敢攀。東海百年曾罕見。南山千古復如還。寸筳無計洪鐘打。欲謝深情汗滿顔。</text>
<title>次李甁窩仲玉韻</title>,<text>六十九如九十翁。羸形喘喘氣難通。玄花着眼揩還眯。白雪盈鬚掃未竆。齒觖可堪心懔懔。耳聾常苦雨濛濛。泥塗斗覺添衰謝。造化方知亦不公。</text>
<title>次贈金季直 壬辰</title>,<text>三元瑞色繞窓扉。春意將生臘氣微。替杵寒聲依舊曲。飮棬哀淚濺新衣。韓牙却怕搖還缺。蘓髮堪悲摘更稀。多謝今君投玉律。騷壇誰不建降旗。</text>
<title>次漁洲 全上舍五倫號 丈韻</title>,<text>世情危甚太行崎。金紫芬華夢不思。鄴老還山年累換。馬卿多病力難支。靑雲洛水皆新貴。白首衡門喜舊知。賴得瓊琚頻寄示。萬端懷緖付嘻嘻。</text>
<title>題盤石洞書齋 並序</title>,<text>西山佛菴之下。有盤石平鋪。可坐數十人。其北數步許。有一巖橫臥岸邊。其下泉源觱沸。淸冽可飮。是野山絶特處也。家兒景郁愛其勝。乃於己丑秋。募山人善機，凈心搆數椽茅舍。以爲棲息之所。名曰盤石洞書齋。盖取諸李愿盤谷之意也。不幸翌年秋。忽焉夭折。天耶運耶。嗚呼悲矣。今來此地。泉石依舊。彷徨良久。倍切悽慘。口呼二絶。書于壁上。時辛卯仲春之上浣也。昔日吾兒愛此山。烟花時節共盤桓。只今人事成千古。重到那堪涕自汍。盤石淸泉合考槃。當年遺躅在巖間。堪悲世事如風燭。惟有山禽往復還。</text>
<title>次李仲玉伯氏慶壽韻</title>,<text>聞道邵城有市隱。世稱烟火裏神仙。瑤池獻壽今周甲。佇看蟠桃結子年。</text>
<title>敬閱朴卧雲稿。謹題一絶。</title>,<text>先生易簀卅年秋。今誦遺篇涕自流。風範杳然難再覿。白雲山上空悠悠。</text>
<title>謹次漁洲三多字韻</title>,<text>人生七十古無多。况復遐齡九袠多。淸詞健筆頻繁到。羡公才格老逾多。年光䒣䒣素懷多。世故茫茫白髮多。不有村南詩老在。豈消愁緖滿腔多。</text>
<title>翼兒以祥雲丞歸覲還任。盖祥郵近金剛。吾欲偕往。一上毗盧頂。遍觀萬二千峰。快酬平生一見之願。而十載抱病。不能作千里之行。心甚觖然。臨別書贈。</title>,<text>送爾關東去。臨分意若何。三春花事晩。千里驛亭賖。楓嶽飛晴雪。海棠映白沙。病深違宿計。心逐海山霞。</text>
<title>無忝齋鄭公 道應 遷葬輓</title>,<text>大老遺風百世師。九苞重見鳳毛奇。端方操履氷兼玉。學問淵源洛與伊。東土斯文將有賴。南州多士遽含悲。庭梅尙見餘標格。床帙空留舊禮詩。蒙陋早年承奬誨。愆尤今日孰箴䂓。新阡重啓藏修地。雪月凄凄異昔時。</text>
<title>葛庵李公 玄逸 輓</title>,<text>美質英姿儘絶羣。早將詩禮鯉庭聞。硏竆性理明吾道。出入經筵補聖君。六載湘潭看世變。一區烟月謝塵氛。擊蒙功切春風座。憂國誠深野老芹。爭賀壽躔方耀彩。忽驚靈爽遽驂雲。霜臺昔歲參僚久。星斗平生嚮德勤。吾黨詎堪亡此老。天心不悔喪斯文。他時下馬臨河路。忍過西原四尺墳。</text>
<title>二憂堂李延陵君 萬元 輓</title>,<text>英風偉度聳簪紳。一見知爲長者人。材大將期扶廈屋。望隆爭佇任經綸。持心坦坦能容物。遊刃恢恢驗莅民。世路嶮𡾟羞俯仰。丘園蕭灑養精神。經年別思愁難抑。此日㐫音夢不眞。商府厚周追眷惠。基城枉吊荷情親。儕流已失依歸地。邦國其如殄瘁辰。白馬哀鳴悲祖道。菊花佳節謾沾巾。</text>
<title>輓柳直長 百之</title>,<text>精金粹玉本無磷。世德遺風自潤身。曾把利名看草芥。獨安貧窶任淸眞。庭留四璧方知慶。天嗇遐齡未驗仁。春暮江郊薤曲咽。白雲西日恨難伸。</text>
<title>輓新窩李丈 在寬</title>,<text>奕世興陽積德門。蒼翁遺業屬賢孫。平生操履心無累。實地工程學有源。至行曾爲鄕里重。高風皆仰士林尊。吁嗟此老今長夜。商嶺耆英更孰存。</text>
<title>輓李懶隱 東標</title>,<text>軒然器度肅然儀。瑞世高才更不覊。詩禮元從溪上得。聲名早入嶺中推。職纔喉舌官猶屈。壽未期頤命且衰。知己舊情那足道。士林堪恨失良師。</text>
<title>歸巖李尙書 元楨 改葬輓</title>,<text>生挺名家積德門。遁村之裔石爺孫。氣藏河海襟懷豁。世掌絲綸雋望尊。一代聲華聯棣萼。諸郞風采盡蘭蓀。東京黨禍何偏酷。元祐賢英竟抱冤。世事十年知幾變。化翁多忌更堪言。丹忠欝悒空埋土。白日分明照覆盆。名洗丹書加寵典。禮優蕉荔煥殊恩。飜思碌碌陪從久。幾聽諄諄敎誨敦。藥石深欣蒙奬勸。藤蘿偏幸得攀援。傷心往跡銷魂盡。回首前遊拭淚繁。更卜新阡移冕舃。政當賢嗣守屛藩。忍看城外花千樹。依舊春風又一番。</text>
<title>沈判府事 梓 輓</title>,<text>一松公後繼家聲。器識端良間世英。齒德七旬卿月耀。門庭三璧豸貂榮。台司共佇推賢輔。邦國誰知失老成。從此耆堂虛坐席。餘生非獨哭私情。昔公專對赴燕京。小子當時忝輔行。萬里關河同作客。一春花柳共歸程。源源每切從容誨。碌碌頻消鄙吝萌。陳迹卽今偏灑淚。前旬一札尙分明。</text>
<title>睦判書 昌明 輓</title>,<text>文采風流擅一時。毅然直是廟堂姿。朝班所服淸名重。台席將期偉望推。跡滯湘潭飜換歲。氣收河嶽遽騎箕。街頭尙愛槐陰茂。漢北旋看砥柱移。蓮牓昔年偏托契。屋梁殘月幾增悲。故家餘慶今猶遠。更有神駒骨格奇。</text>
<title>輓趙進士 稜 丈</title>,<text>傳家詩禮泝淵源。雅操淸標迥出羣。翰墨高名騰璧水。烟霞幽躅老丘園。南天遽晦微星彩。東嶽旋封處士墳。孤露餘生偏慟惜。先君庚友更誰存。</text>
<title>輓李參判 聃命</title>,<text>嶠南士夫之冀北。世世多賢廣陵李。前朝尙矣國朝盛。名儒近說石潭子。蟬聯推公文雅存。尙書之子諫議孫。少年對策論備豫。最奇篇末二三言。時人自此嫉妬之。遂失其官作覊旅。雖然終始保身名。一心偏感先王知。當宁初宣憑几命。歲在甲寅更化時。王家失禮始追正。公與先公宣力多。銀臺玉堂論思地。隔座出入恩數加。公時銘肺不世私。庶幾一陳經濟策。吁嗟時命忽大謬。當年敢恨淮陽薄。金吾門外別嚴親。畢竟事有不忍說。黨錮邇來十年餘。善惡何爲空泣血。中間竆途失賢弟。雪冤居仇付一身。循環天道無不復。果見朝廷羣枉伸。冢宰忠藎帝降監。聖諭丁寧頒八垠。褒贈崇秩備哀榮。有命召汝何慇懃。公於此際辭不得。再入脩門拜至尊。至尊咨嗟話宿昔。君臣父子情何殫。深讎尙有難戴天。祿仕非心進退難。嶺節只因爲親屈。亞銓不是要美官。於焉蹤跡棲復遑。五載于朝惟黽勉。不敢忘親不忘君。此義當時知者鮮。時運又値甲戌竆。謫居其如天只在。羈身一朝恐溘然。爲奉板輿逾嶺海。恩宥俄蒙許田里。老親無恙子姪陪。松楸可以畢餘生。長對丘隴興一哀。先人心事倘再曝。此身九死終不回。精誠庶令薄俗憐。積德奈被皇天猜。弟妹俱亡一日內。月未徙躔公又逝。萱闈天年亦何憾。喪在伊時疑染癘。同宮四殯行路悽。公死不獨公門厄。儒林寂寞鷺班空。鄕黨邦家俱興慽。遠邇人咸傷殄瘁。公私痛切莫我如。不佞早從先大人。時公兄弟同主余。情均骨肉分膠㯃。莫逆交遊三十年。風霜天地各萍蓬。別多會少頻黯然。校理先亡猶有公。公又大歸吾踽踽。白首浮生能幾時。在世之前無與晤。文章空憶漢東都。人物難逢宋元祐。靑氊嗣業豈無人。一時沉淪堪痛疚。欲作九原不可作。欲和哀歌不能和。西天白雪此時多。紛霏使我增悲咜。興衰一理誰得知。百年喬木今如斯。</text>
<title>輓鄭英陽希伯</title>,<text>愚翁之後世多英。更見夫君尙典刑。名重一時山共仰。憂分百里水爭淸。皇天已老難容力。吾道將衰竟短齡。西日北堂猶阻訃。曉街休唱薤歌聲。內外同源出晉陽。兩家三世尙連墻。遊從已自孩提日。憂樂相依五十霜。今歲那知先入地。此生無路更聯牀。尋常夜夜梅梢月。夢裏英魂倘一塲。</text>
<title>輓黃于石堂 霦</title>,<text>璧水名初薦。鵬霄念已灰。詩書傳緖業。標格出塵埃。鄕黨推賢望。林泉老雋才。龍光方射彩。鷄夢忽成災。餘慶庭留玉。高風石起臺。華山殘月曉。薤露不勝哀。</text>
<title>輓李興德</title>,<text>月蒼遺澤更看昌。寶樹淸陰滿室堂。爭說福門眞有慶。那知神道竟非常。才堪萬里官猶屈。氣倒三河壽不長。衰草寒山營四葬。忍將何語寫哀章。</text>
<title>睦相國 來善 輓</title>,<text>喬木名家有藎臣。黃扉端笏秉陶匀。三朝寵渥風雲會。六載嚴霜瘴海濱。德業惟應留簡策。廟堂誰復任經綸。皇天已老竆吾道。長爲公私倍愴神。位極人間壽九旬。英風毅度聳簪紳。縱橫白簡看時論。炳烈丹忱質彼旻。迹屛丘園涵雨露。氣收河岳化星辰。停舂此日偏揮涕。東閤曾叨奬誨頻。</text>
<title>輓臥雲康公 用良</title>,<text>慕老曾題孝里詩。高風能繼有餘輝。居家友愛人無間。接物溫恭世所推。河飮幾年知自足。山頹今日失依歸。重開宅兆先隴下。西嶽寒雲揔帶悲。</text>
<title>輓南大諫 天漢</title>,<text>金玉粹精出俗塵。愛公標格最淸眞。儒林雋望瞻山嶽。諫議風稜動縉紳。龍卧洛波閒自適。鶴歸蓬島迥難親。新阡何處埋奇氣。回首嶠南淚濕巾。</text>
<title>輓李翰林 柱天</title>,<text>福善天之道。如何理靡恒。宏才雖或有。薄運輒相仍。子是名門秀。人皆大雅稱。鵬摶昭代會。桂籍早年登。碧漢津無礙。丹梯步可升。初珥翰院筆。更灑舌風稜。宦海驚波起。雲程鎩翼蹭。蛇盃奚作孽。鷄夢奄成徵。我遭兒喪慘。君垂誄語矜。幽冥知必遇。影響若爲憑。白首猿膓斷。蒼顔血淚凝。餘生棲逆旅。悲恨付風燈。</text>
<title>輓張進士 鏶</title>,<text>九袠春堂位望尊。二難斑彩侍晨昏。德門遐福寰中罕。上舍高名洛下喧。奄忽君今先入地。朋儕誰有不消魂。題詞欲寄平生淚。窓外鶯花日色曛。</text>
<title>輓金修撰 汝鍵</title>,<text>芳蘭元有種。良玉本無塵。一代騷壇伯。三司直道臣。賈才何見屈。顔夭未徵仁。白首餘心契。公私並愴神。開老遺風在。賢孫雋望嵬。綿綿連茀祿。箇箇盡英才。鴈序重驚斷。猿膓更欲摧。庭蘭方峻茂。猶可慰君哀。</text>
<title>輓金芝村 邦杰</title>,<text>斯文一何厄。此老又云亡。澤畔孤魂泣。嶠南善類傷。山河收間氣。天地有餘芳。題誄偏揮涕。陪遊已十霜。</text>
<title>輓趙丈 䅘</title>,<text>天眞人所服。襟韻衆皆欽。安分營爲薄。居閒趣味深。淸尊容幕席。浮世促光陰。一病風流盡。愁雲鎖曉岑。</text>
<title>輓金參判 </title>,<text>此老今朝奄九泉。是知吾黨益迍邅。鵷趍已斷瑤階下。龍臥難尋洛水邊。二品官銜輝粉字。一山風月鎖寒烟。題詞倍切云亡慟。旅邸陪遊十數年。</text>
<title>輓趙進士 世胤</title>,<text>淸秋一別月纔回。誰料今朝隔夜臺。行著鄕閭推善類。名高璧沼試奇才。忍看西岳新埋玉。空憶東城舊把盃。惆悵詩魂招莫返。曲中山水謾含哀。</text>
<title>輓柳丈 後望</title>,<text>河上哀音歲幾飜。秪今名入士林喧。嘗糞至行同齊庾。攀栢深誠類偉元。前輩高風徵世德。後來奇禍萃仁門。天燈宿草重開兆。忍看諸郞血淚痕。</text>
<title>輓康參奉悅卿</title>,<text>中身非壽寢卽微。抵死奇竆孰有斯。原牖長寒劉下第。莊盆再叩鄧無兒。風標方仰千尋栢。霜雪翻凋五色芝。薄待嶠南天亦甚。楚詞吟罷謾漣洏。</text>
<title>輓裵承旨美叔</title>,<text>令公生南嶠。淸標映氷雪。童稚已老成。嶷然才超絶。新安與商嶺。相距舂粮隔。德山君聘家。伊昔朅來數。君年少我二。弱冠始相識。弊居牛鳴近。日夕欣徵逐。文詞迭討論。笑語恣懽謔。黃鷄共蓮牓。玄黓賀射策。薇垣與栢府。幾多步武接。邸舍每聯衾。宦海同揭涉。首尾五十載。與君心莫逆。頃在閼逢歲。君就富城謫。我時莅東都。路出安康北。慇懃一宵語。悵惘千里別。異地飽風霜。四年初返轄。丘園歲月晩。蕭灑任閒適。誨人心不倦。劬書志彌篤。高風士林仰。行誼鄕隣服。以玆送餘年。人生斯亦足。赤狗拜北鎭。余亦除基木。更入脩門裏。燕鴻乖逢着。涯角隔迢遞。兩地勞魂魄。屬君南歸日。余乃在堊室。逢塲握手痛。憐余衰且瘠。看君拔涉餘。又當炎熇節。精力猶少日。髭髮勝平昔。素養有所驗。慰君聊更勖。謂言各暮年。重逢未易得。通宵語亹亹。分携情不歇。送君曾未幾。聞君遘寒瘧。候疾兩度書。數月未見復。逮余闋制日。書兼三種物。縷縷多苦語。倩人非自筆。生平所不爲。始知君病劇。一日㐫訃至。良友今冥漠。公私兩堪哭。殄瘁痛殊切。霜鋩經百鍊。云胡遽折缺。前後北塞路。症源祟行役。吾道一何否。吾黨一何厄。石田今已空。虎坪今已寂。凄凉舊時琴。零落閉塵匣。踽踽白頭在。此懷向誰說。爽氣歸天上。倻山慘無色。浮生若一夢。靜念膓內熱。新原四尺墓。何處英靈托。絮酒妨多病。素車違臨穴。如今負情素。自顧多愧怍。悲涼五字誄。嗚咽千涕落。符采更難接。空傷屋梁月。</text>
<title>輓申兵使 益恬</title>,<text>河魁當日耀光晶。仗鉞西關又北營。重鎭方看留鎖鑰。聖朝誰料失干城。故山杳杳三千里。旅櫬遙遙一片㫌。文武全才難更得。泫然非獨爲交情。</text>
<title>輓李直長 時會</title>,<text>大老遺風裕後昆。當時聲價重璵璠。襟懷皎皎氷無累。文雅循循學有源。京國三年愁薄宦。故山千里返孤魂。可憐碧蕙捐芳馥。回首鷄林白日昏。</text>
<title>輓姜來卿</title>,<text>簪紱家聲遠。詩書世澤綿。鄕隣方起敬。造物太多偏。才脫高柴絰。還催叔度年。金陵失善士。玉界返眞仙。親懿情何極。存亡涕自漣。秦京歲欲暮。不忍寫哀牋。</text>
<title>輓申振威 廣濟</title>,<text>故家遺範士林喧。符采重看裕後昆。竗世文章違桂籍。晩年紳笏滯琴軒。棣華曾惜凋三萼。芝宇飜驚隔九原。天道未應無善報。過房還慰典形存。</text>
<title>輓柳麻田 世賓</title>,<text>瘦骨衡門擁布衾。軒昂氣宇此銷沉。一生行己氷兼蘖。二郡臨民鶴與琴。隨處幾年碁酒會。悼亡今日弟兄心。吾兒亦向泉臺去。爲說衰翁淚滿襟。</text>
<title>輓金都事仲能 萬柱</title>,<text>嶺外家聲遠。朝端雅望推。十年長屛迹。一疾竟難毉。久鬱靑霞氣。虛拋白雪詞。虎坪亦寥落。此日更堪悲。</text>
<title>輓李參奉 簠</title>,<text>京洛分携已卅春。兩鄕雲樹幾勞神。文章嶺外無雙士。聲價南中第一人。官止寢郞寧稱德。年踰大耋可徵仁。秪應天意留餘慶。庭下芝蘭更看新。</text>
<title>輓孫察訪 萬重</title>,<text>十載音容兩杳然。忽驚蘭報到牀前。高才已屈爲丞日。大化旋催未老年。九地可堪埋玉樹。諸郞猶慰托靑氊。最憐旅櫬還家夕。鶴髮臨門哭徹天。</text>
<title>輓李進士 垍</title>,<text>英風雅範繼家聲。嶺嶠當年早擅名。雋望旣看留璧沼。高才終恨老柴荊。琴軒解榻思前日。玉院傳盃隔此生。時會已亡公又逝。德門奇禍足傷情。</text>
<title>輓徐公信 命徵</title>,<text>一夜霜風玉樹顚。卅年人世政居然。固知滅性終非孝。其奈殫誠本出天。東野堪悲身後事。羅生空儲篋中篇。寒山衰草同原處。忍看春堂血涕漣。偪側村南北。交遊共篠驂。蓬麻知我直。書籍喜君耽。玉院論詞賦。龍庵劇笑談。凄涼前日事。題誄涕難堪。</text>
<title>輓高君輔 漢翊</title>,<text>溫溫風味迥超羣。妙歲文名衆口喧。楚璧方期來善價。湘蘭誰料謝淸芬。萊衣入地孤魂泣。玉樹盈庭後葉蕃。惆悵山陽秋色裏。舊時橫笛忍堪聞。</text>
<title>輓李進士 身圭</title>,<text>璧沼英遊早歲休。好將身世卧林丘。芙蓉淸水無雕餙。鵰鶚秋天絶等儔。末路重名龐處士。兒時誠孝庾黔婁。猿膓纔斷催仙駕。神理如今反謬悠。</text>
<title>輓姜鍾城 汝㦿</title>,<text>質是圭璋器是瑚。瑩然標格映氷壺。三司風采傾鵷鷺。五郡仁聲頌袴襦。玄戶重尋琴瑟樂。靑氊留與鳳凰雛。南鄕寂寞嗟何及。寒月依依照鑑湖。</text>
<title>輓李直長 墩</title>,<text>精金其粹玉其溫。大老遺風有後昆。曾把浮名看草芥。好將淸福臥丘園。方憐吾黨儒仙在。誰料南天瑞彩昏。洛下陪遊渾一夢。緘哀千里謾聲呑。</text>
<title>輓柳參奉 成雨</title>,<text>久恨音容阻。飜驚薤露乾。一官從白首。萬事忽靑山。誰濟鄕隣急。難瞻器宇寬。西河相抱痛。梁月益悲酸。</text>
<title>輓金起叔</title>,<text>生平我有友。同志又同聲。靑眼多時阻。白頭一倍情。寒霜催節暮。夜月照心明。怊悵孤懷切。淸尊只自傾。</text>
<title>輓李參奉 允諧</title>,<text>盛世高才夙許君。小科微宦不須言。靑雲路隔憐奇命。白玉樓成促偉文。仁壽未徵顔子夭。老天無報鄧攸寃。湘鴻一陣今重斷。哀叫春風可忍聞。</text>
<title>輓裵參奉 尙瑜</title>,<text>文雅循循學有師。心源皎皎玉無疵。行能兼備名宜著。爵齒俱慳道奈衰。扃閉九原英彩閟。庭抽三樹典形遺。嶠南儒望今誰屬。不獨金陵一邑悲。</text>
<title>輓南承旨 垕</title>,<text>同牓當時托契偏。曲中山水繞朱絃。殊恩方賀陞資日。仙夢誰傳未老年。單父琴寒魂獨返。太行雲暮恨空纏。幽明政値西遊遠。慚負新阡酹酒綿。</text>
<title>輓李懷仁 泰基</title>,<text>一麾湖外幸同時。萍水相逢會有期。武縣絃歌方誦美。襄陽耆舊遽含悲。階卑六級其如命。庭茁三蘭捴是奇。落日西原城畔路。忍看丹旐護靈輀。</text>
<title>輓鄭兵使 東望</title>,<text>聞說君亡日。家徒四壁空。名聲留閫臬。淸白誦兒童。國失長城壯。人思武略䧺。中宵看紫氣。猶自射蒼穹。</text>
<title>輓高公 晉厚</title>,<text>連世論交契誼敦。幾承佳誨襲淸芬。風標每入儒林仰。耆德方看黨社尊。南極前宵收瑞彩。北邙今日起新墳。生平善積終無報。餘慶應知裕後昆。</text>
<title>輓申察訪 穎</title>,<text>叨陪從少日。契誼自先人。符采元超俗。心期獨葆眞。一官甯稱德。八袠庶徵仁。積善宜垂裕。諸孫捴席珍。</text>
<title>輓柳士蕃 昌河</title>,<text>門閥名賢後。詩書舊澤存。人皆稱薛鳳。才可學溟鯤。纔闋竆天慟。飜含入地冤。經年傷別淚。今日灑荒厚。</text>
<title>輓琴學正 暹</title>,<text>鳳闕鳴珂日。鳥道歸櫬時。峽猿膓更斷。湘鴈序重虧。此子終冥寞。吾儕足涕洏。追隨舊好意。那忍寫哀詞。</text>
<title>輓李伯三 弘達</title>,<text>系是璿源裔。人惟玉雪姿。心淸甯合汗。志大早懷奇。荊圍才幾試。楚璞剖還遅。痘沴嬰身篤。仁門酷禍隨。寶樹芳華歇。鸞閨隻影虧。想君丱角日。受我先親知。同學資麗澤。論交互切偲。客歲除萊府。伊時賦別離。簡書稍久濶。旅舘幾相思。符采從今邈。音容更未追。終藏流水曲。誰知郢人詞。善餘知必慶。猶慰有諸兒。</text>
<title>輓權▣▣ 以儞</title>,<text>靑眼相逢十數年。忽聞靈馭遽乘仙。六旬人世同朝露。一抹秋山鎖暮烟。至寶終藏和氏璧。希音已斷伯牙絃。過庭諸子皆鸞鳳。猶慰詩書舊業傳。</text>
<title>輓朴恩津 重徽</title>,<text>千秋寂寞六臣門。參判公猶有後孫。遺稿刊行傳美蹟。聖朝褒錄荷殊恩。一麾湖郡曾留惠。三逕丘園忽斷魂。年位元來難稱德。只應蘭玉慶仍繁。</text>
<title>輓吳從 錫奎</title>,<text>醇姿去厓角。符采愛淸眞。叙族君爲弟。論情我最親。無年欠仁壽。有子出凡塵。薤露秋山裏。那堪送此人。</text>
<title>輓鄭咸安 沇</title>,<text>德門禍太酷。神理誠難恂。纔了終天戚。飜成入地人。壯鞱拋下位。豐賦欠中身。寒隴藏延劍。誰將鶴髮親。</text>
<title>輓金參奉 夏錫</title>,<text>立幟詞壇匪子誰。大賢之後更懷奇。英遊璧水高名擅。薄宦風塵弊屣遺。天上玉樓催六偉。庭前寶樹擢三枝。曾從厚誼今何講。空憶茅堂下榻時。</text>
<title>輓金佐郞 德齊</title>,<text>年來知舊日凋零。此友如何又九京。淸議每傷官位屈。高文催記玉樓成。六旬過眼靳遐壽。諸子超羣佇大鳴。怊悵四宜亭畔月。可憐秋夜照佳城。</text>
<title>輓李僉知 時行</title>,<text>去歲玆辰醉一筵。至今符采尙森然。佳緣曾結重逢日。仙夢飜驚未老年。家業綿綿看玉樹。風烟慘慘鎖江天。楚辭吟罷秋光暮。悵望湖雲涕自漣。</text>
<title>輓金參奉 鍵 丈</title>,<text>后翁遺業屬曾玄。嶺外名家世澤綿。德宇溫溫甯忤物。襟懷坦坦認全天。淸朝一命時何薄。半歲三喪鬼亦偏。故里新原龍劍合。不堪寒月帶愁烟。</text>
<title>輓黃甥 瑞河</title>,<text>惟爾先慈堂。而我伯姊氏。姊氏是德婦。乃有爾才士。積善徵餘慶。立揚深所企。自爾幼少時。從吾問經史。爾視我如父。我視爾猶子。前年瘧癘熾。爾家禍荐至。姊氏奄捐世。爾叔又已矣。哭淚猶未乾。忽報爾且死。尙有一兒存。我心猶爾視。此亦竟短折。嗟爾竟無嗣。嗚呼彼蒼天。是誰之所使。爾才旣未展。爾志終莫遂。爾死已可憐。爾魂將何寄。秋原兩馬鬣。母子同日隧。白日慘無光。行路亦揮淚。况我老舅情。念爾心欲墜。不忍無一語。悲懷寫五字。一爲姊氏痛。一爲爾甥誄。</text>
<title>輓白康津</title>,<text>一隔參商數十朞。暮年存沒政堪悲。琴中已失峨洋曲。座上難看雪月姿。粉字官銜終五品。靑氊緖業托諸兒。秋原未灑平生淚。空憶追遊洛下時。</text>
<title>輓趙僉知 豊胤</title>,<text>金昆玉季捴超班。鄕里當時說二難。處世謙恭寧忤物。持心醇謹不踰閑。十年零落同晞露。萬事凄凉已盖棺。荀鶴詩名猶未替。應知餘慶在瑤環。</text>
<title>輓孫泰興</title>,<text>赫赫名卿後。綿綿積德門。吾君能繼業。諸子更超羣。祗謂膺遐福。何言閉九原。春風一掬淚。不忍灑歸雲。鼎村初識面。鷄府幾同茵。每恨便風濶。不忘情誼親。六旬還似夢。萬事足沾巾。他日吾宗會。那堪少一人。</text>
<title>輓呂正言子遇 聖擧○號羅隱</title>,<text>憶昨南郊別。居然八載逾。平時勞夢寐。一夕向蓬壺。嶺外名流盡。朝端直士無。那堪李君則。奄忽又冥塗。</text>
<title>輓李校理 南紀</title>,<text>羣枉初伸己巳春。恨君先逝抱深冤。還嗟末路多雲變。却羡冥塗絶世喧。令子幾年勤擇地。淑人千古竟同原。素車前後違臨穴。慚愧平生契誼敦。</text>
<title>輓宋季會</title>,<text>伯仲之間托契偏。幾將文酒共團圓。高才每惜逢三刖。奇禍飜傷荐一年。末路漸看知舊少。德門猶慰子孫賢。春風吹送淸明雨。獨掩柴扉倍愴然。</text>
<title>輓金丈 怡</title>,<text>一別淸儀歲月遙。忽聞英馭返仙霄。平生懿行曾傾仰。先輩遺風此寂寥。堪恨七旬非上壽。尙看諸子捴高標。同鄕舊契今難托。謾向東雲放大招。</text>
<title>輓金都事 用休</title>,<text>名門擢秀早超倫。自是南州第一人。操履端方蘭有馥。襟懷皎㓗鏡無塵。奇才少試搴蓮日。高蹈終看謝笏辰。浮世百年知己絶。可堪秋月照江濱。</text>
<title>輓鄭典籍聖則</title>,<text>弧矢相分歲幾回。忽驚蘭報此間來。百年心契還如夢。六品官銜未稱才。空憶秦京交玉麈。不堪風範隔泉臺。終敎白馬悲長路。慙負寒山酹一盃。</text>
<title>輓李珍山瞻叔 坽</title>,<text>方向孤山惜短期。忽驚吾子又長辭。眞城閥閱將衰運。嶺嶠文風欲喪時。薄宦那酬胷裏策。流年不及手中蓍。相離卄載成千古。梁月依依想範儀。</text>
<title>輓宋獻納 光璧</title>,<text>精金粹玉瀅無塵。文雅當時最出倫。科甲聲名聯棣萼。諫官風采聳楓宸。十年京洛遊從久。兩地睽離夢想頻。儀範祗今埋厚夜。嶺中耆德更誰人。</text>
<title>輓許子儀</title>,<text>浪跡平生本不羈。十年湖海任棲遅。襟懷坦蕩氷無累。符采淸眞玉未疵。詩禮傳家敦孝友。簞瓢安分絶營爲。交遊伯仲知音久。忍見棠華一半虧。</text>
<title>輓李▣▣ 休命</title>,<text>廣陵華閥甲吾鮮。石老遺風世澤綿。雅望常憐推嶺嶠。高才却恨閟山川。瓊枝三折成千古。神劍雙飛又九泉。福善之天今反謬。忍將何語寫哀牋。歸巖門下始知君。軒豁風儀迥出羣。可惜牙絃從此絶。謾將衰淚灑南雲。</text>
<title>輓朴▣▣ 守天</title>,<text>松老雲仍有典形。愛君經學着工程。劉蕡下第人稱屈。龐德鞱光世識名。方賀賢郞搴桂萼。忽驚靈駕向篷瀛。新原未灑平生淚。膓斷春山伐木聲。</text>
<title>輓金進士 世俊 改葬</title>,<text>存亡一別幾經年。追憶當時倍悵然。璧沼騰名期展步。玉樓催記遽乘仙。佳城重卜膺新吉。神劍相隨續舊緣。幹蠱却憐賢子在。故家遺澤政綿綿。</text>
<title>輓權河東景文 楫</title>,<text>善人之報不于身。故遣奇才更出倫。少日雙蓮驚遠近。去年魁第聳襟紳。湖郵嶺邑空留蹟。寶軸牙籤謾掩塵。尙慰過房賢子在。德門遺業佇重新。</text>
<title>輓李▣▣ 世璟</title>,<text>追憶重光歲四周。誰言蘭折又先秋。人間暫謫靑蓮子。天上俄成白玉樓。千古深寃憐伯道。當時嘉行說黔婁。萱闈日暮棠華冷。萬事傷心涕自流。</text>
<title>輓金高靈龍在</title>,<text>昔年君有戒。卜築近吾家。文酒存離索。談霏喜切磋。如何反桑梓。無復共婆娑。一病風流盡。西岡月自多。</text>
<title>輓朴蔚山▣▣ 身之</title>,<text>文彩當時聳縉紳。洛城傾盖荷情親。禮州縱與商山遠。慶府曾爲蔚邑隣。耆德吾林惟此老。風流今世更何人。十年離濶終成訣。遙望東雲倍愴神。</text>
<title>輓朴學諭平卿</title>,<text>科榮喪戚迭相隨。禍福人間不可知。壽止五旬仁未驗。官纔一級數還奇。先公種德天宜報。造物多猜理莫推。偶値遠遊違執紼。詎堪哀淚濺哀詞。</text>
<title>輓呂▣▣ 以韶</title>,<text>誰知鷄夢遽茫茫。六十年光石火忙。日暮林間烏斷哺。風悲天末鴈虧行。庭蘭燁燁留三秀。墓梓樅樅掩一岡。世好仍添瓜葛誼。可堪和淚寫哀章。</text>
<title>輓金▣▣ 震鈛</title>,<text>此老平生志行佳。默齋遺範屬瓌才。幽蘭馥馥藏深谷。良玉溫溫絶點埃。七袠向來同伉儷。雙輴一日共泉臺。蕭條古宅愁容冷。回首當時自悵哀。</text>
<title>輓趙季昌</title>,<text>簪紱家聲遠。詩書世澤悠。眞心去厓角。瑞彩照琳球。尙惜泥中蟄。何言地下遊。鬼猜仁未壽。天老善無酬。落月淸霄滿。寒雲白日愁。平生相許意。嗚咽涕空流。</text>
<title>輓孫汝沃</title>,<text>去歲喪吾伯。今年又哭公。門衰痛何已。天老理難竆。南極星光晦。東京士氣空。安能制我淚。憑寄說怱怱。</text>
<title>輓宋掌令 光井</title>,<text>芳名聯棣萼。餘慶慰陳荀。碌碌蒙知最。諄諄荷奬頻。嶠南漸看替。吾道益傷神。一曲伊州淚。那堪灑暮春。</text>
<title>輓廉孝子 行檢</title>,<text>曾參沒已遠。千載見斯人。鄕里方爭艶。蓬蒿遽作隣。冤氛龍劍蟄。餘慶鳳毛新。白首知心在。秋風灑涕頻。</text>
<title>輓宋進士 熲</title>,<text>拔俗高標出類才。孝翁遺澤儘悠哉。平生懿範鄕隣慕。竗歲聲名璧沼嵬。處世旣看無物我。忘年自幸托陳雷。誰知七袠乘雲日。庭下三蘭已盡催。</text>
<title>輓申子安妻鄭氏</title>,<text>人生三十歿堪噫。况有孀親又乳兒。千里歸寧誠未遂。百年偕老夢還非。衰麻忍看終天血。蘭蕙空含入地悲。壼範曾知同閈日。爲題哀誄倍依依。</text>
<title>輓權君則 守經</title>,<text>往歲長安悼玉郞。至今餘慟足沾裳。每憐楚峽猿膓斷。誰料遼陽鶴擧忙。南國多年勞夢蝶。北邙千古祗亡羊。依依落日堪怊悵。不獨通家誼不忘。</text>
<title>輓李察訪 克哲</title>,<text>江左元來我故鄕。宣城知舊最難忘。交情况又聯三世。離索方嗟過六霜。南極中宵微瑞彩。北邙殘日射哀章。溪門緖業今猶遠。餘慶惟應在二郞。</text>
<title>輓金忠衛 萬秋</title>,<text>只謂能竆爾。何知遽夭哉。鬼謀猜善類。天意薄奇才。阮酒今誰屬。牙絃更未開。最憐朝暮望。哀淚徹泉臺。</text>
<title>輓申順興淸之 必淸</title>,<text>兩地襟期寶鑑開。一生交誼許陳雷。文章魁第仍重試。風範薇垣又栢㙜。東閣方看萊舞爛。西原誰料薤歌迴。八兄弟宴今難再。猶慰三郞捴偉才。</text>
<title>輓郭丈 炅</title>,<text>卄載源源吐肺膓。愛君襟韻映琳琅。猶嫌僑寓牛鳴遠。誰意浮生駟隙忙。棣萼忍看相繼折。庭蘭還慰共聯芳。祗今萬事成千古。新隴他鄕曉月蒼。</text>
<title>題野村 壬辰六月二十七日絶筆</title>,<text>明時見棄卧田村。多病年來懶出門。葵藿園中全性命。紛華塲裏斷趍奔。地宜稼穡勤耕耨。家有詩書勸子孫。野興閑情吾自樂。耳邊衆楚不須煩。次題野村絶命詩 並序○李衡祥 甁窩栗里孫令公。多年患下。忽櫛髮沐面。更衣而坐。與其兄訣。又戒子與孫曰。某也貧。與某物。某也稍勝。與某物。若余之軀。三日而斂。三月而葬。愼勿爲犯夜苟艱。節。仍詠一律。貼于壁。且曰到夜半。當不見吾矣。是壬辰六月二十七日己卯晡時也。其夜亥。果倏然而逝。其友李某謹步韻。乃又序之曰。死豈易言乎哉。化竆數盡。一時而終。所惡莫甚焉。有求乞而欲生者。又有惶㥘而悼亡者。㓒園之歌。廣漢之讌。亦未免強。若其他鞠瘁者歡欣者。或切切而懇懇。或欲忘而未忘。雖其所發不一。均之爲有心人也。時日亦有預占之端。郭鳳以簶圖知。祖逖以乾象知。謝安，李適以夢知。袁叔，管輅以卜知。厥或盧殷留書乞葬。趙歧自題其墓。皆非君子之時中也。獨姚崇先分田園曰。陸賈石苞。預絶後人之爭。宋景文又遺其訓曰。有無以治喪。浣濯以襲衣。三日棺。三月葬。吁公其有得於此者乎。况其恬然而不欣不悼。知期而非夢非卜。抑何順化知命如古人也。康節絶命詩曰生于太平世。死于太平世。客問年幾何。六十有七歲。若公戀君訓後之意。自性情流出。朱穆之祿仕無財。橋玄之斂襲無衣者。亦可見於二聯之中。想得公之精魄亦大。其魁傑英特之氣。至死而不泯。乃有此臨絶之噴。此豈紛紛自好者所可強力而企及乎。僕懿甚。且又哀之。唐突和意。以冀棺中之評叱。詩曰。風流寂寞鎖空村。落木寒沉月下門。堂撤素帷沿道哭。仗拖丹旐徹宵奔。殘花已結新阡子。破竹猶生舊砌孫。鵑血午啼山似咽。草間虫響可誰煩。附題野村詩跋 [李象靖]於乎。此野村孫公先生觀化時所題也。詩成於晡時而屬纊在亥。中間纔數時耳。而語句渾圓。音節和暢。與平日從容於樽席之間者。未見其少異。夫全性命於葵藿。安本分也。斷趍奔於紛華。守素節也。稼穡耕耨之戒。德公遺安之志也。詩書子孫之勸。韓子裕後之謨也。至其野興閒情之樂。則乃其優遊恬養之力。卽此八句五十六字之間。其氣像閒泰。思慮周遠。不以死生危迫而有所變。易曰通乎晝夜之道而知。又曰君子有終吉。若公者其殆庶幾乎。噫死生亦大矣。不戚促悲愁以自傷。或放曠恣睢以爲達。二者皆在過不及之間耳。公旣示病。沐浴更衣。屛婦女訣家人。處置一二家事。皆古之謹於禮者所兢兢焉。而發於詩章又如此。是豈一時意氣可以外襲而強就哉。次胤南巖公揭此詩於平日燕居之室。以寓羹墻之慕。其用心已勤矣。諸孫之入此室而睹玆扁者。其有不惕然而興感乎。恪遵先訓。交相戒勵。以無愧於在天之靈。則其爲孝思也大矣。諸君盍相與勉乎哉。一時交友諸公多追和之什。藏于家。以備故事云。甲午端陽節。韓山李象靖謹書。</text>
<title>輓詞[李萬敷]</title>,<text>愚伏先生尙有村。大夫重自大閭門。早聞猛虎河間渡。晩負長蛇壑裏奔。歌似季梁寧倩友。言同曾子自遺孫。世人了事眞難得。泉下孰無憾恨煩。幾時辱過瀼東村。長者之車及席門。多荷襟期成款曲。終寬禮數責趨奔。孤舟舊客空餘杜。陰德仁人孰有孫。遙憶泉臺三世會。賦招何必慰寃煩。</text>
<title>輓詞[ 參判 沈檀]</title>,<text>少小交情老更親。中間離索亦傷神。追懷洛墅重逢日。何忍泉㙜永訣辰。人世浮榮驚夢蟻。門欄餘慶托祥麟。欲知身後流芳在。須見淸操愧俗人。</text>
<title>輓詞[權斗寅 荷塘]</title>,<text>恢踈自有丈夫風。看取軒然笑語中。器本靑雲宜必達。官纔丹轂豈云崇。歸田十載閒情逸。厭世一朝仙路通。怊悵松楸洛江畔。千秋龍劍會雌䧺。靑年托契共成翁。肝膽相傾氣槩中。自是交情同臭味。寧論浮世異竆通。遙分江渭魂空往。奄隔幽明慟曷竆。從此同庚修稧地。把盃無處不傷衷。</text>
<title>輓詞[權斗經 蒼雪]</title>,<text>風流意氣儘人豪。早歲靑雲展步高。列郡謳歌傳課最。陪都鎭撫見心勞。魚軒養備三牲鼎。鳳穴雛皆五色毛。厚福全歸餘一憾。半凋瓊樹影蕭騷。</text>
<title>輓詞[ 執義 沈最良]</title>,<text>嶷嶷風神確所操。朝中北斗南望高。恩封榮養鷄林尹。慶積純嘏鳳穴毛。桑海須臾成濩落。邱山寂寞葬英豪。嶺雲千里無竆恨。樑月依俙但夢勞。</text>
<title>輓詞[ 監司 沈仲良]</title>,<text>將老朋情惜異鄕。書疏積月每盈箱。故人於我頻回 缺。先子同君萬里行。卄載竆途靑眼少。一朝遙嶺白雲長。簪纓有托知何憾。大尹猶爲遂顯揚。</text>
<title>輓詞[李浹 東厓]</title>,<text>早歲揚聲御史臺。牛刀餘地亦恢恢。龔黃不是功名薄。猶恨昌辰未盡才。好是襟懷底處寬。面前平地十分安。中流汎汎虛舟在。宦海風波一笑看。種德當時計百年。起看槐影滿庭前。可憐子夏曾投杖。更有兒孫似箇賢。世誼從前特地親。幾回門舘望風神。他年栗里尋遺躅。松菊荒凉愁殺人。</text>
<title>輓詞[ 進士 金汝鎔]</title>,<text>風流器度聳簪紳。足躡靑雲鬂尙春。卄載滄桑龍臥久。田間虛老廟廊身。如公淸福世誰肩。膝下諸郞揔桂蓮。可惜白眉先玉折。空敎鶴髮淚如泉。先子於公分最多。斷金交契世堪誇。餘生倍切云亡痛。回首西門淚欲河。</text>
<title>輓詞[李衡祥]</title>,<text>休休心德慕厖村。福慶偏饒孝子門。百歲春萱腰紱養。三郞蓮桂幘花奔。從天賻祭知榮卒。繞室芬華覺在孫。稀壽貳卿人事足。一時嬴博未應煩。</text>
<title>輓詞[ 主簿 洪相民]</title>,<text>華閥月城遠。公能更振輝。位躋三品正。齡到七旬稀。永訣書猶在。追思涕幾揮。謝庭皆玉樹。知爾襲前馡。</text>
<title>輓詞[ 參判 洪萬朝]</title>,<text>記曾司馬唱名辰。仁政門前識面人。豸角進躋貂玉秩。蚌珠分占桂花春。休官故里生涯冷。接物平居氣味眞。弭節浣溪如昨日。此身何處更追塵。</text>
<title>輓詞[ 參判 權瑍]</title>,<text>春間令胤過京城。傳得君書說遠情。南極壽星延七袠。東都貴尹媲三卿。荒涼宇宙收英爽。曠絶山河寄老生。嬴博新封餘痛在。定從泉下更相迎。</text>
<title>輓詞[ 參奉 柳經河]</title>,<text>名家月城後。文雅大江南。混俗追曼倩。居官類仲堪。獨兼完福五。仍有達尊三。積慶源應遠。兒孫捴杞楠。</text>
<title>輓詞[ 郡守 張萬紀]</title>,<text>頎然曠達丈夫身。文采風流不染塵。栢府薇垣官以諫。䧺藩巨鎭吏爲循。交情已自靑春日。離恨偏長白髮辰。萬事如今成大夢。此生何處更相親。</text>
<title>輓詞[ 永嘉 權斗紀]</title>,<text>南州先進近全稀。屬望惟公尙玉緋。爲政寬仁列郡頌。因心孝友一家肥。科名諸子蓮兼桂。榮養三牲綵作衣。痛結西河仍厭世。可憐吾黨失瞻依。</text>
<title>輓詞[ 縣監 柳後光]</title>,<text>厚德膺天餉。南州百福門。綰銀繞雨露。幖錦賸蘭蓀。涉險身還泰。居閒望益尊。七旬乘天化。惆悵壽星昏。</text>
<title>輓詞[ 正郞 李萬維]</title>,<text>妙歲歌鹿鳴。天地卽化鯤。英名傳孟郊。淸議付陳蕃。歷典多䧺府。歸來有濁樽。試看旌面字。官亦尹都尊。匍匐丁憂日。周全取食年。層雲高義氣。寸肺久銘鐫。別被溫泉執。㐫音漢水傳。淸晨開眼處。不忍讀遺篇。</text>
<title>輓詞[ 興陽 李性至]</title>,<text>商山大䧺府。望士森如竹。惟公挺奇表。仙鶴整霜翮。孝友見家法。純仁出天質。淸凈寡私欲。恢豁有大節。從容接物際。誠意甚款曲。不似俗流子。修餙有表𧟊。皮裏貯春秋。水鏡涵明月。憂樂與人同。淸濁無所失。自從童子時。聦慧亦無匹。行年未三十。蓮桂一時折。神驥騁霜蹄。大鵬摶風翼。榮華照人目。聲價動京國。結交皆名士。冠盖森成列。諫諍卽見聽。恐君有遺闕。淸羅二州府。屢飛王喬舃。晩作萊州伯。政化如風速。備諳倭人情。守禦得上策。互市燕享席。慴伏懷威德。移官守慶州。黎元爭拭目。恩榮動三世。門戶光輝赫。解龜賦歸來。誓將老邱壑。提携破荷衣。恥踏長安陌。天書詔遺佚。偏縣乍留轄。林泉二十年。輾然爲親屈。居然俯仰間。禍福有倚伏。梁山泣風雨。西河遭慘戚。沉綿便成疾。嗚呼就窀穸。凄凉絶命詩。令人淚橫滴。城南舊草廬。寂寞淵明菊。吾鄕粉袍士。何處有矜式。而我仰山斗。連姻忝瓜葛。諄諄勸勉語。到今銘心骨。存亡永相訣。牢落吾安適。玄期忽已迫。秋風動 二缺。承家有諸子。早歲点龍額。餘慶知不泯。聊可慰冥漠。</text>
<title>輓詞[ 縣監 安鍊石]</title>,<text>嶺嶠公猶在。恢恢進退身。官尊優地望。度豁任天眞。餘慶膺森桂。諸孫見席珍。專城恩亦厚。投杖慟逾新。四壁歸田日。七旬謝事辰。言無外貌假。憂不上眉顰。臺閣烏頻集。官郊雉幾馴。滄桑驚變換。耕退逡巡。安分甯尤怨。知幾自屈伸。南中運轉厄。前後禍相因。耆老渾凋落。忠賢竟漂淪。巋然獨魯殿。痛矣又重窀。駑質偏蒙眷。龍門久作賓。逢塲欣倒屣。托契醉如醇。從此長違範。何由更躡塵。寒烟圍砌菊。踈雨響庭筠。此別將千古。幽宮豈再晨。烏川往歲札。開篋益傷神。</text>
<title>輓詞[ 牧使 李龜齡]</title>,<text>銘㫌官爵大都尹。七十高齡世亦稀。子貴專城推孝養。孫賢寶樹接芳輝。風姿拔萃人爭艶。慶福酬仁理不違。只是三呼嬴博慟。重逢泉下想沾衣。</text>
<title>輓詞[ 及第廣陵 李基命]</title>,<text>大嶺鍾靈秀。商山有若人。寬柔瞻器宇。眞卛破畦畛。歌鹿初偕計。摶鵬遂拔倫。霜㙜整笏日。湖邑佩符辰。白簡風稜峻。蒲鞭政化仁。歷敭中外久。陞擢寵恩新。南徼威兼惠。東都績最循。亨衢方坦蕩。世路忽荊榛。宦海驚風浪。丘園絶俗塵。悠然忘寵辱。已矣謝簪紳。蓮桂恩榮赫。門欄喜慶頻。西河明忽喪。北叟理難詢。不憗遺斯老。誰能詰彼神。空閒千里駕。遽盡百年身。前輩今無在。後生更孰因。佳城臨洛㵝。神劍會延津。笑語陪前歲。幽明隔此晨。公私無限痛。題挽淚沾巾。</text>
<title>輓詞[ 大司諫 李玄紀]</title>,<text>高騫雲路卽靑春。雋彩豊姿映搢紳。自是身登緋玉貴。云胡跡落米塩塵。商山挹酒渾如昨。蠻館論襟杳隔晨。積慶由來綿後緖。蔭門雙桂着葩新。</text>
<title>輓詞[ 府使壽城 羅學川]</title>,<text>昔過東都聽野謳。至今黎庶誦賢侯。如何嶺南蕭條恨。又此江西寂寞愁。白首斑衣當日孝。靑氊舊業後人修。短詞未盡平生事。悵望龍驤涕自流。</text>
<title>輓詞[ 參議 洪重夏]</title>,<text>竆途卄載恨晨星。千里哀音更忍聽。萱堂旨甘看孝敬。枌鄕几杖喜康甯。八符惠澤碑留口。雙桂榮光綵耀庭。從此嶺中耆舊盡。白頭吟望涕空零。</text>
<title>輓詞[ 承旨 李泰龜]</title>,<text>蓮花洞裏宦遊辰。昕夕相從問幾春。最愛情懷偏契我。更期名位迥超倫。桑滄累換才難展。薤露先摧迹奄陳。見說謝庭雙桂秀。也知餘慶定無垠。</text>
<title>輓詞[ 府使陽川 許墀]</title>,<text>南來初意爲從遊。忍寫哀詞和紼謳。襟抱見時無畛域。議論高處折朋儔。官非稱德才何展。家有遺安澤且流。萬事如今驚一夢。好期虛負祗林秋。</text>
<title>輓詞[ 參議 李徵龜]</title>,<text>酋酋符彩好心膓。平步雲程早歷敭。桑海幾年驚寵辱。棘林隨處歎棲遑。向來聚散頭成雪。老去存亡涕滿裳。要識善人餘慶在。德門丹桂更聯芳。</text>
<title>輓詞[ 司成 朴行義]</title>,<text>南金東箭共時須。俊器瓌才迥自殊。昭代致身緋玉貴。暮年歸路水雲區。韋平世業經爲敎。何僅家聲桂不孤。七十從容乘化去。只應蟬蛻向蓬壺。</text>
<title>輓詞[ 輔德 洪景濂]</title>,<text>嶺外親知少。秦中舊事非。大都經幾歲。小邑惜殘暉。慶疊兒科闡。年高壽筭稀。白眉賢胤在。家業庶重輝。</text>
<title>輓詞[ 正郞 朴壽仁]</title>,<text>南征我昔忝登門。尙記床前笑語溫。二品崇班官已達。七旬稀壽德仍尊。高風久作鄕隣敬。餘慶猶看世嗣繁。最恨阿郞長缺地。淚沾哀挽至今存。</text>
<title>輓詞[ 縣監 李浡]</title>,<text>頻年吾黨競三號。又報嶠南失譽髦。彩服堂前眞是孝。靑雲座裏素稱豪。范家執硯俱麟角。王氏承氊自鳳毛。湖嶺迢迢違挽紼。秋風堪灑涕沾袍。</text>
<title>輓詞[ 執義 柳述]</title>,<text>名塲身到貳卿班。晩計丘園獨掩關。聞喜重開金帖爛。供歡幾見舞衣斑。山庄晤語渾疑夢。洛社逢迎更破顔。無限暮齡存歿感。嶠雲南望涕空潸。</text>
<title>輓詞[ 典籍 宋泰基]</title>,<text>丹桂靑雲滿褏香。薇垣栢府早登揚。鷄林大尹官銜重。鳳穴奇雛福慶長。今歲在辰瑰入夢。重泉無曉玉埋光。人亡不耐公私痛。哭望商山唱薤章。</text>
<title>輓詞[ 參判 權珪]</title>,<text>維公崖宇儘淵宏。經術當時蔚有聲。榮路靑騘通北極。寵光緋虎鎭東京。瓌材偃蹇虹梁具。寶樹聯翩月殿英。萬事居然已陳迹。爲題哀輓重沾纓。</text>
<title>輓詞[ 淸道 金景星]</title>,<text>吾仰野村老。終全舁彀中。門容于氏馬。家剩石君風。善慶元由漸。榮輝豈有竆。奄聞捐館舍。非但爲私恫。</text>
<title>輓詞[ 月城 李漸翼]</title>,<text>休官頤養舊田村。科慶連綿駟馬門。治郡第居三輔最。見機蹤斷衆蹊奔。靑氊世業詩書禮。藝苑文章祖子孫。七十年光驚一夢。㓗身長逝厭囂煩。</text>
<title>輓詞[ 英陽 南有衡]</title>,<text>襟度恢恢自好人。竗年聲價聳朝紳。烏㙜栢府風稜肅。嶺邑湖州政化新。還向日邊辭寵利。却來林下養精神。死安生順公無憾。只爲吾私淚滿巾。</text>
<title>輓詞[ 生員 南汝衡]</title>,<text>恢弘器度出凡儔。卿月崇斑德業優。蓮桂科聲三寶樹。嶺湖榮養八䧺州。弧躔晦彩傷今日。蓽戶回車憶去秋。從此嶠南長寂寞。公私吾痛倍悠悠。</text>
<title>輓詞[ 晉陽 河應頌]</title>,<text>嗟公齒爵冠鄕村。桂萼蓮香耀德門。每賀人間箕福享。忽驚天上飈輪奔。靑氊赫赫詩兼禮。螽羽詵詵子與孫。遺韻吟來雙涕落。屋樑殘月夢中煩。</text>
<title>輓詞[ 永山 金世綸]</title>,<text>璧彩奎精禀賦全。祥標磊落問誰肩。卅年事業風雲會。半世聲名斗岳懸。七十甯稱仁者壽。經綸端合大夫賢。斯文已喪吾安放。唫罷哀詞淚澈泉。</text>
<title>輓詞[ 別檢 申弼成]</title>,<text>綠野無人但舊村。如今那忍過西門。三臺往跡薪空積。七袠流光水共奔。莫少任庭餘一子。且多陳膝置諸孫。嗟嗟浮世知音盡。何處塵襟更滌煩。</text>
<title>輓詞[ 星山 呂文徵]</title>,<text>寶樹云摧未再期。如何公又遽乘箕。秩高序鷺榮三世。劍利屠龍屬二兒。孝友一家人共艶。循良八邑衆皆推。哀詞題寄重陽日。忍把黃花泛酒巵。</text>
<title>輓詞[ 副司直 南至薰]</title>,<text>雙南聲價出凡羣。嶺外情親獨有君。儐館含盃懷往事。故都分竹挹前芬。黃粱報熟流光促。丹桂聯芳晩慶殷。千里更孤鷄絮奠。白頭題輓涕繽紛。</text>
<title>輓詞[全守長]</title>,<text>公居栗里舊名村。生後先賢未及門。慕昔達尊能屛退。在今汚俗厭波奔。綿綿科慶聯三嗣。赫赫家聲繼衆孫。天意不饒遺一老。茫茫無路訴寃煩。</text>
<title>輓詞[李時聖]</title>,<text>野村高義庇鄕村。忠炳明庭孝著門。名竝達尊人共仰。身爲矜式士爭奔。舊交已篤同昆季。世誼將看講子孫。孤露餘生無所倚。倘逢先子一言煩。</text>
<title>輓詞[ 縣監 兪道重]</title>,<text>一經隨計貢南鄕。發軔雲程器業長。周詩孝友推張仲。漢傳循良憶龔黃。家乏籝金心操雪。篋留諫藁語含霜。如今萬事終何憾。只恨巴猿舊斷膓。</text>
<title>輓詞[ 進士 吳尙欽]</title>,<text>盛譽芬齒久。南國大夫賢。榮養三牲侈。仁聲八邑偏。貝珠環室耀。蓮桂隔年筵。百代求完福。堪拖郭氏肩。殊方唫杕杜。高義荷煩頻。逸駕東城月。淸尊北海晨。忽攀芻偶紼。空濕草堂巾。叵耐西歸日。無辭報病親。</text>
<title>輓詞[ 校理 丁思愼]</title>,<text>卓犖風標自不羣。靑雲逸翮早騰騫。謝庭慶溢雙枝桂。漢竹光生百歲萱。乘化七旬仁有驗。推恩三世爵仍尊。人間五福猶餘恨。暮境西河拭淚痕。</text>
<title>輓詞[ 竺山 全五敎]</title>,<text>二品崇銜七袠年。月城華閥上州賢。桑田換海仍辭世。栗里歸園自樂天。去日遺詩堪滴淚。向來交誼愧隨肩。祗應子敬床頭物。終不成聲已斷絃。</text>
<title>輓詞[ 縣監 全命三]</title>,<text>秋風喬木但荒村。有路西州忍踵門。一篇遺什驪珠映。七袠流光駟隙奔。巢裏鳳毛看少胤。庭前麟角有諸孫。萬事人間嗟已矣。向來懽戚更何煩。</text>
<title>輓詞[ 典籍 洪道達]</title>,<text>昔公之在吾嶺重。今公之亡吾嶺輕。惟公德宇天所賦。孝友又是公家聲。早擢巍科闢進塗。歷敭中外隨羣英。燕山歸槖淡無累。不霣淸朝使乎名。八州惠政口碑籍。三錫隆恩鬂玉明。安輿幾處奉鶴髮。四十餘年備三牲。有子連登桂蓮籍。有孫犀角皆豊盈。公之榮貴世或有。公之福祿疇與京。公猶自視若無有。戒心屬屬如持盈。謙謙處己卑自牧。款款接物開深誠。人無大少得歡心。世多險巇少議評。流行坎止一聽天。歸臥商山栗里坪。昌辰遭遇入追敍。晩節優遊足閒情。野橋常多植鳩杖。儒宮時復携經生。溫溫氣味藹可掬。灑灑風儀老益淸。鄕邦賴以鎭浮躁。宗黨咸思式典刑。顧余愚蒙辱知厚。西來久闕趍門屛。一一書疏眷懷多。把翫時時消鄙萌。前春喪塾理實忒。至痛能無損神精。雖然必壽有聖訓。不謂長年止稀齡。自憐微官滯歸期。鷄絮無由奠佳城。吟成一誄再嗚呼。哭爲公私雙涕幷。</text>
<title>輓詞[ 縣監 李增祿]</title>,<text>秋日凄凄薤露喧。素車將發哭聲呑。斯文已喪儒風寂。大老云亡嶺運屯。廊廟訏謨今不在。鄕邦規警復誰存。唫詞別有傷心事。忍把哀章付孝孫。</text>
<title>輓詞[盧思聖]</title>,<text>氣孕芝山秀。胷涵洛水汪。靑陽摘蓮桂。白首閱滄桑。鷄府元崇秩。萊州信大防。西風丈夫淚。休怪獨滂滂。</text>
<title>輓詞[ 生員 孫是相]</title>,<text>龍蛇㐫夢卽今年。小子悲唫詠德篇。三日香留荀令席。幾州甘湧賀公泉。危樓目極星辰夜。暮渡舟橫洛水烟。句語從容觀化夕。騎麟何處不翩然。</text>
