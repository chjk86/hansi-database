<title>和歸去來辭 二首</title>,<text>歸去來兮。頭白心勞胡不歸。天旣畀我以淸福。復何求而何悲。世駸駸而遲暮。仰黃羲而莫追。忽反顧而攬轡。覺吾道之其非。巖有桂兮谷蘭。曷不遂余初衣。望前路之崎嶇。莽雲樹之依微。寒暑互敓。日月其奔。寤寐碩人。考槃衡門。軒冕鍾鼎。匪我思存。衮衮書劒。寥寥琴樽。築臨溪之數椽。薆花木之生顔。爰飮食與起居。從吾心而且安。旣無往而無來。闢柴扉而不關。拘遺經而嘐嘐。循物理而靜觀。慨淳風之莫挽。悵前修之不還。或抱膝而舒嘯。時扶杖而盤桓。歸去來兮。吾與吾而優遊。倏迷塗之回轍。乃昔愆之今求。瞻宸極而遡懷。豈進退而忘憂。理耒鋤而努力。寄契濶於西疇。江水悠悠。有泛扁舟。惟桑梓之敬止。宛某水與某丘。攬芳菲而徘徊。與萬物而同流。依孤枕而倦睡。遇幽境而便休。已矣乎。霽行潦止各有時。曷不委心從我好。胡爲乎蹙蹙靡所之。聖賢不復作。喬松亦難期。及春耕兮秋穫。誓將老乎耘耔。騁遐想於桃源。立蒼茫而詠詩。嗟賦命之不可違兮。樂吾樂兮復奚疑。其二歸去來兮。家在廣陵胡不歸。旣自違心以棲棲。我車東而西悲。時難偕而易迂。路惟遠其猶追。撫流光之荏苒。悟前哲之知非。指楓岑以弭節。望蓬瀛而振衣。留仙債於夙世。覺塵心之漸微。願言遊息。永謝馳奔。玄之又玄。一何多門。睠焉蓬蓽。吾道斯存。左書右圖。布衾瓦樽。延淸飈於北牖。對朝暮以孱顔。惟澗飮與木食。聊以安夫所安。庭院繞以幽鳥。藹樂意之相關。松籟滴而靜聽。雲影遲而流觀。攬草木之榮落。感日月之往還。循菊籬而採採。步蘭皐而盤桓。歸去來兮。全吾樂乎天遊。世莫知其亦已。更怊悵而何求。唉歧路之莫適。怵軒駟之多憂。白髮欺余以遲暮。睠花藥之盈疇。蕭蕭倦馬。泛泛輕舟。回夙駕於海嶽。托晩景於林丘。桑麻翳以十畝。拘茅屋以淸流。超壒埃而遐擧。得我所而爰休。已矣乎。且莫遲回戀明時。曷不任眞從疎放。胡爲乎營營迷所之。古人不可見。歲暮以爲期。時垂釣而自娛。或理鋤而以耔。遵樵逕而放歌。坐松陰而詠詩。於焉逍遙以徜徉。生老病死復奚疑。</text>
<title>卽景 九歲作</title>,<text>草虫鳴入床。坐覺秋意深。雲散明月出。靑天如我心。</text>
<title>丙辰仲春。陶庵先生臨杏陰。金叔濟大 用謙 自新村來謁。仍宿峒窩。分韻得話字。</title>,<text>放歌非隱淪。歎息非五噫。出門靡所適。琴書日蕭灑。杖屨自寒泉。曉逐春風屆。不學顔自忸。承誨志未解。况得吾叔賢。遂成半夜話。俗態都不染。中心自耿介。挑燈說舊誼。雞鳴忘神憊。樹梢流雲合。山頭衆星掛。明發將分手。別意欲愁殺。我家光山下。君在箭湖界。相去未崇朝。日夕互尋拜。</text>
<title>李大心 維 輓</title>,<text>齷齪多耇祿。時運正如此。高人避世去。去去樂山水。山水愜素賞。云胡身便死。其二冲襟旣天賦。同堂復賢師。靑衿何蔚蔚。好學獨見推。被褐而懷玉。冉閔與之期。其三擧世日沉淪。公議在山林。邈爾蓬蓽行。慨然激揚心。空言亦已矣。詖說誰能禁。其四子非遺世者。胡爲在空谷。羣陰莽不開。北風凄以雪。懷哉十畝居。囂囂道義域。其五繪裳非無才。匿彩何太早。曷見齊門裏。竽瑟競相操。澹然守吾約。飯蔬從所好。其六杳杳仙遊洞。中有處士堂。桑麻接陶山。水石近華陽。幽期忽冥漠。叢桂空自長。其七拘瘵臥廣陵。風雪繞茅廬。有客信宿去。薄言縶其駒。示我以周行。贈我以瓊琚。其八仲春拜丈席。南行未言歸。珍重摳衣約。蹉跎負笈期。恨恨停雲思。那知薤露晞。其九吾生寡與合。出門靡所適。幸托芝蘭契。資以麗澤益。中心佩芳訊。勖哉林下讀。</text>
<title>己未夏初。與李丈宗之 海老。出鹿川。伯氏先往。從兄追到。拈韻得心字。</title>,<text>巖上鳴孤琴。泠泠淸我心。山深易夕照。樹密多啼禽。軟草收牛返。幽花與客尋。徘徊忽已久。晴月上東岑。</text>
<title>次宗之丈</title>,<text>池邊林木翠陰生。來去嚶嚶好鳥鳴。庭草方深如有待。簷花未落故多情。閑隨野叟携鋤去。笑指樵童騎犢行。一壑琴書眞樂在。藏身仍欲更藏名。</text>
<title>次堂叔 顯弼 槽庄韻</title>,<text>伊來京洛謝追尋。歸臥郊亭萬木陰。暮境生涯依老圃。百年榮辱對遙岑。林泉不負長休計。鬂髮終欺宿昔心。聞道籬邊新種菊。北窓應有和陶吟。</text>
<title>李止仲 普文 輓 庚申</title>,<text>天資固俊潔。又襲詩禮訓。嘵嘵今之世。乃見好議論。一床尤翁書。平生用力奮。其二人不見君面。皆言君之賢。如非蘊于中。發外豈云然。嗟哉嶧陽桐。胡不淸廟絃。其三同庚仍戚誼。齠齔以長大。往歲鹿川讀。近日荷堂會。駸駸擧子業。君我歎無奈。其四驕華砭我陋。夷蕩識子心。不見黃叔度。鄙吝覺相侵。已矣失模楷。出門吾誰尋。</text>
<title>感庭前老棗樹</title>,<text>六代家基築仁厚。一株棗樹老昂藏。耆舊相傳未記識。先祖兒時如許長。根皮慘裂生苔蘚。枝葉扶疎飽風霜。惟知年年花結子。貌雖老矣氣揚揚。不似庭前桃李樹。暫時飄蕩媚春芳。槐陰冷落人跡稀。惟汝亭亭每我傍。偃然相對若老成。屹立與世寧低昂。五月六月聞鳴蟬。能排赤炎生新凉。可愛此樹同靑氈。分付兒童愼勿傷。</text>
<title>宿道峰。次尤庵先生韻。乙丑</title>,<text>萬丈峰高廟宇開。森森翠柏儼環廻。泉流不息知何處。欲泝眞源悵晩來。</text>
<title>金城道中述懷</title>,<text>欝欝店邊樹。靑靑山上麥。我行何靡靡。峽路轉危仄。終南日迢遞。所思在淸洛。慈母送我時。喜氣動顔色。汝病常忉忉。今日遠行役。行當屛藥餌。憂消捲牀席。去矣好旋歸。暫離不須惜。雖犯聖人誡。幸玆親意適。三日違晨昏。雞鳴臥孤驛。輾轉不成寐。披衣坐歎息。高堂病且衰。那堪久遠隔。陟嶺每北望。中心自不釋。豈無扶將人。左右仲與伯。努力加餐飯。少慰遙相憶。不識吾安吉。應復念衣食。事事貽親憂。莫如日侍側。</text>
<title>麥坂</title>,<text>驅馬花江暮。危崖入地長。陰巒含怒色。積水帶愁光。白日多風雨。靑林尙雪霜。崎嶇踰北坂。人界始淮陽。</text>
<title>叢石亭</title>,<text>眞宰留心大海東。截波蒼柱聳叢叢。橫欹直豎非人力。巧斲精縫自鬼工。漠漠魚龍迷遠島。寥寥笙鶴入長空。深根不受鯨濤齧。終古挺然爾獨雄。</text>
<title>九龍淵阻雨</title>,<text>蓮花萬朶聳層巒。九曲潭深噴雪顔。白日雷霆藏跡秘。半天銅索着身難。不遣世人窺窟宅。定敎神鬼護山關。仙舟且繫鯨鬚月。會待淸秋快一攀。</text>
<title>摩訶衍</title>,<text>松庵關寂寞。白衲兩三人。一水垂成瀑。千峰競聳神。晴光雲捲盡。淡色月生新。碧桂攀援久。方知此景眞。</text>
<title>萬瀑洞</title>,<text>鬼斧何年闢洞天。香爐峰下瑞鷹前。龍歸碧海餘雷火。霞散靑楓漾石船。瀑噴潭深仍動靜。珠舂玉碎各方圓。巴翁大字含元化。石上蒼蒼霽月懸。</text>
<title>歇惺樓</title>,<text>跡遍危崖絶磵中。正陽樓上始晴空。千峰吹雪浮新月。萬壑藏雷散遠風。溟涬蕩磨森骨氣。佛光虛白競神雄。一燈淸耿香城夢。笙鶴依依桂樹叢。</text>
<title>鳴淵</title>,<text>八潭遠勢落成淵。石棧憑危氣凜然。也識蟠龍深處隱。遙看舞鶴上頭懸。風翻迅雹靑楓暗。霧捲陰虹白雨牽。眞源曲曲俱神化。忽復奇觀洞外天。</text>
<title>敬次陶庵先生十月重陽韻</title>,<text>悄悄木葉下。冉冉北風剛。三日陪丈席。訓辭不敢當。靑衿儼分列。時維月之陽。何必登高賞。於樂詩酒塲。盆菊含晩馥。深藏不受霜。歲暮表獨立。寧似桃李芳。遲遲西歸馬。勝會何日忘。</text>
<title>次從兄贈伯氏之關西韻</title>,<text>西土憩棠思。南民倚竹哭。報國皆寸丹。淸芬遠猶掬。持此贈伯兮。聊厚不爲薄。百里奉母氏。誰非祖先力。</text>
<title>李金堤 箕重 送其仲氏冬至書狀 台重 於灣上還。約李汝明 翼鎭，江西倅尹敬以 心宰，我伯氏泛舟遊大同江上。夏五月旣望也。三登兄 剛中 適至。道伯老牧窩 李箕鎭 亦屛徒從來會。酌酒張樂盡歡。次牧窩韻。丙寅</title>,<text>羣山萬點送新晴。樓閣崢嶸遠勢生。人與潮來成會合。船隨月動坐虛明。繁華從古悠悠盡。歌管隨心淡淡淸。渚樹汀雲多古意。曙天鳴角和江聲。</text>
<title>將作覲行昭溪。與宋兄永受 載禧，李叔美卿 徽之，金友公恕 致仁 共賦。丁卯</title>,<text>光陰冉冉路歧間。西塞三年七往還。曉枕聞雞幾野店。北風驅馬又氷山。辭官今日緣多病。養老初心愧抱關。歲暮離情同去住。深盃聊復慰愁顔。</text>
<title>謹次荷堂感興詩 戊辰○荷堂。從氏大諫公號。</title>,<text>二氣生天地。坱軋自沉升。循環本無眹。萬有已妙凝。貞元互爲根。變化靡始終。皇羲忽焉邈。此理竟誰窮。寥寥太極圖。妙契濂溪翁。其二聖人履中正。靜觀陰陽變。玄思徹危微。俯仰以安順。所賦殊淸濁。大原無加損。氓蚩汨其眞。塗轍入危險。通塞誰主張。造化亦有憾。其三茫茫宇宙間。吾道正悠悠。典謨立民彝。坑焚胡爲讐。名義一以定。乃反寵射鉤。揖遜世已降。戰爭何時足。漢興猶襲陋。蕭條賈生哭。其四念昔諸葛子。避世在龍岡。奸臣弄國柄。炎精慘無光。躬耕非素志。孤琴時自鳴。水鏡寧知人。大耳眞豪英。頻繁出師表。感激魚水恩。運去可奈何。掩涕志士羣。其五淸風緬栗里。渝俗喪其德。千載羲皇夢。眞意有誰測。庭蘭紉爲佩。籬菊采爲食。巾車或孤往。春耕且努力。可歎馮長老。白頭忘恥辱。其六奎緯啓宋運。洛閩天所保。墜緖接孔周。狂瀾廻旣倒。羣咻曷蚩蚩。盲俗徒駸駸。蕭條臥杞菊。志業欝淪沉。賈蔡足了事。生賢竟何心。其七晉宴尊貂弭。漢朝寵龍額。登庸多膴仕。名器不自惜。皇綱以陵夷。天意亦參錯。朝廷輕爵祿。習俗賤節操。吳門賣藥翁。誰識蘊櫝寶。其八皇穹默以運。窅窅泯聲臭。寒暑相代謝。萬物隨變揉。窮陰遭剝盡。一陽已來救。消長誰使然。至妙敢輕議。靜玩碩果理。明明人自昧。其九卞和諒苦辛。荊山泣拘玉。連城價不售。萋菲空成織。忠良竟刖足。君恩一何薄。有馬被文繡。昂昂養華屋。萬事皆如此。歎息將何益。其十臨河倦聖轍。久矣道不行。嗟彼谷中蘭。歲暮葆幽貞。胡爲魯野麟。衰世罹禍殃。衮衣獲我所。舒卷適行藏。日月麗中天。萬古仰輝光。其十一壤虫嘲黃鵠。嫫母哂西施。三言成市虎。慈母猶見疑。藍鬼逞憸巧。唐宗獨不知。朱紫眩其色。眞僞劇參差。所以商山老。去去行採芝。其十二風雅杳正音。虫篆飾粉繢。離眞道愈昏。推移替時代。賣櫝多還珠。流弊日益滋。有之何所補。欺人反自欺。三復雞鳴章。起余整冠衣。其十三天生亦已久。習俗多反常。拘檢或遭罵。絃誦乃謂狂。馳逐譏緩步。叫怒侮色莊。喜同惡其異。持曲以爲方。出言高舜禹。制行則禽獸。世趍自靡靡。誇矜相傳授。流害甚洪水。冠帶而穿窬。浸浸成膏肓。哀哉誰能救。其十四陰魄圓還缺。花葉有盛衰。白露變爲霜。山谷亦轉移。物性固虧盈。人事何錯謬。草澤多餓死。朱門盡世胄。畫戟圍桃李。欝欝多公侯。悠悠浮雲沒。冉冉白日流。出郭門直視。累累卿相墓。寄語靑雲子。貧賤不可侮。其十五擧世已溷濁。行行事遠遊。南臨葱嶺水。西上崑山丘。仙人撫我頂。法侶迎我笑。眞訣授長生。緣業諭空妙。猶豫不能决。陞皇眷局顧。飛升逆天道。頓悟亦外騖。逝將尋樂地。優遊名敎中。冥埴胡爲哉。歸依紫陽翁。其十六仲尼旣云沒。顔孟亦已矣。寥寥千載下。天生兩程氏。誰能大斯道。於乎朱夫子。天敍賴以明。人文爛昭晣。蕭條悲世運。滔滔迷正學。其十七東夷昔無君。箕聖受周封。八條誕敷化。民俗少頑凶。三韓降而促。勝國襲胡風。若無烏山老。孰任繼開功。其十八中原久陸沉。百年悲世厄。江漢去何之。燕雲莽四塞。腥穢蕩文物。誰復尊帝室。春秋道已喪。義理幾陷溺。宸翰悲日暮。零落委塵篋。其十九燕士黃金臺。趙客玳瑁簪。公孫不重肉。君實亦布衾。心跡有時異。賢愚溷見珍。故侯困種瓜。百里榮負薪。悠悠塞馬翁。此理已先諼。其二十以後觀乎今。猶今之視古。古人不可見。今人何太汚。汚哉日就下。後世踵今臼。穰穰朝暮者。誰不勢利售。面垢尙可洗。胡爲汨心垢。其二十一末俗競貪婪。寂寂笑孤淸。世人皆沉醉。汶汶譏獨醒。伯夷一何愚。靈均未知道。涇渭汨相亂。馬牛同一皁。時勢使之然。宜爾從所好。其二十二皎皎靑樓女。頭上翠羽飾。一笑千黃金。誰家窓下織。布裙不掩脛。辛苦徒爾爲。人情重傾國。貞白獨自知。哀哀斷臂婦。可以勵民彝。其二十三解衣終赤族。贈袍脫危禍。雍齒且爲侯。悲哉緜上火。恩怨更變易。萬事良回互。泣珠豈其眞。含環事或誤。君看屠市中。聚散自朝暮。其二十四北登太行山。艱哉不可攀。巖石相杈枒。風雪凄以寒。回頭望八荒。世界何不寬。歸來臥狹斜。悲歌行路難。其二十五大海東流長。浩浩無盈縮。魚龍中蕩潏。元氣掀坤軸。擧目悲芥舟。飄颻去何息。風波長怒號。梢工寧施力。其二十六松栢本孤直。靑靑保歲晏。烈風不敢振。虐雪不能患。物性紛盛衰。蒼顔無變幻。欝欝抱苦節。寂寂在絶澗。不遇亦天命。世人休相誤。其二十七蜉蝣存羽翼。相鼠亦有皮。云何人不如。出入少威儀。鳲鳩鳴在桑。君子帶伊絲。吁嗟楚令尹。其能免矣斯。玉藻有炯戒。九容與九思。其二十八禮樂道交喪。茫茫悲宇宙。缶瑟代韶頀。揖讓化戰鬭。駸駸世級降。靡靡風習訛。竹林恣猖狂。玉樹稔淫哇。唐虞不復來。白首泣黃河。其二十九伯樂已老死。騏驥困鹽車。李廣逢文帝。壯圖局狼居。如何洛陽少。始親終見疎。時運固多舛。抱才恨有餘。不尤臧氏子。鄒聖知命歟。其三十爲學如爲山。成虧在一簣。古人謹毫釐。工夫諒斯備。聰明反害道。擧目遺其紀。鍾山肆曲學。河汾恣橫議。識者有深譏。沐猴與鸚鵡。已矣春風席。誾誾侍杖屨。其三十一窮陰莽不開。陽氣恐漸消。獨雞怨凄風。鶗鴂鳴相交。阮狂泣窮轍。詩翁恨靑袍。戚戚更何益。賢愚共須臾。但恐無惠好。歲暮將焉徂。其三十二後世背仁義。至治閴上古。孟子豈好辯。堯舜惟此道。命矣道不行。邪說反疵尤。皮弊毛焉傅。源濁流亦汚。挽回空無術。林居抱杞憂。其三十三錦繡飾其躬。金玉雕其言。媚嫵更便利。誰不心愛焉。雖然鮮矣仁。尙哉狂與狷。末俗喜巧令。小兒慢耆年。夫子歎祝宋。此道久已傳。其三十四吾道何曾衰。天地與久長。百世觀窮變。有興亦有亡。干戈謾擾擾。智力都茫茫。蕭條轍環心。坎坷出晝行。聖賢多不遇。何時見太平。其三十五默默觀天理。充滿無虧欠。云何汨其性。反身失體驗。尋常彝倫外。許多有所歉。世民劫其父。化家非爲順。扊歌空凄凄。上留極蠢蠢。漢運革莽操。唐命盡藩鎭。悖逆踵相接。長幼安足論。不逢堯與舜。今古悲乾坤。其三十六朋友亦五倫。往往身許死。執袂謾區區。酬心乃若此。一言便相合。金鐵剸如泥。窮途反多賣。見利繽攻擠。世無管鮑人。嗟嗟薄俗兮。其三十七鴟鴞鳴在樹。鳳鳥不同巢。菉葹恣盈室。芳蘭豈相淆。燕石爲世珍。明珠委草茅。嘉禾茁而長。天意更生蝥。㘈㘈競啖食。龍亡虎悲虓。千秋亦一時。浩然哀同胞。其三十八昨日魏其宅。車馬爛如霧。今朝廷尉門。雀羅凄日暮。飛飛堂上燕。秋來去何歸。浮雲起又滅。物態冷暖非。貧賤嫂不炊。金多妻下機。親戚尙如此。他人焉足唏。其三十九諫諍固多道。訐直非爲忠。巫臣諷夏姬。谷永攻上躬。其心已邪曲。天意豈感通。凜凜折檻呼。烈烈剖心死。侃侃膠東相。惟知正其誼。其四十神皇非庸主。擧措一何錯。靑苗亂舊章。羣賢擯於洛。天人甚可畏。祖宗有宏畧。膏血塗草莽。至治竟濩落。危亡實由此。削弱非金虐。何代無此賢。東窓舒長脚。其四十一何人手中綆。上下靑冥端。吹噓得其力。投井諒非難。陽崖多春色。幽谷有餘寒。舒慘在把握。造化功不完。君子恥自鬻。寂寞歌考槃。其四十二都亭誰埋輪。此意千古傷。痛彼豺與狼。狐狸有未遑。內外雖云異。澄淸亦多方。海內困貪虐。此風不可長。攬轡果何益。大志空凋喪。其四十三嘵嘵攫肉鴟。呴呴巢幕燕。火延將奈何。機設迷不見。宴安忘及禍。飽飫只貪戀。畋者死於虎。舟子死於水。君看上蔡相。歎犬咸陽市。其四十四天氣屬流火。蟋蟀已入床。寒威閉九野。蟄虫更振翔。羣物從大化。羲馭不停行。雍門怨遺曲。牛山愴暮情。寄語桃李子。百年徒虛營。其四十五驂虬升赫戲。悠悠勞我思。河淸時暮矣。帝鄕那可期。潛龍深不見。孤鳳擧何之。柱史行出關。宣尼欲居夷。遼野悲歸鶴。城郭異昔時。桃源誠杳茫。商嶺有是非。靑丘小如許。宇宙誰與歸。安分且安性。天命不可違。</text>
<title>和呈荷堂</title>,<text>寒窓聽落葉。秋抱杳難憑。計拙思閑土。心深話古燈。連牀窮亦樂。涉世懶無能。書卷紛盈案。空憐疾病仍。</text>
<title>荷堂拈送畢齋集中韻。要各賦。走筆書呈。</title>,<text>庭畔步秋色。黃花浥露濃。遐心楊峽棹。歸夢廣陵鍾。歲暮懷同志。時危羡老農。悠悠從古恨。深臥洛波龍。</text>
<title>又次荷堂韻</title>,<text>劒氣逢霜夜。時蟠斗牛墟。萬事陽秋晦。悲歌燕趙餘。出門山雪盛。落日野舟虛。此意無人識。嘐嘐抱古書。其二大飮黃花酒。忽然詠楚騷。天時方雨雪。吾道豈蓬蒿。漠漠龍將蟄。冥冥鴈欲高。心安貧不病。磊落仲由袍。其三蕭然琴鶴罷官歸。砌菊惟存竹護扉。病室逢寒焚馬屎。親厨乏供市朝衣。虫鳴永夜慙修職。鳥在深林識遠機。何處雲山存緬想。心期歲晏鶺鴒飛。</text>
<title>疊前韻。仍憶廣陵。</title>,<text>茅屋池邊久未歸。無人管領向山扉。緣溪數畝耕宜食。遶宅繁桑摘有衣。白髮蕭蕭逢遯卦。黃花寂寂見天機。閉門東洛空吟病。雲岫蒼茫倦鳥飛。</text>
<title>病裏。艱思心字韻。呈荷堂。</title>,<text>書劒蕭條負宿心。滿庭落葉閉門深。黃花酒熟誰同醉。白雪歌高少賞音。末路難逢開口笑。秋風多發不平吟。支離一病違佳會。雨滴殘荷悵夕陰。</text>
<title>孤坐戀深。聊成一絶。呈荷堂要和。</title>,<text>獨鴈叫羣雨打燈。同衾至樂憶姜肱。西城過客傳消息。依舊癯仙一條氷。</text>
<title>又疊前韻</title>,<text>床書匣劒耿靑燈。弊屋寒窓臥曲肱。欲喚惺惺思體認。半生尤悔凜淵氷。</text>
<title>秋雨新霽。天氣淸朗。感而起興。</title>,<text>霜落疎桐雨過城。玉宇崢嶸浴日生。何事浮雲恒掩蔽。從知乾體本淸明。</text>
<title>歲已盡矣。淸晨起坐。孤懷耿耿。偶得一篇。上元房 李駿祥，元靈 李麟祥。</title>,<text>南山有奇士。被服何皎潔。朝飮巖下泉。夕餐山上雪。松檜蔭茆屋。雲霞與出沒。逌然欣得意。富貴安能屈。其二西巖有高士。襟抱夷而寬。茅簷延爽氣。地偏心自閑。但願貯萬書。不憂空一簞。被褐懷珠玉。今世知者難。其三我有寒梅樹。淸香久益奇。以手折其枝。願言貽所思。所思在西南。日夕欣相隨。努力崇明德。歲暮以爲期。</text>
<title>夜會挹峒軒。分韻得峒字。兼述舊遊。奉呈養梧齋。</title>,<text>夏四月之晦。我行于彼東。路經蒼玉祠。三賢同閟宮。維時峒隱祖。昔隱於崆峒。峒山馬首落。白雲濕濛濛。凜凜懷淸氷。悠悠來淸風。遺躅久湮沒。茅屋積雪空。睠言衣履藏。光秀儼西崇。世葬於此地。松檟蔚成叢。宗族紛以處。吾家當其中。前有峒谷山。岧嶢一水通。朝暮几案間。春花冉冉紅。悠哉丘墓鄕。盤桓昔年同。隱彼又樂此。山名况相蒙。後人誰不慕。遺芬穆未終。伯兮新厥居。挹之名軒櫳。親黨日夕集。其樂自融融。憶我與君遊。十二四而童。或戲騎竹馬。或樹種梧桐。桐枝華以長。頭髮兩鬆髼。濩落相長大。索居成燕鴻。纏我以塵棼。拘我以樊籠。塵棼不可脫。樊籠不可翀。寒天北門路。雨雪積穹窿。歎息臥湫隘。隱憂浩冲冲。願言丘隴下。桑麻亦云豐。杖屨有遺塵。霜露感余衷。要成同車志。庶收桑楡功。誅茅小池邊。於樂容我躬。山風飄入懷。山月滿如弓。緬憶古人心。風月永無窮左右植靑松。前後樹丹楓。傍種桃與杏。聊以作帲幪。晤言舒孤懷。相羊養沉癃。短簷雲烟環。小架圖書充。有時垂釣竿。潑潑躍鱖鮦。有時田于野。馳逐發豝豵。南隣招佳友。北里邀老翁。酌醪敍歡娛。講論共磨礱。情話殊亹亹。淸夜挑灺烘。富貴非我有。此樂眞豪雄。以玆贈之子。邈矣峒隱公。</text>
<title>送別 己巳</title>,<text>送客今朝向故山。芳華京國未應闌。江湖滿地皆東去。鴻鴈逢春盡北還。深沼雨過含細草。崇崖日薄逗餘寒。橋頭新柳依依在。半畝松陰獨掩關。</text>
<title>關西漫詠</title>,<text>書劒悠悠歧路中。幾年看過塞花紅。鄕愁轉輾仍終夜。病骨凌兢苦畏風。北馬南禽聲氣感。孤松獨鶴起居同。鴒原會合猶多恨。一在江西一在東。其二層氷同遠遊。芳草尙淹留。淨院眠癯鶴。晴林哢乳鳩。天長楡樹塞。人倦夕陽樓。極目江湖色。春風動客舟。其三遠客思何極。春光上柳條。虧盈潛玩月。進退靜觀潮。寺落鍾聲近。池含澗響遙。長安不可望。雲樹滿河橋。其四儒冠同落拓。詩酒又蕭條。霧隱孤峰日。天連大海潮。禽啼朝睡起。花發故園遙。芳草迷歸路。休登廣濟橋。其五幽居看物理。芳意暢寒條。峽氣春生淡。風聲夜作潮。逢人關外少。憶女 一作子 洛中遙。轉輾三更夢。微茫長短橋。其六 屬箕城靈迹餘檀樹。遺風聞八條。孤城照落日。暮渡咽寒潮。井地千年改。朝天一路遙。徘徊楡柳色。今古夕陽橋。其七 屬鶴山院鶴眠雙影。庭松聳數條。烽前山接塞。樓外海通潮。鳳去荒臺晩。龜藏古寺遙。出門迷去路。日暮縣南橋。其八趍庭行色敢言勞。湖海淸遊亦一豪。麗日遲遲臨柳渚。芳華采采上蘭皐。舂鳴深樹千村隱。磬落空林一寺高。南鴈不來春婉晩。關河猶未換新袍。其九幽居欣自適。得月步松間。有鶴同行止。無人與往還。繁烟村撲野。亂霧海連山。驛柳多離別。春來不可攀。</text>
<title>三壯士墓</title>,<text>荒田深草裏。壯士有三墳。我國無齊相。奇才遇漢文。燕雲空杳漠。馬鬣半耕耘。安得如渠者。時危護聖君。</text>
<title>尹水原 潝 輓 代人作</title>,<text>春融氣味潤襟抱。大笑高談亦一豪。家法須從和裏見。門闌雍穆醉醇醪。其二嫂言吾叔待吾厚。弟道阿兄視若兒。衣食區區猶小事。死生憂樂與同之。其三窶族窮交日萃門。葬親嫁子頌深恩。可使高風敦薄俗。如公今世幾人存。其四棲遑墨綬儘遊戲。浮世榮枯視幻泡。湖海心胷廊廟器。百年抱負謾虛拋。其五兩家交誼久彌新。床下亹亹輒醉神。那堪花雨西郊土。葬得風流篤厚人。</text>
<title>次荷堂巨島韻 辛未</title>,<text>巨島連瀛島。諫議重淸議。不容亦何傷。壯遊快若是。大觀蛟龍濤。閑吟橘柚里。飮啄猶君恩。休嗟遠惡地。</text>
<title>書壁</title>,<text>閉門不出仍成病。對客無言反似癡。癡病儘知非惡事。北窓猶得夢黃羲。</text>
<title>與曹達甫 大顯 夜坐呼韻</title>,<text>萬事無如林下歸。蓑衣終不讓朝衣。黃虞邈矣吾安放。先我陶翁悟昨非。其二雲自無心出岫歸。須臾爲狗亦爲衣。人間萬事元如此。不必將身混是非。其三蓮燭鑾坡賜食歸。憶曾身近五雲衣。今朝退臥滄江上。杞菊生涯素志非。</text>
<title>花潭書院</title>,<text>千峰積氣一潭潯。翠壁紅亭帶窈深。妙契雲空天地字。靈襟月轉柳梧林。蒼生無福嗟何及。逝水傳源尙可尋。草沒空庭人影遠。滿山秋色入孤吟。</text>
<title>次鄭丈巖昌道驛韻</title>,<text>驅馬悠悠信所之。回瞻京洛苦多思。巖翁報國嗟無術。湖老投林較却遲。峽裏相逢山萬疊。世間冥路千歧。他鄕作伴知誰在。堤柳春歸若有期。</text>
<title>黃岡漫錄 甲戌</title>,<text>仙嶺行十里。離披棠實芳。歲晏無人採。安得薦明堂。譬彼蓬蓽士。鏟彩在窮鄕。鶗鴂鳴何悲。北風凄又霜。中林深窈窕。有鳥欣翺翔。羡爾遠網羅。處世多迷方。立馬久徘徊。隱憂浩且長。慨然念黃虞。我思殊未央。擧頭望日月。决雲流淸光。其二嗟哉庭前鶴。刷翮不能飛。問誰羅網來。黃堂非蕙帷。矯首望雲霄。秋月生素輝。孤山今千載。處士何當歸。物性隨所馴。戛戛鳴聲悲。啄啄拾虫蟻。辛苦療其飢。其三晴空淡明鏡。雲雨時晦冥。淸江淨素練。風波一夕興。日月循皇軌。東出復西傾。所以聖人心。戰戰如履氷。義理分絲毛。行止隨準繩。薰蕕豈同器。淸濁辨淄澠。努力須相勉。可畏名不稱。其四我屋靑門外。懷哉松菊林。園栗應結實。村村秋事深。黃岡坐深夜。病榻愁難任。官醪不成醉。怊悵籬下吟。征鴻起邊聲。孤鶴戛淸音。何當歸去來。山水愜素心。其五孤城臨大野。官齋寄敞軒。浿水在其西。楡柳迷秋原。時淸無警急。戎壇皷角閑。地險遜人和。强兵在黎元。胡酋喜巡遊。獵火照關山。時哉不可失。書生敢大言。其六丈夫志蓬桑。行行至西壃。十渡浿江水。再駕巫山陽。香嶽立余馬。銀瀑跨虹梁。巖阿折桂枝。淹留白日長。王喬無宿緣。悵望心之傷。其七行路苦多歧。山川縈以紆。回首問羈旅。何不安其居。生涯無半畝。飢寒與之俱。霜風撲面吹。骨肉委通衢。飄零仍到此。貧賤誰不疎。聞之惻然傷。爲爾少踟躕。其八苟能明性理。樂天復奚疑。善惡從玆分。聖賢豈余欺。危微在一心。戰兢須自持。陰陽不停機。品物各遂時。繁華復零落。萬事那可期。披襟臥北窓。孤吟歸來辭。其九消愁莫如酒。禁邪莫如琴。一彈復一觴。明月照疎襟。枕石嗽淸泉。下有松桂林。松陰淡未已。悠然太古心。</text>
<title>偶吟</title>,<text>雲歸何處宿。月傍故園明。酒趁黃花熟。琴同白鶴淸。秋聲山近塞。地勢海連城。欲做還鄕夢。孤枕曙砧生。其二寥寥燈共對。颯颯鬂雙明。鴈響逢秋急。虫吟入夜淸。虛樓風動竹。殘角月過城。雲樹茫何極。羈愁酒半生。其三八月黃岡未授衣。心隨南鴈與同飛。憑渠寄信新湖舍。庭菊開時我正歸。其四村村落日炊烟生。野色蒼茫獨倚城。紫蟹登盤稻酒熟。悠然喚起故園情。</text>
<title>貞聖王后輓章 丁丑</title>,<text>德選鍾諧瑟。光升地配乾。王基由本始。福履與周旋。八域春如海。三宮日似年。岡謠翻奈讖。淚入白雲天。其二七旬偕聖算。萬壽奉慈闈。膳寢昭齊敬。鞶珩穆嗣徽。新悲生錦襪。遺戀結斑衣。忍看喬山路。雲輧先後歸。其三至慈仍篤祜。文子有文孫。旣著刑家化。深知毓慶源。彌綸坤育厚。淵穆母儀尊。深墨瞻銅極。嗚呼善護言。其四黃裳儼三紀。陰化蕩難名。靜默寧聲臭。謙勤自性情。門無流水鬧。篋有澣衣淸。六字揚徽盡。煌煌寶冊明。其五密邇明陵卜。瞻依眞殿心。瑤空悽素魄。璇掖曖春陰。芳澤留彤筆。幽光發玉音。六月玄宮出。千官淚作霖。</text>
<title>仁元王后輓章 特命拔去</title>,<text>玄胄源蘿井。靈祥啓閼英。山河鍾淑氣。日月鑠圓精。運値姬文作。時維女舜生。芳䂓儀敬顯。陰化贊欽明。蘊美昭衣絅。含章振佩珩。每承宵旰念。深體恫癏誠。聖算將回甲。天崩遽哭庚。餘哀依影殿。至慕寓粢盛。正位尊長樂。扶艱撫大亨。三宗孫繼祖。一德弟承兄。國社安誰力。神功蕩莫名。雲行寧有跡。天運自無聲。善合神明報。仁膺福履成。周璋輝璧紐。萊服暎星觥。海屋靈籌永。瑤函寶牒盈。儀刑寧考則。綱紀後王程。循度那容勉。臨尊每若驚。祈年推敬恤。俟駕占陰晴。巽儉非言語。慈和本性情。敎行敦孝悌。俗美襲柔貞。自抱中闈慽。仍添宿疹縈。翌瘳纔擧賀。虔禱奈慳禎。倚伏天難詰。悲歡月未更。三朝違寢饍。七耋慕孩嬰。雨泣連朝野。風號匝海瀛。人間遺澤在。天上末音擎。帑寶餘衣澣。機縑剩織紘。諄諄憂國費。念念恤民征。至德乾坤大。深恩嶽海輕。幽徽旁洞澈。芳烈上崢嶸。可但書彤煥。端宜被瑟鏗。鸎岡聯吉兆。象設簡新營。萬姓攀霓翣。千神護蜃旌。虬驂同陟降。騩御與逢迎。定喜陪憑檻。應傷泣視羹。孝思靡終極。親護廞儀行。</text>
<title>竹西樓。拈杜韻。戊寅</title>,<text>大關以外萬山積。東海前頭一府開。自古使君稱吏隱。端爲窮峽少人來。半樓成趣新裁竹。十月如春早見梅。此日逢君須盡樂。眞珠壁下蕩舟回。</text>
<title>南城。次柳直甫 戇 韻。辛巳</title>,<text>草碧三忠廟。花紅九寺林。雲霄孤郭出。烟霧大江深。宇宙百年恥。男兒一劒吟。尋芳猶漫興。回薄少時心。</text>
<title>蓬萊閣。敬次白洲板上韻。</title>,<text>朝玉京暮蓬萊。浮萍浪跡與徘徊。躡洲翁挹壺老。駕鶴驂鸞怳復廻。欄月淸依舊。池荷落又開。定知宿世眞緣重。海嶽烟霞滿袖來。</text>
<title>拈杜律韻</title>,<text>不見人從林下歸。迷塗勇退古來稀。風塵潦倒緣何事。花竹經綸太半非。肯詑仙區秉玉節。空慙湖舍掛蘿衣。誓將拂袖尋初服。一架琴書萬壑圍。</text>
<title>雜詠</title>,<text>棠花採盈掬。薄言置周行。遙憐今夜月。流照望雲情。其二纖唱多新調。孤琴發古響。我欲聽一曲。携來流水上。其三萬物回昭蘇。一陽無斷絶。試看離離草。不隨野火滅。其四藹藹春山姸。漪漪春水綠。漁樵寄身世。幽事亦云足。其五元戎閑坐睡。春深棨戟門。迢迢雉岳色。相對兩忘言。其六吾心存夜氣。爛爛星滿天。空抱玉樓戀。挑燈耿不眠。其七墻角掛蒲鞭。簷端布穀鳴。曉看幽庭草。芳心藹欲生。其八穹崖訪遺跡。丹書字已滅。三十六峰外。四時不盡雪。其九栢餠紫芝炙。盈盤總珍果。玄鶴呼爲伴。松陰入宴坐。其十嫩柳迷春水。歸帆在遠浦。仙源不可尋。處處桃花雨。</text>
<title>梨花亭。見日出。</title>,<text>蒼蒼萬里勢。輸納一樓廻。陰魄沉坤極。圓精坼化胎。紅雲擎以出。黃道廓然開。倚節梨花畔。葵忱倍激來。</text>
<title>鳳頂</title>,<text>窮源方到此。放杖自誇豪。不覺寰區小。誰云日月高。滄溟視盃物。峙岳摠兒曹。欲學淵翁隱。塵心薄一毫。</text>
<title>五歲菴</title>,<text>菴子千秋在。淸風五歲名。誰分儒與釋。不讓聖之淸。萬樹凝霜積。東峰片月明。愁雲連越峽。腸斷子䂓聲。</text>
<title>蓬萊閣</title>,<text>海棠花外無塵埃。一曲紅欄鏡面開。三島浮來眞幻界。四仙飛過但空臺。槐陰翳翳淸移席。石澗泠泠瀉入盃。若遇安期論此樂。也應喚作小蓬萊。</text>
<title>次杜工部古詩韻</title>,<text>天以餉吾厚。爲官山水村。靑山繞棠軒。流水環戟門。名區盡管領。細瑣何足論。我來亦云久。坐經寒與暄。迷途攬長轡。營營謝馳奔。東海茫無垠。神嶽儼獨尊。鳳翥挾日月。鯨呑窄乾坤。雲霧生其間。瑰觀異朝昏。石逕携短筇。崎嶇卸征轅。瀜結多靈液。千年茯苓根。採之代壺飧。刪落塵慮繁。古壁有奇書。蒼茫赤舃痕。朅來無所見。誰道眞仙存。攀桂暫淹留。歎息空消魂。</text>
<title>龜石亭</title>,<text>我思何悠悠。命駕時出遊。仙山望迢遞。近城無好樓。睠言申氏亭。古跡猶可求。庭荒松翳翳。借問有主不。龜伏經幾劫。長川衮衮流。居高占爽朗。盛夏凉似秋。閭井千家連。雲烟萬山稠。斜對丹丘驛。長林助淸幽。暫因簿書暇。聊成半日留。相鳥止丘隅。行將與心謀。</text>
<title>淸泠浦</title>,<text>停驂那忍讀殘碑。不盡鳴波咽咽悲。萬事樓空明月峽。百年巖蝕落花詩。馨香始薦藩臣表。星日高懸戶長祠。錦水春風無限感。拜鵑門外淚垂垂。</text>
<title>贈高城守</title>,<text>天上麒麟異夢傳。君家三世剩仙緣。桐鄕遺化孫能繼。棠舍餘陰子又賢。士女迎車垂白髮。海山堆案視靑氈。蘂珠堂裏論先契。秋露凄淸對不眠。</text>
<title>次楊汝遇 顯春 韻</title>,<text>愁心醒若醉。峽氣晝猶昏。多愧觀風閣。常關布政門。山含晴月色。簷濕宿雲痕。欲和柴桑賦。疇巖晩菊存。其二白首關東按使。靑山漢北茅廬。罷官何日歸去。料理床頭舊書。</text>
<title>三日湖。次沈使君 公猷 太乙亭韻。</title>,<text>亭如蓮葉人如仙。十里明湖九月天。遠望翼然丹壁下。中流宛在白鷗前。瓊壺穩泛千峰月。蘭棹遙通十島烟。符節依依羣玉會。他時留作畫圖傳。</text>
<title>和達甫。次老杜韻。</title>,<text>悠悠江海夢。時入大明宮。銀燭迷靑瑣。祥雲繞綵空。天香纔滿袖。郡角忽吟風。枕上回思久。萍蹤尙滯東。其二冉冉雲西去。悠悠鴈北歸。感時人易老。遊宦興全微。白雪孤歌動。靑春舊面稀。莫如還故里。松竹一籬圍。其三謀身謀國兩茫然。世路浮沉五十年。海嶽雲霞孤枕外。蓬萊花鳥小堂邊。桑鄕杳杳扶藜立。棠日遲遲抱膝眠。落拓如今頭滿雪。崢嶸習氣欲歌燕。其四年衰端合早休退。才薄難望補衮裳。晩計詩書眞得友。初心稷契一何狂。浮榮未足誇兒輩。遊子從來戀故鄕。家在長橋千柳岸。歸舟春滿漢山陽。其五南麾東節摠殊渥。添得霜毛道路間。十載商量行與止。一身管領海兼山。去仙不遠從疎放。與世相違絶往還。春日騎牛何處向。也應紫氣滿東關。</text>
<title>換凡亭八景 癸未</title>,<text>山郭翻紅水檻生。梨花亭畔有餘情。扶桑氣色如相接。誰道鯤鵬萬里程。右淸凉曉旭婆娑桂影湧金波。露滴庭梧宿雨過。坐久疎欄忘色相。靑山無限白雲多。右峩嵳霽月前者腰鎌後者招。緣崖越澗夕陽遙。人憐汝苦吾還羡。山水爲家嘯復謠。右鷹峰返樵漁樵渾跡若逃虛。大釣無魚小釣疎。紅蓼花邊投杖笑。隨波淡淡白鷗如。右龍淵觀漁千里遙通十里塵。車音馬跡自昏晨。年來漸覺吾行倦。坐處方知靜處眞。右箭橋行人檣烏影逐暮雲飛。島樹村烟送熹微。欲借一篷浮海去。三山迢遞好風稀。右纛島歸帆雲水蒼茫萬籟沉。橋西茅屋坐宵深。草間數點殘星落。明滅寒江萬樹陰。右長林點火隱隱深鳴落落松。更隨孤月在西峰。逢僧恠我烟霞氣。三入金剛遍一筇。右近寺疎鍾</text>
<title>和趙和叔 明鼎○甲申</title>,<text>寂寂空齋耿耿宵。孤舟淸漢未同招。珠丘瑞日松陰護。石榻浮雲樹影搖。負笈梅窓山雪落。携筇楮島野花飄。回思二十年前事。却愧泥塗鞴馬朝。其二誰知鬂髮兩皤然。却憶相逢十載前。心似着灰隨處冷。官同嚼蠟使人憐。樓陰晩占臨池月。柳色閑隨近午天。隔巷周旋新有課。一回高詠一回眠。其三千條柳岸百花庭。一夢長隨夙夢亭。來去帆檣雲杳杳。飛潛魚鳥雨冥冥。主人不到苔生砌。過客時登月入欞。何日飄然乘小艇。烟波上下白鷗汀。其四生晩春秋後。河淸千一遲。花深苑北壝。石老萬東祠。天地無窮恨。風泉不盡思。悠悠悲日暮。掩涕晦翁詩。</text>
<title>御題望八再臨眷學士。應製。甲申三月</title>,<text>咫尺威顔儼再臨。集賢盛事覩于今。天回瀛島追先意。日永花甎惜寸陰。宸翰昭垂貽燕翼。海羞珍重侈貂衾。仙桃春色饒恩露。抑戒思將替𣊓箴。</text>
<title>御題一心遵昔年。應製。</title>,<text>於戲東方聖。文治四百年。傳心堯授舜。勤學後光前。仙仗春風轉。璇題瑞日懸。願將臨館意。益勵御經筵。</text>
<title>皇壇志感</title>,<text>天地三回歲甲申。靑丘不盡泣羣臣。環東雲見齋誠夜。拱北星懸展禮晨。赤縣腥塵迷禹迹。蒼梧羽衛怳虞巡。王春一脉壇千古。猶幸身爲海外民。其二天朝舊甲又逢申。祇事皇壇王率臣。江漢餘波今日淚。乾坤長夜幾時晨。洋洋仙樂曾皇賜。穆穆雲輧儼帝巡。莫向中州傳此事。百年誰是大明民。</text>
<title>親享日應製</title>,<text>孟夏維旬淸廟享。齊明盛服穆凝想。旣多受祉堯齡添。不顯亦臨湯敬仰。瓚酌黃流升苾芬。樂陳朱瑟僾容響。於千萬歲如今辰。對越洋洋布肹蠁。</text>
<title>必敬齋。與諸人共賦。</title>,<text>茅居深積雪。澗飮遠敲氷。棣萼開三逕。琴棋共一燈。對山皆逸士。伐木盡佳朋。滔滔北窓夢。眞知蓋鮮能。其二我思峒隱語。凜凜欲懷氷。繞屋千峰雪。隨身半壁燈。風塵如脫屣。雲鳥孰非朋。獨笑形骸外。無能却有能。其三無覩亦無聞。一亭高臥好。雪飛花又開。愼莫敎兒掃。</text>
<title>淸心樓。次藥圃板上韻。乙酉</title>,<text>月色江光上下澄。龍門趍挹碧層層。憑欄想像吟詩處。江月蒼茫畫不能。</text>
<title>簡趙和叔</title>,<text>偶閱板題。李藥圃之作宰是州。在於乙酉。今奉詩函。吳天坡之便養乞外。出自近侍。蓋其年甲之偶同。事迹之酷似。何其異哉。然而藥翁高足之床。天老胷中之氣。有非後人所可企慕者。則故人期勉之意。只增愧恧。謹次來韻。聊致深知之感云爾。珍重一篇谿谷文。氷壺宦跡入詩云。天翁藥老回翔地。水鶴林麋自在羣。波遠鳳池曾沐雨。樓低雉岳昔看雲。古人經濟非吾事。祇有寸心報聖君。</text>
<title>氷壺雜詠</title>,<text>百年活契在丘樊。早已經營五柳門。若使將身閑處隱。何須深入武陵源。其二庭前開藥圃。手自種胡麻。俗朴無爭訟。蕭然太守家。其三陶子未知道。曷云形役勞。身勞心得靜。五斗亦淸高。其四峒山花萬本。花下有儂家。在處皆花色。歸家恐損花。</text>
<title>英陵齋室。聽杜鵑。</title>,<text>咽咽嗚嗚高復低。殘花嬾葉摠含凄。喬山佳氣千年在。何不西飛錦水啼。</text>
<title>次李志卿 莘模 舟行韻</title>,<text>水不自瀾風以瀾。悠悠斯理靜中看。湖光澹泊機仍息。雲影徘徊地自寬。細草緣蹊燒處活。幽花背岸暖時寒。君家舅氏知吾意。欲把玆言叩兩端。</text>
<title>酬金正則 載均</title>,<text>吾心何處驗。泛彼一舟如。不受風濤撼。其中本自虛。</text>
<title>山桃</title>,<text>山桃耐寂寞。開落自年年。或恐隨流水。飄颻世外傳。</text>
<title>老牛</title>,<text>農事村村急。胡爲臥草間。自嗟老見放。匪是懶偸閑。</text>
<title>路傍墓</title>,<text>花開不自知。花落亦無悲。多少荒原上。賢愚共一時。</text>
<title>次唐人詩</title>,<text>洞房掩寂寂。燈火照孤悲。不復春風夢。殘花空自飛。右自感秋日御溝水。水流不暫閑。妾心隨落葉。溝外是人間。右題紅葉紈扇不能熱。寥寥長信宮。摠緣妾薄命。何必怨秋風。右班婕妤淨掃椒花逕。淺斟竹葉樽。禽聲和瀑響。翻作靜中喧。右題華山人所居久作江湖客。無人與往還。隣船聞笑語。邂逅半鄕關。右江中遇客春別難爲情。烟火迷處處。所嗟生理艱。不得挽郞去。右古離別</text>
<title>次農巖用陶辭木欣向榮泉涓始流。分韻作。</title>,<text>一氣如郵傳。萬物同始穆。玄冥用事微。條風自山谷。衆流拆氷腹。遙靄擷人目。芳意滿平蕪。鳥聲在喬木。發育有如此。東君化何速。其二天意諒無息。人生不自勤。小心差近道。可憂在所欣。我亦迷行止。早歲寡見聞。欲衣屛機織。欲食廢耕耘。安坐高堂上。亹亹說風雲。其三緬思陶彭澤。襟懷一何曠。浮雲斂萬里。獨松在千嶂。羲皇其夢長。春意共舒暢。有志人亦爾。不難知所向。千載竟寥寥。宿處未能忘。其四山居與華屋。百年誰爲榮。匪賤人所貴。生長已茅荊。逸蹄恐顚蹶。好騎小驢行。世人還相笑。老我豈矯情。及時且歇泊。白頭過半生。其五林下有新搆。小池引石泉。伯仲東西家。松楸二百年。去此將焉托。夙志祇堪憐。白雲時時起。長懷峒隱賢。遺躅尙可追。淸風挹灑然。其六廣津東望長。野色迷葱芉。蒼茫見蓑笠。縱橫連陌阡。巖泉貫靑柳。臨眺俯涓涓。悠然江海思。孤帆落我前。小樓寄高遠。日夕與周旋。其七而我久棲棲。田園荒不治。靜思多尤悔。猶可反其始。江湖雖信美。芻牧非所事。原耕宜自力。仲貧安足恥。迷塗及回駕。莫令終日俟。其八春盡將奈何。岸繫歸去舟。遲遲且爲誰。白鷗與久浮。匪是老無勇。西江尙急流。登高須自邇。吾道付優遊。優遊以卒歲。餘外更無求。</text>
<title>金副學 時粲 輓</title>,<text>生而猶死死猶生。此理吾公講得明。好去泉臺孫拜祖。忠臣傳末直臣名。</text>
<title>林下亭落成呼韻</title>,<text>我欲從今老我亭。殘年非復少時靑。祇緣晩計依桑梓。豈是痴心廣戶庭。萬事看他流水去。一身閑與片雲停。蟬鳴不覺淸風遠。喬木池邊拄杖聽。</text>
<title>御題君臣同會一堂中。應製。己丑九月</title>,<text>月九旬三慶我東。西樓瑞色仰齊嵩。天垂南極瞻星耀。雲繞咸池捧日紅。黃髮聖人臨穆穆。彩虹佳節樂融融。只因羹慕停匀樂。不許衢樽設法宮。二品班行齊引入。一堂情志藹流通。箕疇景福爭騰頌。薰殿嘉謨更勑工。謙德由中如履薄。家人視下不居崇。趍筵幸際賡歌會。補衮空懷獻鑑忠。珮拂黃花沾渥露。簾開丹莢引祥風。楓宸此會年年樂。同我羣生壽域中。</text>
<title>淸明前五日。胥宇紫陽洞。拈韻共賦。庚寅</title>,<text>愛洞之名欲卜居。柳風細細拂人裾。兄投郡紱歸田後。弟罷天官問舍初。一席鬚眉誰不老。千林氣色漸看舒。幽閑風月從今有。山可爲樵水可漁。</text>
<title>換凡亭喜梧濱。三從兄 和中 舟到留。與聯枕拈韻共賦。</title>,<text>赤葉掃苔逕。靑蘿補竹扉。多年亭子在。今日主人歸。短髮江湖遠。閒庭車馬稀。烟蓑猶掛壁。披拂換朝衣。其二歸來頭滿雪。回想作亭初。巖澗還多愧。光陰久擲虛。田荒生計拙。金盡故交疎。方悟換凡術。床頭有古書。</text>
<title>松都懷古 辛卯</title>,<text>何論疊榭與層樓。留後營開亦一州。三十七陵春草路。石泉惟見古今流。其二滿月荒臺水雲間。日暮樵兒弄笛還。欲問興亡前世事。崧陽院接採薇山。其三從古營營摠是空。夕陽殘郭起悲風。王侯第宅知多少。盡入山田野草中。</text>
<title>辛卯三月十三日。金台伯剛 鍾正，趙令寅瑞 。 偶會莘村亭子。拈簡齋集韻。未及卒篇。聞甲山遠配之命。仍作留別。</title>,<text>邂逅西湖客。莘亭三月時。春山渾活畫。花鳥摠新詩。可恠簡齋語。仍成北塞離。桑蓬平日志。寧作遠遊悲。</text>
<title>夷州錄 二十九首</title>,<text>罪重猶恩貸。投荒敢自悲。天應照寸赤。臣實負明時。其二晝長無往還。心界自然閒。暮磧烽烟起。看如木覓山。其三四圍荊棘裏。一戶向天開。誰道南飛鴈。春來向北來。其四山山皆檜杉。土着不知竹。繩笠狗皮衣。多從獐鹿宿。其五罷官在東郊。林園三月時。偶然杜湖客。來和簡齋詩。那知詩中語。忽驚今別離。別離劇蒼黃。北方天一涯。伯剛言自愛。寅瑞悶其衰。吾衰不自惜。况復妻與兒。咫尺脩門阻。屛營不敢辭。其六夜抵樓院店。北風吹我衣。逶迤山路黑。兒子先候扉。脉脉松燈前。各自斂幾微。翁言尙愼旃。兒言遄其歸。怱怱以爲別。去馬鳴晨暉。其七忽然到峙巓。飄飄渺一身。五里不見日。十里不見人。澗氷兼壑雪。方春不似春。山鳥爲我吟。山木爲我顰。忽風以忽雨。如喟復如呻。一脉連沙漠。土地舊女眞。峻仄難廻旋。斷析却逡巡。危險也如此。哀哉嶺底民。其八姓名編民籍。平生愧冠巾。天心本仁愛。欲以開自新。半世空冥。迷途誰問津。但願光聖德。寧容愛微身。秋霜以春雨。孰非敎化神。初不歌負瓢。恐遇夢婆人。其九飄飄孤蓬轉。漠漠浮雲遠。老作北州民。葱湯飫粟飯。晨興廢盥梳。晝眠屛書卷。路險方坦平。身亨卽屯蹇。此理知已久。心力老彌軟。相彼黃鳥止。微物全性善。迢迢一念長。天門望渺緬。瑞日兼喜懼。恩海問深淺。徒爲負心人。懷抱向誰遣。其十迢迢荒塞外。誰有可語者。空作籠中鳥。欲問塞翁馬。玆來檢身心。尤悔未全寡。被罪偶同日。新知如宿雅。我羡君逾苦。情事方侍下。不然皆逆旅。安身孰非舍。一枕倚風湍。聒聒無停瀉。籬邊當歸草。採採不盈把。萬事一任之。天乎豈人也。方旱憂邊民。望切甘雨灑。其十一古來曠達人。所寓多於酒。自我抱幽憂。深知妙理有。窮厄畧相同。壺觴不離手。睠昔江潭客。獨醒何意否。掇菊有淸香。超然種秫叟。軒冕枉一身。憂患緣五斗。高視心茫茫。反顧愧負負。弱植不自持。孤株易失守。黯黯林下屋。溪水貫槐柳。早晩歸去來。一樽更謀婦。其十二疎者日以親。親者日以疎。黃泥非我土。靑草非我廬。漸習從殊俗。淹留安厥居。粟飯佐葱羹。杉丌讀朱書。偃仰如自然。椎朴全太初。若使心無擾。方知樂有餘。空成喜鵲詩。還笑妄想虛。其十三離家皆逆旅。到謫便如家。隻影雲千里。美人天一涯。磧花仍雪凍。山木盡風摩。短髮無餘黑。應經萬嶺斜。其十四不求眠食外。吾事日閑閑。自古淸凉水。從他險惡山。奇觀窮塞上。老念薄塵間。晨鵲殊無驗。傍人枉卜還。其十五萬事元知有定天。明時流落在三邊。短簷暮晝渾如雨。絶巘耕耘半是烟。消息家中憑夢得。光陰塞外若郵傳。孤懷耿耿仍終夜。老病非徒少睡眠。其十六鳥聒江喧雜吠鳴。不禁愁思浩縱橫。頻邀隣舍心同苦。每得鄕書眼乍明。萬樹嶺杉含朔氣。三更郡角作邊聲。極知罪大終難逭。默數從前悔吝生。其十七玉成天意小臣知。霈澤傍流敢恨遲。九重雲闕三更夢。兩月奚囊百首詩。種菊東岡違晩計。吟蘭北塞負明時。許多年紀還堪笑。平仲平生只是癡。其十八碓舂新麥汲淸泉。斫燒蒼杉淡晩烟。漠漠山川來不盡。茫茫身世寄無邊。滿簾疎雨看棊坐。懸壁孤燈散帙眠。點檢今行何事業。一壺酸酒百詩篇。其十九五嶺之外有甲州。東窮滄海北長白。城雨霏霏城月暗。邊風忽動三更笛。此時與君千萬愁。皆自吏部同日流。形容憔悴非燕頷。千秋見笑班定侯。南望長安五雲迷。丹心耿耿空白頭。其二十老眼忽驚塞上春。虛川小雨夜渡津。杜鵑被岸花如燃。迎笑白首流落人。甲州一區眞天隩。兩山夾水仍開陸。亦有城池繞屋廬。萬杉蒼翠森似竹。大戶冠屨學京華。傭農繩笠狗皮服。長白鴨綠互發源。家家粟田兼桑園。相與嫁娶作隣里。不設塲市無鬨喧。何年拓地戎功集。靺鞨遺墟置兩邑。去京一千五百里。路從靑海崎嶇入。厚峙梅嶺橫其間。貂商蔘賈時往還。鎭堡相望如棊置。隔江獵火照胡山。昔聞殊俗今來見。有異東南諸郡縣。菖蒲花落麥已秋。坐看時序冉冉變。火雲赤日閉戶深。塞雨和嵐迷棘林。妄想非敢希恩澤。但願百痾無侵尋。其二十一朔氣流鑠火雲凝。五月欲盡麥秋登。北地誰道少苦熱。南人絺綌耐不能。一椀醍醐代淸酒。可能沃此渴喉否。思向茂林迎爽風。籬間窄窄無高柳。也應天心本無私。寒暑推敓諒自知。流離佗傺何須恨。萬事一任造化兒。其二十二一心千里復萬里。十里難越虛川水。我來燕亦來營巢。卽看樑間燕將子。或成毛羽或習飛。使我愛心油然起。我有衆孫如爾雛。學語喚爺聲在耳。弄抱未曾須臾離。蓮池竹砌小園裏。流落邊州已八旬。安得撫頂爲歡喜。人自拘縶禽自放。行止自由不如爾。且復徘徊灌木叢。黃鳥緜蠻吾實恥。仰看白日臨下只。天不爲恃吾誰恃。何當去逐南飛燕。骨肉相聚如汝美。其二十三黃蘗味苦性凉滑。根榦挺特無曲節。且禀天地中正色。神農本草忌犯銕。衰癃此來杖方起。藜藤杉柯皆蔑裂。我欲得之爲扶持。問誰腰斧山澤越。數枚深認宗人誼。歷路仍思厚峙雪。可但跋涉惟爾相。且携歸林同止歇。正好閑倚聽田水。復欲强策窮巖穴。會當葛陂化神物。降伏妖魅屛毒蠍。不須刻鳩置其顚。閱世已多今白髮。北地奇產侈歸橐。把向隣叟仔細說。其二十四○春娘詞如笑復如泣。春風歌一曲。不見春風面。但見春草綠。春草織紅怨。朝日照氷玉。糞土玉皎皎。淤泥蓮濯濯。從人非由媒。兒名隷妓籍。禮義無貴賤。貞心獨自識。魚面三年戌。風霜同苦樂。孔雀南北飛。郞去苽花熟。相思在長安。但抱書一束。書中道何語。斷絃當復續。蜂蝶何顚狂。無端掠春色。山石堅猶轉。江水淸猶濁。兒心本堅淸。玉碎不自惜。我聞爲命吏。風節勵殊俗。那知北山樓。翻作綠珠谷。悲歌歌春風。夷山貞烈錄。其二十五不飮心如醉。難存夜氣淸。隨陽空見鴈。遷木未聞鶯。黃粟磨爲食。靑葱斷作羹。臨風聊一笑。藜杖繞籬行。其二十六天意憐遷客。淸凉自古泉。甁儲安岳米。篋有醴陽緜。聖世空懷祿。平生不直錢。扁舟思浩渺。夕照滿虛川。時伯氏守安岳。仲氏守醴泉。送衣糧。故頷聯云。其二十七雨後微凉生綠蘋。一秋杳若十經春。輿圖不漏風沙磧。棘路常通冠冕人。山出荒雲終日合。庭留獨樹半年隣。何當作伴南飛鴈。歸及金坪稻熟新。其二十八茅塞荒蹊土覆墻。數聲鶗鴂怨羣芳。驚秋白髮蕭蕭短。照日丹心炯炯長。萬嶺應連華嶽色。一身難近御爐香。時時自笑窮人事。乾鵲不嗔啼屋傍。其二十九我念家人遠寄衣。家人應望我先歸。魚龍江冷深深蟄。鴻鴈天長漠漠稀。滿路還愁紅葉碍。出山那趁白雲飛。極知衰朽難供世。挽鹿他時計不違。</text>
<title>重陽後十日。會于林下亭。拈農巖集韻。</title>,<text>郊園秋色已三分。放酒楓崖日欲曛。隻影纔回關北鴈。離愁忽散海西雲。黃花重對還如夢。白鳥雙飛欲喚羣。里社從今全此樂。休敎外事耳邊聞。</text>
<title>峒山草堂。次陶令韻。</title>,<text>黃菊緬栗里。紫芝邈商嶺。歌篇詠歎長。千載有遺景。回憐山吏部。白首心灰冷。西磵誰下帷。飫道其味永。蓬生在麻中。追逐形依影。蹙蹙驥伏櫪。長途無由騁。於樂林下亭。歸來琴書靜。其二我本與酒疎。猶能識其情。誰云非佳味。飮者留好名。哀彼不飮人。多於醉中生。生醉復夢死。棄置不須驚。但當隨意醉。陶然任天成。</text>
<title>玄之 商運改名義浩 來過。拈韻共賦。</title>,<text>天淸高鴈帶斜暉。庭院蕭蕭落葉飛。樗質自甘投散地。筍班每愧拂朝衣。花依小圃秋光淡。鳥下空階客到稀。且置希文憂與樂。寸心只有戀丹闈。</text>
<title>柳直甫過隣洞。强邀始至。與舍侄 商芝改名義直 共賦。</title>,<text>眞意須從酒裏看。獨憐庭菊傲霜寒。時憂爭得身憂重。老去方知出處難。</text>
<title>酬人</title>,<text>風雪携筇臨路隅。歸歟不必問征夫。自知處世眞如贅。久擬浮家遠入湖。病鶴何村松共冷。破羅斜日雀還無。山窓吟罷聊成笑。與子優遊我不孤。其二便面心符移座隅。每欽彥國對堯夫。丹靑久閴窮搜壑。恩渥難霑勅賜湖。村酒三盃方覺妙。親朋一字不妨無。昨行宜被元龍笑。自此深林轉入孤。其三吾今技盡若黔驢。世不吾疎我自疎。聖主知臣無可取。深恩特許放歸廬。其四踏來舊迹笑磨驢。謀國謀身太半疎。到老方知歸老好。桑麻十里繞田廬。</text>
<title>將還朝。夜會林下亭。拈簡齋韻。壬辰</title>,<text>楓壇幾相見。蘭室更多聞。好事圓仍缺。情人聚却分。疎星鴻度野。明日馬嘶雲。贈語空珍重。看吾鬢白紛。</text>
<title>偶次唐律</title>,<text>古聞高尙士。老死守空林。遁迹寧沽玉。泯名不躍金。百年同貴賤。一日有晴陰。白首紅埃裏。寥寥少賞音。</text>
<title>雨中。與宋永受，金養汝 相直。拈唐韻共賦。</title>,<text>社稷蒼蒼樹。君家近紫微。靑山頻入夢。白首與誰歸。把酒榴花落。評碁竹雨飛。相看俱老叟。此會且無稀。</text>
<title>挹淸亭。醉次老杜。</title>,<text>洞入三淸曲曲溪。星壇舊事至今迷。陰冥嶽氣雲來北。窈窕村容日在西。石閣無人聽鳥語。松巖有逕信驢蹄。偶然乘興休催去。白盡顚毛十日泥。</text>
<title>使兒子呼韻。要遣病懷。</title>,<text>棲棲南北迹。一病到三春。處世如過客。迎軒少故人。柳思莘墅嫩。花阻峒園新。勇退仙非遠。長懷鄭子眞。</text>
<title>竹亭。與趙和叔，宋仲輿 載中。拈韻共賦。癸巳</title>,<text>嚶嚶谷鳥尙求羣。吾輩佳辰况會文。春意庭前憐老樹。遐心物表羡閑雲。嘐嘐末路誰同調。采采芳華欲贈君。詩酒偸歡聊復爾。莫辭堅坐到林曛。</text>
<title>聞喜日呼韻</title>,<text>羞將白髮照花前。病思蕭然三月天。細草池塘經夜雨。遊人車馬滿城烟。那堪寂寂銷長日。不覺依依送半年。蓮榜聯名 兒子商濬，從孫弘淵。俱中司馬。 差慰意。明朝飾喜欲開筵。其二繞屋春來花作籬。竹亭斜日映淸池。亦能酌酒成佳趣。不必登高得好詩。物色卽看多變換。天心本自有推移。鶯啼蝶舞渾閑事。獨枕西園樂可知。</text>
<title>兒輩放榜日。陪伯氏設小酌。拈放翁韻。</title>,<text>襴幞彤庭拜兩行。曉來簫皷動春城。穉兒聯榜家聲繼。老境連床喜氣生。鶯語歌筵隨曲和。馬蹄鍾陌踏花鳴。須存遇慶持盈戒。然後前途自坦平。</text>
<title>以御牒奉安使。過陰竹縣。懷元靈。</title>,<text>野外何年縣。蕭條十數村。近山無憩樹。頹院有支門。雪篆疑樑月。花詩憶澗尊。蒼茫存沒感。卽地與誰論。</text>
<title>權忠定 撥 古宅</title>,<text>一見可知君子居。淸風吹覺襲衣裾。蒼松壁立挺孤特。白日沼亭貫太虛。今古光華奸黨籍。春秋衮鉞史臣書。幽花庭畔如相笑。應是行裝與世疎。</text>
<title>浮石寺</title>,<text>太白山中無此欄。欄頭怳惚定何看。千年寺刹浮空石。一抹烟霞撲地山。龍去客尋沙井迹。錫留花發戶窓間。誰言佛性歸空幻。滿眼森羅評品難。</text>
<title>舍人巖。懷李胤之 胤永。</title>,<text>朝衣非野製。馹騎非閒遊。松間有壁立。雲霞上浮浮。蒼苔食丹篆。人去山自幽。不見桃花水。何處泛仙舟。佇立空悵望。芳草滿汀洲。孤亭棲山鳥。日暮轉生愁。風烟誰移畫。瓊瑤散不收。凄凉氷壺觀。寂寞水晶樓。今來只遺躅。影響將焉求。行輈指東海。飛飛雙白鷗。</text>
<title>鶴城舘。次板上韻。</title>,<text>州人迎勞問衰殘。王事重過幾暑寒。觀察風流三宿在。奉安行色一春闌。雲來海嶽如相識。舟泛蓬萊宛舊看。虛閣浮萍今古迹。元知平地作仙難。</text>
<title>浮萍閣</title>,<text>池明纖月出。客到小亭幽。征路誰非寓。人生半是浮。曲欄妨動袖。廻水礙方舟。明日聯騎去。仙巖快蕩愁。</text>
<title>龜石亭</title>,<text>神嶽開屛障。丹丘列戶庭。沙光鳥分白。野色馬啣靑。宿債知難了。行輈爲暫停。松風吹席面。午睡自然醒。</text>
<title>楊根</title>,<text>驛程通水郡。下馬忽高樓。短杖遍仙嶽。孤篷又綠洲。人生無繫着。江鳥自沉浮。五老亭邊草。萋萋摠是愁。其二蒼茫楊子樹。江漢上游樓。初夏花藏峽。方朝日映洲。角隨黃鳥響。船與白鷗浮。一月離家久。言歸自忘愁。</text>
<title>奉安驛</title>,<text>奉安使入奉安舘。舘在靑峰亂樹間。滾滾長江隨馬去。九盤盡處是家山。</text>
<title>將發北行。拈五柳韻。留別金晉卿 履坤。</title>,<text>我髮如君素。君留我北遊。朝登太白顚。暮駕指咸州。邊塞無故人。誰與作風流。睠焉楓溪口。幽居在林丘。黯黯別愁長。悠悠關路周。有鳥鳴上下。微物亦何求。</text>
<title>飮餞松厓趙和叔。宋永受亦來會。拈農巖集韻。共賦。</title>,<text>依然成四皓。別酒數巡行。遠適非吾土。相憐是友情。褰帷將海色。聽篴欲邊聲。去國心無已。還忘刺史榮。</text>
<title>咸山秋吟</title>,<text>萬里邊風吹客衣。離家幾月未言歸。座中嘯咏非心在。關外逢迎識面稀。雲與天光同漠漠。樓將鳥翼欲飛飛。廣陵秫酒秋應熟。須及賓鴻去莫違。其二孤燭三更盡。遙村萬籟沉。山川遊子意。文酒異鄕心。寒入梅花笛。秋歸桂樹吟。懸車不待退。近日謝參尋。其三女買阿翁素嗜魚。辛勤寄問味何如。亦知歸意秋風動。養口情兼養志書。其四隨處安身便是家。何論地角與天涯。彈琴飮酒高樓上。又有淵明九月花。其五萬歲橋頭邑萬家。斜臨滄海海無涯。樓臺百尺靑冥上。一隊紅粧盡是花。</text>
<title>十月四日卽稱慶日也。拈韻志喜。</title>,<text>寤寐堯天化日遲。高臨黼座儼龍姿。揷花耆老懽今夕。酌斗臣民祝聖時。舊甲鸞輿西塞返。淸晨天仗故宮移。三呼豐沛館庭退。那得爐香襯玉墀。</text>
<title>知樂亭。冬日。</title>,<text>洲汀落木列如橈。海上紅輪轉碧霄。野勢遙通千嶂雪。烟光纔闢萬村朝。鷺鷗耐凍眠能靜。雕鶚乘風氣益驕。豐沛故都多少勝。登臨自古一長橋。</text>
<title>上元前五日。與姝城守。成新年萍會。拈工部集中韻以識之。甲午</title>,<text>芒鞋薜杖短蓑衣。上疏天門乞許歸。浮世六旬容易得。同庚一席此來稀。小樓遲月燈相對。衰髮難春雪共飛。莫把斯筵論禮數。鄕隣宿契誓無違。</text>
<title>與靑海伯共賦</title>,<text>上元俄過近淸明。春服新裁體欲輕。北海開樽留信宿。南樓步月憶聯行。川原草潤氤氳氣。庭院禽多宛轉聲。尺疏天門誠未格。簪纓豈是尙嬰情。</text>
<title>送評事還朝</title>,<text>幾月還相見。殊方感物華。王程元有限。客思浩無涯。逢處重陽菊。歸時寒食花。懸知從此逝。林下卽儂家。</text>
<title>夫人回甲日。設小酌。</title>,<text>二月春風按使堂。夫人回甲壽華觴。百年占此三分剩。六算先吾一齒長。且有兒孫能喜悅。卽看節物正芬芳。如令挽鹿成偕隱。老境方知命運昌。</text>
<title>澄淸軒漫詠</title>,<text>戀闕微誠寤寐長。每思赴召倒衣裳。六旬今歲吾多病。一䟽眞情世謂狂。桑梓入望回冷節。鶺鴒顧影各殊鄕。與誰作伴南歸日。春色相隨到漢陽。其二經年違省掃。春露故山深。忽報淸明節。難禁怵惕心。花枝多鳥語。萍水少人尋。却被承流重。遲回遂至今。其三旅遊人易老。時物感何深。漠漠川原氣。欣欣草木心。樓臺春晼晩。關塞病侵尋。朝暮看來往。一橋橫古今。其四巖居蕭灑久誅茅。一面淸江十里郊。春入峒花依舊色。烟籠溪柳長新梢。鶯啼灌木能知止。鶴放高雲亦定巢。靈澈詩中須仔細。早歸林下免譏嘲。</text>
<title>解官後雜詠</title>,<text>春風一馬向天南。白首從今却卸擔。林下得歸吾事了。閑中送老古書探。江山果信無常主。歲月虛拋有是男。隨分優遊皆聖渥。藜羹糲飯久能堪。其二村奴新有報。正及種桑麻。嶺路隨身鶴。巖居掛樹蝸。床開曾註易。竈熟舊烹茶。此樂能長保。三公却不加。其三一樓天畔出。獨立覺凡超。閭井花爭媚。汀洲草欲驕。橋遲人渡水。月滿客吹簫。磈磊蟠胷氣。於焉借酒澆。其四夢中渾說夢。萬事一長歌。新月登樓滿。飛花入酒多。汀雲何處宿。山鳥有時過。自笑芳華晩。餘生不退何。其五疎狂愚拙孰吾如。投紱明晨返故居。血懇再封歐老疏。仙方新印伯陽書。一身已把看疣贅。萬事從他廢盥梳。自此不須芳草夢。竹亭小沼靜觀魚。</text>
<title>澄軒敍別</title>,<text>每從沙塢路。相笑樂亭園。鬢髮凋邊雪。詩篇動海雲。安知他日會。不作此宵分。欲識盈虛理。須憑季主聞。其二吾行正趁峒山耕。三月烟花滿洛城。數曲巖流相待久。百年身計有餘淸。多時詩酒隨緣得。別後雲山入夢橫。他夜誠難今夜月。柳風况復送新晴。其三聖世吾何補。宮村一老農。閑看牛放草。靜對鶴眠松。靑白誰爲眼。風雲不起胷。近來多厭食。久欲子房從。其四爲官亦喫着。萬事莫如農。歸臥垂沙柳。閑吟有澗松。放歌時負手。縱酒或澆胷。那意逢春別。相思日夕從。其五梨花花萬樹。如坐月明宵。燕入新巢遍。烽傳古戍遙。春光開紫繡。海色漾靑瑤。可恨長橋路。東西柳絮飄。</text>
<title>咸民新經火灾。因朝家恤典。及春爭相感奮。屋廬粗完。莫非聖恩也。相與爲樂。歌詠之不足。詩而識之。</title>,<text>回祿爲灾按節餘。無能慙愧雨隨車。蕭殘草欲牛羊道。駭散民皆鳥獸居。那意三春新結構。依然七洞舊村閭。樂民樓下同民樂。歌詠仁恩及茁噓。</text>
<title>歸田</title>,<text>川樓通海氣。山郭覆春陰。紅淺鳴鳩屋。靑多放犢林。歸期知有近。別酒且斟深。投紱浩然去。聊成處士吟。其二飛雲非我着。歸橐只芒鞋。野逕多行草。山扉半掩柴。百年寒暑暫。一死古今皆。但得從心好。元知有命排。</text>
<title>夜雨</title>,<text>旱天如望雨。何日得歸林。一疏臣情苦。三農聖慮深。紅埃無好夢。碧澗入新吟。池上步淸月。皎然照此心。</text>
<title>池檻小集</title>,<text>浮雲浩蕩竟何歸。老柳成陰有鳥依。園竹猗猗居勝肉。沼荷的的採堪衣。簪纓爲累身全老。鷗鷺忘機誓莫違。爲語諸公移此會。廣陵秋日啓林扉。</text>
<title>元房老兄偶過。拈次山谷韻。</title>,<text>長物儂家一草亭。客來山雨送冥冥。小池荷出天然白。短石松高獨自靑。眞率不妨來又去。長閑正好醉還醒。從今憂樂都忘了。心內何分渭與涇。其二白蓮開在小池浮。一笑如將對勝流。獨鳥聽來知樂意。短驢騎出摠閑遊。老人無事從兒戲。暇日留賓與婦謀。積雨初收蒸熱退。從前病氣欲蘇秋。</text>
<title>又拈工部韻</title>,<text>霽夜生新月。淸風來枕邊。行藏堪莞爾。身世却悠然。客到迎無語。詩成散不編。從今閑自在。高柳有鳴蟬。</text>
<title>通神亭。成鼎話拈韻。</title>,<text>一間亭子小舠如。鷗泛蓮池宛水居。低檻雲來華岳遠。短墻花發石榴初。簪纓外物情何戀。山水佳遊樂亦虛。火急劬書尋舊業。老將身世混樵漁。</text>
<title>出廣陵</title>,<text>松逕經年到。芒鞋出郭輕。護亭雙石古。抱樹一蟬淸。人度晴雲色。溪添宿雨聲。殘僧迎客笑。應恠尙塵情。</text>
<title>西軒</title>,<text>嘯傲亦元亮。茅軒得此生。種桃猶露跡。採藥欲無名。門掩苔深處。車閑漏盡行。蕭然林下計。野服近初成。其二靜中深發省。不待聽晨鍾。門外渾忘路。簷前獨看峰。閑情栽數菊。老境倚孤松。市隱如山隱。誰非遯世踪。其三小園日蕭灑。景物見推移。山氣凉生檻。雲容澹暎池。竹浮經雨葉。松覆耐霜枝。吾已忘機久。淸眞政在斯。</text>
<title>偶詠</title>,<text>重陽明日是。纖月此宵孤。菊酒三盃有。林翁一事無。看看秋欲晩。倀倀暮焉徂。徐待淸光滿。東歸勅賜湖。</text>
<title>竹亭對坐</title>,<text>近知省念好。搖落不悲秋。深巷少人迹。斜陽在屋頭。無聊今夕永。留醉小亭幽。後日如相訪。須從穎尾求。</text>
<title>乙未歲十六日甲子。與韓判尹汝溫 師直，李參判原明 宜哲，洪僉樞雲紀 章漢 會于洪參判養之 梓 寓舍。共賦。</title>,<text>前宵星聚否。四座盡皤然。岳翠晴浮斝。龕香暗着筵。宛成英社畫。偶閱賈生篇。末至非君實。難參故事傳。</text>
<title>仲春之晦。煑花峒山。拈簡易集韻。</title>,<text>出洞且停花外車。峒山花木葉生初。松培高石將巢鶴。泉引前池欲養魚。叢桂何勞招隱士。一區却恐畫幽居。鄕隣日日無端集。酒醉詩吟樂有餘。</text>
<title>秋夜</title>,<text>孤齋悠泛久。容易得流光。砧響多聞夜。虫音欲喚霜。寸心空抱赤。雙鬢更難蒼。野服成新製。君恩好返鄕。</text>
<title>中秋前三日。月明如晝。拈韻各賦。</title>,<text>賓榻無煩解。隣筇不待招。卽看來好月。聊與步凉宵。天氣淸明得。吾心鄙吝消。虛閑何所似。漠漠野雲遙。其二明時能自放。吾事未全非。秋夜淸如許。故人來不稀。其三酒待黃花熟。肴思紫蟹肥。悠然這趣味。一棹廣陵歸。</text>
<title>和靖節飮酒詩韻</title>,<text>拜麻辭明主。優遊以遣之。流光那可挽。燕鴻各知時。秋夜邀同隣。幽興方在玆。新稻釀爲酒。一醉復何疑。醉後發長歌。賴爾相扶持。其二藐然參三立。流通萬古情。處世貴泯迹。區區况徇名。冥迷所止。幾人枉其生。如夢方得醒。居寵久若驚。不飮更何俟。秋毫荷生成。其三秋天一寥廓。秋容淡不飛。翼彼雲天鴈。顧影鳴何悲。淸洛從此遠。去去情依依。非爲稻粱謀。含蘆得所歸。望雲復瞻天。此心終難衰。白鷗欣相逐。來去永無違。其四不欲分形色。久已忘寂喧。淸虛日漸成。天其餉我偏。林下無難到。欣迎坦丈山。田間沽酒飮。野老爭席還。此樂誰得知。聊與家人言。</text>
<title>上元日。四老適至。天下雪。不夜以晝。亦一奇事。遂拈陶韻。聊以記之。丙申</title>,<text>冉冉時序變。寒盡春又生。邂逅皆皓眉。不須問其名。上元屬今夜。一年多月明。窮陰忽滿除。晩雪飄有聲。相將卜淸晝。聊以娛衰齡。殘梅尙餘馥。小酒持自傾。有鳥鳴喈喈。園木欲已榮。暝踏前橋遠。方知少年情。更待天色霽。明宵好會成。</text>
<title>英宗大王輓章</title>,<text>天挺英明上聖姿。猗歟五紀位君師。馨香至德黃流頌。磨琢勤工綠竹詩。懿敎家邦從欲化。神功朝野不知治。恭瞻御閣奎文煥。穆穆儀刑盡在玆。其二文謨武烈襲休光。無逸由來享國長。臨履淵氷誠所到。升恒日月理之常。淳風載返雍熙世。景籙維新壽考王。南極明星流瑞彩。域中黔首半皤黃。其三天經地義孝爲源。曾閔躬行不足言。眞殿淚添三宿瓚。東朝誠溢萬年樽。溫陵曠典淵衷斷。完廟肇禋遠慕存。一國歸仁民俗厚。於戲至善永難諼。其四於皇天位儘艱哉。聖德逾光歷險來。寶鑑豈容魑魅遁。昏衢咸覩日星回。陰陽進退機先察。文武弛張網更恢。亂逆從玆知所畏。編成闡義摠宸裁。其五大報壇成再造恩。先王義起後王遵。禮稽崇配三皇並。制煥增脩九級尊。左海彝倫懸日月。寧陵遺志炳乾坤。仍看聖廡躋文正。扶得春秋一脉存。其六雍雍和氣滿宮闈。八域謳歌仰繼暉。申命代聽宗社慶。丁寧下敎祖孫依。銀章揭孝揮宸翰。寶冊鋪誠闡令徽。禮陟遽驚庭旅後。忍看孺慕泣容衣。其七爲臣當盡事君誠。直道周旋是本情。造次劻勷難一死。恬然欺負枉平生。乞身敢曰收强健。藉手嗟無答聖明。至慟又違先蓐蟻。珠丘東望淚如傾。</text>
<title>次詩人韻 丁酉</title>,<text>塵路縱橫分狹斜。閉門猶是野人家。池塘松翠供淸賞。退老年來不種花。其二花香風遞隔簾聞。春色三分酒十分。永日深園無客過。憑欄目送只歸雲。其三長安十日聽昏鍾。今我殊非舊我容。朝罷紫宸如一夢。年來只得養衰慵。其四雙松兩杮竹梧桐。恠石亭池柳與楓。靑草自生花不種。隣家桃杏出墻紅。其五久絶雲臺載酒遊。迎春已復餞春愁。桃花未盡河豚出。興在輕舟泝上流。其六不遇情朋不把盃。風光偏向靜中催。京居何限負心事。落盡林花我始回。其七小亭如鳥飛翩翩。容受短墻月一邊。於是逍遙忘老至。竹松旁列亦高年。其八騎馬出門每向東。新亭淸月廣津風。不如走入深山裏。良苦棲棲道路中。其九湖山一帶少多樓。過去繁華水自流。可笑浮生不滿百。當時役役只添愁。其十年衰病痼一龍鍾。謝事兼仍謝過從。散迹不堪城市淹。三時夢在坦貞峰。其十一山梨花發小墻東。無數飛來柳外風。是處山翁高枕臥。看花吟柳似山中。其十二飛鳥含花蝶趁香。誰將爲我畫春光。主人近日閑無事。半是睡鄕半醉鄕。其十三凡是三分仙七分。白雲多處少靑雲。猗猗亭上嘐嘐想。末路知心獨此君。其十四巷外寥寥車馬稀。不知離索滯王城。惟看庭際靑靑草。陰谷陽厓一樣情。其十五遲遲春日臥伸腰。一念虛閑萬慮銷。前此商量眞錯了。休敎爲善在明朝。</text>
<title>隣翁忽至。喜拈白傅集韻。</title>,<text>睡覺方淸晝。君來始盥巾。家中還是客。林下已歸人。花晩垂三晦。容衰近七旬。淹留緣底事。衣袂欲緇塵。其二臥思坦丈廬。星月此時虛。山野今居士。朝廷舊判書。林中長友鹿。川上已忘魚。一棹松坡岸。歸心浩浩如。其三嫩葉新添潤。朝來過雨痕。微風吹屋角。薄霧帶山根。曲沼松依石。廻廊竹護門。燕飛鶯囀處。嬉戲衆兒孫。</text>
<title>竹亭</title>,<text>當肉亭生竹。扶元飯有芋。爲邀淸夜月。移植數枝梧。灧灧臨池酌。寥寥入巷呼。偶然三叟至。合作紫芝圖。</text>
<title>漫次唐律</title>,<text>盡日愁顔無處開。簷禽似慰寂寥來。床頭把卷眠三起。林下看雲夢九廻。麗澤久違君子室。眞情難遇故人盃。春遊已自前年廢。北麓依俙昔上臺。</text>
<title>偶成鼎會。拈杜韻。</title>,<text>少小耽名勝。烟霞痼癖曾。風埃如許老。海岳幾回登。雪逕雲歸壑。氷枝鳥宿藤。一般這趣味。閑漢與之能。其二嗟爾稀年近。工夫恁地曾。多言終有悔。爲善始如登。事過多氷炭。交深或葛藤。空空仍濩落。今世一無能。</text>
<title>與金仲謙 致益。拈唐韻。</title>,<text>吾洞君兄在。今行悵獨歸。池塘多涕淚。樽酒少光輝。林下棲心久。城中見面稀。詩成留後約。風雪款山扉。其二形消骨瘦一枯槎。七十年來半養痾。身世似僧何有籍。東西是客不曾家。暢懷非較詩工拙。乘興頻斟酒少多。歲暮那堪離索苦。相將到老勉交加。</text>
<title>失題</title>,<text>方來知幾許。旣往便成虛。思見古人事。空尋黃卷書。其二契分歸林密。游從入洛疎。頻邀須勿憚。君我已皤如。</text>
<title>望南山</title>,<text>菀爲王國望。高出半天晴。漢水如星拱。華岑並世生。靑蒼浮正色。靜默息囂聲。日夕悠然對。方知採菊情。</text>
<title>三溪 戊戌</title>,<text>一宿三溪榭。泠泠枕席淸。形骸同石老。筇屐與雲輕。白岳如人立。靑驢入谷鳴。悠然笑相對。方識出塵情。其二石澗分仍合。窮源徹底淸。不期衰境得。方覺世緣輕。有鳥遙相和。無琴激自鳴。松靑雲白裏。深見古人情。</text>
<title>暮春之小晦。壽隣楓社。不期自至者。老少凡五人。而一武與焉。呼韻記之。</title>,<text>筇屐相將自洞中。澗毛侵席正芳茸。烟霞半世難醫疾。海嶽前年遍踏蹤。潭水百花無限好。香山四友不期逢。那堪送罷斜陽裏。獨坐松陰翠幾重。</text>
<title>三溪雜詠</title>,<text>逢人無不願身閑。太半棲棲歧路間。若使胷中纖垢盡。百丈紅塵亦碧山。其二萬松蒼翠愜幽期。詩未形容畫未移。最是晴巒星月夜。此時光景有誰知。其三每我來時物態新。巖花深處尙留春。問安班裏非朝啣。養病坊中已退人。萬壑雲松淸入室。數村烟火淡爲隣。仙家種杏還多事。谷口生涯笑子眞。其四矮屋松間寄似蝸。平臨山堞入雲斜。神淸每覺三更夢。境僻猶看五月花。石罅蟻行纔辨路。樹根萍着始知家。安於淡泊游於靜。不恨今來髮盡華。其五不妨無酒亦無肴。謝事歸來已息交。近郭名區閒幾日。古人神契有幽巢。山從太華層層積。水到雲溪曲曲包。瓢飮筇遊恣所樂。顚狂老態任羣嘲。</text>
<title>送任君楫 濟遠</title>,<text>一曲溪山百囀鶯。無端喚起別愁生。憐君嶺紱衰年事。應悔沙頭負釣耕。</text>
<title>巢雲庵。與金公恕共賦。</title>,<text>臨溪曾有語。聽雨可無書。朝日掃松逕。相公來竹輿。不慙靈澈後。還憶樂天初。林下醉吟地。閒愁十分除。其二蒼蒼松石際。流水小橋橫。物外方新契。塵中尙古情。孤棲三洞在。漫興五言成。供客無佳味。淸泉一掬盈。其三山容無定態。雲氣浩縱橫。自得幽棲樂。深知獨鳥情。烟霞寄契活。天地荷生成。有客隨甘霈。巖流昨夜盈。其四兩家三叔姪。輿馬後先尋。出處雖殊道。溪山自好襟。回思昔年事。應識此時心。聚散頭空白。悠悠入浩吟。</text>
<title>雲巢雜詠</title>,<text>被巖松欝欝。帶雨洞陰陰。聞見皆淸絶。興居儘靜深。坐無生客面。書有古人心。四友不期會。亭名合醉吟。其二空外何多響。風前一色陰。巖巒忽難覓。烏鳥亦應深。聒是堪褎耳。淸斯可濯心。須臾觀變態。天地一長吟。其三草藉仍泉食。吾亭事事淸。朋樽如宿昔。勝地得平生。山堞高低出。巖松遠近平。相看俱白髮。誰識出塵情。其四探靜誰携太古樽。隔城吾臥萬松園。依然雪岳三秋興。聊復雲巢半日言。吟葉淸蟬高下樹。吠林深犬有無村。沙橋定漲歸時路。白石蒼苔失舊痕。其五山家晩食欲斜暉。倚杖松間風滿衣。瓢飮衰年眞契濶。鍾聲長樂轉依微。聽鶯灌木淸仍坐。問寺遙峰倦却歸。一犬寥寥人迹斷。白雲流水不關扉。其六當時仕宦隨人爲。冥進多違勇退遲。偶逐孤雲棲北郭。幾回佳菊採東籬。荊花凋落餘殘淚。鴈影微茫寄遠思。久繫歸舟麻浦柳。蓴鱸消息以秋期。其七山人經濟在無爲。此道今來始覺遲。每向朝暉開竹牖。已將塵慮付笆籬。溪雲好是閑閑樂。峒鳥其如黯黯思。一策孱騾三十里。去來隨興不留期。其八暝樹鳴蟬歇。月明山更幽。入門眞韻事。卽席亦淸遊。松靜銀河轉。溪虛白雨留。悠然淡相對。餘外有何求。其九山中烟火少。松石與爲隣。短橋靑草逕。過去幾行人。其十白髮蕭蕭短。前年已掛冠。巖棲不用扇。六月松風寒。其十一三溪非虎溪。逢處成三笑。莫問笑何心。今人誰古調。其十二山水棲心久。悠悠山水人。聽來鶯燕晩。忽已度三春。其十三閑閑方是退。寂寂更誰過。白髮從心少。靑山得句多。盃樽隨水月。服食有松霞。兩叟聾相對。淸眞日漸加。</text>
<title>自溪上到林下。偶成小集。拈韻識之。</title>,<text>出門誰可訪。看鳥不題凡。待月臨斜澗。耕雲到絶巖。已成香社畫。非羡季鷹帆。林下詩樽又。親戚比隣咸。其二一退眞成隱。林居事事幽。川光晴浴鷺。草色穩眠牛。已弊身如箒。無關世看疣。溪山難盡興。更弄釣魚舟。其三林木蒼蒼裏。蕭然置屋幽。機忘無避鳥。農歇不收牛。宇內眞覊旅。朝中已贅疣。生涯隨分足。多事五湖舟。其四寂寞誰同志。衰遲已忘年。人生懷樂土。吾道聽高天。一壑如相契。百年眞有緣。孤吟烟郭外。雲鳥摠逌然。</text>
<title>韓判尹 師直 輓</title>,<text>少日聲名蔚。平生氣味醇。寒泉門下士。英閣畫中人。雪峽朱書古。雲衢白髮新。遭逢寧恨晩。三達聖朝臣。其二曩時同作吏。關外得淸遊。竹雨眞珠觀。秋天鏡浦舟。官庭馴有雉。民屋佩爲牛。惠好西歸日。鄕隣又廣州。其三我退榮三字。公陞寵八旬。謝恩楓陛日。荷枉竹亭晨。笑賀懸車早。留吟放筆神。自言年至久。行止不關身。其四南岳養之宅。設期四皓來。是時參末席。春日有深盃。倜儻白門子。端良巢谷台。居然人盡老。存沒復何哀。</text>
<title>峒山春詠 己亥</title>,<text>春林聽啼鳥。底意苦求羣。少輩能論道。衰年奈寡聞。山明紅作雨。沼靜淡生雲。玆會猶堪記。坐中誰右軍。其二春色村村得。無非桃李門。新成看月檻。閑理灌蔬園。聽鳥尋花逕。逢人坐草根。方誇眞富貴。應接不辭繁。</text>
<title>花雨</title>,<text>園花開不盡。山雨夜來多。江色迷漁火。村聲動饁歌。浮鷗依草宿。濕蝶掠簷過。攬物悠然坐。新池澹綠波。</text>
<title>雲巢漫吟</title>,<text>剗却巉巖路欲平。松間濶步得閑行。嶽西一麓柴扉外。獨夜徘徊候月明。</text>
<title>踏靑日拈韻</title>,<text>久將身世混山樵。一曲雲巢與世遙。花晩多風飄似雪。溪新經雨漲如潮。空憐志氣今何有。且惜光陰浪自消。遊興伊來九分減。松間徙倚望迢迢。</text>
<title>謝客</title>,<text>日日山中見。水流雲不留。有留終有礙。此理劈源頭。其二圖書聊自樂。靜掃屋三間。何愁無好友。雲鳥與棲山。</text>
<title>茅谷見訪。拈陽明韻。茅谷金得初履復號。</title>,<text>從吾所好不離郊。已退應無捷徑嘲。長對雲山仍結社。時隨樵牧與論交。村依白石分花影。橋渡靑驢繫柳梢。午睡方酣忽驚起。閑中日課爲君拋。其二松花採爲食。非是學長年。塵界無深壑。雲棲有潔泉。肇名攀桂谷。取適種瓜田。隣友時相訪。慇懃話宿緣。其三吾從幽敻處。堪詑劇繁華。曲曲桃源水。山山閬苑花。有時玄鶴下。盡日白雲斜。松杪茅茨出。非仙卽道家。其四塵外容棲息。閑中感物華。綠深驢放草。紅減蝶依花。人事渾樵採。村居半仄斜。松醪淸供客。坐處定禪家。其五松自爲籬不設門。坐來盤石亦幽軒。流泉聒聒知何意。對客應嫌世俗言。</text>
<title>口號</title>,<text>湖山閑放得。身世轉淸寒。雨聽鸎啼濕。晴看鷺浴乾。筇輕無逕礙。棲定有亭寬。但是衰思澀。逢塲覓句難。</text>
<title>淸風池閣納凉</title>,<text>嶽勢廻成壑。溪流抱有園。凜然蒼檜獨。是處白雲繁。虛閣涵池影。瘦藤絡石根。淸風吹不盡。忠孝一家門。</text>
<title>林下雜詠</title>,<text>林居安淡泊。棗栗少收園。長對雲生壑。先看月入軒。優閑人習懶。稀到境無喧。不讓柴桑趣。兼存松菊尊。其二涉江三十里。華嶽繞王城。有夢瞻天近。如星拱北明。四時歌聖澤。三字侈榮名。身退無由報。家風愧墜聲。其三不歸故里更何歸。棲屑非緣生計微。正似魚龍寒共蟄。堪悲鴻鴈遠分飛。平生拙性無他是。半世冥行有許非。惟益動心爲義勇。不須荻畫問麻衣。其四閑吾家計淡吾心。屋後巖阿日日臨。寒暖遞過俄已昨。悲歡閱盡舊猶今。歸歟晼晩身全老。命矣窮畸病苦侵。况復雨風多好節。寥寥閉戶與誰吟。其五林抱淸溪在。樓臨大野開。今宵方好月。卽席孰深盃。靜極無人至。閑多有鶴來。天雲亭上下。吟嘯却忘回。其六不有鄕隣集。愁顔那得開。山家菖蒲席。秋日菊花盃。觀穫隨人去。持竿待月來。爲歡無過此。歸馬故遲回。</text>
<title>觀穫翌日。雨中小會。</title>,<text>野穫三農歇。巖棲九月寒。飯泡眞率得。隣社笑談看。步緩藜當轂。身輕葛勝紈。若求垂老樂。無出此心安。其二茅簷山雨落。楓菊不勝寒。秋惜主人去。月遲今夜看。歸鄕非晝錦。棄篋豈齊紈。萬事從吾放。悠然日履安。其三浙瀝生孤夜。遙天鴈響寒。山霏臨水聽。村火隔籬看。適口忘芻豢。淸心屛綺紈。永言林下趣。無樂在長安。</text>
<title>祇迎日。用仲謙韻共賦。</title>,<text>仙仗開新霽。秋雲輦路淸。纔巡守禦堞。更閱摠戎兵。久抱瞻天戀。方伸聽籥情。科題欽聖德。險阻坦如平。南漢試士。御題在德不在險。故末句云爾。</text>
<title>池堂雨夜呼韻</title>,<text>小驢鳴雨到。邀坐竹欄東。病榻秋多感。賓筵酒久空。虫吟生靜夜。松籟作凉風。溪瀑新添響。何時筇屐同。</text>
<title>秋雨初晴。入白蓮峰。拈韻共賦。</title>,<text>山容纔過雨。病氣欲蘇秋。赴壑千流競。依松一閣浮。從他人聚散。何損境淸幽。偶爾騎驢出。因君得此遊。</text>
<title>秋日北亭</title>,<text>滿山松籟積。風至若臨灘。老石同人瘦。秋花與歲寒。誰嫌三洞窄。吾自一身寬。樂此忘歸去。蕭然漉酒冠。其二出郭心何似。輕舟放碧灘。籬憐黃菊澀。沙憶白鷗寒。松壑蒼凉古。雲巢窈窕寬。傍人枉相恠。頭上鹿皮冠。</text>
<title>仲秋到林下</title>,<text>喜與山中寒士儔。自嫌林下尙書樓。晴沙白盡松杉雨。老石紅先薜荔秋。閑放履聲多暇日。重磨驢迹續前遊。從公爲酒忘形久。不着塵埃一點愁。其二退士行尋郭外園。微霜八月斷壺村。泉聲立馬蒼藤岸。秋色迎人古洞門。茅屋暫開三逕掃。籬花先把數枝論。重陽節近聊相待。何處白衣送一樽。</text>
<title>重陽後。自林下還溪上對菊。</title>,<text>萬壑秋陰覆一庭。竹欄佳色忽心醒。分明元亮籬邊見。髣髴穉圭句裏聽。傲得風霜能歲晏。衰非蒲柳不秋零。羞將黃髮蕭疎映。默默相看紫閣靑。</text>
<title>陽復月初吉。小會拈韻。</title>,<text>何處非林下。伊來不定居。淸遊三白叟。長物一靑驢。野穫年豐稻。盤登月致猪。老身閑是樂。高枕廢看書。其二松筠交晩翠。城市亦山居。苔院深稀客。菊庭閑放驢。歌聲停白雪。歲色送黃猪。老境多尤悔。從前枉讀書。其三嶽色尋常對。桃花洞外居。斂華扁額蠢。乘興聳肩驢。香醞斟疎菊。珍肴佐乳猪。漫吟成幾疊。黃葉不勝書。</text>
<title>次金得初韻</title>,<text>誰道孤棲蘭若如。心無物累日淸虛。遊山勝迹今成譜。種樹奇方古有書。似此生涯幽事足。從他馳逐俗情疎。盃盤眞率何妨數。前輩風流聞緖餘。</text>
<title>南至前九日。梅下共賦。</title>,<text>酒興爭如詩興闌。小軒風雪不能寒。梅緣更續誰相贈。驢轡聯臨共好看。天氣潛雷將發地。春心細菜欲登盤。憐渠孤淡隨君復。處世方知取友端。</text>
<title>林下冬日偶會</title>,<text>步月頻臨水。瞻雲每倚樓。近知吾事省。誰覺此生浮。歲暮高飛鴈。天長不繫舟。臘前三夜雪。小會亦風流。其二亭憶兄爲日。那堪獨上臺。凍松三逕在。孤鴈一聲來。酒熟誰相勸。梅殘可復開。依然隣叟會。懷抱淚難裁。</text>
<title>次得初寄示韻</title>,<text>蕭然行色一驢輕。峒谷溪山特地淸。茅閤深藏梅數樹。林樓獨上月三更。凌寒石面停雲影。逐暖沙頭集鴈聲。珍重書來慰別思。隔江相望便同城。</text>
<title>庚子之暮春。出會雲巢。</title>,<text>眠覺驢鳴谷。溪朋自遠心。晩風吹酒席。宿雨損花林。逕窄通樵迹。松深駐夕陰。居然春又餞。灌木聽幽禽。其二一壑城內外。分居水石隣。鶯花乍富貴。雲月自淸貧。處世皆行客。歸林獨主人。詩成仍醉睡。山日半欹巾。其三遠望靑袍客。飄然晩渡溪。林稀紅點點。岸暖碧萋萋。村靜孤狵睡。松深恠鳥啼。君能從我隱。於樂此雲棲。其四隔城一壑也非遙。盡日囂聲絶市朝。疊嶂雲凝生色畫。密松風度自鳴簫。巢深黃鳥初聞谷。識少靑驢罕入橋。釣水採山隨意適。衰年身世付漁樵。其五一枕溪山塵夢遙。閑閑自在暮兼朝。幽探癡癖隨筇屐。眞率淸歡屛管簫。籬隙殘花深掩屋。巖頭臥柳細通橋。出門浪迹人誰識。不是孤禪便老樵。其六奇迹巖阿引興遙。尋常月夕與花朝。澗流激石喧蛙皷。鶯語透林咽鳳簫。僧踏白雲歸岳寺。馬嘶靑草渡松橋。閑中奇事山將夕。樹杪謌謳下採樵。其七山鳥啼時山寂然。巢翁習靜晝常眠。形骸之外得閑放。安樂其中無所牽。遠見客驢尋谷口。忙携竹杖坐橋邊。巖泉風月皆吾有。領畧何曾用一錢。其八翳翳淸溪曲。陰陰灌木端。黃鳥飛且止。於焉托巢安。結廬在其側。矯首與遐觀。每當芳菲節。爾來吾亦還。啼時崖草綠。宿處松風寒。惟恐不入深。誰云遷喬難。籬落鷄犬遠。幽事了無干。流音和驪鳴。朋來更好顔。白鷗久寒盟。靑牛遲出關。會當林下隱。暫別非所嘆。</text>
<title>林齋夏日。喜驪上林伯厚 配垕 至。與之唱酬。</title>,<text>忽漫隨流水。行行不盡山。野棠香自保。林鳥樂相關。白髮人三笑。蒼崖屋數間。非無江漢思。採藥故遲還。其二雲巢無不愜。苔逕去來稀。老檜斜陽住。遙天獨鳥歸。石淸人共瘦。圃薄菜無肥。日日事幽討。山風吹滿衣。其三碧天新霽色。流水萬松間。宛轉何來月。分明是處山。幽人淸不寐。宿鳥澹忘還。衰鬂同今夜。襟期一樣閑。其四每思林下理烟蓑。暫寄溪棲豈有他。村患經年猶未已。我行如客此焉過。覊心壑底孤雲駐。歸夢池邊芳草多。飄灑樓深何日到。庭松應復長新柯。其五山形雲影自相隨。深樹鶯啼午日遲。是處盃樽頻邂逅。閑中節序幾推移。無端泉脉微微響。不盡松濤黯黯吹。籬隙荊花棲草晩。憐渠馨潔有誰知。其六一出城門雅俗分。巖扉偃仰送朝曛。浮埃紅軟多車馬。積氣蒼凉匝水雲。誰道神仙能不遠。秖堪鳥獸與同羣。香山四友今何得。永日禽啼自愛聞。其七古人何獨樂。吾自愛吾園。數柳橋通逕。千松壑有村。流鶯時近枕。放馬或嘶門。一笑淸溪曲。蒼凉霽景繁。</text>
<title>方是閑亭。與金公恕拈杜韻。</title>,<text>草花看漸愛。幽馥勝春姸。人在明時老。車同往歲懸。偶隨黃鳥去。閑占白雲偏。蔣逕誰相訪。方知二仲賢。其二衰顔非舊舊情新。此會蹉跎已送春。榮瘁何論皆散迹。溪山自放獨閑人。飄然出郭知乘興。遐不歸林與結隣。衮衮風埃還咫尺。老來方覺臥來眞。</text>
<title>次公恕韻</title>,<text>岳雲溪靄堆不收。谷口人烟數點浮。洞名三淸仙何去。鶴巢蒼茫萬松稠。近市一通車馬跡。芳辰鬧咽境自幽。筍輿筇屐山雨細。靑驢我亦從之遊。過去榮悴何須數。白髮蕭蕭俱閑休。就中琴妓誰馱來。風流尙餘看花騮。且莫低頭怨芳菲。猶自淸音宛轉喉。幼燕嬌鶯暫時春。古來歌曲盡啁啾。我輩衰老非高尙。萬事一笑聽汝謳。未聞懸車芳樹下。芳樹年年爲爾羞。洛社耆英今安在。模畫千古依俙留。九老之會除其二。好事能傳如此不。老矣共歡昇平日。歸歟且與木石儔。谷有紫芝籬有菊。採採何關樂與憂。溪洞新晴遐不來。閑遊吾不博公侯。</text>
<title>步往城東。邀金正甫 顥淳 携到雲巢。拈唐人韻口呼。</title>,<text>相期溪洞裏。仍候郭門前。老脚孤筇恃。危崖細路懸。淸暄逢此日。登陟憶前年。行坐發長嘆。驢鳴柳澗邊。</text>
<title>端陽初吉小會</title>,<text>洞裏田無種麥緜。葛衣水飮任吾天。牛從仄逕慵能穩。馬入長堤快或顚。客到淸樽同莞爾。禽啼高枕更悠然。松楸入望猶淹病。節過端陽淚眼邊。</text>
<title>翌日復會</title>,<text>溪朋江客到山家。白髮相逢孰更華。疾病侵尋蒸栢葉。生涯淡泊養瓜花。晩風響谷淙淙溜。晴日霾村冉冉霞。仍卜名區頻勝會。衰慵堪笑不堪誇。其二境隨心愜便爲家。結搆雲蘿太侈華。藤架抽毫題磵蘚。瓦甁汲瀑煎茶花。洞開村落依丹壑。松密峰巒隱翠霞。自是遊人迷不到。老來眞趣向誰誇。</text>
<title>漫詠</title>,<text>平生惟短策。行坐每孤吟。長道誰停馬。空林獨止禽。不須愁日暮。猶自樂山深。衰老今如許。幽居愜素心。其二靜裏無忙事。朝暉已午低。非緣眞境遠。多是世人迷。郭外深藏壑。林中不盡溪。雲松高百尺。馴鶴代鳴鷄。其三巾車且屛况軺車。已把行藏信太虛。隨地淸凉聊借屋。反吾椎朴廢看書。孤雲獨鳥心空遠。渴飮飢餐計不疎。夏日蒲團無事臥。羲皇枕上夢何如。</text>
<title>伯厚入北村。經宿而歸。誦茅谷所作。戲和其韻。</title>,<text>孤鶯終日聽。江客世情存。本分鷗盟社。何心鶴卵園。白嫌巖瀑冷。紅愛石榴繁。醉帶斜陽色。山家只瓦樽。</text>
<title>與伯厚共賦</title>,<text>溪流漲雨自成江。嶽勢高低有伏降。是處衰翁相對兩。誰家嬌燕忽來雙。白雲爲友晴隨杖。碧澗如琴夜聽窓。客到何曾擾閑興。不妨斜日枕空缸。其二別意遙生江上雲。忽驚林雨落繽紛。山靈也解人情苦。故漲前溪却挽君。其三草色靑靑與屋齊。淸溪日日放驢蹄。任爾林間隨逸鹿。何曾一步近城嘶。其四烟嵐忽埋樹。漠漠靑山雨。土瘠無耕播。居人不知黍。</text>
<title>和陶靖節古體</title>,<text>楚狂歌鳳鳥。王風熄騶虞。正聲何微茫。先聖有遺書。末俗多工巧。梔蠟空閑都。臨途誰停馳。當閑詎可踰。所以事遠遊。水舟山宜輿。山高水茫茫。惠好誰與俱。緬想柴桑人。行邁復踟躇。淸風北窓下。松菊定翳如。吾家有林園。數畝亦荒蕪。平生未飮酒。暮境無以娛。溪巢此棲棲。詩友不余疎。白雲隨處處。行休任卷舒。其二竹欄牽蘿補。其前但二柳。與君何年別。棲息此焉久。溪瀑皆絲竹。雲松盡良友。雖無種秫畝。有錢能沽酒。酒醉仍吟詩。佳辰那可負。自來江上客。高情非俗厚。莫挽東歸舟。寸心更何有。其三歸來得我所。謝眺靑山宅。高嘯懷古人。悠然林鳥夕。塵裏自閑閑。巖間還役役。樵牧逢前路。時時有爭席。三載此逍遙。見聞皆宿昔。默默自會心。玆義不須析。其四石泉流涓涓。山翁髮疎疎。天地所涵容。曷云此爲廬。人生思樂土。床頭有古書。浮慕不入心。迷塗已廻車。維時雨過林。閑培澗邊蔬。摘蔬炊新麥。邀人濁醪俱。形骸皆外物。好樂是良圖。優哉復游哉。明日今日如。</text>
<title>拈唐韻排律</title>,<text>閶闔書三上。殘齡謝病人。還丹行採藥。視白坐頤神。歲月從推敓。溪山任屈伸。才非君實比。休豈仲翁倫。引柳橫橋穩。移雲葺屋新。居民渾古態。村落不纖塵。放迹惟吾好。離羣與孰親。忽來浮漢客。遙逐臥雲身。鬢髮多年減。襟懷一處眞。歌吟淸和雪。談笑藹生春。已分俱忘世。還謀老結隣。此心元似水。何處不宜貧。玉洞棲仍久。瓊樓夢亦頻。地曹頒美肉。天渥及微臣。楚曲雖過鳳。周祥更祝麟。深藏非綺皓。薄態笑儀秦。有酒皆歡日。無花亦勝辰。林禽誰物我。山果雜羅陳。異代今池上。新詩更穎濱。歸舟應利涉。知子是知津。其二繞繚山連郭。天都十里賖。忽迷漁子水。誰識羽人家。共約壺中隱。還憐鏡裏華。林深留永日。酒盡酌流霞。莫問翁何狀。須看木欲槎。殘年隨藥餌。新訣試鉛砂。松響風泉合。苔痕石逕斜。溪筇常倚竹。野服不嫌麻。登慣嶒崚壁。遊思汗漫涯。白雲同去住。回處亦無車。</text>
<title>惜別聯句</title>,<text>叵耐明朝別。仁夫。 風流十日餘。伯厚。 山中翁老病。仁夫。 江上客迂疎。伯厚。 炊黍鹿門後。伯厚。 放舟牛渚初。仁夫。 相思應有月。仁夫。 林下夢高居。伯厚。其二浮生聚散信難期。仁夫。 溪社琴樽有幾時。伯厚。 雨裏移舟何處宿。仁夫。 橋邊折柳故人思。伯厚。 棠花未落來仙洞。伯厚。 燕子初飛把別巵。仁夫。 多少愆尤誰更警。仁夫。 靜中經訓是良醫。伯厚。其三吾輩初心豈止斯。伯厚。 工夫猶未到眞知。悠悠過去皆求外。仁夫。 逐逐交遊半爲私。窮廬歲晏那無悔。伯厚。 暗室神臨敢有欺。斷斷此心死後已。仁夫。 願從良友受箴䂓。伯厚。</text>
<title>敍別</title>,<text>送君新種菊。君識此心不。留待黃花發。淸尊又九秋。</text>
<title>溪雨對客</title>,<text>三時麥飯佐鰣魚。澹泊生涯返我初。席上相逢無俗士。案頭不問有何書。萬山行遍穿筇屐。一水分占散里閭。聽雨溪窓談笑穩。百年世事兩襟虛。</text>
<title>古亭初伏日。與諸老。拈韻共賦。古亭金公恕亭名</title>,<text>靑驢來自白雲端。更對三淸醉後顔。鍾鼎多年仍退士。樓臺遲日便深山。邀朋苔逕江湖色。選勝藍輿草樹間。幾處炎蒸人盡鬧。小園蒼翠獨淸閑。</text>
<title>與僑翁，蠢庵。共賦。僑翁。金叔濟大號。蠢庵。金得初庵名。</title>,<text>一水一丘摠我前。天成活畫爛雲烟。人在其間無事臥。驢如走鹿客如仙。</text>
<title>病起。出郭溪墅。冷落徑歸。悵然追賦。辛丑</title>,<text>老已非春事。居猶近物情。雲巢何日別。溪壑此時淸。巖逕苔誰掃。庭欄竹欲傾。酒壚聊暫憩。面慣主人迎。</text>
<title>拈龜峰韻</title>,<text>手種非桃李。城居似蓽門。工夫無實地。舒卷任浮雲。客去黃金盡。春歸白髮存。推移觀物理。柳月欲生痕。</text>
<title>次同樞三從兄 黃中 壽席韻</title>,<text>缺界求全苦未全。公於五福有其先。笑看珂馬靑雲路。多得光陰白髮筵。窮巷傳呼新宰相。朝班爭覩老神仙。兒孫滿膝貧猶樂。環堵蕭然日似年。</text>
<title>端陽前三日。出三溪。</title>,<text>岳氣遙相引。平朝出郭門。依然三澗曲。自在數松村。忽聽黃鸎語。方知綠葉繁。端陽今復至。酬酢去年言。</text>
<title>疊前韻。別歙谷太守。金道淳</title>,<text>一麾踰嶺遠。何日出靑門。縣小中臺畔。民稀大海村。殘年淸淨理。隣邑簿書繁。爲吏如斯足。無煩更贈言。</text>
<title>池上</title>,<text>竹亭蕭灑在。翠薜自成門。謝事眞閑漢。無來定僻村。吟松淸籟激。眠柳晩陰繁。殘卷時時閱。猶勝與客言。</text>
<title>竹亭。邀李謙之 彥光，金正甫。</title>,<text>滌沼仍掃石。筠軒五月淸。家居深得趣。人事澹無營。杮葉題詩數。松陰放杖輕。啼枝與巢屋。鶯燕任閑爭。</text>
<title>自溪上來壽厓</title>,<text>小園松竹自成臺。山客閑隨午雨來。莫笑階前新種菊。幽期共托歲寒開。</text>
<title>楊柳檻拈韻</title>,<text>我今不出奈無車。况復泥途水滿渠。初擬邀朋和杜句。晩因破睡習歐書。疎簾對嶽時還鳥。近檻穿池欲養魚。不種他花惟種菊。一般元亮愛吾廬。其二蓮榭追遊凡幾回。老來襟抱得君開。玄琴迭和眞堪樂。白首無聞且可哀。時把棋樽愁自遣。每逢山水興難裁。三庚苦熱三旬雨。至理誰推起處雷。</text>
<title>久雨乍晴。邀謙之閑話。</title>,<text>一直拋人事。何妨漫不知。提心方有得。駐足久忘馳。竹雨凉侵檻。天雲淡入池。徘徊空自歎。冥路幾分歧。其二十年猶洛邸。一夢每江湖。灌木啼黃鳥。方池浴白鳧。隨時皆自樂。與我不曾孤。靜裏難言趣。陶然酒半壺。其三市隱如山屋。靑蘿被壁墻。護松憐晩翠。培菊愛淸香。驢與童奴短。詩兼酒味長。行休從所欲。自笑老顚狂。其四大雨江無岸。方池水不波。閑情孤客到。晩響一蟬過。門外鳴騶絶。園中種藥多。高山何用隱。四老亦皤皤。其五塵間非我素。一夢在烟霞。白髮空疎放。朱書未琢磨。鄕心如水瀉。溪路有誰遮。林屋多松菊。盤桓亦自誇。</text>
<title>伯氏諱辰</title>,<text>此日年年過。思時恍若瞻。兄爲亭自在。弟老枕常沾。古渡葦難抗。長安病久淹。不眠知夜永。微月照斜簷。</text>
<title>孟秋二日留客。和昌黎集中韻。</title>,<text>三翁同一席。池閣竹陰靑。淡契誰如水。浮生摠是萍。忘形皆已老。有酒不須醒。近决歸林計。秋鴻入夜聽。其二夜夜歸田夢。峒山一抹靑。將身今脫屣。處世等浮萍。巖壑棲仍老。烟霞睡獨醒。農謳時和唱。餘外不關聽。</text>
<title>處暑日。偶吟。</title>,<text>園有荷池淸可遊。一樽迎客坐欄頭。節先七夕將除暑。閏計三旬始入秋。故里吾猶歸未决。急流誰道勇於休。暮年康濟無他術。只得悠悠樂忘憂。其二虛擲光陰汗漫遊。窮廬悲歎雪盈頭。空思江上蘇仙月。不盡人間宋玉秋。蘭室難逢三友益。筍班幸乞一官休。每聞勝景便孤往。素拘沉痾以瀉憂。</text>
<title>新亭</title>,<text>林下亭蕭灑。歸來賦遂初。方池淸數畝。遊泳不慙魚。</text>
<title>竹逕</title>,<text>摵摵脩脩裏。瑤琴向月彈。浩然江海思。手折一靑竿。</text>
<title>荷池</title>,<text>活水涓涓淨。荷生淡不繁。花香無蝶戲。葉大有魚翻。</text>
<title>初秋望日。雲巢偶會。</title>,<text>多愧頻相問。深知慰索居。升沉同濩落。物我兩消除。斷瀑分三曲。疎籬合數閭。松橋騎或步。長物一蹇驢。</text>
<title>雨後步溪上</title>,<text>萬疊山深百道川。無端雷雨暗秋天。寄巢溪曲仍閑社。憂食琴坪只薄田。好是詩樽還忘老。比諸博奕儘猶賢。朝來倚杖聽流水。兩岸村籬不起烟。其二披蓑細雨步前川。山氣蒼凉七月天。鴈已隨陽將度海。人今謝病未歸田。蚩氓成戶還隣德。濁酒盈壺且樂賢。琴筑泉聲靑嶂畫。老來身世飽風烟。</text>
<title>拈溫公集中韻</title>,<text>十載硏經歸聽塗。窮廬悲歎愧冠儒。秖緣多病仍無聞。不待懸車已屛徒。澗鳥羣飛聲自樂。雲巒獨立勢何孤。眼前光景欣酬接。觸壁酣眠笑穉奴。其二憶曾軒冕老泥塗。拂袖歸來舊我儒。居有松雲堪作伴。行無車馬不嫌徒。烟霞成癖身全老。鳥獸同羣道益孤。數畝山田荒已久。無煩生計問耕奴。</text>
<title>韓經彥 栐 步到。仍與留宿。拈峒隱韻。</title>,<text>靑袍能濶步。夕照帶依微。久許知心托。難偕携手歸。雲邊高枕石。山底獨關扉。相視呵呵笑。燈前兩布衣。其二囂塵無到耳。坐處自然深。草色閑侵屐。松陰爽落襟。何山容遯跡。獨鳥攪遐心。習靜眞成道。不須勞遠尋。其三難盡窮廬歎。江湖一病深。平生多枉步。悔吝自盈襟。蟻枕眞過夢。螢窓久負心。長程愁日暮。那得更硏尋。</text>
<title>九日偶會飄灑樓。會者十七人。拈韻共賦。</title>,<text>佳辰疎雨夕。楓菊峒山涯。是日同鄕席。明時退士家。滄浪看雪鬢。頃刻笑春花。樓外聞淸響。蒼茫鴈集沙。</text>
<title>壬寅季春。到林下。與宗族子侄。盃酒團會。拈韻共賦。</title>,<text>一棹淸江曲。林居路轉西。潭心迎月近。霧眼入花迷。聽鳥經喬木。觀魚憩小溪。登樓更遠望。野色莽高低。其二幽居爲遠望。巖頂一樓開。江豁如臨沼。山低宛步階。今春行又餞。良友有誰來。適意皆遊事。綠陰時正佳。其三不迷林下路。春晩放驢歸。灌木聽黃鳥。孤筇響翠微。盃盤排日設。吟嘯趁花稀。更有巖棲勝。庭松碧十圍。其四村翁皆皓白。一局坐松間。且置高低着。蕭然笑語閑。老農稀出野。大隱不於山。萬事唯心得。倀倀誰與還。其五去京三十里。二水在其間。峒祖曾敦俗。滄翁借養閑。人傳垂釣渚。寺指讀書山。遺躅今難拚。時時拜墓還。其六蕭然林壑野人廬。花藥培畦手把鋤。遲日自還元亮鳥。多年不羡季鷹魚。鄕隣皆老誰移畫。志氣俱荒獨拘書。努力山田資活計。村厨供客摘香蔬。其七九十韶光不我疎。騎驢遲日到山居。欣逢白叟酬佳節。悄對靑燈閱古書。一棹淸遊浮月後。百篇漫興賞花餘。優閑老境皆君賜。篛笠蘿衣已遂初。</text>
<title>廣州儒生禀目題辭</title>,<text>今覽禀辭意甚盛也。然引重太過。抑有所不敢當者。齊儒之言云禮樂必待百年而後興。盖謂待人而然也。人非其人。而妄欲古道之猝復。多見其齟齬難克也。嗚呼。古道之不行久矣。爲吏者。埋頭於簿書之間。莫知德刑之何先。爲士者。役心於科臼之中。全昧學校之何名。官無善治。鄕無善俗。千載歸來。寥寥無聞。可勝歎哉。廣之爲州。密邇邦畿。非比窮荒絶徼莫沾王化者。而文獻莫徵。民習極頑。悖義之事日聞。非理之訟日集。雖欲爲治。誠難猝變矣。有子曰。本立而道生。其本顧不在學校之興乎。然而其所以興之者。有非一朝一夕所可爲。則不懋其實。只循其名。不過爲觀瞻文具而止。尤豈不爲識者之所笑乎。有是心則有是事。是心出於誠實。則是事可行於久遠。一鄕諸君子。果能誠心做去。堅守勿撓。一洗百年之陋習。亟回一境之淳風。使學校見濟濟之美。村閭聞洋洋之盛。則願趍下風。奉以周旋。顧不爲吾道之幸歟。盍各勉乎哉。講䂓與一鄕有識之士。參攷舊䂓。講確時宜。俾盡必可行之道焉。先將卄緡。以資養士之需。亦須區處之得宜也。至於儷語。此乃退溪先生所謂過情。刪去可矣者也。破字之具銜。有駭眼目。恐非吾儒本色。欲行古道而爲此俚語。豈區區所望於今日者也。</text>
