<title>少年行</title>,<text>少年重然諾。結交遊俠人。腰間玉轆轤。錦袍雙麒麟。朝辭明光宮。馳馬長樂坂。沽得渭城酒。花間日將晚。金鞭宿倡家。行樂爭留連。誰憐揚子雲。閉門草太玄。</text>
<title>感遇</title>,<text>盈盈窓下蘭。枝葉何芬芳。西風一披拂。零落悲秋霜。秀色縱凋悴。淸香終不死。感物傷我心。涕淚沾衣袂。又古宅晝無人。桑樹鳴鵂鶹。寒苔蔓玉砌。鳥雀棲空樓。向來車馬地。今成狐兔丘。乃知達人言。富貴非吾求。又東家勢炎火。高樓歌管起。北隣貧無衣。枵腹蓬門裏。一朝高樓傾。反羨北隣子。盛衰各遞代。難可逃天理。又夜夢登蓬萊。足躡葛陂龍。仙人綠玉杖。邀我芙蓉峯。下視東海水。澹然若一杯。花下鳳吹笙。月照黃金罍。</text>
<title>哭子</title>,<text>去年喪愛女。今年喪愛子。哀哀廣陵土。雙墳相對起。蕭蕭白楊風。鬼火明松楸。紙錢招汝魄。玄酒奠汝丘。應知弟兄魂。夜夜相追遊。縱有腹中孩。安可冀長成。浪吟黃臺詞。血泣悲呑聲。</text>
<title>遣興</title>,<text>梧桐生嶧陽。幾年傲寒陰。幸遇稀代工。劚取爲鳴琴。琴成彈一曲。擧世無知音。所以廣陵散。終古聲堙沈。又鳳凰出丹穴。九苞燦文章。覽德翔千仞。噦噦鳴朝陽。稻梁非所求。竹實乃其飡。奈何梧桐枝。反棲鴟與鳶。又我有一端綺。拂拭光凌亂。對織雙鳳凰。文章何燦爛。幾年篋中藏。今朝持贈郞。不惜作君袴。莫作他人裳。又精金凝寶氣。鏤作半月光。嫁時舅姑贈。繫在紅羅裳。今日贈君行。願君爲雜佩。不惜棄道上。莫結新人帶。又近者崔白輩。攻詩軌盛唐。寥寥大雅音。得此復鏗鏘。下僚困光祿。邊郡愁積薪。年位共零落。始信詩窮人。又仙人騎綵鳳。夜下朝元宮。絳幡拂海雲。霓衣鳴春風。邀我瑤池岑。飮我流霞鐘。借我綠玉杖。登我芙蓉峯。又有客自遠方。遺我雙鯉魚。剖之何所見。中有尺素書。上言長相思。下問今何如。讀書知君意。零淚沾衣裾。又芳樹藹初綠。蘼蕪葉已齊。春物自姸華。我獨多悲悽。壁上五岳圖。牀頭參同契。煉丹倘有成。歸謁蒼梧帝。</text>
<title>寄荷谷</title>,<text>暗窓銀燭低。流螢度高閣。悄悄深夜寒。蕭蕭秋葉落。關河音信稀。端憂不可釋。遙想靑蓮宮。山空蘿月白。</text>
<title>洞仙謠</title>,<text>紫簫聲裏彤雲散。簾外霜寒鸚鵡喚。夜闌孤燭照羅帷。時見疏星度河漢。丁東銀漏響西風。露滴梧枝語夕蟲。鮫綃帕上三更淚。明日應留點點紅。</text>
<title>染指鳳仙花歌</title>,<text>金盆夕露凝紅房。佳人十指纖纖長。竹碾搗出捲菘葉。燈前勤護雙鳴璫。粧樓曉起簾初捲。喜看火星拋鏡面。拾草疑飛紅蛺蝶。彈箏驚落桃花片。徐匀粉頰整羅鬟。湘竹臨江淚血斑。時把彩毫描却月。只疑紅雨過春山。</text>
<title>望仙謠</title>,<text>瓊花風軟飛靑鳥。王母麟車向蓬島。蘭旌蘂帔白鳳駕。笑倚紅闌拾瑤草。天風吹擘翠霓裳。玉環瓊佩聲丁當。素娥兩兩鼓瑤瑟。三花珠樹春雲香。平明宴罷芙蓉閣。碧海靑童乘白鶴。紫簫吹徹彩霞飛。露濕銀河曉星落。</text>
<title>湘絃謠</title>,<text>蕉花泣露湘江曲。九點秋煙天外綠。水府涼波龍夜吟。蠻娘輕戛玲瓏玉。離鸞別鳳隔蒼梧。雨氣侵江迷曉珠。閑撥神絃石壁上。花鬟月鬢啼江姝。瑤空星漢高超忽。羽蓋金支五雲沒。門外漁郞唱竹枝。銀潭半掛相思月。</text>
<title>四時詞</title>,<text>春院落深沈杏花雨。流鸎啼在辛夷塢。流蘇羅幕襲春寒。博山輕飄香一縷。美人睡罷理新粧。香羅寶帶蟠鴛鴦。斜捲重簾帖翡翠。懶把銀箏彈鳳凰。金勒雕鞍去何處。多情鸚鵡當窓語。草粘戲蝶庭畔迷。花罥游絲闌外舞。誰家池館咽笙歌。月照美酒金叵羅。愁人獨夜不成寐。曉起鮫綃紅淚多。夏槐陰滿地花陰薄。玉簟銀床敞珠閣。白苧衣裳汗凝珠。呼風羅扇搖羅幕。瑤階開盡石榴花。日轉華簷簾影斜。雕梁晝永燕引雛。藥欄無人蜂報衙。刺繡慵來午眠重。錦茵敲落釵頭鳳。額上鵝黃膩睡痕。流鸎喚起江南夢。南塘女伴木蘭舟。采采荷花歸渡頭。輕橈齊唱采菱曲。驚起波間雙白鷗。秋紗廚寒逼殘宵永。露下虛庭玉屛冷。池荷粉褪夜有香。井梧葉下秋無影。丁東玉漏響西風。簾外霜多啼夕蟲。金刀翦下機中素。玉關夢斷羅帷空。裁作衣裳寄遠客。悄悄蘭燈明暗壁。含啼寫得一封書。驛使明朝發南陌。裁封已就步中庭。耿耿銀河明曉星。寒衾轉輾不成寐。落月多情窺畫屛。冬銅壺滴漏寒宵永。月照紗幃錦衾冷。宮鴉驚散轆轤聲。曉色侵樓窓有影。簾前侍婢瀉金甁。玉盆手澁臙脂香。春山描就手屢呵。鸚鵡金籠嫌曉霜。南隣女伴笑相語。玉容半爲相思瘦。金爐獸炭暖鳳笙。帳底美兒薦春酒。憑闌忽憶塞北人。鐵馬金戈靑海濱。驚沙吹雪黑貂弊。應念香閨淚滿巾。</text>
<title>出塞曲</title>,<text>烽火照長河。天兵出漢家。枕戈眠白雪。驅馬到黃沙。朔吹傳金柝。邊聲入塞笳。年年長結束。辛苦逐輕車。又昨夜羽書飛。龍城報合圍。寒笳吹朔雪。玉劍赴金微。久戍人偏老。長征馬不肥。男兒重義氣。會繫賀蘭歸。</text>
<title>效李義山體</title>,<text>鏡晴鸞休舞。樑空燕不歸。香殘蜀錦被。淚濕越羅衣。楚夢迷蘭渚。荊雲落粉闈。西江今夜月。流影照金微。又月隱驂鸞扇。香生簇蝶裙。多嬌秦地女。有淚衛將軍。玉匣收殘粉。金爐換夕熏。回頭巫峽外。行雨雜行雲。</text>
<title>效沈亞之體</title>,<text>遲日明紅榭。晴波斂碧潭。柳深鸎睍睆。花落燕呢喃。泥潤埋金屐。鬟低膩玉箴。銀屛錦茵暖。春色夢江南。又春雨梨花白。宵殘小燭紅。井鴉驚曙色。梁燕怯晨風。錦幕凄涼捲。銀床寂寞空。雲輧回鶴馭。星漢綺樓東。</text>
<title>寄女伴</title>,<text>結廬臨古道。日見大江流。鏡匣鸞將老。花園蝶已秋。寒沙初下雁。暮雨獨歸舟。一夕紗窓閉。那堪憶舊遊。</text>
<title>送荷谷謫甲山</title>,<text>遠謫甲山客。咸原行色忙。臣同賈太傅。主豈楚懷王。河水平秋岸。關雲欲夕陽。霜風吹雁去。中斷不成行。</text>
<title>春日有懷</title>,<text>章臺迢遞斷腸人。雙鯉傳書漢水濱。黃鳥曉啼愁裏雨。綠楊晴裊望中春。瑤階羃歷生靑草。寶瑟凄涼閑素塵。誰念木蘭舟上客。白蘋花滿廣陵津。</text>
<title>次仲氏見星庵韻</title>,<text>雲生高嶂濕芙蓉。琪樹丹崖露氣濃。板閣梵殘僧入定。講堂齋罷鶴歸松。蘿懸古壁啼山鬼。霧鎖秋潭臥燭龍。向夜香燈明石榻。東林月黑有疏鍾。又淨掃瑤壇禮上仙。曉星微隔絳河邊。香生岳女春遊襪。水落湘娥夜雨絃。松韻冷侵虛殿夢。天花晴濕石樓煙。玄心已悟三三境。盡日交床坐入禪。</text>
<title>宿慈壽宮贈女冠</title>,<text>燕舞鸎歌字莫愁。十三嫁與富平侯。厭携瑤瑟彈珠閣。喜着花冠禮玉樓。琳館月明簫鳳下。綺窓雲散鏡鸞收。焚香朝暮空壇上。鶴背泠風一陣秋。</text>
<title>夢作</title>,<text>橫海靈峯壓巨鼇。六龍晨吸九河濤。中天樓閣星辰近。上界煙霞日月高。金鼎滿盛丹井水。玉壇晴晒赤霜袍。蓬萊鶴駕歸何晚。一曲吹笙老碧桃。</text>
<title>次仲氏高原望高臺韻</title>,<text>層臺一柱壓嵯峨。西北浮雲接塞多。鐵峽霸圖龍已去。穆陵秋色雁初過。山回大陸呑三郡。水割平原納九河。萬里登臨日將暮。醉憑長劍獨悲歌。其二巃嵸危棧切雲霄。峯勢侵天作漢標。山脈北臨三水絶。地形西壓兩河遙。煙塵晚捲孤城出。苜蓿秋肥萬馬驕。東望塞垣鼙鼓急。幾時重起霍嫖姚。其三侵雲石磴馬蹄穿。陟盡重岡若上天。秋晚魚龍豗大壑。雨晴虹蜺落飛泉。將軍鼓角行邊急。公主琵琶說怨偏。日暮爲君歌出塞。劍花騰躍匣中蓮。其四萬里翩翩一劍裝。倚天危閣掛斜陽。河流西坼連三郡。山勢南回隔大荒。脚下片雲生冉冉。眼中溟海入茫茫。登高落日時回首。塞馬嘶風殺氣黃。</text>
<title>送宮人入道</title>,<text>拜辭淸禁出金鑾。換却鴉鬟着玉冠。滄海有緣應駕鳳。碧城無夢更驂鸞。瑤裙振雪春雲暖。瓊佩鳴空夜月寒。幾度步虛銀漢上。御衣猶似奉宸懽。</text>
<title>題沈孟鈞中溟風雨圖</title>,<text>虹掣中霄百尺梯。仙人素足踏雙霓。獰風吹壁海濤立。驟雨暗空雲色低。龍抱火珠潛水宅。鵬翻逸翮隱坤倪。沈沈深殿鬼神泣。彩筆淋漓元氣迷。</text>
<title>皇帝有事天壇</title>,<text>羽蓋徘徊駐碧壇。璧階淸夜語和鑾。長生錦誥丁寧說。延壽靈方仔細看。曉露濕花河影斷。天風吹月鶴聲寒。齋香燒罷敲鳴磬。玉樹千重遶曲欄。</text>
<title>次孫內翰北里韻</title>,<text>初日紅欄上玉鉤。丁香千結織春愁。新粧滿面猶看鏡。殘夢關心懶下樓。誰鎖彫籠護鸚鵡。自垂羅幕倚箜篌。嫣紅落粉堪惆悵。莫把銀盆洗急流。</text>
<title>築城怨</title>,<text>千人齊抱杵。土底隆隆響。努力好操築。雲中無魏尙。又築城復築城。城高遮得賊。但恐賊來多。有城遮未得。</text>
<title>莫愁樂</title>,<text>家住石城下。生長石城頭。嫁得石城壻。來往石城遊。又儂住白玉堂。郞騎五花馬。朝日石城頭。春江戲雙舸。</text>
<title>貧女吟</title>,<text>豈是乏容色。工鍼復工織。少小長寒門。良媒不相識。又夜久織未休。戛戛鳴寒機。機中一匹練。終作阿誰衣。又手把金翦刀。夜寒十指直。爲人作嫁衣。年年還獨宿。</text>
<title>效崔國輔體</title>,<text>妾有黃金釵。嫁時爲首飾。今日贈君行。千里長相憶。又池頭楊柳疏。井上梧桐落。簾外候蟲聲。天寒錦衾薄。又春雨暗西池。輕寒襲羅幕。愁倚小屛風。墻頭杏花落。</text>
<title>長干行</title>,<text>家居長干里。來往長干道。折花問阿郞。何如妾貌好。又昨夜南風興。船旗指巴水。逢着北來人。知君在楊子。</text>
<title>江南曲</title>,<text>江南風日好。綺羅金翠翹。相將採菱去。齊盪木蘭橈。又人言江南樂。我見江南愁。年年沙浦口。腸斷望歸舟。又湖裏月初明。采蓮中夜歸。輕橈莫近岸。恐驚鴛鴦飛。又生長江南村。少年無別離。那知年十五。嫁與弄潮兒。又紅藕作裙衩。白蘋爲雜佩。停舟下渚邊。共待寒潮退。</text>
<title>賈客詞</title>,<text>朝發宜都渚。北風吹五兩。船頭各澆酒。月下齊盪漿。又疾風吹水急。三日住層灘。少婦船頭坐。焚香學算錢。又掛席隨風去。逢灘卽滯留。西江波浪惡。幾日到荊州。</text>
<title>相逢行</title>,<text>相逢長安陌。相向花間語。遺却黃金鞭。回鞍走馬去。又相逢靑樓下。繫馬垂楊柳。笑脫錦貂裘。留當新豐酒。</text>
<title>大堤曲</title>,<text>淚墮羊公碑。草沒高陽池。何人醉上馬。倒着白接罹。又朝醉襄陽酒。金鞭上大堤。兒童拍手笑。爭唱白銅鞮。</text>
<title>步虛詞</title>,<text>乘鸞夜下蓬萊島。閑輾麟車踏瑤草。海風吹折碧桃花。玉盤滿摘安期棗。九霞裙幅六銖衣。鶴背泠風紫府歸。瑤海月明星漢落。玉簫聲裏霱雲飛。</text>
<title>靑樓曲</title>,<text>夾道靑樓十萬家。家家門巷七香車。東風吹折相思柳。細馬驕行踏落花。</text>
<title>塞下曲</title>,<text>前軍吹角出轅門。雪撲紅旗凍不翻。雲暗磧西看候火。夜深遊騎獵平原。隴戍悲笳咽不通。黃雲萬里塞天空。明朝蕃悵收殘卒。探馬歸來試擘弓。虜馬千群下磧西。孤山烽火入銅鞮。將軍夜發龍城北。戰士連營擊鼓鼙。寒塞無春不見梅。邊人吹入笛聲來。夜深驚起思鄕夢。月滿陰山百尺臺。都護防秋掛鐵衣。城南初解十重圍。金戈渫盡單于血。白馬天山踏雪歸。</text>
<title>入塞曲</title>,<text>戰罷臨洮敗馬鳴。殘軍吹角宿空營。回中近報邊無事。日暮平安火入城。新復山西十六州。馬鞍懸取月支頭。河邊白骨無人葬。百里沙場戰血流。落日狼煙度磧來。塞門吹角探旗開。傳聲漠北單于破。白馬將軍入塞回。騂弓白羽黑貂裘。綠眼胡鷹踏錦鞲。腰下黃金印如斗。將軍初拜北平侯。漢家征旆滿陰山。不遣胡兒匹馬還。辛苦總戎班定遠。一生猶望玉門關。</text>
<title>竹枝詞</title>,<text>空舲灘口雨初晴。巫峽蒼蒼煙靄平。長恨郞心似潮水。早時纔退暮時生。瀼東瀼西春水長。郞舟去歲向瞿塘。巴江峽裏猿啼苦。不到三聲已斷腸。家住江陵積石磯。門前流水浣羅衣。朝來閑繫木蘭棹。貪看鴛鴦相伴飛。永安宮外是層灘。灘上舟行多少難。潮信有期應自至。郞舟一去幾時還。</text>
<title>西陵行</title>,<text>蘇小門前花正開。柳香和酒撲金杯。夜闌留得遊人醉。油壁車輕月裏回。錢塘江上是儂家。五月初開菡萏花。半嚲烏雲睡新覺。倚欄閑唱浪淘沙。</text>
<title>堤上行</title>,<text>長堤十里柳絲垂。隔水荷香滿客衣。向夜南湖明月白。女郞爭唱竹枝詞。</text>
<title>鞦韆詞</title>,<text>隣家女伴競鞦韆。結帶蟠巾學半仙。風送綵繩天上去。佩聲時落綠楊煙。蹴罷鞦韆整綉鞋。下來無語立瑤階。蟬衫細濕輕輕汗。忘却敎人拾墮釵。</text>
<title>宮詞</title>,<text>千牛閣下放朝初。擁箒宮人掃玉除。日午殿頭宣詔語。隔簾催喚女尙書。龍輿初幸建章臺。六部笙歌出院來。試向曲欄催羯鼓。殿頭宮女奏花開。紅羅袱裹建溪茶。侍女封緘結出花。斜押紫泥書勑字。內官分送大臣家。鸚鵡新調羽未齊。金籠鎖向玉樓棲。閑回翠首懷簾立。却對君王說隴西。儺罷宮庭彩炬明。景陽樓外曉鍾聲。君王受賀朝元殿。日照彤闈拜九卿。黃昏金鎖鎖千門。一面紅粧侍至尊。阿監殿前持密詔。問頻知是最承恩。金爐獸炭欲回春。八字眉山澁未匀。共怪滿身珠翠暖。六宮新賜辟寒珍。淸齋秋殿夜初長。不放宮人近御床。時把翦刀裁越錦。燭前閑繡紫鴛鴦。長信宮門待曉開。內官金鎖鎖門回。當時曾笑他人到。豈識今朝自入來。披香殿裏會宮粧。新得承恩別作行。當座綉琴彈一曲。內家令賜綵羅裳。避暑西宮罷受朝。曲欄初展碧芭蕉。閑隨尙藥圍棋局。賭得珠鈿綠玉翹。天廚進食簇金盤。香果魚羹下筯難。徐喚六宮分退膳。旋推當直女先飡。氷簟寒多夢不成。手揮羅扇撲流螢。長門永夜空明月。風送西宮笑語聲。綵羅帷幕紫羅茵。香麝霏微暗襲人。明日賞花留玉輦。地衣簾額一時新。看修水殿種芙蓉。舁下羅函出九重。試着綵衫迎詔語。翠眉猶帶睡痕濃。鴨爐初委水沈灰。侍女休粧掩鏡臺。西苑近來巡幸少。玉簫金瑟半塵埃。新擇宮人直御床。錦屛初賜合歡香。明朝阿監來相問。笑指胸前小佩囊。金鞍玉勒紫遊韁。跨出西宮入未央。遙望午門開雉扇。日華初上赭袍光。西宮近日萬機煩。催喚昭容啓殿門。爲報榻前持燭女。漏聲三下紫薇垣。當夜中官抱御書。玉籖抽付卷還舒。慇懃護惜金蓮燭。學士歸時送直廬。</text>
<title>楊柳枝詞</title>,<text>楊柳含煙灞岸春。年年攀折贈行人。東風不解傷離別。吹却低枝掃路塵。靑樓西畔絮飛揚。煙鎖柔條拂檻長。何處少年鞭白馬。綠陰來繫紫遊韁。灞陵橋畔渭城西。雨鎖煙籠十里堤。繫得王孫歸意切。不同芳草綠萋萋。條妬纖腰葉妬眉。怕風愁雨盡低垂。黃金穗短人爭挽。更被東風折一枝。按轡營中占一春。藏鴉門外麴絲新。生憎灞水橋頭樹。不解迎人解送人。</text>
<title>橫塘曲</title>,<text>菱刺惹衣菱角大。日落渚田潮未退。蓮葉蓋頭當花冠。藕花結帶爲雜佩。紅藕香殘風雨多。吳姬爭唱竹枝歌。歸來日落橫塘口。煙裏蘭橈響軋鴉。</text>
<title>夜夜曲</title>,<text>蟪蛄切切風騷騷。芙蓉香褪氷輪高。佳人手把金錯刀。挑燈永夜縫征袍。玉漏微微燈耿耿。羅幃寒逼秋宵永。邊衣裁罷翦刀冷。滿窓風動芭蕉影。</text>
<title>遊仙詞</title>,<text>千載瑤池別穆王。暫敎靑鳥訪劉郞。平明上界笙簫返。侍女皆騎白鳳凰。瓊洞珠潭貯九龍。彩雲寒濕碧芙蓉。乘鸞使者西歸路。立在花前禮赤松。露濕瑤空桂月明。九天花落紫簫聲。朝元使者騎金虎。赤羽麾憧上玉淸。瑞風吹破翠霞裙。手把鸞簫倚五雲。花外玉童鞭白虎。碧城邀取小茅君。焚香遙夜禮天壇。羽駕翻風鶴氅寒。淸磬響沈星月冷。桂花煙露濕紅鸞。宴罷西壇星斗稀。赤龍南去鶴東飛。丹房玉女春眠重。斜倚紅闌曉未歸。氷屋珠扉鎖一春。落花煙露濕綸巾。東皇近日無巡幸。閑殺瑤池五色麟。閑解靑囊讀素書。露風煙月桂花疏。西妃小女春無事。笑請飛瓊唱步虛。瓊樹玲瓏壓瑞煙。玉鞭龍駕去朝天。紅雲塞路無人到。短尾靈厖藉草眠。煙鎖瑤空鶴未歸。桂花陰裏閉珠扉。溪頭盡日神靈雨。滿地香雲濕不飛。靑苑紅堂鎖泬㵳。鶴眠丹竈夜迢迢。仙翁曉起喚明月。微隔海霞聞洞簫。香寒月冷夜沈沈。笑別嬌妃脫玉箴。更把金鞭指歸路。碧城西畔五雲深。新詔東妃嫁述郞。紫鸞煙蓋向扶桑。花前一別三千歲。却恨仙家日月長。閑携姊妹禮玄都。三洞眞人各見呼。敎著赤龍花丁立。紫皇宮裏看投壺。星影沈溪月露沾。手按裙帶立瓊簷。丹陵羽客辭歸去。自下珊瑚一桁簾。瑞露微微濕玉虛。碧牋偸寫紫皇書。靑童睡起捲珠箔。星月滿壇花影疏。西漢夫人恨獨居。紫皇令嫁許尙書。雲衫玉帶歸朝晩。笑駕靑龍上碧虛。閑住瑤池吸彩霞。瑞風吹折碧桃花。東皇長女時相訪。盡日簾前卓鳳車。滿酌瓊醪綠玉巵。月明花下勸東妃。丹陵公主休相妬。一萬年來會面稀。愁來自著翠霓裙。步上天壇掃白雲。琪樹露華衣半濕。月中閑拜玉眞君。雲角靑龍玉絡頭。紫皇騎出向丹丘。閑從壁戶窺人世。一點秋煙辨九州。花冠蘂帔九霞裙。一曲笙歌響碧雲。龍影馬嘶滄海月。十洲閑訪上陽君。樓鎖彤霞地絶塵。玉妃春淚濕羅巾。瑤空月浸星河影。鸚鵡驚寒夜喚人。新拜眞官上玉都。紫皇親授九靈符。歸來桂樹宮中宿。白鶴閑眠太乙爐。煙蓋飄颻向碧空。翠幢歸殿玉壇空。靑鸞一隻西飛去。露壓桃花月滿空。廣寒宮殿玉爲梁。銀燭金屛夜正長。欄外桂花涼露濕。紫簫聲裏五雲香。催呼滕六出天關。脚踏風龍徹骨寒。袖裏玉塵三百斛。散爲飛雪落人間。瓊海漫漫浸碧空。玉妃無語倚東風。蓬萊夢覺三千里。滿袖啼痕一抹紅。宓妃閑製赤霜袍。素手頻回玉翦刀。眉鎖睡痕花影午。紫皇令賜碧葡萄。華表眞人昨夜歸。桂香吹滿六銖衣。閑回鶴馭瑤壇上。日出瓊林露未晞。管石金華四十年。老兄相訪蔚藍天。煙蓑月篴人間事。笑指溪南白玉田。緱嶺仙人碧玉箏。折花閑倚董雙成。瑤絃誤拂黃金柱。遙隔彤霞聽笑聲。乘鸞來下九重城。絳節霓旌別太淸。逢着周靈王太子。碧桃花裏夜吹笙。海畔紅桑幾度開。羽衣零落暫歸來。東窓玉樹三枝長。知是眞皇別後栽。催龍促鳳上朝元。路入瑤空敞八門。仙史殿頭宣詔語。九華王子主崑崙。粧鏡孤鸞怨上元。雲車春暮下天門。封郞大是無情者。翠袖歸來積淚痕。靑童孀宿一千年。天水仙郞結好緣。空樂夜鳴簷外月。北宮神女降簾前。天花一朶錦屛西。路入藍橋匹馬嘶。珍重玉工留玉杵。桂香煙月合刀圭。東宮女伴罷朝回。花下相邀入洞來。閑倚玉峯吹鐵笛。碧雲飛遶望天臺。煙蓋歸來小有天。紫芝初長水邊田。瓊筐採得英英實。遺却紅綃制鶴鞭。群仙相引陟芝田。暫向珠潭學採蓮。斜日照花瓊戶閉。碧煙深鎖大羅天。玲瓏花影覆瑤棋。日午松陰落子遲。溪畔白龍新賭得。夕陽騎出向天池。珠洞銀溪鎭瑞煙。大郞多病罷朝天。雲謠讀盡靑鸞去。日午紅龍戶外眠。騎鯨學士禮瑤京。王母相留宴碧城。手展彩毫書玉字。醉顏猶似進淸平。皇帝初修白玉樓。璧階璇柱五雲浮。閑呼長吉書天篆。桂在瓊楣最上頭。芙蓉城闕錦雲香。別詔曼卿主畫堂。朝日駕龍千騎女。白蘭叢裏合笙簧。別詔眞人蔡小霞。八花磚上合丹砂。金爐壁炭成圓汞。白玉盤盛向帝家。玉女群中價最高。十隨王母喫仙桃。閑持玉管白於手。道是月宮霜兔毫。西歸公子幾時廻。南岳夫人早晩來。巡歷十洲猶未遍。夜闌笙鶴降蓬萊。琴高昨日寄書來。報道瓊潭玉蘂開。偸寫尺牋憑赤鯉。蜀中明夜約登臺。絳闕夫人別玉皇。洞天深閉紫霞房。桃花落盡溪頭樹。流水無情賺阮郞。乘龍長伴九眞遊。八島朝行夕已周。深夜講壇風雨定。小仙歸去策靑虯。鳧伯閑乘白鹿遊。折花來上五雲樓。丹經滿案藥堆鼎。何事玉郞霜滿頭。彤軒碧瓦飾瑤墀。不遣靑苔染履綦。朝罷列仙爭拜賀。內家新領八霞司。海上寒風吹玉枝。日斜玄圃看花時。紅龍錦襜黃金勒。不是元君不得騎。蟠桃結子宴崑崙。滿酌瓊醪勸上元。催喚彩鸞東去疾。玉峯邀取老軒轅。足下星光閃閃高。月篩溪影濕龍毛。臨霞笑喚東方朔。休向氷園摘玉桃。氷屋春回桂有花。自驂孤鳳出彤霞。山前逢着安期子。袖裏携將棗似瓜。瓊海茫茫月露漙。十千宮女駕靑鸞。平明去赴瑤池宴。一曲笙歌碧落寒。瓊樹扶疏露氣濃。月侵簾室影玲瓏。閑催白兔敲靈藥。滿臼天香玉屑紅。綠章朝奏十重城。飮鹿嵩溪訪叔卿。宴罷紫微人上鶴。九天環佩月中聲。露盤花水浸三星。斜漢初低白玉屛。孤鶴未廻人不寐。一條銀浪落珠庭。蓬萊歸路海千重。五百年中一度逢。花下爲沽瓊液酒。莫敎靑竹化蒼龍。身騎靑鹿入蓬山。花下仙人各破顏。爭說衆中看易辨。七星符在頂毛間。簷鈴無語閉珠宮。紫閣涼生玉簟風。孤鶴夜驚滄海月。洞簫聲在綠雲中。后土夫人住玉都。日中笙笛宴麻姑。韋郞年少心慵甚。不寫輕綃五岳圖。閑隨弄玉步天街。脚下香塵不染鞋。前導白麟三十八。角端都挂小金牌。紫陽宮女捧丹砂。王母令過漢帝家。窓下偶逢方朔笑。別來琪樹六開花。獨夜瑤池憶上仙。月明三十六峯前。鸞笙響絶碧空靜。人在玉淸眠不眠。東皇種杏一千年。枝上三英蔽碧煙。時控彩鸞過舊苑。摘花持獻玉皇前。唐昌館裏簇瓊花。仙子來看駐鳳車。塵染蕙衣蓬島遠。玉鞭遙指海雲涯。羽客朝升碧玉梯。桂巖晴日白鷄啼。純陽道士歸何晩。定向蟾宮訪羿妻。玉林風露泬寥寥。月引仙妃上石橋。斜倚紫煙頭不擧。赤城南畔憶文簫。沙野先生閉赤城。鳳樓凝碧悄無聲。香消玉洞步虛夜。露濕桂花涼月明。朱幡絳節曉霞中。別殿淸齋待五翁。秋水一絃輕戛玉。碧桃花滿紫陽宮。一春閑伴玉眞遊。倏忽星霜已報秋。武帝不來花落盡。滿天煙露月當樓。彤閣銀橋駕太虛。劍光閑射九眞墟。金牌掛向雙麟角。碧月寒侵玉札書。絳燭熒煌下九天。日升螭陛玉爐煙。無央鸞鳳隨金母。來賀東皇一萬年。鼇岫雲低日欲斜。水宮簾箔捲秋波。楓香月鶴經年夢。腸斷閶門萼綠華。文昌公子欲朝天。笑泥嬌妃索玉鞭。庭下彩鸞三十六。翠衣相對碧池蓮。星冠霞佩好威儀。三島仙官入奏時。頻把金鞭打龍角。爲嗔西去上天遲。八馬乘風去不歸。桂枝黃竹怨瑤池。昆庭玉瑟雲中響。傳語凌華罷畫眉。楡葉飄零碧漢流。玉蟾珠露不勝秋。靈橋鵲散無消息。隔水空看飮渚牛。珠露金飆上界秋。紫皇高宴五雲樓。霓裳一曲天風起。吹散仙香滿十洲。乘鸞夜入紫薇城。桂月光搖白玉京。星斗滿空風露薄。綠雲時下步虛聲。黃金條脫繫羅裙。十幅花牋染碧雲。千載玉淸壇上約。笑憑三鳥寄羊君。六葉羅裙色曳煙。阮郞相喚上芝田。笙歌暫向花間盡。便是人寰一萬年。</text>
<title>夜坐</title>,<text>金刀翦出篋中羅。裁就寒衣手屢呵。斜拔玉釵燈影畔。剔開紅焰救飛蛾。</text>
<title>閨怨</title>,<text>錦帶羅裙積淚痕。一年芳草恨王孫。瑤箏彈盡江南曲。雨打梨花晝掩門。月樓秋盡玉屛空。霜打蘆洲下暮鴻。瑤瑟一彈人不見。藕花零落野塘中。</text>
<title>秋恨</title>,<text>絳紗遙隔夜燈紅。夢覺羅衾一半空。霜冷玉籠鸚鵡語。滿階梧葉落西風。</text>
<title>恨情一疊</title>,<text>春風和兮百花開。節物繁兮萬感來。處深閨兮思欲絶。懷伊人兮心腸裂。夜耿耿而不寐兮。聽晨鷄之喈喈。羅帷兮垂堂。玉階兮生苔。殘燈翳而背壁兮。錦衾悄而寒侵。下鳴機兮織回文。文不成兮亂愁心。人生賦命兮有厚薄。任他歡娛兮身寂寞。</text>
