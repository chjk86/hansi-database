<title>春帖 己卯○除制後不勝孤露之感。作此詩。</title>,<text>三年掩蓬藋。春來不識春。泫泫風樹淚。煢煢縗麻身。穹壤茫無涯。寃號歲同新。光陰信隙駒。頑縷奄吉辰。窮山驚歲律。一春又今晨。昭蘇感萬物。明發懷二人。孤露荼毒餘。三陽寂寞濱。轉輾涕沾席。鷄鳴整衿紳。憶昔親在日。撫時喜懼頻。逢春輒題楣。岡陵以祈親。今我爲誰祝。哀哀仰蒼旻。殘生豈願壽。陋巷不憂貧。日邁月斯征。棣華氣氳氤。夙夜期無忝。詩書味道眞。湛樂彌爾性。一堂藹天倫。愀然倚竹牖。聽彼靑帝仁。</text>
<title>參華陽皇廟祀感吟</title>,<text>皇澤洋洋率土濱。海東遺廟駿奔臣。黃流瑟瓚春秋享。碧澗芳蘋雨露新。我有傳來尊主義。那無對越在天神。巴翁祠屋長隣近。淚灑風泉感幾人。</text>
<title>秋雨夜坐。歎木綿敗傷。二首</title>,<text>秋雨寒牕獨不眠。憂深家國値荒年。民無衣食將何賴。禾菽旣痒又木綿。秋牀足蝎不成眠。耿耿挑燈夜似年。破牕無紙薪如桂。寒氣透衾濕敗綿。</text>
<title>和金汝剛 致健</title>,<text>良辰趣味覺淸閒。帶月溪村叩竹關。夜氣蒼茫瞻北斗。秋光寥落對南山。遙空鶴唳簫聲外。寒壁蛩吟燭影間。淡水交情忘物我。何須取醉破愁顔。</text>
<title>籬菊</title>,<text>一夜霜威腓百卉。山椒水澨氣蕭森。菊有黃華籬下在。倚牕相對歲寒心。</text>
<title>上高山寺 庚辰○爲裒雲坪遺文。與金善之。棲寺經旬罷歸。</title>,<text>蒼茫十里仰高山。牛背閒情半日間。隔麓招提厓路轉。逈臨川野已開顔。</text>
<title>逍遙巖阿。疊用前韻示金善之。憙○二首</title>,<text>吾廬正對息藏山。朝暮雲嵐一望間。古寺淸遊今始得。師書讀罷倚孱顔。久仰師門似泰山。傷心陳迹數年間。裒集如今文在笥。吾徒瞢昧却騂顔。</text>
<title>高山寺次贈李博如 長溥</title>,<text>春正月初旬。二士棲山閣。潛心函丈書。埋頭裒輯役。匡坐棐几靜。相將佛龕側。晨誦太極說。暮對大人學。浩浩性命源。昭昭至善德。切偲有強輔。憃懦多警覺。君自錦峽來。對晤成三益。晴牕一榻聯。琢磨不亦樂。愛君天姿淳。羡君學業篤。矧伊舊家族。賢哉柳谷孫。妙齡志趣高。摳衣東海門。而我一齒先。惠好續先誼。迢迢隔數嶺。幾歎音未嗣。片心自相照。共期作義類。滄桑十載間。樑木一夕摧。斯文極蕭索。往事成塵灰。緬懷江漢濯。經歲臆難裁。倀倀將安放。空自拊巾笥。攟稿事經始。擿埴會鱗次。有感弸中起。無地叩業勤。跋涉自龍淵。步屣自烏村。最憐鷄嶺路。之子悲孤跟。慟號靈宇閴。愴瞻講舍巋。情條僾雲互。逶迤入蕭寺。非爲講討來。豈以遊賞至。詠君詩上語。悲苦數百字。悒悒話誰昔。泫泫垂我淚。洞屬盍相持。遺緖恐荒墜。師訓倘不負。聖道終可尋。珍重吾黨士。願保歲寒心。</text>
<title>杏陰再從兄 煥經 約與觀漁。有故未成。送詩致意。卽次以呈。二首</title>,<text>坐看飛鳶與躍魚。古琴春服杏陰踈。桃花肥鱖何須羡。活潑高壇且獵書。閒臨春水羡遊魚。網未結成奈計疎。菜色山牕猶帶喜。淸詩有味伴殘書。</text>
<title>遊陶山退溪汾江。奉和宗兄 煥世 韻。二首</title>,<text>春晩陶山遠客來。雲深樹老谷禽喈。斜日溪村尋舊宅。詠歸江縣旅愁排。愛日堂高春寂寂。登臨嘯詠聽禽喈。往事茫茫流水逝。後人孤露感難排。堂在汾江之上。李聾巖所構。</text>
<title>登宣城雩壇。賞春詠懷。</title>,<text>官梅江柳一城春。野䔩山肴數簋新。粉黛管絃他自樂。臨壇我憶浴沂人。</text>
<title>送再從弟於世 煥明 遊淸凉山。次宗兄韻以贈。</title>,<text>六六峯高春正晩。幽筇石逕好襟期。淸遊莫道先鞭着。眞境已從遠望知。</text>
<title>遊淸凉山</title>,<text>宣城春雨睡初罷。風物鄕園夢依依。農山蘓湖古堂巋。柳庭梅正芳菲。華陽眞境杳何許。鏡湖淸盟今已非。平生痼癖在山水。遊轍何由馳九圍。桑蓬遐志鬱三紀。我駕南嶠乘好機。淸凉縹緲一舍邇。宿願如今償庶幾。桃花白鷗六六峯。退翁歌中影依俙。時維暮春麗景遲。正宜靈巓飄我衣。吾兄太守有淸標。同我冠童儼驂騑。超然一遊得良辰。緬懷千載浴淸沂。蒼蒼落日路轉深。澗樹巖花拂征旂。招招數聲戛雲峀。舟子已艤淸江碕。江頭一松傍路立。古幹奇條塵世稀。幽壇凈掃數畒蔭。我行閒閒收夕霏。冥冥樹色近黃昏。列緇髡聽指揮。輕棹纔弭上籃輿。翠幰無妨伴布韋。穿林蹋石一逕斜。晣晣松燎繞禪扉。入門靑熒照佛燈。琉璃寶殿如飛翬。居僧似諳我食性。山蔬上盤淸且馡。蓮樓磬動爐烟細。春睡昏昏倚屛幃。林牕朝日氣味淸。淡雲輕風揚韶輝。靑鞋藜杖立庭畔。白衲筍輿在門畿。襟韻瀟灑度丹壑。笙歌飄颺入翠微。淙潺石泉霧初捲。滴瀝林花露未晞。斜厓層壁共攀躋。老兄孱弟相嘲譏。東瞻一峯擎日高。左枝翻成金㙮巍。巒腰自通一線路。御風臺逈聘遐睎。淸飈滿袖欲擧腋。列子仙標尙可希。臺中冽泉號聰明。一歃爽如祛昏痱。翩翩春服乍徜徉。嘒嘒淸管雜絃徽。西峯高聳眼初開。一朶蓮華石嵬葳。休恨此間無瀑布。紫烟香爐暎朝暉。南望祝融儘奇峯。氣豪直欲朗吟飛。丘岑磔磔恠鳥啼。躑躅桃杏爛紫緋。誰言賞春不如秋。萬木欣欣勝卉腓。臨厓細逕繞一塔。怳疑天梯彯裶裶。林間禪舍廢何年。巖穴風生開广闈。孤雲碁枰宛留痕。傳道高人此隱厞。深入何妨脫冠巾。此身眞同解馽鞿。悠悠行到致遠菴。破牕無紙掛蠨蝛。陶叟楣題度幾秋。點畫漫漶增感欷。荒凉梵宇上下尋。銀皷寥寥靈佛威。僧空古齋壁生菌。蚩俗何能福田祈。淸凉一壑此地窮。幽筇且向上頭歸。回瞻前麓綠焰起。知是山氓將墾耭。金生舊窟在何處。往事茫茫碩人頎。危磴仄徑獨自尋。細瀑飛灑如浽溦。緣厓攀樹向滿月。珍重阿兄憂我饑。鵑花瓊粉作油糕。移席巖臺共咀嘰。靈芝未搴使我愁。丘壑行行聊採薇。傷心白雲古木僵。絃誦前脩昔婓婓。紫秀菩薩一氣凝。巖壁層疊如俎肵。雙峯矗矗筆硯好。宜我一唾成珠璣。玄鶴翔舞紫鸞翥。晩靄絪縕呈瑞禨。閒脚須思逐蜚禽。俗眼堪嗤同蝨蟣。豪情獨上硯滴頭。峛崺羣峯竪降幑。江山千里四望同。太白烟羃疑霜凒。臨高始知此山䧺。奔騰勢如橫六騛。堪憐癡弁半上落。壁松掛衣看椸楎。塵囂何曾到此界。笑他山外騰衆誹。丈人偃蹇入相望。十二峯中似大騩。春山萬物摠可人。角角幽樹鳴雉鵗。深居幾願友麋鹿。壯遊不怕逢狼豨。名姓列題筆峯前。墨光淋漓石面肥。臺仙寂寞喚不來。我心懩懩如呑鐖。林梢斜日地藏菴。老師玄談倒淸湋。琅璫風動古寺殿。有儼珠頂戴衮褘。山中異卉是乾蓮。移植何勞載駝犩。泉磵獨未愜人意。遙比巴溪同滀潿。長江滚滚洞門下。疑是桐柏流淮淝。塵緣未消遽出洞。信宿行裝慚水妃。遲遅渡頭舟不行。悵望雲林立苔磯。蒼茫歸路有餘恨。一曲孤山幽賞違。</text>
<title>靈隱菴覽古蹟詩軸。敬次退陶先生韻。</title>,<text>行尋靈隱上龍頭。喬木陰陰聽栗留。菴中瓊軸遺芬在。曠感名區杖屨遊。</text>
<title>龍壽寺</title>,<text>馬度龍門走。人尋鷲嶺行。古碑依敗壁。孤塔立空庭。堂暎法華白。谷臨玉藪靑。倚樓山日夕。禽語響丁丁。</text>
<title>愛日堂觀漁</title>,<text>瀟灑汾江畔。堂依小麓開。掠舟靑鳥去。吹浪白魚來。擧網披汀草。移筵掃石苔。松官馬繫。樵牧路徘徊。</text>
<title>愛日堂望陶山有感</title>,<text>江榭落暉曠感生。陶山老檜望中靑。南來不唾陶山石。雷叟淸詩獲我情。第三句卽雷淵南公有容詩。</text>
<title>重尋陶山。用前韻。</title>,<text>後生何處拜先生。江上陶山偃蹇靑。春盡古齋人復到。牆梅庭竹似含情。</text>
<title>見杏陰兄抵宗兄書。感愧而吟。</title>,<text>悄悄縣齋坐夕暉。鄕園杳杳峀雲飛。覊愁嶺外還多病。佳節天中尙未歸。孝謹賢孫今世幾。直剛君子古來稀。有災先壠誰能惕。愧我年年展掃違。</text>
<title>孤山亭敬次退溪韻 二首</title>,<text>日洞主人淸福厚。幾年江榭惺惺否。退陶詩上襟期深。餘馥應流百世久。客到孤山欲未歸。幽襟飄灑世緣違。對樓翠壁千層立。臨水紫雲百丈飛。魚鳥不驚滄浪枻。烟霞堪卧薜蘿衣。探眞洞主何須問。舟繫釣臺帶月輝。</text>
<title>登樓觀漲</title>,<text>宣城一夜雨翻盆。檻外江聲萬馬奔。山暗百重生遠嶼。水添三丈失前村。漭洋正好登樓見。澎湃猶堪倚枕聞。始信桑田成碧海。悠悠世事箇中存。</text>
<title>愛日堂敬次晦齋先生韻</title>,<text>一區名勝汾水濱。偃蹇芝山似碩人。巖老如龍看古跡。堂高愛日想天眞。臨厓拂樹生淸籟。倚檻投竿出素鱗。隱暎陶岑相望翠。正堪乘月泝洄頻。</text>
<title>登花山濟南樓</title>,<text>秋風客上濟南樓。䧺府崇牙是福州。晝皷鼕鼕何處起。桓桓鎭將設高帿。</text>
<title>秋夜風雨</title>,<text>山雨溪風落木聲。宵燈生暈夢初驚。寒牀卧聽前村語。秔秫角生麥未耕。</text>
<title>新舍春帖 二首○壬午</title>,<text>小屋猶容七尺身。倚牕長嘯見陽春。得志不爲堂數仞。乾坤我亦丈夫人。半世男兒計。三間屋子成。新居仍歲改。陋巷欲春生。村靜聽農話。牕明對聖經。騰騰任運在。浩氣一堂盈。</text>
<title>蠶頭賞春</title>,<text>巖雪初消澗冰解。東風倚杖客懷新。蠶頭勝槩遅遲日。鴈㙮題名處處春。十里江光侵睥睨。九街塵色任紛繽。幽襟飄灑誰能識。不是偸閒翫景人。</text>
<title>山暎樓吟示諸友</title>,<text>山郭朝暉靜。昭光暎畵樓。礎因盤石固。境得瀑泉幽。國有金湯險。人多水榭遊。昇平今幾歲。惕惕且懷憂。</text>
<title>太古寺</title>,<text>落日重興感。春風太古遊。空山碑有閣。寂寞聖名留。</text>
<title>蕩春臺</title>,<text>春光駘蕩蕩春溪。白馬冶遊綠草萋。孤筇石棧踟躕立。往事依俙廨舍棲。甲戌之春。與副率兄煥星，尹金山琰，趙海州諸公。會做宣惠廳。</text>
<title>二止堂。敬次板上韻。</title>,<text>古堂巖樹翳。炎夏似淸秋。仄徑丹厓轉。層階碧澗周。碩薖留往躅。踈放得來遊。山仰懷何極。披襟立晩洲。</text>
<title>暮過山店童奴告飢</title>,<text>閉戶三秋盡。尋山百里賖。滿郊荒歲色。疎店夕暉斜。馬齕蕭蕭葉。奴嘰粲粲花。賞楓愁裏過。前路澤鴻多。</text>
<title>靑川齋舍夜坐。和宗兄韻。</title>,<text>蕭蕭落木雨聲來。夜冷山牕夢覺回。定知巴水增淸灑。遊客閒襟曲曲開。</text>
<title>華陽洞門</title>,<text>牛背悠悠睡味長。不知何處是華陽。松籟水聲醒我夢。擎天層壁日蒼蒼。</text>
<title>巴串</title>,<text>一壑探窮九曲廻。洞天寥廓眼逾開。水行石面氷紈鋪。木落山頭錦繡堆。淵老空看板冗去。泉翁謾就茅棟來。淙琤聲裏朗吟坐。活潑襟懷特地恢。</text>
<title>草堂感懷</title>,<text>溪堂秋晩夜沈沈。靜坐愀如在上臨。檻外淸灘聲轉咽。牆頭老樹氣蕭森。夢回松枕憑遺澤。塵拂璿璣契素襟。古壁寒燈書滿架。悠悠百載後人心。</text>
<title>曉起翫雪。次宗兄韻。</title>,<text>九月風光一夜經。千峯雪裏萬松靑。洞天欲曙添奇景。臨澗古堂客夢醒。</text>
<title>巖棲齋感舊</title>,<text>綠樹春風往事悠。晩楓寒雪此行幽。不盡巖齋吾道感。洛山依舊水空流。</text>
<title>山中雪夜。憶信兒遊洛下。</title>,<text>有子惟渠一介微。年今十五始離違。東床日久應成懶。北地寒多須早歸。雪落溪村音寂寞。雲迷洛樹夢依俙。天倫人事懷靡極。惆悵山齋坐夕霏。</text>
<title>臘朝感吟</title>,<text>漫漫長夜夢悠悠。怳惚千端與萬頭。翻然一覺三更後。依舊吾人黑窣愁。</text>
<title>春帖 癸未</title>,<text>雨細茅簷夜。梅窓靜曉暾。惺惺臨棐几。默默對箎塤。翫易鑪薰淡。觀天野靄溫。田村消息好。壠麥有新根。</text>
<title>次族弟煥謨冠禮宴席韻</title>,<text>雅儀元服授。奇氣一層加。旣翕多兄弟。將歡有室家。令辰樹城墅。旭日洛江涯。試聽賓筵祝。責成期壽遐。</text>
<title>利城士人李德符近寓稽山。忽來訪示以詩軸。卽次軸中韻以贈。二首</title>,<text>北學超塵俗。南遊寄谷巖。松老遺芬在。行行襲布衫。李之師門有金松巖云。其二霜月遠方人。林廬一話親。唱酬詩滿袖。不飮腹生春。</text>
<title>春帖 甲申</title>,<text>春入山村日欲斜。飜回寂寞作繁華。絃誦洋洋盈一衖。衡門可樂遠朋多。</text>
<title>夜泊窺巖 此以下五首。卽陪宗兄遊黃山時作。</title>,<text>晩潮輕颺鏡湖船。泛泛漁人一葉連。極浦蒼茫迷草樹。浮山縹緲鎖雲烟。帆風十里黃昏後。村火三更白馬前。斗轉月沈鳴瀨急。溫臺繫纜起鷗眠。</text>
<title>臯蘭寺。次李白洲韻。</title>,<text>古寺斜陽客下樓。悠悠檻外水空流。江臯蘭老巖花落。故國風烟入望愁。</text>
<title>舟中經夜</title>,<text>暮湖澎湃繫歸船。聽雨篷牕夜抵年。鷄唱遙村風送曙。燈前蹴起篙師眠。</text>
<title>鏡湖觀燈</title>,<text>鏡湖燈夕至。遠客滿村留。倚杖烽臺翫。移舟汐浦遊。繁星懸屋角。朱萼繞檣頭。曲曲簫歌起。江天夜色悠。</text>
<title>八卦亭。謹次板上韻。</title>,<text>曠野孤亭巋。層巖一麓佳。江天恢氣宇。塘月澹心齋。床對三欞卦。檻臨萬竹階。盤桓黌舍近。絃誦自相諧。</text>
<title>族大母淑夫人▣氏九耋受誥。杏陰兄用杜草堂韻拜獻宴席。時余未赴。追次奉呈。</title>,<text>近歲鰲園盛事頻。絳霄鸞誥瑞光新。遐齡聖代優恩地。淑德高堂太碩人。日繞星辰南極暮。露沾楰杻北山春。天申茀祿門闌耀。彩服聯翩鬢似銀。</text>
<title>宗姪士俊 宅圭 自竹院歸示卦亭至日之會諸士友涒灘詩。感慨奉和。三首</title>,<text>涒灘勝會陽生初。有感湖亭剝復書。野濶南溟流水急。天寒北極衆星疎。擊壺烈士年光暮。撫劒悲歌夜話餘。遙望竹林起余懦。風泉蕭瑟繞山居。壯志悠悠未遂初。窮山歲暮廢兵書。胸中一部麟經在。手裏尋常劒術踈。湖海苦思千載會。涒灘悲淚百年餘。卦亭盛集應多感。獨倚寒天歎蟄居。巖松厓竹歲寒初。人在亭中但學書。劒外塵腥何日掃。燈前茶熟細烟踈。王春四海微陽動。天道百年碩果餘。空灑涒灘三甲淚。堪憐跼蹐九夷居。</text>
<title>梁汝康 濟身 留竹林寄絶句。走和入褫。</title>,<text>湖天寒竹雪中靑。遠客孤燈照古亭。請看三牕卦畫在。涒灘暮日難爲情。</text>
<title>次士俊小年日獨坐韻</title>,<text>獨坐天時暮。凌寒對碧松。室虛梅綻白。村爆竹鳴紅。雪壑迷歸鶴。氷泉縮老龍。挑燈發長嘯。吾道一何窮。</text>
<title>除夕用晉菴集中韻</title>,<text>窮廬寒盡古梅前。抱膝長吟耿不眠。竹爆聲連雲外野。葭灰氣動雪中天。緇帷志晩依羣聖。琪樹夢稀訪列仙。撫劒空看涒灘去。未妨今夜永如年。</text>
<title>正朝懷松楸。拈晉菴集韻。</title>,<text>迎新倚檻曉暾明。孤露殘生淚棣荊。雀啄庭扉寒雪積。烏啼野樹凍雲晴。前山香火誰家祭。上墓名辰我禮輕。泂酌冰泉空北望。可憐松檟繞烽城。</text>
<title>聞孫男欽天生。呼韻識喜。</title>,<text>新年喜報也分明。終日開顔對布荊。藐爾有孫應美質。居然爲祖尙慙情。促成綳褓憐材乏。笑拂巾衫覺體輕。倚杖聊聽隣里賀。欣欣回首望京城。</text>
<title>立春 二首</title>,<text>春燈伴夢到黎明。寒榻怡顔對紫荊。地氣含陽雷始動。天光帶暖雪初晴。美人遙望山榛晩。浮世回看野馬輕。須抱遺經深壁坐。兒孫相守意如城。天時人事自相關。春早山家事事閒。身老有時空撫髮。心安無處不開顔。麥添白角尋常驗。菜送靑絲仔細看。明日元宵消戹盡。溪村留約踏橋還。</text>
<title>上元曉起。疊用明字。</title>,<text>山家酒斷耳猶明。心地淸如掃棘荊。春祝題成中夜靜。秋登占得上元晴。踏橋影外災應盡。嚼栗聲邊病欲輕。遙戀阿兒寒曉坐。堪憐步月漢陽城。十四日戌時立春故頷聯云。</text>
<title>上元病未翫月。走和士俊寄示韻。</title>,<text>惆悵上元月。呻吟孤榻寥。豪情記舊歲。勝會違今宵。湖榭虛冰。溪村冷石橋。寒燈耿不寐。倚枕達淸朝。</text>
<title>次士俊春帖韻 二首</title>,<text>納納乾坤忽一春。氤氳先到負暄民。風和移榻孤梅放。雪霽掃庭脩竹新。管有動灰看節早。盤無傳菜識村貧。土牛帶靄門前在。野色依微于耟辰。窮山病蟄喜逢春。佇看田村析厥民。魚鳥悠悠溪日晩。琴書淡淡峀雲新。輕風暖拂朱顔醉。細雨寒消白屋貧。惆悵塵寰翔鳳杳。空成我服待良辰。</text>
<title>寄金寢郞善之</title>,<text>窮居多病故人稀。極目西天坐夕暉。萬事茫茫玄理舛。一身踽踽素心違。春山伐木禽相喚。晩渚停雲鴈獨歸。同學少年今老人。五陵寒日拂朝衣。</text>
<title>次梁汝康詩軸韻。寓意示金善之。</title>,<text>雪滿寒天野霧蒸。巖泉懔若涉春氷。暮年光帶沙川月。經歲影斜灰谷燈。世道如今無老少。斯文從古有衰興。悠悠時義誰能識。林外白雲謾自騰。</text>
<title>奴自京歸。知兒孫安善。見故舊寄問。喜而成吟。</title>,<text>地僻十年隔塵世。天寒二月掩柴關。憂時夜夜看星斗。終日凉凉對雪山。情厚故人手簡細。神奇阿子掌珠團。小奴庭立長言罷。風靜古梅欹枕閒。</text>
<title>春霖</title>,<text>點火遙明滅。踈籬古壑村。井泥幽蟄動。簷雨暮禽喧。天老杞人國。春深漆叟園。喚愁庭草細。蒼鬢坐黃昏。</text>
<title>次大明稻韻 幷序</title>,<text>南方有稻名大明。令人可以顧名而思義也。瀟灑園梁生濟身齎一斗以獻之華陽。盖欲春種而秋穫。以備萬東廟芬苾之需也。輸到竹林。自竹林而筐以盛之。茅以包之。拜送于華陽。有司宋宅圭，直月宋德秀實主之。完山李監司基敬聞而奇之。作詩並序以咏歎之。和者亦多。志士之興感。槩可見也。野人香稻獻華陽。宜爾嘉名薦我皇。色暎黃河千載近。芒垂南極一星長。涒灘秋日田家穀。瀟灑春風竹院筐。落影山氓應下淚。年年服力備芬芳。</text>
<title>學生高公 得中 挽 代宗兄作</title>,<text>吾祖門墻屹。升堂有高士。名登桂坊籍。遊從華陽裏。後承情何極。世好講靡弛。邇來鷹峯下。弊廬接仁里。最得吾丈親。質朴古人似。古貌又古心。相對澹相喜。嗟公命道奇。文藻未售美。白首淸灞淚。碧山荒畒耟。庭蘭襲餘馥。籯金入唾鄙。誰憐老白屋。難諶彼蒼理。悠悠七十載。萬事空止此。東風禁火節。何處新墳起。湖天送邊簫。不禁悲臆披。</text>
<title>和長溪金孝子白燕詩 幷序</title>,<text>長水縣長溪村。同樞金公有感天之孝。居喪致白燕之異。吾鄕長老虛菴李洗馬公作詩以美之。續而和者到于今未已。噫。金同樞李洗馬今皆作故。而金公之孫舜孝甫謄李丈詩。遍示士友。余因李大受而見之。大受之勸余和甚勤。可見仁孝之感人深也。昔我先世。亦有斯異。今余所感。有倍乎人。忘拙次韻以歸之。長溪鶴髮翁。孝得玄穹卑。斑衣暎白華。秉心純無二。黃牛與蒼鼠。神劑良有自。欒棘素鞸儀。叔世覩未易。天監在堊廬。翩翩白燕是。玄翎儵變色。練祥能自記。喃喃若相吊。血淚蒨蒨士。潔白人似玉。頡頏物如彼。時兼孝鳥飛。隨處驗玄理。黃流豈注瓦。昭昭行源以。試看爵秩高。從知鴻休備。後昆應有感。燕居宜默識。</text>
<title>泛舟八卦亭下。次板上韻。</title>,<text>心胷恢廓此江山。不奈殘生多苦顔。愁緖遣從何處去。茫茫欲泛大洋間。</text>
<title>秋懷</title>,<text>佳節重陽到。寒宵細雨來。塞鴻叫羣過。籬菊爲誰開。老至猶携卷。愁多強引盃。屋中人不見。雪涕起徘徊。</text>
<title>閒居</title>,<text>一谷寥寥寄數家。巷深蓬蓽客稀過。曬書竹牖開朝日。灌圃藜筇倚夕霞。風靜小園收芋栗。月斜幽塢話桑麻。晩霜茅屋增閒趣。獨向東籬採菊花。</text>
<title>李文仲 延文 孤兒曳縗來學。拊念往昔。不禁傷衋。吟成一絶。揮涕書贈。</title>,<text>阿誰送汝挾書來。對爾儀形衋我懷。同學故人九原隔。佇看欒棘作瓌材。</text>
<title>奉和尹屛溪酬石門壽席詩</title>,<text>鄂鄂者華。玉屛之滸。德耀林泉。望巍山斗。猗歟先生。因心則友。鄂鄂者華。石門之阿。杖屨相隨。塤箎孔和。允矣君子。宜壽之遐。鄂鄂者華。大耋之光。歲在玄黓。慶溢壽觴。今夕何夕。載酬聯芳。鄂鄂者華。壽岑之側。飣餖有儐。獻壽無斁。嘉賓咸仰。岡陵其祝。右鄂鄂者華四章章六句大耋相酬間五年。石翁在後久爺先。挽昔罕聞今始覩。棣華難老耀瓊筵。鄂鄂新詩穆若淸。華筵鶴髮吹塤情。壽岑秋晩高歌動。盡日融融酒幾觴。石門有壽岑三章之詩。</text>
<title>宋茂叔 德秀 次后山妾薄命二首寄示。一般懷事。有感而和。</title>,<text>遊轅以柩歸。迢迢路數千。賢主失一朝。薄命悼百年。夢殘綠草園。淚灑白雲阡。絃歌復何處。忍作新態姸。梧桐秋半樹。江漢夜重泉。空樓鏡生塵。孤影益自憐。其二昨日花開白。今日葉落紅。不待年光暮。飄忽捐世終。妾身將疇依。妾命一何窮。永違援手鶉。瓊佩無舊容。倀倀寰中在。遲遅泉下從。宮牆鞠爲草。露寒吟秋蛬。</text>
<title>眞靜堂金參奉 德運 挽</title>,<text>隱居養眞靜。松老有孫賢。卲德齡踰耋。沈疴世遽捐。憗遺誰復善。殄瘁儘堪憐。懿行稀斯代。令聞自妙年。家肥彝性顯。國泰獻書翩。鴈塔名方藹。龍門運忽愆。操堅辛丑後。機透甲庚先。北闕辭金馬。南山理石田。環緪催暮景。嘯詠隔塵緣。心廣巖厓屋。身遙漢水船。琴罇花月皎。杖屨竹雲娟。閉戶鄕隣闘。開襟族黨筵。蓼莪追慕篤。芬苾享儀虔。一命官何冷。八旬爵始遷。繞村春耟出。尙友夜燈懸。綦縞偕玆日。簞瓢任彼天。負螟承述美。幹蠱旨甘全。佳抱雙材秀。遠期百祿綿。葆光常澹若。乘化奄翛然。宋里氓猶涕。燕丘壙已穿。林風悽古壑。薤露咽寒泉。永見高標閟。空留小舍扁。寰區仁壽鮮。俛仰愴懷纏。題挽增余愧。終違拜柩前。</text>
<title>次孟將軍後孫 萬洽 韻 幷序</title>,<text>余聞將軍勳名久矣。今因孟從立千 欽堯 獲詳其實蹟。令人感慨。其後孫萬洽年前上言。冀蒙追褒。畢竟見沮於時宰。慨惋發吟。聞而和者不少。盖韙將軍事也。立千誦其韻以要和。聊玆奉副。將軍憂國出天彜。世路崎嶇歷萬歧。皷勇鞍岑風凜凜。挺身山郭雪垂垂。名聯鐵券羣䧺在。聲徹玉鑾後裔爲。廊廟百年誰激慨。雲愁白谷誥書遅。</text>
<title>登獨樂亭</title>,<text>獨樂亭空客獨遊。野中孤阜翠江頭。將軍一去誰能樂。付與行人任去留。</text>
<title>沈子華 鍍 挽 五首</title>,<text>吾年弱冠季兮童。君到窮村仲氏同。坐並棣華雙眼拭。行成瓜葛兩情融。湖天歲邁相離後。嶺雪筵開重晤中。罇酒鸕亭遊未續。每逢高駕愧踈慵。往事凄凉二十年。夢驚賢仲入重泉。江樓雪月空相憶。塵世星霜獨自憐。風樹邇來君我淚。雲林遠隔唱酬筵。歲寒托契幽懷耿。無奈壑舟一夜遷。喬木遺風不寂寥。崢嶸志氣欲凌霄。血忱半世尊尤老。浮謗百車任衆囂。師友雲門看雅趣。婣親寒族喜同調。愛烏深意遙相及。托我書牕玉胤邀。上舍新榮數載前。行尋陋巷屬暄姸。憂時語細燈花落。隨處意闌牋草連。相送後期西笑路。伊來消息一痾綿。山牕忽起幽人歎。需世良材運有愆。凄凄秋日赴車馳。五十光陰萬事悲。阿嫂向余揮淚語。吾兄篤友出倫姿。暮雲寒樹迷陳跡。落月空樑怳雅儀。埋玉荒山違一酹。江湖歲晏送哀詩。</text>
<title>閒洞族叔 麟相 遷葬挽 二首○戊子</title>,<text>頎容獨帶故家風。懿行誰儔季世中。騰譽湖鄕無遠近。隨緣山巷有窮通。松楸歲度三碑屹。花樹春連一席融。廊廟瓌材原野掩。秪今吾欲問蒼穹。捐世居然十九年。鄕隣宗黨尙悲憐。層雲高義傳穪久。孤露佳兒緖業全。人哭前和多舊客。天藏幽宅待新遷。陪留閒墅成陳跡。此日荒原感涕漣。</text>
<title>歧陽縣齋。與南稚栗 宅寬 拈韻共賦示士俊。</title>,<text>雲淡風輕巷柳斜。衙軒通望俯村家。雨過平野惟看草。春早幽厓不見花。我有愁懷眠白日。爾多奇氣菀靑霞。戴蓮行樂歸何處。僑屋蕭條隱沙。士俊見屈省試而歸。適有憂冗。出寓村舍。</text>
<title>與南稚栗携衙中諸君登壇岑。拈韻共賦。</title>,<text>石逕行行盡。壇風拂面輕。恢胷呑九夢。遠目增雙明。野坼龍山逈。江環鳳峀淸。歸筇須莫促。卧聽白鷗聲。</text>
<title>士俊有眼病。未得同遊。作詩致悵意。卽次其韻。</title>,<text>幽壑高岑咫尺間。潛居登覽好相關。輕風竹影垂三逕。麗日花光滿一山。默坐工夫應闔眼。閒遊趣味自開顔。須知動靜皆隨意。不妨淸詩互往還。</text>
<title>觀歧陽習操。與稚栗，士俊。拈韻共賦。奉呈主倅宗兄。</title>,<text>練武春風籌策明。人和尙可攻蠻荊。旗飜戎壘朝暉翳。角動衙門晩靄晴。殘隊駿奔三令重。平原烏合數乘輕。吾兄白髮心猶壯。應欲長驅向薊城。</text>
<title>歸後稚栗，士俊聯篇見寄。聊次其韻。一屬稚栗。一屬士俊。</title>,<text>妙齡君有小成功。詞藻曾超二百中。半世牙籤商嶺月。幾年韋布泮橋風。逢場始認眞心赤。別席寧嫌醉面紅。萬事茫茫堪一笑。須思相伴作山翁。吾門久望爾成功。底事蹉跎上舍中。世道難回奔競日。文調獨帶靜眞風。年華休歎二毛白。早晩應提一牌紅。堂內方今新有慶。淵淵先德仰尤翁。</text>
<title>賀三從弟士迪 煥喆 登第。用夢中韻。幷序</title>,<text>士迪大闡。同堂咸慶。其唱榜後三日。余夢見副率兄。極有欣喜色。拈韻構思。若將相賀。而未及成篇。我夢遽覺。所拈之韻。歷歷可記。惟頸聯韻字則忘之。噫。昔此兄力勸此弟明經。而今其精靈入於夢寐若此。儘異事也。讀盡經書志槩奇。名登金榜唱丹墀。三春已動高堂喜。一木將看大廈支。世道前頭宜自勉。斯文後裔共相推。爾成此業曾誰待。我夢今宵有賀詩。</text>
<title>陪宗兄率士迪。新恩入靑川。再從弟長文 煥質，三從弟士元 煥吉，再從姪公瑞 一圭 隨之。暮過列峙口占。</title>,<text>新恩向先壠。五六弟兄來。木末雙簫起。花前百炬開。狐狸應走遠。烏鵲正飛迴。路轉華陽近。靑雲動興催。</text>
<title>自靑川入華陽。路過桃源里。村人膾魚烹狗。以待于川邊。極助遊客趣味。半酣成吟。以記卽事。</title>,<text>路畔山村靜。桃花兩津。小漁林曬網。羣坐草承茵。白酒迎隣宰。靑銅待泮人。慇懃風俗厚。修禊仰先民。先祖諱字尙。在武陵契案。</text>
<title>旱蝗</title>,<text>田村喧日夜。耘耔到凉秋。驕魃跨三朔。飛蝗蔽四疇。布衣空有歎。肉食誰多謀。巍德吾君老。恐添宵旰憂。</text>
<title>陪宗兄入冷泉。敬次書院板上韻。</title>,<text>臨澗徘徊舊址西。秋雲淡淡夕風凄。巖巖氣像攀無及。壁立山羊孰復齊。</text>
<title>七月旣望。暮渡赤磴。用冷泉韻。</title>,<text>山高水落暮天低。月暎蘆花露氣凄。赤壁千年傳勝事。泛舟今夕却思齊。</text>
<title>立春 己丑</title>,<text>古村經過十三春。幽壑將營小屋新。山人從此多安樂。舊戹氷消寂寞濱。</text>
<title>拱北樓次仙源韻</title>,<text>城高雙樹擁南藩。樓壓一江拱北尊。往跡人瞻淸蹕路。勝區天作大轅門。桑麻野沃千疇闊。鷄犬村喧四境繁。久客愁襟隨景瀉。乘舟夜月滌塵昏。</text>
<title>山城月夜。泛舟前江。次西坰北樓韻。</title>,<text>簫歌寥亮起船頭。坐愛名區擅一州。羃水輕烟生遠野。籠沙皎月入高樓。樽醪共酌臨丹壁。漁火相隨㴑碧流。古寺鍾鳴官角歇。歸筇更伴老僧遊。</text>
<title>新居卽事</title>,<text>新家鷹嶺下。數畒小松藩。雨過看巖瀑。風來聽竹園。孤烟生野市。遠樹出溪村。瑣細多山果。閒居弄稚孫。</text>
<title>九日強病登鷹峯 二首</title>,<text>高峯臨我屋。九日病猶登。面對龍山坐。身如雪嶽升。茱萸斜日暎。楓菊晩霜凝。笑向西天望。靑雲幾處騰。是日設科故云。新居佳節到。携杖獨高登。愛此鷹峯秀。憶曾鷄麓升。天長秋水接。郊逈暮烟凝。病氣殊宣暢。身輕欲翥騰。</text>
<title>生朝示弟兒</title>,<text>窮廬蒼鬢磔。窈糾百憂嬰。孤露餘生淚。秋風此日情。履霜悲歲晏。坐夜到天明。征邁須無忝。寒燈照古經。</text>
<title>新舍春帖拈初字 庚寅</title>,<text>東君臨我卜居初。舊戹新愁儵掃除。兩箇生涯成里巷。一團和氣滿田廬。終年僮僕能勤穡。鎭日兒孫不廢書。無事山翁徒飽食。林園嘯詠意悠如。</text>
<title>上元宗兄約與踏橋。月出後與弟汝克往會。宗兄困睡。適逢尹景五 亨東。相携湖。步月踏冰。盃酒相酬於冰湖之中。亦奇事。口占遣興。</title>,<text>待月山中月上遅。西村喧閙却先知。蘇湖有約橋梁踏。柳岸無妨杖屐移。卽看老兄閒倚枕。偶逢良友好傾巵。寒氷散步隨童隊。此夜此遊不亦奇。</text>
<title>春雨</title>,<text>春山夜雨細無聲。鎖壑濛濛潤物情。睡覺淸晨開竹牖。鳥鳴溪樹草生庭。</text>
<title>次許澮仁智吟</title>,<text>莫將仁智吟。謂我愛山水。回首乾坤大。茫茫未有涘。</text>
<title>壇岑歸路。入士俊寓所。勸酒供飧。拈韻共賦。</title>,<text>童冠相携六七來。朗吟飛下歧陽臺。春噓衆物窮山遍。花爲遊人向開。白飯欣迎僑舍席。綠𨤍催進官厨盃。蒼蒼落日歸筇緩。却望鄕園憶古梅。</text>
<title>新居周歲。得孫男欽大。奇喜成吟。</title>,<text>蝸屋構經歲。熊祥夢趁時。人穪大基好。天出小兒奇。流峙精應毓。巖廊命可推。開牕迎賀客。更喜長孫隨。</text>
<title>追憶甲兒初生時事。復用前韻。</title>,<text>縞綦相對日。涒灘復陽時。洛裏寧馨出。春初信息奇。歡懷瘦面動。好命細心推。人事今殊昔。欣深愴亦隨。</text>
<title>同堂諸少輩赴連山試。臨時以三考官之皆異趣。不入場屋而歸。吟一律以解其意。少輩卽煥吉，煥章，一圭，瑞圭，信圭。</title>,<text>槐黃秋色艮林叢。怪鬼朱衣一座同。惟看爾曺無進取。須知吾道有窮通。丹心炯炯浮雲外。白面堂堂皦日中。策馬歸來前路遠。相期毋忝我尤翁。</text>
<title>寒夜無寐。戀家弟汝克西行。</title>,<text>衾寒如鐵卧如弓。輾轉中宵萬念𢥞。吾弟行行何處宿。林牕霜月聽孤鴻。</text>
<title>生朝感吟</title>,<text>人皆生日樂。我獨此辰悲。無寐到明發。有懷誰復知。</text>
<title>新栽松菊</title>,<text>種菊東籬下。植松南砌間。秋霜與冬雪。眄爾怡吾顔。</text>
<title>華陽</title>,<text>地開巴水勝。天作洛山高。大明天地在。吾道未全消。</text>
<title>自靑川歸歷八雲橋。宋茂叔適會。蓋亦訪余而來也。淹留三日。暢叙殊極。命少輩呼韻。醉中走成。</title>,<text>茂叔慇懃訪子東。雲亭相會喜心同。琴書幽抱三宵永。罇酒豪情一歲豐。翫月臨溪携笛客。挑燈開硯命詩童。浮生簪盍奇緣在。世事茫茫聽若聾。</text>
<title>茂叔將歸。拈韻共賦。</title>,<text>水榭團欒數夜經。琴簫寥亮響雲汀。寒燈鼎話披心赤。霽月盃傾拭眼靑。安得提携長日日。相憐鬢髮短星星。逢塲每惹山頹感。此夕欣深會此亭。</text>
<title>登滄丘感吟</title>,<text>江淸沙白麓西東。落落垂陰石上松。釣磯苔沒亭墟蕪。斜日登臨歎道窮。</text>
<title>鷄鳴而起</title>,<text>輾轉不眠長夜寒。晨鷄初唱整衣冠。須知善利孶孶地。作聖作狂毫忽間。</text>
<title>小至夜。聞華陽事慨吟。</title>,<text>深憂添近日。不寐坐今宵。風蕩巴溪。浪飜雲水橋。天時陽可復。人事道何消。須看楚山訣。淵源百代遙。</text>
<title>雪風擾亂。不成宵寐。三首</title>,<text>崢嶸暮歲北風多。輾轉長宵百感加。世事波翻何足道。不如深坐獨磋磨。雪打松牕風捲茅。寒床抱膝坐深宵。塵世茫茫都夢幻。誰知醉臥百憂消。虐雪饕風使人僾。漆園蝴蝶不能飛。中夜深愁何處瀉。推窓起立見星輝。</text>
<title>春帖 三首○辛卯</title>,<text>陽春再見武華中。隨柳訪梅屋北東。山翁剩得新居趣。終歲優遊棣榻同。雨雪霏霏昨夜中。朝來新旭小牕東。靜裏坐觀消長理。天時人事自相同。一氣絪縕陋巷中。來從地北與天東。峻淵堂闢三牕坐。野色山容四望同。</text>
<title>上元待月月色不明</title>,<text>移筇待月小園西。嫌却頑雲遮太虛。指點年年存界限。田翁猶得識高低。</text>
<title>蛙鳴</title>,<text>喙喙爭鳴草澤中。雨餘聲亂攪山翁。問渠得水誠何樂。閣閣非關私與公。</text>
<title>秋懷</title>,<text>納納乾坤大。秋深寂寞濱。鷄鳴風雨夜。鴈叫露霜晨。蕭颯千般物。徊徨百感人。稚孫殊可弄。芋栗未全貧。</text>
<title>次李大受 文白 龍溪八詠</title>,<text>雲出龍山向曉飛。奇峯呈態望依俙。靄靄長隨茅屋靜。蘿衣堪卧早來歸。鷄山暮雲神龍潛伏百尋湫。岸柳垂垂淑氣浮。間携藜杖隨陰坐。愛看花氈糝逕周。龍淵春柳秋宵欵乃蘆中歌。漁火杏亭落點多。茅牕立望光相照。眠鷺驚飛繞碧波。杏亭漁火鳳凰臺上釣磯存。鳳去臺空水遠源。溪友相携竿在手。悠然取適對淸樽。鳳臺釣磯纖纖鷲嶺月新明。照向松牕若有情。停盃一問開簾坐。三友居然對影成。鷲峯新月洞天寥廓翳喬林。栗里淸風百代心。園果不貧何足道。北牕高卧樂斯今。栗里淸風偃蹇峯如雨傘頭。雲深樹老一菴幽。風便數聲禪誦逈。怳疑仙境聽笙篌。傘峯草菴至樂新齋養性心。陳編對越儼昭森。珍重雲門當日訓。寤言昕夕奉承欽。養齋眞樂</text>
<title>謹次白島詩。敬呈滄洲謫所。山水軒權公震應時謫耽羅</title>,<text>華陽大耋翁。何歲入瀛中。白島文空在。靑丘道尙窮。棘墟凄皎日。橘院僾遺風。戹運今猶昔。滄洲炳赤衷。</text>
<title>除夕齒痛呻吟</title>,<text>添齒齒將落。今宵痛勢增。莫愁匏葍齕。沒齒恐無穪。</text>
<title>春帖 三首○壬辰</title>,<text>詩書敦宿好。林園無俗情。卓彼陶靖節。先獲我心淸。其二在家常早起。憂國願年豐。珍重草堂詠。千春警野翁。其三析言多新貫。攄抱無昔壅。昌黎一詩語。使我孤懷聳。</text>
<title>上元步月湖上。次明道韻。</title>,<text>月白風淸五夜天。小橋移杖步前川。流光冉冉催人老。不妨偸閒學少年。</text>
<title>次成子重 致垕 悼文叔韻</title>,<text>人寰儘有憾蒼天。嗟我寒門喪爾賢。從古正終寧易得。如今歸化却能全。一遊晨隔元宵月。萬事灰成大寐年。後死悲深空灑淚。堂前幽咽小溪漣。</text>
<title>聞第三孫欽人生。用杜韻識喜。</title>,<text>人寰多少樂。孰若斯男繁。已幸三珠得。休將萬寶論。安知盛族洞。不作高陽村。喜極謳吟發。傾醪倚小軒。</text>
<title>重陽日。和士俊送示韻。二首</title>,<text>湖山風物入三秋。一病堪憐臥小樓。醉把茱萸紛幾處。重陽虛送我懷悠。秋深窮巷掩衡門。坐愛楓林繞短藩。雨裏佳辰空負約。日邊消息却驚魂。悠悠蒼鬢愁千斛。汎汎黃花酒一罇。人事天時須默翫。斯文不奈有幽寃。</text>
<title>宗姪士俊兄弟司馬聯璧。喜極而吟。</title>,<text>近歲吾門聞喜荐。宗家今日事尤奇。須知積德流餘慶。從看芳聲挹遠期。子固榜中應不偶。孫山名外復爲誰。業成人易安於小。願爾高標念在玆。</text>
<title>雨後會大田。拈韻共賦。時判官再從叔自京搬還。同居於誠夫家。</title>,<text>邇來花樹盛筵稀。步出田村拂布衣。山雨須知塵累洗。溪風正好朗吟歸。高堂杖屨歡何極。一榻琴棊興不微。度外時憂自澒洞。偏憐斯會藹天機。</text>
<title>李公 長浩 挽 二首</title>,<text>古柳陰陰邃谷中。幽居瀟灑碩人風。高標早謝公車業。鄕剡應從素履功。春晩溪花迎櫟老。歲寒潭竹憶雲翁。悠悠七十年間事。薤露一朝月麓空。草廬柳谷一堂賢。遺業惟公剩有傳。孝友因心騰譽遠。兒孫繞膝敎經專。東床雅望名塗闢。棣榻淸儀實地穿。乘化翛然中壽得。爵榮何憾未能全。</text>
<title>再從弟子有 煥章 內金氏挽</title>,<text>寒天丹旐養貞阡。葬我先生冢婦賢。九原低面靈應樂。獨奈慈姑淚徹泉。</text>
<title>花樹菴小至夜坐。拈老杜早春韻。與鄭孟文 奎漢 共賦。</title>,<text>雷聲聞半夜。風氣見陽春。佳節朋來地。窮山靜養人。正宜羲易翫。何用曆書新。相對挑燈坐。幽襟不染塵。</text>
<title>夜講魯論吟示孟文</title>,<text>招提相守月圓。半壁殘燈照古篇。寒牀衾薄村鷄唱。却憶閩翁聽杜鵑。</text>
<title>嘉林旅舘。次贈李錫仲。天福○丙申</title>,<text>遠朋相會久無階。旅舘今宵我願諧。吾道山中先躅在。多君娓娓說來佳。吾道山在茂朱。卽錫仲所居之地。</text>
<title>用前韻贈孟立千</title>,<text>聖世斯文耀泰階。論心說性好相諧。紛紛同異寧無定。佇爾從今漸入佳。</text>
<title>竹林齋居。旅懷悄悄。宗姪林川守忽送酒寄詩。與齋中諸友共賦。丁酉</title>,<text>有約湖亭會。風䨓忽不佳。水翁深閉戶。出客默如齋。誰愛楓圍壁。空憐菊滿階。多情白衣至。將得一遊諧。水翁卽金季說號聽水</text>
<title>贈金季說 相丁○幷序</title>,<text>余爲校先稿。近住竹院。適金寢郞季說自寧齋由還。得與源源。殊忘旅愁。今季說將復持被。去留之情。不堪悵黯。拈杜韻相酬。末句用先稿詩中語。以寓感懷云爾。共醉壺山酒。斜陽倚小樓。離愁雲漠漠。歲色雪浮浮。今古憐關柝。乾坤笑芥舟。寧陵悲石獸。送子涕空流。</text>
<title>送金季說將赴寧齋。前一日雪夜。與金汝誠 載健 李敬甫 顯民 金景休 奎五 趙希聖 相賢 安順之 弘迪。 會話共賦。</title>,<text>好人會偶成。勝地景逾淸。雪月三更色。風潮萬里聲。團欒知夜永。時序見陽生。送子寧陵去。悠悠不盡情。</text>
<title>罷校役散歸。拈韻各賦。</title>,<text>江天雪月暎寒林。歸客悠悠歲暮心。良朋惜別無閒說。共誦遺書到夜深。</text>
<title>先祖致祭後。知縣沈一之 定鎭 作詩致意。謹次以呈。戊戌</title>,<text>聖祖昭融契。風雲感下泉。百年宗禮定。一體祀儀傳。曠典優優地。隆恩浩浩天。吾生逢此日。喜極更愀然。</text>
<title>宋殷圭內成氏挽</title>,<text>世衰難覩室家宜。懿行今從大府知。井臼尋常綏女士。泳舟深淺愧男兒。芳齡長逝仁何勸。食報遺呱理可推。親戚邊簫紛幾處。郞君破葉足堪悲。</text>
<title>夏夜命兒輩呼韻共賦</title>,<text>樹繞茅簷榻掃塵。洪爐不熱北牕人。夜倚藜筇臨小砌。楊風梧月滿襟新。</text>
<title>與閔易之 百師 訪金而運 正默 於梅山。卜夜臨罷。拈韻共賦。三首</title>,<text>古驛遙相喚。梅湖一訪初。麋心閒逐隊。牛背穩如車。路轉長洲僻。村依曲踈。笑談時擧白。斜月照林廬。歲暮停雲靄。相尋入峽初。考槃寬且軸。賁趾舍其車。移棹沙鷗靜。携筇岸柳疎。勝區殊愜願。吾欲結茅廬。江上相携罷。前期歲改初。幽懷嚶谷鳥。靜界隔塵車。未妨團欒數。堪憐鬢髮踈。功名休恨晩。正好卧吾廬。</text>
<title>與易之，而運。登滄丘共賦。</title>,<text>江淸沙白一孤山。冲老釣臺在此間。繫馬林臯寒日晩。幽襟不是謾偸閒。</text>
<title>與金而運，金孝直 正廉。訪閔易之於若溪。仍遊甘露寺。隨者亦多。拈韻共賦。己亥</title>,<text>春早溪山好。聯翩到寺樓。偶成今日會。回憶昔賢遊。風暖草茵細。露甘巖竇流。歸筇猶有悵。只得一宵留。</text>
<title>與金而運滯雨南澗</title>,<text>濛濛零雨屬中春。澗柳巖花摠可人。淙琤聲裏閒相對。撫舊悠悠意緖新。</text>
<title>閒居卽事</title>,<text>梧桐楊柳對西東。月白風淸靜夜中。朗詠堯夫詩上語。千秋此景好相同。</text>
<title>知縣沈一之過蘓堤興農。示以二律。奉和以謝。</title>,<text>一區名勝此堤東。餉我先君見化翁。園靜松篁宛舊日。庭荒杞菊挹光風。幽居往躅懷何極。明府來尋意自崇。題詠久寥淵老後。盛篇應出山仰中。尋到農山曠感生。淸溪一曲抱厓橫。儼然喬嶽瞻宗晦。怳若緇林聽訓明。雲榭暫臨心快活。塵寰堪笑喙爭鳴。使君蔚有絃歌化。此地悠悠不盡情。</text>
<title>秋夜命孫兒呼韻共賦</title>,<text>坐看籬菊帶霜淸。松火前村數點明。秋懷憭慄難成寐。夜半山牕聽鴈聲。</text>
<title>秋雨夜坐。孫兒呼韻。</title>,<text>蕭蕭庭樹雨聲秋。螢火撲簷濕不流。誰憐寒屋床床苦。此夜山翁澒洞愁。</text>
<title>除夕立春拈韻。與孫兒共賦。</title>,<text>此夕愁襟苦不開。廜㢝燈下獨斟盃。萬事無聊臨歲去。一宵未盡見春來。</text>
<title>庚子十月之望。遊波根寺。同遊諸人。馬上呼韻共賦。</title>,<text>探勝頭流發軔初。却思尋向上頭居。雲深尙識山容秀。霜早惟嫌木葉踈。方丈遐情空採藥。祝融豪氣朗吟書。歸程細酌巖淵上。雨裏箯輿任所如。</text>
<title>次贈斗守上人</title>,<text>爾能詩贈我。我惜爾爲僧。雲水身心逈。筍蔬氣味澄。才堪慣經史。業謾誦華楞。茶果餘懷耿。前期旅舘燈。</text>
<title>知縣沈一之率衙中人。約申元發 光蘊 夜會杞菊亭。翌日臨罷。拈韻共賦。辛丑</title>,<text>春正臨湖。幽懷感冽泉。松篁新景動。杞菊舊名傳。宛在卦亭裏。緬思巴谷邊。我侯成一會。冰月興悠然。</text>
<title>送別李孟宗 宜朝</title>,<text>窮廬白首負先師。吾黨幾人克念玆。春殘古院磨礱罷。喜子深工永有辭。</text>
<title>奉贈知縣沈一之賦歸 幷序</title>,<text>今歲元月之四日。沈侯臨蘓湖之杞菊亭。若而人同會。得做一宵穩。翌晩將罷。拈杜韻共賦。後幾日余偶閱靖節集。見遊斜川一詩。時卽辛丑正月五日也。千載之下。若有冥會者。有感于中。久欲次成而未果矣。今於侯之歸。懷不能已。謹用其韻奉呈行軒。明府夢初罷。歸思托暇休。天時屬淸和。人事樂優遊。輕颺楚岸舟。行意沛如流。求友嚶嚶鳥。忘機汎汎鷗。回思開歲初。杞亭講索丘。曠感靖節翁。斜川會朋儔。居然有今行。那堪別筵酬。拈韻非偶爾。我懷誰知不。渺茫同志悵。糺棼一邦憂。願公審去就。須從中正求。</text>
<title>發楓嶽行到鳳巖</title>,<text>遠遊佳興未全疎。天氣淸凉八月初。勝地楓山頻入夢。故人蓬閣忽貽書。遐標敢擬三賢際。遺記空憐一翫餘。遙夜鳳溪幽抱叙。細傾罇酒意飄如。南塘，屛溪，鳳巖三賢。嘗遊楓岳。有海山錄。故頸聯云。</text>
<title>仲秋月夜。獨登鏡浦臺。</title>,<text>海濶湖如鏡。臨臺一望賖。名區佳節至。淸興此宵多。有月誰同賞。無風也自波。明朝鳥巖畔。正好汎舟過。</text>
<title>海雲亭敬次先祖韻</title>,<text>今行事不與心違。心與海雲無是非。海雲亭上淸心坐。百載遺芬襲我衣。</text>
<title>烏竹軒敬次丈巖韻</title>,<text>猗猗綠竹一堂傍。浩浩眞源百世長。古硯拭來花欲動。摩挲遺墨仰文章。硯頭刻梅花故云</text>
<title>登海山亭</title>,<text>豐巖仙府海山中。遠客秋風醉興濃。靈跡渺茫三日浦。奇形指點七星峯。尋常石麓環如郭。咫尺金剛聳幾重。瞻我尤翁詩筆在。滄波灝氣入舂容。</text>
<title>入新溪寺</title>,<text>海上名區跌宕餘。山中勝景翫探初。閒蹤到處多佳興。浮世一遊計不踈。</text>
<title>憇玉流洞</title>,<text>淸興探眞境。穿林霧裏行。擔輿須脚健。理屐覺身輕。磴滑心常悸。玉流眼忽明。洞天幽趣足。掃石一罇傾。</text>
<title>觀九龍淵瀑布</title>,<text>壯遊九淵在。懸瀑百尋橫。銀漢墜丹壑。玉虹垂翠屛。倘無蟄龍起。應有衆獼迎。石上留先筆。摩挲不盡情。明道詩云聞說獼猴性頗靈。相車來便滿山迎。鞭羸到此何曾見。始覺毛蟲更世情。</text>
<title>踰鴈門岾。過萬瀑洞。</title>,<text>筍輿伊軋入雲霞。古木蒼藤石逕斜。勝槩尋常行處有。躋攀分寸樂時多。奇峯雪色層層出。怒瀑雷聲曲曲加。日落溪寒人欲醉。明朝更好一筇過。</text>
<title>歇惺樓</title>,<text>斜陽歇惺坐。領畧萬千峯。日照香城白。烟凝楓壁紅。只宜憑曲檻。何用携短筇。半醉蓬壺酒。朗吟興不窮。</text>
<title>自楓嶽歸到原營。九日陪金丈 相庚 登鳳凰山。</title>,<text>蓬壺歷覽迴。襟韻向誰開。節序秋將盡。歸思日益催。緬懷龍嶽飮。高陟鳳岡來。老少同佳興。黃花泛小盃。</text>
<title>李公 挺墀 挽 癸卯</title>,<text>早歲颺聲翰墨場。嶺鄕佳士老湖鄕。蹉跎南省功名薄。稼穡西疇趣味長。七十年光如隙駟。尋常世事摠亡羊。稽山往跡迷春夢。此日那堪寫此章。</text>
<title>南澗謾吟 甲辰</title>,<text>寥寥深院對孤峯。咽咽淸泉繞古松。咫尺吾廬境幽靜。尋常携杖意踈慵。</text>
<title>除夕</title>,<text>崢嶸歲色入春天。爆竹驅儺里俗傳。寒燈半夜尋常感。霜鬢明朝六十年。</text>
<title>和掃塵軸韻 二首○幷序</title>,<text>先祖全集。余嘗編摩。而近者校讎之役。開設於京城公廨。搢紳章甫會參者甚衆。及其訖工。金台善之詠其事。而乃次集中所載紫極宮韻。同志諸人和者相續。成一大沓。名之曰掃塵軸。亦盛事也。於戱吾先子。大名垂帛竹。寧陵際遇隆。天札盈兩掬。大義麟經炳。深謨幄對獨。慷慨當日事。百禩如隔宿。今我聖明朝。隆治已可卜。斯文得崇佑。寰宇佇陽復。萬事儘有時。從古多飜覆。猗玆大全書。講誦宜精熟。我讀尤翁書。舞蹈若絲竹。看到感慨處。亦覺涕盈掬。編摩成大帙。卬愧苦心獨。珍重鏡湖士。校讐得歸宿。誰識麟經義。贊不待言卜。嗟今全書出。斯義可翫復。衛道賴聖明。竣事如反覆。顧幸衰暮境。將復看讀熟。</text>
<title>宋完之 載完 挽 戊申</title>,<text>平居懿行見眞心。晩歲鄕園閉戶深。數畒生涯甘菽水。一經趣味勝籯金。天胡不佑孤兒孝。壽未能延七耋臨。往事隔晨勤托在。哀章寫罷自霑襟。</text>
<title>次道巖卞公㫌閭韻</title>,<text>深仁懿德孝爲源。聖世公宜見共尊。棹楔煌煌承舊緖。永言不匱有兒孫。</text>
<title>讀易有感</title>,<text>懲忿如摧山。窒慾如塡壑。改過如雷猛。遷善如風速。維此損益義。實爲聖賢學。我慕屛山翁。致力不遠復。</text>
<title>除夕</title>,<text>涒灘年盡此宵中。孤露殘生白髮翁。挑燈默坐偏多感。人事天時自不窮。</text>
<title>林柱國挽 己酉</title>,<text>潔操冲襟八耋翁。將軍後裔孰如公。一朝長逝衡門下。萬事都休靜幌中。平昔沈潛尙友日。從今寂寞古人風。逢塲笑話成陳跡。哭送邊簫更悼躬。</text>
<title>除夕 庚戌</title>,<text>孤露餘生六十年。年年此夕意悽然。嗟余季兮今何去。獨倚寒牕涕自漣。</text>
<title>正月十九日曉夢作 辛亥</title>,<text>道在高嶽前。登登峻極天。瞻之忽在後。使我心愀然。忠賢祠朱子影幀新摹奉安。定在今日。而適此曉夢。若有冥會。然則高字或是喬字之錯記耶。</text>
<title>李進士 唐白 挽 二首</title>,<text>靑霞奇氣早颺聲。白首窮鄕太學生。城市風塵皆醉夢。江湖烟月獨閒情。遐齡七十歸乘化。遺業尋常在敎經。萬事凄凉薤露唱。翩翩丹旐向先塋。嗟君弱冠我成童。往事依俙一夢中。相去漫漫三舍路。邇來耿耿兩衰翁。尋常交契情何極。多少期望意不窮。病臥山牕驚遠赴。哀章題罷淚沾胷。</text>
<title>李博如挽 二首</title>,<text>啖薺遺風柳谷孫。早年薰炙仰雲門。襟懷樂與親朋講。行義恭承老伯敦。閑話桑麻連里巷。生涯芋栗滿邱園。齡踰花甲歸乘化。薤露悽凉古峽村。遊從荏苒幾經年。愧我蠢愚一齒先。浮世靑眸寧易得。窮途白首共相憐。寒溪會叙成陳跡。高寺唱酬有舊篇。後死如今傷悼極。邊簫寫罷涕空漣。</text>
<title>閔生百欽挽 壬子</title>,<text>平居言議喜剛勁。到處尋常恥詭隨。半世黌堂人自憚。暮年塲屋士相推。悠悠往跡渾如夢。忽忽浮生儘可悲。莽蒼從遊今永隔。窮山悽恨未攀輀。</text>
<title>金監司 方行 挽</title>,<text>世路艱危一夢驚。人寰倚伏十年經。位登藩臬繩先武。恩重丘山荷聖明。可耐羣情悲館復。獨憐諸胤繼家聲。惟應耿耿臨終恨。不盡尋常報國誠。</text>
<title>諸生將歸。有拈韻共叙別懷之意。余乃謹次雲坪集中贈諸生韻以示之。俾各相酬。</title>,<text>邇來吾黨寂寥餘。歲暮林廬講習初。心法只宜追晦父。精思須得效橫渠。誰憐一世昏衢似。可惜三光逝水如。老我空疎多愧負。請君相勉自強歟。</text>
<title>次李孟宗芳草亭韻</title>,<text>芳草年年翠色新。巋然溪榭肯堂人。默坐靜觀應有得。自家心裏一般春。</text>
<title>元朝雨中。敬次先集甲寅元正卽事韻。二首○甲寅</title>,<text>怳對華陽九曲開。逢提元日再回來。我吟先子詩中語。有感當時替酒盃。雲擁寒山路未開。荒村朝雨斷人來。新年百感難排遣。只許孫曾進酒盃。昔雪今雨。皆是卽事。玆於原詩。改易若干字。</text>
<title>立春日。取先集立春吟。改易下句七八字。以作春帖。</title>,<text>老夫不廢書。諸少勤於學。先子立春吟。諷來心可樂。</text>
<title>次李定平 孝碩 遺蹟錄中韻 幷序○乙卯</title>,<text>古來忠孝之人。間有感天之異事。而或忠或孝。鮮有兩全。嗟乎異哉。故定平府使李公血雨之事也。此非忠魂毅魄有孝子精誠而能然乎。凡爲同得天賦者。聞此而孰不興感。宜其有後來諸君子所感者深而爲詩爲文以闡揚焉耳。然則公之感天。直爲一時事。而其感人也則將不知至於幾百世矣。不亦休哉。今余一覽公後孫所錄。而自不覺感慨于中。謹步其歲祭時韻以歸之。純忠篤孝感皇天。塞北幽音血雨傳。古村莫恨無旌表。誦慕如今幾百年。</text>
<title>正心吟 丙辰</title>,<text>撑船須用篙。喫飯須使匙。苟未理會心。是不篙匙而。</text>
<title>大報壇春享時。承命賡進。</title>,<text>冕服臨壇祀事親。麟經大義耀千春。藩屛再造洪恩在。牲幣三朝縟禮陳。雲漢彌章應牖世。風泉增感自霑巾。微臣敢說先臣志。只仰吾王舊典遵。</text>
<title>謹就李汝玉 行縝 春府所寄七律中拈其首尾韻字。吟成七絶三首。以贈李汝玉，李稚成 在勉，金仲禮 履權 三君。</title>,<text>愧余未足爲人師。喜爾爲余麗澤資。芳年志操誰能及。倘識老夫期勉辭。右屬李汝玉歸而求必有餘師。愛爾持心儘美資。老我如今相講處。空踈愧未析微辭。右屬李稚成三人行必有吾師。憐爾相期警益資。一遊莫恨歸垂槖。數部書中可翫辭。右屬金仲禮</text>
<title>次柳谷書院重修後識喜韻 幷序</title>,<text>柳院講堂。重葺旣訖。新揭扁額。而朴大雅宗復甫乃有識喜之詩。芹窩金相公善之次其韻。以寓慕賢之誠者。意亦至矣。使人詠歎。不覺感發于中。謹玆奉和。而自寫以呈。又以院儒之請。強拙書祠額。是何足廁於大爺詞筆之間也。祭社何年縟禮明。黌堂今日繕功成。三賢德義垂餘韻。百載瞻依感衆情。柳巷尋常文會盛。芹窩珍重詩意淸。殘生此地無由到。惟幸壁間得掛名。</text>
<title>春帖 丁巳</title>,<text>七十老翁何所求。隨時行止意悠悠。從心所欲不踰矩。願學之心自不休。</text>
<title>贈五柳李監役 泂。用芹窩韻。</title>,<text>我愛澗松施蔦蘿。歲寒深契托芹窩。五柳高標千里到。襟期不獨爲磋磨。</text>
<title>用芹窩韻贈李松心</title>,<text>四方之志儘男兒。須識歸求亦有師。孔氏遺書相講意。期君進益正由斯。</text>
<title>吳生泰讓挽 二首</title>,<text>從我來遊數歲中。嗟君美質幾人同。居家懿行鄕隣服。朋類相推佇有終。壑舟一夜極悽凉。南土應悲孝子亡。荒原何處邊簫唱。老我那堪寫此章。</text>
<title>吳德而 亨震 挽</title>,<text>累葉綿綿德智村。公爲直榦一門尊。家傳懿行承三孝。鄕剡高名見衆論。忍字單符應埒古。永言宗約克垂昆。翛然七耋歸乘化。糓似于今可慰魂。</text>
<title>李生遂浩挽 四首○戊午</title>,<text>君胡先我棄斯世。斯世茫茫我依誰。慟矣大關吾黨運。老懷非獨哭吾私。疆輔暮年我有君。慚丁讓抗意相敦。尋常期望曾何極。不料幽音此日聞。朝曛薰襲鏡湖翁。講禮窮經半世中。雅標高識更何處。萬事如今一夢空。前秋留約會今春。窮巷春深不見君。君今長逝應憐我。手寫哀章淚滿巾。</text>
<title>贈李松如 晩英○己未</title>,<text>君今早有志。事豈終無成。宜懋日新業。試看三秀靈。</text>
<title>次寒水齋先生四梅堂韻</title>,<text>淸趣悠悠愛古梅。明牕正向岸花開。三字扁題留賸馥。百年幽境滌纖埃。</text>
<title>楊子章 明漢 挽 三首</title>,<text>珍重騷壇早有聲。蹉跎半世恨無成。暮境山居閒趣賸。鄕隣誰識悔窩名。雅儀懿行一鄕推。長逝遐齡八耋垂。巾笥遺藏應裕後。悠悠萬事摠堪悲。轉月上頭共携杖。曩時初面話班荊。事若隔晨成一夢。邊簫題罷悒余情。</text>
<title>申生復顯挽 二首○庚申</title>,<text>雅儀懿行弟兄隨。良話淸詞士友推。三紀光陰成往跡。悠悠萬事摠堪悲。蓼莪常棣兩篇詩。隻句微吟告訣時。正終不出彛倫外。平素所存也可知。</text>
<title>正宗大王挽章</title>,<text>二紀臨宸扆。煥然文敎昌。萬幾歸建極。四表被休光。昭訓春秋義。遠虞南北疆。褒賢尋舊族。求俊曁遐鄕。孝大彝疇叙。仁深普澤滂。煕煕佇淳俗。蕩蕩整周行。道闡勛華後。學通閩洛傍。皇天遽降割。率土慟如喪。往事感微悃。回思增惕傷。登筵瞻玉色。賜服襲天香。禮遇叨華衮。謨猷愧皁囊。哀衷靡逮及。聖德敢穪揚。慘澹園陵邇。廞儀日月忙。嗣王孝思篤。文母功化長。謳頌溢街巷。悲歡動衛廂。賤誠曷追報。愚分益慚惶。穹壤有餘恨。渺茫難可量。癃殘猶不死。忍寫此哀章。</text>
<title>誠敬吟</title>,<text>一誠銷萬僞。一敬敵千邪。君子之爲學。可無誠敬耶。</text>
<title>黃鐸挽 二首</title>,<text>慟矣君胡遽至斯。秀而不實理難推。蛾述餘徽期望斷。老懷奚翅哭吾私。應製皇壇被聖褒。淸詞試屋屈朋曺。悠悠往事如晨隔。吾黨更誰澹雅操。</text>
<title>李進士大受挽 三首○甲子</title>,<text>雲門舊伴極蕭條。獨愛龍湖有雅操。信息源源莽蒼許。耋齡麗澤意陶陶。早歲華聞晩小成。山居瀟灑摠閒情。紛紛世事何曾到。惟有一經勝萬籯。君有新春枉駕期。誰知一夜壑舟移。居然深契今冥漠。獨坐山齋老淚垂。</text>
<title>吉處士子遇 慶會 挽 三首</title>,<text>登炙雲門最在先。眞心實行獨能全。窮山靜趣隨緣足。處士高名遠邇傳。瀟灑林廬九耋翁。平居質朴古人風。悽然一夕薤歌動。寥落山村萬事空。七袠欒欒孝子哀。一堂噭噭衆孫懷。懿行由來誠不匱。餘庥從此倘無涯。</text>
<title>次疎江亭重修韻 幷序</title>,<text>壬戌之秋九月。余作離嶽之遊。歷登踈江亭。主人鄭上舍聖叟 晳耆 迎接。而亭纔重修。詩成一軸。要和意勤。顧未暇於覽賞叙話。擬於歸後奉酬。而亦因循經歲。尋常歉恨。今此勉副者。豈足云乎哉。管城勝槩有斯亭。遊客邇來惜圮傾。翠壁層層千樹翳。淸江滚滚一舟橫。重新從此增佳趣。良會如今捴款情。丈老記文瞻翫地。宛然遺蹟感殘生。</text>
<title>貞純王后挽章 乙丑</title>,<text>徽德俔天盛。早登坤位尊。宮闈隆化著。褕翟靜儀溫。奄値天崩痛。仍遭世運屯。東朝儼臨御。日夜劇憂煩。終始孝慈篤。尋常德義敦。煕煕當宁世。衎衎隔簾言。允矣女中聖。蔚然羣下論。初來擁佑政。先去詖邪根。宗祏得安護。寰區被沛恩。纔周寶甲至。將擧縟儀存。遽奉賓天諱。何堪率土寃。居諸迫廞衛。益復慟黎元。流惠誠靡極。陰功詎可諼。千秋彤史上。懿範垂耀繁。</text>
<title>宋昆陽 綸源 挽</title>,<text>尋常鞱畧自能奇。壯歲科榮發軔時。赳赳容儀踰七耋。恢恢志業纔一麾。塤箎樂處鄕隣服。花樹敦情族黨推。夜壑藏舟今遽失。我懷不耐綴哀辭。</text>
<title>丙寅仲春。與扶江若而士友。會于滄院。祗謁祠宇。仍乘流而下泊汪津。訪夢賚亭主人 趙行源。</title>,<text>汎舟滄院下。斜日到斯亭。野色三衢濶。湖光一帶淸。對樽增勝趣。倚檻暢幽情。須看逢迎處。慇懃雅意傾。</text>
<title>贈崔奉珪 二首</title>,<text>永言配命自求福。福禍無門只在身。安用憧憧紛百慮。樞機發處動天神。太康不念祖。五子徒悲歌。人若昧先業。安能保厥家。</text>
<title>羅生敬恒挽 三首</title>,<text>曩歲遊筇遠訪初。雅儀欣接一宵餘。尋常悵恨湖山濶。誰料如今哭赴車。垂淚高堂九耋年。嗟君長逝理何傎。臨歿孝心猶視膳。正終無愧古人賢。老而好學靜居中。遺恨一朝志業空。徽蹟悠悠不泯處。遐陬應有誦傳同。</text>
