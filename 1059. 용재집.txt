<title>西湖十景</title>,<text>霏霏成萬縷。江村暗淡中。曙色生林末。玲瓏若紗籠。右鶴灘霞日湖山千層玉。花樹別逢春。乾坤忽爾明。萬里懸孤輪。右鳳洲雪月飛來忽飛去。點空又點沙。𡄸𡄸宿何處。孤島蘆荻花。右鴨島歸鴻寒潮帶暝色。天邊嗊囉愁。日運三南粟。風張萬斛舟。右龍湖暮帆濃淡山欲笑。春光此一時。萬物生生意。幽人獨自知。右棠山烟花颼颼復淅淅。林木忽秋聲。零露凝如雪。靑山錦繡屛。右栗里霜楓紅雲時斷續。金波暎虛無。出沒光相蕩。江山玻瓈圖。右月巖落照日落秋江冷。殘光點點生。隨波時明滅。天水接踈星。右巴陵漁火非霧亦非烟。風吹濕不散。空翠結數峯。朝暮供几案。右桂峀朝嵐湖外千峯暗。雲邊一點明。遙遙自遠塞。夜夜報王城。右花岑夕烽</text>
<title>金陵卽事</title>,<text>錦石秋泉落葉深。白雲多處坐無心。樵歌唱罷楓林晩。惟有山禽上下音。</text>
<title>章齋敬次席上韻</title>,<text>山容如洗雨過餘。太極亭中夢覺初。佳節三秋今夜月。寒燈一榻古人書。光風丈席源頭會。止水方塘鏡面虛。從此漸看昭曠界。道根深處俗緣踈。</text>
<title>敬次席上韻。奉呈高山。</title>,<text>有客山門到。春風藹一床。鳶魚觀物性。天地說民常。灑落孤峯月。徘徊半畒塘。今來猶有恨。吾弟不從傍。</text>
<title>送姜伯獜 趾煥</title>,<text>文會淸齋日。秋山月白時。金蘭同氣味。山水許襟期。聖學君無怠。文章世有知。他鄕爲客久。滄海又別離。</text>
<title>登興苑上峯</title>,<text>平生奇絶此登臨。立馬斜陽萬樹陰。松逕客分靑草坐。石門僧入白雲尋。倚巖老木今秋色。隔水啼禽故國心。三日寒齋如鎖鳥。平湖極目滌煩襟。</text>
<title>滯雨章齋。謹次趙丈韻。</title>,<text>行裝收拾待崇晨。盡日山齋細雨繽。寒溪嵐出峯巒恠。大壑楓粧錦繡新。客中日月今三易。望裡雲烟亦一顰。僚席更逢南岳老。慇懃談笑自相親。</text>
<title>金陵歸路</title>,<text>秋山一笑出。牛背坐烏巾。白雨天容肅。黃雲野意新。江巒增氣色。巖葉獨精神。津吏沙頭送。孤帆杏水濱。</text>
<title>謹次高山太極圖韻</title>,<text>渾融一理卽本然。其軆不方亦不圓。動靜循環無始合。後天誰道異先天。</text>
<title>雲臺歌。奉呈高山丈。</title>,<text>江國歲晏秋氣淸。三山烟霞引孤舟。飄然一筇步入山。洽似南嶽判勝遊。欹巖絶壁重重地。幾秊邦家築城樓。溫王舊都隔人烟。別有天地非塵區。雲㙜霜老馬嘶窟。石閣水腥龍臥湫。宿雨洗出三峯色。錦林新粧萬壑秋。透雲暮磬道機虛。射石幽泉詩骨愁。淸談吐來谷雲豁。曠懷開去霽月流。登臨何處最俯仰。最是中峯上上頭。天高地逈覺無窮。品彙生生造化休。憑虛逸興若羽化。俯視人間捴蜉蝣。吾東一域小彈丸。杳杳孤島滄海浮。東山昔日小魯志。獨立乾坤知也不。仁山智水君子樂。是處高人任夷猶。廬山雲去有倦態。巫峽秋深斷漁謳。我來問道扣仙扉。仙扉寂寂小菴幽。悵然遙望覔仙蹤。一髮靑山烟雨收。歸來石榻臥蕭然。古寺松風夢悠悠。</text>
<title>夢軒次主人韻</title>,<text>石作三峯岌。松爲一砌陰。高人隱几卧。盡日聽幽禽。</text>
<title>與乞兒</title>,<text>單瓢一杖向何歸。萬戶千門相識稀。白日已斜前路遠。廣通橋外立遅遅。</text>
<title>哭從弟孝能 百行 墓</title>,<text>匹馬維楊盡日行。荒原殘雪掃新塋。一年墓上今來哭。萬事人間久抑情。文出肝肺多苦語。鳥呺林樸緫哀聲。九泉冥邈呼無應。彷彿儀形夢欲成。</text>
<title>廣陵途中</title>,<text>木落荒原歲暮天。蕭然行色驛樓前。山多老菊看霜蘂。路入穹林聽石泉。倦馬垂鞭時引睡。新詩和酒欲成篇。三冬大讀知吾計。餘事文章道味全。</text>
<title>落水庵。次壁上韻。</title>,<text>客斷穹林月滿峯。巖邊水確自喧舂。看他老釋閑無事。講罷幽宗坐法鍾。</text>
<title>用前韻別妹兄</title>,<text>秋風送客出西峯。曲曲幽泉百道舂。楓葉落來山欲晩。夕陽歸路聽踈鍾。</text>
<title>聞毅齋 安杓 讀書南漢。病未赴會。書懷贈之。</title>,<text>朝見南漢山。暮見南漢山。朝朝與暮暮。南漢在眼間。嶺樹千重合。澄江一帶圜。中有一烏巾。披雲臥松關。寒泉千載約。共期漢水灣。一病旬月臥。勝會天應慳。音書杳無影。風雪隔塵寰。憶君不見君。令我凋朱顔。悵望勞夢想。邈然不可攀。欲作思君詩。把筆藻辭艱。</text>
<title>楓溪</title>,<text>林深蹊豁洞門幽。此地重來憶舊遊。峯含秀色開簾入。水帶寒聲繞砌流。丹靑古廟森遺像。風月虛亭閱幾秋。徙倚欄花春欲晩。不知山外是塵邱。</text>
<title>龜尾浦。望江上三島。</title>,<text>龍門開處峽江流。忽見三峯水上浮。可惜當時秦帝子。樓船何必向蓬洲。</text>
<title>哭從弟孝能墓</title>,<text>年光如逝水。佳節忽淸明。落日悲孤塚。東凮泣老兄。空餘吟草淚。秪有澈天聲。萬事嗟已矣。新阡草自平。</text>
<title>江南曲</title>,<text>去年二月東風起。郞船曉發此江頭。船尾酹神細細祝。祝說郞行莫遅留。凮檣浪楫一去後。溟海茫茫音書休。音書休斷我膓。獨守孤燈今幾秋。驚心半夜嗊囉曲。喚起天涯生別愁。羅帷乍褰對遠湖。水面霽色烟月浮。中洲彷徨忽有逢。婉彼諸娘聊共遊。飜身願作石尤風。住得江南商旅舟。</text>
<title>過癯溪廢院感吟</title>,<text>芳草空庭不見人。小園桃李自開春。主翁已去門空掩。獨對斜陽感抱新。</text>
<title>𣑯花新發。毅齋又至。</title>,<text>昨夜東風細雨來。小院紅𣑯滿眼開。良朋又逐佳辰會。料理前村濁酒盃。</text>
<title>春日卽事</title>,<text>庭院深深獨掩扉。茅詹遅日客來稀。隔簾獨有新花發。愛見雙蜂繞樹飛。</text>
<title>維楊除夕。與族姪致伯 履遠 共話。</title>,<text>痛哭松楸下。殘年守夜深。人情爭日月。天氣判陽陰。欲檢平生事。遂懷感慨心。逢君多說話。呼酒且高吟。</text>
<title>過牛坪</title>,<text>樓臺寂寞鎖空庭。嗚咽前溪淺水聲。太守凮流無處問。竹林啼鳥獨多情。</text>
<title>歸亭感吟</title>,<text>古亭臨水掩。松竹幾經春。小子來何晩。先生跡已陳。空庭山鹿入。廢院野禽呻。世事元如此。百年感一身。</text>
<title>上元夜。憶李元靈 麟祥。</title>,<text>黃昏候月對東山。月出東山古郭間。村俗胡爲登壠拜。病懷猶自捲帷看。無人共作三春會。有酒難謀一夜歡。遙憶叉溪溪上客。南橋踏盡惜梅殘。</text>
<title>與舍季上後麓晴望</title>,<text>兄弟連裾上古城。行憐草色近淸明。春寒谷樹花猶澁。雨濕浦田麥已平。卽物可知天地節。賦形誰覺鬼神情。乘晴四望皆佳趣。莫把閒愁覔句成。</text>
<title>春日閒吟</title>,<text>生長江山裡。江山興不衰。四時無不佳。春來最自奇。其二昨日辛夷開。今日杏花開。看看春色爛。甕釀淺深杯。其三門前千絲柳。絲絲拂晩烟。魚迎穀雨上。晒網繫歸船。其四昨夜西疇雨。田家喜有秊。老牛多用力。臥坡不畏鞭。其五花底鸎聲晩。山樓燕語微。極目多韶華。披襟立移時。</text>
<title>花下會飮</title>,<text>東臯晩望藹韶華。芳草啼禽物色佳。晴日淡濃臨座永。落花輕薄傍山多。詩情每因盃中得。春色偏從病裡過。寄語諸君休苦語。世紛其奈野儂何。</text>
<title>明德吟示舍季</title>,<text>非心非性亦非情。性與心情緫會名。眞軆烱然虛室白。誰知萬化一原生。</text>
<title>詠雪</title>,<text>散下中庭一尺深。山寒屋白冷相侵。天光渾與遊紛凈。雲氣偏從大地陰。亂落琳琅凮剝樹。開來花絮葉凋林。沉吟邵子空中閣。不覺西園囀暮禽。</text>
<title>用前韻。示金伯良 相肱。</title>,<text>殘雪荊門獨臥深。踈簷短晷謾相侵。物華萬象收玄戶。天氣一陽薄老陰。放却形神輸麯蘗。卽知城市換山林。皇虞唱罷無餘事。時聽松亭上下禽。</text>
<title>次伯良新曆韻</title>,<text>休將新曆案頭陳。我是神宗皇帝臣。天地卽今何世界。悲歌北望淚盈巾。大義吾東有也無。山河何處讀春秋。羞看冬至頒新曆。題換崇禎置案頭。</text>
<title>次韻答乖庵子</title>,<text>生今能學古。風骨世塵超。處僻仍淸致。扁乖自異標。豪談同美酒。佳什屬良宵。說到楓山興。先披數幅綃。</text>
<title>用前韻示元靈</title>,<text>叉溪洞裡閉門深。十丈風塵自不侵。言外濂圖分理氣。畫前羲易筭陽陰。長閑未覺居城市。獨往還思卧石林。靜裡存心觀物性。遷喬時有谷中禽。</text>
<title>示元靈</title>,<text>世事任紛蕩。君心自太初。靑燈木覔下。夜讀晦翁書。</text>
<title>龍湖舟中</title>,<text>長江百轉抱村流。春晩幽花尙岸頭。舟楫居然千里勢。山川絶勝五湖遊。三山霽色王城近。二水層臺蜃氣浮。河漢乘槎猶故事。東來吾亦泛蓬洲。</text>
<title>龍湖月夜。與主人會話。聞唐使故事。</title>,<text>樓外湖光鏡面開。淡雲踈月共徘徊。峯巒近夕依微遠。艦舴乘潮次第回。此地江山天下勝。當年冠盖日邊來。試看巖上丹書字。第一題銘信美哉。</text>
<title>曉得樓字</title>,<text>獨卧江城曉。風濤撼一樓。烟沈孤島沒。花落萬村幽。曙色生虛室。墟聲起賈舟。春來湖上客。行役不曾休。</text>
<title>挹淸樓</title>,<text>挹淸樓下江流轉。樓與江光怳有無。沙積岸回爲栗島。野平天濶是麻湖。山川久主魚塩戶。鷗鷺虛成水墨圖。徙倚危欄勞應接。却疑夢幻入蓬壺。</text>
<title>舟中望元帥臺</title>,<text>悲歌一曲大江虛。尙憶將軍戰伐初。百年往跡孤城在。三月扁舟小渡挐。古今漠漠相回薄。山海悠悠秪自如。城池莫言金湯險。閱來天地一蘧廬。</text>
<title>陪叔父往楊州途上呼韻</title>,<text>出郭無塵事。巖巒窈窕靑。泉聲一澗瀉。樹色五陵晴。已度蒼郊盡。頻聞黃鳥鳴。夕陽疲征馬。皁盖綠陰停。</text>
<title>燈夕病卧北麓。憶元靈。</title>,<text>佳辰八日萬家燈。期與元靈石麓登。今夜北山悄獨卧。病懷寥落向誰憑。</text>
<title>曉月鸎聲</title>,<text>千鷄喔喔一囱明。罷漏鍾聲客夢惺。池北梧桐斜月下。時聞黃鳥百種鳴。</text>
<title>送毅齋歸沃衙 沃有喚仙亭</title>,<text>深尊郊外別。烟柳夢依然。彩服雙旌後。春風五馬前。行裝皆卷秩。詩草幾山川。今去名亭卧。淸宵欲喚仙。又寂寞華陽洞。先生杖屨存。虹樑摧白日。吾道近黃昏。澗古流觴曲。沙陳畫易痕。雲章昭揭壁。瞻拜暗銷魂。又江閣橫經日。吾曹發軔初。寒潭秋月照。靜海夜舟虛。椒堤才馳馬。華岑却𨽎驢。漣波流不返。矯首淚盈裾。</text>
<title>南別營水閣分韻</title>,<text>陰濃蒼翠半山浮。流水殘霞客倚樓。怒瀑層巒疑白雨。長藤古木却淸秋。風雲夢裡無眞趣。皷角聲中判勝遊。墨葛在前磨碧蘚。詩成題遍古巖頭。</text>
<title>又得來字</title>,<text>元帥觀兵地。書生匹馬來。釰戟森烟壘。松篁擁畫臺。溪肥添白雨。石老蝕蒼苔。勝處成良覿。披襟一笑開。</text>
<title>栽花閑步。山鳥近人。</title>,<text>空谷無人至。柴門不曾開。呼童掃庭除。花木隨意栽。自信忘機心。山鳥不相猜。</text>
<title>維舟小岳樓下</title>,<text>霜落荊門蘆荻秋。西風一棹暮江頭。潭心水靜魚龍窟。天際沙明鴈洲。依然地勢連湘水。不妨亭名揭岳樓。回憶東湖雙白鷺。斜陽候我立虛舟。</text>
<title>南岳精舍。次毅齋韻。</title>,<text>凉飊歸思日相催。消息故園斷往來。多病幾旬君倚枕。望鄕佳節我登臺。村邊白酒應新熟。籬下黃花亦爛開。覊旅且宜今夜醉。小燈圍坐用深盃。</text>
<title>次毅齋韻述懷</title>,<text>秋月三圓客未歸。旅囱孤夢小燈低。叫羣塞鴈雲邊度。反哺林烏院北啼。甘旨久違偏母供。切磋虛負老兄提。扁舟杏水明將返。小閣寒梅也作妻。</text>
<title>春塘臺。親臨試才。仰覩盛儀。志喜有賦。</title>,<text>春門霜葉彩霞同。淸蹕穿林殿角崇。指點祥光雙鳳闕。遙瞻寶座五雲叢。千官拜舞唱臚外。多士吟哦廣樂中。咫尺天門深似海。短篇聊向侍臣通。</text>
<title>敬次仲氏新搆書室韻</title>,<text>蚕房仍外室。仲氏別經綸。密邇連閨閤。招邀坐主賓。始謀花酒會。還與案書親。偃仰安容膝。翛然守道人。</text>
<title>次輝叔晦島精舍韻</title>,<text>歸卧重溟萬事休。暮年閒趣托林丘。湖山繞座原賓主。魚鳥親人便侶儔。已遣烟霞莊凈界。莫敎花水引漁舟。浦田數畒生涯足。世外浮榮斷不求。</text>
<title>舟下金陵。望章齋有感。</title>,<text>依舊江山寂寞濱。轉頭人事劇傷神。空瞻杖屨逍遙地。尙憶書詩講劘辰。末路誰傳先聖業。扁舟重到故門人。今宵定向高村宿。九曲風波欲問津。</text>
<title>靜窩講學。臨別書懷。</title>,<text>十月金陵水。扁舟載古經。暮入高山村。主翁歡我迎。一室皆圖書。山居十分淸。開樽說靈襟。水月近樓明。魚躍窺天理。鷄鳴忽曉星。昔我陪杖屨。心齋太極亭。悲歡轉頭易。俯仰今古成。出門望章齋。我涕自洴泠。</text>
<title>挐舟上鷗亭。與同舟分韻。</title>,<text>澹泊江天客鴈秋。西風吹送上灘舟。漫空急浪魚龍舞。半水層觀日夜浮。引纜長秊連棹曲。絜壺遊子自凮流。鷗亭纛島經過問。是處停帆欲淹留。</text>
<title>舍季時在奉恩寺讀書</title>,<text>銅雀江光碧連天。奉恩蕭寺望依然。香淸法殿僧迎佛。詩就虛樓客喚仙。澤國淸霜看落鴈。海門微雨送歸船。山空夜靜悄無寐。三復葩經唐棣篇。</text>
<title>是非吟示李元靈</title>,<text>以非非是是非非。是是非非競是非。非非非也是非是。是自是時非自非。</text>
<title>發湖行夜宿藍泉。與舍弟期斗湖。</title>,<text>行裝詩一軸。覊宿洛陽城。漏盡宵猶永。衾寒睡累惺。呼兒催秉燭。飼馬且看星。遙憶斗湖弟。晨起待吾行。</text>
<title>夜過北伐原</title>,<text>深山驅馬入。暝色萬松生。魍魎依叢樸。凮霜下古城。石蹲疑虎伏。楓老怳人形。隔岸應村落。時聞犬吠聲。</text>
<title>廣陵途中</title>,<text>悠悠陟阡陌。經過幾重山。大壑凮威猛。孤村雪色寒。川原空廓落。雲日且蕭殘。下馬沽村酒。耳熏客抱寬。</text>
<title>曉發平澤</title>,<text>彭城官路走溪隈。曉發松塘征馬催。樹密岸回村自在。天長谷盡野初開。地形已過湖西盡。山勢多從漢北來。奇絶素沙橋上景。一輪明月上雲㙜。</text>
<title>店舍</title>,<text>店屋斗如小。殘燈度五更。破壁風霜入。踈簷斗漢明。村厖時獨吠。槽馬曉頻鳴。凉衾眠淺淺。呼僕問前程。</text>
<title>廣陵途中。哀金恭人。</title>,<text>人孰不一死。死節最難事。丈夫所不能。所能兒女子。其二生宜君子室。死同君子楯。死生無餘憾。魂兮莫悲辛。其三玲玲靈輀鈴。哀哀薤露歌。雙旌揭白日。行路不堪嗟。</text>
<title>次松竹堂壁上韻</title>,<text>北海生涯澹越裝。穎州遺址獨相羊。風流好事追先代。堂搆令譽屬季方。花竹本非新物色。川原無改舊家鄕。山耕谷釣安吾分。餘事詩篇亦不妨。</text>
<title>又次身字 七</title>,<text>數椽重葺足容身。塤箎迭歡不用賓。自在松篁傳舊號。令譽無愧肯堂人。看君身世白鷗身。却怕荊門到俗賓。農書一部生涯在。耕圃關心野外人。萬事無心獨卧身。靑巒長對奄爲賓。百年偃仰惟天餉。莫把閑情說向人。一盂山羹供一身。千鍾不換佐王賓。由來甲第熏天焰。何似三冬卧雪人。世事看來合遯身。浮名終覺實之賓。風波九曲津誰問。無限中流失楫人。閉門觀道秪誠身。不必飛吟學洞賓。樂地自存名敎裡。始知烟火有仙人。咫尺隆中早隱身。夢魂頻作武侯賓。梁甫吟成春睡足。洞天魚鳥自親人。</text>
<title>靑淮途中</title>,<text>高秋天氣正蕭森。萬壑羣山獨往心。睡罷鞭因地去。興來詩或向天吟。店翁罷市收烟火。村媼迎賓掇杵砧。此去靑輝問幾里。暮鴉噪哳集楓林。</text>
<title>振威店中曉坐</title>,<text>羸驂經歷幾山川。店屋踈燈卧嗒然。嚦嚦冥鴻驚暮律。嗚嗚城角忽晨天。賖來白酒酬新月。筭去靑銅償夕烟。起喚傭童催秣馬。鷄鳴欲到素橋前。</text>
<title>重陽</title>,<text>黃花佳節古重陽。雲淡風輕今日良。從事樽前羞落帽。幽人籬下欲聞香。天時旋軋今將暮。物候遷移緫可傷。猶喜鄕村餘舊俗。茱萸頭揷絜壺觴。</text>
<title>錦江別毅齋</title>,<text>立馬遅迴錦水頭。天涯離抱轉悠悠。連床店屋同三夜。別袂江關屬九秋。潭心逐隊知魚樂。雲末叫羣聽鴈愁。今日牛川村裡宿。短簷松月自吾儔。</text>
<title>素沙有感</title>,<text>漠漠荒郊一望迷。橋頭立馬故遅遅。倭奴往事餘衰草。唐將奇勳記小碑。夜雨深叢多鬼火。西風殘照泣靈旗。吾東今日昇平久。更續淸河賦短詞。</text>
<title>皇華亭</title>,<text>斜陽立馬短碑前。野老相逢故事傳。皇華冠盖分張日。中國山河半壁天。卽今已改崇禎曆。從古無言丙子秊。撫釰悲歌頻北望。神州消息涕堪漣。鳳凰臺格</text>
<title>錦江山城</title>,<text>錦水孤城似石頭。北來山勢此咽喉。層臺半壓馮夷窟。飛閣怳疑蜃氣樓。蕭寺磬聲搖落日。古營兵氣肅淸秋。今看左海風塵靜。戍卒閑眠鼓角休。</text>
<title>龍潭途中</title>,<text>松陰穿一路。蒼翠擁山門。勢窺人立。灘流向客喧。下驢吟白石。噪鵲忽黃昏。隔岸聞厖吠。楓林隱數村。</text>
<title>寒碧堂 全州</title>,<text>百尺畫樓蜃噓成。千甍張翼入雲靑。工開石髓山根動。影落潭心水府明。原野平分甄國壘。巖臺指點捴戎城。凮流太守閒無事。盡日笙歌戛畫欞。</text>
<title>太古亭。次壁上韻。</title>,<text>自在松篁已老枝。一丘雲物小亭宜。尤翁揭額知原古。淵老銘詩更擅奇。溪漲訟庭收鱖蟹。秋成官稅採參芝。名區漫浪應無主。不必玆樓太守私。</text>
<title>朱溪途中</title>,<text>野水引征馬。深林獨自歸。躍魚底物性。嘶鴈且天機。道路兼夷險。山川半是非。東巖新氣色。松竹雪中奇。</text>
<title>古林寺夜坐</title>,<text>石門礙道擁叢藤。寺在重巒最上層。風輕虎豹歸林薄。夜靜星河近佛燈。烟從爐殿深深起。月隱鍾樓冉冉登。病裡孤吟悄不寐。隔囱淸磬誦經僧。</text>
<title>曉望用巒字</title>,<text>寺樓丹艧壓層巒。鍾皷禪音霄漢間。夜聽風雷連萬壑。起看雲霧覆人寰。</text>
<title>明月樓聞溪聲</title>,<text>世外林泉境自殊。林泉隨處卽吾廬。今宵明月樓中宿。萬折風湍攪夢初。</text>
<title>古林寺。次朴仲新 宗爀。</title>,<text>箕岑南望夢思悠。千里相逢又別愁。小雨新梅莊旅舘。落霞流水隱禪樓。雲林偃仰吾將遯。草澤棲遑子有求。聞道長安愛隴鳥。塞鴻飛盡送雙眸。</text>
<title>疊前韵寄仲新</title>,<text>年來世事総悠悠。默驗天機欲忘愁。萬化昭融歸太極。一心虛寂坐空樓。須將否泰源頭會。莫以陞沈分外求。愛爾眉端添道氣。聖賢觀德在觀眸。</text>
<title>朱溪途中賦雪</title>,<text>踈踈密密舞遙空。石逕溪橋斷不通。上下天容先後判。混淪山色醜姸同。龍蛇大壑粧新宅。虎豹深林失故叢。灞水寒梅花應着。小驢歸興鹿門翁。又雲容慘憺影遙斜。洒自前峯後野過。方圓逐物成圭璧。開落從風任絮花。無邊積素天光合。不盡餘寒夜氣多。千里客遊驚歲暮。故園松竹不窺家。</text>
<title>醒心亭。抽淵翁韵。</title>,<text>我思悠悠杏水濱。巖花汀柳自芳隣。松楸石室愁歸夢。鷗鷺沙亭怨主人。千里山川阻南北。三冬風雪曠昏晨。詩篇酬唱総閒興。嶺樹征雲却愴神。</text>
<title>疊前韵示同席</title>,<text>二子相尋寂寞濱。北樓南垞作佳隣。無將薄酒酬新月。自有陳編對古人。輕棹山陰歸雪夜。小車洛下憶花晨。雲林逋債非難償。華軸吟成放筆神。</text>
<title>醒心亭。抽農巖集韵。</title>,<text>十二欄頭徒倚坐。溪聲淅瀝到愁邊。雲林遯跡隨微分。麴蘗忘形付短篇。千里夢䰟霜月逈。百年心事曉燈懸。沙鷗汀雪蒼茫思。杏水熊岑似各天。</text>
<title>疊前韵</title>,<text>歲暮松篁樓外色。踈音偏入感懷邊。山川形勝歸詩槖。宇宙經綸付簡篇。道大猶能周鯢樂。時平胡爲舃匏懸。今來未罷雲臺夢。却使少微耀天。</text>
<title>客至</title>,<text>空山積雨雪。流水滿穹林。閉戶梅花落。開樽竹葉深。良朋新倒履。虗閣古醒心。對我看何狀。風塵自異音。</text>
<title>南至日。抽農巖集韻。</title>,<text>子半金鷄揊搏鳴。氣機旋軋自生生。天根欲運分宵色。地戶初開動籟聲。否泰化頭殊物候。經綸心上着神明。今朝北闕頒新曆。庶績咸煕朔易平。</text>
<title>冬日雷雨。疊前韻。</title>,<text>驟雨迅雷屋瓦鳴。仲冬風氣忽春生。沈淫江漢潛通氣。擊薄陰陽轉作聲。溪霧雜雲交虺霾。嶺飄吹日隔昭明。朝廷聞有調元燭。底事天公獨不平。</text>
<title>別李伯賓</title>,<text>閉戶聞流水。寒燈守夜光。酒杯吾夢逈。風雪爾途長。末路知音客。陳編伐木章。春來湖海計。蕭寺更同床。</text>
<title>悼金伯良</title>,<text>庭樹風悲落月時。乖菴消息夢堪疑。浮生今日傷心事。篋裡君曾送我詩。又朝露風燈一瞥忙。文章詞律総虛量。從今忍過終南下。萬事尋常對北邙。</text>
<title>古林寺夜坐雜詠。疊前韵示同席。</title>,<text>淅瀝飛泉入戶鳴。滿天風雨欲寒生。深山積雪無人跡。半嶺叢篁有鳥聲。踈磬攪眠三籟息。小爐守夜一燈明。焚香默坐圖書側。靈府澹然鏡面平。其二 述懷天長南國鴈孤鳴。遠客歸心歲暮生。漢郭山川詩上語。沙亭鷗鷺夢中聲。空樑落月光寥廓。半嶺征雲影滅明。秉燭穹林淵老句。一般覊抱舊淸平。其三 述懷踈才不合衆俱鳴。閉戶深居少友生。愛酒無心唯遣興。讀書多味不停聲。詩成物態吟哦盡。語到天機劈畫明。人物渺然如醉夢。欲將世事問君平。其四 淵源斯道東方孰大鳴。圃翁以後靜庵生。石潭事業尋隳緖。南澗文章得正聲。百世詞宗昭晦塞。千秊星會啓文明。須觀寒水齋前月。影入南塘一派平。其五 尊師天將斯世道文鳴。需老英姿不偶生。聖學千年開玉。辭章一代振金聲。陽和面澄秋薀。元氣流精太極明。盛世未逢衰運促。漳原斜日草空平。其六 贈友看君詞賦洛陽鳴。歲晏悲懷感此生。弊盡貂裘多苦色。空餘瓊佩作虛聲。溪山漫浪詩篇在。𤱶畒歸來道器明。終覺窮通無早晩。好將韞玉佇時平。</text>
<title>別堂弟稚復 克行</title>,<text>兄弟兼師友。溪山寂寞濱。書詩餘舊業。冠娶責成人。負笈西樓月。懸燈古寺晨。他鄕一聚散。池草夢靑春。</text>
<title>挽宗叔茅洲 時保 公</title>,<text>生今難見古之人。獨有吾公氣味淳。詩叶宮商挽故律。學超繩墨自天眞。春風在座熏而化。秋水凝神淡不塵。北里諸宗依仰失。楓亭感涕舊敦親。</text>
<title>新光寺。次李使君韻。</title>,<text>南國山川久寂寥。玉壺携酒古菴遙。公庭簿牒多虗日。勝地烟霞卜此宵。千樹丹楓秋意晩。一樓淸磬俗緣消。筵前緩唱還囂耳。留得靑衿共暮朝。</text>
<title>又次傍字</title>,<text>手拍金樽寶瑟傍。石門松月逈流光。山川信美風流足。賓主忘形坐夜長。</text>
<title>與具仲芝 燁 上盤龍寺。途中有占。</title>,<text>流鸎聞百囀。出洞野情深。嫰綠初舒岸。殘紅已謝林。名亭登遠屧。蕭寺暢幽襟。愛爾同佳約。雲泉更討心。</text>
<title>睡仙樓</title>,<text>老石吸風露。篏空一竅穿。誰人開棟桷。是處足雲烟。脩竹簾櫳外。鳴灘戶牖前。吾將千日睡。然後喚神仙。</text>
<title>自盤龍向金堂寺</title>,<text>一道淸溪赴石門。東巖回首似𣑯源。擔輿僧入叢林影。休馬客依老樹根。獨鳥啼時幽萬木。亂峯深處隱孤村。金堂蕭寺尋何處。氣陰陰晝欲昏。</text>
<title>題途中老樹</title>,<text>老木臨平野。風霜閱幾秊。繁枝均雨露。密葉攢雲烟。爽引千林籟。炎忘五月天。不材能大用。三復樂生篇。</text>
<title>送張老歸商山</title>,<text>去時吾豈挽。來處不曾期。動靜天機合。經綸道器知。深山移几案。中夜誦書詩。好卧商岑曲。東風長紫芝。</text>
<title>龍潭途中。見山木盡赭作火田。有占寓慨。</title>,<text>俗蒼茫幽事少。風光入望極蕭然。千章老樹鳴樵斧。一半靑巒作火田。物大仁天均雨露。山深無地着雲烟。東林猶有住騎處。流水聲中聞杜鵑。</text>
<title>送友</title>,<text>一髮邊山大海頭。三春佳約在烟洲。浮生散合隨緣耳。不必關心自去留。</text>
<title>馬耳山</title>,<text>怒馬嘶風勢。支分德裕山。盤旋平野外。騰躍半空間。中坼尖雙耳。四圍総一顔。霞標疲應接。住策却忘還。</text>
<title>熊嶺</title>,<text>熊嶺千峯險。鳥途萬折橫。井參手可捫。隴蜀勢相爭。擔輿雲邊度。征驂木末鳴。冥冥林谷合。氣暮朝生。</text>
<title>艤舟錦江。抽淵翁韵。</title>,<text>錦城春色曉茫茫。柔柳濃花古渡傍。沙鳥獨立平野濶。洲雲橫割數峯蒼。一江舟楫靑天近。兩岸樓㙜白日長。南下翠華傳故事。至今雙樹戴恩光。</text>
<title>舟下金陵</title>,<text>雨後金陵客放舟。巖花飛落半江流。魚龍日暖莊深宅。鷗鷺沙明集遠洲。濃罩暗黃新柳色。亂驅虗白怒潮頭。風檣暮泊高山下。雲物蒼然一洞幽。</text>
<title>送高山丈遊松都</title>,<text>故國殘春客意哀。千秊陳跡問蒼苔。東風綠蕨崇陽院。夜雨寒鍾滿月㙜。洞秘先天雲影冷。淵莊仙篴地雷開。山川形勝遊觀遍。更趁江花未落回。</text>
<title>次退漁 金鎭商 丈韻</title>,<text>大觀流峙撥靈襟。物表逍遙伴野禽。千里行裝携卷秩。百秊事業拋山林。志優未必忘斯世。道異終然守故岑。末路無人論氣像。一般蒼壁立江潯。</text>
<title>登後麓。又次前韵。</title>,<text>山坡籍草積幽襟。密樹嚶嚶聞好禽。仙老來時携酒榼。囂塵斷處卽雲林。江淸潮退看孤島。野豁雲開對遠岑。買取銀鱗催雪鱠。招招漁子綠波潯。</text>
<title>夜月泛湖。又次前韵。</title>,<text>烟洲擊汰散煩襟。蘆荻叢中聽水禽。河漢斜輝通遠海。漁村孤火點踈林。一江勝槩留明月。兩岸名亭對晩岑。向夜凄凄凮露下。愛看老鱖躍淸潯。</text>
<title>秋夜泛舟</title>,<text>洲渚烟生宿雨開。一江明月獨徘徊。夜凉凮露孤帆濕。黃菊村深覓酒來。</text>
<title>高山丈來會。欲作淸潭遊。夜飮共賦。</title>,<text>地不三公換。山因學士休。江湖留勝槩。烟月足優遊。菊綻盃樽夕。天高蘆荻秋。淸潭佳約在。歸夢上漁舟。</text>
<title>淸潭途中</title>,<text>微吟渡澗水。無語入雲林。一洞烟霞氣。數人薜蘿心。秋容籠樹晩。野色抱村深。駐馬瞻三嶽。蒼然自古今。</text>
<title>未到淸潭水閣。日色已暮。投宿溪邊村舍。</title>,<text>暮入淸潭里。孤村萬壑分。松壇鋪落葉。芋井汲冥雲。列樹新栽密。鳴灘自在聞。老農近客出。稼說坐斜曛。</text>
<title>得稀字</title>,<text>亂峯莊萬壑。深峽客來稀。月白驚鼯竄。霜淸睡鴿飛。緣林通石逕。臨水着柴扉。巖下踈燈宿。薄寒襲客衣。</text>
<title>下驢渡溪</title>,<text>飛泉百道壯。下驢石橋過。看看秋色晩。楓葉亂山多。</text>
<title>淸潭水閣</title>,<text>洞府深深是別園。臨流茅屋自成村。層巖鬼立雲烟合。大壑雷喧日月昏。氣巃嵸侵杖屨。秋容紅綠暎盃樽。登臨隨處皆形勝。盡日微吟坐石門。</text>
<title>上興聖菴</title>,<text>立馬秋原晩靄生。古庵物色十分淸。陰濃烟樹侵樓影。屈折凮湍度壑聲。客到題詩山鳥囀。僧冥說法木魚橫。林泉勝處經過遍。更逐白雲海上行。</text>
<title>金陵途中</title>,<text>出洞蹇驢倦。郊原秋氣淸。掛鞍壺酒薄。莊槖竹書輕。落日江雲合。危橋野水鳴。今宵應月色。高閣聽遺經。</text>
<title>靜窩雨後月出。用邵翁韵。</title>,<text>夜逈虛樓靜。山翁語道時。梧月稍生白。淸光雨後知。</text>
<title>窩中夜坐次韵</title>,<text>夜深風露下江天。近浦漁燈白鷺前。誦罷羲經無一事。虛樓隱几對山川。</text>
<title>又得奇字</title>,<text>野墅秋晴物色奇。三人守夜一燈遲。林泉有約黃花節。明月芒鞋任所之。</text>
<title>望海庵</title>,<text>蕭寺風光鏡裡天。目窮溟渤意翛然。樹籠斷嶂雲生壁。波蕩危欄閣似船。地僻但聞幽鳥囀。香殘更着老僧眠。淸秋奇賞同諸子。絶勝山囱讀十䄵。</text>
<title>從海庵後麓。下月庵。</title>,<text>扶筇上絶頂。巖際有庵淸。海氣侵衣濕。天凮挾腋輕。雲歸山下宿。溪向洞中鳴。小雨迷林逕。蒲團坐討經。</text>
<title>別沈聖游 觀</title>,<text>江上雲物淡秋光。伐木聲中別意長。蕭寺懸燈留後約。菊花楓葉待淸霜。</text>
<title>發湖行素沙橋。別從弟稚復。</title>,<text>危橋百尺野溪鳴。立馬遅回共弟兄。海國天風孤鴈度。關門秋樹暮雲橫。經綸志大存吾道。詩禮家傳勉後生。從古靑春悲白髮。日新遺訓在盤銘。</text>
<title>崔將軍墓有感</title>,<text>一氣種英傑。死生時汚隆。江山藏白骨。天地泣丹忠。夜逈驚殘月。秋高夢北風。居氓香火奉。大樹表神宮。</text>
<title>途中遇雪</title>,<text>霏雪連宵驗歲豊。山河大地一望同。看看金屑迎朝旭。處處琪花拂晩凮。倦馬危橋溪路失。寒鴉亂樹峽村空。店媼開尊燃白竹。喧喧行旅小爐紅。</text>
<title>退修齋有占</title>,<text>樓外滄溟注百川。樓前列島對安邊。千重蒼翠東西嶂。萬里澄虛上下天。噴去浪花晴日雨。蒸來水氣暝沙烟。主翁早罷風塵夢。江海心期會百秊。</text>
<title>登南塘後麓。有吟示韓友。</title>,<text>萬里風烟萃一樓。故人棲息卜玆區。山容半落雲歸後。海色中通地盡頭。賓主怳疑天上坐。亭㙜渾入鏡中浮。向來江峽徒幽趣。極目滄溟是壯遊。</text>
<title>敬次凾丈韵</title>,<text>一室翛然玩物情。眼前飛躍自生生。山圍島勢東南坼。海蕩天光上下明。仁智縱橫涵動靜。丘園經濟拋治平。牙籤萬軸心期在。獨向昏衢秉燭行。又末學紛紛総異情。羣賢操戈道門生。華陽義理牛毛細。寒水精神月色明。萬化從心千聖法。百川歸海一源平。向來幾費成丹夢。指點鄒魯發軔行。</text>
<title>松塘得嚥津書有吟</title>,<text>鍊液眞經理自全。道翁貽我意悠然。乾坤上下無空缺。二五中間迭推遷。一體天人同氣殼。百䄵呼吸貯丹田。晦庵劈破通幽隱。微旨須觀感興篇。</text>
<title>高山精舍。次席上韵。</title>,<text>竟日茅簷對碧岑。悲歌一曲坐穹林。燈前小雨寒螿語。簾外嚴霜老菊心。簞食誰能吾道樂。布衣尙有國憂深。同聲不必山川阻。載得羲經海上尋。</text>
<title>抽唐詩韵</title>,<text>雨餘江月逈流光。竟夜徘徊階上霜。天道卽今頻闔闢。人心終古判陰陽。一樽料理黃花近。萬事尋常白髮長。抱膝獨吟梁甫曲。亂雲無際數峯蒼。</text>
<title>寒月</title>,<text>北凮消雨意。霜月出林寒。灝氣通雲海。澄輝度雪山。熏爐壺酒近。虛室壁燈閒。簷際雙飛影。時見宿鳥還。</text>
<title>曉坐望三角有雪</title>,<text>三峯新氣色。昨夜冬令行。近北羣陰集。連空積素生。日邊迷古寺。雲際失層城。不遠堅氷至。山溪半已平。</text>
<title>次高梧軒盆梅韵</title>,<text>瓊枝玉蘂臈餘新。尙憶羅浮夢裡神。繞几寂寥微有臭。隔床踈密暗開春。淸標幾伴騎驢容。晩節曾同放鶴人。塵市穿來欣得所。竹囱松月最堪親。</text>
<title>對梅悼故。用前韵。</title>,<text>重度癯溪物候新。古梅新發却傷神。竹堂烟月渾疑夢。梧閣琴樽獨賞春。殘魄忍能迎舊客。韶華惟憶對前人。浮生末路無開眼。歲晏幽懷欲爾親。</text>
<title>又次粧字</title>,<text>喜與松筠傲厚霜。羞同桃李媚新粧。千林雪意迎寒臈。一室春容驗𥠧陽。歲暮有懷愁艶態。客來無語納微香。貞姿只合莊丘壑。莫近朱門近我堂。姑射神人飡雪霜。粧成不欲學朱粧。默參混沌無爲化。巧畫包羲未畫陽。凈界韶光開淡泊。春㙜和氣做馨香。回看塵土多凮雨。霽月相期南郭堂。</text>
<title>讀歸來亭。歸自鳳汀。月色可愛。</title>,<text>家在西汀獨往還。且逢新月出林間。婆娑影落千章樹。淡泊烟沈數疊山。候客柳邊孤棹逈。讀書松下小樓閒。江湖靜散存吾道。千古心期學孔顔。</text>
<title>歸來亭</title>,<text>洞府陰森密樹齊。中宵百感倚欄西。江山第宅無人住。風雪松楸有鳥啼。門柳半摧依井卧。院梅初發傍岩低。悽凉往事憑誰問。明月多情滿一溪。</text>
<title>賦雪</title>,<text>踈密從風下。慘憺度壑平。盈院鳥封跡。撲簾月有聲。天光移積素。夜氣有餘淸。欲奏郢中曲。瑤琴壁上橫。</text>
<title>梅鶴堂</title>,<text>空山微雪有樓淸。古木柴門自鳥聲。梅鶴道人何處去。一江明月獨多情。</text>
<title>夜坐抽韻</title>,<text>高樓半掩老松陰。盡日微哦一几深。江海古今閑世界。池㙜西北好園林。無邊霽月宵分色。自在幽篁歲暮心。寥落荊門塵事少。洞天鷗鳥獨相尋。</text>
<title>得風字</title>,<text>山空微有月。林密靜無風。棲鴿窺簷際。凍鴉落院東。燈花千卷照。夜氣一樓通。歲暮多幽抱。孤吟爐火紅。</text>
<title>偶吟</title>,<text>澆風道日喪。林下抱書歸。鳳去眞儒遠。黽藏至治稀。巖花傳氣像。水月帶光輝。江海多經濟。吾門舊鉢衣。</text>
<title>臈日</title>,<text>百獸驚新節。深林獵火過。最愛寒梅發。淸香繞几多。</text>
<title>玉燈</title>,<text>斲開荊山質。中含海珠明。掛在簾櫳際。怳疑霽月生。</text>
<title>楸下除夕感吟</title>,<text>淡泊山齋待曉鷄。孤懷寥落聽寒溪。松楸暝韵侵衣冷。星漢斜輝近野低。殘燭守夜人寂寂。東風揮淚草萋萋。默檢半生多苦狀。餞歲詩成不忍題。</text>
<title>東郊山勢</title>,<text>東郊山勢最精華。箇箇芙蓉出綠波。落脉應從天寶出。留神獨向漢陽多。襟連一水澄光合。翼衛九陵瑞氣斜。千載吾東文治啓。壯朝終古賴山河。</text>
<title>哭季姊墓</title>,<text>此地妹何樂。山深百鳥隣。獨關林雨夕。閒度野花春。襁褓餘孤女。珥璫屬後人。斜陽來小弟。揮涕暗傷神。</text>
<title>挽尹丈 百宗○代作</title>,<text>語材爲利器。論學卽通儒。經綸違素志。韋布沒黃壚。其二慈良原習尙。耿介本天眞。軆物都莊角。開襟不設畛。其三識務審機密。持論見義深。談時能快耳。做處可從心。其四翛然恬靜意。高枕洛陽居。甕牖不堪窄。尙迎長者車。其五論交不取藝。同志或忘秊。晩契容吾拙。幽懷感子賢。其六鳳穴祥翎落。芝根瑞葉萎。誰知仁善報。未保寧馨兒。其七惻惻臨終語。丁寧邀我書。晨馳泗繁雪。入室素帷虛。其八剪燭藍泉夜。維舟杏水春。談笑劇顚倒。凮流許主賓。其九百秊期已失。萬事跡俱陳。廢閣塵生几。空樓草上茵。</text>
<title>與李天汝 衍祥，洪祖東 箕海 約往道峯。皆有故不至。</title>,<text>二朋期不至。匹馬出東林。水北寒雲合。城南密樹陰。杳杳相思夢。超超獨往心。三峯曾慣面。蒼翠暎幽襟。</text>
<title>道院祗謁兩先生。志感有占。</title>,<text>陽明一氣啓靑丘。心法相傳曠世儔。叔季山河思黼黻。羯虜天地讀春秋。蒼生祿薄違眞治。白馬江長泣善流。俎豆丹靑猶外事。至今遺恨謾悠悠。</text>
<title>院中謹次板上尤齋韻</title>,<text>遺廟空山掩不開。庭杉手撫客遅廻。唐吳事業今餘恨。獨有巖花像畫來。</text>
<title>上元日登霽月樓。次同席韻。</title>,<text>山樓如有待。月出近黃昏。烱欲離烟峀。寒因度石門。新秊爲遠客。今夜坐孤村。喜尒同佳節。深尊攝理存。</text>
<title>敬次宗會韵</title>,<text>淸和燕行葦。孤露感餘生。早閱滄桑變。猶存花樹情。敦風難繼祖。故事秪聞兄。勉勉期無忝。家傳詩禮名。</text>
<title>與元靈舟遊</title>,<text>待君湖海約。春日買漁舟。覔酒靑楓岸。垂竿白鷺洲。囂塵九陌暗。霽月一區幽。賓主淡相忘。中流自去留。</text>
<title>上泛虛亭。用簡齋韻。</title>,<text>松下移樽酒氣淸。隔雲雙峀一樓橫。虛欞白暎長流動。危檻蒼凝亂樹平。最愛魚遊迎落照。不禁鷗戱浴新晴。湖山眞面看何處。會待霜楓萬壑明。</text>
<title>次元靈韻</title>,<text>㙜上幽花暎晩林。㙜前孤舫綠江深。微凉乍動垂楊岸。一曲漁歌萬古心。</text>
<title>歸來亭。敬次板上韻。</title>,<text>洞裡雲烟合。江聲自不休。老杉依故岸。虛閣俯淸流。鷗鷺驚孤夢。湖山閱幾秋。鶴歸梅不發。往事邈難求。</text>
<title>又與元靈抽唐詩韻</title>,<text>老樹蒼藤洞壑深。緣厓一逕小樓尋。羣巒入戶非新面。流水循涂自古心。晴院蟬飛林寂寂。晩洲魚躍柳陰陰。勝區樽酒還生感。悄坐巖㙜聽暮禽。</text>
<title>觀瀾亭感吟</title>,<text>玄鶴一歸春色殘。道人虛閣寄松壇。江海誰知觀水術。魚龍寂寞自雲瀾。</text>
<title>弼雲㙜賞花</title>,<text>何處賞春最爛熳。弼雲㙜下簇銀鞍。雲開淑景千門邃。露浥繁花萬樹團。詞客各從詩上語。遊娘皆向畫中看。蒼茫獨立東磐下。微醉松醪却忘還。</text>
<title>謹次高山韻</title>,<text>花外命車或棹舟。偸閑不欲少秊猶。靜觀流峙襟同豁。妙悟飛潛趣更幽。三日勝遊兼翰墨。四時佳興最春秋。誰人識到箇中樂。吾道滄洲只自悠。</text>
<title>遊開花寺。次席上韻。</title>,<text>蕭寺凮煙雨後饒。暮春遊屐共招邀。飛來怒瀑重巒濕。囀歇流鸎密樹寥。占地不妨江榭近。會心端爲世塵遙。淸尊且赴佳辰約。最愛岩花尙未凋。</text>
<title>歸來亭。謹次高山韻。</title>,<text>西來道氣散煩襟。最愛嚶嚶出谷禽。湖外小舟移杖屨。洞中虛閣靜園林。開尊醉對經霜栢。攤卷閒臨隔水岑。鄕飮講儀原古事。欲乘明月向牛潯。</text>
<title>聖游來訪</title>,<text>暝壑烟沈客扣扉。主人罷釣西巖歸。携來坐久松壇夜。露下凉梧葉自飛。</text>
<title>過宮村。敬次東圃堂叔韻。</title>,<text>淸溪宛轉欲窮源。山氣巃嵸晝自昏。穹藪密林疑斷逕。淡烟踈落忽成村。百秊棲息塵緣絶。一壑耕樵契活存。晴戶靜觀羲易象。括囊時義繹重坤。</text>
<title>曉發宮村</title>,<text>缺月下西嶺。輕烟羃古林。曉泉新雨響。春樹早花心。岸轉村仍僻。峯回路自深。栖禽驚客到。繞谷不停吟。</text>
<title>振衙蓮亭</title>,<text>垂柳跳魚半畒塘。有樓瀟洒訟庭傍。秋來遍是荷花色。水面輕風一院香。</text>
<title>觀魚亭</title>,<text>橫塘西畔岸容平。小閣孤臨蕞草成。開簾剩得觀魚樂。餘事荷花繞檻明。</text>
<title>題南溪獨石</title>,<text>恠石經幾劫。松杉老上頭。篏𡺿風露洗。空翠結欲浮。</text>
<title>官齋憶人</title>,<text>依依官柳冥烟生。客在空庭帶月行。巖花煑酒三春約。不盡金山去後情。</text>
<title>與毅齋訪永保亭。途中呼韻。</title>,<text>官齋宿雨霽。遊子出孤城。竹露侵衣濕。松凮入酒醒。下驢雲洞邃。招鶴海樓淸。千里同歸夢。佳期物外成。</text>
<title>黑嶺</title>,<text>萬松接遠海。歸馬遞輕舟。一笑壺中入。相看鏡裡遊。孤村巖共側。雙島水俱浮。風浪迷前渡。待潮倚小樓。</text>
<title>永保亭。次唐人韻。</title>,<text>百轉江山大海頭。關防形勝最玆丘。層城畫閣空中出。斷島橫巒水上浮。旌影半侵颿影濕。角聲渾入磬聲幽。翠翁去後空文藻。一篴東風獨倚樓。</text>
<title>泮月樓。次板上韻。</title>,<text>小池荷月暎虛樓。樓號池名故事留。愛取幽香同氣味。迎來霽色自風流。琴樽寂寞歸今代。棟宇荒凉閱幾秋。聞道公庭多簿牒。等閒雲物不曾收。</text>
<title>南谷訪元靈幽㞐</title>,<text>買屋淸凉地。閒居可卜歡。圖書渾古蹟。花竹且幽觀。隔床聞石澗。開箔納雲巒。偃仰隨吾分。朋來詑易安。</text>
<title>重陽日。與元靈會話。</title>,<text>相逢秋壑裡。佳節欲成歡。白酒無人送。黃花與子看。掩門霜落葉。移席月臨巒。未必登高望。琴牋自在閑。</text>
<title>次空色菴 卽尙古堂樓號。金木川光遂別墅。 韻</title>,<text>小院簾垂地。幽人午睡餘。石奇莊鳥篆。松老護禪書。癖意因空寂。冥觀自太初。芳隣成晩契。詩就賁江閭。</text>
<title>疊前韵</title>,<text>幽襟成雅集。故事百原餘。竹茂依斟酌。梅殘傍展書。冥禽歸院後。霏雪洒樓初。會待開詩社。凮流許上閭。</text>
<title>疊前韵。奉呈尙古堂。</title>,<text>晴窓山海誌。搜括劫灰餘。墨彩中巖石。天香內閣書。古爐鐫甲子。殘篆記黃初。隔世有遺恨。未生蘇杭閭。</text>
<title>疊前韻。奉呈空色菴主人。</title>,<text>經戶寂無語。楞伽頓悟餘。簷花垂粒粟。荷葉會雕書。谷口雲橫後。潭心月落初。悲歌夢裡發。荊棘昌平閭。</text>
<title>上元夕。待月龍汀。</title>,<text>秊秊新月待西阿。雲淡天晴今夜何。野老農談登隴聞。故人樽酒上樓多。詩從病裡凋神思。春度閒中感歲華。遙想洛陽行樂處。少兒爭唱踏橋歌。</text>
<title>龍汀歸路</title>,<text>西林回首暝烟微。臨水茅廬掩竹扉。星月滿天人獨去。古槐中有一禽飛。</text>
<title>丁巳卽慈堂甲秊。兄弟謀設小酌。孤露之感。觸境益切。謹次東圃堂叔韵。以述所懷。</title>,<text>殘生含百感。喜惧又玆秊。彩舞孤懷裡。蟠𣑯暗涕前。星光南極耀。椿畫北堂懸。悵望熊岑遠。稱觴虛上筵。</text>
<title>無題</title>,<text>觀白同眞逸。草玄異子雲。閒仍成小篆。懶或讀奇文。苦茗烹功歇。蘩栽灌力分。從來竿上夢。不到是非紛。</text>
<title>與金君沃 光啓 夜泛鳳汀</title>,<text>小舟移釣石。水落動微波。星漢通江浻。樓㙜傍岸多。魚跳驚月色。鷗靜聽菱歌。不妨長秊倦。沿流鳳渚過。</text>
<title>鶴汀</title>,<text>翠岩經幾秊。屹立大江口。下有千尋潭。潛龍有也否。</text>
<title>次君沃留別韻</title>,<text>江樓夜夜不掩扉。客自西林帶月歸。從此掩扉明月下。滿庭霜樹葉飛飛。又荊門秋色一樓深。幾把釣竿晩渚尋。詩席更移丹峽去。島潭魚鳥許知心。</text>
<title>鶴栖巖</title>,<text>澄潭百尺水停流。上有欹巖翠欲浮。三二老松經幾劫。至今猶記鶴栖幽。</text>
<title>楊山途中</title>,<text>崇朝踈雨浥輕塵。極目郊原物候新。野色牛分餘木偶。溪聲魚戛帶烟痕。落日騎驢尋古寺。西風沽酒住孤村。今宵寄宿終南下。談笑逢迎有故人。</text>
<title>與沈聖游赴南塘</title>,<text>才難生末季。爾氣獨溫淸。慕聖千秊近。從師一笈輕。乾坤衰鳳歎。江海卧龍鳴。立脚恢餘地。心期在古經。</text>
<title>高山雨後。次主翁韻。</title>,<text>湖海陶茅不世情。百秊棲息道根生。淸秋留客源頭會。中夜論文太極明。流水古今千派合。亂山西北一郊平。孤帆欲向閩中去。九曲烟波自在行。</text>
<title>棣堂抽農巖韵。與高山丈共賦。</title>,<text>春容漠漠繞林居。山意衝寒老柳舒。移席小園喧烏鵲。閉門遅日靜圖書。花岑積翠長留客。鳳渚遊魚却慣余。向晩汀洲停短楫。閒中何幸接幽裾。</text>
<title>陪伯氏釣魚。江月正好。抽農巖韻。</title>,<text>水月澄洄望裡奇。中流皷枻俯馮夷。潭底大魚來莫近。一竿香餌老兄持。</text>
<title>水心㙜。謹次堂叔韻。</title>,<text>東出官門見水㙜。早聞幽境此登來。新生嫰綠連峯遍。自在淸州抱壁回。地勝固宜停皁盖。花殘猶欲倒深盃。重翁遺語人多記。尙有殘孫數戶開。</text>
<title>上大芚寺。謹次堂叔韻。</title>,<text>山門下馬替僧藍。萬樹陰中覔古庵。瀉出飛泉分道百。囀來幽鳥趁春三。深潭絶壑輕身度。欹壁懸花仰面探。淸磬忽聞凮外落。欲將詩話和禪談。又水㙜歸後且芚山。遊馬春晴不暫閒。釣處石奇雙澗上。詩成樓聳萬峯間。雲烟古壁飛泉響。雨露深林雜蘂斑。松寺杏庵留後約。小樽更帶月明還。</text>
<title>西㙜東樓。待客不至。</title>,<text>山樓獨上晩霞深。伐木聲中已夕陰。客子將歸方秣馬。故人不見只聞禽。詩成題向欹巖讀。酒熟携從老釋斟。惆悵庭除聊散步。碧桃花發更來尋。</text>
<title>郡齋淸夜。戱吟謝同席。</title>,<text>夜靜花枝近畫樓。柳凮輕度暗香浮。道人已斷陽㙜夢。玉女峯孤雲雨愁。</text>
<title>安心寺壁上舊有寒暄堂先生遺詩。子光之亂。寺僧寶藏。因免於寺樓回祿之灾。亦異哉。栗谷，重峯繼次之。尤翁有短序記其顚末。感次其韻。以申瞻依之懷。</title>,<text>廢興一梵宇。遺什獨夫公。已閱滄桑後。尙留灰燼中。𤼊詩追有感。直筆凜生凮。吾道於斯在。禪門不寂空。</text>
<title>駕鶴樓。次板上稼亭韵。</title>,<text>樓成鶴以號。鶴去樓空留。朝暮千峯色。古今一澗流。瑞霞封檻曲。叢竹老巖頭。仙客杳難見。孤吟花下遊。</text>
<title>野行</title>,<text>春雲漠漠近山低。深樹雙雙布谷啼。黃犢出林迷野徑。隨人直到驛村西。</text>
<title>秋凮嶺。望嶺南山勢。</title>,<text>周遭大嶺勢崢嶸。隔斷東南別界成。衆峀折旋如揖遜。百川回合似逢迎。地靈原自生人傑。風氣從來驗物情。溟老退翁崇德義。至今民俗誦遺經。</text>
<title>記行</title>,<text>男兒勝事覽山川。未必深居似坐禪。曉雨聞鷄金院裡。東風維馬玉樓前。他鄕客日圓三十。故國歸程近二千。若木扶桑經過遍。更無餘恨壯遊篇。驛有若木，扶桑之名故云。</text>
<title>達城觀按使獵遊</title>,<text>南國䧺威按使營。公餘行樂出春城。雲烟晩影㫌旗動。花柳新粧粉黛明。皷角爭喧驚野獸。絃歌迭奏和林鸎。斜陽更向平原獵。馬首豪鷹數振翎。</text>
<title>從容祠</title>,<text>牛渚院中昔愴情。從容祠下更沾縷。三軍並命忠能感。二子殉身孝亦成。剩水殘山餘戰地。豊碑畫閣護封塋。聖朝百世嘉崇義。俎䇺春秋報祀明。</text>
<title>錦山闐硯峴</title>,<text>勢千峯合。奇岩巧雕鎪。層層落銀瀑。處處鶴巢幽。又岩蘚着深碧。林花綴奇文。輕風時度壑。幽馥襲人熏。又岩腰一線路。岩下千潯潭。行旅不敢度。懸蘿競相探。又春山似錦屛。春水似碧空。影落魚龍驚。玲瓏活畫中。</text>
<title>庸齋春日。書示從弟。</title>,<text>水榭聯衾宿。良辰且卜歡。明沙喧鷺。新月霽江山。日永須開講。春深莫偸閒。窮居薄滋味。蔬蕨每登盤。</text>
<title>春日卽事</title>,<text>茶烟嫋嫋少樓中。樓外春江淡若空。鷄唱短籬遅午景。犢眠芳草度熏風。新添卧岸千絲綠。紬着懸岩一朶紅。晴戶試看種樹傳。北村移得玉梅叢。</text>
<title>夕望</title>,<text>鳥歸平蕪夕。汀渚欲生雲。缺月籠林影。輕風點水文。臈容梅已謝。春色柳先分。雅志甘丘壑。幽居絶世紛。</text>
<title>李獻納宜叔 天輔 甫舟過。有感懷韻。次以贈之。</title>,<text>獨卧江齋喜客過。薄醪料理任顔酡。世從南郭方齊物。子出北門有短歌。落日江聲隨棹㢠。高秋野色上樓多。辛勤問舍求田意。其奈明朝赴召何。</text>
<title>江雨支離。獨坐無聊。空庵詩適到。奉次以呈。</title>,<text>林齋江雨集。梧柳冷先侵。積水蒸成霧。寒山濕作陰。橋崩溪客阻。草合洞門深。西社違鄕射。新詩爲散襟。</text>
<title>落水菴。次軸中韻。</title>,<text>古寺生新面。層崖更一樓。溪聲圜砌急。林翠半簾浮。風雪曾佳會。雲泉閱幾秋。老僧迎客慣。亹亹說淸遊。</text>
<title>沈公 壽鼎 輓</title>,<text>故家趾世美。詩禮卽靑氊。鄕里令譽在。閨門至行全。固窮徵石操。貽訓裕庭賢。好善終違報。哀哉奈老天。又浮華脫落盡。澆俗獨淳厖。滿面陽和發。存心惻隱長。雌黃原不設。物我淡相忘。乘化翛然去。七旬一瞥忙。</text>
<title>癘疫大熾。死亡相繼。毅齋有詩憂之。次其韻。</title>,<text>皺眉坐柒室。國慮卽非常。近海飢荒遍。迷天癘氣長。生靈多札瘥。才彦且淪亡。野哭無時已。妖星動角芒。</text>
<title>梧下茅屋新成</title>,<text>隙地成新築。高梧爲作陰。晩凉侵靜几。密翠暎虛襟。種卉經綸在。攤書契活深。有時來霽月。默會古人心。</text>
<title>壬戌秋七月望日。聞元靈與述夫自龍湖舟下。抽淵集韵。以紀欣企。</title>,<text>龍湖秋水碧連天。二子東來杳若仙。歸鴈曉聞烟樹外。浴鷗晴戱畫樓前。塵心淡與孤舟逈。詩思濃宜百軸連。西浦主人凝佇久。斜陽獨立柳陰遷。</text>
<title>元靈有舟中作。次之。</title>,<text>門柳陰陰繫客舟。微凉初動晩霖收。禽魚自在淸江夕。星月交輝白露秋。湖海千秊留勝槩。文章今代孰風流。坡翁去後回佳節。赤壁詞中故事求。</text>
<title>旣望夜泛舟。聯成十韵。集赤壁賦中字。</title>,<text>秊光回壬戌。佳節屬新秋。伯氏。 南郭邀諸子。西湖具小舟。元靈。 江山懷故事。樽酒續淸遊。愼夫。 水色通河漢。蟾光近斗牛。述夫。 空濛渾四極。沿泝宛中流。愼夫。 歌轉隨凮逈。簫寒入夜幽。述夫。 岸巾雲石聳。維纜露藤繆。元靈。 此樂能長在。百秊始再周。述夫。 依然臨赤壁。聊爾酌靑州。元靈。 從古多悲抱。浮生等寄蝣。愼夫。</text>
<title>得中字</title>,<text>得月乘舟後。開尊覔句中。仲氏。 雲晴群峀集。天逈一江通。述夫。 吾輩樂無極。古人名亦空。元靈。 悠悠歎逝意。湖海渺難竆。愼夫。</text>
<title>泊舟龍汀壁下。用前韵。</title>,<text>高吟明月下。移纜柳陰中。潭靜龍眠近。樓危蜃氣通。水天光不定。星漢影還空。浩浩憑虛意。蓬壺路未竆。</text>
<title>扶旺寺送李生</title>,<text>同聲原一氣。文會且禪堂。坐卧携千卷。縱橫說五常。安貧知有術。博學本無方。莫信烏頭力。誠身在自強。</text>
<title>族兄致恭 肅行 氏挽</title>,<text>馥馥幽蘭臭。翹翹瘦鶴形。文華歸士望。詩禮繼家聲。囂俗持端默。妙齡儼老成。長才嗟短局。門運奈衰零。又同齒仍同趣。能於百代親。敦風承祖懿。淡契講朋仁。花樹頻聯席。桃源借問津。永言存沒感。非直哭宗人。</text>
<title>扶旺寺。題機上人軸中。</title>,<text>昔秊尋寺屐。春日上孤城。花氣蒸輕靄。禽聲媚晩情。重來千樹赤。依舊數峯靑。㞐僧総不識。惆悵步虛庭。</text>
<title>次元靈寄示韵</title>,<text>汀洲獨立攬芳芝。我思悠悠在方壺。頭帽腰袍鏡中笑。琴書不塵園不蕪。淸泉洗出終南色。百花蔭屋花醇腴。朝歸花底陶然醉。卧看江山萬里圖。凮塵滿目苦摧顔。浩歌中夜發一吁。谷中崇蘭誰復憐。桂棹江漢不可娛。冉冉陽和不相待。鼎裡丹成雪滿顱。我亦問津九曲中。獨抱瑤琴詠皇虞。乾坤闔闢雨蕭蕭。變化蒼狗看須臾。恒河洙派混波流。帝車南至孰主奴。張眉癡禪太顚倒。隱几道人守槁枯。賴有晴囱弄丸書。持贈故人道不孤。歧路遑遑靡所之。聽君一讀我心愉。新詩蒼然邃古心。三復聊以薦書厨。</text>
<title>稷衙臘日夜。與同席抽韵共賦。</title>,<text>弟邑南來湖野間。公齋僻處小堂閑。覊懷寥落經寒臘。歸夢尋常到故山。樽酒與君同永夜。星霜憐我易衰顔。新詩且莫憂民社。韋布何曾百里關。</text>
<title>鳴村店舍。次韓仲良 後遂 寄示韻。</title>,<text>蕭寺笈移水北園。店廬徧邇故人村。喜同文酒三宵會。愁對陰霖萬壑喧。極浦凮光迷月島。滿川潮勢隔龍門。新詩半濕烟霞氣。多謝淸標起我昏。</text>
<title>乙丑四月望日。與諸益遊看月島。舟中抽韵。</title>,<text>危檣干斗漢。去入無窮遊。嶼列雲歸後。天開地盡頭。蒼茫勞應接。沿泝欲遅留。蓬島隔衣帶。鸞笙幾處洲。</text>
<title>泊舟島中逢僧</title>,<text>繫舟層壁下。礙道擁叢藤。相看似相識。邂逅五㙜僧。</text>
<title>東㙜</title>,<text>東㙜平可坐。奇壁巧雕鎪。湖勢轉窈窕。疑是武夷洲。</text>
<title>金山寺</title>,<text>安眠遠勢重溟環。蕭寺金山鏡裡顔。天地東南通積水。雲烟朝暮幻群山。蓬壺只說虛無外。湘岳應居伯仲間。頃刻魚龍生變化。任敎風雨隔塵寰。</text>
<title>南磐</title>,<text>雲峀千重合。澄湖百里平。石奇鰲戴立。樓聳蜃噓成。異釋曾留躅。化翁却費精。欲觀眞面目。更待月輪明。</text>
<title>看月出</title>,<text>黃昏候月水天東。月出天東積水中。百里涵虛圓鏡濶。萬堆鎔躍一罏洪。雲烟倒映光相接。河漢斜流影欲空。隱約招提浮灝氣。怳疑緇釋坐蟾宮。</text>
<title>迴舟</title>,<text>曉浦潮生客放舟。東林蕭寺幾回頭。棹聲咿軋穿雲去。水轉山移出半樓。又平湖踈雨曉濛濛。頹卧蓬囱睡味濃。長秊無語披簑立。意在烟波幾曲中。</text>
<title>鳴梧村舍夜會。抽唐律韵。留別韓友仲良甫。</title>,<text>精舍移衾宿。圍燈有數君。盈看片月。來去自閑雲。洞僻無人至。水流與子聞。良宵嗟苦短。明發惜離羣。</text>
<title>再疊</title>,<text>洞裡閑經濟。湖山別付君。野耕迨小雨。岩宿與孤雲。偃息惟天餉。含光絶世聞。吾將江海老。願與子同羣。</text>
<title>三疊贈韓時伯 後殷</title>,<text>通才能隱俗。精義欲從君。視白同眞逸。草玄異子雲。天時知有待。世事却無聞。樂地存家學。終歸古聖群。</text>
<title>四疊贈沈正夫</title>,<text>末路無眞士。偉才獨許君。林泉通性氣。翰墨赴烟雲。異學垂簾覺。殘經立雪聞。佇觀昭曠界。發軔已超群。</text>
<title>族姪 履興 挽 代作</title>,<text>昔爾東城春。謁我花樹前。眉端有秀氣。稼翁典刑傳。家學原天質。仁淳德之基。機巧絶世習。敦愛見良知。兀兀墨帳業。希古步趍長。藻華日以就。筆下已洋洋。門欄桑海後。餘望屬裔昆。參差成項領。夭椓幾箇存。有才而無命。終古所同吁。今亡千里駒。吾宗日益孤。西河百秊涕。我膓蝕無餘。先獲爾爺抱。相對一唏噓。咽咽維楊水。纍纍維楊麓。風㫌與月翣。送爾拜觀復。</text>
<title>郡齋月夜。次柳州韵。送別同席。</title>,<text>會心不必水雲間。有弟爲官縣榭閑。皷角聲邊看雪月。簿書叢外對江山。病懷梅臘能詩氣。華髮尊醪尙醉顔。一曲驪歌驚歲暮。送君明發出陽關。</text>
<title>柳君士敏 世訥 有詩。次而贈之。</title>,<text>識面藍田始。論交十載親。古書存痼癖。澆俗處眞醇。里稱含光士。天生近道人。醉來歌白石。樵牧老嶙峋。</text>
<title>又用師字謝之</title>,<text>閉戶端居何所事。古人書在是良師。唐吳事業原心法。其奈亡羊數墨時。</text>
<title>又用分字</title>,<text>求師須近取。堯桀念頭分。三復直方意。慇懃持贈君。</text>
<title>宗姪 履復 重修古亭。有詩寄示。余廢吟咏久矣。感而次之。</title>,<text>門前蒼栢老全身。興廢悠悠寂寞濱。肯搆水丘存令譽。團欒花樹惜殘春。催鳩晩隴生涯淡。起鷺晴洲物色新。且有遺經傳世學。白頭交勉早同隣。</text>
<title>又次寄示韵</title>,<text>奕世湖山我舊傳。百秊堂搆小孫賢。新開花逕垂楊蔭。亂揷松籬老菊連。飮啄隨緣同野鶴。書詩有業講天鳶。源源巾屨來梧下。竟夕團圓樂翕然。</text>
<title>又次宗姪寄示韵</title>,<text>殘經掛古壁。家學待誰成。名道人爭赴。弊廬爾獨營。門欄存丕責。花樹尙餘情。更勉敦親外。洛閩自有程。</text>
<title>宗兄伯春 元行 氏與洪養之 梓，金士龍 光泰 氏。自龍湖舟下。沿洄前汀。得餘字各賦。</title>,<text>一棹滄江路。相逢十載餘。林亭花發後。沙渚雨過初。笑語驚眠鷺。盃尊傍躍魚。風光正浩蕩。不妨解舟徐。</text>
<title>稷衙壽席。敬次仲氏志喜韵。</title>,<text>南州榮養兩秊强。晬節重迴戶帨張。七耋稀齡原懿德。三牲豊膳是膏香。團圓兄弟參姨黨。邂逅賓朋盡故鄕。春色蟠桃遐祝進。樽罍交錯爛篇章。</text>
<title>敬次守白堂板上韵</title>,<text>末俗浮華睫欲垂。西城僻巷宅新移。窮惟有樂詩盈篋。老益無營鬂不絲。淡泊本從心上得。雌黃寧向世間爲。扁堂二字平生事。早講三洲立雪時。</text>
<title>宗姪成陽至會。有軸示余。和之。</title>,<text>梅杪卜南至。憂歡一水分。久欹梧榭枕。虛負竹林尊。孤夢燈依壁。淸談月到門。柴扉驚剝啄。華軸淡霞痕。</text>
<title>棣堂雪夜。與宗姪輩會話。抽淵集韵。</title>,<text>踈襟成夜集。亭在竹林幽。佳節觀陽復。衰容惜歲流。文談從跌宕。世事任沈浮。花樹留餘樂。深尊卜勝遊。</text>
<title>再疊屬祖東</title>,<text>伏枕柴門裡。餘懷歲暮幽。偶因佳客至。留待曉星流。古意床琴得。新香閤蘂浮。蠻牋看在篋。却憶昔秊遊。</text>
<title>棣堂夜會。抽淵集韵。</title>,<text>數子巾筇帶雪還。提携坐在竹梧間。文談淡不侵塵俗。捴入琴尊與海山。</text>
<title>抽飛字屬祖東</title>,<text>暝林微雪半簾飛。秉燭中宵客不歸。暮秊幽抱從君說。白石歌成起整衣。</text>
<title>歸亭用農巖夢中聯句韵</title>,<text>江樓成雅集。文酒意悠悠。祖東。 灞水新梅萼。山陰舊雪舟。常夫。 鷄聲林日靜。潮勢嶼霞浮。履復。 勝境同幽抱。歸筇每暝洲。大淳。</text>
<title>宗姪夜話。得宵字。</title>,<text>小院幽襟積。深尊卜此宵。共將殘歲感。坐到壁燈消。</text>
<title>再疊</title>,<text>琴書一榻靜。良會屬淸宵。解意新梅發。寒香俗慮消。</text>
<title>祖東夕至呼韵</title>,<text>鳥歸平蕪盡。月入小庭來。深谷無人至。柴扉爲子開。又高樓悄獨立。林外故人來。逢迎文几下。寒梅會意開。</text>
<title>維楊路上。口占示族孫景淳。</title>,<text>陽坡飛雀欲喧春。老柳臨溪氣色新。荏苒年華存百感。松楸歸路話宗人。</text>
<title>歸亭抽恕菴韵</title>,<text>遠樹生微靄。長洲已夕陰。巾筇數子至。樓閣一尊深。野意孤村得。花情老木尋。看看春事好。林鳥且幽音。</text>
<title>李同知弘齡遺以老松。有韵求詩。次以謝之。</title>,<text>掛鞍蒼松老。皤髮一野翁。手種吾庭去。眞朴有古風。</text>
<title>趙監司 榮魯 挽 代作</title>,<text>相門稱肖子。雅望壓朝紳。北闕司喉久。南藩按節新。豊材期究業。短局錯徵仁。管下因同里。他鄕送繐輴。</text>
<title>與族姪厚哉 履坤 沿月龍汀</title>,<text>百尺澄潭漾碧虛。鷺眠魚躍晩潮餘。孤舟夜泊層巖下。對月尊罍俗慮踈。其二杳杳浮槎入太虛。星河光動鵲橋餘。蓬壺一路隔衣帶。羽客歸時蟾影踈。</text>
<title>靜坐窩。抽淵翁集韵。</title>,<text>淅瀝寒霜洒客衣。小庭零葉近人飛。秊華荏苒悲秋易。世態紛紜尙德稀。講樹移談原自樂。仙源信宿未言歸。江天霽月宜淸夜。魚鳥無心與忘機。</text>
<title>涬村老遺以石榴。厚意也。疊前韵以謝之。</title>,<text>相逢曾相識。前度騎牛翁。向我投佳宲。山榴酣霜風。</text>
<title>與空庵主人作笠鼎會。有詩寄示。次之。</title>,<text>林齋幽集屬天寒。休說北門去路難。爭取華牋聯短唱。戱圍蠻鼎任喧餐。非關世態雲煙幻。自有閑愁斗斝乾。晩計江湖同白髮。陽春一曲爲君彈。</text>
<title>舟中待人</title>,<text>小雨鳴沙急。漁村起午烟。待人人不至。岩下繫舟眠。</text>
<title>舟下大灘</title>,<text>怒石磋呀起。驚波噴作雷。滿江飛沫白。征舶苦遅迴。</text>
<title>舍俗洞</title>,<text>窈窕穿雲去。天開別界存。四圍渾立壁。中坼自成門。疊石雕鎪巧。長杉點綴繁。飛泉新雨壯。萬壑聽雷喧。</text>
<title>己巳六月八日。卽尤翁受命之日。高山丈有感懷詩。次之。</title>,<text>白馬衣冠不盡淚。歲星環復感玆辰。天心未欲存吾道。聖世胡爲喪哲人。千古綱常能不。四從旨訣孰知眞。斯文前後猶餘厄。同室視矛變故新。</text>
<title>送元靈之沙斥</title>,<text>天池沐髮羽衣章。一夢曾廻朱鳥方。秋色孤雲携滿袖。朗吟飛過七仙崗。又舘日遅遅舘柳舒。晴窓點撿伏羲書。天根月窟閑來往。太乙丹成夢覺初。又溟嶽精神與性通。一腔風雅菀繃中。天機湊合隨眞境。會待鏡花色相空。</text>
<title>滿月㙜</title>,<text>興廢悠悠逝水如。荒臺百尺故都墟。山河一統雲消盡。城郭千秊月吊虛。曉雨鵑啼神女墓。秋風蕨老相公閭。依俙古跡憑誰問。秊代蒼茫史失書。</text>
<title>謁崇陽院。謹次竹所先祖板上韵。</title>,<text>倚郭荒祠掩小庭。相公遺像尙精靈。門前惟有千尋栢。亘古凌霜獨自靑。</text>
<title>靑石谷</title>,<text>千峯圍一谷。從古關防奇。天作原非偶。人謀奈不宜。北虜斬將㥘。南漢下城悲。可笑懲前策。殘營徒尒爲。</text>
<title>車峴</title>,<text>叢林石閣道途艱。長谷逶迤捴一顔。百折合流千派水。四圍束立幾重山。地形畿甸咽喉際。天府崤凾伯仲間。不必城醮增兩漢。只宜峴上設重關。</text>
<title>壯節祠</title>,<text>勝國爭衡日。將軍獨茂功。英風生鉄像。壯氣凜秋空。威振強隣際。名成烈焰中。千秊事已往。寂寞掩神宮。</text>
<title>曉行</title>,<text>曉發江城下。滿天霜月明。深燈厖吠岸。殘雪鴈翻汀。樹密籠輕靄。河橫絡數星。隔林知我伴。人語馬環鳴。</text>
<title>溪上</title>,<text>淸溪流不盡。倦馬行悠悠。岸斷疑無路。潭深欲泛舟。據鞍看鴨浴。停策數游魚。幽絶西林下。岩廻出驛樓。</text>
<title>鳳城古邑</title>,<text>漠漠平郊眼豁然。幾村籬落匝人烟。千章簇立重重樹。百折環流滚滚川。城郭胡緣移郡府。阡疇相接盡宮田。日高野市征商集。從古物華地勝偏。</text>
<title>䓗秀玉溜</title>,<text>岧嶤䓗秀窟。形勝擅關西。霞氣扶丹嶂。雲根揷綠溪。雕鎪勞鬼斧。拚櫪截虹梯。欹壁風霜老。深叢日月迷。仙源爭伯仲。禹穴闢高低。鍾液懸珠細。承盤碎玉齊。靈應開石髓。爽若餐香醍。良覿坡翁度。奇遊漢使躋。七分鐫毅像。三字揭華題。遠客三秋思。名區一杖携。微吟仙榻坐。幽鳥向人啼。</text>
<title>月岳路上</title>,<text>出門如脫鎖。驅馬度平林。雨意孤村暗。秋容萬木深。溪同禽自響。雲與客無心。可喜千峯色。蒼蒼暎我襟。</text>
<title>廣石淵</title>,<text>老釋引余入洞行。洞虛流水不停聲。磷磷石白無塵土。坐愛深潭澈底淸。</text>
<title>貝葉寺</title>,<text>洞僻千峯集。寺幽萬樹陰。白雲扶塔湧。紅葉坐僧深。鑪刻參遺史。軸經自祗林。淸泉留美號。吾亦洗塵心。</text>
<title>月精水石得奇字</title>,<text>遍地磷磷天作奇。淸泉一道濯纓宜。尙嫌磻上容纖翳。掃待林楓下葉時。</text>
<title>雙溪洞</title>,<text>一路穿雲入。雙溪滿眼來。石奇披積雪。泉決噴晴雷。勝地無人到。幽禽見客猜。潭名隨意錫。墨葛寫岩㙜。</text>
<title>攢翠壁</title>,<text>奇壁扶嶂聳。根深揷重淵。巉嵓經幾劫。空翠結雲烟。</text>
<title>積玉屛</title>,<text>萬片斧白玉。秩秩堆幾重。何曾失尺寸。造物亦費工。</text>
<title>轉珠潭</title>,<text>溪聲忽欲厲。磐勢轉作盂。層層噴飛沫。萬顆散明珠。</text>
<title>龍槽淵</title>,<text>天然成石渠。渟流漾淸漪。誰能勤雕琢。潛龍鍊液爲。</text>
<title>望海庵</title>,<text>捫壁拚蘿上絶巓。古城東畔有庵懸。白雲起戶常侵席。滄海當樓欲喚舡。點綴楓杉猶有地。婆娑星月卽低天。偏憐板閣丹靑裡。遺恨重溟石未塡。</text>
<title>板閣感吟</title>,<text>星槎南極向蓬萊。銀海茫茫去不廻。丹靑壁暗孤禪老。怳倐靈旗帶雨來。</text>
<title>四王峯絶頂遠眺</title>,<text>度盡千峯絶頂躋。雲開日朗縱遙睇。彈丸塞野分遼衛。咫尺滄溟抗岱齊。脚底山川通表裡。眼前天地覺高低。吳門匹練誰能卞。小魯遺辭始不迷。</text>
<title>次申上舍 震䧺 追㫌焚黃宴韻</title>,<text>家傳懿範秉彜敦。早歲從遊長者門。凾席講磨源百行。鄕閭譽頌徹三垣。身大布惟安命。㫌德華啣卽侈恩。瓜葛邇來偏慕仰。西湖十世澤猶存。</text>
<title>桂坊僚席。次任丈黃花軸韻。庚午</title>,<text>鍊到金精相外身。祥翎刷彩會眞新。蓬萊飛入多屳侶。獨旁三淸調鶴人。</text>
<title>再疊</title>,<text>三淸之老蛻蟬身。自在谷神道氣新。潦倒烏紗猶幻跡。▦知金馬隱仙人。</text>
<title>敬次僚丈李司禦 道翼 韵</title>,<text>雷肆天開躋聖工。商顔且起採芝翁。丹衷羽翼玄經在。顚倒群賢一席空。</text>
<title>持被桂坊。是夕自春宮賜酪飮。奉致湖闈仲氏。有寄示韵。敬次以呈。</title>,<text>袍帽隨身卽野人。銅闈陪直浹二旬。春坊接武同佳弟。雷肆橫經廁近臣。寸祿只存關鐸義。恩甞忽侈禁厨珍。明時不合容駑質。愧蔑昌言答睿詢。</text>
<title>二月初吉 壬申</title>,<text>江村幾處歲飢天。籬落蕭條厨不烟。今日陰晴農有驗。相邀野老占豊秊。</text>
<title>早春</title>,<text>郊原物色覺春生。繞樹遊絲布穀鳴。佳節淸明看漸近。踏靑幾處少秊行。</text>
<title>曾祖考靑岳樓先生。以斥和事蒙恩褒贈。榮感之極。敬次遺集槐山述懷詩韵。</title>,<text>一部春秋立命安。圍城當日荷恩寬。心同石室從容講。頭戴金天隱忍難。墨字戎衣昆裔泣。紫泥華誥士民歡。舊樓遺什偏生感。萬折江流檻外寒。</text>
<title>奉板輿。發月城行。口占示季令。</title>,<text>寸草春心切。一書感上天。雙鳧江月逈。五馬嶺雲連。北望君恩重。南來母養便。顯揚成宿志。嘉爾季方賢。</text>
<title>觀龍仁操鍊</title>,<text>蝸角闢官府。兒戱是觀兵。蒐狩修舊典。太守樂升平。</text>
<title>過陰竹憶元靈</title>,<text>野邑斗如小。絃歌尙有聲。故人惆悵過。梅閣失逢迎。</text>
<title>㺚川感吟</title>,<text>立馬長洲聞咽流。琴㙜斜日使人愁。荒郊草合禽飛倦。古壘烟沈鬼哭啾。天嶮縱能爲國寶。人謀其奈與時休。昇平寄語廵邊將。孫武書中更細求。</text>
<title>忠烈祠</title>,<text>廟貌森然老栢蒼。將軍遺像凜晴霜。連峯爽籟髭髯動。滿壑咽流涕淚長。天地不泯留短碣。春秋可讀有孤堂。今宵更旁西原宿。杜宇聲沈落月黃。</text>
<title>鳥嶺交龜亭。次板上韵。</title>,<text>嶽勢犇騰欲轉坤。井參可攊躡天根。龍湫雨過雷爭闘。鳥道雲生晝自昏。遙堞依然臨白帝。深叢幾處聽玄猿。風烟猶自通人世。鷄犬柴荊忽數村。</text>
<title>兔鑽峙</title>,<text>蒼崖削立碧潭中。上有危棧一線通。經劫誰能開斧劈。雪兔留跡卽神工。</text>
<title>麻灘記見</title>,<text>曉樹蒼茫宿霧開。招招舟子碧溪隈。從今自信機心少。白鷺伴飛不我猜。</text>
<title>望北亭。次淵翁板上韵。</title>,<text>層岩百尺畫樓楊。一水縈洄動練光。地僻南溟桑日近。天開北極橘雲長。仙翁已去留華藻。太守時來喚月觴。離家千里登玆望。夢入江關繞菊篁。</text>
<title>題道旁石佛</title>,<text>曾是恒河身。胡爲立路旁。大道無二致。指人不迷方。</text>
<title>月城感吟</title>,<text>半月城頭起夕烟。七星橋外草芊芊。三分赫業秋雲杳。一代繁華野菊傳。歌曲悽凉留樂府。風光蕭瑟繞山川。更將古笛登樓吹。聲澈潛蛟洞裡眠。</text>
<title>次客舘板上韵</title>,<text>悲歌一曲畫樓憑。事去千秊感廢興。城郭依然新尹府。山川愁殺舊王陵。寒鍾古塔鼘鼘動。缺月荒㙜冉冉登。陳跡鰲頭餘佛寺。欲將遺史問山僧。</text>
<title>次東閣板上韵</title>,<text>荒城多落木。歲暮客南來。伯氣秋全謝。繁華月自廻。殘氓傳舊俗。遺曲有深哀。陳跡千秊在。瞻星屹一㙜。</text>
<title>二樂堂夜會。笠鼎煑肉。次柳士敏韵。</title>,<text>高齋眞卛會。翰墨爛章篇。鼎臠爐香合。觥籌燭影連。淸談猶舊習。華髮有餘憐。良夜須同醉。鄕愁莫聽鵑。</text>
<title>瞻星㙜</title>,<text>荒㙜屹幾尺。陳跡古瞻星。遼柱能留表。漢盤尙記形。雕鎪傳巧制。曆象倣遺經。閱劫今無。護持若有靈。</text>
<title>玉篴</title>,<text>鳥關南北有無聲。神物千秊鎭月城。試向樓頭橫一曲。井龍㙜鳳不勝情。</text>
<title>慶府延竹所先祖謚號。敬次遺集梨苑韵。</title>,<text>吾祖騎箕九十春。穆陵當日侍從人。文章舘閣煥猷手。德望耆英盡節身。終始恩隆三聖世。西南惠洽幾州民。謚筵盛禮今朝是。孤露殘孫感涕新。</text>
<title>盤龜㙜集淸亭。次軸中韵。</title>,<text>斲立雲根面面奇。芙蓉一朶護元龜。壁留遼鶴歸時影。㙜閉商仙去後碁。林氣初澄霜剝際。溪聲忽厲月升時。楓花未必皆眞境。庵釋休言客到遅。</text>
<title>盤龜書院。敬次板上圃隱先生九日韵。</title>,<text>斷壁勁松仰崒然。相公陳跡小㙜邊。龍山持酒黃花日。漢闕排閽白髮秊。倡道弘功開穢貊。殉身苦節凜秋天。遺祠寥落寒溪側。板上殘琪濕暮烟。</text>
<title>玉山書院。敬次晦齋韵。</title>,<text>巷古春空寂。客來月欲圓。歸㙜悲茂草。講樹挹寒烟。杖屨傳溪榭。桑榟掩洞天。岩泉聆不厭。盡日坐悠然。</text>
<title>凈慧寺。敬次晦齋板上韵。</title>,<text>寺前萬木一高㙜。㙜下淸溪抱壁廻。老釋引余談故事。相公當日濯纓來。</text>
<title>凈慧寺。送朴仲新歸鄕。</title>,<text>明月滿空谷。征鴻度幾山。難分城市下。相送水雲間。談笑猶餘抱。悲歡各老顔。南州春入早。須趁雪梅還。</text>
<title>鴈鴨池</title>,<text>繁華羅代盡。陳跡一橫塘。鴈陣烟沙暗。龍舟夜壑藏。草連疑御盖。花發憶宮粧。雲水千秊白。巫山數点蒼。</text>
<title>司馬所。次板上韵。</title>,<text>樓連仁院闢。門旁校宮開。講學雙槐老。觀心一水廻。靑衿傳舊會。玄酒憶曾催。寄語升堂子。淳風莫自頹。</text>
<title>再疊</title>,<text>穿過城府盡。高閣眼初開。鬟翠當軒聳。琮流抱壁廻。眠鷗須可押。歸馬莫相催。到處遺都感。橋殘堞已頹。</text>
<title>與朴仲新向盤龜。路上口韻。</title>,<text>密閤藏如鎖。出門病抱寬。淸川能娛意。老樹且開顔。秣馬停殘驛。候朋對遠山。今宵多月色。仙洞有龜盤。</text>
<title>嶺下泉石絶佳</title>,<text>欹石淸流瀉。停驂可會心。崚嶒原異態。噴薄自幽音。渾忘行情苦。遂成緩節吟。未將尊酒至。虗負好雲林。</text>
<title>府衙與竹溪倅共賦板上韻</title>,<text>荒城霏雪下。絶國故人來。燭影宵將盡。梅香臈欲廻。一尊留客意。萬事斷琴哀。惆悵西橋別。那堪獨上㙜。</text>
<title>再疊</title>,<text>相逢多白髮。閱盡悲歡來。長枕涕頻掩。空樑夢幾廻。山川偏入感。文酒強排哀。滿眼成陳跡。忍登海上㙜。</text>
<title>與趙兄汝五 德常 登鳳凰臺。次靑蓮韻。</title>,<text>羅仙玉篴憶淸遊。千古雲空復水流。髣髴衣冠來夜月。蕭條城郭半山丘。花藏鳳跡紅依岸。林帶鷄聲綠暎洲。今夕那堪㙜下宿。五陵烟雨有鵑愁。</text>
<title>送宗姪致伯宰文城</title>,<text>宿志違廊廟。幾秊屈桂坊。始將承檄喜。稍試讀書方。好雨隨車足。和凮引盖長。鈴軒閱舊案。花樹爛篇章。</text>
<title>再疊</title>,<text>千古興王地。君今五馬行。歸雲連道塔。新月暎檀城。問俗禽魚雜。爲治海嶽明。廉公傳拙法。吾祖訓丁寧。</text>
<title>敬次高山丈回甲壽席韵</title>,<text>憂道安貧六十載。寸陰惟惜老先生。高山景行天應祐。南極重瞻慰遠情。崗松蔭屋壽尊開。晬日且從花甲廻。末席稱觴違伏枕。只將華軸詠歎來。</text>
<title>秋曹直中漫吟 丙子</title>,<text>竟夕埋頭簿牒閒。何曾一日展愁顔。前宵偶得鄕關夢。依舊觀魚在碧灣。又朝朝鞍馬衆僚期。更撿開衙早晏時。門吏傳呼官長至。常嫌踈懶拜迎遅。又刑名禮樂孰爲先。治體尙嚴末季然。漢代循良雖復得。頑民無奈用蒲鞭。又創設曹䂓未是仁。吏無常食食於民。侵漁自作儻來事。然後論刑厚責人。</text>
<title>宗廟動駕日。差除明政門通禮。</title>,<text>淸蹕遙傳闢九門。天廻玉輦動祥雲。縟儀獲覩唱臚後。自幸微官近至尊。</text>
<title>衛將所吟贈具弁</title>,<text>苑雨新晴苑樹蒼。淸泉瀉出御橋旁。時平虛老龍驤將。盡日高樓睡味長。</text>
<title>韓衙延靑岳先祖謚號。謹次遺集韵。</title>,<text>危言苦操跡奚安。置散投閒渥亦寬。舊甲重廻思漢倍。遺章尙讀帝秦難。自天節惠增哀感。圜邑觀光捴忭歡。分付樂工歌沔水。皇坍翹首暮雲寒。</text>
<title>扶蘇城。次淵翁韵。</title>,<text>古木荒城白露天。釣龍㙜屹馬江前。落花陳跡憑誰問。草滿長郊月滿川。</text>
<title>直中雜吟 丙子</title>,<text>九房開坐列桁楊。血海刀山殺氣長。刻木爲官悲苦語。幾人到此細商量。其二民如弱草吏如羊。吮血嘬膏日以常。十地豊都誠有報。爾曹先入烙磨塲。其三休道微官未濟人。存心愛物便爲仁。滿庭桎梏皆同胞。輕重枰頭煞費神。</text>
<title>稷衙燈夕。李元靈適至。抽東圃集韻。戊寅</title>,<text>邂逅篝燈夕。征駒爲我留。春晴民事歇。花落訟庭幽。宿志慚朱紱。韶光感白頭。共移蓮沼步。明月滿淸流。</text>
<title>安奉板輿。赴成衙識喜。庚辰</title>,<text>雙㫌五馬擁靈萱。千里軒𨍍喜惧存。便養連城誰所賜。兒娘解唱感君恩。</text>
<title>降仙樓。次板上韵。</title>,<text>疑來白澤界。更上玄都宮。結搆惟人巧。泓崢自化工。凌雲飛彩聳。跨峽沸流通。指點朝天石。東明跡已空。</text>
<title>樓前延月</title>,<text>樓前雲壁錦屛連。樓外淸江碧若天。畫舫沿洄星月下。玉蕭淸囀洞龍眠。又成都舘外聞秋聲。十二欄頭錦樹明。淸江玉笛橫新月。巫峽泠泠非世情。</text>
<title>練光亭。次淵翁韵。</title>,<text>湖光山色較誰多。中有高樓聽水歌。最是樓前眞面目。雨中叢樹月中波。</text>
<title>浮碧樓。次淵翁韵。</title>,<text>擅名專勝槩。占地合淸遊。閙熱離城府。幽奇抗寺樓。屛開連矗壁。襟合滀長流。伯仲光亭案。品題付蕩舟。</text>
<title>超然㙜。次板上韵。</title>,<text>最費神精老石巓。古㙜重葺更超然。淸流綠薄同顔色。題品亭樓迭後先。</text>
<title>箕子廟。次唐使韵。</title>,<text>空山遺廟萬松深。想得衣冠去國心。徽敎千秊開穢貊。至今陳跡在西林。</text>
<title>月波樓。次退漁韵。</title>,<text>溪流抱壁鳴。飛閣枕高城。野峀排軒集。天凮挾腋輕。人烟環萬井。兵氣肅雙營。向夜開眞面。潭心月印平。</text>
<title>洞屳嶺。次平仲韵。</title>,<text>峻嶺周遭雲漢間。西藩都會一重關。城樓列置新雉堞。兵馬同僉古鳳山。亂後虞謨陰雨備。燕中消息使星還。羊膓幾折縈巒曲。只爲征人歎道艱。</text>
<title>自金川從峽路向山城</title>,<text>入峽少人事。荒墟不見村。店翁疑睡鷺。樵竪似輕猿。路細輪蹄斷。林深虎豹存。耦耕應避世。願與子同羣。</text>
<title>緣溪閑行。得襟字。</title>,<text>淸溪凡幾曲。曲曲可開襟。激石璜聲急。停潭黛色深。濯纓窺老鱖。晞髮聽幽禽。早晩誅茅計。林棲愜素心。</text>
<title>庚辰秋。余訪崇化書齋。與諸生得一宵穩討。齋中有詩軸出示。謹步以識。</title>,<text>關西今日煥儒林。早謝公車道味深。梵宇仍成絃誦地。綢繆多見使君心。靑衿濟濟菀成林。十載遺經講究深。楣扁壁刻皆箴警。須識良工獨苦心。匹馬秋山訪石林。小燈圍坐百原深。曾書一部從容講。千聖相傳卽此心。吾友雲坪冠士林。大賢門下自期深。已斷牙絃餘白首。閱來陳蹟倍傷心。</text>
<title>題稷衙拄笏樓板上韻 戊寅</title>,<text>暇日閑經濟。新開樓下池。如期山雨至。隨意澗流移。野老投圓鯽。官童揷漱枝。且看荷展葉。留待挹香時。</text>
<title>芙蓉堂。次荷相劒舞韻。辛巳</title>,<text>夭冶紅粧暎錦裳。當筵耀武意昂昂。閃光夜壑翻生電。肅氣春天凜欲霜。揚藝騰身呈怳惚。抖神弄影任翺翔。關河千載傳遺譜。渾脫舞成憶大娘。</text>
<title>金衙次韻</title>,<text>春雨濛濛至。官齋物色奇。野容初播麥。林意已舒枝。吏退苔痕合。賓來燭影遅。相將江漢淚。留與一篇詩。</text>
<title>沁都感吟</title>,<text>事去長江在。孤城古沁州。鼻酸瞻北闕。眥裂拜南樓。未洗忠臣恨。惟存志士羞。聖朝禁釀意。宜向此中求。</text>
<title>海營路上。口占識喜。</title>,<text>世代傳簪組。弟兄偏荷恩。蘩華管大府。鎖鑰掌䧺藩。感涕餘孤露。殊榮仰茂萱。不才同寸祿。澤國領煙雲。</text>
<title>臨津城樓。得疑字。</title>,<text>新城事去後。設築廟謨疑。懲𡛗留長策。存亡判大悲。非無涯岸阻。奈乏棟樑支。金湯難固國。時務有誰知。</text>
<title>春日路上口占</title>,<text>官齋吟病久。春事出門知。遠馥濃花岸。深黃老柳池。牛耕催飯急。蚕浴下桑遅。未暇新詩作。民憂奈上眉。</text>
<title>樂院席上。次趙台和叔 明鼎 韵。甲申</title>,<text>淸秋觀樂會。幽院紫峯陽。鍾律隨音幻。絃歌致意長。招邀賓滿席。隱約菊經霜。暫駐歸湖馬。團欒和短章。</text>
<title>江漢八章。送毅齋赴燕。</title>,<text>滔滔江漢。萬折必東。苞我靑茅。篚我玄絨。我將疇供。試看域中。鞠彼皇壇。我心忡忡。滔滔江漢。濫觴五㙜。閩派東注。瑞辰昭廻。逌潭曁溪。塘以澗來。一揆受授。載繼載開。滔滔江漢。不舍晝夜。上帝命爾。就道以炙。鳥飛蛾述。俾爾日化。厥修迺來。達上學下。滔滔江漢。必觀其瀾。德裕貌恭。心廣體胖。忠信之符。篤敬之端。可以事帝。行乎百蠻。滔滔江漢。爲國之紀。爲國之紀。禮義廉恥。推之邦國。達彼遐邇。君子攸履。吉祥止止。滔滔江漢。撓之不濁。大人有造。停淵峙嶽。聲色之誘。貨利之剝。何曾累我。我有所學。滔滔江漢。烈烈秋陽。石火通燃。不燼夜光。晦書昭攷。百世憂長。燕榟壽傳。厥謀允臧。江之永矣。漢之廣矣。砥柱滿矚。薊野有蕩。桑蓬夙志。厥辭大放。嚴程有限。加餐以強。</text>
<title>河濱驛亭。次板上韵。</title>,<text>古驛蕭條掩水濱。滿庭芳草雨餘新。離家千里登玆閣。形役衰齡轉覺辛。</text>
<title>扶桑舘。次板上韵。</title>,<text>金烏消息杳難攀。泡幻千秊幾仞山。纔發扶桑看若木。此行堪詑壯遊還。</text>
<title>野行</title>,<text>秋事今年早。千疇穫稻初。欣欣村意足。濯濯野容虛。草偶婆娑倒。灌橋屈折餘。檢田應未了。時見栍頭書。</text>
<title>鳥嶺交龜亭。次板上韵。</title>,<text>人和兼地利。往事不勝悲。豈獨元戎失。嗟無廟筭奇。虛關容暴客。背水喪全師。七聖皆云惑。感懷壁上詩。</text>
<title>冬霧</title>,<text>微微生遠峀。冉冉合長濆。障壑雲收彩。籠沙旭沒痕。瓊林靈境幻。花樹別春存。行旅渾驚老。相看髮化銀。</text>
<title>次景濂書院講席韵</title>,<text>淸齋襟佩肅齋初。梅閣偸閑暫駐車。絃誦敢將三代說。凮流傳得五賢餘。道無遐邇民求志。政有後先聖賜書。從古魯鄕思一變。使君堪愧舊工踈。</text>
<title>洛東江。次香娘韵。</title>,<text>不盡江流抱碧山。楚些招得斷魂難。風濤浩渺魚龍吼。爲問娘心安不安。</text>
<title>謹和澗臯壽席志喜軸</title>,<text>澗臯翁前後偏荷殊恩。諸公序述詳矣。窃聞秉德厚者食報長。其理不可誣。則翁之受報。豈無所自。不佞忝在宗末。仰翁冲襟曠懷。與物無競。固知早晩必有是也。顧辭拙矣。無以揚翁盛事。謹將五章古軆。聊伸欣艶之私云。我睠南耀。于躔于極。光流于海。氣盈于國。靡人不耉。靡耉不德。運會靈長。煕我壽域。我睠南崗。不騫不崩。我后之聖。百籙攸膺。君子萬年。永錫休徵。推吾老老。四國是興。我睠南湖。其流瀰瀰。上仁攸廬。吉祥止止。何天寵錫。恩殊渥異。兒退自公。翁祝于里。我睠南藩。爲國之維。崇牙大旆。養翁以兒。溫綸格爾。榮溢天。兒先翁後。一路聖私。我睠南陔。厥義允臧。南陔之辭。頌翁洋洋。源深流達。德厚報長。厖眉冲襟。受嘏无彊。</text>
<title>花山歸路訪磵翁。謹步席上韵。</title>,<text>黃鶴歸驂爲子停。秋晴移席竹林亭。西原舊績琴中得。上洛新翻菊外聽。盤薦蟠桃金母會。軒張彩袖水仙形。欄頭徙倚瞻南極。分付兒娘拜壽星。其二十載相尋皁盖停。主翁留客古琴亭。滄桑世故傷心話。雨露綸音側耳聽。何害絃歌蘩奏闋。任敎舞戱迭呈形。辭家千里遊南國。夢逐歸雲繞曉星。其三簿書乾沒鉛槧停。虛度良辰濟勝亭。菊蘂初開那可負。菱歌齊唱更堪聽。敦風原自宗中得。勝會誰將筆下形。默檢半生無所就。逢君多愧鬂毛星。</text>
<title>次澗翁老人宴席上韵</title>,<text>未曾茲會嶺之南。老老筵開衆老參。龜鶴中庭遐筭百。仙人高閣達尊三。歌登極曜唆音𤁧。舞匝棠陰短髮鬖。可恨踈慵違勝償。盛儀聆得野氓談。</text>
<title>向雙溪。次泉丞韻。</title>,<text>幾年尋寺夢。今日度平沙。已送淸明節。尙餘躑躅花。泉聲同鳥語。山色入樵謌。雪衲迎林下。肩輿絶壑過。</text>
<title>向海印。次泉丞韻。</title>,<text>平林擁一路。馬首集雲巒。跂坐層巖下。沉吟怒瀑間。無緣移水石。安得作家山。早晩休官計。淸遊盡意還。</text>
<title>武陵橋</title>,<text>萬壑千峯春寂寥。迷津何處喚漁船。地僻猶難全忘世。武陵當日未聞橋。</text>
<title>七星㙜</title>,<text>丹厨秘術踏罡星。鍊道仙眞護百靈。雲馭一歸消息斷。荒臺花雨晝冥冥。</text>
<title>明月潭</title>,<text>兩岸環屛削翠巖。中流滀黛闢淸鑑。文昌故蹟尋何處。明月傳神印一潭。</text>
<title>招隱㙜</title>,<text>㙜上雲巒碧岹嶢。㙜前叢桂隔塵囂。安車束帛徒虛禮。大隱從來不得招。</text>
<title>紅流洞</title>,<text>千紅爛着萬峯頭。捴是孤雲去後留。未解仙源蹤跡露。任敎飛作錦波流。</text>
<title>吟風瀨</title>,<text>琮琮璜珮戛遙空。起自重巒疊石中。音節天然成律呂。鳴湍屈折激泠風。</text>
<title>落花潭</title>,<text>潭心殘蘂結盤渦。尙憶雲屛執拂娥。溪流不盡鳴哀怨。一曲長歌吊落花。</text>
<title>會仙巖</title>,<text>笙鶴三淸久杳然。星霜寥落洞中天。蒼松不老靈芝秀。傳道斯巖會衆屳。</text>
<title>學士㙜</title>,<text>獨上高㙜晩藹開。瑤琴一奏有遺哀。老槐經劫枯根在。云是孤雲手種來。</text>
<title>吹笛峯</title>,<text>孤雲仙侶鍊霞期。一篴中峯弄月吹。遺曲至今傳樂府。無人解到步虛詞。</text>
<title>泚筆巖</title>,<text>詩工筆妙絶塵凡。畫出飛湍嶽面劖。風雨不磨經浩劫。故敎神鬼護層巖。</text>
<title>黃金㙮</title>,<text>蟠空寶氣暎秪林。二代遺治見㙮金。興亡本自難容力。薦福况非古佛心。</text>
<title>藏經閣</title>,<text>萬堆秩秩緫禪經。閱劫超乘闢異扃。末路浸淫葱嶺氣。到頭空色守虛靈。</text>
<title>孤雲畫像</title>,<text>古寺森遺像。風標脫世紛。靑霞通性氣。穢貊闢人文。鍊道松喬學。播名華夏聞。千年陳跡在。流水與行雲。</text>
<title>謹次三淵先生韻</title>,<text>先生雅志自超然。早歲潛蹤住白蓮。奚特滄桑驚世禍。固應泉石結仙緣。寰中脚踏無餘地。象外心遊有別天。零落殘琪留作寶。末光千載斗星懸。</text>
<title>老江講席。賦示諸人。丁亥</title>,<text>老江卽我尤庵老先生獨享之院也。丙戌冬。不佞與多士講義於院中。屛溪尹先生命也。老先生以明天理正人心爲己任。性卽理也。心卽氣也。理純善而氣有善惡。變其異反其同。此老先生傳授旨訣也。不幸今日道學衰微。心純善之說。大行於世。駸駸乎卽心卽佛之見。而吾儒本天之學。無以著焉。則老先生旨訣。亦將湮矣。屛溪先生爲是之憂。俾後學講明乎玆。旣爲節目。又爲小跋以勖之。先生之意勤矣。盍勉哉吾黨。講罷遂占一律。以示同席求和。大老儀模遠。遺祠掩水頭。無人尊洛建。有地讀春秋。妙法心中見。微辭卷上留。屛翁勤懇意。須嚮跋端求。</text>
<title>次磵翁壽席韻</title>,<text>西原解紱幾經春。便養南藩聖渥新。令子稱觴延晬節。老臣無地答昌辰。楓墀蹈拜雲霄夢。草澤歸來野鶴身。惟有嵩呼辭滿篋。已多傳誦洛城人。</text>
<title>爲磵翁解嘲。仍箴小房。</title>,<text>莫笑斯翁鬂髮衰。患生所忽昔聞之。頹然卧似參禪宿。名妓逢塲便解頤。</text>
<title>次金蘭帖韻 二首</title>,<text>四賢修契昔年春。忠孝相期友道眞。是帖雲仍傳守久。羹墻百代我思新。世誼未曾講。孱孫嶺外州。金蘭餘一帖。吾祖舊風流。</text>
<title>承令謹次 二</title>,<text>附東宮頒橘詩 庚寅○睿製○昔父廟東宮時。金橘一盤。頒于集賢殿。橘盡盤中。有書御製半艸行書。曰梅香偏宜鼻。脂膏偏宜口。最愛洞庭橘。靈根初自楊州鄕。眞實團團色正黃。盤出芹宮仍試士。色隣梅閤更添香。芳資遠涉風濤險。瓊液應令歲月長。講罷三更猶不寐。特頒僚屬共淸甞。附又七絶 香鼻又甘口。詩與筆皆絶代奇寶。諸學士欲荷傳寫。自內催人。爭扶盤不忍擇。盖故事也。東宮倣故事書律絶。盤中盛橘而頒之。令春桂兩坊諸僚賡和以進。團團靈果似仙丹。遠自重溟味不酸。此日特▦▦▦意。諸君爭取晩香看。爾自何來南極鄕。三淸瑞色滿包黃。波濤淮海存眞性。雨露蓬萊襲御香。桂院榮承千顆溢。离天恩帶一陽長。微臣正席忱思結。盡日摩娑未遽甞。珍顆爭如一粒丹。誰言金橘本多酸。盤中瓊什兼心畵。替作湯銘軆認看。</text>
<title>次兪承宣 漢蕭 道院齋席韵 己巳</title>,<text>舊甲重宸感。遺祠寶墨煌。峯嵬思胥夢。溪咽泣春王。吾道弘功在。聖朝報祀長。雲章更致眷。盛禮士林光。</text>
<title>詠罏</title>,<text>範金虡以木。莊火炎生土。暇日燃南艸。病翁痰化水。</text>
<title>巴溪曹時若 𩅿。竆經志古之士也。與余交雖晩。而契則敦。有時解榻。警益宲多。今當遠別。會合無期。去留之情。不專爲惜離之苦而已。時若書贈古詩。要余手書。式遵朱夫子靈芝故事也。旣不能辭。又步其韻。畧道余懷如右云尒。</title>,<text>平生少秊日。分手易前期。及此同衰暮。非復別離時。勿言一尊酒。明日難重持。夢中不識路。何以慰相思。金蘭百年契。與子不曾期。相逢天借便。惜別良有時。暮途交勉意。敬義以挾持。傳心惟一札。千里寄遠思。</text>
<title>感次仲氏御製誄識帖韵</title>,<text>隱卒宸章幾見臨。誄于前歲識于今。哀榮豈但餘生感。朽骨應銘聖渥深。</text>
<title>病未赴東門慶席。追和軸中韵。</title>,<text>吉慶門欄申自天。試看玆世幾玆筵。兩親稀耋康寧日。一子榮名少壯䄵。仁善固膺遐福報。顯揚惟冀令譽全。江干伏枕違尊斝。遙送敀雲獨黯然。</text>
<title>除夕謹次仲氏寄示韵</title>,<text>孤露餘生弟與兄。暮年離抱阻氷程。燈前宛轉成殘夢。夢裡歡顔邂逅迎。又今宵可惜憶吾兄。一舍遙如萬里程。齒髮居然衰老至。閉門深蟄斷將近。</text>
<title>雪中訪李友士彦 邦賢 直齋</title>,<text>病餘尋友出山扉。正値天寒雪落時。舊日從遊今幾許。一壺村酒爲君持。</text>
<title>沁都傳灯寺。次板上韵。</title>,<text>萬峯圜一寺。滄海闢天東。落月禪灯合。寒潮佛磬通。披襟連島靄。晞髮亂帆凮。循壁尋遺蹟。板題憶牧翁。</text>
<title>沈友大仲 鏞 雨中見訪。抽農巖集韻共賦。</title>,<text>遠朋乘雨至。松下闢新楹。正好連床話。何須擊汰行。捲簾吟野色。欹枕听潮聲。信覺竿頭夢。不曾到洛城。又晩計纔新就。林园結數楹。有朋尋海約。無馬斷京行。對酒寧辭醉。聆詩尙擅聲。登臨憑遠矚。樓外屹孤城。</text>
<title>謹次叔父慶席韵</title>,<text>曠世恩綸十載前。丹引接又秊秊。需頒八簋承堯範。樂下三淸和舜絃。極曜逈臨黃耉域。陽春重返紫泥筵。簪花小子偏多感。凮樹餘思暗涕邊。</text>
<title>與沈大仲 鏞，李仲玉 珪輔，李伯訥 敏輔 泛舟前湖。抽唐詩韵共賦。己丑</title>,<text>蕩舟汀際畫中身。沙白江淸掃点塵。凮斂魚龍藏宅穩。天晴鷗鷺浴波新。湖山滿目皆佳境。盃酒賞心捴故人。向晩潮聲生極浦。任他輕沫襲衣巾。</text>
<title>再疊</title>,<text>浩浩憑虛羽化身。何曾膜外到纖塵。坡翁逸氣談中得。駱老詩情醉後新。已喜漁郞爭擊汰。不禁鷗鳥自親人。中流舟楫竆沿泝。却任華毛照葛巾。</text>
<title>三疊</title>,<text>翠老想來夢裡身。蚕頭故事隔前塵。一尊携友豪情見。百軸聯詩句語新。形勝西江同此地。凮流先輩讓今人。浩歌唱罷增餘感。春酒初醒獨岸巾。</text>
<title>四疊</title>,<text>小艇沿洄鏡裡身。滄江一道凈無塵。蒼凉凮露宵分靜。歷落星河氣色新。笑語相看時起鷺。簫歌乍動更留人。吾生久放形骸外。亂髮鬔鬔不整巾。</text>
<title>五疊謝伯訥</title>,<text>憐君齒髮老全身。穿出東城十丈塵。縣簿埋頭情已爛。江波濯足趣方新。從容笑語迎賓友。閱歷悲歡作主人。小閣尊筵留古跡。依依當日集簪巾。</text>
<title>六疊屬伯訥</title>,<text>名利紛紛醉夢身。殘經幾處沒黃塵。賢門脚下持心苦。昏歧塲中着眼新。末學居多敀異趣。吾儕終解喜同人。白頭竆谷憂斯道。儒釋無分愧弁巾。</text>
<title>臨別次伯訥韵</title>,<text>酒盡君將發。柴門掩複幽。天晴催短策。凮急動輕舟。東洛無餘事。西湖辦勝遊。從今書樓月。依舊白頭憂。又微君乘水會。孤閣不勝幽。取醉成新釀。觀漁買小舟。簫歌傳故事。賓主共淸遊。臨別猶餘抱。無關局外憂。</text>
<title>小築新成。豊墅用前韵寄示。聊步述懷。</title>,<text>偶與浮鷗自在身。湖居豈爲避囂塵。嚮年簪紱敀來晩。拙計田園卜築新。混世元非明哲士。踈才甘作等閒人。茅堂遅日無餘事。夢罷藤床懶點巾。</text>
<title>謝李仲玉寄示韵</title>,<text>岩阿成小築。林密自淸幽。野色偏圍檻。江聲數過舟。山蔬資飮啄。床帙供遨遊。棲息從今穩。餘生斷百憂。</text>
<title>岳麓宗叔一棹沿訪。與良兒抽韵聯句。</title>,<text>飄飄泛一棹。濟。 歲晏客鴻鳴。老菊餘香在。謹。 滄江晩靄平。高談頻側席。良。 幽興互斟觥。不盡斯辰樂。濟。 明春放海情。謹。</text>
<title>庶再從兄 益行 挽</title>,<text>傳家守拙法。處世持良方。愼默從吾素。窮通任彼蒼。渾忘人我相。超脫是非塲。欹枕無思慮。湖山睡味長。其二肯換三公貴。須看一室融。燕謨門戶列。鶴髮瑟琴同。種玉營生外。含餳娛老中。蕃祉天佑至。康濟有斯翁。其三翁去少餘事。吾衰感此生。堪憐花樹會。那復蔦蘿情。陳跡談惟紀。壽原夢已呈。哀哉存歿憾。千里戴星行。</text>
<title>健齋直夕。用農岩句足成。求和同席。丁酉</title>,<text>地以园陵肅。官仍韋布淸。農翁先獲語。今得古人情。</text>
<title>與兪寢郞 漢鼎 聯輿廵山。次其口號韵。</title>,<text>雙輿肩入亂峯秌。一笑相看雪滿頭。惟幸园陵躬灑掃。間關來自郭西州。</text>
<title>直中記夢。用前韵。</title>,<text>菊老楓殘度九秌。淸宵候月倚樓頭。覊懷▣成敀夢。夢裡江山古幸州。</text>
<title>次顯令夢中韵</title>,<text>白髮蕭踈兩寢郞。齋居相對一溪旁。殘秊莫道無餘樂。會値河淸國運昌。</text>
<title>次庶再從平仲 在行 回甲韻 己亥</title>,<text>憐爾淸狂鬂雪新。蓼莪詩就桑蓬辰。悲歡閱畫餘今日。孤露孱生且甲旬。墨帳能傳磨杵業。朱門羞伴曳▼(衤+㞐)人。襟期自托燕南士。中夜酣謌感一身。</text>
<title>賁需齋姜公遷葬挽 辛丑</title>,<text>嗚呼先生之棄小子。于今五十有一載矣。斯文世道。變恠層生。瞻彼南塘。鞠爲茂草。泉臺不瞑。固應飮泣。臨終一崗之托。聞者至今於悒。螟嗣殫誠。壽原就卜。玄埏將啓。前和出世。玉色金聲。彷彿若瞻依。舊日門屛餘存者。秪此老朽。而喪威震剝。痼疹纏綿。末由自強於秉紼之列。謹綴苦衷。庸替薤謌。偏邦疇間氣。季世尠通儒。邃學天人理。宏籌帝覇圖。終知眞事業。亶自密工夫。聖德與王道。原來軆用俱。其二通老遺氊在。塘門舊鉢傳。神遊濂洛際。目縱漢唐前。黼黻從心煥。絲毛到耳玄。若究餘䄵業。應自誕登先。其三江塘授受訣。理氣在偏全。離器方論道。卽陽可說乾。五常人獨備。太極物同圓。辭闢平生辯。質之晦爺前。其四汎愛根天賦。招延善類敦。方圓涵大包。臭味輳同原。聯棣經綸契。高山道義尊。分華留宿約。遺恨武陵源。其五煙塵八域暗。韋布一戎征。艸檄凮雲變。翼倫日月明。烏蛇排壘壯。狐豕破肝驚。男子桑蓬志。奇勳電影成。其六千古洙閩路。淵豊一轍還。公方兼道進。天又大䄵慳。絶筆池華靜。傳神月影寒。惟餘篋裡草。擬作壽民丹。其七儒門蠻蜀變。世道日乖睽。鬼弩朝纔發。虹樑夕已擠。衣書敀誣衊。凾席付筌蹄。已矣龍蛇運。古今禍穽齊。其八詖淫盈一世。吾道付芭籬。儒釋曾無別。人禽且不離。天寒三尺雪。日暮萬條歧。舊業餘昭曠。悠悠夢裡期。其九淸齋講學日。熏襲座間春。絳帳瞻如昨。玄經授幾親。先生勤善誘。小子奈蒙痻。九曲煙波濶。從誰更問津。其十遺稿丹鉛役。摳衣後死人。殘篇湘水壁。亂草蜀城塵。刪處寧從手。存時劇費神。永言圖不朽。精義嚮誰陳。</text>
<title>次安碩士 宗老 禮席韻</title>,<text>芳隣何事苦相催。強起衰慵冠席開。䟽節不妨同里講。聞凮堪愧遠朋來。階成堊級循綿蕝。籬擧匏樽奠醮盃。敎就阿兒猶本分。貧能好禮是欽哉。又成人之責総於冠。領得阿翁作喜顔。虛度流光眞可惜。少秊監我老衰歎。</text>
<title>次樗翁趙汝五迴卺筵韻</title>,<text>行秊從古七旬稀。人世玆筵慶又奇。重閱卺辰雙白髮。笑看兒戱四斑衣。連姻久服梁妻案。飭喜初褰蕫子帷。衰病竟違嘉會夕。獨將歸鴈夢思依。</text>
<title>坡叟贈以龜梅一本。病中喜占。</title>,<text>半世經營合意梅。偶從隣老得奇栽。枝頭太極尋常見。査面靈形特地開。暗畫欲將箕範解。潛文全襲馬圖來。星霜閱歷涵雨露。點綴春心密密排。</text>
