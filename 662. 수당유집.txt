<title>自貞洞移寓長興坊。成畊南 晩基，安泊人 泰遠，尹星樵 弘求 皆隣比也。與之共賦。</title>,<text>雪天黯淡客心長。南國故人眉髮光。羣鴈盡歸江欲凍。數禽交坐屋當陽。自從省事爲詩少。縱欲調疴奈酒芳。曾住城西猶日造。新居況復隔隣墻。</text>
<title>聞瀛舘新命有吟</title>,<text>酒力寒威兩競豪。却如勁敵距成皋。烟中檜樹應千劫。雪後梅花又一遭。才淺不爲明主棄。性迂謾被世人高。書生自此非閒漢。夙夜敢言從事勞。</text>
<title>朴學士 齊斌 所會飮</title>,<text>別後多時復見書。月中巾屐訪君居。城隣置屋營梅鶴。江國送人思稻魚。驢載家儲經卷重。婢操厨政酒盃踈。誰敎一種愁根着。百草俱除此未除。</text>
<title>尹白堂 庚圭，韓柳湖 赫東，李菊泉 喜元，申晩蘇 兢休 會吟。</title>,<text>幾年離索住城西。爲見南山置屋低。樹影漸看纖瘦獨。梅花那得暖寒齊。書回驛路驚秋鴈。夢繞鄕關聽曉鷄。一線更添長命縷。遙知阿弟壽樽携。是日卽大夫人生朝也。離違情私。不勝悵慕。結句及之。</text>
<title>韓海黎 斗源 宅會飮。鄭康齋 憲時 至。</title>,<text>近日江湖動少微。春城舊唱憶花飛。弟兄相對貧猶樂。名利俱忘靜杜機。半世憐君知己少。一年如我在家稀。大梅樹上初回暖。取次將開傍水扉。</text>
<title>康齋宅會吟</title>,<text>南山之北故人廬。石氣松聲似太初。有數向來如葉散。何修近日與梅居。宵寒苦短歸家夢。歲暮偏長寄友書。自愧漫官無所事。終年不得做三餘。</text>
<title>柳上舍 永佑 邀飮</title>,<text>大嶺梅花月欲流。十年夢繞洛江頭。碧山老木前朝里。古畵遺經宰相樓。兩家先祖宏謨合。百世後生囂議浮。何時一馬悠然去。南國風光盡意收。</text>
<title>徐鶴下 九淳 有徵余書。一宿而始來。無及矣。夜往金華下 夏英 所。與諸益共賦。</title>,<text>急景駸駸一笑難。相逢猶有酒盃寬。稚梅盡意微生暖。古木無聲肅愈寒。薄宦漸同行旅苦。舊隣還似返鄕歡。所嗟前夜故人簡。直到天明始坼看。</text>
<title>菊泉所第四會</title>,<text>四山踈雪淡無烟。靜夜盃樽似樂天。片石不携西郡槖。一竿將買上江船。君恩漸重朝衣換。俗語稀聞客榻懸。見說寒梅三兩樹。開花穩藉最今年。</text>
<title>贈別泊人</title>,<text>廣陵津口雪平橋。劒氣熒熒動碧霄。小屋梅花星散曉。空壇杏樹月明宵。衣冠出世親知少。經籍隨身道路遙。過境升沉君莫說。輕舟畢竟上春潮。</text>
<title>與諸益往孫寢郞 耆永景規 貞齋直中。偕至興天寺。康齋約而未至。先拈一律。</title>,<text>振策靑門外。古今岐路橫。斷氷巖溜滴。殘雪瓦溝明。薄宦時淸樂。覊遊歲晏驚。所思殊未到。遙郭日西傾。</text>
<title>贈孫寢郞</title>,<text>思君步出上東門。飛瀑踈林似峽村。譙堞周遭分雪色。仙陵森肅繞雲痕。一官如戍栖齋冷。數釋爲隣借室溫。日日嶺梅來遠信。懷鄕何必惱神魂。</text>
<title>鄭茂亭 萬朝 所。與呂荷亭 圭亨，徐怡堂 丙祐，宋秋塘 榮大，徐葆堂 丙壽，朴逌堂 彜陽，鄭東谷 寅昇 共賦。</title>,<text>諸君何沈復秦黃。而我殊慚李夢陽。夜靜梅花微欲語。天寒檜影瘦偏長。溪山入夢多淸境。隣曲關情似舊鄕。渺渺覊愁消不得。浮雲一掃月如霜。</text>
<title>分韻得曰字</title>,<text>窈深興天洞。佛靈之所窟。雲霞護仙寢。烟火傍城闕。我來雪初作。巖徑人足沒。萬木此俱凋。蘭蕙香已歇。忽見古橋頭。一樹梅花發。梅花樹之下。有人端坐兀。淸齋晨盥手。挹爽朝拄笏。丹荑以爲粮。鉛華洗其骨。借問此是誰。氣宇這軒揭。古有孫秀才。騰茂自結髮。百世照耳目。泰山鎭溟渤。此人亦其類。南服播芬馞。家有退陶書。門對新羅碣。十年富蘊蓄。一生養淸拙。謂言有素尙。朱門簡贄謁。所以荊南人。抱玉三遭刖。薄官如枯僧。空齋穩松樾。四閴無人聲。劃灰正咄咄。匪意見客至。不屣而徒襪。天寒北風厲。夕厨燒榾柮。燈話屛絲管。盤殽佐筍蕨。蘭臭沕然合。古今胥揚扢。神契追元白。麗藻爭烱勃。玆會諒非易。所嗟無明月。明月何時來。停盃一問曰。</text>
<title>興天寺。被酒暮還。鶴下見招。分韻得浩字。四言。</title>,<text>歲晏南山。雲玄雪皓。夜聞淸磬。萬塵俱掃。歸對梅花。素琴獨抱。琴語泠泠。古心是葆。靑城一鶴。朅下蓬島。雲宿露鳴。神思獨造。我戾其居。載欣載倒。樽㪺絳霞。殽旅炎棗。胥驩以康。眞光可保。頫眺羣蚑。軟塵載道。役役者子。逌嬰底老。筭凉挈燠。舍濕趍燥。如蟻聚羶。如鳧唩藻。春城萬華。晝絢夜縞。疇肯釋玆。而甘枯槁。難強者性。我有我好。我園有芋。我田有稻。我有經書。我心可澡。歸哉歸哉。云胡不早。漢之水兮。其流浩浩。</text>
<title>君子琴歌 幷序○乙酉</title>,<text>往年予遊金剛。入萬瀑洞。洞無土。惟水石相搏。石多靈奇瓌詭。于金剛爲第一。意有神材異寶。鍾其英而發其氣也。顧無所見。竊疑之。乙酉春。驪城李叔度過予皇華坊舘。携一琴以眎曰。此吾祖玉洞先生所甞蓄也。人有善甫者。入萬瀑洞。見石上有枯桐爲霹靂所震。曰良也。取以遺先生。先生爲之琴。作詩以銘之。世所稱君子琴也。後不能傳於家。爲人所有。吾以先人之意。泣而告諸人而還。材壞矣。絃蠧矣。柱缺矣。其獨存而可覩者。闇然之質也。族人起居郞鶴叟甫。爲是慨也。亟令人新之。膠而合焉。更而緪焉。補而足焉。琴於是猶夫舊也。是不可不言。子其識之。予取而鼓一再行。雍雍乎其和也。愔愔乎其幽也。洋洋乎其有古音也。予悚然而作曰。予甞求見於萬瀑之洞而卒不能得者。先生固得之矣。予廼今得見也。夫以萬瀑之石之靈奇瓌詭。所以鍾其英而發其氣者。宜不數數然也。予於是又有感焉。物之成毁顯晦。固若偶乎爾。然亦有不偶者存。何者。始桐之困于石厄于震也。晦而毁也。而先生顯之成之。旣而逸而藏于人也。亦晦而毁也。而叔度顯之。而起居郞成之。是豈偶乎哉。其亦不偶者哉。歌曰。灝氣日夜赴溟渤。金剛山一萬二千仙靈窟。萬瀑洞眞奇絶。萬瀑之水流活活。萬瀑之石白如雪。老石出水千尺屹。上有孤桐離奇復欝結。霰磨以戛。急湍激而齧。其性旣內結。其氣不外洩。鳳凰不住歸丹穴。亭亭獨老空山月。直榦枉被乖鬼軋。夜半雷斧轟轟發。烟裏黑立糢糊血。上枝倒折下枝裂。百劫護持一朝奪。潸然欲淚山中佛。李夫子見之長咄咄。伏羲忽焉沒。龍門無餘枿。此桐又見閼。正聲恐消歇。山僧丁丁伐。僮僕遠于挈。朱絃爲詩以識越。一彈宣湮欝。再彈忘飢渴。玉琴山下石泉冽。閉門終日著琴說。氷枝木稼天風烈。先生與琴一爲別。堂前只有灘聲咽。嗚呼琴作誰家物。百年家庭紹衣鉢。先生有孫俗乎拔。謂是手澤猶不竭。圖存故琴向人乞。雙手啓匣纖塵拂。魏家復傳文貞笏。成毁數定人亦斡。左史改絃又理橃。我有端蓍爲君揲。餘響遺韻可重掇。願將此琴朝天闕。爲王一奏南薰闋。不然携歸故山聊自悅。學取古音繩前哲。</text>
<title>金剛山歌。贈東遊茂亭。鄭萬朝</title>,<text>聞昔混沌氏。雕鎪金剛窮神技。金剛山眞瓌奇。一石盤陀三百里。其狀難具述。爲君畧說一二美。石面斑駁千年苔。日光射之淸霜被。正如王母開宴瑤池上。碧桃花下翠㫌金支雲旖旎。麻姑萼綠紛左右。飄裙曳帶霞絢綺。又疑如來金骨幻身爲千億袈裟詭服。寂然趺坐爐烟紫。羅漢神王聽講來。亂拈天花落雲裏。况乃蒼檜修藤杳冥外。百道飛泉獅吼。鷺翔如虹起。昔我靑鞋布襪率爾造其下。三月上旬歲在巳。山深谷幽氷雪又梗之。艱危偪側無由貼雙履。垂堂固所戒。長生非可恃。鴈嶺龍淵不敢前。躑躅凌兢半途止。所得未能十之三。至今思之介介猶未已。好賢坊裏鄭大卿。襟懷玉潔無渣滓。腕間颯颯生雲。詞賦一出騰萬紙。淸談軼封胡。秀句輕高李。槐宮百戰輒搴旗。從事商務聊復爾。竹嶺以南鐵嶺北。名區屢作趍庭鯉。雪中又復寧親去。雪花如席打馬耳。東去去向花江縣。縣於金剛卽案几。昔遊南北豈不廣。今玆東遊素蓄堪一試。攀高頂騁兩目。胷襟軒豁無與比。葯草具子粻。鉛華鍊子髓。桑旭晞子髮。玉醴潄子齒。手摩星斗之所出。足躡滄海無底之水。歸來袖示金剛錄。予將三薰三沐而讀矣。</text>
<title>述懷次楙亭韻</title>,<text>端居息塵機。荊關竟日掩。微霜凋碧樹。凝沍乃其漸。悄然發深省。遍身滓與玷。珪組旣內梏。盃觴踈外檢。幼予好奇服。長者戒無忝。立志須堅確。攝儀須莊儼。與詭隨以進。寧退藏以斂。斯訓書諸紳。佩持若琬琰。散材不中用。焉望充椳扂。分甘處邱壑。布糲師先儉。况逢大有世。賢能固不歉。射策偶中鵠。徼倖誠自慊。屢廁任使末。揣分宜遭貶。徒見轉喉觸。未解脅肩諂。破琴恥作伶。雅懷誰隱剡。胷襟何灑落。春服慕狂點。齷齪阮嗣宗。靑白分覢覢。旅舘何所有。圖書與枕簟。我居安僻陋。我行遠幽險。我手任凍皴。忍灸于焰焰。南望有白雲。二親景廹崦。有出杖未撰。有疾藥誰檢。倚門日望我。雙袖淚應染。祿養詎非願。歲月奈荏苒。北風天又寒。勁檜屢磨颭。焉得謝浮榮。長歌返石广。春郊種桑麻。秋江採菱芡。優遊以卒歲。簞瓢豈所厭。時讀古人書。嘐嘐慕閔冉。此樂誰可代。傍觀應睒閃。原韻福爲名所忌。質爲華所掩。所以名與華。克須防其漸。見曾凡百人。鮮無璧之玷。綜或歸瑣碎。踈或失拘撿。李君能得中。名德俱無忝。觀人以外美。頎然望之儼。觀人以內修。英華已自斂。譬猶宮廟器。孰不寶琬琰。次之爲廈屋。竝適棟與扂。六親慶團欒。百世崇淸儉。君子惜厥福。處豊若處歉。逐臭偶及予。寧不自視慊。壯剛氣全消。迂傲世所貶。但能粗聞道。雖貧言無諂。予昔志識荊。子時行渡剡。未覯有神契。已通靈犀點。旣覯非俗物。巖電驚覢覢。沃以琥珀盃。留以琅玕簟。揚麈互騁談。䦰韻競闘險。開懷瀅片氷。落筆動丈焰。宵吟忘徹曙。晝飮竟廹崦。昨送靑瑣傍。玉案自校檢。華燭夜夜撤。柔翰朝朝染。小別匪足㤪。良辰惜荏苒。早槑忽入想。北風凄曉颭。聞子白鷴谷。瀟灑林下广。上山折葵蕨。涉水採菱芡。進退俱可戀。倘子無我厭。膏秣竢有日。期以老冉冉。迨玆須努力。星光易倐閃。</text>
<title>述懷贈楙亭</title>,<text>和璧本無價。棄之混凡𥑋。鄧材足支廈。㓸之以裝𦩋。衆姱咸逞媚。靜姝長獨㝏。豈不願有家。貞潔珮女誡。昔我遊泮宮。有人眉目畵。鍾定月初上。展藤寫金薤。颯颯動雲烟。悟到東坡界。直欲摻其袂。攘取逞吾快。交際重禮防。焉可縱情壞。倐焉交臂失。戀結如逋債。去年城西雨。有客宿予話。風流鄭大卿。奇氣九州隘。縝不設畦畛。和亦守耿介。辭藻雲門陸。神采氷淸玠。樽傾北海座。圖列江西派。見子石室吟。擊節三發喟。曰臠知鼎味。一甞豈必嘬。安得與若人。昕夕胥遇邂。其意良亦勤。是以樂爲价。予旣謝謬奬。又辭以宿憊。朅寓南山隈。晴日屋角曬。屋角隣古杏。好鳥來相掛。一往有深情。振衣徑獨邁。闖戶入其室。琴書何蕭灑。片言吻相契。麗澤攬羲卦。一見吝萌消。再見癡根瘥。三見便忘餒。盤飧屢從餲。旨酒爲之設。懸榻爲之解。折簡以相招。燕服以相届。破垣開捷徑。不設藩與砦。子胡癖嗜痂。我誠愜爬疥。夤緣廣結交。羣彦選滻浿。衆綵絢朱綠。五聲諧管𩋧。踈梅曉禽睡。高柳秋蟬喝。䦰韻闘險澁。粃礫經爐鞴。授韻分軆製。部曲按韋韎。淸和響佩玉。古奧振桴蕢。靚麗携妓謝。溫雅投壺祭。芳似幽谷蘭。贍若太倉粺。月露透澄瀅。泉瀑騰漰湃。定有望氣者。箕尾指光恠。慚愧躄浮屠。許將瓣香拜。玆緣洵可樂。課夜靡或差。誰把俗事來。却敎逸興敗。峩峩集賢殿。醉步堪笑殺。菲才備顧問。根銀未辨詿。惜哉華國手。潦倒統理廨。不以職事卑。簿書罔敢懈。文學嫺辭令。隣邦息訌躗。以子而視我。何啻絲於蒯。任使一相舛。司命亦云聵。縱有屈與倖。均爲名所賣。役役何時休。願言氣欲嗄。逝將共携手。高蹈謝天械。莫作聖兪鳳。莫貪任公犗。相倚如蛩蚷。相須如鶼魪。五岳視爲塊。八澤呑爲芥。物表放咳唾。世上忘睚眦。劃然發孤嘯。塵網無礙罣。春晨掇丹荑。秋宵吸沆瀣。野艇聞漁歌。山寺聽梵唄。任敎浮世人。紛紜爭駑駃。浩浩遊太初。無亦愉且𢗊。噫嘻往不返。昔聖垂烱戒。矧今憂溢目。士民日以瘵。輪舶湊津港。鋤耰廢溝澮。貨幣多窒礙。錐刀競狡獪。賦重甘捕蛇。饑至恨觸蠆。奢靡漸成俗。長袖與高䯰。大冬行春令。僭陽風雷噫。愚者恬以嬉。智者癙以呃。君王不遑寧。宵衣屢已繲。宰相須淹弼。將帥憶參噲。我輩世沐恩。敢不胥飭悈。若行之赴期。若農之勤劾。漏船補袽絮。欹局整點罫。毛髮雖已病。針焫庶可扒。施祿以及下。筮得君子夬。是之爲吾道。道豈在稊稗。努力崇明德。及時用相勵。附次韻藏器非珍𥑋。涉用非舳𦩋。所以深寄㝏。覃思若守誡。觀味昧詩畵。辛酸飫塩薤。生遭淸明界。因拙少情快。天眞內漸壞。曷日了塵債。一從聆綺話。子恢忘予隘。直確表唐介。鑑明期毛玠。詞源噴萬派。觀者咸發喟。貪多如饕嘬。出奇如粲邂。曾不資佋价。敲門起慵憊。書露腹中曬。酒陳車傍掛。獨造復𩱛邁。襟期可脫灑。筮叶同人卦。喜勝无妄瘥。孰不棄食餲。孰不惜劒解。子以驂駟届。不陋我山石。不我視附玠。謂辛幷冽浿。詎望以簴𩋧。容玆蟲鳥喝。吹噓君似鞴。附注我如靺。威儀監酒蕢。論言憂國祭。不分䟽與粺。胷海互澎湃。傍人休見恠。予惟垂地拜。世與意相差。譬棋觀勝敗。天道有隆殺。時論有眞註。役役走空廨。或恐夙夜懈。自知難防躗。敢道已忘蒯。聞道太聵。職守管售賣。發言心隔嗄。萬國崇器械。莫及風騬犗。殆若比鯜魪。靑紫謂拾芥。寧不畏睚眦。雲鴻㥘網罣。淤蟬念沆瀣。侏㒧如聞唄。四郊胡馬駃。癡者以恬𢗊。智者以凜戒。俾民蘇凋瘵。俾民樂𤱶澮。巧無逞狡獪。狼無肆螫蠆。卉服爲薙䯰。氣窒徒吁噫。四隣無愁呃。乾凈如新繲。百室安噦噲。億醜勤勅悈。矻矻皆力劾。井井有間罫。稂莠悉煎扒。始謂王庭夬。我言類販稗。微子孰爲勵。</text>
<title>荷亭老兄以平生風雨夜。卧念名節艱。爲十小詩見寄。幽邃悽惋。宛然陶令述酒詩。奉讀隕涕。強疾走次。丙午</title>,<text>意行欲何之。抆衣淚縱橫。昊穹豈不高。大陸豈不平。戎首起加膝。罄注藉敵贏。水牯聽調伏。儘是可憐生。可憐更可憐。仙路何由通。海怪遠迷人。舟行輒阻風。荀陳捴名裔。趍附忘晨暮。紛紛日上省。無一醉病雨。白猫爪距獰。跳擲無縫罅。鼠舞汝爲倀。門庭少閒夜。解糾不引絭。補缺便滋瀉。片片布衾裂。將奈嬰惡卧。羣賢叫九閽。白簡凜霜劒。三尺城南雪。天應窖囚念。公孤有雙忠。豈惟殉爲榮。牖尸不忘諫。兼得矢直名。淫雨化朽壤。眯目紛飛蠛。逝將涉淸都。羲和爲弭節。稽棲固有甲。費敽豈無干。敢告王藎臣。念爾祖業艱。</text>
<title>擬古十首。疊前韻求和。</title>,<text>鳳凰饑欲死。啄粟羣鷄橫。鷄謂鳳無然。何時天下平。蝸角大幾許。蠻觸互輸贏。西方云有國。極樂是無生。玄龜出丹水。老骨靈以通。蓮葉堪棲托。但恐遇寒風。驪龍神不測。閒睡偶至暮。癡子早還珠。怒罰雷以雨。種槐爲護堤。堤潰由蟻罅。欝彼槐下客。蟻夢不知夜。一羹匪二味。狗猿分甘瀉。至人斷腥羶。窅然雲裏卧。老馬伏寒櫪。湮欝如獄劒。聳耳聞北風。寧禁千里念。噉死無足畏。竄生無足榮。百獸浪驚虎。狐也假其名。孤鶴唳碧空。俯視惟蚊蠛。長松獨偃蹇。與期歲寒節。螳螂自無心。黃雀苦相干。不知挾彈子。視汝更險艱。附原韻曉枕無寐。分平生風雨夜卧念名節艱十字。得五截十頁。自讀賞。無處擧似。走草仍求和示。陽九一百六。滄流漫縱橫。遭際何此時。百𡾟無一平臂肝從璅小。角齒紛絀贏。寧能不憾憾。偉哉勞我生。游嬉鑠𧄧藏。泛跅翳沽通。劫波何奔激。輪渧續罡風。峨嵯噫顧瞻。日黑山川暮。欝塞地歕霧。滂沱天淚雨。撒驕踏裏裂。捉味影門罅。明日無際畔。聊且樂今夜。耄公微息斷。捷人熱血瀉。咄此臭骨頭。冥然坐不卧。嶙峋五千卷。堆垜間琴劒。一些靠不得。亂想蝕惺念。世目顚且荒。任是僇也榮。邂逅應有日。遂此溝讀名。帝靑混浮由。野馬滚蠓蠛。風疾草掘勁。霜嚴竹呈節。燈爆閃成碧。星斗上闌干。灰心擱道書。滅目擲時艱。</text>
<title>明成皇后遷陵輓章五言排律</title>,<text>嗚呼皇后聖。徽媺載彤編。沙麓胚光地。舟梁作合天。芳猷播窈窕。淑質禀莊淵。槿域風謠振。椒闈德譽全。黃裳洵靚穆。瑤牒屢揄宣。仁顯餘祥發。神貞懿範傳。不言恩及物。克順軆承乾。外戚無華飭。宮人有頌篇。尙方裁練儉。太廟薦蘋蠲。深助將三紀。陰功遍八埏。珥簪勤夙戒。鍾皷樂晴懸。毓慶明离照。鞏基寶籙綿。含飴佇介受。進酌祈長延。玄理茫難詰。蒼生慟遽纏。月星晦冥夜。社稷震驚年。巷哭嗟何及。輿寃欝莫湔。臣民頑寄息。節序感頻遷。繭舘絲空在。玉欄花正姸。象儀瞻翟芾。愀色撫朱絃。念舊宸懷愴。愼終儲孝虔。詢謨稽禮典。吉兆卜新阡。藏秘百靈護。精融一局圓。隧間和更見。臘尾斗初旋。彩輦凝如駐。丹㫌颭已前。城遮雙闕遠。江向二陵連。陪衛平時似。銜茹率普然。柰粧行冉冉。薪卧涕漣漣。慈育那能報。衆呱祇自憐。庶幾垂默佑。永使囿陶甄。磐石宗祊固。本支衍億千。</text>
<title>沈鍾山 英慶 輓</title>,<text>先輩鍾山翁。文章大司命。騎龍返太淸。國人涕泗逬。文翁蜀士愛。太邱穎兒詠。所在風流永。每有絃歌盛。東臨山水縣。西逾關河夐。政成公鬚白。金緋相輝暎。野多去思淚。戶傳具眼評。沔陽近鹵土。呰窳氓俗競。自居舊官長。男女知相敬。蘆港詩書起。稻鄕魚蟹倂。歲時公健康。耆老里中慶。玉樹門庭隘。骨淸秋水瀅。一鳳胡獨逝。羣麟自仲孟。憶昨拜床下。神識一凝定。歸語諸學士。赤幟風尙勁。豈謂翩翩旐。逐雲昕出堩。政滯那諏蓍。學疑安考鏡。伊疇不沾臆。吾更涕靡罄。藐孤葬先子。公惠虞殯贈。垂仁恤煢哀。通家闡懿行。泉途如感通。得此庶目瞑。俛仰六寒暑。哭公旅燈暝。無由身相紼。海濶望何竟。泣送歌聲咽。衷結辭未稱。</text>
<title>族祖進士公 承濟 輓</title>,<text>繄公鍾秀異。實維吾宗特。世訓固淳懿。重以富種績。中歲廑少試。魁唱冠二百。泮宮甘虀塩。矻矻講墳籍。百年有深悲。隋園攀松栢。師院忽興廢。淸議動人色。仕剡旣虛徹。科塗又枳塞。夷然出城去。牢卧海鄕僻。著書授兒孫。閉門謝人客。縱爲世所棄。猶幸士有式。天不爲人謀。奎彩遽晦蝕。顧予顓而蒙。見愛自疇昔。疑言析縷毫。擧業施繩尺。尙記壬之夏。拜床承誨責。俛仰已千古。我心愴以惻。勖哉後之人。天理報不食。</text>
<title>蔡丈 東一 輓</title>,<text>漠漠春雲與雪垂。西來一報遽驚疑。公孤未必全才得。仁靜何曾上壽爲。氣數古來常若此。人生難道不遭欺。通家十世爲姻屬。造席多年佩誨辭。嗟我狷狂終寡合。惟公父子最深知。幾時猥被迎王粲。到處常聞說項斯。方擬爲文賡壽帖。那期含淚作哀詞。平康聞族源初濬。五視先生力自菑。洞府雲深經史室。林園春入子孫枝。晨晡蔬糲貧猶樂。冬夏絃歌老不衰。屐響過隣無俗客。書聲在塾有良師。世爭機巧常全拙。獨著詞章不衒奇。尙記寒宵承雅誨。全收韶彩駐踈眉。我時歸告父兄語。公壽殆將仙佛期。詎意仁人難獲祐。終敎厲疾不能醫。延津雙釰竟同去。焦尾孤琴誰復持。猶幸庭蘭餘舊色。可堪園竹似當時。靑蘿烟月無人管。我爲公吟我祖詩。</text>
<title>明成王后輓</title>,<text>太白天奚警。中黃地彌章。載持一以厚。釁故屢非常。國悅東宮孝。宸歎內佐良。九陵松柏路。黼翣上昭光。宗社綴旒日。臣民斷髮年。天遅廞馬早。風急拂魚邅。叨舊錫鞶後。逋深豊綍前。新陵望吉氣。靈祚垂紘埏。</text>
<title>不幸登科早。敬次牧隱先祖詩。</title>,<text>不幸登科早。惕然發深省。此心本如水。表裏澹自靚。物欲交相蔽。紛紛遂外聘。行藏隨時義。寧藉汲引綆。聖訓在方策。自可尋綱領。且歸從吾好。居易勿徼倖。不幸登科早。才識愧蔑裂。科擧掄人材。古人豈虛設。而予濫竊此。思之心內熱。遠愧古先哲。近慚當時傑。立志旣不固。何由祛玆惑。且歸讀古書。毋汲汲求祿。不幸登科早。宵中攬衣起。小人之所榮。君子之所耻。詞章以發身。爲人非爲己。戒固從前深。悔非自今始。來者猶可追。愼勿墮厥志。混混流不舍。昔聖稱水亟。</text>
<title>續貞元錄 幷小叙</title>,<text>昔樊巖蔡文肅公。與一時諸名公約賦詩。吾先祖龜湖公實與焉。其拈韻自東而始。窮于咸然後。乃復于東。循環不已。有似乎貞則復元。故名其編曰貞元。按公所自爲序可見。至今百有餘年。人傳爲風流盛事。而亦莫有繼之者。庚子冬。三從兄午山公。與蔡黃汝石永及族叔聖簡靖稙。爲社於烏山之下。拈韻賦詩。追擧前令。窮而復始。三窮而後已。凡所得人各九十首。軸旣成。屬予評品。重孤盛意。忘僭而爲之雌黃。仍逐韻而和之。以續貞元名其帖。盖言續樊巖故事也。旣又念先儒以元亨利貞比之梅蘂。而予爲是役也。適梅花盛開。故輒用第二回三十韻。爲之賦梅。以實其命名之義云爾。柳市南頭桂磵東。驛筒詩話荷羣公。共爲覊旅聊排憫。肯把光陰枉費工。一著高碁相抗勢。三分峙鼎各爭功。病眸思得金篦刮。覽物那由辨碧紅。一社三家約過冬。共甘茹淡且勤攻。撚鬚正憶吟詩苦。叉手堪憐醉後恭。心靜市聲無自入。夢淸山色已全供。此間如復容生客。衝雪寧辭理短筇。憶昔蘇仙再涉江。輕舟勝使軟輿扛。浮生是客身如葉。逸氣爲文筆似杠。月下孤歌傾小酌。天涯一夢照殘缸。最憐玉宇瓊樓戀。留與千秋水調腔。右次十月旣望夜。憶東坡游赤壁韻。好友爲隣樂不支。每將談笑寓箴規。蟻酣誰悟槐邊夢。豹隱難從管裏窺。正憐晴雪山逾好。預喜新梅月未。漆室嘯憂休見恠。曾驚客馬踐園葵。年來漸覺宦情微。料理春山去採薇。未老投閒恩亦大。爲貧干祿計全非。雪中有客休回棹。月下無僧自掩扉。此心那得如潭止。親近沙𩿨靜不飛。慇懃素札伴嘉魚。誰道山居異澤居。玉尺能來蘇病胃。靑錢不惜想仙裾。莫疑來信人投水。爲待明朝客趁墟。更敎孟生尋墮甑。眞同馮老歎無車。右謝午山從兄饋魚。頃要兄買魚。且要買銅甑。書來送魚不言價。且言甑爲人所買云。獲書至五日。今始因市客謝覆書中。更要買甑。第四句言不言價。第五第六言附覆稽滯。要魚而旣魚矣。而又要甑。正與馮驩無魚無車之歎相類。故末句云。徘徊宇宙緬黃虞。賴有芳隣喜不孤。處世緘金宜戒默。修身櫝玉可須沽。我慚羣謝池塘夢。人道三蘇草木枯。亥市往來如遞驛。詩筒未必遠煩奴。世路參差苦不齊。吾曾信步任高低。恩深恐未酬衷赤。才短何由撫下黎。弭節塞關愁笛柳。校書天祿憶筇藜。不如歸去江湖上。烟雨一竿東復西。山色深深山氣佳。幾曾駈馬入塵街。依微竹影通幽澗。辛苦松根絡斷崖。一宿客何知有道。多閒我自信無懷。慇懃付與兒孫托。護得先人舊植槐。獨坐書空復劃灰。情晨几案絶纖埃。葉聲駈盡山容瘦。雪色舖均野意恢。詩是素緣添一累。酒於功罪合雙魁。君王快斷應施造。莫恠冬天早動雷。詩格淸新意更眞。分明約束一相遵。菊如有守枯偏甚。梅獨何修艶許均。元白齊名仍托契。陳朱結社亦敦倫。藜床直欲參禪坐。不管門前駟馬輪。故人休作北山文。一出祗緣答聖君。念念寺鍾那報佛。嗚嗚塞笛已從軍。不愁塵共苔侵轍。秪喜陽添線刺紋。焉得誅茅占勝地。長隨鸞鶴與爲羣。東至咸如貞起元。番番紙葉指頭翻。綱提頭句爲基礎。枝布餘音作蔽藩。躡棧游人終到極。數珠高釋欲刪煩。由來務博要精約。詩道端宜佩聖言。右言拈韵。自咸至東。循環不已。如貞而復元。首句必押綱字。故三句云。自下而上。循序而進。故五句云。永夜無眠抵曉寒。漸看山月上欄干。生謀少筭憐蟬腹。物態多甞任鼠肝。獨坐未妨碁局靜。相逢只怕酒盃乾。菟裘不必營新築。已有園中竹數竿。萬法悲愁一例刪。形骸聊寄酒盃間。投閒更覺生涯拙。養病還思道路艱。長短何須鳧較鶴。功名且任觸爭蠻。丹邱石室懷長往。寄語仙靈莫我慳。千山雪色硯氷先。日晏重帷故不褰。簷雀窺頻猜醉夢。橋驢步緩稱吟肩。相隨明月能來否。已約梅花共老焉。吾黨斐然須勉力。歲寒松竹節彌堅。憐君鬚髮日森蕭。長把古今當酒澆。愁裏月隨寒鴈苦。吟邊雪挾小梅驕。暮來朝往兩三屋。易識難忘第幾橋。憶昨買魚投我轄。菊花初發葉微凋。烹茶替酒菜爲肴。聞說山居似大茅。一杖靑藜便欲往。數莖白髮那由拋。過門應笑有心磬。對客任稱無口匏。陶令本相知近隘。解官歸去息朋交。吾衰不似少年豪。着眼何曾出世高。枉被浮榮如縛繭。擬携同志更焚膏。早烟浮樹惟孤店。寒雨添溪定幾篙。棋局輸君饒一路。眞同勍敵距滎臯。不要喫酒不要歌。客到圍碁且爛柯。不飮酒不喜歌。獨好圍碁。 吟斷髥蒼思正苦。息調鼻白靜應多。每吟詩。輒苦思輒撚鬚且患鼻齇。今服藥漸瘳。 比隣姻族皆情素。近世公卿少禮羅。記得山上尋古寺。萬松深處共捫蘿。右屬午山從兄倫紙編書貯穀麻。蔡倫造紙。有麻紙穀紙。 啖薺山頂道心加。蔡元定甞啖薺。讀書于西山絶頂。 擲砂應念仙搔爪。蔡經見麻姑擲粒成砂。意欲以指爪搔背癢。 灑墨能傳胡拍笳。蔡襄書胡笳十八拍。有閨房態。 桐尾含音終見賞。蔡邕取焦尾桐爲琴。 菜苗登夢佇徵嘉。宋眞宗臨軒試士。夢殿下有菜一苗甚盛。蔡齊擢第一。 杜詩多誤知誰正。除是禪宗演釋迦。蔡興宗有杜詩正誤。朱子稱之。右屬雪堂 蔡石永古城南畔屋當陽。數尺淸泉數仞岡。腕試揮毫何太捷。膓因澆酒未全剛。一官如客閒無累。三口爲家整有綱。高手下碁能悟妙。先將謹密守吾疆。右屬葯園我生之歲降長庚。謾擬文辭躡兩京。親訓恐孤言行愧。君恩未報鬢毛驚。身閒漆室空憂杞。跡阻朱門罕識荊。晩暮自修惟守拙。有書須讀有田耕。右自屬歲晏紙窓燈火靑。梅花數點落仙經。塵棲竹几纔堪掃。雪擁松扉不受扃。夢繞名山成碧痞。坐閒淸夜養黃寧。故人吟興知何處。長在烟橋與月汀。東菑藜黍供炊蒸。農社能容逸氣騰。爲施馴禽收散粒。恐妨游鹿解縈藤。烟雲滿袖千篇麗。風雪孤燈萬慮凝。玉樹三行須愛護。分明賀語驗啼曾。右屬滄石物議紛紛任我尤。公侯何用曲如鉤。但敎佳酒微醺止。莫把閒書甚解求。修鍊新功嗟鼎器。硏覃舊業愧弓裘。老梅猶有些爭氣。占得羣花最上頭。幽居不遣點埃侵。門外靑山自古今。故態復能一中酒。踈姿却愧雙南金。流年滚滚多華髮。浮世悠悠幾素襟。偶對梅花成獨笑。老來詩興故難禁。十年經籍費硏覃。列鼎爭如飮水甘。五鬼送行車結柳。千奴待長絹輸柑。除非雅集閒居可。有幾同心共語堪。淸夢每隨梅引去。踈星淡月下江南。雪色空庭已撒塩。山中喜有故人淹。威於索債催詩急。凈欲參禪戒酒嚴。但惜寸陰爭尺璧。寧將故素㤪新縑。縱然愛說州錢鶴。從古何人此得兼。分外天聲奏頀咸。碧桐奇古竹箾摻。客來一繫谷駒白。自道曾題門鳥凡。眼爲畵淸常愛淡。肺因酒損每思醎。晩年栖息知何處。送子丹邱種檜杉。暗香踈影未全空。物色年年訝許同。每恐染塵衣化素。幾曾餐露掌承銅。早花先自魁芳譜。佳實行將貯藥籠。待到春風應老大。坐看紅紫戱兒童。右小梅蕭灑中含道氣濃。舊從圖畵記渠儂。先開太乙東皇路。合着明星玉女峰。箇箇自能成剪刻。重重誰與柝緘封。紫陽風雅曾鋪述。千載眞堪賀一逢。右爛開梅對壁影如聞谷跫。野籬踈雪卧閒狵。凌波素襪游湘浦。照乘明珠出魏邦。摹寫眞形元不一。助添奇格此無雙。淸芬恐逐孤光洩。塗紙慇懃護竹窓。右燈前梅特地淸姸月色隨。短墻西畔影交垂。似渠孤潔元無對。微此依歸更有誰。好把斜枝登畵壁。更吹淸馥入書帷。百年長憶陶山趣。節社盟深肯暫離。右竹裏梅銀甁水冷不成肥。姑射仙人洗髓歸。高潔幷消塵土氣。淸羸巧耐雪霜威。寄棲多是爲形役。供玩其如與志違。抵死芳香猶自葆。肯因憔悴㤪斜暉。右甁梅新月娟娟鏡水虛。微陽靄靄管灰噓。精神玉府仙童伴。氣味天津處士廬。莫訝眞機微露已。且看心曲吐來徐。初頭自有無窮意。眞似藜床玩古書。右半開梅枯槁惟甘卧一隅。鞱光不欲吐璣珠。徐遅好月將圓魄。冲漠先天未劃圖。只恐春風終見逼。更憐霜雪劇多虞。北寒南暖休相較。畢竟開時早晩無。右未開梅淸孤不許點塵棲。也有氷心炯照犀。飮水讀書眞汝友。縞裙練帨是誰妻。風姿鶴立雲霄逈。意想鷄鳴雨曉凄。似有宿因留共住。碧空明月白如圭。右一樹梅菊於陶徑桂於淮。芳物由來遇地皆。誰遣寒花依古寺。長憐老釋守閒堦。淸姸賸得泉聲助。孤瘦那能雪意排。非色非空香暗動。山中薝葍與爲儕。右古寺梅數樹分明碧水隈。凌寒特地早春催。景添簑笠淸堪畵。氣逼魚龍冷欲摧。風處墮花珠動暈。月邊橫影玉成堆。白沙翠竹交相映。行客移舟不肯回。右江上梅印文生綠動踰旬。仙吏吟詩幾笑廵。淸瘦不應因地異。貞孤亦復與時循。衙回花底游蜂集。訟退枝間凍雀馴。調鶴撫琴俱自可。莫敎檀板閙歌唇。右官閣梅持燭相看夜欲分。數聲羗笛不堪聞。魂消豈爲無來蝶。筋露非緣有聚蚊。冉冉輕風飛燕袖。娟娟細月玉川裙。却疑多少吟詩客。惱損枝頭一氣氳。右瘦梅未必臞仙品獨尊。也知濃畵格猶存。垂垂繁雪橋邊路。耿耿明星水上村。珮愛雕環成巧刻。袂嫌單縞襲重溫。較他踈蘂增芬馥。細嗅三時欲替飡。右疊葉梅黯然相憶驀然看。繞樹千廻下語難。孤艶未濃匀面粉。微香欲動返魂丹。初逢物色還疑假。熟視天工已驗端。數枝怊悵云誰贈。日暮孤舟渺碧瀾。右早梅半樹橫枝逈莫攀。淸高物色似孤山。經多霜雪彌堅節。洗盡鉛華自瘦顔。疊嶂斜陽官閣古。小橋流水野籬閒。尙餘嫵媚非爭艶。好伴幽人掩竹關。右老梅淡痕踈影兩相牽。詩興今宵最一年。似得眞緣淸欲蛻。相逢知己喜應顚。黃昏香動燒丹竈。素質烟生種玉田。高潔何人堪比此。千秋東海憶齊連。右月下梅對景偏憐瘦沈腰。吟樽何處可招邀。隨風幷墮終誰潔。照日俱姸獨不消。幷世神交參淨土。一生心事共雲霄。單衣自笑忘吾凍。痴欲相溫坐竟宵。右雪裏梅獨樹分明雪色郊。醫家獺髓似鸞膠。故姿寒月依然在。好事春風暗自敲。句漏靈砂能換骨。扶桑初日正浮梢。衰顔借酒終難似。縱道相憐却怕嘲。右紅梅天機自在畵厨毫。捴爲驪黃衆目蒿。却老石靈堪拭髮。好賢衣弊合同袍。水中撈影非他境。霧裡看花卽我曹。若道此君無雪格。從何更討玉堅牢。右墨梅攀將不住意如何。怊悵晨星度絳河。漢女金鈿窺曉鏡。羗兒玉笛動寒戈。雪中輕蛻翛翛下。月裏餘香冉冉過。此去經年非遠別。况留佳實鼎羹和。右落梅偶向河濱得借家。半邊苔蘚半邊沙。爲全淸素供盃水。最忌分明護帳紗。嘉客逍遙傾滿座。冷官拘束守殘衙。爾來非是葷腥斷。恠有馨香動頰牙。右盆梅香同老桂韻踈篁。索笑燈前寢未遑。有約不辭交解佩。無瑕可售巧讒簧。蓬山使者衣全綠。漢殿佳人額半黃。自是品題如寫字。煩君下語戒姸荒。右淡梅摹寫詩家少正聲。枉將枯淡擬傾城。幻來仙骨超凡種。榷取春風倡衆英。邂逅一游沽酒肆。慇懃相守貯書楹。銖衣不被緇塵染。應笑浮生口膓營。右大梅雪後溪橋傍小亭。幾人持酒蹇驢停。踈花的皪星垂戶。淡影橫斜月滿庭。自信擺除無俗累。極知看護有仙靈。那由喚得雲間造。造次相隨與駐齡。右古梅山中十載與居恒。到老情深以友稱。知己人惟林處士。放光身是佛圖澄。鏡中饒我千莖雪。壺裡憐渠一片氷。花草主盟云已遠。會須作者此時興。右寒梅江南鈍馬鈍於牛。攀折無因寄遠郵。肯向繁華人力藉。欲將糜粉主恩酬。氷霜乍勤添姿艶。鐵石雖剛解語柔。空谷歲寒人不見。孤芳只合闇然修。右孤梅乾坤自有太和斟。北陸如何萬象沉。落月橫參初會境。秀蘭芳菊卽同岑。崑岡白玉無纖滓。牛肚黃鍾動暖音。混跡和光聊復爾。未妨寒雪遍羣林。右始開梅幽獨持身似魯男。強隨明月照空潭。近人直欲淸心骨。參座如將供笑談。團蒂蠟懸微染紫。古枝苔綴淺凝藍。千秋不獨離騷枉。却恠陶家徑止三。右窓前梅數枝低亞入虛簷。老子吟詩爲撚髯。發露精華閒自艶。矜持標格冷還尖。最宜醺月開新鏡。莫遣晨霜動利鎌。却羨黃茅村裏客。收羅千樹不妨廉。右踈梅朶朶均經巧手鑱。昂莊瘦骨不勝巉。雪中高士懸塵榻。雲裏神仙倚玉凾。踈映屋簷星北拱。倒垂籬落月西銜。馨香滿室將何報。歲暮相期有至諴。右卧梅</text>
<title>雪後有作</title>,<text>北風吹雪滿寒空。一上高樓四望同。禁軆爭新休寸鐵。歡聲賀瑞叶雙銅。李嶠賀雪表云雙銅叶唱。卽事非遙。 全輸氣力平郊盖。細着精神遠峀籠。最是孤松能葆節。獨持蒼翠影童童。</text>
<title>咏史十首。以感時花濺淚恨別鳥驚心爲韻。</title>,<text>魯連眞男子。理義充肝膽。凜然蹈海語。千載令人感。子房儘明快。了債無欠。但恨橋邊書。未及韓存時。律令與身藏。陳咸不出家。山中有古梅。獨爲漢臘花。申屠隱梁碭。超然黨錮傳。徵書復奚至。荀楊遠汗濺。士固重其身。非慢亦非僞。孔明出山前。豈少憂時淚。淵明有逸韻。在易得敦艮。不自露本相。只言少飮恨。靑巖高莫攀。拒賊待刀决。歎息王右丞。世緣惜一別。父老哭如雷。道君車塵渺。一箇李忠定。奈如鎩翮鳥。一言重萬師。南朝有邦衡。弄橘獨何人。胡虜亦相驚。靜修絶許竇。淸介衆所欽。如何渡江賦。未滿識者心。</text>
<title>送兒入京赴勿軒終祥</title>,<text>門閭辭病父。塲室哭賢師。暫別偏紆念。遄旋莫誤期。霜寒衣恐薄。泥滑馬憐疲。不見南州士。生蒭怕衆知。</text>
<title>凹硯 聯句</title>,<text>我友字虛中。端儀良有範。圓石。 與交磨更磋。其質窈而黯。脩堂。 內翕如張箕。邊高似繞檻。英錫。 臨池碧玉鮮。潑墨玄雲。圓。 承溜石成窪。納流泉涌濫。脩。 年深塵聚纖。夜冷露凝湛。英。 枵腹可渟涵。剝膚還黝黤。圓。 鞋痕牢印泥。餠饀淺挑豏。脩。 縱愧天資卑。寧辭長者摻。英。 心深倣剖瓢。面直模橫軓。圓。 禿頂爲誰衰。鈍根終未摲。脩。 價慚和氏城。跡漏欝林艦。英。 受若臼舂辛。潤難水作鹻。圓。 平胡就世陂。剛亦容人犯。脩。 但使胷恢包。何憂軆瘦减。英。 形殘品尙佳。任久恩寧斬。圓。 靜壽靈搘龜。規旋禮冠𧍙。脩。 宜思坎窞危。必愼駈車轞。英。 瓦古若虫雕。鐵穿同馬鋄。圓。 靑氊業守王。煤帳工勤范。脩。 長使我騷壇。日聞詩令喊。英。</text>
<title>與諸益戱擬覽勝之行</title>,<text>桃源行 爲羽士我家瑤桃駐長春。不分覺津與迷津。混塵和光隨處可。何曾面貌異世人。周流八極無涯隩。但見滄海變平陸。軒轅駕龍問崆峒。姬滿八駿歌黃竹。靑裙去揖安期生。授我靈丹謂我服。一笑向我說桃源。君看麋鹿滿秦園。秦政多慾困百姓。長城萬里人聲喧。驪山役夫如雲集。方士採藥離鄕邑。朱陳二家避征繇。爾負我擔山中入。怡然髫白樂此間。子孫世世永忘還。不知流水出山去。種得桃花花滿山。桃花逐水被人見。源名一日遍赤縣。陶令傷時聊寓言。唐人好事爭夸衍。俗客紛紛覔無蹤。錯疑眞仙幻境變。嗚呼仙境本不深。誰道城市隔雲林。但敎吾心無俗累。吾居是仙何用尋。附原韻 樊川衲子一入靑山三十春。誰將覺筏繫迷津。此身本是物同胞。偶落人間何許人。胷襟本無涯與隩。珍味不分水與陸。鍾聲初落月上祇。燈影長明露下竹。上方下方皆入定。夢覺試拂紫霞服。徐飛錫杖訪眞源。種桃何處是名園。渡溪俄見白鳥睡。回谷忽聞靑狵喧。樵人漁客競相集。仙耶俗耶是何邑。草靑葉黃渾不記。日於此出於玆入。居民生老住此間。朝絲暮雪自往還。曲曲回流花間水。峯峯露出雲外山。父老嘻嘻邀相見。自道家住咸陽縣。避俗入來今幾秋。生子生孫偶遊衍。聽了飄然山門出。何論峯巒變不變。山則云高水則深。行行何處非仙林。吾心靜界卽武陵。寄語時人莫謾尋。附原韻 圓石釰客桃花水漲武陵春。杖劒欲渡迷前津。眉宇乍斂靑霞氣。偸閒扮作一漁人。身化白猿攀隈隩。履嶄披茸如平陸。忽看雲裏有村家。籬落參差擁松竹。居人見客來相迎。白葛靑蘿掛野服。石竇靈泉初發源。㶁㶁流注奇花園。自言秦末多暴政。遠近喁喁士女喧。山東豪傑如雲集。屠殺長吏據鄕邑。輸餉從征殊不堪。我曹逃向此山入。別有天地非人間。居此樂土却忘還。龍顚虎倒都不識。仙區奚羨蓬萊山。犬足生氂吏不見。秋後王稅不輸縣。朱陳兩姓互婚媾。本支世世自繁衍。我自聽了因擊緱。噴氣如虹顔色變。可恨慶卿術未深。走脫穽獸放諸林。若得刺秦功一成。豈令黔首別區尋。附原韻 英錫美人桃花二月武陵春。水碧山明漾小津。津頭有船無來客。洞裏只見漁樵人。香芷芳蘺靑滿澳。窈窕何人遵彼陸。採採女桑不盈筐。有時羞澁倚深竹。我家有蚕蚕始眠。何日成我朱陽服。桃源人自樂桃源。請看源外冶遊園。襄堤大堤年少客。遊戱處處酒博喧。金鞭紫騮如雲集。意氣騰騰遍城邑。憐錢兒女倚紅粧。朝出靑樓暮復入。幾人花鳥空閨間。捲簾日日却忘還。偶然我來入山深。世人誰知此有山。麻枲組紃惟所見。不願郞覔萬戶縣。秋來豈有打門人。無稅禾熟遍濕衍。嬌容不須粉黛粧。只有貞心矢不變。緱山鶴去白雲深。時看麋鹿下平林。縞衣綦巾此可樂。伯鸞何苦灞陵尋。三閭廟 爲漁父繫纜停漁唱。恐添遺恨深。大魚時自躍。孤月入篁林。附原韻 圓石衲子荷衣耻受汙。懷石自投深。閱劫忠魂在。飛霜灑竹林。附原韻 樊川釰客渡頭磨尺釰。日落沅江深。楚袖今安在。寒鴉下暮林。附原韻 英錫羽士古廟沅江上。無人水自深。翛然孤鶴立。秋月滿空林。金陵懷古 爲釰客試把金陵說始終。六朝王氣百年空。不聞死士來爲客。祗見佳人競入宮。行殿有基留夜月。古陵無樹起秋風。最憐一片如羊石。猶在孫劉指顧中。附原韻 羽士六代王氣迭始終。滄桑屢改市朝空。林鴉帶葉飛荒堞。野鹿啣花入廢宮。金蓮埋沒泥和雨。鉄索消磨浪打風。橘枰纔罷樵柯爛。憶昔繁華轉眄中。附原韻 美人後庭花落曲初終。江上靑山王氣空。極目斜陽千里岸。傷心芳草六朝宮。當時歌舞皆流水。此時繁華不盡風。繡枕綺窓春夢覺。長堤烟柳鳥聲中。附原韻 漁父江天日暮棹歌終。回首金陵往事空。鳳凰臺沒悲秋草。麋鹿城荒見故宮。山河慘憺英䧺恨。文物蕭條綺麗風。白鳥那知人世變。蘆花閒夢月明中。</text>
<title>壽午山從兄六十一歲生朝 甲辰二月初七日</title>,<text>養花天氣午風微。杖屨閒從柳市歸。壽域幾回堯帝甲。福門曾有老萊衣。連三世又兄躋耋。少十年今弟覺非。寄語二郞留此酒。勤將草色報春暉。</text>
<title>烏池穴聯句軆</title>,<text>谽谺復窈冥。下有江流浸。晦盡自玄陰。曀晴常黑祲。傍穿暗瀨聞。隙漏纖光闖。髮綴碧苔滋。乳凝瓊液滲。籠燈冷颭搖。衣袖昏霏沁。蛻已委龍鱗。蛹應抽繭紝。棧連膓屢回。斧鑿啄難噤。雪蝠工危懸。霜鰲耐重任。羽流澹往還。鬼物凜呵禁。好事苦尋幽。結緣思借廕。儲雨按吳圖。吳郡龍穴內蒸。雲雨所儲。 落星徵晉讖。福建將樂縣北門。有落星穴。晉義煕中。有長星墜其處。俄成一穴。占者謂五百年後當出大賢。宋楊龜山生於此地也。 仇穴夢魂馳。費壺捿托賃。兩間本曠明。七尺宜湛僸。僸仰首貌。摯虞思游賦。前湛湛而攝進兮。後僸僸而方馳。 雲壁凈堪題。溪流潔可枕。澄宵桂魄圓。暖日花胎妊。俯仰脫攀籠。招邀娛飯飮。胡爲捨坦途。乃反藏深窨。面壁欲參禪。閉門如避讒。痴根憐鑽蜂。佳約㤪媒鴆。小窟復奚歎。昏衢更省甚。</text>
<title>咸山舘觀燈行</title>,<text>四月八日浴佛辰。東俗燃燈似上元。古來咸關擅繁華。環城內外萬餘家。家家蠟炬明如晝。疊山層棚堆錦繡。朶朶春林綴新葩。點點晴旻排列宿。縱橫聯絡十數里。士女匝沓曳珠履。今夜雨收雲霧開。東嶺嬋姸吐月來。風流刺史裘帶閑。畵欄飛出綠陰間。紅露灧㶑琉璃椀。曼歌輕舞雜絃管。歡樂未央夜向闌。嘯咏不許賓僚散。玆意豈亶供笑噱。直要宣恩與民樂。永興小吏拙且憃。未敢輕挑庫油封。余在郡。禁吏民放燈。故反用蔡君謨守永興時。取用城庫貯油故事。 重公折簡來與席。都城舊俗塞外覿。恭憶鳳輦御端門。昇平一曲萬衆歡。玩戱由來非美事。子瞻論狀令人愧。更堪近日狂塵囂。豊豫不見見蕭條。且聞福州陳季慈。一詩規諷蔡太師。太師見之爲幡然。至今兩美簡策傳。願佐聖人調玉燭。亟回光明照蔀屋。廓掃氛穢淸區宇。烟火處處歌豊熟。此時通也亦受賜。篝燈讀書樂且足。</text>
<title>興賢書院故址。次朱子白鹿洞諸詩。</title>,<text>偶乘朱墨暇。獨尋碧山阿。溪流紺而寒。老樹何婆娑。會有兩三叟。野服來相過。爲我說往跡。悽愴欲歗歌。堂廡已鞠草。門徑亦迷蘿。絃誦昔何年。風俗侵澆訛。斧斤聲相聞。處處寺觀多。芝蘭一以悴。堇荼自春和。誰哉闢蓁巷。屹然障倒波。依歸永有所。趍嚮俾靡他。游鱗躍淸池。好鳥鳴春坡。濯纓淚振衣。優哉咏軸邁。右次阿字韻。述輟院志慨。俎豆無屋宇。衿珮猶壇塲。告羊存古禮。歌鹿有遺章。我來一徨徊。緬焉慕程張。君子風流遠。山川亦輝光。所嗟鳴弦息。無復聞洋洋。失今闕表識。憑誰問室堂。短碑劣及肩。蕪辭叙慨慷。庶幾百世人。瞻敬不敢忘。右次塲字韻。述立碑表識之意。惠我光明寶。重向碑前謝。圃老倡理學。矻矻如不暇。三綱樹大節。六藝導珍駕。譬如巢穴時。宮室刱結架。靜翁間世姿。蘊藏以待價。進退憂君民。義理辨王覇。程朱云已遠。貿貿一天下。二賢相繼起。吾邦儘足詑。願言同志人。就此共連舍。常若奉誨言。劬經且勤稼。眼前多少樹。會成凌雲榭。右次謝字韻。畧述二先生德義。庸寓山仰之慕。以勖州之人士。昔賢妥靈地。孟夏養物時。綿蕞禮雖簡。飮酬心自怡。巾帶拂和飈。尊觶洗淸漪。按絃松聲雜。布席苔痕滋。惟是儀相攝。不以醉爲期。賓介儼卲年。羣彦列秀姿。讓揖容齊遬。旅降步逶迤。草木藹有光。禽鳥靜不飛。歡意未可竟。日暮且各歸。俗吏忝爲主。美事述以詩。右次時字韻。述鄕飮之義。</text>
<title>夜還念恩軒</title>,<text>鷄栖人亦定。我馬獨何忙。燈火民居密。角聲官道長。心知來亦客。情急赴如鄕。怊悵南歸鴈。幾時到漢陽。</text>
<title>重修雙樂亭</title>,<text>城頭飛出曲欄干。野濶天長氣象寬。繚繞白雲千嶂合。參差碧樹兩江寒。扁楣仍舊希仁智。閒架無增取美完。戀闕時時堪騁望。吾心豈欲樂遊觀。</text>
<title>朴忠愍書院遺墟碑</title>,<text>忠愍壇前日欲斜。秋花染血碧如沙。祗今一徙龜頭石。猶似孤臣望翠華。</text>
<title>永興雜咏</title>,<text>孝寧規約至今存。遐僻能知禮俗敦。鄕射堂前春草綠。新詞一闋憶王孫。騎衛千軍壯北邊。前人設置豈徒然。如今點閱多虛簿。貰得閒游賭射錢。急峽高江雨過初。水沒魚梁二尺餘。却恐新秋封貢晩。隣州送吏買鰱魚。高原野水平淺。漁者每先得鰱魚。故郡吏買而充貢。虎跡前林椀似圓。閉門翁媼色悽然。山中見此尋常事。奈又明朝餉獵錢。礦墟羣哭慘干和。淘後沙山積漸多。田破屋頹俱任汝。忍看人墓似蜂窠。菑畬日廣産蔘稀。州檄催輸夜打扉。醵取社錢江界去。數根如拇苔歸。鹿鳴呦呦食野芩。笙歌舊譜邈難尋。秦庭馬價高燕市。一角能贏五百金。近俗廵營以貢茸之不中式却之。一角代徵錢五百緡。余爭之不得故云。應檄村民立近前。定知多少費情錢。問來不敢分明語。怕有城門勇字氊。失牛逐盜跡難搜。欲訴官門不自由。詗盜人來還是盜。失牛灾恐及隣牛。閨寒匹帛惜稀珍。尺寸何曾君近身。留得隣錢纔畢稅。不恒催斂又愁人。野人嚼菜動宮商。只得醃塩未漬醬。一自圓山開市後。半升黃豆五錢強。淺水臍平淡似油。春風簫皷使君遊。千金一刻眞堪惜。莫遣農民佐刺舟。東家白飯西家酒。草料輪關電似催。纔送鏡湖靑海客。咸山一騎又飛來。龍江水落不勝舟。橋役年年百姓愁。卜醋何時移海檄。石欄千尺半空浮。奸氓榷米蠻媚奴。我欲笞之五百呼。氓道世人非少我。使君一一得笞無。使行騶卒急呼齊。村炬如戈遠渡溪。足不及鞋徒踏綻。夜深歸示婦兒啼。白首 缺 元無一錢。儒宮首任望如仙。邇來縱也無科擧。舊 缺 足需三十年。關南關北路無岐。使盖翩翩無已時。日被鞭駈民似馬。息肩幸荷朴監司。東北多嶺阨。前時使价守宰使農民擔轎踰險。民不堪其苦。朴侍郞箕陽以方伯蠲之。紛紛訴牒積如薪。坐閤常稀聽社頻。婚嫁論財風一變。今朱陳亦古朱陳。北俗婚姻。必視資裝。甚者雖已問名請期。有富人通物。則背前約而二三之。社訟由是 (缺) 多。郡多朱陳二族故末句云。</text>
<title>高巒</title>,<text>高巒自是我家鄕。翠黛晴姸碧海長。四世宗支成族葬。一門卿相荷恩光。定知先德基悠遠。可但佳城萃吉祥。負石揮潮徵往蹟。至今樵牧戒無傷。先祖省庵公與弟土亭公負木石。以防潮齧。今其形址宛然可尋。</text>
<title>庇仁省王考墓</title>,<text>海澌侵野動。山翠擁村圍。石竹寒猶硬。蟲松瘁不肥。七年初拜展。一宿便辭歸。堪羨夏畦子。畢生阡陌依。</text>
<title>藍浦道中</title>,<text>暫出聊乘興。孤征便覺疲。野籬踈竹凈。洲嶼老松危。路險經還㥘。山寒醉不知。偶逢同舍客。共話旅遊時。</text>
<title>從子冠日識喜</title>,<text>金䂓石戒儼賓筵。左右欒成與范宣。綿蕞貧家猶古禮。典型賢弟若生年。冠簪整攝春風裏。盃酌留歡夜雨邊。賴有渠曹忘我老。重行玉樹藹相連。</text>
<title>自千方洞暮至山陰。翌朝卽首夏之吉日也。</title>,<text>淸和雲物夏天初。盡日尋幽興更餘。乞火溪橋行倚醉。聽流山閣坐看書。剛憐病骨因人健。漸喜閒蹤與世踈。信美巖泉堪寄跡。諸君及早結茆廬。</text>
<title>再遊千方洞</title>,<text>兩巖如削一潭圓。壺裏深深境窈然。此去吾家三里所。緬思先蹈百年前。樓臺欲起寧無地。洞府初開別有天。但願時淸身更健。惠携同志結淸緣。</text>
<title>葆堂室。分韻得入字。</title>,<text>山居靜養疴。偶來遊京邑。旅舘少蹄輪。潛處如坏蟄。尙有素心人。招邀成雅集。華燭爲我張。淸泉爲我汲。永夕良足娛。云何增慨悒。憶昨托芳隣。朋交證車笠。煑酒隔墻呼。應聲屨已及。夜雪劇淸談。春雨聯佳什。相對亦忘言。淡焉超俗習。玆事奚侈分。造物壞太急。華柱仙鶴去。藍關客馬縶。轉頭落夢境。淸芬杳難挹。春風縱復至。瑤草誰爲拾。攬衣起彷徨。殘星曉窓入。</text>
<title>二堂李侍郞 重夏 家。會吟榴花。</title>,<text>看遍名花也有緣。艶姿閒態最堪憐。虛欄生寂遅淸晝。別院留芳占盛年。獨自分明羣綠暗。已能含貯百珠圓。轉頭春去無情緖。對此如何不粲然。</text>
<title>小溟姜侍郞 友馨 見邀。荷塘趙尙書 鍾弼，霞堂李尙書 根秀 二丈及申員外 冕休，孫員外 貞鉉，李承宣 寀 偕登燕巢亭。</title>,<text>酒盃成癖未妨廉。韻事隨緣且共淹。遊屐優閒陪長老。歸舟料理惜郞潛。微凉石氣侵開戶。欲雨林痕入補簷。過却桃花吟此境。眞同海賦不登塩。</text>
<title>退石朴侍郞 永斗 家會吟 二首</title>,<text>舊㘽佳樹出高墻。新補靑棚架小樑。偶被故人勤約束。還從熱界得淸凉。九街塵宿風初定。一院花明晝正長。早晩歸休知有日。湖山佳處凈茅堂。愛君心似玉壺氷。門舘寧容俗客登。曾伴一琴歸蜀郡。未將千橘種江陵。好花春老愈添態。奇石年深漸少稜。細雨不妨留共話。急須呼酒且張燈。</text>
<title>挽韓柳渼侍郞 耆東</title>,<text>出門東望淚沾巾。落落天星夜向晨。廣廈千間均庇志。高樓百尺斂歸身。堅辭好爵非忘世。獨保完名亦勸人。往跡傷心那更憶。駱山西畔栗江濱。</text>
<title>追挽李寧齋侍郞 建昌</title>,<text>有鎭摩尼沁水東。寧齋之藏樹童童。忽驚握手逢賢弟。甚恠無言及長公。徐子生蒭心已負。伯牙流水響全空。過時一慟如晨隔。獨帶殘燈細雨中。脾腑淸明外發華。塵間一現吉祥花。文章糠粃聊酬世。名節箕裘夙繼家。春服登山歐內翰。吊書投水賈長沙。中人面貌殊無異。出處能令衆喜嗟。陽九艱屯値我辰。大千劫界浩無津。寰中刱見當時事。世季猶存此箇人。身髮得全歸父母。綱常未墜有君臣。偶遊大野忽驚去。衆謂非祥奈汝麟。江湖廊廟定誰憂。人道辭官失一籌。不報是眞知所報。暫休誰使便長休。古來卿相皆黃土。世外神仙有玉樓。未必寒花輸勁草。爭如占得早時優。長興洞裏托新知。王鑑川邊共涕垂。落落布衫歧路別。深深皓首歲寒期。忘情如蛻須應樂。寄跡爲疣獨自悲。他日重泉相擧似。倘能心許珮金䂓。</text>
<title>次人綠陰韻</title>,<text>尙書亭子蓮峯下。一擁藍光望易尋。並洗炎塵神淅淅。不成烟雨境沉沉。輕痕漾席侵傾斝。漲暈圍欄潤掛琴。受用自應憐褦襶。前人種植意何深。林亭日午不知烘。羣彦朝回珮響壠。雲氣浮天微有露。江光滿地靜無風。羣生病暍誰思庇。萬紫爭姸獨讓功。遠客登高須作賦。共看嘉樹此園中。淸日兩使與會云。連延十里接平蕪。夏月淸凉似鑑湖。飛瀑眠琴詩品在。此間合置司空圖。四方來憇一均平。衣上輕霏攬不盈。但恐隣童來嬲戱。挽枝牽葉恣縱橫。</text>
<title>全員外 秉薰 邀吟</title>,<text>沙嘴溪橋一逕斜。禁城南畔有人家。西園共去不成醉。長日相思惟對花。遊宦誰憐覊旅苦。讀書偏覺歲年賖。愛君眉髮淸無俗。認得從前飽嚥霞。</text>
<title>燕巢亭再會。霞堂丈見邀。</title>,<text>桃花源裏一高樓。遠客何緣得再遊。舊伴不來憐獨酌。申員外不至故云。 行人欲發念孤舟。孫員外明將還鄕。 滄江鷗泛終誰狎。深樹鶯啼似有求。看竹未須多少問。晉賢唐逸自風流。前會七人。今會六人故云。</text>
<title>荷塘尙書丈見邀。扶病往赴。夜深而還。</title>,<text>丈席勤招強病行。酒盃無力破愁城。塵喧不到靑山近。夕氣微凉淡月橫。冠珮退朝成燕坐。琴棋欵客見高情。去陪嘉誨知何處。萬樹鳴蟬一境淸。</text>
<title>與安致交 泰遠 發向廣陵道中口號</title>,<text>隔墻相喚語。騎馬與同行。樹色參平野。江光入古城。未須尋別境。卽此愜幽情。取醉仍忘去。道傍看耦耕。</text>
<title>至德谷致交所居</title>,<text>君家十世此依歸。凡羽何曾鳳穴飛。靈壁子孫優仕隱。河南伯叔演精微。踈松遠嶺如開案。垂柳淸溪可供磯。信宿不愁城市遠。緇塵容易染人衣。</text>
<title>宿元春所 安鍾曄</title>,<text>洞府寬閒大隱棲。栗花墻角柳陰谿。劇憐鄕俗吾州近。未覺儒風此世低。山不競樵寬僕役。隣相與乳少兒啼。君家寶藏三千卷。看破何時得牖迷。</text>
<title>麗澤齋</title>,<text>麗澤藏書屋。順庵歸老鄕。洞門交樹樾。石竇發泉香。兄弟曾薖軸。雲仍此搆堂。典型今未遠。留得誦聲長。</text>
<title>麗澤齋。觀諸生肄業。</title>,<text>爭鋒直欲破幽燕。槐下詞壇澗水邊。飮射一鄕歸古塾。詩書先輩置良田。洞深奇石多於土。野濶晴峰淡似烟。剩得淸風排暑氣。北窓容我枕肱眠。</text>
<title>展寺谷先墓</title>,<text>里名猶古寺。山勢自佳城。野望松間遠。林暉碣面晴。族繁徵福澤。居遠愧忱誠。情似還鄕邑。詎堪催返程。</text>
<title>與致交及鄭君範 箕鎭。偕至淡園。君範所居</title>,<text>緩步隨君度遠岡。菑烟谷口匝靑蒼。兩家親誼曾同表。先墓相望豈異鄕。移席屢尋溪樹好。開樽偶値野花香。悲歡往事何須說。鏡裏相看鬂欲霜。山色周遭樹影重。故人淸坐似禪宗。雲間松老疑巢鶴。旱處潭深恠蟄龍。非爲官閒成漫浪。只因心契得從容。仙人杏樹俱堪寫。奈被書催墨未濃。</text>
<title>歸路占一律。簡寄德谷，淡園諸公。</title>,<text>蹇驢行緩不須催。峽口人家路轉廻。釀淚却思燒燭跋。書空還勝劃爐灰。澗橋高樹重遮目。野店斜陽獨擧盃。莫遣桃花迷舊路。春風更擬我舟來。</text>
<title>三田渡歎</title>,<text>昔時三田渡。有碑屹如植。今日三田渡。有碑沙中踣。踣豈非更快。所嗟由人逼。舊恨新憤難洗盡。江流日夜無終極。願言執殳爲前駈。北踏燕雲東日域。歸來斲得丈餘珉。銘我萬年君王德。</text>
<title>密州孫寢郞壽詩</title>,<text>南陵孝子喜親年。遠客追題當與筵。一脫烏紗仍不出。重行玉樹自相連。良時正値中和日。善報須看降福天。大願如心誰得比。春宵好月正團圓。</text>
<title>寄題孫承宣 庚鉉 枕漱亭</title>,<text>幾處危巖幾道泉。安排小築得淸便。輞川別業詩兼畫。彭澤歸來賦一篇。風定花香侵席上。日斜松影落窓前。異時南下非生客。遙寄新詞導路先。</text>
<title>葛山道中</title>,<text>出闉成小歇。懷友惜分携。白雨吹人面。黃泥沒馬蹄。旅遊勞已熟。歧路意猶迷。霧捲羣岑現。稍堪供戱題。</text>
<title>早行</title>,<text>倦馬蕭蕭去。栖鴉稍稍喧。含盃和宿醉。御褐憶重溫。殘霧猶平野。孤烟已遠村。却慙曾習懶。日晏始開門。</text>
<title>采露軒。恭和正祖御題韻。</title>,<text>星日依仙寢。風雲護古亭。華扁曾寓慕。玉輦每凝情。酬志初徽冊。紆恩永苾馨。英靈陪陟降。百世致昇平。</text>
<title>過李忠武公墓</title>,<text>龍蛇那忍憶。猿鶴至今悲。美謚標諸葛。中興賴子儀。風松猶謖謖。秋草自離離。此世誰公輩。重宸聽鼓鼙。</text>
<title>柳河陽 沂秀 挽</title>,<text>薦章推行藝。以才行被薦。 治譜著循良。世典郡邑有聲績。故用傅僧綽家故事。 世故仍成別。風流未遽忘。新阡依沁水。聞歸葬全昌都尉塋域。 弊屋寄桐鄕。曾守本郡。解紱後仍寓居故云。 無復聞車轍。山扉掩夕陽。</text>
<title>七排五十韻 詞客</title>,<text>寒栖老子老全憨。詭觀瓌形性癖耽。玉筍丹厓重繫棹。蓬萊楓嶽昔停驂。名津榮達鶢驚皷。秘境逍遙蟩嗜苷。出脚偶爲塵械絆。回頭幾被澗林慙。自言遊宦非初志。亦少才猷可夯擔。氣逸思追巴郡轍。貌侵殊愧武城澹。始要毛義攀徵檄。更忝漢班躋裊簪。怵惕彤那忍別。蹲仍素食每憂惔。伊今居奧悲銜索。無洎升堂請浴燂。况値昌辰繽旭卉。傍招俊彦足楩柟。鳧來鴈去奚輕重。桂辣薑辛已備諳。梁叟胡然五噫作。嵇郞也是七難堪。結交匪乏靑眸拭。顧影其如白鬢鬖。却羡翺翔脫籠鳥。剛憐纏吐絲蚕。退將修服惟吾好。安步當車固所甘。十世烏岑喬木里。數椽蝸殼小茅庵。菱租道士賀湖一。松菊主人陶徑三。某水某邱雖慣識。我泉我石此眞探。晩携短策隨明月。忽見層巖據碧潭。峭頂苔纖蟲篆錯。蟠垠濤齧虎窺眈。癯顔掩暎晴川樹。黛色匀沾暮巘嵐。傲骨昂莊羞倚附。隅稜銳劌欲廉貪。屛開九疊綠羅繡。鏡掛孤圓翠玳鐕。砥柱千尋障簡潔。金身丈六湧迦藍。正猶拱揖迎僎介。又似峩璋覲伯男。廊廟冠紳疑議决。邊疆鈇鉞大勳戡。霏霏香霧仇池穴。肅肅冷飈太古龕。瓊闕散官儼洪偓。雪樓詞客屹滄弇。元章納拜癲成祟。僧孺銘陰饕恣酖。永鎭洞門呈秀異。時來几案滌煩婪。極知撑拄仙靈在。復訝磨礲鬼巧參。常目不離潛對畵。雅懷相契嗒忘談。漸欣蹩躄腋生翰。莫恠膏肓膈聚痰。擬向高顚營卜築。先從前面試鐫鏨。荒塗滚滚爭炎熱。僻广寥寥獨冷淡。愛誦考亭琴裏操。宛陪雲谷席間凾。巍巍壁立瞻容止。曲曲鑑澄驗養涵。萬卷詩書傳活計。羣賢心法賾精覃。礪躬氷蘖淸偏苦。遇物醇醪和且湛。鷇飮秪應頌堯舜。熊經何必慕彭聃。矧兼閒景饒供賞。不費窮搜穩坐撏。凍岸踈梅吟伴榻。春園肥蕨採盈籃。燈懸竹院蒼蝙集。葉墮茶厨縞鹿含。福地還須垂鐵鎖。奇峯肯許借瞿曇。叩舷放鶴商歌發。挈榼聽鸝社酒酣。飛瀑卧看銀歷亂。倒花行折露㲯毿。江淮聞說多風浪。樵牧端宜置峽嵁。儂寓坋埃愁骫骳。願逢針焫祛聾喑。叨聆綺話啖佳蔗。緬想幽期嚼快柑。秣馬脂輪定有路。北山之北南山南。</text>
<title>偈 衲子</title>,<text>誰遣汝熱。而思其寒。誰使汝行。欲栖以間。譬一箇鳥。有遊有還。一切是妄。相去幾間。惟無思欲。是解脫關。水流月明。孤松在山。</text>
<title>短歌 樵童</title>,<text>寒棲臺寒且危。王孫悲虎豹跠。暮不歸彼獨誰。東家兒西家兒。往見之往見之。</text>
<title>七律 遊俠</title>,<text>雲木參差路轉窮。寒棲臺下正秋風。何人倚杖靑松側。此地回頭萬慮空。走馬闘鷄眞薄倖。斬蛟殺虎定豪䧺。名山與我元無分。台宕何緣落眼中。</text>
<title>小詞 牧叟</title>,<text>下澗人洗耳。上坪禾麻藝。駈牛何所之。暮向山中繫。但吃山中靑靑草。愼勿礪角山中桂。</text>
<title>五古 農夫</title>,<text>山田多黃雀。水田多白鷺。白鷺有閒情。黃雀性多懼。食我田中苗。一俛頻仰顧。啄啄重啄啄。終朝不盈嗉。五色彼何鳥。翺翔在雲路。夕餐琅玕實。朝飮玉池露。飢不啄人粟。弋者將焉慕。偶在我家西。石上有嘉樹。</text>
<title>七絶 碁客</title>,<text>竹深松密醮壇幽。巖溜濺碁寒不收。記得去年巴子國。共君聽雨橘中秋。</text>
<title>五律 草聖</title>,<text>松倒危岩老。竹開幽徑通。焉招雲裏鶴。含取米南宮。置此畵圖境。看渠揮灑工。芭蕉三百本。愧我負春風。</text>
<title>三五七言 貴遊</title>,<text>巖木曛。巖花芬。沙晴洲嘴見。溜暗石腰聞。會復重尋流水路。可能分贈滿山雲。</text>
<title>琴銘四六八言 琴客</title>,<text>窈冥者形。含蘊者精。竦而厲石之峙。亮而折泉之泠。微斯琴之吐含發蘊。孰知子之棲兮窈冥。</text>
<title>行 羽仙</title>,<text>織女河邊月輪空。支機之石落天風。更見箕尾兩仙翁。倒拖玉杖跨長虹。我躡長虹鞭豊霳。行尋石處日出東。石上有人氣凌穹。興酣揮毫隘華嵩。光焰萬丈直熊熊。虹乃呼吸之所通。此是天上長庚公。見我瞪目何濛濛。一別玉躔已三終。無復舊時頳顔豊。上帝昔愛才氣䧺。置子廣寒百尺崇。紫虗寶經香葱蘢。八龍雲篆玉玲瓏。是時子恃恩愛隆。日日醉戱琪花紅。長揖三能厭曲躬。侮弄衆眞如呼童。曉竊紫霞傾碧筩。暮讀黃庭誤轉嚨。熒惑糾彈非私訌。帝命薄譴猶憐忠。復愍下界隣百蟲。五蘊熱惱憂爞爞。故遣此石爲子宮。寒棲時似雲霞翀。桑樹之籌海屋充。蟠桃之核崑柱同。霞盖霓㫌斑花騘。鸞笙前導雙玉童。列仙候子集崆峒。匀天廣樂鳴渢渢。南極老人方綠瞳。把臂一笑春風融。定記相逢此山中。桂花如霰雲冥濛。</text>
<title>詞 美人○點絳唇</title>,<text>蟾暈微凉。翠羅襦薄雲鬟嚲。悶愁誰寫。祗是相思也。擬泛輕舟。那更風吹打。難拚捨。多情沾惹。背立梧桐下。</text>
<title>圖贊 畵客</title>,<text>甞暑日。飮碧筩酒。默坐澄心閉目良久也。忽神遊一石壁甚阧。泉繞趾瀏瀏也。意爽然欲試肘。以其非眞睹而否也。然每思之。未甞不肚乎手也。今讀寒棲臺話一部。怳然覺神遊非偶也。而獨未知其爲何等人所有。</text>
<title>引 漁父</title>,<text>昔聞桐江七里灘。山䧺谷深樹團團。行馬淩兢不肯渡。五月氷雪積闌干。所以頭白嚴處士。一生羊裘伴漁竿。奈何世人工索疵。無心却把有心看。富春山遠人罕見。詎肯信我言非謾。炎雲日午天無雨。試登寒棲臺上坐石欄。諸君衣薄寒不寒。</text>
<title>集杜八韻爲排律 歌客</title>,<text>久客應吾道。舍弟占歸 亨衢照紫泥。贈張卿洎 誰能解金印。陪四使君登寺 着處覔丹梯。卜居 秀氣衝星斗。贈李八丈判官 淹留爲稻畦。自瀼西移東屯 竹皮寒舊翠。呈嚴公 虎跡過新蹄。復愁 野寺江天濶。遊修覺寺 田家樹木低。佐還山後寄 山居精典籍。栢大兄弟山居 水宿伴鳧鷖。水宿遣興 帖石防隤岸。早起 淸風獨杖藜。送弟𤃡赴齊州 出門無與適。吳侍御江上宅 還入故林棲。到村</text>
<title>步虗辭 道士</title>,<text>樹連蜷兮山上繞。泉琮琤兮山下抱。芝衣兮荷盖。君夷猶兮山中道。山有臺兮雖可樂。不離人境兮使人惱。𣾘墟里兮烟霧集。紛輪鞅兮塵埃掃。靑谿兮雲外。赤城兮霞表。紫鸞翺翔兮玄鶴舞。琪花芬馥兮瑤林縞。與余携手兮同歸。攀援淹留兮送老。</text>
<title>操 隱士</title>,<text>淸溪之東。百丈懸厓危巃嵸。下有幽蘭數叢。上有桂樹之靑葱。此間棲息。惟君與余同。一任峯頭斷霞曉濃。一任巖間鳴泉夜舂。素鶴翩翩舞雲中。獮猴撼溪檉。麕鹿戱壇松。只管桃花放紅去。逐流水人間通。人間有路。怕來漁舟翁。</text>
<title>答詞客</title>,<text>寒棲何所樂。秋月照空潭。敬惟紫陽翁。千載牖指南。</text>
<title>答衲子</title>,<text>水流無暫停。明月自往還。請聞一轉語。如何松在山。</text>
<title>答樵童</title>,<text>山險日欲曛。父老候樵兒。勿念我幽獨。仄徑汝愼之。</text>
<title>答遊俠</title>,<text>我騎我黃牛。君馬靑絲騘。那意鐵笛聲。聽取此山中。</text>
<title>答牧叟</title>,<text>人牛相對閒。夕景漸翳翳。不歌南山石。但歌南山桂。</text>
<title>答農夫</title>,<text>黃鳥復黃鳥。翁有粟汝哺。無食人田苗。來栖此山樹。</text>
<title>答碁客</title>,<text>石上賭山果。柯爛碁不休。莫恠花長好。仙家本無秋。</text>
<title>答草聖</title>,<text>子來書我蕉。置之空階中。恠有金石聲。葉葉自生風。</text>
<title>答貴人</title>,<text>寒雲何散漫。㬉雲自繽紛。人間霖雨功。詎須散漫雲。</text>
<title>答琴客</title>,<text>古調日以遠。俗音不要聽。賴君移我情。極目雲海冥。</text>
<title>答羽仙</title>,<text>綠雲被山阿。中有騎鹿翁。揖我謂我仙。與期躡空濛。</text>
<title>答美人</title>,<text>深入復深入。魚有盈尺者。紅顔豈不愛。所好蓮葉下。</text>
<title>答畵客</title>,<text>松密隱樵逕。石上鳴泉瀏。疊疊雲屛裏。誰識居人有。</text>
<title>答漁父</title>,<text>溪淺釣臺小。錯比嚴陵灘。永夜魚不食。客星浸磯寒。</text>
<title>答歌客 集杜詩成篇</title>,<text>十載江湖客。憑孟倉曺將書 登樓望欲迷。梓州登樓 眼前今古意。懷灞上遊 褊性合幽棲。畏人</text>
<title>答道士</title>,<text>聞說君居好。開門卽三島。脫屣欲往從。但恐瑤草老。</text>
<title>答隱士</title>,<text>抱甕汲淸泉。桃花人面紅。苟來同此樂。何必拒漁翁。</text>
<title>寒棲臺賦</title>,<text>維朱夏之蘊隆兮。魃乘時以煽炎。駕燭龍而驂陽烏兮。導熒惑使指南。僦闤屋而湫卑兮。困龜蝸之蹜跧。汗飜漿而霑塗兮。遭蒸炊於火山。中欝欝其不聊兮。又蚊蠅之交馳。思寄跡於淸凉兮。𣾘不知其所之。爰蠲煩而斂躁兮。閴抱影而潛躬。忽體舒而識愔兮。精耿耿猶在中。羾泬㵳以飄翳兮。焱亢乘而遐揭。靆連蜷而葳蕤兮。山之幽有叢桂。謇誰留而須余兮。翩下翔其如鷺。㪺氷漿以飮余兮。攬余臂而指樹。隱有軫夫病暍兮。要使余而休也。神爽朗而氣淸兮。訝羲節之戒秋。鼂寐覺而靜思兮。猶未晣其朦朦。揲端蓍以諏兆兮。遇上九於山風。方結言於靈脩兮。詎高尙之可云。默有得其微指兮。怳覩日而披雲。學而優則始仕兮。固先哲之攸程。苟不量而徑入兮。豈擿埴之非冥。退盍修汝初服兮。抱遺經而長終。味腴眞其可悅兮。若時雨之濛濛。與耋艾而胥嬉兮。歌擊壤於田野。是亦政而爲報兮。復奚憾乎處下。神旣戒又申告兮。庶斯奉而持守。迨盛年而勖脩兮。可全吾所固有。遂决志而辭祿兮。返常閭而盤桓。聊憇林而漱泉兮。信執熱之濯寒。溪添漲而鳴璆兮。巖露堮而交蹄。紛改觀若創闢兮。羗孰信其舊棲。澗之西有鉅石兮。儼長德之弁帽。頂戴土而稍夷兮。擬小築以待老。字寒棲而鐫額兮。耀林葩之晝紅。旣有徵於夢筮兮。竊又慕夫晦翁。</text>
<title>淸安君 載純 挽</title>,<text>人代滄桑儘可憐。淸安公子已重泉。小心日月憑依地。大節乾坤震盪年。難道忘情孤聖主。只應多福托神仙。文忠二字眞無愧。紆得哀榮諡誥宣。銀臺舊伴憶周旋。回首茫然十二年。名紙罕投容我懶。議章多觸荷公憐。贈行北路 余之按關北。公來別山寺。 情何欵。請挽西郊意更綿。公之葬先公於西郊。請挽於余。 爲問平原門下客。買絲幾得繡翩翩。</text>
