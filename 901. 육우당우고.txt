<title>霜夜吟</title>,<text>秋色不吾待。秋山看可憐。夜凉虫自語。人靜月孤懸。髮爲憂時短。神因得句傳。誰呼歡伯至。一破旅愁堅。</text>
<title>李子長折梅依菊。詩以嘲之。</title>,<text>手斫漢濱靑玉枝。謂言人向隴頭歸。損來和靖橫斜影。扶却淵明浥啜資。捨我豈無從爾志。成名翻作殺身機。語君一語君宜察。兩美何須厚薄之。</text>
<title>偶吟</title>,<text>送盡三秋未有詩。居然孤負好天時。故敎落葉藏行跡。恐被淸風明月知。</text>
<title>高陽道中遇雨</title>,<text>自別成都七日強。征鴻伴我故南翔。舊山在眼家應近。蒻笠籠頭雨不妨。淺草路回聞蟋蟀。暮林風急下牛羊。貞陵未到當先認。苦竹生孫已過墻。</text>
<title>醉後索紙題降仙樓</title>,<text>客散江樓酒力醒。捲簾推枕夜三更。豈無雲雨當時態。自是游人夢不成。</text>
<title>途中聞子䂓</title>,<text>初日翳脩林。客行方整駕。寄言與蜀禽。敀思何如我。</text>
<title>得子靜詩盛論斗數。次韻答之。</title>,<text>見說天人本不關。我於論斗未曾閑。須知言命尼猶罕。孰使奔波宋以還。再起希夷終底用。能脩天爵厥惟艱。光風霽月吾心境。他日相傳詎敢慳。再次草玄終日閉柴關。天馬空思十二閑。迹似霜空孤鴈過。心如林峀倦禽還。靑山去去身將老。浮世行行路轉艱。賴有阿咸詩慰意。共哦新句發天慳。三次曾隨周彦踐賢關。行止寧踰大德閑。陋巷生涯窮亦樂。舞雩風味詠而還。宮墻及處知求邇。學力加來驗歷艱。更喜芳隣時討論。開襟往往不余慳。四次瑤天祥霧鎖玄關。中有仙宮道帙閑。惹我多生塵外想。隨風昨夜夢中還。燒丹去白千秋計。食蓼忘辛半世艱。預報羡門容問訣。玉函瓊牒莫深慳。</text>
<title>途中有記</title>,<text>一簑春雨小溪肥。暮逕蒼茫人獨敀。欲倩龍眠摸此境。直愁眞趣畫來非。</text>
<title>挽李進士 汝命 內</title>,<text>懷中弱息上爺孃。三九春光片夢。生日杯棬仍坐奠。嫁時裳服尙餘香。舊崗下邑纔營兆。新搆終南未架樑。萬事卽今皆涕淚。忍將何說慰潘郞。</text>
<title>簡柳士完士固</title>,<text>詩雜俚言從歇後。心因多病故摧如。雕虫自哂三年拙。跨馬唯尋二仲居。軒直靑山常納灝。門踈長者似逃虗。秋光萬里迎新句。興在東籬月上初。</text>
<title>別叔玉</title>,<text>叔玉汝胡言別遽。臨歧錯莫故人心。詩因絆客遅遅就。酒爲寬膓滿滿斟。國子從今還寂寞。驛樓多感幾登臨。前溪莫遣孤鴻宿。恐向淸宵送斷音。</text>
<title>臘前寒梅 課製代人</title>,<text>宿昔相逢漢水陽。如何來作雪中芳。東君假手應多意。北帝行威且未央。踈蘂凍侵那禁瘦。弱枝霜重不勝香。從渠獨保幽人態。誰爲先容玉座傍。</text>
<title>書興</title>,<text>吾坐吾行吾傍磯。興來忘却日西輝。山禽不解幽人意。翳樹千聲苦勸敀。</text>
<title>書懷</title>,<text>年幾四十坐詩窮。擊柝夷門舊事同。生意已枯春不管。乾愁方柄酒難功。時無伯樂甘騈櫪。交乏鍾期欲癈桐。宿業如今拋得盡。中宵猶復夢周公。</text>
<title>走筆次士元韻</title>,<text>十載郵筒續舊緣。故人詩笥尙便便。溫如鄒律應迴暖。勁比霜威可折綿。聽重未妨塵閙謝。眼明那遽古書捐。終南一會前期在。桂魄天東璧向圓。</text>
<title>惠音峽</title>,<text>曉過惠音峽。山深薇蕨肥。林鸎啼却歇。溪鷺坐還飛。掠霧衣全濕。緣雲路轉微。長安杳何許。芳草送征騑。</text>
<title>寫懷</title>,<text>緣溪穿小逕。逢着釣魚人。短笠依靑草。長絲曳素鱗。連鰲渠未敢。駐馬我何因。獨有龍門鯉。九淵方養神。</text>
<title>還家</title>,<text>向來奇服岌余冠。不識人間行路難。自飮杯蛇嫌舊主。誰將腐鼠嚇飛鸞。熟因傍道虗甞李。生偶當門例厄蘭。鷄蟹欲肥秔稻晩。楚鄕敀夢水雲寒。</text>
<title>貞正翁主輓辭</title>,<text>星移帝女降靈霄。嬀汭當時見鵲橋。沁水遽傷鸞吊鏡。秦臺無復鳳儀簫。風摧謝樹纔三載。釰會延津又一朝。留得小孫扶櫬往。故山松栢冷蕭蕭。</text>
<title>輓李上舍 碩龜</title>,<text>梅山卜宅十年今。隔水常勞揭厲尋。落在異鄕依倚久。不唯同姓眷情深。岱宗期迫重泉暮。薤露歌長白日陰。京洛繫官難便往。一哀終負炙鷄心。</text>
<title>栽菊</title>,<text>移得金鈴傍小階。淵明心事我能齊。凌霜意足看添葉。帶雨功新費杖藜。勁節唯知松伴徑。繁華不慕李成蹊。寸莖先較餐英事。境到忘言趣亦迷。</text>
<title>梨花</title>,<text>恠底花園蝶欲狂。梨雲一朶殿梅香。閑居盡日無餘事。少瀝新醅爲洗粧。</text>
<title>觀漲呼韻</title>,<text>靑紙符宣怒化翁。阿香彌月駕龍公。長河呑野唯看白。炎火燒天頓失紅。南北終難辨牛馬。少多寧復驗鳧鴻。䧺詞未繼蘇仙作。悵望黃樓迹已空。</text>
<title>留春軒種植有感</title>,<text>軒除栽蒔得生涯。留着春光並四時。酒有酒無何與興。花開花落一供詩。神功縮地能來遠。人事參天或出奇。重念繁華難久恃。更移冬嶺閱千姿。</text>
<title>聲浦寫興</title>,<text>湖山宿業未全消。霜後奇遊又一遭。村逕葉稀鵰眼疾。官堤水淺鶴尻高。松間晩籟淸吟况。沙外輕煙惹錦袍。京洛故人如借問。滄波萬頃一漁舠。</text>
<title>次僧軸韻。留別靜上人。</title>,<text>十日禪房卧。浮雲識此心。塵愁攪敀思。別恨與江深。</text>
<title>題人扇面</title>,<text>狂歌游俠兒。壯志無由試。燕市酒一杯。相逢話心事。急雨洗荷花。未敎荷葉濕。主人晩醉醒。凭欄愁獨立。</text>
<title>贈奉恩僧</title>,<text>獨啓禪扉掃曉霜。叉交兩手法衣長。金仙不語傳心敎。寂寂天花滿地香。</text>
<title>題贈東村主人</title>,<text>疾風吹我轉山隈。傍路孤村濁酒杯。惹得浩然驢背興。灞橋晴雪晩歸來。</text>
<title>春興 幼時作</title>,<text>春風昨夜來。水暖沙如雪。宛駒蹀躡齒未齊。細雨橋邊莎草綠。</text>
<title>狂客 八歲作</title>,<text>席上有狂客。其形欺阮籍。不知醉裸非。莫效窮途哭。</text>
<title>丁丑亂餘。從兄鄭進士 脩 來見於兄弟山。席上呼韻。十歲作</title>,<text>有兄有兄今日逢。他年別時是孟冬。亂後相看無限意。一樽携手醉前峯。</text>
<title>與李潤甫大醉終南。戱爲觀燈聯句。二十韻○韓正郞井一携酒來同。</title>,<text>終南有佳處。老友資官俸。夏卿。 浴佛今猶傳。觀燈古所用。潤甫。 傳杯促婢鬟。攬物攀石縫。夏卿。 兩友雖先逃。雙童亦後從。潤甫。 萬家火方閙。新詩句可誦。夏卿。 玉笛豈信唐。鼇山堪戒宋。潤甫。 街喧想衆樂。月明徵一統。夏卿。 我輩得優遊。君恩合贊頌。潤甫。 情歡兩莫逆。語恠獨自訟。夏卿。 酒戶恥伏雌。詩膽笑將恐。潤甫。 醒醉隨分量。杯盤恣錯綜。夏卿。 行樂慕廣陵。歌呼學秦雍。夏卿。 賓言興未闌。主稱體已縱。潤甫。 良辰造物饒。賞心僮僕共。夏卿。此以下同。 注眼故多時。變態非一種。霜拳擊時雌。長箭逐奔猔。奮猛捲波濤。贔屭堆氛雺。奇翫怳惚俱。淸談次第供。淫樂聖所戒。橫流勢莫壅。且休不可極。一言得君重。</text>
<title>江行 癸巳</title>,<text>獨卧苔磯夢想淸。近人秋色亦詩情。斷霞栖岸自千態。恠鳥隔林時一聲。天𤄃暮烟隨日盡。地卑荒野枕江平。輕舟短棹吾心境。沙外眠𩿨爲發明。</text>
<title>禁直書懷 丙午</title>,<text>玉漏聲長禁苑深。濕雲含雨晩陰陰。簷虗好鳥多情喚。枕穩蒼蠅故意侵。末路親知靑眼少。百年心事白頭吟。起余幸有鸕鷀杓。徙倚雕欄滿滿斟。</text>
<title>挽朴文哉王大夫人</title>,<text>淑人挽幅侵曉至。紙面仍寫孤哀孫。夙仰柔嘉共爲則。誰言子女並無存。籌添海屋將九十。葬移舊穴同崗原。眼見曾玄更昌膴。異時應大山南門。</text>
<title>輓崔上舍 晠</title>,<text>東里先生福履將。卯君隨子伴東床。誤收元禮論交晩。自喜州平見許嘗。霜鴈影孤悲孑孑。匣琴絃絶失洋洋。重泉細報吾賢季。兒大詩書女績紡。</text>
<title>挽李正郞 敦臨 丈</title>,<text>工部當時賦可歎。先生白首困微官。鯉門晩節君恩重。騎省三年行路難。澗谷孤根憐直木。庭除五葉見芳蘭。丹㫌八尺扁舟上。收拾身名泝遠灘。</text>
<title>代人輓</title>,<text>比閈追遊地。靑春到暮年。八旬雖减一。五福㝡居先。南邑碑留口。都民頌在鄽。于門終更大。看取子孫賢。尙書公子捴才賢。崑玉榮名擅妙年。栢府乘𩣭朝望叶。雷封製錦口碑傳。病因誠孝天何忍。地祕佳城窆亦權。義視一家悲獨切。無辭可慰北堂前。</text>
<title>權正字 脩 大夫人挽</title>,<text>年高大耋爵夫人。雙璧騰騰瑞世珍。花滿河陽甘旨備。香浮桂殿寵榮新。蒼黃僑寓呼臯日。迢遆延平會劒津。閨範向來徵宅相。東城相對更霑巾。</text>
<title>庚子立春志感</title>,<text>己冬告訖庚春立。我齒三三不勝多。門額浪添諸福祝。鏡中將那二毛何。雪消空苑先南隴。花着寒梅後北柯。已斷此生休問昊。夢迴淸渭晩來波。</text>
<title>奉送丁士元之任三陟</title>,<text>竹西樓直郡城陽。葛夜山呑海氣長。祭罷烏簪民俗競。恩留犀帶吏腰光。爾尋仙契三生舊。我滯京塵十丈黃。會作蓮花池上客。九秋楓嶽共飛觴。關東自昔神仙窟。遼鶴幾年丁令還。峯挹萬千楓嶽近。川當五十竹樓寒。武陵春樹寧迷路。勾漏金丹剩駐顔。鳧舃異時朝玉闕。試摸眞境與人看。天降銅符借與君。竹西樓上小爐薰。窓虗夜受扶桑月。簾捲朝飛楚峽雲。鰲島蒼茫何處是。鯨濤噴薄隔山聞。奚囊到此看應富。鼓腹三過晩酒醺。嶺東形勝古眞珠。丈組淸時竹使符。五十川來樓影直。一千里外客心孤。卧治故事今歸爾。坐嘯餘閑倘念吾。且具靑鞋尋八景。此生於世本無拘。</text>
<title>雪後乘舟訪李潤甫</title>,<text>剡溪今遠近。孤棹子猷風。古寺踈林外。寒江落日東。風光前度異。遊賞故人同。輕雪眞知己。飄飄灑短篷。</text>
<title>次贈潤甫</title>,<text>一點雲間漏暗燈。寺前山路正登登。半天霜意眞多力。添個江光照夜澄。</text>
<title>贈潤甫</title>,<text>興入白雲端。橫天借羽翰。滄波孤嶼暝。風雪二陵寒。逸氣燈前得。秋蓮醉後看。百年吾與爾。終始罄交懽。</text>
<title>奉恩寺。題贈李潤甫。</title>,<text>孤舟夜泊楚雲陲。韻士風流此一時。雪後江天新氣色。燈前我友舊心期。鷗驚淺瀨知寒峭。酒盡薰爐覺興移。更欲鋪張誇勝事。細收光景入吾詩。</text>
<title>觀樗蒲</title>,<text>樗蒲一擲我何能。風雪三更共客燈。驅使詩情闘雲物。免敎羞殺奉恩僧。</text>
<title>奉恩寺有作</title>,<text>庭槐無復夢。沙月有餘淸。短棹滄波𤄃。眠𩿨且莫驚。寒鐘淸刮夜。翠栢上參天。客子冷無夢。高吟長笛邊。</text>
<title>寫興 磬聲未殘。急就短韻。</title>,<text>京塵紅十丈。霜髮白千莖。雪裡山陰近。輕舟我便行。</text>
<title>還自奉恩寺。途中寫意。</title>,<text>三角峯高得雪多。馬頭西望白峩峩。疾風駕我投孤店。熱酒澆膓倚半酡。詩好非關灞橋興。舟迴新自剡溪波。奇遊未竟心難慊。更上靑門浩浩歌。</text>
<title>舟中雜詠</title>,<text>暮江江上一孤舟。短篴長歌坐兩頭。沙外寒鷗亦好事。隨波故故近人浮。泛泛輕舟淺淺灘。隨風逆上不知還。急搜佳句酬天餉。領取漢南多少山。一江風浪晩如何。撇下輕舟倚淺沙。雪裡依微見三角。散人詩料十分加。</text>
<title>鳴磬急韻</title>,<text>江上蕭條歲暮天。遊人此夜耿無眠。一燈相對探餘興。風打長林雪滿舡。</text>
<title>李生志恒饋以蒸雀白酒。書此以還之。</title>,<text>恠來山客眼晨靑。野雀登盤酒滿甁。從此不愁風力勁。一團春意趁來星。</text>
<title>大醉題人壁上</title>,<text>一金三李坐中俱。更識黃驪老子無。老子長於文墨戱。濁醪墻畔可能沽。</text>
<title>次韻題瞻星老族人卷中</title>,<text>一徑蒼茫望裡低。雨餘風與我俱西。烟坡暫擬隨緣憇。人倚霜巖馬飮溪。</text>
<title>夜坐</title>,<text>流雲淨畫凍河斜。西極尖風歲暮多。隨興撚髭差快活。有時叉手自長哦。陵陽美玉誰雕琢。季子陰符罷揣摩。白眼靑天四十載。世間榮辱奈吾何。</text>
<title>醉次睦鍾城 來之 韻</title>,<text>此去欲何向。鍾城靑海頭。關雲常帶雨。嶺樹早知秋。壯志劒空撫。行裝愁與謀。鴈敀書易寄。何用涕橫流。擬掛一長劒。白頭山上頭。雲晴鐵關夕。楓暗鬼門秋。去路何時盡。敀期不自謀。蕭條千里思。歲暯豆江流。</text>
<title>次韻贈別睦鍾城 來之</title>,<text>良宵惜別小樽淸。醉卧城南數鼓聲。秋雨釀寒來屋角。驛程行子夢先驚。</text>
<title>關王廟。題別鍾城太守睦令兄。</title>,<text>有六城池壯北陲。是間胡遽着君爲。禁中頗牧今千載。壇上詩書此一時。山擁白頭臨鏡㥘。地非交趾酌泉疑。三兄各遠妻兒隔。心事應須竹葉巵。</text>
<title>重別鍾城倅</title>,<text>鍾城太守赴鍾城。行色飄然一劒輕。言志有詩聊自慰。掃愁無箒秪虗名。病妻和淚前陳誡。稚子牽衣強問程。靑海拍天羣嶺阻。千金珍重故人情。</text>
<title>奉寄鏡城老從兄。仍用其韻。</title>,<text>一封書寄涕雙橫。寫盡深愁字字情。南鴈影來秋信早。北風聲怒夜濤驚。鄕園在夢身從遠。節物關心鬂易明。想對坡翁顔暫破。吾王重外內全輕。</text>
<title>趙晦汝，許叔玉送書爭䧺。次韻戱之。</title>,<text>倚樓丁卯擅書名。楷草殊長孰弟兄。列國共推齊或伯。此身於世本無爭。</text>
<title>代人挽益豊君</title>,<text>天潢在天上。一派遽乾流。芳草王孫恨。東風杜宇愁。囚星語徒切。戒蔡句空留。想像高堂慟。猶疑暮出遊。</text>
<title>輓宗室綾山君</title>,<text>翩翩公子信陵倫。於我尊行外黨親。陪得笑談凡幾歲。襲來和氣是三春。花分荊樹纔乾淚。路隔泉臺遂不晨。却對羊曇論往昔。西州城外共傷神。</text>
<title>挽李進士 鳴衢</title>,<text>乾坤濩落魏王瓠。不謂虗生大丈夫。譁世文章今太白。決河言議古王符。聞聲海內從齠歲。傾盖城南卽晩途。永夕陶陶長已矣。忍將雙淚對遺孤。</text>
<title>挽李丹城 碩揆</title>,<text>五斗驅人赴瘴鄕。窮途身計本凄凉。賦成敀去抽簪易。國重循良解印妨。飄泊旅魂湖邑外。低昂丹旆漢山陽。撫孤此日無從淚。洒向秋天斷鴈行。</text>
<title>挽金秀才 虎瑞</title>,<text>聞君遘疾自鷄鳴。走馬相看骨爲驚。架上詩書渾不亂。枕頭顔面尙如生。虗疑藥物神功在。忍聽萱堂夜哭聲。異室孀妻同穴願。海西何處是佳城。</text>
<title>金典籤 念祖 室內挽</title>,<text>淑愼閨儀美。家庭訓化餘。䨥珠一顆在。八耋四年除。鏡破分鸞久。阡移會劒初。張林他日筆。不愧屢其書。</text>
<title>挽友婿尹掌令 遇丁</title>,<text>三載翩翩御史𩣭。五枝丹桂竇家同。鳳毛濟美人尤羡。鵬翼啚南路暫通。樑月無端悲照面。草華從古感飄風。百年未半新阡遠。慟哭人間萬事空。</text>
<title>代人挽</title>,<text>七十九年悲與歡。三兒留得一兒單。坦懷判不容塵念。奇氣何曾屑小官。南極星沈滄海暮。延平劒會水雲寒。葭莩分義從疇昔。淚逬哀詞濕未乾。</text>
<title>代人挽</title>,<text>祥浮雉嶽欝扶輿。伯仲香分桂殿餘。養性從來占水石。傳家本自有詩書。桐鄕舊惠徵靑簡。楊邑新阡返素車。三葉謝庭蘭正馥。遺榮終見大于閭。</text>
<title>輓吳監司 挺垣 丈</title>,<text>一條氷玉貳卿銜。韞籍風流萬口談。四祝三全貴富福。一家五顯弟兄男。彩衣驚撤萱堂下。丹旐愁飛錦水南。㝡是西曹輿病日。只今未說淚先含。</text>
<title>代人挽</title>,<text>庚戌而降乙巳敀。惜哉才命古來違。楚庭抱玉名終蹇。單父鳴琴事已非。痛結猿膓憐舊斷。歌殘薤露怨先晞。丹㫌八尺官三品。淚逬欒欒兩子衣。</text>
<title>送李碩之奉使燕山</title>,<text>去去燕山四牡詩。百年興廢有餘悲。寂寥士雅聞鷄舞。蕭瑟高皇斬馬基。玉帛西將猶舊路。衮衣南面異前時。已乎天意今如此。不用臨岐感淚垂。乾坤雖大未渠容。弧矢燕南略避鋒。鶴柱遺蹤行且問。狗屠今日可能逢。寬心詩句三千首。礙眼雲山一萬重。王事有程須急發。敀來早趁蒜山農。</text>
<title>送李正字 文若 遊妙香山</title>,<text>舊聞䨥屐遍金剛。又見孤筇入妙香。周覽由來男子事。此行仍是彩衣郞。安心未必輸楡岾。潤筆何渠遜正陽。較量東西誰伯仲。鴈敀無惜寄奚囊。楓嶽曾穿楓樹林。妙香今日還孤尋。一萬二千峯色古。三百六十禪居深。舊遊新歷幾多歲。東討西探長短吟。自笑靑衫染塵土。素琴空透伯牙心。</text>
<title>次韻題睦學士案上松石</title>,<text>想像層巖萬丈松。何方縮得倒驚儂。鍊來無復擎天具。歲暮偏憐傲雪容。</text>
<title>席上贈別閔汝曾赴關西幕</title>,<text>箕城城壓浿江流。白日笙歌浮碧樓。莫遣春紅侵客夢。騷人遺恨在高丘。</text>
<title>贈潤甫</title>,<text>潤甫吾爲汝一高歌。汝爲吾且起舞。管鮑去後期與牙。夏卿同時更潤甫。夏卿才魯虗譽早。潤甫詩淸新句好。相逢之處輒大笑。笑罷持杯說襟抱。浮世行藏兩轗軻。丈夫心期無不可。南嶽登臨天地窄。東城醉卧茅茨大。爾來又作春臺行。春臺夏日溪風淸。談諧頓失兩澗喧。意氣或與三峯爭。胸中礧磈平不得。發爲狂言與副墨。世人不識嵇阮舊風流。出門便遭𧦧𧦧色。不如閉關草子虗。嬴學西京馬相如。倘其一當萬乘意。猶有他年喩蜀書。</text>
<title>贈梅堂主人</title>,<text>生香一陣淡空園。客到孤山處士門。何許博來初月色。始知三昧在黃昏。</text>
<title>別李大玉之任泰安</title>,<text>漁塩海邑泰爲饒。萬折遙通漢上潮。此日䨥鳧牽去影。他年一鶴伴敀橈。雨鳴庭樹南鴻怨。霜晩河橋病葉凋。窮巷閉門人事絶。不堪回首望征鑣。</text>
<title>次族姪會四求墨韻</title>,<text>文房四友交新絶。涸轍瀺魚道已窮。南畒關心唯麥浪。北窓醒耳是松風。詩篇訴我我無奈。富貴在天天不公。珍重客卿知此意。好敀相伴草堂中。</text>
<title>次鄭沙浦丈八景韻。寄題延城草堂。</title>,<text>三峯來几席。判不與吾離。盡日看嵐氣。塵心覺已微。右三島晴嵐漁市炊煙白。空林返照紅。孤筇破秋色。來去一閑翁。右東林夕照隨風離又合。映日靑兼白。說與爾雲知。無勞事競逐。右谷口春雲爲翫海天月。扶藜開竹門。小奴驚報事。梧影着新痕。右海門秋月帆影掠松枝。刱見人駭目。懸知滄海近。欲問東飛鶴。右松際凮帆短楫曳長絲。隨波自下上。何似狎鷗翁。機心久已忘。右潮頭釣舡去如秋雨散。來若秋雲集。香稻無復存。空畦秋水白。右稻畦秋鴈白鷺下春田。遙疑散晴雪。惟應此境界。獨爲閑人設。右水田白鷺</text>
<title>身閑</title>,<text>身閑自覺萬緣消。門外囂塵日以遙。得雨新歡從久旱。敀田舊夢襲前宵。抄書已富貧兒學。樂道何妨陋巷瓢。坐見猿猱墮罝網。始知鴻鵠戱雲霄。</text>
<title>哭柳正字士完</title>,<text>不復人間有石交。我膓如割子爲刀。斤因郢質由來癈。琴爲鍾期久已拋。望子峯高西日薄。桓山禽叫北風颾。龍門舊譽終應大。丹穴留雛見九包。山陽陳迹笛聲中。㫌倚書窓八尺紅。淚逬贈詩箱帙濕。夢回殘月屋樑空。十年龍劒波間合。來歲王孫草色同。貴主高堂膓更斷。欒欒弱子未成童。君先葬亡室。今將合窆十年。</text>
<title>奉送灣尹鄭丈 錀 之任</title>,<text>三江流繞國西門。䧺搆臨江號統軍。久識形便天下㝡。更看頗牧禁中存。錫弨增秩身榮極。換北移西聖意勤。靑史功名從此始。繞朝無策贈行軒。初授吉州。以命換赴義州。故頸聯及之。</text>
<title>盆池蓮花</title>,<text>平地居然得小池。河濱取制貯淸漪。爲他君子花堪賞。勞我閑人手自移。翠盖欲圓擎雨穩。紅衣初濯與秋宜。粉乾香褪終何怨。好是含霜着子時。</text>
<title>岸容待臘將舒柳 月課</title>,<text>小至添新感。潛陽報暖初。岸容和已掬。柳意綠將舒。且喜嘉平近。能蘇震薄餘。殘生愁攬物。東望獨躊躇。</text>
<title>籌司偶吟</title>,<text>終朝殢酒卧籌司。廟略邊虞百不知。吸罷烟茶三兩口。細輸春物與新詩。</text>
<title>送人赴燕</title>,<text>燕市悲歌士。相逢莫問心。東南天可補。回首五雲深。</text>
<title>別吳咸平仲初</title>,<text>我識咸平倅。淸朝第一英。鳴琴夢單父。視草厭承明。北極陳誠日。南鄕反哺情。秋風動彩服。共羡板輿迎。</text>
<title>送別寧越太守金晦之</title>,<text>關山悵望魯陵寒。墨綬何渠困一官。五斗屈人腰八尺。三杯別汝思千端。北風雨雪時方棘。東郡雲烟歲欲闌。早晩除書到窮峽。考城終不久棲鸞。</text>
<title>輓韓梁山 井一</title>,<text>溫溫座上一團和。末契相邀勸酒多。蘭省久看星宿應。銅章無那瘴鄕何。幾年離索關河夢。千里歸來薤露歌。却對鴒原還一慰。竇家丹桂長新柯。</text>
<title>別洪泰叔席上口號</title>,<text>君作蓬萊客。蓬萊我所遊。帶將新句去。去慰萬峯秋。</text>
<title>重別江原都事洪泰叔入金剛山</title>,<text>玉漿曾醉歇惺樓。又送洪厓此勝遊。高處毗盧天一握。晴時萬瀑月中秋。九淵悔我先迴杖。百塔饒君盡賾幽。仙境自難摹寫得。詩情休恠少分留。</text>
<title>三色桃</title>,<text>恠事憑詩問。東君致答辭。春風有三色。同到此花枝。</text>
<title>官池賞蓮</title>,<text>西省哦詩得料多。終朝鼓腹倚微酡。燕含蓮蘂拖香玉。魚觸萍根捲錦波。蒲色發輝眞勝絶。桂華粧點更如何。丁寧別與秋風約。散漫偸閑日一過。</text>
<title>口號別康津倅李勉余</title>,<text>洛江才子姓名香。重引䨥鳧下建章。符換耽津新竹使。途經萬頃舊桐鄕。燈前肝膽初相照。醉後形骸已兩忘。早晩文星朝北極。鳳池晴日看翺翔。</text>
<title>送別靈巖權使君啓余</title>,<text>月出山高湖以南。憶曾童丱問靈巖。一千里外迢迢夢。三十年來介介談。羡爾仙區紆墨綬。喟余塵土滿靑衫。琴軒暇日先尋興。報信應須一月三。</text>
<title>別聞慶倅金賓如</title>,<text>兎棧爲雌鳥嶺䧺。我聞聞慶邑其中。喜浮毛檄家居邇。榮溢潘輿樂事同。繡羽充供三嗅後。銀唇迎筯一盤空。北堂甘旨斯爲備。暫屈山鄕道未窮。</text>
<title>送固城倅趙伯玉之任</title>,<text>瘴鄕分竹落東南。荼苦君今比薺甘。秪是供親饒海錯。不論昏晝飫山嵐。分知別後勞魂夢。且向樽前縱笑談。寄語遨頭士女報。陋邦何術屈奇男。</text>
<title>悶旱</title>,<text>少昊司金懶。炎威倚旱加。喘禽爭苑樹。枯蟻抱庭沙。大地疑無水。斜陽更染霞。何由箋上帝。輓動阿香車。自註。俗諺暮霞行千里。謂將旱也。</text>
<title>禁直書懷</title>,<text>萬事人間獨悵然。百憂無脛到丹田。丁東禁漏何時盡。淚洒周南第一篇。孤燈欲㓕漏聲催。坐見天河耿耿迴。牛女相望空夜夜。有誰能說此心來。</text>
<title>禁直和春坊丁洪兩學士夜寄更漏詩韻</title>,<text>銅壺水咽數聲淸。催入靑宮宿鶴驚。時夜第憑廵警卒。透窓偏惱苦吟生。隨風斷續傳籌急。敲雪丁東伴月明。驅却睡魔來不得。起看星漢已西傾。</text>
<title>走次外廵將金僉知晶寄所作南漢詩韻</title>,<text>公舘相逢較太遅。田光不見少年時。據鞍矍鑠心猶壯。落筆縱橫氣又奇。南漢形便曾記實。先朝事迹略微斯。君看呂望投竿起。白髮淸波未足悲。</text>
<title>又次短韻</title>,<text>雍容杯酒令分明。廵衛將軍仗老成。捲地北風霜月冷。天街十里斷人行。</text>
<title>棠山晩望</title>,<text>仙遊峯立水中央。對岸蠶頭百尺強。鋪徑嫰莎靑客眼。翻江急雨洗詩膓。一塲談笑人情見。十里烟波鷺夢長。此是棠山會心處。晩來敀思不須忙。</text>
<title>和申內翰漫興詩韻</title>,<text>曨曨殘月欲西沈。十二宮門深復深。告后嘉謨來稷契。和余新什屬維參。何人蘊櫝能藏玉。聖主披沙已揀金。共惹天香朝退早。馬檛前路擁成林。鷄人催曉唱金闈。魚鑰晴開納早暉。密席承歡天語近。淸時無事諫書稀。霑身雨露新恩浹。迴首雲山宿計非。未卸朝衣需夜對。會隨蓮燭院中歸。太液波搖殿影涵。百官端笏待朝參。明良際合千年一。閶闔傳呼萬歲三。詩詠騶虞文化北。琴鳴鳳扆舜風南。才非吉甫喑無頌。悵望成周起遠慚。鶴天遙對馬曹開。更僕傳筒日幾迴。共蔕何殊南海橘。同心不讓上林梅。燈前聽漏輕三皷。月下傾樽盡百杯。忽見新篇吟漫興。右丞應避幼隣才。</text>
<title>次堂姪正字紀伯韻</title>,<text>一聯詩就一回哦。春在先生腹裡多。夢覺南柯心界淨。卧看天末片雲過。</text>
<title>客夜書懷</title>,<text>潮聲拍岸客魂驚。推枕空庭片月明。宇宙百年男子老。江山十里縣城縈。夢中春盡鸎花晩。醉後詩淸意氣生。我嘯我歌聊自適。懶鷄何用警晨鳴。</text>
<title>監軍西所</title>,<text>廵廳監得羽林軍。促漏遙鐘永夜聞。甁酒未眠詩興王。半天風雪小鑪薰。</text>
<title>賦得詩字</title>,<text>春至春光不入詩。爲緣踈懶與閑期。却對小樽肩暫聳。始知癡癖竟難醫。</text>
<title>賦得欲字</title>,<text>熊魚我所欲。木鴈君奚毒。但使與天徒。平生無不足。</text>
<title>送別舍弟 明鎭 歸伊山村舍</title>,<text>隔歲情懷得暫開。驪駒忽覺傍門催。王城日落原鴒急。海國天長客鴈回。離思應從夢草見。愁詩多爲陟崗裁。一鞭須慰看雲戀。歸及山榴未破腮。</text>
<title>己酉元日</title>,<text>天地唯高枕。風塵忽一官。自爲狂客語。人或散仙看。元日朝醺足。靑山曉夢寒。灞橋肩又聳。歸路雪漫漫。</text>
<title>別驪州牧使睦令公來之</title>,<text>龍門山色入天孤。六月江城暑有無。借問淸心樓上卧。何如溫室省中趨。是非不到神仙府。榮辱都輸罔象珠。漢水無情敀棹急。臨分重爲唱驪駒。</text>
<title>課僮僕 五言古詩一百韻</title>,<text>人之有僮僕。譬若手足然。手足一或癈。其身固不全。所以勤畜養。出入加愛憐。未寒先製衣。唯食最爲天。衣食旣已周。勸課奚闕焉。鷄鳴起喂馬。執靮事長鞭。暮朝供爨炊。斫柴柴在肩。掃門譍賓客。澆花浥井泉。缺籬將薪補。凍渠及時穿。織柵護鷄豚。持竿或在淵。元春一把火。南陌燒畬田。二月農事俶。擔糞及耕先。闌珊暮之春。種麥依山前。次第稻與梁。四月五月連。夏季耘方急。揮鋤敢擇便。炎威不少借。鼻尖汗珠圓。新秋秔早熟。滿室賀語傳。饑膓釀歡聲。黃色浮眉邊。享先有備物。兼給粥與饘。麯蘖催杜康。一醉田間眠。八月寒露下。腰鎌上高巓。高低隨手割。豊草靑如烟。長者備乘屋。不愧豳詩篇。駒犢齕其細。亦足終此年。荏苒授衣辰。井落秋容鮮。籬開元亮菊。池敗濂溪蓮。婢能勸我飮。奴還扶我顚。賴汝百糓成。汝輩儘忠賢。登塲須及早。霜雪時將遷。一日或怠豫。前功行棄捐。有時迨我暇。侵夜逝前川。官堤戒射宿。空磯莫忘筌。筌中新蠏肥。課功日能千。此物㝡宜酒。知我愛酒偏。園中拾棗栗。滿眼登豆籩。身手非我有。早夜不或愆。無端冬序催。合沓窮陰玄。北戶已可墐。桑弓初勁弦。蒼鷹呼在臂。黃犬且須牽。雉兎何足筭。歸鞍兩狼懸。家中何有無。囊錢向市鄽。燃雲得火實。來自南陽阡。廣津菔生兒。靑坡芹葉騈。淺水剝菱芡。深山挑玉延。或以供口腹。厚味代犧牷。或以備藥物。伯康與周旋。漁村知不遠。招邀上小舡。長網擁潑潑。口角先流涎。不知魚維何。𩼝鯊鱸鱣鯿。蝦蟶瓮裡儲。葦蘇茅以編。兒童快先嘗。撥棄葷與羶。執炙剩知味。哺啜塹如塡。飽後動歌呼。擊瓮聲鼘鼘。放浪不及亂。智者可與權。路遇陶氏隷。揖汝謂汝儇。歸來皷腹卧。庭有支頭甎。籬前枸杞吠。服之可上仙。採掇欲誰贈。周南人姓籛。刀閒不可見。悵望意轉綿。不如忍勞劬。筋力忘憂悁。綯繩織蒲菅。兩畔靑絲緣。誰謂廣文貧。足代坐客氊。驅馬踐東關。盈包載魴鰱。肴饌奉主翁。勤苦志逾堅。理楫涉南海。鮫布淮夷蠙。持敀付駔儈。千貫黃金錢。毫分不敢私。豈復效讒睊。童丱到白首。百年荷陶甄。遇事寧縮鼈。避役羞爲蝙。時時献箴誡。忠益盡誠虔。聽瑩不在汝。上下去拘攣。儕流共協睦。忿憤一皆蠲。人亦孰無過。過也貴能悛。勿謂惡之小。江河自涓涓。見得必思義。無爲慾火煎。頑愚及桀黠。誅責我得專。次之遇斥逐。鳥雀於鷹鸇。豈惟人禍重。鬼罰已相纏。恩山身足依。智水膓可湔。此言匪欺汝。心肝汝其鐫。僮僕俛首聽。服膺我所宣。喟余更興歎。中坐涕漣漣。人臣感分義。坤道以承乾。出身事明主。寵榮光貂蟬。憂辱本相須。二五易所箋。小大雖云異。輕重若枰銓。奈何今之人。夷羯俗相沿。當權恣欺蔽。珂玉行翩翩。忽逢危亂世。相視越與燕。但見鳥擇栖。不聞人拜鵑。犬馬且羞比。方甘逞姦諞。疇能咎汝曹。陋哉盈廷員。嘗聞使以禮。忠報責官聯。臣僕比而同。此道通八埏。天爲萬物父。星拱辰居躔。所謂手衛心。何殊不僵蚿。雖然下事上。大海朝潺湲。各要盡其職。檠跽而曲拳。辛甘非所擇。爾事爾勉旃。一以警家僮。因之付槧鉛。</text>
<title>南靈草</title>,<text>非酒非茶衆好同。天敎靈草晩生東。吸來王屋飡霞術。吐後公超作霧功。用代桂薑調肺胃。味資香辣淨喉嚨。書窓曉起饒寒嗽。上策如今是火攻。</text>
<title>後園雜事</title>,<text>倚杖小園中。春深鶯語滑。爾鳴爲阿誰。悠然嘯歌發。初聞百舌鳴。錯道新聲好。新聲終萬變。嘿坐望蒼昊。幽花帶山氣。一見我心傾。蜂蝶來粧點。居然塵世情。蛙鳴有底急。閣閣竟春宵。我耳將聾久。誰能任汝囂。偸香蜂接翅。容易損花房。爲有君臣義。徐驅不忍傷。黃映主人眉。薔薇花滿枝。花間多綠刺。莫漫近花爲。舞蝶饒輕薄。飄飄何處邊。不辭凋翅粉。終日取人憐。紅藥伴幽人。香根未得所。多情笑口開。似與東君語。愛此忘憂草。猗猗得春早。無那我憂時。爾名何用好。春後更移梅。事迂人或咍。我心元在遠。且待臘寒來。</text>
<title>詠芍藥</title>,<text>惜花終日步庭苔。三月將歸四月來。斷送靑陽天不貸。勾回紅藥雨爲媒。楊妃午酒初酣骨。越女晨粧乍染腮。殷鼎異時和五味。策功終不後塩梅。自是天然瑞世香。能紅能白殿年光。水仙正可纔爲役。花譜誰言更有王。千古未湔溱洧恥。數枝猶報廣陵祥。由來絶艶難模狀。工部何曾弃海棠。</text>
<title>詠石榴</title>,<text>聞道天中節向闌。石榴消息曲欄干。斬新絳蘂燒方急。愁絶香鬚綴欲殘。不禁谷風中夜惡。尙饒珠實小房團。探芳未了多生債。着我詩成一笑看。</text>
<title>詠蘭</title>,<text>空谷芳姿不可諠。猗猗何物返幽魂。和烟帶月孤叢遠。泣露含風嫰葉翻。孫叔告亡優孟似。元賓已歿李生存。典刑猶是香難問。容實應輸楚客論。</text>
<title>桂</title>,<text>兎懶蟾慵失護持。吳剛斫下廣寒枝。強酬桃李春來問。却共松篁歲暮期。嫰葉團團猶學月。香葩艶艶自隨時。傍人不用調眞贗。未遇恒娥未可知。</text>
<title>竹</title>,<text>余其爲主竹爲賓。歲暮襟期喜有隣。一日無渠令我俗。百年開逕擬心親。炎風六月偏留爽。氷雪三冬別置春。倚石數莖苔蘚古。且勤封護待伶倫。</text>
<title>牡丹</title>,<text>一欄花事屬花王。蜂爲徘佪蝶爲忙。婪尾春光交夏令。檀心素服闘紅粧。恥隨羅隱誇新障。不爲韓弘减舊香。一笑任從他富貴。翟公門巷自荒凉。</text>
<title>倭䕽</title>,<text>春風愧死火龍催。檻外嫣然䕽開。色並山榴兄及弟。生偕階藥妬仍猜。揭來漢幟千竿赤。載得秦舟一葉迴。心目爲謀看未足。任敎䨥屐染靑苔。</text>
<title>題梅花障子</title>,<text>小梅香欲動。新月光堪弄。寒窓曉色來。驚起師䧺夢。</text>
<title>贈李秀才</title>,<text>家住終南下。衣染終南雲。草閑花自在。寂莫掩柴門。</text>
<title>宴席賞花</title>,<text>殘梅猶自媚。香影落芳茵。更欲移紅藥。留爲春後春。</text>
<title>喜雨呼韻</title>,<text>漠漠一天雲。絲絲終日雨。栽花及此辰。未覺閑階暮。不作㐫年糓。終爲大旱雨。中宵傷夢魂。鬢髮催遅暮。</text>
<title>送申學士寅伯接慰東萊</title>,<text>東風夜攪海雲臺。報道舟從日域來。事異献琛紆廟筭。禮徵鳴玉揀時才。螭頭筆染蓬山霧。鷄舌香和驛路梅。悵望驪駒留不得。離愁獨帶夕陽迴。</text>
<title>三淸洞會宗族送春。次博士紀伯韻。</title>,<text>吾宗野外且同人。一首詩成占暮春。醉後相看忘物我。席邊魚鳥自來親。</text>
<title>次工部曲江詩韻</title>,<text>殘花猶住一分春。飄散餘香更可人。且喜酒杯供暮齒。惜無歌扇掩嬌唇。江山此夕隨魚鳥。郊藪何時見鳳麟。不用消詳人世事。醉鄕天地着吾身。江花零落點人衣。爲問春風何處敀。老我情懷猶可寫。少年游賞漸應稀。含香乳燕嬌無語。選樹癡鸎懶不飛。欲去更留明日約。却愁人世事多違。</text>
<title>贈人題郊居</title>,<text>翔風鳥雀數聲高。宿柳鷹鸇羽翮凋。無事或憑莊蝶夢。有心時和寗牛謠。東門理穢看添蔓。南畒爲農戒揠苗。聞道洛城春色遍。新栽桃李幾多條。</text>
<title>送兪士謙赴原襄幕</title>,<text>欹枕邯鄲一夢殘。仙緣催脫惠文冠。觀遊地㝡原襄道。幕府身閑從事官。叢石柱騈䨥島出。蓬山玉並萬峯寒。懸知別後多新作。寄與梅山病叟看。</text>
<title>用洪秀才重鼎韻。寄李敬叔。</title>,<text>眠柳檣東祖竹西。一區藏得一蝸廬。撥除世故都無事。籠絡春光儘有餘。夢裡功名何足問。閑中經濟未全踈。風流偶被詩情役。漏洩幽懷箇箇攄。洞庭春泛玉東西。十里風烟拱弊廬。或借詭觀供戱劇。自爲新譜演詩餘。落花在袖香憐减。慈竹當階影任踈。欹枕得眠眠得夢。夢中眞趣孰能攄。</text>
<title>送李文若赴關西幕</title>,<text>馬首金風吹葉黃。短鞭西去吊箕王。一樽庭院中秋月。萬事蒹葭昨夜霜。錦瑟芳心巫峽暮。碧油歸思浿江長。閉門窮巷離愁遠。淸夢隨君落妙香。卽今才俊爾爲尤。底事棲棲不自由。夙夜薇垣違獻納。東西蓮幕管風流。鯉庭遠隔長山背。驛路斜連瀚海頭。君到練光亭上望。朔雲深處是愁州。</text>
<title>別高山李察訪潤甫</title>,<text>強折男兒八尺腰。驛程千里夢魂遙。行裝鐵嶺關頭月。心事高山舘裡宵。西陸星迴傷畹晩。北溟鵬運失扶搖。臨分贈策吾何敢。從古秦人重繞朝。問君何事馬爲官。威鳳從他野鳥看。僕命陳黃詩格峻。師傳蒼史墨池乾。金鑾學士絲綸草。臺省名臣獬豸冠。去矣鐵關關以北。粘天靑海渺漫漫。</text>
<title>酬寧越金太守晦之寄惠五尾錦鱗魚</title>,<text>開緘宛對夢中人。䨥鯉今成五錦鱗。東越官居隣木石。西門井落閉松筠。白䨪古峽千尋雪。香動寒梅一點春。生意不隨冬序變。相期靑帝管花辰。</text>
<title>送東萊伯鄭白也令兄</title>,<text>登賢初待舜廷僉。文武才惟爾得兼。壇上詩書今見縠。胷中兵甲舊推淹。交泉陋號行應換。桑海驚波覺欲恬。願借南風吹漢水。別筵芳酒十分添。</text>
<title>送載寧羅太守茂伯老兄。席上口號。</title>,<text>載其淸靜萬民寧。爲郡應知顧此名。寄語揚山老太守。一天千里月同明。</text>
<title>偶爾試射於蟠松亭。金老友晦之以詩相嘲。次韻以謝。</title>,<text>試弓三日世聞名。敢擬登壇禮樂卿。博學聖人何所執。反求君子有時爭。新詩一展初醒眼。戱語相嘲太不情。知爾未曾鄕愿我。倘容歸路負廉荊。</text>
<title>備局自嘲</title>,<text>紅日上高簷。官齋塊獨坐。身閑箇事無。問汝何爲者。</text>
<title>別吳開寧子謙 君曾爲交河倅。故項聯及之。</title>,<text>使君年少白而長。分竹東西再寵光。交得隱之泉舊變。開徵子美夏仍凉。椿庭奉席歡雖缺。花縣行春譽益章。他日史家勤採摭。傳中添却一循良。</text>
<title>次杜工部詠懷詩韻</title>,<text>身危灧澦瞿塘外。迹是羅含庾信間。日夜東流唯錦水。暮朝愁翠對眉山。但聞人向漁陽死。不見書從鄠杜還。井鉞參旗成浪設。獰風吹入上牢關。底事逢秋獨自悲。間於差勒屈爲師。魂招楚水傷心日。夢罷高唐作賦時。開府誅茅依癈址。詞人摘艶寓深思。我論三禮追遺響。惹得虛名滿世疑。辭却金門出鴈門。韋鞲處處自爲村。黃沙滿眼胡天遠。靑海無邊漢日昏。意托瑤絃留㤪曲。花依故宅返香魂。雲情雨態誰摹得。枉把姸媸畫上論。我來何處朝先主。松栢蒼蒼閉閟宮。三峽水流吳蜀界。九疑山色有無中。邀靈漫作岷巴俗。洒涕偏傷鄠杜翁。撥亂興衰方佇望。干戈天地古今同。漢火欲灰吹更起。策功誰似孔明高。秦中北望思崩角。瀘上南征到不毛。力盡未聞天授楚。運移無那鬼亡曹。謾敎陳壽論成敗。撼樹蚍蜉爾太勞。</text>
<title>高陽道中記所見</title>,<text>昊天不吊我東方。盡日行行心欲狂。野叟山叟語聲怨。高田低田秋草荒。仁恩誠洽政兼令。水旱何傷堯與湯。願借龍眠寫此狀。直排閶闔奉君王。</text>
<title>高陽客舘</title>,<text>秋雨蕭蕭秋夜長。五更風急冷侵床。主人義氣三杯在。鄕國生涯二頃荒。文鬼有情吾事足。睡魔無力客愁強。短鞭明日昌陵道。牽動孤懷倚夕陽。</text>
<title>奉送安東使君李文瑞之行</title>,<text>自有仙緣在福州。送君南去路悠悠。映湖樓逈先邀月。太白山高早得秋。客夜君親京國夢。荒年瘡痏撫摩愁。瀛洲舊侶應回首。遙指文星傍斗牛。聞說東南太白山。入天蒼翠聳孱顔。官居咫尺隣仙府。雲物尋常護石關。是處麟符成吏隱。幾時鳧舃落人間。靑衫白首吾塵土。悵望雙㫌不可攀。</text>
<title>輓柳察訪 榮厚</title>,<text>已矣黃山老督郵。憶從槐院仰風流。知和有若還能節。多病相如故倦遊。歸夢幾懸天北極。旅魂驚斷驛南樓。丹㫌乍返仍西去。淚盡坡山錦樹秋。</text>
<title>題門扇</title>,<text>開以無邪曲。闔焉辨內外。我持一箇樞。意與乾坤會。</text>
<title>夜坐呼韻</title>,<text>寒燈照孤枕。星斗耿秋天。竟夜愁無夢。我思何處邊。幽人新句穩。吟罷不勝閑。忽見天開畫。依依雲外山。春去苦相惜。春歸還有期。小春當此月。自起檢梅枝。</text>
<title>次韻答金晦之</title>,<text>南城簪盍本無期。坡老風流又一時。忽有黃花供晩興。似應知我覔新詩。</text>
<title>待人不至</title>,<text>朝應占蟢子。夜已驗燈花。有約來何晩。空庭日又斜。</text>
<title>次杜工部秋盡詩韻</title>,<text>歲暮天隨斗柄迴。亂餘人在蜀山隈。無情白髮欺烏帽。作意黃花映綠杯。江濶未容歸夢去。路長唯覺客愁來。中原北望迷䨥眼。劒外風塵幾日開。</text>
<title>次杜工部登高詩韻</title>,<text>窮秋搖落有餘哀。逝水悠悠去不迴。夢澤天寒龍蟄穩。洞庭霜落鴈聲來。鄕關在眼何年客。天地傷心是處臺。強折黃花酬令節。任敎華髮照深杯。耳驚霜鴈一聲哀。膓共澄江九曲迴。籬下尙餘黃菊在。門前誰送白衣來。十年故國三秋夢。萬里覊愁百尺臺。好笑兒曹強解事。效人持勸泛花杯。</text>
<title>次杜工部秋夜韻</title>,<text>半天霜露夜深淸。病葉含風陣陣驚。歸鴈有心依我宿。怨蛩何意向人鳴。悽迷謾作秦關夢。憀慄偏傷楚客情。河漢影迴纖月落。不禁秋思滿江城。</text>
<title>次樊川秋思詩</title>,<text>庭樹凉蟬墮。踈簾倦寢時。炎氛風已掃。秋意我先知。籬菊幽香動。池蓮病葉欹。前溪夜來雨。新水綠差差。</text>
<title>贈潤甫</title>,<text>春雨踈踈春草靑。流霞春酒倒三經。幾回壺谷同看月。一夜舟橋又聚星。滕上調桐心自見。枕邊炊黍夢初醒。興來試草閑居賦。喚爾燈前細細聽。</text>
<title>孝陵志感</title>,<text>乙巳年秋擧國哀。居然甲子已三迴。天生大聖還徒爾。運到斯時亦殆哉。宗社有靈光付託。仁賢無命奈塩梅。東風一掬孤臣淚。化作蒼梧夜雨來。</text>
<title>春日雜興</title>,<text>樽前病起問東君。雨露新年幾許均。墻杏媚人先報信。砌桃隨我尙無春。風流散漫還佳句。天地支離笑此身。且可狂歌酬令節。杜鵑枝畔一烏巾。</text>
<title>暮春遊月郞岩</title>,<text>佳節三三春興肥。郊墟無處不芳菲。停杯花下紅侵面。移席松陰翠滴衣。隨意垂楊如絆客。盡情啼鳥莫催歸。溪雲忽起詩將就。牽挽餘懷倚夕暉。</text>
<title>有作</title>,<text>庭樹秋風急。驚蟬不着枝。依巖松桂靜。淸露滿林滋。</text>
<title>罷官歸廣陵</title>,<text>失如塞翁馬。得若秋蟬翼。敀去來梅山。滿畦秔稻熟。</text>
<title>次朴草亭韻。寄題葛山精含。</title>,<text>野叟林夫引興長。傳杯共倚曲腰桑。曳筇穿霧衣栖綠。披草評花齒帶香。採得溪毛應可薦。熟來山果獨先嘗。丁寧爲結他時約。分華東西別置庄。手開三徑樂淸時。蔣詡風流爾獨追。種秫能供千日酒。課兒勤藝六經菑。臨淵照我心無累。爲澤從他道不施。肯許少留餘地未。故人將賦去來辭。</text>
<title>秋日僑居</title>,<text>世事浮雲百不知。手燃枯竹煑茶時。秋風動地靑天遠。歸鴈飛鳴喚阿誰。</text>
<title>次昌黎寒食詩韻。示權退夫，李潤甫。</title>,<text>少來癡癖在聲病。跂足開元天寶盛。百年天地身世閑。一室左右圖書映。誰其慕者鮑與謝。只恐齊梁風不競。中州荊棘吾道東。醉倚扶桑一長咏。窃憤詩轍日橫奔。戛戛扶衰反之正。人言小枝不足老。昨日覺非今日更。手之舞之足之蹈。文墨塲中寄性命。千首新篇酒一樽。天其假我風流柄。烟花萬里供吟賞。佳句適來心口慶。神交並世權李徒。古劒心期久猶敬。城南一笑共燈火。靑眼相看意逾夐。象外風光閑是主。籬邊春水淸於聖。悠然對此欲忘情。向來憂樂何其倂。桃李粧林又一時。禽鳥鳴機自天性。淋灕痛飮唯吾曹。提筆四顧氣方橫。晴天飛雨忽東來。小池的歷荷珠逬。千花飄盡氣象變。飜覆人情此其鏡。破除萬事理琴書。奚其爲政是亦政。興來執射要破的。白羽在腰弓力勁。忽然聯袂詠而歸。北窓淸風彭澤令。</text>
<title>敬次朴草亭丈韻</title>,<text>異書曾受蔡中郞。自幸鷦鷯假羽翔。執轡終甘爲下走。着鞭敢擬作前行。百年意氣同耽酒。萬事乾坤且括囊。他日相期游藝苑。文星漸近紫薇旁。曾是先朝白髮郞。朅來雲鶴倦飛翔。芝眉獨管窮愁色。藜杖時看井字行。腹裡詩書眞發塚。塵邊今古若探囊。登龍宿昔吾何幸。共醉關王舊廟旁。問君何自尙爲郞。籠鶴空思物外翔。達士初心憐叔夜。衆人相遇奈中行。文塲有分曾呑篆。墨綬無緣未夢囊。擧酒向天天不語。醉來身卧玉壺旁。詩人老作陛楯郞。威鳳將飛苦未翔。醉後無功眞我輩。詩中貞曜卽顔行。郊原晩興歸藜杖。蝴蝶閑情付枕囊。肯許追遊同此樂。一壺他日掛車旁。半世眞成索酒郞。每因風景意翺翔。迹追彭澤先生後。身在靑州從事行。但把心期輸白墮。不將榮辱問靑囊。他時中貴來相召。求我長安錦肆旁。靑袍㝡困縉雲郞。鵬路誰敎隻翼翔。詩老相逢問聲病。書奴舊癖翫眞行。金樽氣槩兼豪語。紗帽風流更隱囊。啼鳥不知何意緖。夕陽飛近小階旁。</text>
<title>重和前韻寄潤甫</title>,<text>酒肆乾坤玉面郞。風流江左邁虞翔。窮來送鬼煩三揖。閑處披書並十行。卧穩卽知天是幕。詩成何用錦爲囊。城南共醉元前約。霜月偏憐魄死旁。能詩何必水曹郞。隨興天遊步若翔。寢或依桑三恐戀。門仍種柳五爲行。憂時不擊有心磬。談古輒開無底囊。正憶殘燈碁局夜。此身安得置君旁。</text>
<title>閑居</title>,<text>天爲吾幕地吾茵。六尺枯藤付此身。木覔陰晴朝晝候。鶬庚高下淺深春。樽前客散渾如夢。眉際詩來忽有神。種藥移花酬造化。園林猶是一經綸。</text>
<title>題梅花藏</title>,<text>開窓日日報花安。窓外風霜歲暮寒。庾嶺別來明月在。孤山詩罷暗香團。藏春舊事君須記。搆木新功我苟完。忽憶空菴仙鶴怨。攀條一詠更三歎。</text>
<title>顯宗大王挽詞</title>,<text>爽徵仁壽理難窮。可忍濡毫頌聖功。追遠孝深光祔禮。崇儒誠切撤尼宮。臣隣仰戴葵傾日。王化旁流草尙風。萬事卽今餘慟哭。煌煌蜃衛引城東。經幄長時雨露滋。先王德美小臣知。謙恭一念終無替。仁孝千秋永有辭。黃鳥遠慚從舊主。石羊猶羡侍靈儀。年年八月傷心地。誰慰遺人沒世思。夢趁宣催近耿光。覺來惟有淚千行。耳邊宛似聞天語。衣上猶疑帶御香。白首銜恩臣不死。蒼梧何處舜將藏。自憐未效黃泉試。殊遇終期報嗣王。</text>
<title>別孫正言</title>,<text>柴門和雨扣。告我嶺南行。飮以三杯酒。相看千里情。</text>
<title>梅</title>,<text>雪裡春光透。羣芳儘讓梅。香醪隨意酌。初月自何來。靑帝元相約。玄冥未敢催。花魁君莫詑。金榜我曾魁。春心何處覔。香動欲粧梅。似帶孤山趣。疑從漢水來。寧容管城喚。不受剪刀催。剛被東君誤。珠躔轉斗魁。</text>
<title>思歸效八音體呼韻</title>,<text>金飈一夜病梧桐。石上香催露菊叢。絲膾斫來菰葉爛。竹鷄飜處蓼花紅。匏樽且共吳儂擧。土思還將越客同。革帶裒衣眞自樂。木根爲枕夕陽中。</text>
<title>挽洪益山</title>,<text>風味溫溫座上春。文房承誨幾循循。惟良召杜外無偶。癖藝鐘王後有人。魂返松楸適周甲。情深瓜葛更傷神。室中新慟尤難慰。晝哭飜成夜哭身。</text>
<title>挽</title>,<text>慣與阿戎談。聲華得細諳。才高瞻斗北。篷轉滯周南。遅暮潛京輦。遺經恣賾探。遽然成萬古。題輓慟何堪。</text>
<title>送冬至副使沈文叔赴燕</title>,<text>煌煌四牡戒行裝。迢遆關河驛路長。遼柱何年返丁鶴。燕臺無處吊昭王。曉來百里河烟白。霜後千重薊樹荒。我亦隨君膺使命。相期交轡鴨江陽。</text>
<title>送書狀官孫敵萬</title>,<text>男子須輕萬里行。况君年少負英聲。天寒鶴野傷心色。歲暮金臺感古情。搜得詩膓寬遠意。憑將譯舌問前程。秪應賓舘思親夢。夜夜先尋上洛城。</text>
<title>依韻贈汝明</title>,<text>庭樹秋生露欲凝。故林歸思坐來增。吟成耐可俱莊舃。詩就還應惱彦昇。曉枕夢酣魂耿耿。山溪水落石層層。小窓月暗妨情話。催喚童烏爲點燈。</text>
<title>曉過銅雀</title>,<text>澄江一帶繞沙村。風送輕舠泝淺源。驚起沙鷗凉夢罷。暫拖秋色曉聲喧。</text>
<title>贈情友</title>,<text>我有一杯酒。君操三尺琴。相看更無語。明月落庭心。</text>
<title>遣興</title>,<text>雪消霜薄不成寒。半壁殘燈靜夜看。手有少陵詩一部。肯敎愁色上眉端。</text>
<title>大殿迎祥詩</title>,<text>春歸宮柳萬絲長。有意東風爲發祥。金闕曉開通御氣。銀幡初賜帶天香。土階蓂葉徵堯朔。漢殿椒花映壽觴。萬物煕煕新慶肇。天心從此佑東方。又端正徵瑞筴。花意驗金明。一歲看應始。三陽覺已生。臣隣同喜色。禽鳥亦和聲。献罷岡陵祝。因之頌太平。又春色先歸十二樓。御爐香噴瑞烟浮。樽開白獸思聞諫。置在堯階㝡上頭。又寶曆新春始。金宮瑞氣佳。三聲千歲賀。欣與百僚偕。</text>
<title>春帖字</title>,<text>潛陽吹管報瑤宮。北斗回杓漸向東。梅萼倒鬚交彩樹。柳枝偸眼迓祥風。靑蒿黃韮辛盤上。萬戶千門淑氣中。不用土牛徵歲稔。已看文德卽田功。又早轉迎春仗。千官趁曉鐘。陽隨葭管動。恩與綵花濃。喜氣看梅柳。懽聲遍士農。臣隣同拜舞。歲歲樂時雍。又夜來新慶遍重霄。春色先歸御柳條。鬂上恩光幡勝在。千官初散午門朝。又暖律交冬序。祥風驗氣和。辛盤獻新祝。春在九重多。</text>
<title>春帖字</title>,<text>瑞旭初明紫禁東。潛陽透地凍初融。土階喜色萱穿雪。御苑和容柳颺風。道合漢文春議貸。頌騰周雅歲徵豊。三元賀語通三殿。鳳輩朝回樂事同。又賀班侵曉入。法酒滿樽濃。天地初和氣。臣民掬喜容。祥浮白獸闥。恩拜紫駞峯。聖德光千古。鴻功溢景鐘。又新春丁上日。寶曆屬重煕。松栢南山祝。臣今誦此詩。</text>
<title>春帖字</title>,<text>彩樹銀幡趁此時。一番春信報瑤墀。潛回暖律吹葭管。勾引輕黃着柳枝。盤薦五辛迎歲早。恩加百辟罷班遅。順天行令從今始。拭目虞廷庶績煕。又新律今纔兆。招搖已占東。三陽替冬序。萬物自春風。舜政寅賓始。堯民子惠中。還聞土牛出。更賀卽田功。又引班殘月午門開。法酒醲香泛玉杯。杯賜群臣聞賀語。慶隨陽律一時來。又土階萱意閙。春色柳邊多。曉轉東郊仗。靑陽叶舊歌。</text>
<title>迎祥詩 魁</title>,<text>環佩丁丁趁曉鐘。禁城祥霧繞千重。暗黃先着池邊柳。和氣偏濃仗外峯。花勝新頒思逮下。椒樽不御爲憂農。明堂朝罷鑾和轉。解使詩人詠肅雍。又上日朝紳集。觀臺曉漏遅。天門當午闢。斗柄向寅移。風暖宜春苑。氷消太液池。新年獻新賀。前殿敞書帷。又向陽新柳媚東風。萬戶千門瑞靄中。漢殿還聞頒彩勝。舜廷偏覺戴神功。又頌椒遺典在。頒勝主恩深。北闕朝元會。南山祝聖心。</text>
<title>甲寅六月十六日夜記夢</title>,<text>泉下荊妻夢裡迎。情言欵欵宛平生。覺來禁直三更雨。膓斷銅壺咽不鳴。</text>
<title>玉堂春思</title>,<text>一夜春風滿玉堂。捲將花柳入詩膓。林鸎隔葉多時囀。簷燕㘅泥底事。趁曉宣催便殿侍。退朝猶惹御爐香。太平無象霜侵鬂。獨傍官池待鳳皇。</text>
<title>題善竹橋</title>,<text>不敢題名善竹橋。尙餘哀淚洒前朝。生公太早天何意。未使臯夔佐帝堯。</text>
<title>花潭</title>,<text>滄浪之水淸仍瀉。濯足濯纓無不可。儒服登筵底所聞。却來洗耳花潭下。</text>
<title>次申承宣寅伯燈夕韻</title>,<text>禁直當佳節。㘅杯是大乘。漏催銀省夜。雨打廣陵燈。迹類登瀛客。心如結夏僧。情歡滯歸院。閶闔曉光凝。</text>
<title>挽金寧越炫文</title>,<text>樽酒論文二十年。相逢無語但怡然。長來齒德甘兄事。老去官銜愧粃前。書共枕方關外至。詩隨魚信峽中傳。菊籬夜酌秋邀月。鷺渚春遊晩扣舷。東野固窮虗辱問。休文太瘦幾相憐。雕鐫肝腎酬平昔。撥置形骸任放顚。薄俗猜疑嗟已甚。通途汲引竟何緣。遊天未顧䲭甘鼠。失水從敎蟻困鱣。文擧曾無薦鶚表。嵇康空著絶交篇。支離朱墨腰頻折。牢落身名病忽纏。藥關心門久掩。楓宸入望夢常懸。簞瓢陋巷還堪樂。伏臘乾餱未或愆。荊樹花開伯康老。桂枝香動阿咸賢。兒如庭玉閭須大。孫賤籝金業亦專。樑月猶疑顔色照。文星遽返尾箕躔。原鴒未拭前秋淚。塚竹翻傷永夜眠。風送丹㫌歸舊隴。魂迷綠草閉新阡。桓禽啼苦悲春色。薤露聲凄咽曉烟。數月憐吾淹禁直。單杯無計奠靈筵。楊江可盡情難盡。寫出哀詞慰九泉。</text>
<title>趙龍州挽</title>,<text>名高北斗退之流。才比西京賈董優。生晩東南鍾間氣。心懷經濟緬前脩。滄浪水濁纓難濯。牛斗星寒刃獨游。湍下深潭邦運泰。雞中仙鶴禮羅收。天連鵬背看羊角。身在龍頭近鳳樓。章奏懇勤唐內相。家居湫隘宋封丘。義同君母全忠孝。理貫天人絶怨尤。肅肅閨門遵禮法。循循德宇備剛柔。日三經幄偏承顧。旅百儒衣競欲摳。藝苑宗工專更久。東曹卿月與非求。千尋直氣人皆仰。一寸危忱老不渝。槎泛桑溟忠信仗。詩鐫楓岳姓名留。林泉晩契餘玄度。膠漆深交失隱侯。三宿可能依梓樹。十年終未等薰蕕。養閑洛水今司馬。遠迹江湖後魏牟。萬事乾坤唯白髮。數村花柳或靑眸。魯君庖廩初非望。顔巷簞瓢判不憂。素履方將隨鹿友。峩冠誰復進鴻籌。平生筆力長陵誌。遅暮心期白鷺洲。南畒窮居疑在蔡。北窓閑夢未忘周。神淸尙辨吳門馬。身健寧須漢杖鳩。楹奠忽驚朝露溘。樑摧其奈夜臺幽。丹霄日暮傷藏鳳。大澤春寒任舞鰌。八袠有加仁所必。三尊皆備古無儔。寵榮幾覩門闌慶。終始知無俯仰羞。儀世孰爲元禮楷。濟川先失傅岩舟。雲烟帶恨如相吊。魚鳥無情亦解愁。後學曾偸卯申暇。束脩叨侍甲辰秋。片言道合容踈劣。一顧恩深荷庇庥。遷瑟禮稀違候色。從兒遊慣憶同裯。却憐徐孺悲楊震。未是長安遠抱州。郭外酸風將我淚。一時吹落柱峯頭。</text>
<title>別江陵府使金長卿</title>,<text>曉窓煙霧襲吟髭。仙尉來催送別詩。鏡水春風迎短夢。寒松明月寄遙思。君行儘有多生債。我老寧無一往期。未到猶能先識路。金剛南足海西湄。</text>
<title>送堂姪太初之扶安</title>,<text>花縣春風吹板輿。九天恩露濕除書。園供滿篚收靑笋。海味歸厨矢白魚。暫似莊生違禁直。却依南斗拱宸居。襜帷莫近西湖路。寂寞孤山處士廬。制出重宸事罕今。安陽端慰孝親心。夢迴池上和鳴鳳。感結林間反哺禽。官閣梅香時引興。訟庭人散自鳴琴。萱堂日短君恩重。滿甕新醅且細斟。</text>
<title>次夢烏亭壁上韻</title>,<text>架亭岩頂不論層。月戶霞窓爽可憑。遠水浮空時打岸。小舡依樹獨懸燈。雲煙北拱朝三角。風雨西來自二陵。烏作人言猶幻夢。勇追錢氏更難能。</text>
<title>堂姪汝明作四友堂。新移梅竹松桂。詩以勸功。</title>,<text>世事浮空一點雲。小堂幽伴四其羣。蟾宮冷葉交蒼叟。庾嶺香姿對此君。和露和烟供晩興。如嚬如舞媚朝醺。山童驟報春來喜。過雨簷前滴滴聞。再次北園松竹翠如雲。桂秀梅香共作群。勁節相將占老歲。芳華誰復籍東君。風來月到眞三昧。興熟詩成爲一醺。四友圖中宜着我。他年須遣伯時聞。</text>
<title>閑興次韻</title>,<text>閉門無事一閑人。把酒吟詩趁此辰。入眼靑山仍過雨。翻階紅藥尙餘春。破氊欹卧身逾穩。舊友相逢意更新。喜極不須嫌謔浪。世間言語捴非眞。</text>
<title>江頭口號。別扶安守太初。</title>,<text>報政還朝問幾時。秪應宣室軫宸思。晩潮欲上行舟發。歸馬沙堤步步遅。還都何用比登仙。我識眞仙在去舡。宦海卽今風浪惡。羡君靈境有前緣。</text>
<title>席上呼韻</title>,<text>素計林泉一任拋。東城對酒片雲高。世間榮辱渾閑事。醉後詩成意氣豪。</text>
<title>避謗屛居。用從孫重休韻。</title>,<text>雨後殘霞閃閃輝。終南山色轉依微。樽前得句燈花落。夢裡還鄕野草菲。如矢史魚憐直道。傷弓燕鴈耐孤飛。膏車秣馬從今始。免使傍人說是非。枯藤三尺手中橫。上日携壺樂太平。耳外是非從自閙。鬂邊霜雪不須驚。穿苔嫰竹無心綠。隔葉黃鸝盡意鳴。吟哢風烟還一累。怕他花木暗知名。</text>
<title>夜坐用從孫韻</title>,<text>一首新詩滿滿杯。數聲仙漏故相催。百年勝會居然辦。嬴得愁眉半夜開。故國三春別恨長。敀心欲說語尋常。何時却出都門去。鏡水扁舟自號狂。空庭煙樹影斜斜。憑仗淸宵得月華。斗酒新詩還快活。蕙纕蘭佩更脩姱。風吹官柳初搖線。露重山榴乍染霞。一任壺觴傾覆盡。紛紛醉語轉成譁。</text>
<title>別慶州尹</title>,<text>月城千里夢魂勞。天地東南鳥嶺高。羅代民謠徵愿殼。海門風氣帶腥臊。長安日下心應戀。萬事人間首獨搔。燥濕政須安所遇。茱萸花畔醉芳醪。</text>
<title>挽都司藝愼與</title>,<text>旅舘荒凉凍雪封。布衾如鐵耐三冬。偏憐白首窮潘岳。猶喜東頭着士龍。千里忽驚孤櫬返。一官誰信盛時逢。鴒原五馬隨丹旆。更覺君恩到底濃。</text>
<title>奉送李都憲從兄之江陵</title>,<text>萬事乾坤鬂欲斑。關雲悵望杳難攀。兄行不負湖山債。弟病獨留泥滓間。一鶴東飛天外落。雙鳧幾度日邊還。官途定出金剛下。萬二千峯儘舊顔。</text>
<title>南漢記事 雙韻五十句</title>,<text>驅馬東行四十里。到來南漢開元寺。開元之寺拂天起。山桃野杏香𨓦迤。笑問居僧安用此。居僧答云聊戱耳。君看天女爲下試。外物無那禪心死。此僧從來識禪旨。相對無言兩相視。俄然大尹馳書至。邀我同遊公舘裏。急揩靑眼忙倒屣。魚鱉登盤酒盈觶。登臨是日騁遠覬。竹輿前頭城萬雉。天柱寺近接朝市。溫王廟廢空遺址。壇名自古帶元帥。高處去天無尺咫。至今猶憶丙丁事。敗堞中宵積楛矢。睢陽外援絶蟻子。河北一箇無義士。雲梯夜拒仗勇智。隴西將軍身姓李。斜陽吊古更徙倚。扼腕張髯憤未已。國淸僧院尤深邃。應祥禪師住錫地。尙餘丹碧依蒼翠。福地靈區無與二。西門路絶誰所置。北門崯崎宛相似。健兒三百力虎兕。一時倂爲忠義鬼。斗川雙嶺竟何恃。危急纔通黔岳燧。江都敗報知非是。滿城軍民魂盡裭。竪子何足托重寄。湖南節度亦兒戱。蜂巖正對玉井峙。且置悲愁攀葛藟。菴稱望月名何美。仰視淸高占地位。㝡宜携笈讀書史。幾多騷人留姓字。東門以北長慶秘。緇衣筇杖人三四。手持棗板爲相示。松雪獨擅書厨技。留詩壁上豈偶爾。一樽春醪人徑醉。強拖餘興尋淸致。釣鉤更向蓮塘理。蓮塘春暖水如膩。竟夕持竿設香餌。大魚盈尺正潑剌。一綸曳出淸波涘。兒童拍手太守喜。此池將與高陽比。明朝探討漢興始。大師有酒煩相俟。武城崖蜜香溢齒。盤中兼致梁侯柿。山人情味辭無義。昌黎惠遠眞堪擬。深林物色不可意。遠眸已覺南壇指。足枝峯高橫似几。回望終南暮烟紫。譙樓駕壑得地利。九折羊膓看不翅。成三對酒果誰氏。獻陵齋郞來把臂。優遊勝境亦君賜。此會應知繼未易。倦來思欲息鞍轡。林外南唐今遠邇。靑松影裏天花墜。佛燈明滅沙彌侍。森羅萬象相嫵媚。隨處停盃吟賞恣。依依山月引客思。小窓虗幌淸無寐。忽然擊節更長喟。天險寧容容易棄。管轄驪利隷楊砥。六倉陳陳饒餉饋。府伯未變嶠南治。司馬今兼守禦使。庶從今日奮大志。無復當年肉食鄙。野鳥如訴體府恥。溪花猶笑尙書跽。人謀一失時運否。五十年來尙瘡痏。山僧山僧且相記。西塞愁雲正贔屭。丙辰春。余罷都諫。得少暇。馳往南漢山城。時沈文叔爲南漢尹。相與聯轡。游覽雉堞。献陵參奉李▣適來同遊。</text>
<title>送姜啓叔之任鍾城</title>,<text>愁州北望路途遐。愁到愁州不禁多。千里聞名膓亦斷。三年於此意如何。至今山學人頭白。終古天爲嶺石磨。故國蒼茫音信阻。秪應歸夢落烟蘿。</text>
<title>司藝鄭丈和韻相示。復次。</title>,<text>國子先生不我遐。郵筒相屬興偏多。一官偶失溪山約。萬事無如老病何。物外優閑眞分願。人間得喪已礱磨。故林消息憑孤夢。雨洗空菴長薜蘿。</text>
<title>重謁孝陵 仁宗大王陵</title>,<text>六載重來謁孝陵。日斜丁閣閃觚稜。杜鵑未是無情物。啼在靑山最上層。</text>
<title>寄宿酒店</title>,<text>結草爲籬四面風。斷扉臨水暮烟籠。饑餐倦息人常滿。北去南來路自通。酒價頓高霜雪後。世情偏在送迎中。男愁女怨眉俱蹙。揔爲荒年活計空。</text>
<title>登南漢西將壇</title>,<text>溫祚城高一萬丈。鷹峯爲脊漢爲池。登壇便有齊宣意。把酒悲吟惜往時。</text>
<title>重題</title>,<text>危急當年保殘堞。太平今日會蓮池。收將春物酬詩債。嫰柳嬌桃正得時。又春興都輸雙蠟屐。禪心相照一淸池。他年魂夢應來往。最是西壇對酒時。又收羅新物輸新句。戱把毛錐滌硯池。勞爾山僧遮路問。壺乾興盡卽歸時。</text>
<title>山中滯雨</title>,<text>山鳥終宵苦勸歸。弼雲峯色遠依依。雷聲忽送淸明雨。已報前溪春水肥。</text>
<title>山城晩歸</title>,<text>曳霧緣岡下。嬴驂一病翁。巖花紅刺日。汀草綠踰銅。幽興春來王。高談醉後雄。龍宮步步隔。望眼入烟空。</text>
<title>宿長安寺</title>,<text>小池春水活。遙峀晩陰繁。大醉須千日。長城仗五言。空林帶夕景。歸鳥落孤村。新物供新料。相隨到寺門。</text>
<title>南漢和沈生韻</title>,<text>南都三月艶陽天。隨處風光在馬前。蕭寺磬殘花寂寂。蓮塘沙暖水涓涓。傳杯已覺長甁卧。見跋寧論畫燭然。歸興未饒江一帶。鳳城西望樹如烟。又落花飛絮競春天。寒食纔過糓雨前。低峀雲移看澹澹。小溪蒲嫰弄涓涓。農人有事穿林去。野火無心竟夜然。殘角一聲歸鳥急。暮城何處起炊烟。</text>
<title>長慶寺</title>,<text>寺名長慶慶何如。慶在闍梨化佛初。持比世間遊宦客。禹門三級變龍魚。</text>
<title>呼韻</title>,<text>高城三月尙餘寒。憑醉來登大將壇。盡日穿林遊賞遍。一年花事在筇端。</text>
<title>次贈鄭上舍海棟</title>,<text>南山霧豹欲成文。泥滓蟠龍未得雲。磨杵可能追太白。請纓無計學終軍。哀憐勸勉情親意。空乏思愁古語云。燒尾禹門應有日。會隨莘摯大鳴殷。手中龍釰動星文。望裡孤城勢入雲。專制今敀大司馬。遺民猶說李將軍。西登元帥高壇上。傍有溫王古廟云。靜聽村閭人語㤪。幾時重見富兼殷。</text>
<title>贈捴攝師瓊特</title>,<text>漢興僧院一僧居。相見無言意有餘。道妙圓通三昧淨。禪心澄寂萬緣虗。床前寶印金門降。架上名經玉匣儲。且待天花花落後。須彌山頂會眞如。</text>
<title>題贈處禪師</title>,<text>暮投天柱得禪師。一樹菩提映小池。爲問山中何所伴。禪心唯有白雲知。</text>
<title>題贈廣州府尹</title>,<text>暫寄開元寺。還來就客堂。古今征戰地。花柳爲誰芳。</text>
<title>南唐寺晩望</title>,<text>興逐枯藤扣石關。一區精舍俯潺湲。雙林寂寞諸天外。萬樹參差落照間。西嶺逕微通近寺。北窓簾捲納遙山。玆行本作偸閑計。被惱風烟儘不閑。</text>
<title>南唐寺</title>,<text>兩日禪房卧。心閑夢亦淸。山花帶喜色。溪鳥弄嬌聲。枕穩神初王。雲來句忽成。明朝歸意動。擾擾欲何營。</text>
<title>題南唐僧舍</title>,<text>樹頭初月照禪房。僧語蕭蕭客夢長。何許鍾聲來撼露。小桃枝動落餘香。</text>
<title>寄開元寺</title>,<text>醉卧風香閣。寒泉滴滴鳴。忽聞人語閙。大尹許輿迎。</text>
<title>侍講院拜端午扇之賜。次僚席韻。</title>,<text>三把珍頒滿袖風。五明遺制見來同。初疑爽籟生蘋渚。旋訝圓光落桂宮。鶴禁便蕃今夕遍。火雲歊熱一時空。恩深救暍將何報。忠愛從知是降衷。</text>
<title>次鄭丈韻</title>,<text>一室溫溫座上春。異鄕相對醉佳辰。垂綸江海應難保。聞道文星近紫宸。</text>
<title>紅葉</title>,<text>紅葉題詩出鳳城。淚痕和墨尙分明。御溝流水渾無賴。漏洩宮娥一片情。</text>
<title>代人挽</title>,<text>詩禮家聲屬白眉。公孤繫望弱冠時。丹獨對千人聳。鳳沼羣遊兩弟隨。升矣鱣堂方共賀。斥來鷄詔更何遅。人間一別成今古。哭望東原旅櫬悲。</text>
<title>江倉遇雨</title>,<text>何許鷺梁渡。暮烟江與涵。輕風捲麥浪。急雨濫萍潭。一夜留人宿。三盃覺興酣。叵堪官鼓動。俗吏鴈行參。</text>
<title>有懷李潤甫</title>,<text>殘燈耿夜深。缺月飛屋角。病夫詩就酒方闌。佳處高吟意逾邈。歷觀賢達未並世。楊馬相望數百歲。中間嵇阮爾何人。竹林含杯因執袂。東都劉白樂莫樂。萬象森羅敀櫜鑰。當其提筆視乾坤。一笑詞塲無適莫。我得潤甫卽其亞。悠悠滿眼何爲者。依倚無殊蒿與松。沙汰堪羞礫兼瓦。有酒便醑無便沽。酒盡壺乾寢亦可。莫嗔小巫㥘大巫。從古陽春和者寡。無何汝抱桂玉憂。秋鴈隨陽落果州。漢水以南冠岳東。靑溪山色當天浮。南北相望無十里。風烟其奈關離愁。離愁日以集。我思日以急。跨馬腹雖近。鞭長不可及。豈無靑鞋與布襪。風塵世事多如髮。寒江憭慄已深冬。孤負山陰子猷雪。已遣吳君先着鞭。更喚沈候約重結。極知計較無所賴。猶勝空懷抱飢渴。嗚呼猶勝空懷抱飢渴。</text>
<title>再用前韻</title>,<text>藝苑鹿橫逸。君掎我當角。誰敎鴈行數兩李。極力追之轉懸邈。舊業箕裘不敢世。歘爾無聞四十歲。荷君剪祓容長鳴。適意似挹浮丘袂。爾來同憂復同樂。名利塲中下關鑰。一笑放浪形骸外。神馬尻輪游大莫。有時蔡襄嘲陳惡。我君弘辯誰似者。長驅墨兵戱相厄。武安威聲先振瓦。欲磨朽鈍強借一。容易進軍非見可。春秋所恥城下盟。銳挫鋒摧柰氣寡。勸君早捨百畒憂。珠樹僊禽飛帝州。至尊方恢獵德網。蓬萊宮闕五雲浮。大庭吟罷夢魂勞。孤村歲暮風煙愁。爭食羣鷄集。栖枝萬烏急。恒飢病爲隣。除書門不及。廷尉無心爲解襪。一任盧蒲種種髮。我策蹇驢欲相慰。江上風狂三丈雪。雙眼雖存誰爲靑。多事燈花向人結。春來蕭寺一樽酒。豈不少解相如渴。嗚呼豈不少解相如渴。</text>
<title>次䨥淸亭韻</title>,<text>江勢呑溪別作灣。孤亭影落水雲間。天晴月到疑無夜。沙遠風來不碍山。戀闕中宵猶耿耿。離城十里自閑閑。眼前春物供新興。萬草千花野色斑。</text>
<title>輓禹校理敬錫</title>,<text>庭擢聲名聳萬人。優遊芸閣幾回春。太常齋日餘三百。浮世行年近八旬。苦海方知生是寄。淸漳無那病相因。魂歸泉下猶堪慰。二妙詞華捴席珍。</text>
<title>呼韻</title>,<text>萬事人間不可知。一盃偏覺靜中宜。雲泉入夢猶尋約。雪月關情捴是詩。散漫山翁欹枕後。凌兢嬴馬跼蹄時。莫言歲暮紛華盡。看取春心在柳枝。</text>
<title>呼韻</title>,<text>昨夜扁舟夢楚江。北風吹雪洒篷窓。覺來推枕挑燈坐。賴有床前酒滿缸。</text>
<title>四友堂</title>,<text>不愛山煙與澗雲。階前四友足成群。蒼髯翠幹推雙美。絳萼踈枝許兩君。月下吟詩欣得助。樽中有酒莫辭醺。相隨相伴朝仍暮。此樂休敎世耳聞。</text>
<title>又次</title>,<text>百年相伴比龍雲。泉石心期物外群。結義少於唐六逸。同盟多却漢三君。霜枝勁節偏宜雪。月萼踈香更引醺。倘有仙翁回羽駕。笙簫天際怳疑聞。庭除翠幹自凌雲。渭畒寒叢更不群。月裏香今歸楚客。花中魁已驗桐君。論交久欲期終老。覔句何妨倚小醺。宛是金蘭心上友。世間飜覆未須聞。</text>
<title>寄宿窨居</title>,<text>曲木爲樑土作床。團團小戶納天光。仄身垂下心疑墮。枕臂橫眠夢更長。穴處遺風今復得。山居滋味坐來嘗。眼看虗室能生白。不羡豪家數仞堂。</text>
<title>戱題窨房</title>,<text>巢居舊俗鷄偏得。土處遺風蟻獨知。搆木作天炕入地。窨房爲智兩兼之。</text>
<title>寄宿司譯洞</title>,<text>深深司譯洞。一宿儘前因。竟夜愁無夢。隔窓鷄報晨。</text>
<title>宗廟齋宿有感</title>,<text>凍雪封門一丈深。齋冠齋服悄齋心。喧喧亂今無影。啞啞啼鵶尙滿林。報國空勞中夜夢。行身不愧獨眠衾。故園消息知何似。付與莊生作越吟。</text>
<title>送嶺伯李士興</title>,<text>刺史榮雖極。別君分手難。嶠南千里雪。色暎錦衣寒。</text>
<title>挽安參奉 載叔</title>,<text>塞北初非遊宦地。暮年何事越咸關。長途載病風霜後。短日呼臯逆旅間。寂寞詞塲芳譽盡。凄凉廢宅粉㫌還。向來鄷劒思同匣。齊引靈車指舊山。</text>
<title>宿齋宮</title>,<text>紙薄窓空不礙風。短檠三尺一燈紅。孤吟坐待鷄人唱。朱鳥當天夜正中。</text>
<title>騎省夜直</title>,<text>一聲鳴鶴訴春寒。禁漏丁東午夜闌。多事燈花報底喜。穩吟新句字初安。</text>
<title>輓趙參判 晦汝</title>,<text>今其逝矣我誰群。平昔心交獨有君。愛日深誠天所賦。臨池妙藝世爭聞。司喉北斗三秋夢。返骨東陵四尺墳。可但無辭慰夜哭。故人從此癈風斤。</text>
<title>臘夜賞梅</title>,<text>淸香忽擁鼻。耿耿小梅花。莫恠持紅燭。偸閑夜到家。</text>
<title>題秋葉</title>,<text>秋來時物變。閑興上吟眉。恐被風光役。新詩不要奇。</text>
<title>卽事</title>,<text>門巷寥寥車馬踈。只饒松菊伴閑居。暗聞缸面新醅熟。已覺淸香灌玉廬。鼻也</text>
<title>題怪石</title>,<text>小椎敲石幻奇峯。人巧能參造化功。便有巖巒生咫尺。更疑雲霧眩西東。卧遊還在丹靑外。心賞都輸想像中。蠟屐靑鞋無處用。從今不必訪瀛篷。</text>
<title>秋雨</title>,<text>秋雨連旬不肯晴。夜深偏向枕邊鳴。輕霑社後玄禽夢。勾引燈前促織聲。吹入菊籬聞點滴。暗侵桐井助凄淸。愁膓尙被詩情役。抱膝長吟句欲成。</text>
<title>題盆梅</title>,<text>自我得盆梅。無時詩不裁。經旬內局直。詩癈奈梅咍。</text>
<title>秉燭呼韻</title>,<text>心隨江漢久朝宗。中夜楓宸望獨顒。風起千林思嘯虎。天開萬里見飛龍。興亡治亂元無象。際會遭逢各奮庸。聞說蟠溪通渭水。霱雲祥霧鎖重重。北闕懸車計未踈。林泉槐棘子何居。炊梁夢罷心猶悸。遣興詩成手自書。萬事乾坤伏櫪驥。一官京落上竿魚。碧山舊約如終負。千載無人更食餘。</text>
<title>輓李丹陽</title>,<text>遊宦東西佩竹頻。平生循吏傳中人。謝家蘭悴餘三葉。海屋籌空未七旬。百里牛崗隣舊隴。千秋龍劒阻延津。向來瓜葛情偏重。相紼篇成淚濯巾。</text>
<title>秋直揔府</title>,<text>醉卧將軍幕。天文北落高。東南風色變。起坐撫霜刀。</text>
<title>送李吉州大玉</title>,<text>北門諸鎭吉爲䧺。咫尺封疆界犬戎。靑海偏能驅朔氣。白山終不蔽腥風。須知人作邊輕重。莫道時無策上中。勉效忠貞期報國。新頒貂玉主恩隆。</text>
<title>捴府夜直</title>,<text>直廬殘雪歲將窮。鏡裡容顔半謝紅。詩酒深盟應適性。經綸宿計但書空。踈迂伎倆風塵下。寂寞唐虞夢想中。絶俗逃名非我事。君公只合避墻東。</text>
<title>次松都南樓韻</title>,<text>舊京文物夢中悲。獨倚層樓有所思。風葉摧殘霜作繡。石梯零落草平基。民心已見歸眞主。王氣終敎屬負兒。東海卽今波浪靜。天魔峯色落深巵。</text>
<title>方營春州別墅。在直書懷。</title>,<text>空庭皎皎雪初封。多意山禽曉印蹤。寒色剩留池畔柳。陽和獨保苑中松。文章未足供時世。隴畒眞堪學圃農。夢裡淸平山正好。白雲多在若頭峯。</text>
<title>蔡交河大夫人挽</title>,<text>從夫爵已顯。積善慶應餘。海上籌盈屋。河陽板作輿。掩輝悲寶婺。㘅索泣枯魚。他日徵賢德。張林定屢書。</text>
<title>挽金都事</title>,<text>燕塞歸來骨爲驚。山陽隣篴夕陽聲。一名始得還長夜。萬事無成只短㫌。馬鬣新阡江外遠。龍光異日斗間明。中庭賴有芝蘭映。餘慶行徵赫世榮。</text>
<title>呼韻</title>,<text>窓外寒蟾薄送明。梅香詩意不禁淸。成三對酒耽餘興。一任銅壺曉漏鳴。官臘寒梅綻。新香欲染詩。持盃覔興趣。饒我皺吟眉。</text>
<title>再用前韻</title>,<text>殘雪欺春序。東風懶着梅。尙饒人一笑。却與月俱來。三昧詩應得。孤芳雨爲催。臘前冬栢綻。不許爾爭魁。</text>
<title>泮宮獨吟</title>,<text>三伏餘炎欲爍天。日輪當午樹如眠。草間墻短山容出。簷角鳩鳴雨意傳。世事一塲欹枕夢。鄕心二頃近秋田。爾錢若水何人也。百代淸風尙颯然。</text>
<title>夜坐書懷</title>,<text>氷簟生凉露洗空。小堂深處一燈紅。長吟短詠詩情愜。驟雨飄風筆勢䧺。秋色梧桐踈影底。鄕愁蟋蜶亂聲中。寂寥憀慄方無賴。忽有天邊叫侶鴻。</text>
<title>挽</title>,<text>燒尾龍門暮景侵。宦遊猶未解噤唫。星郞牢落誰相引。庾幕歸來病已沉。他日潛夫堪托業。于今子敬倂亡琴。西城舊宅重重閉。想見羊曇醉後心。</text>
<title>己未七月卄五夜呼韻</title>,<text>眼看平地足風波。夢入鄕山逸興多。沙岸鷺鷗應有待。水田秔稻更如何。茅簷正合匏樽擧。草逕偏宜竹杖斜。到得情濃詩就處。不妨捫腹一高歌。簷雨初收興轉佳。蓼花楓葉滿秋懷。已呼村酒盃新洗。急展華牋字欲排。世上紛譁閱眼盡。園中風物寓興皆。直須痛飮娛遅暮。久識浮生自有涯。世事春婆一夢中。小堂憀慄坐書空。羽毛不繫雲程遠。興在秋風獨去鴻。</text>
<title>送李正源赴湖南試院</title>,<text>明庭最重掌文塲。暫借詞臣撤玉堂。若到南湖逢吏部。會傳吾鬂爲時蒼。李吏部鳴瑞謫湖南。故落句及之。</text>
<title>呼韻</title>,<text>蕭瑟蛩心白露前。客愁容易爾相牽。誰看落葉迎秋序。不分歸鴻點暮天。詩句懶題塵硯澁。吳圖長覆網虫懸。雲霄悵望鯤鵬徙。喜讀南華第一編。</text>
<title>夜渡銅津 南征錄</title>,<text>渡頭輕雪灑篷窓。催得長年棹急瀧。傍岸南浮參掛壁。倚舷西顧月沉江。樽前好意杯行數。波外閑情鳥去雙。列炬齊明津吏迓。嚴城暮皷正逢逢。</text>
<title>鍾峴遇雪</title>,<text>雲應去頂尺。雪已覆溪尋。莾莾駒城縣。悠悠倦客心。</text>
<title>早春</title>,<text>香動梅胎半欲肥。鶬鶊弄翼漸高飛。不知何處尋春色。橋柳枝頭尙庶幾。</text>
<title>遊靑龍寺</title>,<text>午到靑龍寺。尖峯欲刺雲。老禪衣貌古。一笑語誾誾。</text>
<title>題孟孫扇</title>,<text>誰道春風惡。媒余盡日留。留時仍有酒。醉卧是良謀。</text>
<title>禮山客舘板上韻</title>,<text>歇馬烏山日色殘。東風吹雪作春寒。俄然一掃雲烟凈。擎出龍宮白玉盤。</text>
<title>洪陽客舘</title>,<text>仲春輕雪灑黎陽。酒興牽人到客堂。殘日翳林迷鳳寺。淡烟和月落魚梁。川名金馬身忘遠。縣癈高丘夢亦凉。歸去落花巖畔路。風光應不負詩膓。</text>
<title>宿飛鴻舘</title>,<text>寺掠無量馬首東。強穿深峽指飛鴻。雲䨪古壁松如掛。水嚙層巖路忽通。牽出淺原排邑里。放開荒野拱簾櫳。春風日日吹官道。憑仗韶光酒一中。</text>
<title>次飛鴻壁上韻。寄題無量寺。</title>,<text>極目平郊興欲飛。海天春思轉依依。只今梅月堂何處。出峀閑雲更不歸。</text>
<title>扶蘓城</title>,<text>萬古扶蘓國。孤舟欸乃歌。落花風雨後。鷗鷺管烟波。</text>
<title>臯蘭寺</title>,<text>落花巖畔尋春早。向北山桃尙未開。過客不禁餘興王。扁舟又泝釣龍臺。</text>
<title>自溫臺</title>,<text>故國興亡不盡哀。捫蘿獨上自溫臺。短髭三撚肺肝豁。長嘯一聲風雨來。孤鶴無心掠我過。澄江何意抱巖回。移舟更傍浮山寺。塵世煩襟得暫開。</text>
<title>靑陽客舘。次李東嶽韻。</title>,<text>癈舘依山僻。經過使价踈。春歸已黃柳。池冷未新蕖。意愜傳籌飮。詩成秉燭書。醉來欹枕卧。天地儘蘧廬。原韻日晩蟬聲亂。天晴柳影踈。入庭生碧蘚。臨沼落紅蕖。地瘠煩征賦。民稀减簿書。行軺且少憇。心似卧林廬。</text>
<title>重題烏山舘</title>,<text>虗舘厭厭客夢殘。滿城風雨夜來寒。厨人篝火供晨饌。一洗先生苜蓿盤。</text>
<title>牙山客舘。次板上韻。</title>,<text>別院香銷旅夢迴。小庭春事坐來催。桐陰對酒神差王。花底逢人口暫開。數點殘霞紅勝錦。一泓滄海小如杯。鄕關北望千山隔。更上湖邊百尺臺。</text>
<title>德坪次金同知</title>,<text>仙區風物故多情。花笑鶯歌媚晩晴。杖策欲看巖壑勝。草間荒逕不分明。又次山花山鳥亦人情。嬌笑嬌歌報小晴。可忍留渠容易別。待看新月乍生明。三次東君似欲慰離情。花底斑鳩已喚晴。上馬分携尋去路。一輪初日照溪明。</text>
<title>龍谷驛舘。次板上韻。</title>,<text>烏栖山下駐征輪。滿眼韶光着處新。少小趍庭來此地。只今唯有淚盈巾。</text>
<title>永保亭次韻</title>,<text>國士峯高元枕海。鴻山浦窄不容潮。凌波乍見沙禽戱。隔岸時聞估客謠。春日蒼茫南斗倚。雲天悵望北辰遙。百年偶到神仙界。擬泛浮槎上紫霄。又頗恠南樓淸夜月。着吾多病一書生。寒潮極浦看看漲。美酒金樽灧灧盈。斗轉參橫梅閣曉。風恬霧捲海天晴。白鷗飛過驚眠起。畫角城頭咽咽鳴。又湖城二月餘寒重。春入梅梢未十分。石背波飜渾作雨。風頭帆滿乍如雲。潛魚欲出空梁淺。浴鷺初歸杳靄紛。老子興移花影轉。潮聲半雜管絃聞。又自憐南北身無繫。天地飄颻何處蓬。今日坐窮眞境秘。百年方稱此心䧺。煙橫鏡面偏宜夕。磬落雲端暗帶風。忽有詩材生眼界。一行征鴈度遙空。又聖朝方倚征南重。控扼形便此駐㫌。簾捲雲山皆北拱。樓高地軸欲西傾。空洲鷺過時留迹。遠浦潮生夜有聲。前後幾人詩在壁。來遊不敢強題名。</text>
<title>羣山北亭</title>,<text>靑山盡處自成臺。極目滄波萬里開。欸乃一聲春日暮。後先漁艇落帆迴。</text>
<title>過湖南</title>,<text>湖南淸勝地。幽趣頗關心。曲曲臨塘水。家家負竹林。養苗資嫰草。燒葉待甘霖。問俗頻傾盖。時聞谷鳥吟。</text>
<title>牙山客舘次板上韻</title>,<text>兩湖官路幾時窮。不是山嵐是海風。下馬牙州還一笑。桐花帶雨數枝紅。</text>
<title>題贈完山小妓彩鸞</title>,<text>天上何年降綵鸞。高唐夢罷楚雲寒。小桃未綻春風早。花到開時待我看。</text>
<title>法聖浦次板上韻</title>,<text>聖湖形勝冠全羅。一點孤山映晩波。小艇風帆迷遠渚。華筵錦瑟和纖歌。漕臺老興樽前湧。太守烏巾頂上峩。當日渼陂誇好事。淸歡吾較少陵多。</text>
<title>牙州次李三灘韻</title>,<text>負海隣鮫得別區。牙州地勝擅南陬。怒潮拍岸飜銀屋。小艇依沙避石尤。泛月耽懽繼岑杜。當筵授簡愧枚鄒。長風萬里吹天地。極目滄波興轉悠。</text>
<title>舟行</title>,<text>落日孤舟泝遠灘。一番風雨夏猶寒。蒻笠簑衣渾忘却。半江詩料在漁竿。</text>
<title>舟泊桂陽浦</title>,<text>輕舟一葉半帆風。歷歷靑山過眼空。繫纜汀洲尋小逕。暮烟遙起水村中。</text>
<title>放舟</title>,<text>晩潮初上水程催。帆外靑山向我來。料得平州應不遠。草花深處小堤回。</text>
<title>新昌客舘。次板上韻。</title>,<text>征南路出鶴城前。拱北亭高思杳然。雲物盡供游客眼。風流更有主人賢。鸎捎野岸眠時蝶。鷺曳長溪霽後烟。春興欲尋無倚着。精神付與月毫傳。</text>
<title>題龍谷驛</title>,<text>憶曾童丱鯉庭趍。三十年來萬事殊。舘宇已移非舊面。梅花猶發古墻隅。</text>
<title>朴淵。次權石洲韻。西征錄</title>,<text>瀑奇無與二。山峻鍾靈異。所不重來過。百年有白水。</text>
<title>新溪淸心亭。次壁上韻。</title>,<text>峽邑無餘事。新榱煥淺湄。沙禽迎露冕。汀草媚褰帷。飮我杯頻擧。留人雨一奇。重來還有約。造物莫差池。</text>
<title>女郞巖留題 新溪</title>,<text>征鞍蹔卸女郞巖。巖下沉沉百丈潭。我醉我歌渾是興。席邊仍許渚禽參。</text>
<title>平州花事村偶吟</title>,<text>秋色迢迢不可尋。暫停飛馹憇松陰。片雲西北他鄕望。獨鳥東南故國心。野號雨飜還杲日。谷連花事哂孤衾。嗔他前導無閑趣。吹送鑼聲攪細今。</text>
<title>題朴淵</title>,<text>雲居寺北聖峯前。朴氏歸來姓是淵。白曳川紳千尺立。靑開石甕百圍圓。鞭龍有諺知何世。巢鶴無蹤問幾年。恠我上頭昏黑到。強排詩律管風煙。</text>
<title>宿鳳池寺</title>,<text>昏黑尋僧到鳳池。禪扉半掩磬鳴時。風穿破壁燈先覺。雲鎖虗壇客未知。解使人心消凈界。不敎詩料上吟髭。明朝驛路千山隔。歸夢遙遙太一祠。</text>
<title>谷州客舘偶題</title>,<text>凍雨霏霏灑象山。回風發發捲林巒。雲烟色變乾坤肅。稍入官齋作夜寒。</text>
<title>宿瑞興舘</title>,<text>虗幌香殘寶篆銷。洛城歸思正搖搖。睡魔無力霜風冷。旅舘寒燈又此宵。</text>
<title>寄黃海都事金姪然明</title>,<text>仙遊無分妬龍公。一會山樓計已空。不是剡溪迴棹急。長津暗起石尤風。</text>
<title>瑞興山城</title>,<text>嗚嗚畫角帶踈星。開着關門萬炬明。百折營紆唯鳥道。兩西形勝此山城。將壇高擁千峯出。軍食應須六郡幷。地利人和今古蹟。飛流十丈自悲聲。</text>
<title>再用前韻。示韓秀才。</title>,<text>關上寒烽耿一星。馬頭殘雪照林明。小軒臨水昨年築。敗堞因山何代城。一老鳴鐘迎客至。二難從我賞心幷。振衣長嘯擲杯去。隔岸幽禽三兩聲。</text>
<title>臨江別李姪德裕 以下北征錄上</title>,<text>草草江頭別。依依客裏魂。春風吹驛路。遼塞接長轅。</text>
<title>早發坡州客舘</title>,<text>淸曉坡平發。逶迤馬耳東。林暄花有信。沙遠水如空。短詠從工拙。長途仗信忠。功成報明主。朱夏序將窮。</text>
<title>別松都留守吳仲初</title>,<text>征馬蕭蕭客路長。故都留相遠于將。遼西極目雲山暗。草草離懷酒一觴。</text>
<title>宿松都</title>,<text>未到先吟六字詩。開城風月本非宜。天荒有限何妨破。更向樽前強皺眉。</text>
<title>瑞興道中</title>,<text>溪水涓涓柳影斜。東風萬里送行車。鬂毛喚雪時欺帽。客夢牽愁夜到家。四牡可能忘逆旅。兩眸元不管烟花。堪憐博望成癡絶。上漢星槎亦浪誇。</text>
<title>平山道中</title>,<text>春夢厭厭馬上殘。暫隨莊蝶落長安。九天宮殿開楓陛。一室圖書映竹欄。覺後烟花都是恨。聽來歌管不成歡。欲憑詩句寬懷抱。愁壓心肝寫出難。</text>
<title>黃州寫懷</title>,<text>渚柳金絲早得春。如迎如送媚行人。忽驚醉卧黃樓月。猶憶朝回紫禁晨。霧峀生憎遮遠望。雨師剛喜洗征塵。燕山萬里終須到。分付官厨點酒頻。</text>
<title>題贈小妓梅仙</title>,<text>千花不敢在梅先。梅是花魁古語然。素萼含春猶未吐。東風知屬阿誰邊。</text>
<title>贈月宮娥</title>,<text>素娥元是月宮仙。不盡人間隔世緣。暫逐東風遊此地。高唐擬伴楚王眠。</text>
<title>贈鳳仙花</title>,<text>盈盈一朶鳳仙花。絳萼丹跗儘足誇。怊悵王孫無興緖。寂寥還似病維摩。</text>
<title>有作</title>,<text>曠野茫茫塞日陰。北門途路秪關心。王春花柳憐孤影。鄕國音書隔萬金。白首當筵常縮瑟。靑娥侍座浪挑琴。少年豪氣猶餘習。徙倚雕欄滿滿斟。</text>
<title>練光亭</title>,<text>飛亭百尺練光顔。一面危城浸曲灣。雲物依微楡樹渚。烟花粧點牡丹山。鏡中柔櫓歸期晩。沙上眠鷗盡日閑。更有綺羅來勸醉。客懷忘却滯西關。</text>
<title>題佳殊窟</title>,<text>佳殊仙窟舊聞之。不道神功乃至斯。壁面蟠龍鱗甲動。門眉翔鳳羽毛奇。初從隈隩微通逕。旋費攀躋更涉危。目眩心驚仍却走。只敎添得夢中疑。</text>
<title>重題佳殊窟</title>,<text>二十五年勞夢魂。魂遊何日不祥原。爲緣仙窟藏山壁。却枉官程扣石門。名實不違眞可愕。見聞殊愜更無言。平生探歷曾非少。是奇觀此一番。</text>
<title>再憇平壤東面栍村</title>,<text>再到栍村數日間。紅花綠柳媚容顔。斷橋流水如相戀。故傍蘆叢逆折還。</text>
<title>望箕城</title>,<text>征軺軋軋浿江東。故國風烟指點中。鶬羽漸高春意旺。岸容先報杜鵑紅。</text>
<title>次大同江韵</title>,<text>楚峽春風日夜多。行雲和雨惹嬌歌。憑將絃上星星語。催破終軍萬里波。</text>
<title>贈人</title>,<text>一陣春風暮雨過。蜀江回首杳烟波。無情㝡是沙鷗夢。不管人間別恨多。</text>
<title>更次</title>,<text>一春花事已無多。愁聽參差谷鳥歌。腸斷佳人惜不得。數行鉛水落秋波。</text>
<title>詠雨中杜鵑</title>,<text>帶雨鵑花濕。含情嬌掩泣。問花何所悲。春去留無及。</text>
<title>溪水</title>,<text>前溪得雨肥。雨霽溪還瘦。肥瘦不由渠。民今異貧富。</text>
<title>偶吟</title>,<text>白雲澗底生。或可烟爲伍。一去遇眞龍。神功九州普。</text>
<title>寫懷次江東壁上韻</title>,<text>西關物色護星軺。幾處沙堤幾處橋。淸浿津頭春漠漠。靑溪寺下馬蕭蕭。五雲北極心猶戀。芳草南園夢獨遙。強詠新詩還一役。伴他燈影度殘宵。</text>
<title>次壁上韻 江東</title>,<text>近水官齋小。連山雨氣晴。花心方寂寞。鶯語不分明。烟柳看如夢。風松乍學笙。一聲何處笛。牽動故鄕情。</text>
<title>題江東閱波亭</title>,<text>江東爲縣得江多。江上危亭額閱波。一葉輕舟何處落。倚舷漁父自漁歌。</text>
<title>江東道中</title>,<text>行行平壤江東境。得得靑山綠水間。皷角導前三令肅。褊裨擁後萬人看。嬌春柳爲搖新綠。夾路花應媚好顔。到底君恩天共大。王程萬里敢辭難。</text>
<title>江東舘有感</title>,<text>官齋悄悄夜將闌。燈火無情錦被寒。雲雨陽臺何處問。夢中空憶昔年歡。又其人如玉耿難忘。每到花朝別恨長。不及㘅泥堂上燕。䨥飛終日鎭相將。</text>
<title>快哉亭</title>,<text>風襟披爲快哉亭。極目平郊過雨靑。霞彩閃紅翻月戶。水光浮碧盪雲欞。幾年夢想今方到。萬里星軺且暫停。醉興欲闌詩欲就。白鷗相喚落漁汀。</text>
<title>席上醉題</title>,<text>瑟鳴琴奏滿堂春。似慰皇華萬里身。芳酒㶑觴紅燭跋。客中淸興一番新。</text>
<title>中和志感</title>,<text>畿山纔度卽殊方。駒峴西踰又別鄕。官路在望長不盡。情親入夢儘難忘。彎弓巧舞寧娛客。似劒尖峰剩割腸。唯有主人言足慰。席邊浮蟻看盈觴。</text>
<title>成都</title>,<text>成都府裡感懷長。先祖先君宰此鄕。路上雙碑遺愛在。居人應識我摧膓。</text>
<title>靜戎江</title>,<text>孤舟一葉夕陽津。桑柘千重傍水濱。北路關心山嶺阻。東風無限草花春。魚爭落蘂時吹浪。鷗戱回堤不避人。皷角三聲催入縣。依依楊柳送征輪。</text>
<title>暮春留滯順川郡齋有懷</title>,<text>桃花落盡東風急。爲惜春光春與謀。我是長安千里客。可能相伴此淹留。</text>
<title>與成都太守夜飮。強爲戱語。</title>,<text>巫峽春濃夢雨過。韶華偏護鶴仙家。芳心肯借支機石。擬泛銀河八月槎。</text>
<title>贈妓玉爲心</title>,<text>碧雲爲鬢玉爲心。一點靈犀三尺琴。乍啓櫻唇矯倚醉。隔林黃鳥是知音。</text>
<title>贈綠雲月</title>,<text>一曲仙歌響綠雲。芳名曾向月宮聞。文園病渴香心死。悵望明河倚夕曛。</text>
<title>贈透梅香</title>,<text>曲房春到透梅香。風外遊蜂箇箇狂。月落參橫渾不管。弄珠人在玉欄傍。</text>
<title>鵲巢䨥搆。新月正直其間。感而志喜。</title>,<text>鵲巢雙報喜。新月證休祥。燕塞三千里。歸來賀語長。</text>
<title>登慈母山城大將壇</title>,<text>薄暮來登大將壇。腰弓十隊列衙官。山僧亦學從軍樂。金皷聲中激義肝。</text>
<title>嘲慈妓先花</title>,<text>月白虗堂夜。誰堪五日閑。啾啾晨雀噪。殘夢隴頭還。</text>
<title>箕城寫懷</title>,<text>深夜官齋燭影搖。故林歸思正迢迢。東風無力鶯花晩。默筭征途不自聊。</text>
<title>別大同江</title>,<text>畫舡橫泛大同波。皓齒明眸映綺羅。淸夢不知何處落。佳殊仙窟路無多。</text>
<title>題聚勝亭 義州</title>,<text>塞垣風緊暮山晴。中有危亭聚勝名。地盡西關隣大敵。江迴一曲鎖重城。繁絃急管三杯後。渭水終南萬里情。天下紛紛方未定。此生何日見昇平。又腥塵漠漠幾時晴。公舘還慚義順名。漲霧北驅難辨晝。奔流東蹙欲無城。終軍破浪當時願。祖逖聞鷄半夜情。且可一傾三斛酒。胷中磊磈要須平。又霏霏江霧不能晴。曲岸幽花未辨名。遠樹浮空迷大漠。淺山如畫護孤城。接天芳草偏憐我。啼血寃禽自盡情。待得星槎東返日。會將機石問君平。又檻外鳩鳴乍喚晴。枝間鶯語自呼名。堪憐美酒初封伯。不分牢愁別有城。松逕幾回中夜夢。楓宸千里遠臣情。白頭未辦歸思計。慚愧當年向子平。</text>
<title>義順舘。次副使鄭子文韻。</title>,<text>千里懷人水一方。天涯日月覺偏忙。鴨江烟樹看蕭瑟。燕塞山河更杳茫。風撼星軺魂蕩漾。塵埋驛路馬玄黃。男兒弧矢元初志。半歲辭家未足傷。</text>
<title>統軍亭。次東岳韻。</title>,<text>邊雲喜得浹旬晴。步上鴨江江上亭。下渚風驚看鷁退。半巖松老盡龍形。危欄西望傷遼柱。大業何時遇楚萍。倚劒狂歌空激烈。艱虞堪笑此身丁。又汀洲雲物弄新晴。千里胡山拱此亭。勝日觀遊心所愜。長途苦樂口難形。行身蠻貊須忠信。寄迹乾坤是梗萍。賴有子眞能起我。且隨鳴鳥聽丁丁。</text>
<title>嘉陵江</title>,<text>嘉江黛碧自因依。日暮孤帆天際飛。夾岸桃花春浪靜。漁人網得細鱗歸。</text>
<title>寫懷</title>,<text>春晩安興客意迷。小庭深夜子䂓啼。嬌歌急管渾無賴。缺月窺人畫閣西。</text>
<title>再次統軍亭韻</title>,<text>鴨水雲烟晩更晴。白頭登望此危亭。筵前小妓歌兼舞。槎上孤臣影吊形。興到擲杯提赤管。醉來含笑看靑萍。亂餘城郭都非舊。可忍逢人問丙丁。</text>
<title>題慈山梨花亭。次鄭湖陰韻。</title>,<text>孤亭未到已知名。檻外梨花別有情。暗捲香雲飜一席。乍飄輕雪罥雙㫌。春風撼露魂應斷。山鳥催人句欲成。爲報東君更護惜。前除且待桂華明。</text>
<title>走次鄭子文韻</title>,<text>落落天涯無所依。山禽報道不如歸。馳驅南北何時已。回首田園宿計非。又鋪馬東馳不見來。憑軒翹望意徘徊。臨江欲渡無由渡。催得霜毛滿鬂皚。</text>
<title>肅寧舘。贈主倅沈德輿求和。</title>,<text>西關物色見來同。驛路逶迤轉不窮。靑眼相逢肅寧倅。白髭多愧使華風。平郊草送星軺碧。別舘花圍妓陣紅。驅却客愁須有物。官醪能效暫時功。</text>
<title>次副使鄭子文令公韻</title>,<text>月學弓腰半欲彎。人逢令節滯江關。九重宸眷無由報。萬里風裝未是艱。愧我眞同屛上餠。從君時見管中斑。歸來共閱燕行錄。樽酒長安對笑顔。</text>
<title>灣上觀燈</title>,<text>浴佛佳辰敞錦筵。燈光上與玉繩連。遙知北極三更夜。千歲聲傳御座邊。</text>
<title>次鄭副使韻</title>,<text>汀洲雨過尙繁陰。詩意迢迢不可尋。盡日思歸歸未得。莊生無賴越中吟。</text>
<title>鄭令公送詩。戱爲答語。</title>,<text>華發枯楊笑矣乎。龍灣妓女見金夫。能欺白髮頻呼酒。坐擁靑蛾戱擲盧。似海春情深讓子。如僧風味却憐吾。看他花柳塲中習。世外難知世上無。</text>
<title>次鄭副使韻</title>,<text>飮氷寧復擇炎凉。關塞迢迢驛路長。今日火龍隨去馬。來時秋雨咽寒螿。津人一棹輕波浪。灣尹雙旗爲送將。畫角三聲槎影動。水心初月漸微茫。</text>
<title>次</title>,<text>長程足下遠。白髮鬂邊侵。倦後容欹卧。詩成費獨吟。滌炎泉可浥。寬恨酒須斟。莫漫愁征役。玆行亦匪今。</text>
<title>記夢</title>,<text>夢入天門謁玉皇。覺來衣袖尙餘香。龍顔近日知何似。願獻南山祝壽觴。</text>
<title>渡鴨江。次鄭副使韻。</title>,<text>龍灣艤棹碧波漫。燕塞還轅錦葉殷。知有歸期猶悵惘。可堪留別此雲山。</text>
<title>龍灣次副使韻</title>,<text>山形抱郡郭。江勢裂坤維。觸眼渾疑畫。開喉便是詩。燕鴻飛漸斷。遼鶴返何遅。別有傷心處。終南入夢時。</text>
<title>鴨江示鄭副使子文</title>,<text>艤舷南望水雲間。一面危城枕曲灣。萬里星槎何處泊。白鷗飛過夕陽灘。</text>
<title>九龍壇</title>,<text>孤城東角九龍壇。日暮靈風釀雨寒。我祝明神煩一語。星軺萬里路無難。自註。淸人每十日遣騎十餘人。廵行江邊。謂之伏兵。</text>
<title>九連城 自註。淸人每十日遣騎十餘人。廵行江邊。謂之伏兵。</title>,<text>鴨江西望九連城。城下緣溪是去程。千里辭家孤夢斷。萬山當面一鞭輕。長郊草沒迷征馬。曲渚林深有伏兵。帳下小兒持鹿獻。怡然暫慰客中情。</text>
<title>過松鶻山</title>,<text>松鶻山高勢入雲。霏烟沓霧杳難分。東開一面如迎我。西伏羣峯宛是君。舊事在心偏感慨。征軺欲度更慇懃。回曕安市孤城近。曾挫唐家百萬軍。</text>
<title>露次下龍山下</title>,<text>露宿龍山下。輕寒乍透衣。隔溪人語閙。知有獵胡歸。</text>
<title>遼陽道中</title>,<text>過江三日不逢人。野鹿成羣戱磵濱。却到大龍山下望。長途無極馬嘶頻。又人民不復舊衣巾。靑嶂含羞似欲顰。鶴去無蹤華表折。崩城敗堞更傷神。</text>
<title>有懷</title>,<text>夢裡分明玉座臨。南薰殿上五絃琴。來時未候如丹色。去路長懷戀闕心。今日行裝慚漢節。平生志業負商霖。多情蜀魄催敀切。鬂上霜毛半不禁。</text>
<title>鳳凰城 用拗句法</title>,<text>鳳凰城在安市西。其下一帶東流溪。廢舘蕭條草盖薄。荒林繚繞日光迷。僕夫無眠數寒柝。暘谷未曙催金鷄。屈指燕山幾日到。愁聞倦騎槽間嘶。</text>
<title>吊通遠堡崩城。次副使韻。</title>,<text>敗壁崩城惹恨多。憶曾千堞白峩峩。衣冠文物非前日。獨立蒼茫費一哦。</text>
<title>看牧馬</title>,<text>就草驅來冀北群。平郊無際散如雲。奔泉蔭樹誰非適。牧笛一聲西日曛。</text>
<title>松站次副使韻</title>,<text>星槎一泛鴨江濱。三日愁眉未解顰。忽忽覊懷難自慰。賴君詩句起余頻。又松亭陰薄不生凉。步就溪花嗅暗香。詩意到眉眉不覺。三過皷腹興殊長。又柳陰耽睡滯征途。起坐顰眉望北都。何似山窓高枕卧。手拈經史敎童烏。又溪雲陣陣襲衣凉。春後餘花剩送香。軒盖搖搖眠不穩。故園歸夢苦難長。又癈綠平烟一望迷。征途不復解東西。深河戰後山川改。不見行人見野麛。</text>
<title>乾磧坡</title>,<text>歇鞍乾磧草茵香。枕臂橫眠夢正長。鴨水蒼茫迷去路。客魂那得到家鄕。</text>
<title>途中記所見</title>,<text>鴉衣無帶頂絲紅。白馬依風語莫通。牛鼻不穿繩繫角。車輪去餙木完縫。立耘可見踈耕作。行市方知競末功。鵝鴨猪羊俱足用。百年生計亦云豊。</text>
<title>次瓮谷寺基韻</title>,<text>寺廢知何代。碑存驗故基。我來偏有感。老木夕風悲。</text>
<title>通遠堡。次副使韻。</title>,<text>乍入遼陽界。人稀草木長。候晴晨放馬。橫笛暮看羊。地曠田俱廢。風多夏亦凉。道途無極已。直恐罄行囊。</text>
<title>思歸</title>,<text>吾行幾日息征鞍。明到連山宿舊關。枕上夜來鄕國夢。三千客路片時間。</text>
<title>馬上寫懷</title>,<text>身在遼西馬欲東。歸心如水自朝宗。憶曾春半偏承眷。日日含香襯衮龍。</text>
<title>遼東</title>,<text>遼陽懷古獨徘徊。丁鶴千年去不迴。城郭人民都已變。野花無主爲誰開。</text>
<title>曉發</title>,<text>畫角三聲趁曉暾。山河在眼暗消魂。晴雲出峀看如戀。急瀨衝橋勢欲呑。今日星槎還到此。當時華表已無存。興亡往迹憑誰問。萬古長空過鳥痕。</text>
<title>發連山舘</title>,<text>曉發連山舘。覊心逐節旄。澗鳴淸碎玉。草遠細於毛。深樹籠征盖。晴雲惹錦袍。倦來巖下憇。箕坐聽松濤。</text>
<title>次前韻</title>,<text>天生鴨水限西東。安市班師憶太宗。今日靑丘回泰運。明廷濟濟引夔龍。</text>
<title>高嶺山</title>,<text>大霧連山暗。當途一嶺高。前騶已木末。征盖尙林臯。遇石心疑墮。臨風首獨搔。悠悠千里思。携鏡檢霜毛。</text>
<title>途中記所見</title>,<text>雪㨾肌膚雲㨾䯻。耳珠垂却兩三環。對人無語瓠犀啓。錯認燕支作漢山。又八字雙眉學遠山。曉窓輕理綠雲鬟。香衫不掩纖纖手。半露簾間玉指鐶。</text>
<title>望狼子山</title>,<text>狼子山何在。羸驂日暮時。林風故多意。吹動向東枝。</text>
<title>靑石嶺</title>,<text>入眼風烟揔不宜。憂愁饑飽秪輸詩。連山不比狼山險。高嶺何如石嶺危。大水縈迴今九渡。長程迢遆更多歧。朝行暮宿春兼夏。夢到家鄕覺後疑。</text>
<title>次副使連山詩韻</title>,<text>却伴遼民學癈居。猪牛鷄鴨共庭除。古來遷徙無常處。今日緣何有屋廬。</text>
<title>柵門</title>,<text>緣坡編木代城垣。肅禁遮行號柵門。一入此中消息絶。焦憂數月候迴轅。</text>
<title>次副使連山韻</title>,<text>垂柳陰中一逕斜。洞門晴霧捲靑紗。秋波不動簾櫳靜。斂笑當壚䯻揷花。</text>
<title>冷井谷偶吟</title>,<text>溪邊枕石夢方酣。枝上山禽爲和南。忽有厨人來喚起。阿彌去此短亭三。</text>
<title>戱用前韻。示鄭子文。</title>,<text>甲軍馳突興殊酣。詑道移來自漠南。直向阿彌庄上去。先催秦八喚張三。</text>
<title>題阿彌寺</title>,<text>寺開新法殿。僧着舊袈裟。詩罷無人解。空庭落日斜。</text>
<title>題白塔</title>,<text>石塔撑高三百尺。晴天色映遼河白。千年仙鶴不重來。城郭人民捴非昔。</text>
<title>詠筆管堡</title>,<text>河上孤城筆管名。聞名自覺一傷情。長槍不用毛錐子。天意如今借太平。</text>
<title>次副使韻</title>,<text>朝踰靑石嶺。此路古來難。峽裂纔通馬。雲䨪乍露巒。聞名覺膽㥘。未到使人覸。却賴神明佑。愁心乃自安。</text>
<title>途中次副使韻</title>,<text>萬里行裝只一鞭。遼河西望暮雲邊。途中蓂落今將四。枕上愁來豈翅千。地僻人疑壺裡界。潭淸魚蹙水中天。飮氷將命無他念。露宿風餐直到燕。</text>
<title>通遠堡曉發</title>,<text>嶺上雲膚起。天邊日足森。一鞭遼塞遠。萬柳薊門深。覊夢迷莊蝶。歸心聽蜀禽。曉來臨鏡怯。白髮不勝簪。</text>
<title>柳庄</title>,<text>遼河東畔一庄深。日暮人歸斷柳陰。爲撥覊愁強覔句。詩成字字露鄕心。</text>
<title>遼城次副使韻</title>,<text>山川荒絶昧西東。眼似䍧羊未有瞳。舊蹟無徵何所考。新詩從此亦難工。千年不見東歸鶴。殘日長隨北去鴻。聞道三河從此近。相携買醉酒舡中。</text>
<title>三叉河。觀漁有感。</title>,<text>小舠長網泝前灘。一擁銀鱗閃眼看。辛苦釣璜東海客。渭川終日把漁竿。</text>
<title>黃州月波樓</title>,<text>危樓縹緲壓層城。其下溪流百丈淸。朱栱倒空欄似泛。素娥涵影夜逾明。千峯拱秀俱無取。三美相須始得名。爲問江南王學士。未宜輕重兩黃營。</text>
<title>百祥樓</title>,<text>西關形勝百祥樓。烟水蒼茫萬古愁。帆帶夕陽雲外落。天連芳草鏡中浮。城頭皷角龍應聽。座上絃歌客暫留。惆悵楓宸千里隔。病懷蕭瑟不成遊。</text>
<title>遼西次副使韻</title>,<text>西遼虎視一何雄。百戰山河計必東。智長火攻多內應。筭如神出獲全功。未聞牛觸燕師走。終見烏啼楚壘空。極目葦花千里白。夕陽蕭瑟起悲風。</text>
<title>高平關</title>,<text>當昔高平鎭勢雄。遠呑寧瀋控遼東。山河萬里名都會。城郭千年百戰功。白馬無蹤殘月在。仙禽不返夕陽空。隋皇唐帝俱塵迹。付與醮樓一笛風。</text>
<title>盤山</title>,<text>築路虬盤三百里。孤城一片面東開。買薪沽水俱須價。饑渴相催敢惜財。</text>
<title>閭陽</title>,<text>閭陽溪上歇鞍時。解意泠風故故吹。自酌淸泉盡一盞。從今不用蔗漿爲。</text>
<title>宿新廣寧</title>,<text>廣寧還有舊新殊。捨舊從新一路迂。背後醫巫元咫尺。令人起坐夜張弧。醫巫閭山外。卽蒙古地。</text>
<title>和副使高平沽水韻</title>,<text>我僕將痡我馬饑。龍灣舊筭捴成非。杜陵當日悲沽水。千里雲安亦憶歸。又曉霧連山不見天。行忙未暇管風烟。浥波注瓮煩車載。到手還應費貨泉。</text>
<title>詠十三山</title>,<text>平地居然忽有峯。十三層壁略相同。歸來恐致眞形爽。急展霜縑與畫工。</text>
<title>十三山。次副使韻。</title>,<text>霱雲祥霧鎖重重。二五加三碧玉峯。却訝龍眠多巧思。新開活畫淡仍濃。</text>
<title>途中寫懷</title>,<text>經旬纔到十三山。幾日能窺第一關。鳳曆今驚弦已下。鴨江曾見月將彎。魂遊玉署金門裡。身在遼河薊水間。爲問令威猶在否。千年華表倘重還。</text>
<title>寫意</title>,<text>西風汝故知吾意。吹得歸魂日日東。徑渡鴨江經浿水。便從松岳過高峯。宅前垂柳看搖綠。階上榴花未謝紅。覺後行裝猶絶域。此心依舊百憂攻。</text>
<title>大凌河。次副使韻。</title>,<text>汀花紅白襯朝霞。似作新容迓使華。此地奇遊天所借。故園歸計日應遐。浮空遠水將愁至。撲路西風向晩多。落落覊懷無處瀉。滿簪秋髮不禁皤。</text>
<title>小凌河</title>,<text>大凌河又小凌河。隱隱虹橋卧碧波。黃馬之年四月尾。三韓學士此經過。</text>
<title>松山堡</title>,<text>暮過松山堡。摧殘血戰餘。人存能抗敵。城破不留墟。邊衛魂俱喪。中原氣已沮。茫茫天莫問。忍淚獨躊躇。</text>
<title>過孝廟駐軍山有感</title>,<text>松山南畔斷峯高。文祖曾開四面壕。白首孤臣下馬拜。半林殘日杜鵑號。</text>
<title>杏山</title>,<text>落日荒坡道路難。杏山西望齒先酸。蓬蒿滿地城無址。千里行人掩面看。</text>
<title>和副使贈詩</title>,<text>誦君新什齒生香。字字分明戀故疆。繞砌松筠愁裡碧。滿床書卷夢中黃。軒車鼓角隨長道。藥物詩篇共一囊。萬里風烟供諷詠。蕪才欲和更周章。</text>
<title>次副使小凌河韻</title>,<text>莫歎無舡可渡河。九天仙客自乘槎。雲來半露沙邊草。風起偏鳴岸外柯。近席花香煩一嗅。當途寺好爲相過。同行恠我窮探歷。奈此耽閑癖性何。又高馬長鞭亂涉河。麄豪寧復識星槎。要錢貨水宵治井。緣木探枯曉執柯。熟餠在筐爭自譽。小壺㘅袖暗相過。腰弓不拜言多倨。禮義無如此輩何。</text>
<title>杏山途中。次邵堯夫首尾吟。</title>,<text>此行愁絶懶題詩。馬上低頭獨語時。春後誰移依砌菊。別來空憶所嬌兒。殘花爲我應休笑。遠峀多情亦斂眉。日夜思歸歸未得。此行愁絶懶題詩。</text>
<title>塔山午憇</title>,<text>醉卧淸溪曲。汀𩿨懶不飛。草間幽逕細。應有釣魚磯。</text>
<title>塔山</title>,<text>沙川流繞塔山村。村外寥寥古寺門。數點殘花依斷岸。一年春去尙餘痕。</text>
<title>醫巫閭山</title>,<text>醫巫閭外卽胡天。界得蒙戎着一邊。雲嶺嵯峩比城郭。石峯尖峭像戈鋋。中䨪壑霧常藏虎。傍引官途直接燕。聞說當時迷七聖。牧民要訣牧童傳。</text>
<title>連山驛</title>,<text>莽蒼連山驛。蕭條倦客情。長途向燕直。征馬望鄕鳴。草帶兵前色。人多亂後生。沉吟未忍去。殘日翳崩城。</text>
<title>䨥石城</title>,<text>䨥石民居少。迴溪山下繞。天長眺海東。一點靑丘小。</text>
<title>題祖將軍牌樓</title>,<text>我來寧遠尋前迹。祖氏遺居兩石樓。上刻元戎四代字。深爲後嗣百年謀。襄陽遽效全城獻。隴右終貽負戟羞。世業身名俱已辱。獨留臺榭市南頭。</text>
<title>寧遠道中。望海有感。</title>,<text>山行十日得平郊。郊遠川低海納潮。元氣淋漓千里白。洪濤洶湧一帆遙。管寧紗帽歸應遠。王母雲旗倘可邀。回首故鄕烟水淼。客心征盖共搖搖。</text>
<title>東關</title>,<text>風起塵沙漲。從他浼客顔。斜陽一開眼。駐馬認東關。</text>
<title>寫懷</title>,<text>西來行色日蕭條。躑躅羸驂未敢驕。城號平安飽辛苦。村名筆管見弓刀。思歸病鴈齊心事。當夏飛霜幻鬂毛。萬里覊懷無處訴。客窓愁結未舒蕉。</text>
<title>過中右所</title>,<text>城穿中右所。路越後前岡。小市人方閙。懸知集遠商。</text>
<title>望沙河站</title>,<text>已向沙河院。遙辭曲尺城。天晴禽語樂。日暮馬蹄輕。見水先憂涉。逢人卽問程。小村知近遠。不越兩牛鳴。</text>
<title>沙河曉發</title>,<text>雲捲沙河曙色澄。三山當面碧層層。喚來溪鳥林間囀。洗出金烏地底昇。勝景凄迷愁與並。壯遊牢落興難憑。眉頭賴有新詩到。他日還家詑友朋。</text>
<title>溝兒河堡</title>,<text>小城如斗枕溝河。千里乘軺客暫過。舊蹟無徵何處問。隔林黃鳥一聲歌。</text>
<title>過吳三桂舊鎭寧遠衛有作</title>,<text>建牙開府擁貔貅。二十登壇世莫儔。却賣關門賭好爵。忍將天地付深讐。朔風暗捲南薰曲。瀚海遙通太液流。運去不須尤小子。古今興替貉同丘。</text>
<title>前屯衛記所見</title>,<text>寧遠以西多好山。淸如三角聖居間。乘槎萬里今相見。疑是鄕關夢裡還。</text>
<title>高嶺驛望長城</title>,<text>防胡何用此長城。關內今爲老上庭。莊櫃當時逢夜劫。劫來唯恐不緘扃。</text>
<title>詠中前所</title>,<text>城連中後又中前。中右居東㝡在先。雉堞堅完雖小足。當初施設豈徒然。</text>
<title>望夫石</title>,<text>望夫夫不來。化石石不朽。天地知此心。塑像吾何有。</text>
<title>入山海關</title>,<text>此行今夕抵關門。燕路三分已二分。萬里秦城先入望。孤槎漢使暗消魂。荒林來去千家鬼。終古興亡一片雲。轣轆吳兒無遠計。殘碁半局賭乾坤。</text>
<title>觀角山寺石刻詩有感</title>,<text>緣雲石犖确。到寺僧牢落。擊磬可知心。新詩果誰作。付石刻詩 淮南吳光義石徑攀蘿坐復行。芙蓉靑簇亂峯晴。林浮烟火三家市。天壓華夷萬里城。僧定松堂蒼鼠竄。客來雲谷暮鍾鳴。不知滄海何時變。笑倚層巒問太淸。</text>
<title>角山寺</title>,<text>角山孤絶倚晴空。寺寄層厓積翠中。河伯故應羞海若。帝軒猶想問崆峒。鯨鯢出沒波濤立。天地低昂氣勢䧺。長嘯一聲風雨過。十方世界正鴻濛。</text>
<title>紀行</title>,<text>關門十里紅花店。范氏庄連大里營。邐迤王家嶺上過。鳳凰亭下聽溪鳴。又紅花店裡朝來雨。白石鋪前霽後風。迢遆客程將百里。夕陽馳入撫城中。又望海深河網子店。楡關白石撫寧城。渡江三七今來此。明日還應宿永平。</text>
<title>楡關望天魔山</title>,<text>兎耳昌黎爽氣多。中間獨立是天魔。探奇宿願今方愜。喚酒楡關倚半酡。</text>
<title>昌黎山</title>,<text>昌黎秀色入靑冥。間世眞儒此地生。衆水朝東流道脉。尖峯似筆振文聲。郊墟冷落今千載。山斗居常仰盛名。寄語孱顔蒼翠道。養來豪傑待時平。</text>
<title>次副使山海關韻</title>,<text>歷盡千山復萬川。雨餘芳草鎖愁烟。東風知我思歸切。吹送鵑聲到耳邊。</text>
<title>擬寄情人</title>,<text>龍灣別後未開眉。心上佳人玉雪肌。夜夢分明書信到。書中字字是相思。</text>
<title>夢歸</title>,<text>千里思家减帶圍。夢隨遼鶴故東飛。山花不識愁人意。暗送生香惹客衣。</text>
<title>撫寧縣望兎耳山</title>,<text>聳身當面數峯尖。兩日看看意未厭。秀出東方誰可並。淸奇俊拔爾能兼。</text>
<title>朝過鑪峯口。探背陰鋪。歷䨥望鋪。戱贈副使。</title>,<text>日照鑪峯香霧斂。背陰花木闘先芳。與君俱斷尋春念。䨥望東雲恨共長。</text>
<title>再次前韻。答副使詩意。</title>,<text>鸞鏡新摸桂葉眉。越羅衫薄透香肌。行雲來去元無迹。莫怪隨風慰夢思。</text>
<title>又次</title>,<text>愁紅深鎖遠山眉。別意潛消白玉肌。夢裡尋常同笑語。不須重訴覺時思。</text>
<title>詠十八里</title>,<text>十八村邊望永平。其間不滿二長亭。停車暫憇槐陰下。自笑淳于夢已醒。</text>
<title>永平途中</title>,<text>征馬蕭蕭傍遠林。一溪淸淺亂峯深。薄雲未釀崇朝雨。芳草空憐遠客心。千里長途眼中直。數莖華髮鬂邊侵。自知遣悶無他術。強喚村醪爲細斟。</text>
<title>永平府</title>,<text>永平州府盛繁華。城外城中幾萬家。歌舞人人矜大俠。亭臺處處列奇花。天飜久見桑成海。兵後愁聞笛變笳。萬事傷心姑置此。酒樓何許碧帘斜。</text>
<title>射虎石</title>,<text>醉歸歸路轉巖隈。錯認於菟伏草萊。疑似動心心爲惑。精神貫石石應開。着磚肯數南公識。洞鐵空傳趙主材。千載荒坡碑有刻。居民猶識掃莓苔。</text>
<title>孤竹城</title>,<text>荒郊百里夕陽明。一片崩城孤竹名。二子高風今不見。灤河猶似聖之淸。</text>
<title>望野雞坨</title>,<text>西南遙望野雞村。迂道來遅日欲昏。爲愛灤河沙石好。舟中忘却滯征軒。</text>
<title>夷齊廟</title>,<text>祠屋三楹傍客途。勤來一拜一嗟吁。歸牛盛德羞同仰。扣馬初心詎敢渝。薇蕨當時皆爲盡。綱常萬古獨能扶。首陽山色中天碧。更覺淸風立懦夫。</text>
<title>沙河驛</title>,<text>河驛初驚海日昇。客程疲馬正凌兢。汀洲鶴起詩還就。巖峀烟生興或乘。漠漠塵沙蔽西北。油油禾黍滿溝塍。片雲天末東飛去。敀意蒼茫一倍增。</text>
<title>重題孤竹廟</title>,<text>天地無情歲月深。城荒孤竹獨登臨。當時尙抱宗周恥。今日誰知二子心。</text>
<title>七家嶺</title>,<text>穿城度嶺店中過。亂後唯餘六七家。惆悵客愁無計緩。忽看當路酒旗斜。</text>
<title>新店望王家蔣家榛子店有作</title>,<text>邊人賣酒開新店。近接王家與蔣家。榛子孤村更何處。蔽天堤柳綠陰斜。</text>
<title>憇關王廟</title>,<text>暫憇關王廟。英風尙襲吾。脫巾跣兩足。不復羡秋菰。</text>
<title>榛子鎭道中記懷</title>,<text>經春不見眼中人。長夏關河路上身。老去方知社櫟味。敀遅將忘蓼虫辛。馬頭塵漲愁開目。路左泉甘喜入唇。忽憶故園時物好。石榴花繞小池濱。</text>
<title>午憇鐵城坎道邊</title>,<text>亭午天無風。我車安所舍。槐陰適數間。不啻渠渠廈。</text>
<title>曉發豊潤</title>,<text>萬戶炊烟起。孤城曙色開。牙籤書滿肆。玉架錦成堆。客久籝金盡。愁多鬂雪催。故鄕何處是。悵望獨徘徊。</text>
<title>沙流河</title>,<text>官河水淺見沙流。燕薊蒼茫一望愁。烘面未堪亭午熱。依林喜得小堂幽。坐來乳鷰窺簾額。睡罷淸風屬枕頭。店舍主人還解事。要余揮翰賁書樓。</text>
<title>兩家店</title>,<text>却過沙河店有門。兩家今作百家村。塞垣生齒繁如此。無怪黃河水尙渾。</text>
<title>玉田縣</title>,<text>綠樹陰中望玉田。萬家城郭帶愁烟。肆廛充牣緣多賈。第宅奢華爲近燕。俗奉財神謹香火。心安胡服艶腥羶。徘徊緬憶興亡迹。漢帝成功此地先。</text>
<title>彩亭。次副使寒食詩韻。</title>,<text>端陽令節屬途中。寒食曾憐馬上逢。香火故山誰是主。感懷悽斷薊門風。</text>
<title>蜂山晩憇</title>,<text>少憇槐陰納晩凉。淸風一陣爽詩腸。薊門西望知何處。烟樹連天客路長。</text>
<title>鼈山</title>,<text>螺山漸遠鼈山來。一㨾安排幾十堆。千載命名知不偶。經過自覺助詩材。</text>
<title>薊州</title>,<text>薊門東望路盤紆。遠樹籠郊幾萬株。漠漠非烟亦非雨。依依如有復如無。只饒韵士雕肝腎。未許龍眠入畫圖。記得猪龍曾據此。虹橋新創子城隅。</text>
<title>卧佛寺</title>,<text>西僧誇詡太勞神。彩閣高撑丈六身。尊奉本期千萬劫。觀遊知閱幾多人。圓通菩薩來聽法。卧病維摩與作隣。懸却一燈䨥樹閴。只今僧爲掃香塵。自註。寺中有卧佛。在法堂之左。座後畫諸菩薩數十軀故云。</text>
<title>滹沱河</title>,<text>前有蕪亭後薊城。滹沱不改古來名。流澌馬渡神功在。白水龍興帝業成。麥熟猶徵當日飯。花紅強似漢時旌。乾坤震蕩今何世。醉倚樓舡嘯晩晴。</text>
<title>三河縣</title>,<text>長亭二百渡滹沱。故國歸心我柰何。路上日多將數月。雲邊塔聳辨三河。紅裙妓女能馳馬。赤頂蒙兒自制駝。觸眼堪驚又堪歎。幾時旋旆動高歌。</text>
<title>夏店</title>,<text>溪邊小店夏爲名。觸忤衝炎遠客情。見說吳牛曾喘月。吾今不敢復催行。</text>
<title>燕郊鋪</title>,<text>行行半日到燕郊。小寺鍾聲度樹梢。自別家來時物變。喃喃雛鷰已離巢。</text>
<title>通州江上</title>,<text>醮樓影落水中央。波面風來夏亦凉。匝岸亭臺連帝里。迷津舸艦自蘇杭。雲生別浦無多碧。鳥下平蕪有底忙。牽動思歸天外客。強將詩律帶斜陽。</text>
<title>通州</title>,<text>見說通州勝。繁華天下無。香烟覆列肆。奇寶罄南都。城郭依俙是。雲霞朝暮殊。江流自今古。宇宙一長吁。</text>
<title>蔣家店</title>,<text>隱映靑樓蔭綠槐。曉來淸露滴閑階。佳人欲整香雲䯻。鏡裏輕拈玉燕釵。</text>
<title>燕都</title>,<text>一殿巋然似昔時。衣冠文物屬嚬眉。銅駞久被靴尖趯。舞馬唯餘櫪上悲。地盡東西天已定。路忘南北我何之。金㙜舊址今猶在。爲吊昭王誄以詩。</text>
<title>玉河舘書懷</title>,<text>小窓風定柳初眠。耿耿銀河霽後天。千里客迷孤舘夢。三更月壓萬家烟。病懷蕭瑟彈長鋏。王事驅馳已半年。蠟燭伴人方下淚。金笳何處一聲傳。</text>
<title>遣悶</title>,<text>箕尾蒼茫析木雲。金㙜寂寞燕山月。一聲長嘯視乾坤。半夜西風旗脚裂。</text>
<title>燕京有懷</title>,<text>庭院無人桂影凉。夜深風露透衣裳。三千里外行裝遠。五十年來鬂髮蒼。天下輿圖非舊日。席間歌酒是他鄕。稍聞兵氣東南黑。雷鼓嘈嘈撼岳陽。</text>
<title>寫愁</title>,<text>老向燕山學楚囚。去留非復自家由。胡風六月常停祀。星使何時得首丘。關路蒼茫音信斷。客窓蕭瑟夢魂悠。樽中賴有靑州箒。大白頻催爲掃愁。自註。淸人之俗。六月不擧百祀。所幹進香。亦在停中故云。</text>
<title>愁</title>,<text>一日留賓舘。嬴添一日愁。居然淹兩朔。豈啻度三秋。月侵鄕夢冷。螢傍客窓流。庭樹西風急。魂消望海樓。</text>
<title>子夜吟</title>,<text>枕上歸心切。殘燈翳復明。終宵方轉輾。窓外曉鷄聲。</text>
<title>服香薷散戱吟</title>,<text>長夏驕陽爍小堂。蘋風不復扇微凉。分氷穩蘸香薷散。滌熱何煩凍蔗漿。瓜圃更看供淺碧。杏園仍許剖深黃。脫巾欹枕伸雙脚。萬事都輸睡一塲。</text>
<title>玉河舘書懷</title>,<text>莊蝶初迴片夢驚。玲瓏湘簟客堂淸。濕雲捲盡遠天碧。幽鳥下時斜照明。皇極殿存時事變。玉河波怒朔風鳴。憑軒獨立發孤嘯。擧目山川無限情。</text>
<title>[失題]</title>,<text>西關前後兩陽㙜。巫峽春風片夢迴。疑是玉簫重降世。一言相屬意難裁。三春昨夜盡。尙有一枝梅。強誤東君約。留花待我開。浿江何事太催催。秪爲靑陵別築臺。誰意佳人血相視。將軍心死着寒灰。順興寃血已驚人。更向安陵試步塵。連夜竹風吹面冷。盛炎深着浩然巾。連宵苦憶夢中人。寧食宣城三斗塵。錦被卽今聲已斷。忍看粧淚濕羅巾。</text>
<title>次書狀韻</title>,<text>桑下羅敷自有配。車中御史枉迷魂。何如義順淸宵月。獨擁叉鬟卧客軒。</text>
<title>三河縣嘲副使</title>,<text>朝來嬴得主人訾。短夜伏眠何所爲。征馬蕭蕭催早發。離城十里始舒眉。</text>
<title>途中</title>,<text>儒衣爲賈非眞賈。龍斷能無傍利行。段木癈居猶作哲。須君勤業要成名。</text>
<title>玉舘苦熱</title>,<text>畏天將玉帛。鶉首直燕都。鎭日來嗔嚇。敀期杳有無。襟懷火山鼠。夢想冷秋菰。忍待鳴雞曉。遙尋老馬途。</text>
<title>卽事 北征錄中</title>,<text>西極盲風捲夕暉。炎靈將御阿香歸。雲車乍轉仍旋軸。雷鼓微轟劃霽威。千里平郊何草碧。十尋枯井見塵飛。幾時洗盡人間熱。驟得前溪一夜肥。</text>
<title>途中</title>,<text>千里覊懷倚酒杯。西風擧目杳燕㙜。天邊眼見月三缺。馬上腸憐日九回。黎峀何曾饒夢過。灤河似欲送愁來。半生剛被功名誤。歸意迢迢漢水隈。</text>
<title>候雨</title>,<text>晩來無賴一聲雷。片片行雲聚復開。靑紙誰催懶龍起。淸風暫喜故人來。舊山迢遆中宵夢。孤舘蕭條濁酒杯。忽有鳴鳩傍屋角。氣交天地爾爲媒。</text>
<title>有作</title>,<text>不遣邊愁上眉際。沙河宮裡樂忘回。當時五子知何怨。洛表歌章亦浪哀。</text>
<title>次秋興韻</title>,<text>輦路逶迤繞上林。舊時文物眼中森。花含怨思顰階面。燕管興亡語樹陰。歌罷唯餘父師痛。賦成誰識子山心。更聞湘浦方酣戰。征婦城南望藁砧。玉河西畔柳絲斜。徙倚層軒候月華。燕地傷心非舊日。客星多愧泛孤槎。樽前膽激三杯酒。風外聲悲何處笳。萬歲山空羊馬倒。草間唯見點苔花。太液芙蓉帶夕暉。半林烟雨乍霏微。迎風粉蝶呈新媚。照席殘霞依舊飛。老去詩情隨地减。古來天道與人違。百年胡運何時盡。秋草如雲馬正肥。勝敗都輸局上碁。舊京城闕夢中悲。恭將玉帛來㘅命。可惜男兒不遇時。萬里輿圖孤注擲。千年河水一淸遅。龍蛇大澤終無報。留得波臣沒世思。燕南擧目舊河山。三百宗祊片夢間。芳草幾年悲帝子。愁雲終古鎖秦關。樽前擊劒徒傷氣。醉後題詩亦強顔。吾祖朝天曾有錄。盛時遺迹尙班班。千里驅馳白盡頭。孤懷寥落近淸秋。水連隴底聲聲咽。詩就燈前字字愁。天外思歸意如馬。江南在望夢爲鷗。暗聞街上喧喧語。彭蠡腥風射岳州。嬴氏虗勞萬里功。非胡胡已在宮中。素車白馬凄寒日。洮水遼河自朔風。烟樹有情山鳥怨。廢臺無址野花紅。天分地拆成今古。得失何須問塞翁。周墻四面繚逶迤。派引昆明別作陂。就水宛駒懷北塞。安巢翡翠擇南枝。山河不改甌先缺。天地無常鼎忽移。當日劫灰言可準。廢池衰柳自垂垂。</text>
<title>次工部多病執熱韻</title>,<text>靑蠅白鳥迭欺凌。叵耐烘鑪大地蒸。赤魃張威方自恣。陽烏扇火又東升。誰催鴈帝潛驅暑。却羡蛇醫解吐氷。想得人間最快活。長風萬里漢臣乘。</text>
<title>次老杜韻</title>,<text>莫恠愁容太瘦生。西來萬里百無成。蟬聲早已將秋至。雲影時看出峀輕。客久徒然傷髮變。歸期那得待河淸。孤吟不寐隣殘燭。迢遆關山夜夜情。</text>
<title>河舘寫意</title>,<text>暑雨滯行期。東敀遅又遅。寬愁朝對酒。發興夜爭棋。目斷遼城鶴。心懸漢陛螭。秋風送白髮。壯志日差池。</text>
<title>戱題</title>,<text>關雨初飛脚。覊愁暗上眉。瞽言晴日好。到此我方知。</text>
<title>效少陵體</title>,<text>玉河秋生歸意迷。關山別夢妨晨鷄。萬里客愁正搖落。多情筇杖煩提携。赤憎雲峀碍遠望。剛喜烟霞供醉題。欲上金㙜尋舊迹。野花無主鳥空啼。</text>
<title>途中次老杜返照韻</title>,<text>山雨濛濛日欲昏。遙天去鳥更無痕。烟光掩映長蘆徑。野色依微獨樹村。氷宿由來蓬是屋。林居猶自板爲門。秋風萬里家鄕遠。猿嘯三聲客斷魂。</text>
<title>玉河舘。次副使鄭子文韻。</title>,<text>蟾光就缺政難禁。催喚新醪盡意斟。南郭夢迴多少恨。旅窓人靜短長吟。輕風送雨炎初洗。晩靄歸山樹欲沉。與報子眞勤對榻。淸談一爲解愁襟。再次還家夢熟不須禁。惜景樽開獨自斟。回首故鄕靑海遠。挑燈遙夜白頭吟。秋生岸芷香全减。雨過溪蒲綠半沉。且待天河槎影轉。鴨江江上一開襟。三次工部愁應蜀酒禁。淸宵敢忘小樽斟。眞同病鴈秋來思。不遣寒蛩月下吟。燈盡乍驚官鼓動。河橫漸看曉星沉。自憐故國歸無計。強托新詩要散襟。</text>
<title>次副使聽笳韻</title>,<text>小軒秋早客夷猶。淚墮淸笳一夜愁。解引覊懷尋故國。不敎香夢到高丘。十年征婦傷關月。萬里孤臣戀玉樓。可是寬心惟有酒。擬將新句當花籌。</text>
<title>更疊前韻</title>,<text>詩意飄飄不自禁。更憐殘月伴孤斟。向來牢落操齊瑟。老去凄凉學越吟。千古興亡看鳥沒。萬金書尺幾魚沉。危欄徙倚狂歌發。一陣蘋風灑楚襟。</text>
<title>次副使韻</title>,<text>庭梧一葉已迎秋。回首家山萬里悠。雲海幾勞中夜夢。凄迷獨抱異鄕愁。邀來兔影晴開牖。遮得蚊雷別有幬。默坐孤吟心耿耿。半天星漢已西流。</text>
<title>次</title>,<text>虗舘蕭條晝閉關。鏡中無那鬂毛斑。故鄕歸思知多少。三月來人七月還。</text>
<title>次</title>,<text>黃蘆爲簟竹爲牀。簾額歸飛乳燕忙。忽有新詩生眼底。一庭風雨掩斜陽。</text>
<title>有懷</title>,<text>關雨凄凄客夜闌。病懷聊借酒杯寬。故園消息憑誰問。虛幌無情燭燼殘。</text>
<title>次</title>,<text>彈鋏悲歌客意悠。海雲天末獨迴頭。江山滿眼非吾土。半夜孤吟一寸愁。又眼送孤鴻惜久離。折殘新藕愛連絲。秋風暗報歸期近。旅况從今不用悲。</text>
<title>次副使韻</title>,<text>靑海東頭客路斜。秋風萬里暗相過。欲憑詩句寬愁恨。詩到成時恨更多。</text>
<title>次副使</title>,<text>兩月西關聽栗留。三旬北塞長離憂。故園魂去頻隨蝶。虗舘情來獨倚樓。流恨小溪橫素練。伴人初月掛銀鉤。庭柯半夜秋聲早。歸路千山錦葉稠。</text>
<title>次</title>,<text>燕山覊况入搖頭。舊喜㘅杯近已休。京國夢迴身萬里。暮烟秋雨自生愁。再次三更月在亂峯頭。作意提壺萬念休。醉裡渾忘身是客。詩成一字不牽愁。</text>
<title>次</title>,<text>天外行裝山上山。楡關千里又燕關。鳥啼花落渾如夢。露宿風餐不道艱。暑雨何心留我住。秋風作意送人還。觀周舊路依然是。淚入靈光暗地潸。</text>
<title>次</title>,<text>吸月深杯且暫停。夜闌看我嘯風欞。㙜荒忍見吳宮鹿。苑廢猶殘隋代螢。風外隔江悲玉樹。燈前瞋目撫靑萍。喬山王氣今何在。原廟千年更不扃。</text>
<title>再疊前韻</title>,<text>幾向張君聽去留。言旋有日尙餘憂。吟眉乍皺詩如約。鄕夢初迴月上樓。入穴愧無探虎勇。遊湖思把釣魚鉤。薊門煙樹應無恙。歸興逢秋不勝稠。</text>
<title>詠夏雲多奇峯</title>,<text>火龍噓氣傍南維。頃刻千峯競獻奇。華嶽天台空外泛。巫廬太白眼中疑。秦童採藥迷三島。湘女停絃訝九㠜。蘋末一聲風刮地。不勞愚叟自能移。</text>
<title>次</title>,<text>獨立層軒倚晩醺。茫茫滄海更無圻。鯨鯤怒蹙千重浪。組練雄驅百萬軍。堪憐河伯秋誇水。誰識神龍夜得雲。分付禺強須着意。一聲雷雨蕩妖氛。</text>
<title>次</title>,<text>肅肅金神按節行。夜來秋色滿皇城。一地霹靂蛟龍起。萬里乾坤風雨聲。匣裡從他雄劒吼。鑑中偏覺壯心驚。簷間語燕如相慰。禽鳥于今亦世情。</text>
<title>六月一日 自註。初一日適是初伏。故第三句及之。</title>,<text>六回蓂變夏將窮。燕塞覊愁積雨中。三伏仍驚始此日。兩旬猶可及秋風。心催想見雲邊鴈。情急頻看井上桐。獨倚高樓傷遠眺。孤飛一鶴下天東。</text>
<title>再次</title>,<text>暫從歡伯借微醺。白眼狂歌視九圻。別築詩城嬴五字。新排筆陣掃千軍。夢回虗閣三竿日。興在晴窓一瓮雲。短詠長吟無箇事。西山遙望散霞氛。</text>
<title>自嘲</title>,<text>無營無欲保吾眞。天地中間七尺身。一盞椒漿千古意。淸晨自起祭詩神。</text>
<title>走筆次貳价來韻</title>,<text>歸期方計日。華鬢又逢秋。仰面看天象。西南大火流。又孤衾將數月。一日度三秋。隴底傷心水。聲聲咽不流。又雲間歸鴈夕。庭際亂蛩秋。晩雨將秋至。長河帶恨流。又遼海初逢夏。燕山又見秋。客中風物變。時序劇梭流。又枕上魂隨蝶。愁邊月帶秋。居然廢詩酒。自减舊風流。又去馬愁炎雨。來途過麥秋。不知孤月影。還向故園流。又旅舘殘燈夜。金風病葉秋。天心憐客意。灤水爲東流。又愁思縈霜髮。先秋已得秋。風將鄕夢遠。螢傍客燈流。又火龍蹲不去。炎氣欲無秋。石已從他爍。金應爲爾流。又安仁長作客。宋玉自悲秋。解綬吾將老。甘爲隱者流。</text>
<title>香愁</title>,<text>燈火靑熒夜未央。楚天雲雨斷愁膓。恠來衣袖餘香在。夢醉佳人錦瑟傍。</text>
<title>次副使韻。詠千葉榴花。</title>,<text>依依花影隔踈籬。一點香心不自持。護樹金鈴眞浪設。採芳狂蝶太相欺。詩情到此從他旺。歸意無端被爾縻。風動未禁輕露滴。却疑紅淚暗交頤。再次鎭日深簷岸接籬。火金挑戰久相持。流光荏苒時將易。危鬂蕭騷雪欲欺。濠上游魚元自樂。雲間黃鵠孰能縻。窮愁到底都無賴。却對淸樽暫解頤。三次拋却全遼自撤籬。當時任倒太阿持。腹中先釀潢池禍。關外終爲叛帥欺。運去豈能容自免。勢傾無術可相縻。越從戊午深河敗。封豕生心久朶頤。四次菜中滋味是鑽籬。更喚深杯左手持。興到已看新句就。風淸不受毒炎欺。身疑天上星槎泛。夢斷人間廩粟縻。他日懸車還谷口。養年兼復得神頤。</text>
<title>次白塔韻</title>,<text>一塔千年護佛神。風霜獨保法門春。雲邊更欲招丁鶴。頂上還疑住日輪。伊昔檀香飄凈界。只今花雨染腥塵。舊時華表知非是。萬口留傳尙在民。</text>
<title>聽墻外琵琶</title>,<text>羗兒墻外弄琵琶。想見明妃怨思多。塞曲三更聲轉苦。恒娥不忍放金波。</text>
<title>次奴字韻</title>,<text>虫篆生涯屈壯夫。長來供世事多迂。鳳凰敢擬翔千仞。騏驥猶思展九衢。一枕槐安成小憇。危檣宦海若相驅。舊交已向文房絶。無復離騷可命奴。再次夢閑林麓逐樵夫。紅樹溪邊一路迂。晒日鷺裳飄石齒。叫秋鴻影落雲衢。波光乍動峯如舞。詩意將圓雨似驅。興盡形開迴遠蝶。蒲團依舊伴靑奴。三次牢落乾坤一病夫。三年刻樗計仍迂。風塵久已無靑眼。鉛槧居然上紫衢。班序新看卿月映。星軺還傍塞雲驅。撥愁強效臨池戱。恐畏書家喚作奴。</text>
<title>次都字韻</title>,<text>風流眞愧乏閑都。齟齬人寰口已瘏。愛酒思追嵇叔夜。能詩不讓李君虞。窓前白月三更到。籬底黃花一逕蕪。閑裡秋歸無計住。西風悵望意踟躕。</text>
<title>燕中遇長兒亡日</title>,<text>昌藜瘞夭後。卜氏喪明餘。六載還今日。無言血染裾。</text>
<title>東嶽廟</title>,<text>城東東嶽廟。廟創幾多時。四壁丹靑耀。中堂塑像奇。碑留前輩筆。庭蔭大槐枝。萬里乘槎客。隨緣幸暫窺。</text>
<title>次副使庚字韻</title>,<text>斗柄西移漸向庚。風林葉葉動秋聲。酷憐歸鴈知人意。不分流波漾客情。香美正思霜浚蠏。摧殘堪吊雨餘蝱。欲憑書卷寬覊思。深夜床頭二尺檠。再次天涯孤影苦庚庚。且學莊生作越聲。得句皆成斷腸語。逢花偏訴未歸情。盤登魚腊聊當肉。床設蚊幬爲避蝱。憂思正如弓力勁。飜飜更不受人檠。三次星槎西泛指長庚。腸斷豊鍾一夜聲。霜鴈自歸何預我。吟蛩無意亦關情。人同子美偏愁蝎。草逐孫生盡化蝱。他日沙河宮裡去。更堪拳曲跽仍檠。</text>
<title>四次蝱字韻。示安書狀。</title>,<text>弟兄年甲戊聯庚。相應相求氣與聲。鴈塔題名重托契。燕山把酒更論情。思深澤國君同鴈。負重恩山我似蝱。忽憶西郊射帿樂。騂弓幾向夢中檠。</text>
<title>客窓偶吟</title>,<text>一聲歸鴈怳聞跫。白眼披襟倚客窓。風起沙鷗飛兩兩。雨餘簷燕語雙雙。空林帶霧逾添色。殘火鏖金尙不降。吟苦政忘西日落。壁間燈焰耿銀釭。</text>
<title>賦得魚字</title>,<text>一番風雨洗軺車。公舘無人四壁虗。得夢已忘身化蝶。思歸寧爲食無魚。北城鍾鼓三更後。南國亭㙜七月初。鴻鴈聲中心萬里。不堪危鬂日凋踈。</text>
<title>憶弟</title>,<text>關塞秋歸客未歸。鴒原風雨夢依依。懸知兩處同今夜。萬里平分玉兎輝。</text>
<title>次副使籠蛩吟</title>,<text>筠籠貯得兩三蛩。賓舘隨人怨思同。終夜枕邊悲切切。漏聲何事更丁東。再次蛩聲憐我我憐蛩。舘裡籠中事略同。海外地暄多露草。不如相伴且歸東。三次莫向雕籠慰怨蛩。季孫留守得無同。因渠冷雨凄凉訴。喚我歸心日夜東。</text>
<title>次</title>,<text>炎帝乾坤囿大爐。冷淘先合試香菰。向來河朔留連飮。何似風帆掛五湖。</text>
<title>燕都執熱</title>,<text>赤日中天逗。烘爐大地燃。政愁心撥火。直恐汗成川。上智蟾宮桂。奇兵玉井蓮。平頭搖大扇。儘借暫時權。何地逃炎暑。三庚已二庚。寧嫌廣文冷。所願伯夷淸。風定靑蘋靜。陽驕赤魃獰。白𩿨投淺瀨。沙熱更飛鳴。</text>
<title>苦熱</title>,<text>今年溽暑倍常年。天地爲爐火始燃。眇小一身無置處。強憑紈扇借風權。</text>
<title>次韻</title>,<text>愁壓眉頭不暫開。秋期專候鴈聲來。絳河將轉仙槎影。夢醉凝香閣上杯。</text>
<title>將歸</title>,<text>秦關鷄早客將歸。井上梧桐葉未飛。薊樹遼雲知近遠。水村山郭更依俙。風烟箇箇尋前夢。軒盖搖搖背落暉。但渡鴨江心已足。不論庭戶感伊蝛。</text>
<title>寫意</title>,<text>征鴻勸我故鄕歸。長望雲端欲奮飛。萬里客程何處是。斷橋迴磴夢依俙。</text>
<title>警暑 進退格</title>,<text>秋弱庚三伏。天燒厄一遭。正憐牛喘月。無賴斗迴杓。漸聽庭蛩怨。行須塞鴈號。窮炎莫自恃。能復戰凉飈。</text>
<title>次副使思歸韻</title>,<text>秋意先從鴈影迴。白頭頻爲望鄕擡。行逢好景眉還蹙。夢得家書手自開。靑海敀程千里遠。荒城畫角一何哀。時危久作西河滯。憀慄孤懷伴酒杯。</text>
<title>有作</title>,<text>蒲萄滿架是誰家。漢塞兼傷苜蓿多。河上一輪今古月。夜深偏照斷腸波。</text>
<title>次</title>,<text>龍吟海底㥘波煎。魚揀深淵脫沸川。無賴靑蓮搖羽扇。漫思河朔掉觥舡。星流析木三春日。槎返銀河八月天。歷盡庚炎燕地苦。故山千里夢蘧然。</text>
<title>六月初十日</title>,<text>夢罷虗堂涕滿裾。莊盆叩後十年餘。悲凉此日身千里。獨使兒曹奠酒蔬。</text>
<title>疊副使見月韻</title>,<text>秋來鴈字已書空。鬂上霜華落鏡中。莊蝶不禁先返國。老蟾何意又昇東。一言與爾諄諄約。千里分輝夜夜同。萬事齒酸行役倦。避名將學漢梁鴻。</text>
<title>次</title>,<text>炎蒸亦太甚。鴻鴈到何遅。客裡愁吟處。床頭倦寢時。開籠放鷴去。引鏡歎吾衰。千里東歸意。騷人舊有詩。</text>
<title>蠅</title>,<text>翅短形微族類多。營營飛集適從何。連城乍點終爲累。午夢將酣更作魔。魄喪投羹無悔意。詩吟止棘譬讒囮。東吳報赦今難見。拔劒相看爾卽那。</text>
<title>食家獐</title>,<text>當夏猧兒最可甞。爛蒸爲膳號家獐。功資釜鼎腥全化。佐用椒薑味更香。買市何勞餠餌引。充腸不比鴨鷄常。微誠戀主終遭禍。投著沉吟一惋傷。</text>
<title>客夜</title>,<text>關內遅回幾目淹。鑑中霜雪數莖髥。舊時酒興今全减。客夜覊愁頓已添。千里火雲燒北塞。一番䨪雨洗窮炎。庭梧暗透秋消息。早有銀蟾掛短簷。</text>
<title>次副使秋近韻</title>,<text>陵谷無情忽變遷。幾人猶記晉家年。荒城日暮喃喃燕。古樹秋交嘒嘒蟬。西陸星迴空有感。南天鳥沒杳無邊。浮雲亦管興亡恨。如怨如愁映畫椽。</text>
<title>次聞笛韻</title>,<text>歲暮荒城有所思。山川滿目秪生悲。孤𢙇得月尤增感。歸夢和愁判不離。羗笛一聲覊客枕。銅壺三箭早秋時。多情蠟燭偏垂淚。老我心腸許爾知。</text>
<title>述意</title>,<text>人悲歲易徂。我祝秋來早。秋後是歸期。覊懷愁欲老。梧葉已將落。蟬聲何太遅。我心方困暑。不復計顔衰。小階虫切切。知汝促年光。已任頭邊雪。寧愁葉上霜。</text>
<title>寫意</title>,<text>悠悠時序苦難留。旅幌無端又一秋。天外歸心蛩爲訴。鬂邊殘雪鏡應羞。西風萬里秦城夢。明月中宵楚客愁。欲寫鄕書付䨥鯉。官河不肯向東流。</text>
<title>過通州河</title>,<text>都門一出思飄然。滿路秋光正可憐。東嶽廟前朝後飯。通州江上雨中舡。沙邊草遠洲如月。蓬底風淸客欲仙。信口長吟還復止。恐驚𩿨鷺罷閑眠。</text>
<title>書恨</title>,<text>不分蛩聲傍枕頭。酷憐蟾影照覊愁。西山霽色將秋遠。南國歸心與鴈謀。千載凄凉庚信賦。三更寥落仲宣樓。一聲羗笛關山曲。可笑男兒亦涕流。</text>
<title>蠅拂</title>,<text>駿尾千絲白雪光。竹竿三尺玉鏗鏘。炎天乍拂輕風散。不遣營蠅近客床。</text>
<title>次副使韻</title>,<text>搖落甘棠樹。凄凉召伯都。已無千里馬。猶想白頭烏。四海今蠻觸。中宵撫湛盧。狂歌空激烈。且隱汝南壺。</text>
<title>次</title>,<text>兩月燕城客未還。秋來覊思滿江山。無情鴈字關愁夢。有意蘋花献笑顔。一寸憂時腔裡赤。千莖催老鏡中斑。中宵獨倚高樓望。桂魄雲間半已彎。</text>
<title>次</title>,<text>迴首鄕關隔幾州。半江明月又新秋。喚人天末飛飛鴈。迎棹波間白白鷗。醉裡歸心聞短笛。樽前詩興屬扁舟。故山東望三千里。一病緣君尙未瘳。</text>
<title>次</title>,<text>聞道秋風至。覊懷強自寬。柳絲初减碧。楓樹欲生丹。道里曾行慣。烟霞已飽看。揮鞭從此去。珂玉響珊珊。</text>
<title>歸途</title>,<text>夢迴燕市罷愁吟。短策長轅萬里心。客路尋常依柳影。羗村大抵負城陰。蘋洲雨過漂紅葉。蘆渚沙明浴翠禽。搔首憑高望鄕國。亂山多處白雲深。</text>
<title>戱次副使韻</title>,<text>長夏蒸炎緩百骸。小床頹卧自捫臍。官厨五日供時膳。三箇鵝兒兩箇鷄。</text>
<title>次</title>,<text>獨倚危欄思渺然。入天雲峀遠連娟。秋風似解遊人意。吹送詩材到酒邊。</text>
<title>次</title>,<text>一曲長歌萬斛愁。庚炎過盡此淹留。行期已被桐風促。歸醉黃花故國秋。</text>
<title>次</title>,<text>亭午蒲團睡味長。避風䨥燕語迴廊。歸期未定歸心急。蕭瑟新詩字挾霜。</text>
<title>次</title>,<text>秋還桐欲落。天遠月孤懸。客意蛩偏覺。鄕書鴈不傳。堪憐二毛岳。豈是壯遊遷。會待東還日。桑楡拆作鞭。</text>
<title>走次</title>,<text>窓虗明月透。樹密晩風梳。賦詩今老矣。與子昔相於。</text>
<title>歸興</title>,<text>燕塞三千里。高樓最上頭。良宵仍對酒。歸興政宜秋。下筆風烟合。關門月色留。淸襟收不得。長嘯更夷猶。</text>
<title>行色</title>,<text>籠鶴冲霄起。凉秋霽景鮮。川光衰草外。人影夕陽邊。響有孤鴻急。蹄應駟馬穿。前村何處是。林末透炊烟。</text>
<title>散悶</title>,<text>塞天將雨爀炎加。林下吳牛氣作霞。忽有淸風天末起。龍宮擎出白蓮花。</text>
<title>次</title>,<text>蟬鳴宮樹晩。鴈度塞雲遙。鄕思秋來切。霜毛日以凋。衰燈會同舘。明月玉河橋。觸眼增悲緖。終宵望曲杓。</text>
<title>謹步副使苦吟詩韻</title>,<text>男子平生四方志。客遊隨處莫傷情。秋來不作還家夢。醉後猶餘曳履聲。待月還須倚柱望。納凉時復繞階行。夜深餘暑全無力。陣陣淸風檻外鳴。又次故國天長䨥眼冷。蕭條萬里若爲情。蝎跧暗縮傷人尾。蟪出驚聞走壁聲。北塞經時鄰客鴈。東山幾日賦宵行。門前腸斷長河水。似學嗚嗚隴底鳴。三次漢上槎橫萬里客。草根虫語一秋情。有時桐雨侵覊夢。何處胡笳落遠聲。但見月從東海至。不聞人向故山行。愁吟坐待扶桑曉。天外歸鴻爲我鳴。</text>
<title>流頭</title>,<text>一年佳節過流頭。萬里孤臣作遠遊。遙想朋親高會處。興牽詩酒錯觥籌。</text>
<title>次韻答副使 七言排律</title>,<text>龍灣烟水接通江。秋送仙槎返舊邦。背磴餘花粧水國。迎人紅葉映雲矼。風隨去馬如爭疾。岸仆洪波似欲降。長路秖應詩作伴。行厨兼賴酒盈缸。尋香蛺蝶飛還並。刷羽䲶鴦本自䨥。漁艇尋常蓬是屋。溪村強半竹爲窓。井遙那免朝沽水。室暗先須夜借釭。雜樹當途工掩翳。亂峯無數壓鴻龎。吟嘲已飽烟和雨。摹寫眞慚筆似杠。草草奚囊餘五百。擬將歌譜變新腔。</text>
<title>次書狀韻</title>,<text>燕塞秋風已颯然。故鄕歸興白雲邊。沙河祭後吾當發。牽出驊騮試玉鞭。</text>
<title>重疊書狀韻</title>,<text>鏡中霜鬂日蕭然。千里歸心若箇邊。乍聽夷音來報信。靑楓葉赤始迴鞭。</text>
<title>三次</title>,<text>乘槎無若博望然。八月歸從絳漢邊。強使舌官陳懇屢。亦知無益且加鞭。</text>
<title>次韻答副使</title>,<text>無事經時滯玉河。故林歸計日應遐。去留久速非關我。只合開樽待月華。仙槎歸影阻銀河。夢裡還家蝶路遐。旅舘愁吟五十日。已看桐葉帶霜華。</text>
<title>呼韻</title>,<text>點點輕雲妬月明。一年秋思暗蛩鳴。漢陽東望魂先斷。屈指江山兩月程。</text>
<title>次副使靑門興韻</title>,<text>東歸須有日。不必歎遅遅。喜得淸凉候。况經炎雨時。脂膏車已戒。肥健馬堪馳。無復思鄕夢。非關甚矣衰。</text>
<title>次玉河歎</title>,<text>何處吾桑梓。滄溟東復東。行裝吳札異。留滯季孫同。風逆難迴鴈。天秋有斷蓬。雲霄看漸近。籠鶴會須冲。</text>
<title>再次副使韻</title>,<text>髮短迎霜易。墻高得月遅。星辰拱北日。馬首欲東時。詩料樽前到。鄕心海外馳。漸驚皮肉皺。臨鏡歎吾衰。</text>
<title>步韻答鄭副使</title>,<text>故鄕二千里。半道是遼東。秋夏風光異。去來山水同。行裝唯一劒。身世托孤蓬。敀鳥投林急。溪村夕照中。</text>
<title>悲秋</title>,<text>朔雲關雨滿秋懷。壯志平生半已乖。強佩三吳季子劒。虗登十步楚王階。遼陽城郭千年鶴。聖祖山河兩角蝸。萬里秋風吹去馬。新愁舊恨意中偕。</text>
<title>重步前韻</title>,<text>蝶夢初酣詡詡然。終南山色五雲邊。一塲未盡還家樂。忽有晴雷奮電鞭。</text>
<title>歸</title>,<text>小樓風定鳥敀巢。近寺聲知夕罄敲。桐葉晩陰移古井。葦花秋色滿晴郊。征鴻叫侶關山遠。老馬長途草樹交。遙想故林時物好。後溪霜蠏正堪炰。</text>
<title>塞門</title>,<text>塞門秋雨濕征衫。歸馬長鳴振轡銜。却到通江回首望。掠雲新月影彡彡。</text>
<title>歸興</title>,<text>暮天歸鴈引征車。老樹秋光小雨餘。未到鴨江還一笑。鳳城先得萬金書。</text>
<title>望月</title>,<text>塞鴈高飛不可攀。秋來敀興滿靑山。知心獨有黃昏月。昇自東方照席間。</text>
<title>玉河舘</title>,<text>無邊荒野大。不盡玉河流。客夜馮生鋏。秋風宋玉愁。歸心天北極。望眼海東頭。點檢吾身世。南音一楚囚。</text>
<title>卽事</title>,<text>亦知歸未易。秋至整行囊。急雨收殘暑。凉風到客堂。金㙜衝劒氣。析木耀文昌。天地空今古。中宵片夢長。</text>
<title>託意</title>,<text>訴愁無處託詩多。歸意逢秋不奈何。欲借金剛一隻箭。東溟萬里過新羅。</text>
<title>謹步副使自嘲詩韻</title>,<text>愁中霜髮長䰐毿。秋後歸心不自堪。胡馬當風每依北。鷓鴣開翅必先南。鄕園物色今何似。行路艱難已飽諳。從此懸車娛晩境。閑中開得徑三三。</text>
<title>重答鄭令公</title>,<text>墻頭缺月自毿毿。憀慄秋懷不可堪。戀闕少陵依斗北。哀時開府賦江南。覊遊有數終何怨。世味多端近始諳。撥置腔中愁萬斛。樽前且喜影成三。</text>
<title>三次</title>,<text>官河衰柳尙毿毿。繫得歸心轉未堪。秋後星槎迷漢上。夢中愁翠戀終南。孤鴻不憚長雲遠。駟馬還應舊逕諳。一味淹留緣底事。桂華圓缺已盈三。</text>
<title>觀博戱。次副使韻。</title>,<text>猛將提兵勢若山。單車匹馬不敎還。俄然戰罷成何事。勝敗都輸一夢間。</text>
<title>思歸</title>,<text>孤燈明滅客窓凉。覊思凄凄夜漸長。強道秋來敀有日。入秋歸計更茫茫。其二月隱禁城淸漏稀。流雲薄處小星微。向來歸思憑魂夢。魂夢如今亦不歸。</text>
<title>窮海</title>,<text>窮海無津子所居。危機一發路崎㠊。塞翁失馬寧非福。鄕里亡牛合下車。宣室終須還太傅。湘纍何用吊三閭。相逢不必分明語。點檢身心莫問餘。</text>
<title>次副使思歸韻</title>,<text>半林楓葉水聲中。千里胡爲着此翁。分照東雲深感月。歸飛南國不如鴻。荊軻㙜上寒風急。太子河邊去路窮。虜酒如今還醉客。夢迴孤枕小堂空。</text>
<title>次副使韻</title>,<text>燕塞秋風肅越禽。夜來淸露染楓林。悲笳未必干人事。歸鴈先能得我心。望極却隨霞影斷。愁多不受酒杯禁。坐看蓂葉三回落。頭上從敎雪滿簪。</text>
<title>次</title>,<text>搔首乾坤客恨新。秋來何事不酸辛。天涯寥落孤臣意。遙共殘星拱北辰。</text>
<title>次副使石竹花韻</title>,<text>有草寒花晩。托根危石中。榴應慚細帶。桃已避深紅。</text>
<title>志感</title>,<text>何處文山取義樓。金㙜基廢問無由。待烏頭白今三月。戀闕心丹又一秋。天末亂雲迷遠望。月邊歸鴈喚覊愁。昭王伯業今猶見。汶上叢篁滿薊丘。</text>
<title>次詠燕詩</title>,<text>危巢經始寄高簷。社後新功日日添。長伴宮鶯戱銅雀。不隨蝙蝠媚銀蟾。㘅泥涏涏偏宜雨。拂水差差似避炎。何許將雛傍喬木。曉來淸露滴蒼髥。</text>
<title>天河</title>,<text>橫天秋更逈。違月色逾明。萬里星漂盡。三更露洗淸。昏昇自東海。曉落壓西城。烏鵲成橋晩。天孫百感生。</text>
<title>月</title>,<text>龍躔大火見。蟾殿桂華淸。乍喜輪初滿。俄驚魄又生。占昏離海遠。徹夜近人明。分影須深照。山河遍壘營。</text>
<title>思鄕</title>,<text>歸日烏頭卜。覊心馬首懸。寂寥詩五百。迢遆路三千。旅舘連旬雨。關城萬井烟。那堪楓樹色。一夜變紅鮮。</text>
<title>次苦吟韻</title>,<text>蒹葭領秋色。山木已高風。夜靜時聞笛。雲長不見鴻。關河無道路。天地托疲癃。願逐悲歌士。栖身酒肆中。</text>
<title>次關王廟</title>,<text>漢壽遺祠在。金牌白粉墻。威靈今古顯。蕉荔歲時香。壯氣千尋立。金軀九尺長。平生慕義烈。瞻拜更悲傷。</text>
<title>次湖亭韻</title>,<text>東歸有日意怱怱。起視人人氣色同。天濶鴈嘶雲影外。夜凉虫語雨聲中。迎霜野菊垂垂葉。背岸江楓短短叢。擬託秋光寫別恨。秋風秋水雨空空。</text>
<title>覊情</title>,<text>雨意連宵不肯雨。歸程在眼未言歸。病來覊思知何托。看取雲間一鴈飛。</text>
<title>天河</title>,<text>萬里秋鋪練。依微略放明。暗分洲與嶼。更覺淺仍淸。橫亘臨千古。昭回繞五城。莫窺牛女渚。八月待張生。</text>
<title>再次思鄕</title>,<text>一身西極滯。敀夢北辰懸。勝地月三五。香醪斗十千。無勞待魚鴈。且可管風烟。小雨傳秋信。靑山霽景鮮。</text>
<title>三次</title>,<text>霜凋鴻鴈急。門掩網虫懸。客日燕城百。歸途鶴野千。未昏山吐月。欲雨澗生烟。強飮三杯酒。秋容滿意鮮。</text>
<title>驢聲</title>,<text>驢兒中夜吼墻東。欝澁酸長塞復通。當日献之何所愛。若逢黔虎技應窮。</text>
<title>蠟燭</title>,<text>床頭蠟燭影闌殘。照得鄕書仔細看。似共覊人傷遠別。夜深淸淚落銅盤。</text>
<title>促織</title>,<text>取燈驅促織。莫遣近床鳴。暗引思鄕淚。工爲切骨聲。殊方萬里客。遙夜一秋情。枕上還家夢。腸摧不復成。</text>
<title>秋意</title>,<text>玉河晴色學天光。天末雲收鴈路長。楓樹霜酣粧近壑。蘋花秋映繡回塘。江山信美非吾土。景物無情斷客腸。極目荒郊轉蕭瑟。風林一一奏淸商。</text>
<title>孤舘</title>,<text>南鴈歸飛逈莫攀。塞門秋霽錦爲山。燕禽豈識靑丘遠。莊蝶時牽斷夢還。絶域烟嵐迷草樹。暮天風雨捲楡關。寂寥孤舘門長掩。已見三回素月彎。</text>
<title>次玉河旅懷韻</title>,<text>關河歲晩獨回頭。千里蕭葭一色秋。燕地烟雲應笑我。汀洲鷗鷺豈知愁。前山雨氣連村黑。征婦砧聲入夜稠。催得衰容霜滿鏡。年光不向鬂邊留。</text>
<title>次</title>,<text>客久忘作客。憂劇似無憂。雨冷孤蛩怨。風凄黃葉愁。年華讐綠鬂。詩興失淸秋。爲報征鴻道。歸飛莫暫留。</text>
<title>次</title>,<text>歸鴈來辭我。送渠傷去留。霜華頭上晩。時序夢中遒。彭蠡稻盈畒。瀟湘魚戱漚。飛鳴應自在。能憶此翁不。</text>
<title>憶弟</title>,<text>海隔鴒原萬里情。平分兩地月同明。貞陵樹老淸霜早。燕塞風高積雨晴。姜被幾憐中夜冷。杜鴻空羡一行鳴。五更殘夢忘秋序。依舊池塘見草生。</text>
<title>次書狀途中卽事</title>,<text>秋醪無力客愁強。千里音書隔楚鄕。覊夢漸長吟自苦。歸期未定意空忙。南鴻去後猶淹北。社燕來時舊出疆。急寫愁詩難待燭。強拈枯管趁螢光。</text>
<title>次</title>,<text>秋生郭隗宅。月冷酒人居。楓染開新繡。川乾失舊瀦。悲吟蛩自切。歸計鴈非踈。片夢天東落。終南有弊廬。</text>
<title>次</title>,<text>槎影蒼茫析木墟。半巖楓葉夕風梳。秦烏未變傷留滯。莊蝶無徵任詡蘧。絶域風光空畹晩。故林秋色定何如。吟蛩爲我終宵怨。今日知心獨有渠。</text>
<title>思歸</title>,<text>燕山身萬里。鰈域夢依微。歲晩籠中鶴。長鳴苦憶歸。</text>
<title>道上</title>,<text>霜風瑟瑟動行衣。野樹蟬鳴黃葉飛。𩿨夢夜饒山谷去。鴈書秋送子卿歸。長蘆細逕時逢鹿。流水孤村半掩扉。殘角一聲投店舍。斷霞初沒靄餘輝。</text>
<title>羊</title>,<text>毛白猶疑化石殘。昏歸畏露影蹣跚。踏蔬曾入書生夢。爛胃仍叨漢世官。縱使蒙皮非虎質。偏宜借角喩鵬摶。甞羹染指眞堪惡。和肉爲丸合助肝。</text>
<title>次卽景韻</title>,<text>濕雲藏日薄生凉。蘆渚風淸鴈夢長。簷角巢深初伏燕。草根虫老欲成螿。客中愁恨添新緖。醉後詩情覺漸狂。何日回輈首東路。宛駒蹀躡紫游韁。</text>
<title>次</title>,<text>秋來玉宇更崢嶸。桐井蕭蕭落葉聲。何處金笳傳半夜。一庭晴月閉重城。望鄕㙜上䨥穿眼。迴鴈峯頭獨有情。強託新詩寫遠意。任敎看作不平鳴。</text>
<title>立秋</title>,<text>祝融告別新秋立。窓外松風一倍淸。南鴈影邊雲萬里。亂蛩聲裡月三更。歸期莾莾何時定。旅舘凄凄獨夜情。愁劇欲憑蝴蝶夢。路迷何處漢陽城。</text>
<title>書懷</title>,<text>身計茫茫不自由。殊方物色又新秋。靑梧一葉迎霜意。華髮千莖覽鏡羞。敀鴈豈知覊夢苦。寒花獨向客窓愁。少陵三逕今何似。應笑留連萬里遊。家在少陵洞故云</text>
<title>感懷</title>,<text>絶域逢秋夢獨遙。五更風雨葉全凋。地連靑海多迴鴈。江比潯陽不上潮。無事留連對明燭。有時起坐撫霜刀。眼看天地俱搖落。誰悶蘇生弊黑貂。</text>
<title>夜坐</title>,<text>鍾聲非故國。秋色是他鄕。窓外辭枝葉。中宵與爾傷。</text>
<title>遙夜</title>,<text>秋來覊思轉凄凉。悄悄空庭數鴈行。知節莎鷄振羽急。迎霜巢燕引雛忙。丹楓又倣前年色。白髮新添滿鏡霜。准擬眠時暫忘恨。眠時有夢更難忘。</text>
<title>濯足</title>,<text>歷盡燕城熱。居然三月留。滄浪濯吾足。差可滌煩愁。</text>
<title>鵝</title>,<text>湖池舒鴈白蒼紅。鎭日生涯波浪中。殘炙曾爲劉毅借。擧羣終逐右軍籠。名傳孝塚由天性。鳴混軍聲助蔡功。却恠桓兒逞猜狠。夜深偸斫一攔空。</text>
<title>燕山述懷</title>,<text>漠漠關雲萬里長。畏天㘅命使車忙。氊裘駭目魂先悸。冷語氷人暑亦凉。時物燕來仍鴈去。塞門春色忽秋光。朝天舊路行行愧。不是當年玉帛將。</text>
<title>記所見</title>,<text>賓舘荒凉草樹封。尋常言語少相容。金華仙石穿籬菜。五日官曹尙一供。</text>
<title>燕都詠懷</title>,<text>擧目山河今古同。萬家烟火夕陽中。霜凋召伯甘棠樹。雨冷昭王碣石宮。當日獄樓歌正氣。千年易水尙寒風。凄凉永樂遷都意。三百宗祊一去鴻。</text>
<title>燕山夜坐</title>,<text>耐過三庚尙滯留。悲吟秪得待新秋。思歸剛似依風馬。畏熱眞同喘月牛。窓雨夢迴梧葉落。塞河雲漲鴈聲流。乾坤氣色行將變。強喚村醪自獻酬。</text>
<title>賦得人字</title>,<text>高亭占地勢。露頂任天眞。盡日唯貪睡。空庭不見人。枝頭浴風鵲。池面逐萍鱗。物性俱能適。堪憐萬里身。再題夢裡還家數。醒來捴不眞。半輪生魄月。千里未歸人。報喜煩烏鵲。傳書斷羽鱗。醉鄕知不遠。只合着吾身。三次心閑無一事。旅榻亦淸眞。敀鴈遙憐汝。寒虫似慰人。月臨桐有影。風至水生鱗。物色供新興。天饒老病身。四次模楷非元禮。同床有子眞。沉酣仍托契。天地更無人。簷燕如靑眼。池魚細數鱗。淸談雜調謔。忘却異鄕身。五次愁多詩有料。醉後語方眞。遠想雲邊鴈。應憐天外人。無眠夜不夢。忘浴肉生鱗。腸斷官河雨。浮萍是此身。六次孤舘愁爲伴。平生懶是眞。燈前心萬里。醉後我何人。風雨驚衰葉。波濤困蟄鱗。蕭踈數莖髮。慚愧百年身。七次幽栖心界凈。安坐保吾眞。偶被一名誤。來爲千里人。雲天傷落羽。滄海有窮鱗。久沐乾坤澤。奔馳敢愛身。</text>
<title>螢</title>,<text>餘炎蒸萬物。腐草化纖虫。暫弄含光尾。微分照夜功。熒熒寧助日。點點暗隨風。幸被車囊貯。收名藝苑中。</text>
<title>記所見</title>,<text>靑丘千古弱。事不耐三朝。萬里來觀政。同衰鑑豈遙。</text>
<title>次書狀韻</title>,<text>鬂髮都無一寸長。逢秋憀慄只心傷。自憐富弼勞將命。堪笑梁襄不似王。直北星辰看衆拱。何時周漢獲重昌。補天有志遙迴首。校尉還聞號破羗。</text>
<title>燕山暮景</title>,<text>落日在簾鉤。前山雨氣收。霞明半天錦。虫語一年秋。白鴈傳書遠。黃雲出塞愁。只今燕市上。還有狗屠不。</text>
<title>鴻臚</title>,<text>客日居然五十二。今朝始得一開門。鴻臚拜稽心如碎。鰈域蒼茫夢尙煩。逆旅蕭條淹日月。行裝聊復信乾坤。懸知遼塞千山路。落葉蕭蕭傍馬翻。</text>
<title>會同舘</title>,<text>重營賓舘罷。萬里客星來。窓壁開新面。樑榱只舊材。簷深留爽氣。牆遠隔囂埃。幸免窮炎爍。秋期趁鴈迴。</text>
<title>寄意</title>,<text>春引軺車別漢山。爾來三月客燕關。海天敀興濃如酒。安得乘風一夕還。</text>
<title>白鷺</title>,<text>飛飛䨥白鷺。身世寄波瀾。朝戱沙同色。秋來月共寒。風絲飄處細。雨足立時單。興在斜陽裏。游魚政上灘。</text>
<title>胡馬</title>,<text>名駒新自月氏回。足下方看萬里開。絲勒餙來金錯落。風𩦲剪出玉崔嵬。橫行大漠知無敵。滅沒長楸不起埃。神物卽今誰是主。低垂只合混駑駘。</text>
<title>賈竪</title>,<text>名以多金著。才因久賈高。驅車忘遠近。逐利競錐刀。慾浪漂民志。關西盡爾曹。初悲更長歎。吏或潤脂膏。</text>
<title>七月初一日</title>,<text>日夜懸心七月期。今朝纔得暫開眉。天邊已覺金風至。葉上行看玉露滋。餘熱盡隨炎帝去。歡情報與蓐收知。漢陽歸興從今始。分付江山好護持。</text>
<title>夜宿沙河</title>,<text>朝辭玉舘門。暮宿沙河里。不必問歸期。從今了吾事。</text>
<title>望沙河宮</title>,<text>野曠天晴秋草黃。沙河西望馬嘶長。此行不是東歸路。遠夢中宵尙幾塲。</text>
<title>沙宮有感</title>,<text>西行六十里。路盡沙河沚。曠野無人烟。蕭蕭夕風起。</text>
<title>秋郊</title>,<text>衰草路依微。斷橋人獨歸。閑鷗窺藻熟。遠鴈入天飛。雲氣常埋壑。秋光欲染衣。平郊見山色。詩興滿斜暉。</text>
<title>適野</title>,<text>殘日西風急。長郊遠色愁。蓼花還晩艶。梧葉最先秋。歸翼高難托。迴波爲暫留。無由繫遠意。欲與柳絲謀。</text>
<title>燕儒有來訪者。爲甲軍所逐。</title>,<text>寂寞儒紳後。來敲店舍門。君應居栗里。我獨隔桃源。遠樹秋風早。空山暮雨昏。相看萬重意。脉脉更何言。</text>
<title>看雲有感</title>,<text>駁雲踈密繡紋齊。淸影徘徊落小溪。或見奔濤渾蕩漾。乍驚遙峀亂高低。斷來靑漏天光出。流處紅搖夕照迷。蘋末一聲風掃盡。長空無迹露凄凄。</text>
<title>歸自燕郊</title>,<text>西郊秋色稠。歸路望皇州。駟駕皆長耳。人逢盡赤頭。𩿨邊溪水落。天末暮山愁。觸眼生新感。無心詑壯遊。</text>
<title>秋雨志喜</title>,<text>秋雨洗燕山。天心頓改顔。東來喜氣逼。南望彩雲間。草木風烟變。兵戈涕淚潸。時危漫迴首。書劒薄遊還。</text>
<title>岳陽戰骨。同日出葬於城西。詩以哀之。</title>,<text>曉出西門望。千家簇素車。丹㫌金字映。白骨火焚餘。楚野魂歸遠。邾婁矢復虗。紙錢飛滿路。同日閉幽墟。</text>
<title>南牙僧</title>,<text>南牙僧什百。自說在西天。不袴紅裳曳。隨身畫皷圓。禳灾經是業。塡腹肉爲年。未省邀來意。徒爲可汗憐。</text>
<title>次書狀韻</title>,<text>西郊歸馬晩騑騑。一帶沙河繞帝畿。野色參差迎繡轂。藕花高下媚淸暉。天邊遠樹初疑薺。山外晴雲乍似旂。萬里客愁何處托。數行新鴈向南飛。</text>
<title>次韻</title>,<text>一鴈雲間落。先敎客耳驚。他鄕交節序。孤枕撫平生。夜夜煩占夢。朝朝更計程。簷棲近社燕。相對語歸情。</text>
<title>次</title>,<text>莾蒼遙山擁小城。愁容似解遠人情。旅窓蕭瑟秋聲入。歸夢迢迢隔玉京。</text>
<title>次工部韻</title>,<text>東海秋天外。魂敀身未歸。蕭條時屢換。寂寞意多違。桂魄應憐我。桐風近授衣。殘燈亦愁思。終夜耿餘輝。再次纔驚井梧墜。更送塞鴻歸。王事何當了。鄕心久已違。迎霜憐赤葉。近社羡烏衣。嘿坐思千里。空窓落月輝。</text>
<title>思歸 北征錄下</title>,<text>床頭殘燭影幢幢。坐聽燕鍾第一撞。天外歸愁禁不得。含情無語摭秋窓。</text>
<title>次立秋詩韻 進退格</title>,<text>秋灰變玉律。霜信報豊鍾。夜靜思千里。愁多詩幾筒。葉疑含落意。山似帶寒容。蕭瑟官河水。歸波萬折東。</text>
<title>次七月詩韻</title>,<text>新鴈拖秋色。踈螢滅復流。凉生衣換裌。腰瘦帶移鉤。賴有杯中物。能消客裡愁。元䂓亦何事。強擬酒星囚。</text>
<title>七月六日</title>,<text>天地秋容淡。嬴添宋玉悲。荷花新結子。桐葉暗辭枝。帝女停梭久。張槎下海遅。今年凉較早。肯和苦炎詩。</text>
<title>次迴麓堂西山詩韻</title>,<text>覊愁一味夏秋連。故國歸心鴈影前。吟病崇朝忘盥櫛。枕書終日只慵眠。已無家累來干夢。獨有詩篇未斷緣。萬事卽今長嘯在。此身眞似帶霜蟬。</text>
<title>七月七日。次副使韻。</title>,<text>星殿秋期到。仙車整七香。鸞凰戒早曉。烏鵲駕銀潢。雲錦初停織。花瓜競薦芳。九枝燈欲滅。臨別更佪徨。又秋蓂抽七葉。半璧月侵機。絳漢容星度。仙橋見鵲飛。綢繆今日會。消息隔年稀。灑淚將成雨。雲霞捲夕霏。</text>
<title>七夕。示副使，書狀求和。</title>,<text>秋河耿耿曉橫銀。萬里乘槎欲問津。天上仙期今七夕。燕中覊旅我三人。輧車可近須申祝。簫管如來或遇眞。道是花瓜能得巧。鄕關乞作早歸身。</text>
<title>志喜</title>,<text>燕舘留三月。今朝始許歸。歡聲均僕御。喜氣動秋暉。旅况知何有。鄕心欲奮飛。卽從遼塞路。便渡鴨江磯。</text>
<title>用前韻寫歸心</title>,<text>秋空月掛一鉤銀。時見纖雲渡漢津。風外數聲燕塞鴈。病中千里越吟人。歸期幾日猶靳許。消息今朝始得眞。從此靑丘方有路。蒼茫疑是夢中身。</text>
<title>寫意得歌字</title>,<text>淹留空費日。言語動遭訶。衰鬂添輕雪。靑衫學敗荷。燕雛知社近。楓葉得秋多。節物催歸思。何時嘯也歌。</text>
<title>復得干字</title>,<text>風烟秋寂歷。星斗夜闌干。鄕國夢魂斷。關山行路難。楓凋林影薄。荷敗葉聲乾。南鴈歸飛急。愁人倚柱看。</text>
<title>燕城得家信</title>,<text>千里辭家五月餘。因風忽得大兒書。留心藥圃新移菊。無恙盆池舊養魚。望極幾回憑曉夢。掃來三徑待軺車。秋風正好尋歸興。凉意初生析木墟。</text>
<title>得少女消息</title>,<text>少女新經恙。平生最所嬌。書來初得信。魂去政難招。一鴈靑天濶。䨥魚碧海遙。遠思唯有夢。孤枕夜迢迢。</text>
<title>有感</title>,<text>侵曉開窓起整衣。雨餘簷角已初暉。輕紅入樹靑楓變。濃綠浮天遠峀微。露冷林蟬深抱葉。風多塞鴈不成飛。南宮宴罷愁無賴。耐得腥羶傍晩歸。</text>
<title>告示後記所見</title>,<text>紙榜初張掛。商人興湧泉。駿奔唯恐後。龍斷重居先。言語矜侉詐。奇珍罄市鄽。忘生輕遠涉。捴爲利相纏。</text>
<title>次副使韻</title>,<text>張槎載奠具。發日政愁霖。不是南金篚。初非沒羽琛。腥塵紛漠漠。驛騎坐駸駸。時序途中易。秋聲已暮砧。</text>
<title>次書狀韻</title>,<text>重踏三千二十程。風光入眼更堪驚。丹楓似慰丹心苦。白葦先知白髮情。一抹遙山過雨色。數行歸鴈帶霜聲。帝鄕宮闕今誰主。笑別防胡萬里城。</text>
<title>上馬</title>,<text>上馬宴纔罷。驅車行且遙。三韓千里客。唯有鬂毛凋。</text>
<title>所見</title>,<text>靑春禮部郞。直入賈人房。懷裡金多少。詢詢髢短長。</text>
<title>將歸</title>,<text>愁人歸意動。明日卜行期。樽酒還堪酌。胡笳一任悲。秋風搖落後。賓舘寂寥時。桑下無心戀。軺輪已載脂。</text>
<title>歸興</title>,<text>半簾淸露欲成霜。秋意侵床夢較凉。衰柳影牽官道遠。斷鴻聲入塞天長。雲深別浦眠鷗靜。風掠前山過雨忙。睡起旅窓迎曉色。蕭蕭落葉滿庭黃。</text>
<title>望通州城</title>,<text>通州一宿今三月。回望通州眼爲靑。城上危樓依舊矗。柳邊孤店記曾經。晩來風急千家雨。秋後槎橫一客星。牧老留詩猶可讀。寒烟獨鳥幾多齡。</text>
<title>萬家</title>,<text>萬家簾幄隔秋烟。點點遙山白雨邊。借問官河今近遠。東城城外簇南舡。</text>
<title>通江</title>,<text>小帆風滿冷吟魂。蓬底從容酒一樽。江水東南流不息。帶將腔血過吳門。</text>
<title>新店</title>,<text>曉店人初起。秋郊草欲黃。征夫萬里意。歸鴈一行翔。</text>
<title>曉涉通江</title>,<text>曉霧連江暗。羸驂帶雨寒。沙應憐髮白。楓亦戀心丹。歸路逾千里。窮愁劇萬端。篙師須着意。風晩恐生瀾。</text>
<title>燕郊舖東望</title>,<text>笑別玉河舘。千林秋葉殷。燕鴻喚我起。遼鶴待人還。曉霧通江綠。寒花夏店斑。天東數峯出。錯認是鄕山。</text>
<title>燕郊舖</title>,<text>晩過燕郊店。千家夾路居。白牌分列肆。紅旆拂征車。柳色圍村碧。槐陰覆井踈。繁華映人目。沽酒暫躊躇。</text>
<title>沙上</title>,<text>歸興逢秋急。長程不道難。鴈聲來紫塞。江色傍征鞍。重霧成微雨。遙風送薄寒。應知故園菊。含笑待吾看。</text>
<title>斷山</title>,<text>三河城北斷山靑。千里平郊眼忽醒。知汝獨專淸淑氣。幾年愁帶朔風腥。</text>
<title>夏店 郝生名自烈</title>,<text>夏店將朝食。關祠遇郝生。鄕閭推識字。紙筆與論情。欲語眉先蹙。相看廩爲傾。人心見天意。拭淚待河淸。</text>
<title>三河道中記實</title>,<text>種秫緣畦百里皆。門前列植柳兼槐。赤頭男子元無帶。花䯻佳人不用釵。羶肉酪漿供俗好。詩書禮樂與時乖。誰知天下冠裳厄。未待華林有亂蛙。</text>
<title>重到三河</title>,<text>秋聲動關塞。屈指筭歸程。已賀烏頭變。偏驚馬足輕。天晴數雲鴈。樹密掩河城。店舍重來宿。依依客主情。</text>
<title>三河縣有作</title>,<text>寄宿三河路左村。白灰爲壁板爲門。庭空野濶宜邀月。路轉堤回欲碍轅。秋色伴人無遠近。夢魂先我返鄕園。貪程或恐行時晩。自啓東窓候曉暾。</text>
<title>滹沱河</title>,<text>漢帝昔曾過。神祗爲護呵。堅氷濟危急。大業整山河。范史波濤筆。蘇仙豆粥歌。時同事無繼。吾意恐蹉跎。</text>
<title>公樂店 進退格</title>,<text>百家公樂店。十里距滹沱。古寺還當道。居僧爲進茶。秋風度踈柳。朝日弄圓荷。飢馬思藖豆。前村亦不遐。</text>
<title>贈關王廟守僧</title>,<text>歸驂尋熟路。小店號邦均。強帶新秋色。相逢舊主人。一言煩問訊。幾月飽艱辛。多荷關王賜。牀頭卦繇神。</text>
<title>途中</title>,<text>秋郊衰柳背西風。千里關河四望同。鄕夢片時回枕上。客行連月在途中。雲長片影遙分鴈。露冷輕紅欲染楓。忽有鳴𩿨搖裔過。却疑遼鶴下天東。</text>
<title>薊門</title>,<text>天東極目野茫茫。楊柳依微古范陽。孤塔拂雲千里白。危樓面水八窓凉。香籠紫陌簾應捲。風動靑帘酒可嘗。驅馬暮投蕭寺宿。夢迴虗閣磬聲長。</text>
<title>曉發卧佛寺</title>,<text>古寺鍾聲動。行人起整衣。烟沉溪黯淡。草繞路熹微。淺瀨飢鴻怨。叢林宿鳥飛。沙崩石橋斷。駐馬待朝暉。</text>
<title>仙橋</title>,<text>薊門侵曉發。冉冉渡仙橋。昔去炎方始。今來葉半凋。沙禽識征盖。風柳拜星軺。物色挑歸興。東行不覺遙。</text>
<title>過鼈山宋家村</title>,<text>鼈山過後又螺山。宋氏田園占兩間。當日豪奢金谷並。只今門巷晝常關。</text>
<title>蜂山</title>,<text>寺癈僧三四。㙜高槐十尋。淸陰招過客。半日滌煩襟。偶與鄭谷口。相逢吳翰林。班荊徵古事。蠻貊亦人心。</text>
<title>枯樹店</title>,<text>村名自今古。枯樹已無存。酒熟靑帘捲。塵䨪白日昏。中間槐是市。前後石爲門。屋上秋山碧。烟霞半吐呑。</text>
<title>彩亭橋</title>,<text>夭矯彩亭橋。奔川入海遙。䨥碑分左右。獨柳蔭枝條。縣近人烟集。土肥生理饒。秫田千萬頃。秋意日蕭蕭。</text>
<title>玉田縣</title>,<text>野草靑無際。烟生是玉田。縣城當路峻。賓舘入林偏。傍路開書肆。當壚索酒錢。家家門巷似。紅旆粉墻邊。</text>
<title>無題</title>,<text>黃紙粧輕傘。靑驢駕小車。釵橫欹玉燕。䯻穩貼金花。罷舞蟬衫曳。將歌雀扇斜。從今巫峽夢。不信楚王誇。</text>
<title>追記燕城苦况</title>,<text>炎爀燕都甚。秋風到亦先。流金是前月。落木已凉天。南鴈牽歸興。羸驂帶晩烟。回思滯留處。一日似三年。</text>
<title>曉過兩家店</title>,<text>一上軺車萬里心。兩家荒店曉烟深。辭燕五日還來此。戀越中宵已斷吟。塞土由來宜黍秫。胡村大抵占叢林。經過歲歲聯冠盖。誰識山河古異今。</text>
<title>重過高麗堡</title>,<text>何代東方人住此。村名千古帶高麗。水田留得當時迹。遺俗猶知種稻爲。</text>
<title>題贈店舍主人</title>,<text>沙流河畔客重過。店老逢迎好意多。携得雲孫要我寫。揮毫一笑字如鴉。</text>
<title>題贈沙流河主人</title>,<text>沙河重扣店翁門。一室蕭然寂不喧。宗蔑不揚何足歉。細看言貌蘊淸溫。</text>
<title>別沙流河</title>,<text>土床覊枕穩。村路已斜陽。新句隨緣就。沙河好不忘。</text>
<title>豊潤道中。望戰霧山。</title>,<text>五日東來始見山。亂峯千疊碧孱顔。維南際海無丘隴。直北橫天有嶺關。風雨幾年迷鴈塞。雲烟終古護螺鬟。定知精爽通衡霍。淑氣如今倘再還。</text>
<title>海山</title>,<text>海畔遙山小似拳。歊噓雲氣入靑天。無端忽被詩情役。馬上高吟一聳肩。</text>
<title>豊潤記所見</title>,<text>無數車箱疊大弨。王庭馳去自燕郊。似聞盡銳供南戰。失計全忘自覆巢。</text>
<title>石塔</title>,<text>村村有塔塔連空。亡國餘風列郡同。釋敎彌天文敎廢。泮宮蕭瑟夕陽中。</text>
<title>暮入豊城</title>,<text>豊潤城頭水。橋沈揭厲難。烟生帶踈柳。風至動微瀾。隱映靑蘋凈。聯拳白鷺寒。吟詩滯行李。暮色落征鞍。</text>
<title>早發豊潤</title>,<text>未曉離豊縣。歸驂步步東。西風如送客。衰草遠連空。去去心逾急。看看路不窮。眼前新氣象。海日暈微紅。</text>
<title>翻車浦暫憇</title>,<text>歇馬翻車浦。晨霞閃半天。草根虫語穩。鴈足客心牽。照眼明山葉。栖衣戀磵烟。歸期從暫滯。回首覺依然。</text>
<title>豊潤道上。遇凄風有感。</title>,<text>早秋纔旣望。凜冽似霜晨。篋弃含風葛。途逢挾纊人。東西時候異。皮幣往來頻。驛路何當盡。長爲馬上身。</text>
<title>榛子店</title>,<text>曉日明榛店。秋風灑石門。沙邊人語遠。林下磵聲喧。僮僕思休脚。禪宮許駐轅。前途猶萬里。相勖強盤飡。</text>
<title>過蔣家屯有感</title>,<text>一番凉雨洗秋天。數點靑山鴈影前。背岸殘花強笑日。近溪衰柳尙含烟。多愁宋玉傷心地。易老潘生作賦年。到眼風光添別恨。蕭蕭歸馬夕陽邊。</text>
<title>聞鴈</title>,<text>秋來何物最關情。萬里無雲一鴈輕。異地相逢俱是客。不須深夜送寒聲。</text>
<title>過王家店</title>,<text>王家開店昔誇豪。近水旗亭次第高。亂後不知誰是主。數行踈柳晩蟬號。</text>
<title>見路傍烽火有感</title>,<text>烽火年年誰爲擧。灤河咽咽帶愁鳴。關山萬里人歸去。當日朝天此路行。</text>
<title>冒雨新店</title>,<text>秋雨引新興。風光供晩吟。欹巖荔葉赤。小逕豆花深。村暗炊烟伏。毛霑燕語瘖。簑衣漏亦好。贏得冷詩襟。</text>
<title>七家嶺避雨</title>,<text>餘炎洗自好。衰草沐應新。漠漠七家嶺。茫茫千里人。興添詩就易。泥滑馬顚頻。待到沙河驛。村醪喚入唇。</text>
<title>道傍石竹花</title>,<text>秋花半已墮。石竹餘寒朶。衰草雜靑黃。嫣紅却醒我。</text>
<title>晩晴</title>,<text>流雲看漸薄。隙日忽重明。天意思收雨。行人自喜晴。引雛看燕舞。喚婦聽鳩鳴。好向沙河宿。無勞數驛程。</text>
<title>復雨</title>,<text>因風散復聚。雲與雨相隨。不獨客程滯。其如秋穫時。今宵灑未已。明日霽難期。𩿨鷺波濤上。飛鳴樂在玆。</text>
<title>發沙河驛</title>,<text>城頭古驛枕寒流。風雨蕭蕭萬里秋。客夢初迴燈燼落。鷄聲漸短曉光浮。三千塞路當荒野。多少旗亭擁斷丘。異域山川不可眼。冷煙衰草只生愁。</text>
<title>望釣魚臺。敀程方急。天且雨。不得進道而行。恨寄于詩。</title>,<text>沙河南指釣魚㙜。螺䯻前頭別境開。可忍今朝山外過。尙容他夜夢中迴。掃淸林壑凉風急。粧點烟霞細雨來。此是江神相待意。不堪愁望獨徘徊。</text>
<title>野鷄屯。和贈周處士之麟。</title>,<text>暫停征盖坐荒㙜。關塞秋光滿眼來。山雨釀寒迷別浦。磵烟飛影落深杯。途中忽訝投明月。櫪下方知伏駿才。和報高情仍自幸。愁懷今日爲君開。</text>
<title>寄題釣魚㙜</title>,<text>風雨連宵暗釣磯。愁人野外獨歸時。洞門咫尺無由扣。山水如今不要詩。</text>
<title>過范家庄述懷</title>,<text>羸馬衝泥到范庄。荒郊風緊作秋凉。小村三昨辭螺鼈。孤店前途訪鳳凰。地近滄溟常苦雨。天連關塞早迎霜。斷腸今日愁吟句。他日重看亦斷腸。</text>
<title>題贈永平主人</title>,<text>乾坤借壽福。花木媚園池。歌酒須娛老。光陰不我遅。</text>
<title>永平府 永平卽古北平</title>,<text>孤城當道路。一水遶西東。地逈開千里。樓高聳半空。人心朝暮變。形勝古今同。安得漢飛將。盛秋臨犬戎。</text>
<title>漁陽遇劉生 士秀</title>,<text>儒名胡服悄顰眉。低首深含萬古悲。淪沒寧同唐世亂。嘔吟猶有漢民思。百年無運徒虗語。三日淸河不可期。一盞村醪嘿相對。此間情景有誰知。</text>
<title>發永平府</title>,<text>曉霧千山暗。秋深古北平。邊風鴈背冷。初日馬頭明。路遠幾千里。角鳥三四聲。同行且努力。未久出關城。</text>
<title>曉過永平十八里堡</title>,<text>征軺衝霧石門晨。曠野蕭條不見垠。荻岸飄花晴似雪。秫田留藁遠疑人。一羣鵝鴨前溪閙。滿路風烟特地新。萬里乾坤觀覽富。歸來始覺壯遊眞。</text>
<title>䨥望堡道上偶吟</title>,<text>縹緲終南夢裡靑。別來關塞六凋蓂。漫從華表尋丁鶴。厭就成都問客星。歇馬時窺楊柳院。寬愁或傍蓼花汀。眼看一鴈拖秋色。留得哀音靜夜聽。</text>
<title>經䨥望堡</title>,<text>馬頭䨥望堡。柳下幾家烟。草濕栖餘霧。城孤帶斷川。荒祠槐四五。歸客路三千。涉遠貪程甚。饑驂強着鞭。</text>
<title>雙望堡別村</title>,<text>溪邊宿霧曉連空。蠲濕方高薊酒功。歸馬不知人意急。悲鳴踡跼別村中。</text>
<title>兎耳山</title>,<text>歸路重逢兎耳峯。半空祥霧鎖重重。眼靑不覺王程急。暫擬停車擲一筇。</text>
<title>背陰舖</title>,<text>天開向東路。山擁背陰村。草樹迎秋色。雲煙媚曉暾。歇鞍憐水石。欹枕夢鄕園。醒後添歸思。衣裳有淚痕。</text>
<title>鑪峯口望撫寧縣</title>,<text>鑪峯蒼翠倚天魔。帶得秋光客又過。雨後巖扉嵐氣潤。霜前物色草花多。平郊極目孤城出。絶頂臨空萬象羅。肯許捫蘿緣斷壁。天東俯見鴨江波。</text>
<title>北平秋懷 靑龍江在永平城下</title>,<text>萬里歸來晩。征途費苦吟。愁腸須酪酒。枯硯潤蹄涔。路阻靑龍浦。心懸白嶽岑。關山秋漸老。䨥淚恐難禁。</text>
<title>白石舖</title>,<text>荒坡無白石。小店亦虗名。踈柳兩株老。長郊千里平。日斜歸鳥急。天遠斷鴻鳴。悵望楡關道。殘霞映水明。</text>
<title>楡關曉發</title>,<text>從古楡關爭戰塲。連雲兵氣至今黃。朔風捲雨千山霽。初日騰天萬物陽。片夢蒼茫迷絶域。孤槎迢遆下扶桑。秋光不借窮愁客。衰草寒烟只斷腸。</text>
<title>網子店曉望</title>,<text>曉露凉踈柳。孤烟起別村。從來網子店。咫尺塞垣門。海日初當盖。秋山欲趁轅。東歸已將半。客興滿乾坤。</text>
<title>過深河驛</title>,<text>惆悵深河水。何曾瀉客愁。矼梁不復設。風物解相留。魚樂疑濠上。波鳴似隴頭。孤吟滯征盖。𩿨鷺近人浮。</text>
<title>望海店</title>,<text>店門初望海。贔屭曉雲頑。地近多驅雨。天開不碍山。村居隣蜃市。驛路控秦關。風物如相識。慇懃護我還。</text>
<title>鳳凰店</title>,<text>愁穿豺虎窟。喜過鳳凰村。夢想迷丹穴。風煙帶海門。傍林還問路。踞石暫開樽。望海高樓近。駈車繞塞垣。</text>
<title>王家嶺</title>,<text>路指王家嶺。橫坡數尺高。人烟依樹木。風俗樂腥臊。雨意占雲氣。秋聲聽海濤。傾囊試沽取。虜酒釀葡萄。</text>
<title>大里營</title>,<text>鴈帶中天雨。人歸大里營。一村分上下。長路慣逢迎。𩿨夢酣秋色。年光惱客情。誰言壯遊好。牙齒覺酸生。</text>
<title>范家店 進退格</title>,<text>路遶淸溪曲。來尋老范家。橋應憐再渡。魚亦記曾過。桑葉凋秋露。楓林爛曉霞。汀洲從滯客。朗詠轉山阿。</text>
<title>晩抵范家庄</title>,<text>東海歸心切。秋郊一路長。行人看日㥘。饑馬望村忙。晩霧千崖白。霜毛兩鬂蒼。溪花太愁思。寂寞守孤芳。</text>
<title>范家店記行色</title>,<text>驅車五十里。飢色欲侵眉。天曉歸驂急。雲長過鴈遅。鷗開曝日翅。柳拂帶霜枝。分付西風道。將秋送好詩。</text>
<title>望海樓 被阻不得登樓</title>,<text>城上搖搖百尺樓。風欞月戶自千秋。茫洋鰲背迷蓬島。出入波心辨海鰍。俯視扶桑如可折。遙攀析木暫相留。還須領略輸新句。歸對邦人詑壯遊。</text>
<title>紅花店</title>,<text>店帶紅花號。人歸赤葉天。去關無十里。當路閱千年。海氣䨪邊樹。胡風捲塞田。往來今再過。身世也堪憐。</text>
<title>出山海關</title>,<text>數莖華髮鬂邊明。歸路秦皇萬里城。虎穴空懷探子志。駟車眞愧棄繻生。海門風急驚波立。山帶秋深積雨晴。憭慄此心誰共語。羗兒吹送暮笳聲。</text>
<title>馬上偶吟</title>,<text>歲晩靑丘客。馳車東出關。別家今幾月。自惜損朱顔。</text>
<title>八里堡望長城</title>,<text>連山萬里是城基。多事秦皇舊築斯。控海逶迤亘巖壁。固天所以限華夷。輿圖忽易陰陽位。守備寧容智力私。看取五胡雲擾日。古來無有百年期。</text>
<title>過老軍新店</title>,<text>路右開新店。關門數十程。當壚少女笑。何事老軍名。草創旗亭小。蕭條土宇傾。還饒前浦鴈。猶得助詩情。</text>
<title>中前所</title>,<text>中前城在眼。先後客尋村。馬踏荒坡路。𩿨飛淺水源。炊烟籠晩秫。秋色動征軒。忽覺牽鄕思。寒螿咽草根。</text>
<title>宿中前所</title>,<text>宿霧濃還淡。初陽翳復明。草心驚白露。苔色上崩城。古樹蟬聲老。矮簷燕語淸。重尋舊店主。一笑爲相迎。</text>
<title>高嶺驛</title>,<text>秦關一出思無涯。詩興飄然日漸加。百里平郊高嶺驛。兩行踈柳野人家。秋風浩浩吹前道。歸馬蕭蕭帶晩鴉。畫角緣溪聲暫逗。白烟深處酒旗斜。</text>
<title>前屯村</title>,<text>郊外淸溪繞短垣。草間孤店是前屯。鵝兒戱喋鷄頭葉。馬走多穿犢鼻褌。雲鴈有心呼遠客。秋花無數映荒園。東行十日還玆地。傍路慇懃爲駐轅。</text>
<title>溝兒河</title>,<text>溝兒河上過。隔岸一村烟。人倦欲求息。馬饑愁着鞭。秋風關樹暮。草逕野花姸。僮僕休相訝。覊愁已白顚。</text>
<title>沙河站</title>,<text>遼西一路四沙河。站驛雖殊語易訛。濡軌却憐秋後返。衝炎猶記夏初過。岸楓倒影紅涵錦。汀草浮光綠熨羅。萬里乘槎重利涉。不妨斜日聽漁歌。</text>
<title>宿沙河站</title>,<text>返照明山頂。秋風政颯然。片雲何處雨。孤鴈一川烟。驛路迷關塞。村居傍海壖。馳車乘暝入。淸露墜凉天。</text>
<title>早過中後所</title>,<text>馬上秋將晩。枝頭蟬已瘖。流霞半天赤。老木一溪陰。烟鎖䲶鴦夢。風催鴻鴈心。行穿荒草路。殘堞古城深。</text>
<title>胡兒</title>,<text>腰橫赤絛劒。手有白藤鞭。車小輪無飾。牛馴鼻不穿。箱間籍草卧。露下枕靴眠。倚醉吹笳過。風傳一陣羶。</text>
<title>東關驛書所見</title>,<text>欵欵茶當酒。脩脩秫作柴。役男擔遠水。坐女衲新鞋。鵝鴨充厨膳。驢騾應驛差。琵琶雜橫笛。亦足暢覊懷。</text>
<title>遇獵者</title>,<text>獵騎翩翩箭在腰。接天秋草正蕭蕭。憑凌三窟方愁兎。矰𥐊千尋已落鵰。駭虎奔騰無眼底。霜蹄滅沒轉山椒。鴞音異日如懷我。南越行看北闕梟。</text>
<title>雨後</title>,<text>雨霽烟光薄。草深花影幽。秋天看似洗。石瀨乍添流。淸景空新趣。征人自倦遊。故園三角下。叢菊正含愁。</text>
<title>曲尺河</title>,<text>曲尺河名古。三千客路賖。烟浮數村晩。風捲片雲斜。敗荻晴搖水。圓沙冷帶花。廢燉餘舊蹟。無語傍征車。</text>
<title>中右所</title>,<text>當頭見殘堞。知汝蔽西戎。無復能防守。猶堪避雨風。氣腥東海接。市閙北都通。坐待桑田變。重收護塞功。</text>
<title>曹庄驛</title>,<text>曹家䧺此地。驛號借曹庄。制倣中朝舊。途憐千里長。悲笳咽暮色。凉雨泣秋光。買醉寬孤憤。狂歌未是狂。</text>
<title>望寧遠衛</title>,<text>東歸千里興先飛。背後秋風送落暉。幾處亭㙜留賞詠。去時光景捴依俙。關山歲晩羸驂倦。雲水霜寒病鶴饑。直過閭陽度沙嶺。遼城遺迹訪令威。</text>
<title>過▣壁有感</title>,<text>東路雲山遠。西風送薄寒。戰塲秋草滿。壞堞夕陽殘。已矣天誰問。悲哉歲欲闌。嚬眉一長嘯。遙峀碧巑岏。</text>
<title>哀烟臺</title>,<text>平原列千嶂。辛苦守三城。力盡援還絶。天翻勢已傾。耿恭誰繼躅。都尉自偸生。烟燧終無賴。徒傷壯士情。</text>
<title>出關抵雙石舖</title>,<text>風冷庭梧玉露團。一年秋意動關山。曉來微雨雲如夢。城下回堤水似環。凾谷聞鷄孟甞出。海天持節子卿還。倦驂何處尋烟入。雙石孤村草樹間。</text>
<title>過故帝子山庄</title>,<text>梁園日暮亂飛鴉。極目蕭條三兩家。庭樹不知人去盡。春來還發舊時花。</text>
<title>雙石舖道中</title>,<text>迢迢未省是何山。但覺雲烟擁翠鬟。風送林間一點雪。白鷗飛過不勝閑。</text>
<title>雙石舖前望連山驛</title>,<text>連山山不見。雙石石無存。遠近迷秋色。東南近海門。沙暄鷗夢熟。歲晩客心煩。歸馬尋前路。晴烟暗小村。</text>
<title>曉行</title>,<text>烟樹矇矓曉路迷。水禽飛起自驚栖。雨寒遙塞時聞鴈。草動荒坡或遇麑。歸意只知爭日月。異方誰復解東西。前村漠漠看猶遠。疲馬應愁沒膝泥。</text>
<title>連山驛</title>,<text>却過連山望塔山。踈林掩映水雲間。且尋飛幕吾將憇。興到詩來爲解顔。</text>
<title>觀牧馬</title>,<text>胡馬秋猶放。荒郊萬匹來。高低山色裡。紅白錦紋開。齕處靑蕪盡。肥時赤縣烖。牧兒鞭數尺。吹笛夕陽迴。</text>
<title>高橋堡</title>,<text>髩掃香雲裙石榴。高橋從此喚高丘。柳眉微皺緣何事。似恨姑蘇野鹿遊。</text>
<title>宿杏山</title>,<text>百里駈車到杏山。一林秋葉帶霜殷。牛羊就食彌荒野。鵝鴨將雛戱淺灣。橫海斷雲何處向。拂天歸鴈杳難攀。鄕園幾日征鞍稅。坐我仁王木覔間。</text>
<title>石竹花</title>,<text>石竹幽花傍路開。似羞嬌艶隱蒿萊。孤芳偶失東君約。香信翻爲白帝催。結子舊聞桐錄載。移根誰向上林栽。紅顔命薄人還有。駐馬沉吟首更迴。</text>
<title>松山</title>,<text>雨後霜風斗覺寒。半林楓葉欲渝丹。蒿沉曲渚灘聲厲。荻卧長洲秋影殘。天外行裝憐尺劒。夢中歸興在三韓。晴烟一點松山小。歇馬還思傍水餐。</text>
<title>小凌河 凌河産石曼瑚</title>,<text>虹橋百尺小凌河。千里歸人趁曉過。征馬跼蹄飢意逼。霜鴻叫侶怨聲多。網收魴鯉晴迴艇。手拾曼瑚坐弄波。雙眼忽醒吟賞處。秋花耿耿照烟莎。</text>
<title>大凌河上書懷</title>,<text>河烟不斷荻花凉。沙步叢林夜有霜。背負秋風傷落葉。手遮朝日望扶桑。愁邊雲峀千重隔。馬上覊愁萬斛強。晩止早行行又止。長途終抵漢山陽。</text>
<title>重題十三山</title>,<text>雲外芙蓉六與七。居人說是十三山。奇稱廬嶽羞同列。淸並巫峯若可班。從古翠鬟供賞詠。至今靑壁斷躋攀。誰能借得龍眠筆。第在天台鴈蕩間。</text>
<title>十三山記夢</title>,<text>層巒不計數。錯訝是巫峯。偶得楚王夢。怳如神女逢。漢臯初解佩。洛浦更無蹤。睡起看山色。十三蒼翠重。</text>
<title>歸興</title>,<text>大野迴風捲雨寒。西山暮色映林端。天東歸馬牽秋興。十里雲烟轉眄看。</text>
<title>自解</title>,<text>萬事居常賴化工。此身何以答神功。玉河來往三千里。一日曾無雨與風。</text>
<title>東歸</title>,<text>去去迎初日。迢迢望故鄕。長程不肯盡。一步一回膓。</text>
<title>閭陽道中</title>,<text>鶴野纔經夏。燕都却遇秋。蘓卿傳鴈札。季子弊貂裘。道路空長在。雲烟揔是愁。西風解我意。先渡鴨江流。</text>
<title>朝憇閭陽城外</title>,<text>城郭人烟集。閭陽在眼中。雲開遠水白。日照萬林紅。來往客心異。高低官路同。風光差可慰。歸意莫怱怱。</text>
<title>閭陽取徑路入蘆田</title>,<text>路入長洲一望賖。冥冥飛雨閙蒹葭。他鄕近海幾千里。古木臨溪三兩家。野曠無人亂狐兎。潭淸澈底數魚蝦。晩來風起天如洗。波影晴搖斷岸霞。</text>
<title>野逕</title>,<text>淺磯和夢過。驚起一雙鳧。野色還高下。烟光乍有無。小村人語逈。長路客心孤。蕭瑟吾行色。須憑畫手摸。</text>
<title>過四望臺 廣寧前郊捷逕</title>,<text>山花間紅白。黍稷半靑黃。波面鷗眠適。風頭燕語凉。鴈天多冷雨。客路易斜陽。百里人烟絶。高臺四望荒。</text>
<title>晩行</title>,<text>平郊東望一村孤。遠樹依微似畫圖。萬里客歸秋草路。夕陽明滅渚禽呼。</text>
<title>暮歸</title>,<text>葦花千里帶霜寒。風急歸鴻度塞難。細雨如塵雲似夢。隔溪荒店夕陽殘。</text>
<title>南靈草</title>,<text>摘取南靈葉。催將火上焙。新烟香鼻觀。淡味當茶杯。此物從窮海。于今徧九垓。籌司尤有賴。或可助塩梅。</text>
<title>蘆花</title>,<text>晩來穿大澤。衣袖惹蘆花。瑟瑟留風響。蕭蕭闘鬂華。秋光不自惜。詩興覺偏加。歸鴈㘅應盡。雲間一字斜。</text>
<title>徑出盤山</title>,<text>盤山今咫尺。昨夜夢應勞。取疾還由徑。千年愧子臯。</text>
<title>曉發盤山</title>,<text>天圍荒野朔風鳴。殘月隨人霽色淸。道路半年身自老。鄕關萬里夢頻驚。依依海上紅雲聚。稍稍山頭曉旭明。促馬東行行轉急。驛程看已抵高平。</text>
<title>高平驛</title>,<text>何處高平驛有村。荒林衰草一池渾。緣堤野逕隨亭障。括地霜風動石門。沙渚苔深鷗有迹。塞天雲濶鴈無痕。欲知遠客悲秋意。看取庭槐落葉翻。</text>
<title>路次高平驛</title>,<text>人迷蘆荻叢。歲晩高平驛。歸鴈一聲哀。凉天萬里碧。</text>
<title>曉抵高平</title>,<text>天東極目路遙遙。星曉馳車到晩朝。酒力未勝風力勁。盤山宿醉已全消。</text>
<title>平安堡</title>,<text>斗大平安堡。荒城客路隅。當時勞築鑿。今日乞羗胡。歲晩蒹葭冷。雲橫雉堞孤。蘸樓黃葉滿。薄暮見棲烏。</text>
<title>沙嶺驛</title>,<text>驛路迷沙嶺。人烟傍柳陰。孤城秋草沒。大澤暮雲深。風急飄紅影。途窮見客心。悲歌空自放。離恨政難禁。</text>
<title>有感舊迹</title>,<text>三里烟墩一舍城。東西綿亘二千程。經營戰守幾年計。勝敗兵家殘夢驚。處處黃沙寃鬼哭。茫茫陰磧暮雲平。向時遺迹憑誰問。膓斷遼河日夜鳴。</text>
<title>西寧堡</title>,<text>晩登沙嶺望西寧。烟樹依依一點靑。秋意不知何處覔。數行征鴈下沙汀。</text>
<title>三河見蘆菊並茂有感</title>,<text>蘆花偃寒色。菊蘂薦幽姿。衰白嗟誰惜。幽貞空自知。無心借蘓月。有意伴陶籬。歲晩三河側。相隣守一陂。</text>
<title>三河堡</title>,<text>雨意朝來减。秋光馬上隨。雲消天宇凈。露重草花欹。禽鳥如相戀。山川解要詩。還須索一醉。醉後皺吟眉。</text>
<title>曉涉三河</title>,<text>秋江蕭瑟起凉波。荻岸風鳴朔氣多。巖底迎陽戱魴鯉。沙邊伸頸曝黿鼉。孤舟一葉人爭渡。千里東還客暫過。回首西南氛祲惡。幾時荊棘剪銅駞。</text>
<title>阻風三河津上</title>,<text>西風㨔河岸。半日滯行人。已識遼西路。何勞更問津。</text>
<title>牛家庄。見白頭豕有感。</title>,<text>八月邊城冷雨收。仙槎迢遆指靑丘。幽州一語今猶驗。重見遼東豕白頭。</text>
<title>耿家庄道中</title>,<text>遠山如簇擁東南。松檜依依映翠嵐。人向此中尋去路。鴈從雲際喚歸驂。長空雨過秋光濕。大澤波寒野色涵。天爲詩翁添一料。繞村紅葉醉初酣。</text>
<title>曉行</title>,<text>宿雲和霧障朝暉。披草尋蹊野色迷。促馬尋常緣秫畒。無橋時復阻霜溪。岸鋪新錦楓酣盡。沙映團金菊綻齊。極目長郊風雨後。荻花千里踏成泥。</text>
<title>過張家屯</title>,<text>張郞東墅帶秋凉。野草踈花隱短墻。小柵臨溪放鵝鴨。荒林近夕下牛羊。雲邊獨鴈心逾苦。霜後千山色轉莊。萬里西風飄客意。正思鄕國淚盈眶。</text>
<title>途中有感</title>,<text>莫敎鶗鴂近人鳴。彈劒中宵氣不平。山上有山憐遠客。夢中悲夢哂浮生。百年強半風塵裡。萬事無成鬂髮明。鍾鼎功名付年少。且隨鷗鷺續幽盟。</text>
<title>筆管舖重過</title>,<text>曾過筆管店。尙有舊題詩。今日還來此。淸秋有所思。衣冠眞可愕。風景只堪悲。聞說天心變。能無拭目時。</text>
<title>歸路 六言</title>,<text>鶴野秋風萬里。鳳城初日三竿。行人一枕眠穩。老鴈長雲路難。</text>
<title>題筆管舖 西江月詞</title>,<text>郭外靑山自在。橋頭垂柳依然。去時風物迓歸鞭。况是晴天雲捲。鴈過寧辭路遠。鷗閑不受愁纏。暫時寄興亦前緣。明日還須相餞。</text>
<title>謁金門詞 看雲</title>,<text>雲片片。南去北來誰遣。閑泛晴空舒且卷。怳疑新錦剪。日日朝看暮見。異態奇形千變。魚海鴨江飛欲遍。下方無意戀。</text>
<title>卜筭子詞 遼塞秋懷</title>,<text>暝色映寒溪。木落秋聲起。無限風光揔是愁。此地知何地。排悶強呼杯。未飮心先醉。坐見燕鴻度塞雲。紅褪芙蓉死。</text>
<title>柳梢靑詞 秋怨</title>,<text>故峽秋殘。荒㙜夜靜。雨散雲收。玉兎無情。姮娥多妬。愁倚箜篌。鷄人爲報更籌。一枕上千行淚流。天外鴻悲。床頭蛩怨。風打西樓。</text>
<title>憶秦娥詞</title>,<text>秋風暮。孤鴻冷濕空江雨。空江雨。高樓夜靜。錦衾無主。翠鬟徐整移蓮步。含情獨倚連枝樹。連枝樹。蕭蕭寒葉。一番霜露。</text>
<title>浪陶沙詞</title>,<text>簷雨冷蕭蕭。歸意搖搖。孤衾不寐度今宵。強進一杯愁不敵。蠟燭空銷。萬里客魂飄。霜鬂全凋。倚窓搔首悄無聊。迴鴈一聲秋已晩。愁入雲霄。</text>
<title>南沙河遇早霜</title>,<text>遼塞秋寒早。嚴霜七月飛。雲鴻帶月冷。野菊抱香腓。燕去思先社。人今未授衣。蕭條行色晩。獨望海天歸。</text>
<title>秋懷</title>,<text>曠野秋蕭瑟。殘燈夜寂寥。一天星月共。千里驛程遙。自咲孤篷轉。誰憐兩鬂凋。應知故園菊。霜蘂傍山椒。</text>
<title>獨登首山。卽唐太宗駐蹕處。仍上觀音寺。俯瞰遼海。斜瞻城郭。村墟繞其左右。林木依依。眞天下絶勝地也。副使書狀不肯同遊。詩以寄之。</title>,<text>西極秋風送使星。軺車萬里駕雙駉。首山囊罄須呼癸。遼野人歸不姓丁。飛盖早穿蘆岸過。征鞭獨向寺門停。相期共宿荒城外。高墅亭臺一醉醒。</text>
<title>首山觀音寺記興</title>,<text>寺門高處石爲臺。一片遼城地底迴。俯矚東溟無畔岸。平臨西塞倚崔嵬。烟霞自古通三島。胷次從今隘八垓。仙鶴千年應識我。可能相伴此重來。</text>
<title>觀音寺前</title>,<text>天東萬里路蒼茫。秋後行裝轉覺忙。夢作黃鷗遊水國。身如丁鶴返遼陽。思歸幾夜瞻鴻鴈。不日邊城抵鳳凰。遙想艤舡相待處。統軍亭下鴨江長。</text>
<title>擬贈遼陽秀才</title>,<text>遼陽避地非今日。紗帽曾聞管氏賢。萬里飄零君到此。古人心迹兩依然。</text>
<title>重過阿彌庄小寺</title>,<text>小庄曾過十旬前。今日重來似有緣。駟馬自尋幽逕入。一燈猶記法堂懸。秋深古樹蟬聲亂。風撼邊雲鴈影連。茶罷空齋日將晩。却循官路向東天。</text>
<title>冷井</title>,<text>古井依山足。霜林護石甃。傳名標冷洌。得地占淸幽。一酌當初夏。重尋已晩秋。還家意政急。爲爾暫遅留。</text>
<title>石門嶺</title>,<text>角聲吹徹石門烟。嶺樹秋晴鴈影前。路掛層巖臨絶壑。雲凝行盖上靑天。却瞻海嶠覊愁减。回望燕山落日懸。舟渡龍灣隔五夜。翩翩不覺聳詩肩。</text>
<title>三流河</title>,<text>再渡三流澗。孤鞭數月間。潦餘橋更沒。秋後葉全殷。已過千山險。寧羞兩鬂斑。唯應舊風物。粧點待吾還。</text>
<title>記興</title>,<text>未到吾能說。西關秋意闌。月應供賞詠。風爲掃詩壇。物色聯翩取。樓臺次弟看。長程醉裡過。一洗客愁乾。</text>
<title>望狼子山</title>,<text>輕雲點暮天。晩樹鳴秋野。他鄕歸路長。草色迷征馬。</text>
<title>題狼子山</title>,<text>塞天殘日照狼山。異域風霜客未還。屈指歸程尙迢遆。晩來秋意動河關。</text>
<title>遼俗</title>,<text>燕遼風已變。夷夏俗相交。潼酪朝充食。鷄猫夜共巢。張弓樂馳逐。撫劒肆咆哮。向夕鳴笳笛。猪羊恣意炮。</text>
<title>迂路虎狼谷有感</title>,<text>取徑乕狼谷。避危靑石山。回溪費揭厲。疊嶺免躋攀。但使催征馬。猶能宿故關。坦途隨處有。世路險仍艱。</text>
<title>甜水站</title>,<text>甜水聞名久。依村歇馬頻。亂峯雲淡淡。寒渚鷺振振。孤枕一塲夢。倦遊千里身。征鴻喚我起。獨渡夕陽津。</text>
<title>登虎嶺望連山關</title>,<text>乕嶺當空立。連山入望低。霜楓紅刺日。烟柳碧涵溪。瀑落垂虹影。雲飛着馬蹄。萬林深處黑。歸路失東西。</text>
<title>乕嶺石棧</title>,<text>牽路緣沙岸。纔饒數尺平。老藤盤木杪。危石碍車行。未到魂先㥘。追思骨亦驚。寄言覊絆子。愼勿再西征。</text>
<title>連山曉發</title>,<text>初陽無力霧連山。萬里催車此日還。醉裡不知關路遠。醒來猶記岸楓殷。新詩到底應須賦。勝境心不可攀。別有秋光着眼處。一行征鴈落烟灣。</text>
<title>分水嶺</title>,<text>八月邊霜客夢孤。路從分水嶺頭迂。靑山不解供吟興。赤葉偏傷映白鬚。川抹冷烟秋色霽。鴈拖寒影朔風呼。龍灣咫尺吾將返。林外歸驂晩更駈。</text>
<title>分水嶺寫懷</title>,<text>曠野還深峽。雲巒似故鄕。事歡忘路險。天近覺心忙。歸馬悲秋晩。晴烟帶水長。狂歌出關去。詩意滿奚囊。</text>
<title>午憇通遠堡</title>,<text>尋徑穿秋草。緣溪得小村。飢膓當晩食。一飽亦君恩。</text>
<title>松站</title>,<text>小村依水石。秋雨洗庭蕪。初月如相待。新詩不可無。氣低憑酒王。身倦倩人扶。欹枕窓欞下。寒烟起客厨。</text>
<title>望統軍亭</title>,<text>翩翩歸馬下長郊。遼薊山川不覺遙。到得九連城外望。飛亭百尺影搖搖。又迢迢燕塞路脩迴。萬死歸來兩鬂皚。却對龍灣使君酒。眉頭覊思一時開。</text>
<title>斗嶺 在通遠堡東三十里</title>,<text>通遠朝餐晩。征車盡日駈。石梁今再渡。斗嶺舊曾踰。意似歸鴻急。形如病鶴臞。還家對稚子。應恠已霜鬚。</text>
<title>將到鳳城</title>,<text>霜林無處不秋聲。雲物供詩別有情。驛路二千看欲盡。星軺已近鳳凰城。</text>
<title>將渡龍灣有感</title>,<text>路近龍灣百念消。安眠暫過鳳城宵。日邊回首尙千里。載得餘愁駈使軺。</text>
<title>早發鎭東堡 卽松站</title>,<text>鎭東東接磨雲嶺。石路崟崎未易行。鴨水分疆餘百里。鳳山當面護孤城。一年已送軺車上。半夜驚聞塞鴈聲。無那客愁侵兩鬂。曉看霜雪鏡中明。</text>
<title>歸興</title>,<text>不遣離愁上客眉。歸程將近鴨江湄。眠鷗浴鷺俱關興。返鳥晴雲揔是詩。白露偏傷孤鴈意。丹楓解趁九秋期。征車穩過風光裏。處處溪山爲護持。</text>
<title>遼路</title>,<text>秋色非關宋玉愁。夕陽偏在仲宣樓。他鄕景物隨時異。故國歸心逐水流。每遇幽泉託興趣。或探新句費雕鎪。行行已近龍灣界。強擬誇張說壯遊。</text>
<title>出柵</title>,<text>木柵踈踈幾尺高。馳車東出興陶陶。燕山數月成何事。玄鬂無端已二毛。</text>
<title>東出柵門。先寄灣尹。</title>,<text>遼雲千里正含愁。今日回看喜氣浮。早遣秋風促山簡。挈樽相待鴨江頭。</text>
<title>路上</title>,<text>關門曉出馬如飛。天外心期朔鴈歸。長路不窮行不息。一年秋色染征衣。</text>
<title>馬上偶吟</title>,<text>野宿多依樹。朝餐幾傍溪。歸心迷故國。羸馬㥘深泥。冷雨霑鴻影。秋風動燕棲。前程更千里。物色轉凄凄。</text>
<title>大同驛馬。來迎柵門外。有作。</title>,<text>秋風送我東。驛騎迎人遠。歸興滿江山。長程天早晩。</text>
<title>望九連城</title>,<text>衰草吟風百里程。鶻山東接九連城。雲烟不改來時色。鴻鴈偏知久客情。四序推遷人自老。十年奔走爾何營。林泉儘有容身地。彈劒長歌萬感生。</text>
<title>途中</title>,<text>遼左靑丘接。靑山似故鄕。吟詩更回首。風物亦難忘。</text>
<title>到鴨江</title>,<text>踏盡遼陽路。歸來鴨水邊。酒杯還意氣。詩句領風烟。草遠牛羊夕。秋深鴻鴈天。扁舟幸無恙。一棹破龍眠。</text>
<title>望白馬城</title>,<text>馬城先入望。鴨水緲無邊。歸騎知人意。嘶鳴不待鞭。</text>
<title>將涉鴨江</title>,<text>淸秋欲半夕風凉。斷鴈聲長客意忙。夜濟龍塘催短棹。統軍亭上醉飛觴。</text>
<title>鴨江</title>,<text>鴨江秋水接天流。歸路蒼茫獨艤舟。怊悵楓宸尙遠隔。五雲何處是瓊樓。</text>
<title>白馬山城</title>,<text>龍灣東南白馬山。層崖萬丈橫江關。塞天寂歷塞日冷。孤城一片䧺其間。</text>
<title>宿良策舘</title>,<text>秋夜漫漫秋氣淸。半天星月亦多情。相邀一醉眞良策。他日能忘古舘名。</text>
<title>肅川道中</title>,<text>愁雲塞不開。秋色遍蒿萊。汀鷺何心起。邊鴻寒影來。平郊長路遠。落日短鞭催。偶得溪邊石。吟詩酌一杯。</text>
<title>得看字</title>,<text>庭院螢飛作意看。禁城仙漏正闌殘。烟荒小砌靑楓暗。風透單衣白露寒。景物關人催老急。溪山在夢掛冠難。何時却遂歸田計。陋巷單瓢死亦安。</text>
<title>次草堂卜居韻</title>,<text>夢到蓬萊㝡上頭。羣仙無事管淸幽。一杯靈液身前債。十丈紅塵覺後愁。無可奈何眞境遠。嗚呼已矣此生浮。胡爲久住人間世。且泛山陰訪戴舟。</text>
<title>得添字</title>,<text>南郭秋光昨夜添。一回吟賞喜沾沾。幾人社酒初浮白。何處山樓不掩簾。樂矣平生今夜㝡。居然四美此時兼。將歸更覺增新趣。紅葉翻翻撲帽簷。</text>
<title>得恩字贈汝明</title>,<text>未老休官自聖恩。一瓢窮巷掩荊門。高秋病鴈思南國。舊雨來人到北村。籬菊欲香新酒味。岸楓深帶晩霜痕。相將欵欵終今夕。驚殺空林宿鳥翻。</text>
<title>次沈文叔達山詩韻</title>,<text>世緣飛鳥印長空。屋是茅茨戶是蓬。去國已堅浮海志。爲舟誰信濟川功。烏巾鶴氅風烟外。大醉高歌天地中。從此一人林下見。淸閑盡屬達山翁。再和避賢詩就萬緣空。城市今看仲蔚蓬。梅信報來尋舊好。菊籬澆罷有新功。筇前無恙園三逕。花下猶能酒一中。浮海入河姑置此。少陵深巷着閑翁。</text>
<title>輓羅參議萬葉</title>,<text>觀居此世定何如。半百風霜撼頓餘。遅暮省臺光際遇。早時塲屋負名譽。芳薰永閟傷蘭室。貂玉無輝戒柳車。猶是平生來去路。薤歌凄斷子雲居。</text>
<title>送高城太守李正源</title>,<text>城尖縹緲海山亭。萬里鯨濤一望靑。飛駕四仙朝地主。當門七石像天星。君尋眞界酬前債。我困緇塵坐獨醒。早晩枯藜學變化。春風相伴醉香𨤍。</text>
<title>別金宗伯</title>,<text>惟星爲邑控湖山。風壤東開別作顔。厭却銀臺違近密。分將銅竹管淸閑。馬前草色迎人綠。膝下萊衣帶渥斑。他日中牟馴雉後。䨥鳧應趁鳳書還。</text>
<title>輓權執義迪</title>,<text>倚閭猶望暮來還。旅舘誰堪慰棘欒。厭世君歸仙吏籍。斷絃吾罷伯牙彈。名留臺府秋霜凜。魂返松楸嶺路難。永想萱闈生死別。九泉應悔夢邯鄲。</text>
<title>輓孟驪州休徵</title>,<text>曉夢蒼黃北郭秋。官程未敢爲私留。西風望入驪陵樹。凉雨魂招漢水舟。惟月班聯空雅望。荒年撫字失仁侯。峩洋舊契朱絲斷。淚洒溫泉咽不流。</text>
<title>揔府滯直</title>,<text>三秋奪我鳳凰池。一笑猶餘錦繡脾。興在瑤壇得句後。夢回香案說經時。凉風颯至看搖落。逝水東流憶寵私。節近重陽新酒熟。人間萬事不須知。又晝漏聲稀箇事無。卧看檀砌綠陰敷。雲間滴翠諸峯出。天外驚霜一鴈呼。蝴蝶夢來何用覺。蛟龍筆在未應枯。從今不厭周廬直。錦繡秋光屬老夫。</text>
<title>志感</title>,<text>行何踽踽止凉凉。世味如今獨自甞。河漢雲移衣變狗。蒹葭秋晩露成霜。北辰中夜危樓望。南國多年數畒荒。元亮欲歸歸未得。門前五柳萬絲長。</text>
<title>禁直書懷</title>,<text>憀慄秋天晩更高。送將風月餉吾曹。三更酒盡神方王。一首詩成興轉豪。末路升沈眞塞馬。平生氣槩撫霜刀。枕邊驚罷邯鄲夢。羞把靑銅照二毛。</text>
<title>挽權師傅蹟</title>,<text>靑衿抗䟽冠時英。當日儒林爲重輕。高議常爲先輩服。小堂猶報後凋名。滕公秘宅元前定。天德新阡屬再營。扶櫬遺孤官學士。百年應不墜家聲。</text>
<title>暮歸</title>,<text>高峯舘裡雨聲寒。蕭瑟秋風撼暮山。丘隴百年霜露感。駈馳終日路歧間。羸馬跼蹄尋草逕。饑烏無食傍柴關。終南遠色天東出。六七家僮候我還。</text>
<title>挽</title>,<text>齠齓從遊學釣魚。化城東畔錦川西。中年阻面餘三紀。一檻移春有尺書。已擬𩿨盟同暮境。遽聞梁夢罷茅廬。音容寂寞成千古。淚逐春風洒柳車。</text>
<title>贈權地士</title>,<text>據梧終日話靑囊。喜得滕公萬世藏。鳴鳳山回神鬼護。眠牛地秘水泉香。不煩龜筮羣言叶。只隔菟裘十里強。稍待秋深霜葉脫。相期並馬故都傍。</text>
<title>後苑。與鄭侍郞較帿左次。偶吟戱贈。</title>,<text>西臺閱武盛容儀。向夕仍成執射嬉。失鵠敢忘君子反。雕虫眞愧壯夫爲。一言善謔還隨興。百罰深杯且不辭。憑伏新篇留後約。他時奮翼在澠池。</text>
<title>大殿春帖子</title>,<text>花信春風第一回。早聞葭管動新灰。罘罳未辨珠樓榜。閶閤先催玉鑰開。北斗輝連祈聖帖。南山影浸祝堯杯。侍臣偏覺恩重。彩勝銀幡降紫臺。</text>
<title>挽</title>,<text>孟母芳隣欣久託。慣聞閨範著柔嘉。周詩四叶熊羆夢。慶席三開大小科。鸞鏡一秋憐吊影。萱堂半夜暗凋花。西城病卧違攀紼。有淚遙添漢水波。</text>
<title>春帖</title>,<text>御溝黃柳乍迎春。春意氤氳樹樹均。風煖草芽潛坼甲。氣和鵷序已同寅。心存囿物如天覆。功著脩身著日新。長樂朝回恢孝則。將期老老及吾人。</text>
<title>挽</title>,<text>亦已焉哉天實爲。斯人無命至於斯。得官晩節榮何有。紹絶他年祭不虧。漢水春風孤棹遠。楊山曉月子䂓悲。琴樽寂寞塵生榻。一任東隣暮篴聲。</text>
<title>輓柳生文龜</title>,<text>君亡吾不以時聞。遽送靈輀向海門。南洞猶思湯雪艾。北堂誰更護春萱。屬看季路纔除服。忍說莊生舊叩盆。百里松楸南去路。一年芳草負王孫。</text>
<title>大殿春帖子</title>,<text>一聲催動景陽鐘。萬朶祥雲匝九重。早報靑陽回玉律。已看黃色藹天容。功新舜曆初齊政。仁覆堯民自變雍。更薦春盤徵舊俗。行聞漢詔慰三農。</text>
<title>送尙州倅李仲習</title>,<text>三春花柳趁行軒。小雨淸塵迓聖恩。戶部郞爲䧺府宰。尙書兒是贊成孫。俗離山矗留寒雪。風詠樓高納曉暾。瓜熟政成膺寵簡。一樽相候上東門。</text>
<title>大殿春帖字</title>,<text>氣迴葭管作元春。趁曉千官賀紫宸。道養希夷心自泰。詔宣寬大德維新。敢忘宋帖陳䂓範。且學堯封祝聖人。柑酒辛盤恩共沐。願推仁澤萬民均。</text>
<title>次永之送柿韻</title>,<text>雪䨪窮巷卧袁安。忽見團紅色映盤。命托南方來北市。氣含秋令傲春寒。多謝朋從二十共。先敎眼醒再三看。知君憐我偏愁渴。去沃枯喉竟夜乾。</text>
<title>挽權公山大夫人</title>,<text>悲歡六十七年間。子貴孫榮世所難。孟母擇隣專敎誨。班姑持範見莊端。鸞分鏡匣膓常斷。釰合延津魄亦安。獨使欒欒違屬纊。一生遺痛在縻官。</text>
<title>大王大妃殿迎祥詩</title>,<text>休哉歲月日俱初。長樂宮前柳眼舒。淑氣帶恩宣百辟。和風將喜報瑤除。宣仁保聖融怡日。明德含飴訓化餘。已賀海籌添壽籙。行看女史屢其書。</text>
<title>次趙嘏江亭晩望 月課</title>,<text>江郊生計未全踈。紅蓼靑蘋細雨餘。數點沙鷗元自在。一聲南鴈此其初。關心事少時閑望。鼓腹詩成或卧書。無恙开筇扶我起。笑看川上樂游魚。</text>
<title>次楊契玄秋日閑居 月課</title>,<text>深樹陰凉早着蟬。未勞傾耳意泠然。羣書夜潤雲栖榻。寒沼秋鳴雨滴蓮。張釣無心何用餌。陶琴在手不須絃。蠏肥酒熟詩還就。擬控天公住此年。</text>
<title>三登黃鶴樓醉次</title>,<text>莫較仙樓與鶴樓。男兒興到且淹留。楚王峽裡前宵夢。李白詩中此日遊。不是山靈要好語。未應吾道滯西州。他時記取探歡處。一曲烟波抱檻流。極目平郊興不勝。鶴樓三過已三登。自從聞喜開筵後。山水高深一倍增。</text>
<title>挽朴公耳</title>,<text>第一英聲鳥嶺南。十年交誼共辛甘。桂宮身到君差早。蓮榜肩隨我久慚。歐氏孤魂悲二老。謝家遺慶付三男。空樑落月渾無賴。獨對鴒原淚更含。</text>
<title>挽</title>,<text>久憐欒棘孝成痾。仁壽無徵奈爾何。鳳穴留雛毛未長。牛崗移兆禮纔過。蒼天理倒兄悲弟。白首情偏淚注河。最是傷心難慰處。秋風長樂鴈聲多。</text>
<title>長安秋望</title>,<text>渭川鴻叫火西流。十里終南望裡秋。此日遊遨還勝賞。百年心事有高樓。蒼茫不受潘仁㤪。搖落寧爲宋玉愁。恰有靑銅供晩興。酒星天上未應囚。</text>
<title>中秋新橋對月</title>,<text>橋南橋北水聲同。沙上人歸桂影中。倚柱吟詩聲和鴈。當筵擧白氣如虹。弄波遊女珠爲佩。臨席姮娥玉作宮。北望宸居在何許。天連鵬背佇摶風。</text>
<title>詠鴈</title>,<text>塞天秋霽暮雲開。南鴈飛飛響轉哀。乍和寒螿沙外細。暗隨霜杵枕邊來。紅閨竟夜愁難歇。倦客三年且未迴。分付乘風歸莫急。楚人長網已籠苔。</text>
<title>代人挽</title>,<text>微班久荷侍郞知。耳慣夫人淑德宜。子女振振天報施。閨闈穆穆世䂓儀。鄭公貴樂他年享。莊叟盆歌此夕悲。迢遆海山將百里。可堪霜曉送靈輀。</text>
<title>挽李別坐元之</title>,<text>憶從琴裡得元之。三世交情擧國知。己巳戊辰差齒長。東膠西序幾肩隨。龍埋古獄天何意。月上空樑夢亦悲。七品官微遺胤弱。嗚呼萬事止於斯。</text>
<title>挽</title>,<text>暮途何忍哭吾兄。回首靑門骨亦驚。宿德當年傾士友。斯文此日閉佳城。霜凋栗里先生柳。禽吊關西伯起塋。繼紹有兒攀桂早。大閭他日佇遺榮。</text>
<title>別</title>,<text>趙宰于南繼以權。權君此去亦登仙。朋親送餞情當爾。路鬼揶揄却自憐。地接滄溟波萬里。天臨故國月千年。卽知五鼎專城養。全勝南宮待序遷。</text>
<title>坐春風</title>,<text>摳衣凾丈炙溫醇。一意依歸過幾旬。座上德容看藹藹。臯毗誨語覺誾誾。純和當日展禽聖。至樂千年顔氏春。楹夢無端忽今古。但留遺訓惠吾人。</text>
<title>挽</title>,<text>庭蘭花發慶今春。宴罷仍聞病日臻。子女啼號空滿眼。泉臺冥漠遽無晨。四三縣邑悲留惠。五十天年不稱仁。杖屨從玆歡笑隔。舊遊怊悵只傷神。</text>
<title>挽</title>,<text>天道何曾福善人。舅先於婦禍相因。由來疫癘能成染。死去衰麻尙覆身。二品雖尊非滿德。諸孤無在更傷神。相門舊業終誰托。獨對賢孫淚濕巾。</text>
<title>大妃殿春帖字</title>,<text>瑞靄葱葱擁大庭。御溝新柳暗回靑。東京舊史徵明德。南極佳祥耀壽星。美並女堯綏福履。詩吟天保永安寧。蟠桃結子仍成熟。更向瑤池祝聖齡。久仰宣仁聖。于今若是班。瑤池仍獻祝。長樂永承顔。映日春旗煖。迎風彩仗斑。頌辭無別語。松栢與南山。</text>
<title>次韻</title>,<text>酒微肴薄手何纖。知我東來早戒嚴。點瑟和來知有詠。殷羹調後便無塩。春歸水北仍尋草。雨過終南政捲簾。賴爾一彈回煖氣。琵琶絃上發勾尖。</text>
<title>呼韻</title>,<text>墻頭新柳欲成陰。斟酌三春雨露深。但得繁華供我眼。不辭𨤍醁凸杯心。詩因得意時長詠。趣到忘言或細尋。寄謝悠悠夸奪子。綱成未必久噤吟。</text>
<title>又卽席呼韻</title>,<text>至治咸五且登三。解慍薰風復自南。山友自來仍好意。野人相遇卽農談。輕輕柳外飛香雪。滴滴簷頭映翠嵐。但使心閑神便王。半生空乏十分甘。</text>
<title>送連原▣督郵</title>,<text>恢恢文苑刃常游。底事爲人喚督郵。四郡江山應宿債。琴臺物色好全收。白雲在望歸心遠。孤夢無端客夜愁。大舅江原㫌節住。定從賓館管風流。</text>
<title>別關西▣都事</title>,<text>悠悠征旆帶斜暉。庾府芙蓉晩更依。一足朝廷無地寄。半生榮辱與心違。箕王古井應蕪癈。麟馬仙蹤果是非。行到巫山休借夢。楚雲猶自向人飛。</text>
<title>別西都尹</title>,<text>三品知申地望殊。果霑偏渥尹西都。才賢固合明時擢。資級寧爲聖主拘。子父弟兄能濟美。風流政化定相符。槖駞橋畔千年水。洞底淸澄一滓無。</text>
<title>挽龍洲</title>,<text>天人學貫廣川舒。懇諫名留陸敬輿。兩館曾兼大學士。一區歸卧老尙書。松心不改玄冬後。楹夢還仍素鞸餘。却爲公私悲不盡。柱峯東望涕漣如。</text>
<title>月川踏橋</title>,<text>山溪宿霧鎖涓涓。欹岸遙看亂石懸。強欲手呼飛盖月。未論肩聳灞陵川。今宵綠蟻餘須惜。來夕銀蟾去必旋。沙外秋聲隨竹杖。恰敎仙鶴罷寒眠。</text>
<title>蕭寺聞磬</title>,<text>邀得天邊白玉盤。興和淸磬步雲巒。輕飄莾蒼牛鳴外。飛過依微鴈塔端。幽響契心仍得句。深杯到手肯留殘。閑來便欲常常聽。更傍松林爲築壇。</text>
<title>秋塲觀稼</title>,<text>強理牛車拂曉霜。瓦甌村酒白猶香。却依農語先乾畒。催學豳詩早上塲。隴上楂黎攀處淨。田頭野菊摘來芳。此中剛被幽懷引。所以泉明亦返庄。</text>
<title>芳籬嗅香</title>,<text>秋山木落鴈南翔。籬下黃花朶朶芳。嬾蘂初抽含細雨。貞姿獨秀傲嚴霜。金英摘處靑香遠。白酒甞來逸興長。千載淵明誰得似。主人風味也淸狂。</text>
<title>東峯挹翠</title>,<text>居士柴門晝亦封。相看不厭只東峯。踈松偃處靑如染。宿霧濃時翠欲濃。攬勝幾多題逸句。探幽頻許擲枯筇。分山一半君能否。擬借孱顔寄散蹤。</text>
<title>西海看潮</title>,<text>長洲霜落海門開。八月潮聲吼地來。駭浪漫漫橫匹練。層濤淼淼走驚雷。危檣拍岸馮夷怒。白馬揚瀾伍子迴。隨月盈虧存至理。觀潮詩愧雪堂才。</text>
<title>蛤嶺楓林</title>,<text>秋色霏霏望更空。暗歸林下染靑楓。蘸來澗道明苔渚。粧得巖扉媚菊叢。宿鷺翻飛先見白。初霞映發自輸紅。天慳勝賞供眞隱。始信巢由道已東。</text>
<title>漁戶落照</title>,<text>幽居攬勝亦多門。又踏漁舟倚小村。長網晒籬知浦縮。晩霞當柄失天昏。洞簫吹徹炊烟散。欸乃聲中返翼翻。太似西湖湖上宅。逋仙已去倘招魂。</text>
<title>挽</title>,<text>恭惟八座大夫人。膝下萊衣白髮新。鼎養未終傾大廈。草心無賴報三春。幾年夜哭仍成疾。一夕泉臺遽不晨。留得孫曾扶櫬往。秖應雙劒會延津。</text>
<title>別靈光洪太守</title>,<text>傾盖陶陶屬晩途。向來吾道未全孤。興專藜杖東西巷。詩㥘華牋大小巫。忽報文星辭北極。誰敎鳧舃落南隅。分明聖浦新秋月。還照梅山別處無。</text>
<title>挽</title>,<text>孀鸞鏡裡吊平生。分在連家耳淑貞。後我有兒還早夭。抱孫扶老更孤惸。甥爲喪主新悲切。婦是吾兄舊感幷。百里坡山當祖奠。朔風吹冷粉書㫌。</text>
<title>別</title>,<text>極知離合揔關天。每到臨歧自黯然。庭挹東西那對眼。食堂朝暮阻隨肩。淸途白雨驅殘暑。送遠靑山擁去鞭。九萬摶扶終未曠。月娥相待桂宮邊。</text>
<title>挽</title>,<text>由來才命不同謀。夢裡光陰七十周。宿昔風謠徵嶺邑。暮年身世寄糟丘。鶺鴒原上終全樂。蘭桂庭前百不憂。一死居然成萬古。題詞空有涕雙流。</text>
<title>次劉長卿過賈誼宅韻</title>,<text>此身飄泊任衰遅。楚地逢秋思轉悲。堪歎長沙吟鵩日。却鄰湘水葬魚時。少年虗辱吳公薦。多短終搖漢主知。誰信獨懷舟楫具。巨川回首更無涯。</text>
<title>次孟浩然登峴山</title>,<text>峴首人何處。短碑留至今。惟南漢水繞。其上楚天臨。草沒莓苔老。山空雲霧深。誰云功未竟。靑盖繫踈襟。</text>
<title>次王維歸嵩山</title>,<text>風塵故多事。形役幾時閑。但見浮雲出。不知流水還。寒風吹古道。獨鳥下遙山。嵩少衡茅在。冷猿啼石關。</text>
<title>次左太冲招隱詩</title>,<text>桂樹叢山幽。憀慄古猶今。玄鶴伴淸影。松風當素琴。鹿飮苔磯曉。猿啼楓樹林。嘯詠良未已。西峯殘日沉。擧世無相親。山鳥是知音。採芝有時倦。露頂或高吟。空負靑霞意。寬閑寄幽襟。淸時足有爲。毋令霜滿簪。</text>
<title>次鮑明遠詠史詩</title>,<text>擧世重華要。紛紛爲名利。有無論財賄。崇卑看爵位。開筵闘豪奢。簪纓序班次。鞍馬同輝煌。玉珂靑絲轡。朱門樂未央。頹景忽以至。掩䄃雍門桐。滿目傷心地。風流已無憑。盛鬋爲誰媚。所以王子喬。超然塵世棄。</text>
<title>詠雪</title>,<text>暗透踈簾轉覺纖。斜侵畫閣勢無嚴。漢盤調屑初非玉。殷鼎和羹未是塩。試問騎驢尋漫興。何如引滿覆深簷。欲追訪戴千年躅。無那江風更送尖。又飛入文房凍墨鴉。縮頭誰復歎無車。色偸夜玉寧輸白。功借江梅便闘花。不道烘爐消一點。但看瓊屑撤千家。欲排閶闔供寒狀。怯怯疑逢鬼面叉。</text>
<title>兪挽 代作</title>,<text>丁丑之年國步危。圍城一䟽動華夷。迨君漂泊湘潭日。屬我栖遅縣邑時。寺逈臯蘭飛夜酌。江寒白馬泛春澌。堂堂氣槩千夫服。浩浩詞源一座推。寵畀氷御由睿簡。光生竇桂荷天私。官途榮辱身曾飽。台府登庸世共期。諸葛事煩寧保壽。桓侯疾痼竟難醫。生前久倚風雲際。死後猶霑雨露滋。樑月凄凉顔面隔。音塵寂寞夢魂悲。年年芳草春來恨。付與山陽晩篴吹。</text>
<title>奉送堂兄咸鏡道鏡城府判官之行</title>,<text>桑蓬夙志大男兒。何處窮途不別離。地有民人盡胡俗。天無春夏秖寒時。風沙撲面心應悸。魂夢還家路亦疑。雨雪東門行意急。相看脉脉兩相知。又鏡城謠俗雜胡羗。自昔遷人必是鄕。靑海浮天纔有路。白山當面更無疆。惟忠正可行蠻貊。遣興應須琢腎膓。贈以一言兄記取。還珠合浦達人常。</text>
<title>送李正字文若重遊金剛</title>,<text>靈境眞勞片夢圓。永郞歸後孰仙緣。一遊已壯君能再。二月猶寒路亦千。峯削毗盧天爲近。壁危龍洞寺孤懸。冥搜有約身仍滯。謝屐無端負百年。</text>
<title>題柳士完盆梅</title>,<text>百花頭上一枝芳。踈影偏宜桂魄凉。無地更逢林處士。喚來狂客嗅餘香。</text>
<title>挽</title>,<text>一點文星照海隅。交輝仍與壽星俱。釣鼇半世憂無妄。儀鳳中年譽不虞。槐市晨招徵太學。桐鄕遺愛在東都。人間一瞥成今古。淚逬哀辭字字濡。</text>
<title>挽</title>,<text>藝苑芳聲自妙年。晩將奎彩耀東銓。丹心孝友宗姻服。白首忠勤寵渥偏。兒襲桂香榮昨日。魂騎箕尾上春天。比鄰舊契今誰在。病裡悲懷此短篇。</text>
<title>挽</title>,<text>葭莩眷誼荷慇懃。蘭室時甞猥襲薰。一代文章鼇島冠。平生詩禮鯉庭聞。郢斤廢斲千秋感。鄭履無聲四尺墳。尙幸承家光托業。錦標前歲屬郞君。</text>
<title>大殿端午貼 七律</title>,<text>曲奏南風後有虞。佳辰獻賀百僚俱。仁天覆物群生遂。化雨知時百糓蘇。獸闥邀祥人是艾。犧樽㶑綠酒浮蒲。治平氣象須看取。髫白歌謠匝九衢。又天心佑一德。寶曆順三光。楚粽縈絲綠。菖觴帶御香。鸎歌播惠化。鷰舞樂亨昌。共賀無爲治。金宮夏日長。</text>
<title>送許叔玉歸覲龍岡</title>,<text>聞君拂袖向關西。彩服庭闈我不如。六載于今猶舊路。百年於世但長歔。秋風落葉雙彌勒。暮雨空山一匹驢。與報龍鄕老太守。鴈歸無惜數行書。</text>
<title>次士元韻。贈寄叔玉之行。</title>,<text>獨憐無事客。相送有心人。恨苦題詩懶。情深勸酒頻。換年期再見。觀國利來賓。去矣關西曲。他時聽更新。</text>
<title>廣南卽事</title>,<text>野外荒村一逕迷。稻畦無穗水平堤。行逢田父眉都蹙。却問鄰翁歎亦齊。曲渚霜寒孤鶴瘦。踈林日暮恠禽啼。阿那萇草明年羡。何處空山瑣尾兮。</text>
<title>記夢中詩</title>,<text>膓斷復膓斷。前期鵲橋畔。若爾解吾詩。留之當寶翫。</text>
<title>早春雜興</title>,<text>一番微雨杏花前。已有春心帶濕烟。羯皷無憑幽興早。替將新句祝開先。又東風無力一園凉。芳信纔饒柳上尋。乞將春陰養花魄。小桃剛欲透香心。</text>
<title>呼韻</title>,<text>春來惟有酒關心。橋柳如何更颺金。盡日少軒無箇事。卧看歸鳥落遙岑。又靑天萬里月當心。曲渚浮光正躍金。賴有君詩酬絶境。飄然直欲駕高岑。又乍見新詩愜素心。妙年聲價重南金。更無餘物來關興。杯酒春風眄細岑。又人間名利本無心。半世山中夜識金。遠志誰敎成小草。只今歸夢負烟岑。</text>
<title>詠菊 隨勾呼上下八字</title>,<text>門有佳賓案有塩。二靑衣僕當秦閹。潛籬採菊仍供客。占得秋光不少謙。</text>
<title>呼韻</title>,<text>奔雲一夜塞秋空。寒意偏侵白髮翁。萬事無心高枕卧。任他窓外雨兼風。</text>
<title>雪</title>,<text>起看庭樹玉爲枝。陵谷依俙盡變移。隔簾無數飄飄影。疑是花飛蝶舞時。</text>
<title>首尾得字</title>,<text>客心驚殺鴈聲來。秋色斑崖細菊開。時喚村醪香滿滿。月邊詩興浩難裁。</text>
<title>回文詩</title>,<text>多意故人來不來。夕天凉雨小樽開。何如問月風前檻。歌曲一聲飛上臺。又籬東採菊霜風秋。晩雨山樽對客留。衰葉楓林深寂寂。詩題壁上月高樓。</text>
<title>大殿春帖子</title>,<text>葭莩迎氣肇春和。新慶先敎百鳥歌。聖壽憑將垂柳祝。千絲萬絮未云多。又迎春一雨殿餘寒。樂序鳴鳩彩羽斑。閶闔曉開千仗入。中官傳語報平安。</text>
<title>呼韻次</title>,<text>相離一日卽三秋。對榻何妨爲少留。左手蟹螯杯右手。更無一點世間愁。誰能更數我魚魚。黃卷生涯亦有餘。聞道洛城春色遍。酒壚催喚馬相如。淡粧牆杏倚新嬌。春色偏於此地饒。今日更謀明日醉。莫敎花事便蕭寥。生死芸編學蠧魚。一春虗負醉吟餘。滿城多少尋芳客。靜裡襟期莫我如。</text>
<title>大殿春帖子</title>,<text>陽和初逐玉音宣。法酒春盤侍御筵。聖壽齊天天不老。後來無繼亦無前。又閶闔春迴瑞慶多。早看陰谷返陽和。欲知今日宮中樂。聽取花園百鳥歌。</text>
<title>大王大妃殿迎祥詩</title>,<text>春意先從玉管還。侵晨法駕候慈顔。祥光喜氣浮長樂。藹藹千門萬戶間。</text>
<title>贈貞陵齋郞安士正</title>,<text>當流百尺石爲槽。松栢千重鎖寂寥。山鳥一聲幽逕細。晴雲引我轉巖腰。</text>
<title>別接慰官▣之行</title>,<text>黑齒睢盱又嘖言。端章爲相屬時賢。周旋辭令詩三百。迢遆關河路一千。客裡歸心征鴈外。馬頭春色早梅前。平生忠信今方見。從此東溟浪帖然。又波動桑溟使舶來。交隣義重舘東萊。遣官延儐遵常禮。遇事周旋賴俊才。馹路當春聞斷鴈。離愁近夕且深杯。分知廟筭應前定。歸及寒窓未落梅。</text>
<title>挽</title>,<text>儒林遺化地多賢。夫子風摽獨挺然。直氣千尋山並立。高名終古日俱懸。覊魂戀戀辭宸極。歸紼遙遙泝漢川。一束生蒭難遠致。善州何處是新阡。</text>
<title>挽閔太僕</title>,<text>翩然文酒舊家風。分竹栖栖瘴海東。抗䟽匡衡憐命薄。傷時阮籍哭途窮。霜㙜通籍浮名晩。岱岳歸眞萬事空。鏡理孀鸞抱黃口。孤魂誰慰九原中。</text>
<title>空齋</title>,<text>空齋悄悄坐如禪。萬象昭昭在眼前。林靜林搖風制命。山靑山黑雨司權。低飛倦鳥將何向。全樹慈鴉自在眠。皷腹淸吟還暗詑。無營無慾是眞仙。</text>
<title>大殿迎祥詩</title>,<text>閶門曉闢五雲深。佳節天中法座臨。聖主光明齊日月。不煩新鑑鍊江心。</text>
<title>又五言</title>,<text>佳辰賀重五。趁曉佩聲多。借問千官頌。何如賡載歌。</text>
<title>大殿迎祥詩</title>,<text>樽開白獸頌椒時。一朶祥雲覆赤。龍扆日臨旗影轉。午門班入珮聲遅。寵頒幡勝宮花剪。風送陽和御柳知。敢忘華封三祝語。千年長仰舜衣垂。又閶闔催金鑰。宮壼喚曉鐘。春隨花勝至。恩與栢樽濃。受慶當三始。先期命九農。椒盤方獻頌。賀語自重重。又攝提當令歲方初。乍見堯蓂一葉舒。丘壑饑民生意藹。恩隆賑貸聳州閭。又鳳扆椒樽暖。龍池柳眼齊。早宣寬大敎。八域走羣黎。</text>
<title>次宋龍安 道興 韻</title>,<text>詩翁用意轉情新。小塢從今解醒人。牽挽韶光終此世。相留便酌洞庭春。</text>
<title>贈宋龍安 道興</title>,<text>惠寄新篇字字香。故應春色在詩膓。千花萬草都無賴。數句常留小塢傍。</text>
<title>四美亭</title>,<text>公幹徽之趣兩全。並追元亮揖逋仙。隣松友竹仍逃世。問柳觀梅自得天。闘雪何曾誇挺特。爭春時復弄暄姸。中間慣作風流主。把酒論詩別是賢。</text>
<title>挽</title>,<text>不敢團辭頌德儀。尙餘雙淚滿襟滋。外家尊屬今無在。哀贈蕭條倘有知。福地眠牛新卜吉。佳城見日舊封移。隨流素幔先相待。早是延津會劒時。</text>
<title>再次士元韻</title>,<text>夢裡靑山卽舊顔。朅來塵迹幾時閑。永違天北星辰上。將老廣南雲水間。鷗鷺笑人歸亦晩。蟾蜍爬地步何艱。賴君詩句頻更僕。許我時窺管豹斑。自從文苑識君顔。花鳥雲烟未敢閑。咀嚼味長輸筆下。雕鐫功在驗眉間。溪山有約身將老。鍾鼎無緣迹太艱。且可傳筒酬令節。祗應明鏡笑詩斑。剝琢聲傳爲解顔。喜君詩律不踰閑。報章重繼羊何後。交誼曾叨伯仲間。迹廁烏㙜多歷險。潛郞南省已甞艱。且須置此勤酬唱。漉取羔兒試虎斑。</text>
<title>挽</title>,<text>名門福履晩來將。庭樹生枝竇桂芳。單父戴星治已著。穎川增秩寵應章。黔婁遽返泉途隔。文伯先亡夜哭長。最是鴒原無限慟。坡山急雪洒高陽。</text>
<title>別禮安▣使君</title>,<text>禮安爲邑僻殘俱。近侍遷除自古無。便養誠深寧擇地。及人恩重許分符。蘭臺乍掇來儀鳳。花縣眞成反哺烏。他日文星朝北極。一壺芳酒候東湖。</text>
<title>奉送李萬里令兄按察湖西</title>,<text>漢上黃葉映雙㫌。忠淸監司今日行。長天斷鴈爲誰怨。密席深盃隨意傾。錦水雲烟捴慣眼。熊津草木先知名。官梅花老色猶媚。應笑劉郞霜鬂明。</text>
<title>孝陵滯雨。有感而賦。</title>,<text>乙巳年秋擧國哀。居然甲子已三迴。天生大聖還徒爾。運到斯時亦殆哉。宗社有靈光付托。仁賢無命柰塩梅。東風一掬孤臣淚。化作蒼梧夜雨來。</text>
<title>挽嚴同知 鼎耉</title>,<text>早攀瓜葛候門墻。玉鉉淸朝吏部郞。明鏡拂塵看便瑩。祥鸞栖枳自何傷。二卿京兆心非望。三載松楸病在肓。有意生公還奪遽。緘辭無路問蒼蒼。</text>
<title>浴溫偶吟。敬呈求和。</title>,<text>水村前夜雨蕭蕭。已報衰桐井上飄。涵骨不辭勤百息。流頭何翅過千瓢。煩堙暗許乘溫洩。膩垢先敎逐浪漂。多謝火龍陰護力。買將椒桂欲相澆。</text>
<title>再用前韻。敬次雅意。</title>,<text>門掩靑山數尺蕭。散人蹤迹本飄飄。眞同庾杲甘三韮。始信顔生樂一瓢。籬落未霜芋葉滑。汀洲過雨荻花漂。扶將病骨煩湯井。賴有新茶浴後澆。</text>
<title>三次浴溫偶吟</title>,<text>萍蓬一遇已朱蕭。豪興相牽不禁飄。甘蔗啖來漸佳境。天漿酌處擧仙瓢。秋深草木經霜萎。河轉星辰竟夜漂。欲變溫泉成美酒。胷襟碨礧一時澆。</text>
<title>四次</title>,<text>不愁芳草化爲蕭。長恐風蓬萬里飄。却病湯泉呈瑞液。留人好雨瀉天瓢。孤松背嶺如將亞。香稻隣溪半欲漂。節近重陽花意懶。村翁莫忘及時澆。</text>
<title>五次</title>,<text>功名不必慕曹蕭。唯倚新詩逸響飄。嚼處會將麟作脯。酌來須用斗爲瓢。山禽隔霧終朝語。野水浮花盡日漂。総爲湯泉深誡在。煩膓先借熱羹澆。</text>
<title>別</title>,<text>王孫馹騎去如飛。擬趁明年春草敀。未待秦鷄門早啓。欲論周樂事應非。燕㙜曠世懷中涓。遼柱傷心吊令威。三百宗祊山萬歲。至今遺恨首陽薇。</text>
<title>輓李德三</title>,<text>來成何事去何敀。四十五年春夢悲。策蘊天人才莫試。心懷經濟命仍違。舅甥泉路魂應逐。風雨鴒原淚獨垂。聞說橫江連漢水。忍看丹旐向東飛。</text>
<title>大行王大妃輓詞</title>,<text>長樂新悲舊慟仍。隔年纔憶徙灤陵。蒼梧望遠終何及。素柰妖徵忽上昇。贊化曾符文母烈。易名還並女堯稱。馮夷戒路驪丘緬。遺意丁寧聖慕增。又周宮宣化自關雎。慈極承歡更令譽。賜飯偏留春社惠。含飴曾記漢臣書。賞花期迫眞遊遠。染竹痕深血淚餘。癯墨御容南望慟。牽江百尺引靈轝。又淸㙜占慶耀星軒。彤管徵徽女史存。十載恭聞坤範著。三朝更見母儀尊。悲隨鳳翣遙浮漢。記奉鸞車舊幸溫。他日孝思猶可慰。珠丘上下便同原。</text>
<title>記行贈</title>,<text>同承綸綍肅天閽。秋日聯鏕出白門。橫嶺晩霞迷去馬。漏雲殘照映行軒。披簑驛路堪乘興。露頂官齋更滌煩。鼎坐論文仍秉燭。客中團樂亦君恩。</text>
<title>挽</title>,<text>玉立風標世共知。朝嬉暮死儘堪悲。握蘭銀省名空在。分竹南畿口是碑。伯道無兒天莫問。公儀有子祭奚虧。古來才命元難偶。時對鴒原血淚垂。</text>
<title>贈</title>,<text>憐君髮短齒將危。蠻舘蕭條伴水師。崑玉入懷驚遠札。木瓜將報愧荒詞。孤城儐接何多日。千里神交彼一時。北鴈盡歸南菊晩。只應魂夢管遙思。</text>
<title>身閑</title>,<text>身閑自覺萬緣消。門外囂塵日以遙。得雨新懽從久旱。敀田舊夢襲前宵。抄書已遣貧兒慮。樂道何妨陋巷瓢。坐見猿猱墮罝網。始知鴻鵠戱雲霄。</text>
<title>五明扇</title>,<text>申秩南訛正玉衡。推仁濟物荷宸情。思回天造蘓羣品。暫奪風權製五明。民慍解來琴不用。神機動處聖難名。流傳晉魏功何細。秪作區區殿閣淸。</text>
<title>挽李三登 德益</title>,<text>罷琴鈴閣首王畿。黃鶴樓前載鶴敀。鄕夢關心恒夙駕。兒榮懸望待秋圍。魂傷旅舍呼臯遽。㫌帶春風泝峽飛。便與先生成永訣。一江寒雨慘霏微。</text>
<title>題維翰扇 庚申秋</title>,<text>江天惜別意。惟有秋風知。我去定何處。君應頻寄詩。</text>
<title>大殿春帖子</title>,<text>玉管灰初動。金門春已歸。前星連紫極。問寢試萊衣。又元日多新慶。君王視早朝。韶光帶好意。偏覺柳邊饒。</text>
<title>次洪仁叔韻</title>,<text>半世蘭藏谷。三春酒滿壺。傳筒巷南北。淸興幾時無。</text>
<title>大殿春帖子</title>,<text>春隨葭管動。喜氣匝金宮。聖化從玆溥。爭看草尙風。</text>
<title>詠落花次韻</title>,<text>蛛絲似欲綴餘春。罥得落花香更新。忽被狂風吹却去。一年光景負遊人。</text>
<title>大殿春帖字</title>,<text>靑陽新律返。紫殿五雲高。拜献彤庭賀。鑪香惹錦袍。</text>
<title>大王大妃殿迎祥詩</title>,<text>早献東朝賀。䓗䓗曉氣佳。春風二十四。第一到瑤階。</text>
<title>得深字</title>,<text>容易三秋暮。蕭條一院深。松風仍變調。桐月乍移陰。老馬思長道。覊禽戀舊林。何從復何去。倚杖獨沉吟。</text>
<title>又得江字</title>,<text>秋天變氣色。風雨自東江。驚鳥忙移樹。窮蛾亂撲釭。畏霑施小幔。避冷鎖前窓。明日朝陽杲。行看屛翳降。</text>
<title>挽</title>,<text>爵以從夫貴。賢因叙族稱。推恩覃婢使。主饋謹嘗蒸。婺女輝先暗。潘郞慟轉增。外親凋落盡。惟有涕沾膺。</text>
<title>和李賜余新庄韻</title>,<text>見說新庄好。心閑地任偏。樂山君已癖。分華我何緣。香動梅當臘。靑浮竹蔭泉。應憐未歸客。塵榻爲誰懸。</text>
<title>大殿春帖子</title>,<text>曉貼宜春字。韶光入柳先。縷鷄鳴百福。彩燕献新年。錫有銀幡重。恩隨淑氣宣。祝君千萬壽。拜舞望堯天。又一氣徵瓊管。三陽透玉堦。天心改舊曆。草意動新荄。仁覆春俱得。祥來日以佳。千年膺華祝。應與帝堯偕。</text>
<title>呼韻</title>,<text>春心萱早得。花氣蝶先聞。愛篤思呼雨。情深欲夢雲。芳香渠自妬。紅白我無分。酒盡猶餘興。謀諸有細君。</text>
<title>又用前韻</title>,<text>病裏塵緣斷。春聲早已聞。齒香花入律。衣濕露篩雲。氣槩從吾獨。風光與爾分。流鶯何意緖。把酒問東君。</text>
<title>別鐘城太守李國賓</title>,<text>何處是愁州。胡山倚白頭。詭衣人似獸。爽氣夏疑秋。臺省今關塞。邊虞軫睿籌。遠遊男子事。彈釰望行輈。</text>
<title>大殿春帖子</title>,<text>玉管春灰動。龍樓黼座臨。喧呼千歲祝。迢遆五雲深。堯禹如傷政。羲文育物心。承休臣意切。會見献官箴。又瓊管回春意。和風送臈寒。膺休方沓沓。遷德自安安。賀語傳中禁。香烟覆百官。千門撤符印。靑史未曾看。</text>
<title>大王大妃殿迎祥詩</title>,<text>長樂騰新賀。春風此日回。僊籌添海屋。雲物驗觀㙜。慶溢椒盤頌。祥浮栢葉杯。蟠桃王母宅。子熟又花開。</text>
<title>大暑去酷吏 月課</title>,<text>朱火熬羣品。賁聞酷吏風。誰堪鍛鍊手。久困擊撞中。虐焰三庚過。嚴威一夕空。周來天所斃。靑女策元功。</text>
<title>燈火稍可親 月課</title>,<text>金風冷虗落。積雨洗炎蒸。山意精神露。人情爽氣增。循循收倦枕。稍稍近燃燈。漸課童兒讀。憑渠照夜能。</text>
<title>碧蹄館。送別沈書狀梓燕京之行。</title>,<text>此別萬餘里。此懷千百端。今宵聯客枕。明日隔雲巒。遼塞秋風早。沙河曉月寒。路途煩頌祝。上下罄心懽。迢迢箕尾漢槎橫。書狀官兼衣繡行。臨別贈言君子事。望塵揮涕故人情。去時夏日當軒盖。歸路秋風捲旆㫌。慚愧繞朝河上策。驪駒一曲酒重傾。</text>
<title>送康津倅</title>,<text>康津趙太守。別我去康津。我別康津倅。魂隨皁盖塵。海風晴捲月。山靄晝迷人。此地行曾慣。臨歧恨更新。</text>
<title>[失題]</title>,<text>星漢槎初泊。靈犀帶御看。一盤開紫殿。三舍退嚴寒。聖化東西被。奇珍水陸殫。天顔新有喜。鰲抃動朝端。</text>
<title>庭草交翠</title>,<text>未許傷春色。烟綿看滿庭。襟懷托微物。日夜長新靑。化雨資生養。神功驗毒亭。終然窮陋巷。天意柰生靈。</text>
<title>贈</title>,<text>吾愛鄭夫子。風流嵇阮徒。久違香案侍。猶覺道容臞。活計詩千首。心期酒一壺。牙琴如可聽。絶德未應孤。</text>
<title>挽</title>,<text>夫子今泉壤。斯文忽寂寥。樑摧新痛切。楹奠舊歌遙。已矣春風座。徒然霽月宵。無由陪杖屨。門柳自蕭蕭。</text>
<title>挽</title>,<text>聞道南華叟。盆歌一曲悲。誰言催永夜。歘爾棄諸兒。井臼他年慟。閨闈百代儀。朔風窮峽暮。淚盡悼亡詩。</text>
<title>積雪驗豊熟</title>,<text>冬行常雨雪。多少驗年功。昨夜深仍尺。來秋瑞是豊。早敎崇百堵。兼此賀三宮。暗聽康衢語。昇平屬我東。</text>
<title>江上</title>,<text>春行苦作惱。昨夜醉如泥。我渴欲求飮。馬嘶頻跼蹄。幽花半巖色。落日大江西。失喜終南近。篙師唱諾齊。</text>
<title>題淸香閣志感</title>,<text>平生酒一樽。獨酌淸香閣。擧世莫吾知。騎牛行叩角。</text>
<title>題滿月㙜</title>,<text>客懷憭慄不禁愁。滿月㙜高此薄遊。雲擁癈宮猶勝氣。石埋荒沚已乾流。前朝舊迹靑編在。今日分治大尹留。饒我一詩題斷礎。聖居三角本難侔。</text>
<title>記行</title>,<text>思得一番風。掃空溪上霧。霧深眼易迷。不見秦川樹。又孤舘寥寥號碧蹄。漢城歸客馬連嘶。溪霧懶收霜月暗。曉天殘夢使人迷。</text>
<title>廣陵道中</title>,<text>廣陵重五亂鶯啼。堤草烟深四望迷。之北之南人自老。於冬於夏馬連嘶。雲䨪古寺依微樹。鳧落平沙遠上溪。長嘯一聲天地窄。飄飄眞欲入無倪。</text>
<title>挽</title>,<text>憶昨臯蘭寺裡遊。亂來心緖對高秋。不論姻好今尤篤。猶倚交情老更優。風味陳遵樽上得。佳兒竇十傳中求。山陽淚盡人千古。一任王孫草色愁。</text>
<title>代人挽</title>,<text>浮世悲歡七十年。名垂循吏傳中傳。蘭抽三葉人皆羡。門暎雙楣福又全。交誼凄凉隨一夢。風流寂寞閉重泉。只今踽踽餘衰淚。天地空吟伐木篇。</text>
<title>挽</title>,<text>夙與陶兒好。頻蒙剪髮恩。庭前羅玉樹。堂上暎春萱。會釰延津遽。驚心庾令寃。通家情義篤。題挽涕潺湲。</text>
<title>代人挽</title>,<text>平生尹夫子。四海唯一人。撥去浮華習。居然見天眞。童年到白首。交誼日以新。藝業頻同席。追遊喜並隣。萍蓬亦歡會。蘭寺傳杯辰。逮還南城宅。日夕交冠巾。蘭香自出谷。老爲騘馬臣。忽忽意不樂。祈臨嶺外民。我時忝按節。相遇心更親。歲暮淸虗樓。褰簾對松筠。絲桐助我歡。肴核爭羅陳。歸來六七載。舊事如隔晨。謂言共百年。還聞病日臻。馳車問藥物。永夕語申申。誰知一夜間。已作九原身。岱遊太無端。樑月空傷神。尙餘季方在。忍淚對酸辛。庭前兩玉樹。一樹先無春。魂歸錦水南。釰會延平津。題詞爲相紼。天地終無垠。</text>
<title>除夕</title>,<text>今宵宵半是明年。垂老偏傷氣序遷。強祝椒花隨俗戱。重傾栢葉向人前。聲殘玉漏驚將曉。挑盡銀缸未敢眠。門外小兒街上走。不知春在阿誰邊。</text>
<title>挽</title>,<text>敦睦吾家事。紅顔到白鬚。詩窓跋夜燭。花塢卧春壺。哀訃傳何遽。餘生轉覺孤。兒歸不見父。千里嶺東途。</text>
<title>登四仙亭</title>,<text>松危虗壁鶴留巢。傍此靈區可結茅。老去心期欣始副。向來猿鳥莫深嘲。春歸磵戶花連望。暝入僧廊磬罷敲。看盡蓬萊山內外。四仙亭上對平郊。</text>
<title>大妃殿</title>,<text>淑氣初知節。春容已滿宮。休祥方沓沓。至樂正融融。簾雀晴嬌日。簷琴煖帶風。神孫治用孝。天地太和中。</text>
<title>挽</title>,<text>君生後李賀。君壽少顔淵。庚謫應前業。奎還卽舊躔。爺孃方未老。婦子永號天。芳草明春恨。萋萋又一年。</text>
<title>挽</title>,<text>天乎不可問。人也竟何之。卿月光初晦。驪岡葬有期。忍聞鴒急雪。空見豹留皮。強把傳筒筆。仍題相紼詩。</text>
<title>別</title>,<text>停君廣陵散。聽我白頭吟。鳥嶺千重隔。月城何處尋。朝廷難寄足。歧路轉關心。獨有靑門餞。離觴細細斟。</text>
<title>挽李先生甲俊</title>,<text>百行於人孝爲最。秉彝之天無與大。李家夫子此以名。谷底幽蘭香晻藹。我東八路人無並。所不知者天地外。憶初望塵從兄宅。衣是裒衣帶博帶。一見便識君子容。與物無競天君泰。令愛況爲吾弟婦。弟在東床生有賴。半生欣慕今連姻。喜事適與吾心會。溫泉宮裡扈聖駕。數日乘便閑暫丐。鳴鞭走馬問幽居。小園幸許容飛盖。擧杯屬我贈以言。不翅南金與大貝。高門紅牌天所㫌。鄕里敬愛無相害。豈無姻婭在王廷。抱拙終甘守畎澮。蠟屐藜杖任行藏。蓴可爲羹鱸可膾。經春涉夏一病纏。死生有命知何柰。曾無一箇伯道兒。莾茫明徵還昧昧。人間甲子六十八。門巷蕭條閉蓬艾。漫有門楣卜葬地。故山松栢迎丹旆。釰合延津已有期。霜林一夜鳴商籟。千秋信史想吊鶴。十里悲聲聞暗瀨。洛下縻官路幾百。椒桂終孤一盞酹。</text>
<title>挽</title>,<text>六六春光片夢驚。忍將粧粉寫銘㫌。鱞郞撫柩摧膓慟。稚子攀牀索乳聲。袿癈未渝箱裡繡。釵留猶記鬂邊荊。無情牛女添深感。河漢東西夜夜橫。</text>
<title>癸丑秋懷</title>,<text>細雨垂空醒菊心。寒砧催葉見秋深。魂傷詩律多時廢。病久壺觴不復斟。丹穴將雛寧有鳳。桓山入夜強聞禽。人間萬事都無賴。鏡裡從渠白髮侵。</text>
<title>挽</title>,<text>南洞幽居送暮年。酒樽碁局小樓邊。匡衡久惜功名薄。公幹還憐疾病纏。松栢故山營兆遠。家庭舊業有兒傳。廣津東去秋風急。丹旐飛飛雨滿舡。</text>
<title>留春軒</title>,<text>一塢留春春更新。留春爲說儘驚人。任他靑帝來還往。酒熟花開便是春。</text>
<title>別</title>,<text>君去西州道路長。亂山深處是同昌。夢中炊臼悲前歲。病後分符落此鄕。千里覊愁當自慰。故人深戒可能忘。離筵不用歌三疊。未出陽關已斷膓。</text>
<title>別</title>,<text>上都文物盛幽燕。三百年來事不然。鶴野空聞將玉帛。鴨江猶未洗腥膻。路歧贈策吾何敢。原隰馳車子獨賢。試傍金臺中夜望。析津星月盡胡天。</text>
<title>次柳士元贈示韻</title>,<text>牢落風塵久強顔。藥罏經卷儘淸閑。心期且付壺觴裡。身世應須木鴈間。陽律未迴陰谷暖。敗車難涉太行艱。故園消息今何似。霜雪新添兩鬂斑。</text>
<title>挽</title>,<text>三年淹病卧漳濱。一夜泉臺不復晨。淚濺靈椿誰爲悴。恨添芳草見來新。哀辭未慰歐陽老。長笛空傷馬氏隣。身後明徵終不爽。且看遺胤総麒麟。</text>
<title>次韻贈別北靑判官之行</title>,<text>別恨關心夢亦驚。靑門東出向靑城。尙餘拱北中宵望。暫逗圖南萬里程。賴有村醪留客住。却憐春鴈伴人行。橋頭細柳枝枝弱。倚着東風不勝情。</text>
<title>挽李朔寧 山賚</title>,<text>延陵家世揭風標。郡邑栖栖鬂髮凋。筆慕鍾王寧少却。治徵卓魯有餘饒。庭蘭半謝蒼天邈。龍釰同歸舊壠遙。杖屨陪顔長已矣。九重泉路隔今宵。</text>
<title>挽尹判官澍</title>,<text>匣裡枯桐已斷絃。故家何處問靑氊。一哀前後還三世。奇禍連仍此二年。身上衰衣留柩側。讀餘喪禮掩床邊。才高未展揚名志。牛斗終看紫氣懸。</text>
<title>別湖西伯</title>,<text>觀風湖臬人皆仰。不去其鄕事更稀。路熟園林迎露冕。令嚴風雪打雙旂。熊津樹老憑熊過。錦水波寒衣錦歸。他日聳聞春有脚。一團仁化萬民依。又飛書索我贈行詩。却到詩成淚暗滋。揔爲音容千里隔。剩添湖海幾年思。雲天擧翼圖南勢。客夜登樓拱北時。乃祖遺風猶不泯。頌聲前後看棠梨。</text>
<title>挽</title>,<text>詩禮門中更有人。早攀仙桂謁楓宸。不辭左海分銅竹。秖爲高堂奉老親。鈴閣解龜緣二竪。丹霄藏鳳未中身。哀詞一幅雙行淚。膓斷王孫草又春。</text>
<title>挽</title>,<text>福祿淸朝並者誰。連姻義重最能知。交輝彩服雙珠在。重結香褵八袠垂。伉儷一春應有待。官銜三品未爲卑。城南杖屨從今隔。忍對鴒原說舊時。</text>
<title>再次</title>,<text>東君似欲慰離情。花底班鳩已喚晴。上馬分携尋去路。一輪初日照溪明。</text>
<title>分韻得氣字</title>,<text>斗柄占靑陸。春陽播萬彙。吾徒各閑暇。招携乃相謂。想像浴沂詠。千載有餘味。雖非山陰會。尙有風流氣。俗子不曉事。從他謗語沸。放浪觴詠間。古人吾何畏。</text>
<title>閑居五言</title>,<text>東風來路熟。偏到小園饒。雨後花光悅。春深鳥語嬌。伴閑碁已撤。對飮月初邀。底事金門裡。鳴珂趁早朝。又扶藜檢村塢。春意柳先知。酣興花爲酒。蘓枯雨是醫。發輝憑燕子。粧點賴鶯兒。便覺莊生誕。華胥近在玆。</text>
<title>夜宴桃李園</title>,<text>一氣互來往。光陰變寒溫。東風吹春歸。桃李滿西園。園中敝華筵。一席會弟昆。笑語樂且湛。白紅花映樽。花間邀素月。遠近淸光飜。夜長秉燭遊。昔賢曾有言。傳籌飛羽觴。唯恐催朝暾。何以寫雅懷。賴有新句存。當其得意時。伯仲和箎塤。興酣揄長䄃。相對舞蹲蹲。舞罷花撲衣。淸歡新一番。高談遺俗情。醉後隘乾坤。萬物同逆旅。彭殤安足論。文章吾自有。友愛天所敦。殷勤叙天倫。爛熳堆盤飧。弄月踏花影。此樂不可諼。</text>
<title>奉送趙國寶嶺南覲行</title>,<text>千里關河彩服新。九秋行色戴慈親。嶺南樓上黃花酒。倘憶京塵潦倒人。</text>
<title>次東州韻</title>,<text>門前數行柳。稍喜紅塵蔽。早起倚柴關。初陽吐仍翳。君來何處自。仙骨非人世。長裾垂婀娜。不事王門曳。旣無士季聞。何用遠相詣。扶几話終朝。自忘還期滯。袖中山水絃。鍾期歎已逝。由來顧虎頭。何曾局一藝。一日子無以。神交我其際。後會終南於。夜酌斟細細。</text>
<title>題龍飛御天歌後 七言二十韻排律</title>,<text>一統三韓聖祚綿。下民陰隲孰非天。岐陽本比咸山下。漆渚何殊豆浦邊。盛烈已彰羅濟境。休祥潛應尾箕躔。亂邦妖孽先膏斧。犯順將軍敢弄權。大澤初徵漢帝讖。陳橋終見宋師旋。皇明萬里梯航接。大義千秋日月懸。曆數有歸誰敢越。神人共贊事光前。三千周士同心日。九五乾龍利見年。陽德正中彰厥施。詞臣騰頌合流傳。形容詎緩鐫金石。摸寫還敎播管絃。王業艱難堪可紀。祖宗基緖見方延。周詩早詠生民什。居易能歌七德篇。代序業符軒后聖。剪商功肇太王賢。至今赫赫猶前日。屢舞娑娑薦法筵。肯搆百年寧廢墜。貽謀三世始昭宣。猗那玄鳥差倫擬。神馬芝房陋比肩。今日寰區聖又作。吾東磐石業逾堅。會揚大烈垂來者。有待神孫豈偶然。監憲休論時異昔。盈庭應有筆如椽。留心繩武斯爲孝。罔俾成王美獨專。</text>
<title>挽</title>,<text>斯人斯疾已焉哉。四十浮生遽有涯。才命不謀千古㤪。參辰相望一書哀。銘挐未慰韓京兆。傳業何論蔡伯喈。芹泮同衾猶昨日。淚沾㫌紼入泉臺。</text>
<title>別</title>,<text>朱幡皁盖告西征。長路迢迢接鳳城。錯節由來須利器。仁侯此去有新聲。獠鄕俗獷治宜猛。我土民饑濟必誠。草次分携愁更劇。會將消耗托郵程。</text>
<title>權判書大夫人挽</title>,<text>誰似夫人壽貴幷。恩推以子爵封貞。堂闈坐列三牲鼎。𤅵瀡曾專二府城。海上仙籌方滿屋。斗邊靈婺忽收精。延津釰合從今日。淚盡城西薤露聲。</text>
<title>次退甫潤甫寄示韻</title>,<text>醉爲花惱郭南門。鼎坐論交故事存。橋柳嚲絲如絆客。野鴉何意自投村。蚕頭雨過春容靜。鷺渚潮生夕浪喧。更覺新詩生眼底。癡鸎飛去別枝掄。</text>
<title>寄洪同年</title>,<text>蓮花會憶甲之秋。芹泮終乖把袂遊。鴈塔後先題姓字。鶴天疇昔仰風流。憐渠直道遭三黜。愧我文塲讓一頭。千里神交還此日。試將明月暗中投。</text>
<title>題紹拙堂</title>,<text>聞君新搆拙爲顔。一字相承分所安。我獨無營甘自守。人方設巧未曾閑。知臣有主榮何極。傳子而孫孝可觀。勉紹家風毋或墜。只應千載仰高山。</text>
<title>贈</title>,<text>能詩何必水曹郞。隨興天遊步若翔。寢或依桑三恐戀。門仍種柳五爲行。憂時不擊有心磬。談古應開無底囊。正憶殘燈碁局夜。此身安得置君旁。</text>
<title>送堂姪紀伯之任安州判官</title>,<text>使君安適適安州。半刺功名鬢欲秋。白酒一杯弘濟院。黃花九月百祥樓。幾年關塞風蓬感。萬事乾坤磨蟻愁。去矣漁陽治法在。老夫傾耳麥歧謳。</text>
<title>挽</title>,<text>尙書公子德容溫。冠冕相仍荷主恩。得壽還嗟終未耋。多男今已半無存。三秋毒厲偏爲禍。殘月空樑獨斷魂。宿昔通家情不淺。忍看丹旐泝河源。</text>
<title>奉恩寺</title>,<text>獨自鳴鍾拂曉霜。叉交兩手法衣長。金仙不語傳心敎。寂寂天花滿地香。</text>
<title>春興 晉陽錄</title>,<text>尋春遊客興偏賖。何處靑帘柳外斜。一夜東風無意緖。等閑吹落杜鵑花。</text>
<title>碧梧堂晩望</title>,<text>烟莎極目細於毛。千里南江起夕濤。却恠閑雲閑不得。被風驅使往來勞。</text>
<title>過鳥嶺 公時左遷乘馹赴任</title>,<text>歷盡千盤鳥路長。晉城何在卽吾鄕。病兒消息三宵隔。遷客行裝匹馬。漫擬匡衡扶漢室。非關長孺薄淮陽。回瞻北極楓宸遠。白髮孤臣淚萬行。</text>
<title>公儉池</title>,<text>子䂓啼傍逐臣鞍。公儉池邊駐馬看。自是平生耽歷覽。聖恩猶許暫盤桓。</text>
<title>扶桑驛</title>,<text>夜宿扶桑驛。主人無好顔。多言過瀧吏。催我走星山。末路人情薄。荒陬習俗頑。自憐時命謬。殘夢汨羅還。</text>
<title>宿安間驛</title>,<text>却從安彦掠安林。百里安間去去尋。新月似應憐遠客。暫時流影照行吟。</text>
<title>馬上偶吟</title>,<text>旅魂驚斷蜀禽聲。無數山花向我明。強欲題詩記行役。詩成轉覺百憂生。</text>
<title>路逢雷雨志感</title>,<text>春風萬里客魂飄。回首長安日下遙。山外一聲雷雨過。恍疑丹鵲降靑霄。</text>
<title>自嘲</title>,<text>地勢淸凉卧不妨。汲君何事薄淮陽。極知禁闥留難得。深愧靈龜六用藏。</text>
<title>晉陽道中</title>,<text>暮春三月歲庚申。千里蒼黃去國身。不敢復論天下事。至今猶是夢中人。連空瘴霧䨪征盖。夾路鵑花笑逐臣。稍喜江山還助筆。南來詩句轉淸新。</text>
<title>晉陽席上。贈申金吾。</title>,<text>龍頷當時批尺鱗。瘴鄕千里死爲隣。人從日下傳消息。春到天涯慰苦辛。山水要詩眞古語。烟花對酒卽閑身。明知此會非疇昔。且喜開顔寂寞濱。</text>
<title>贈申金吾</title>,<text>空谷跫然莊叟喜。上淸淪謫楚臣情。驚聞人報金吾至。強道天將玉汝成。靑草瘴來花鳥暝。碧梧堂逈管絃鳴。春風似慰良宵會。吹散浮雲萬里晴。</text>
<title>次韻答禹秀才</title>,<text>排雲一䟽恃明時。暫趁雙鳧遠赤墀。楚澤行吟眞得所。淮陽高卧敢言卑。寸丹未白天威遽。尺素無憑鴈使遅。忽覺淸風醒午夢。手中珍重故人詩。再次群賢喜遇太平時。自激愚忠獨扣。食祿誠臣元死職。辭尊志士貴居卑。一言未有回天力。四日猶嫌度嶺遅。寄語英州唐諫院。倘應還却李生詩。</text>
<title>與申敬甫同醉</title>,<text>舞從歌曲轉。詩被管絃催。日近長安遠。君從何處來。又驛程江上晩。歸意雨中催。小島無多地。迴鞭倘再來。又去鳥知何向。敀雲不待催。乍逢仍惜別。問爾幾時來。</text>
<title>述意</title>,<text>徑尺龍鱗不可捫。飛霜夜肅九重春。離歌一曲關王廟。短棹東風漢水津。蟻穴功名眞是幻。蠻方魚鳥自相親。雲烟作意迎行盖。滿目江山雨後新。</text>
<title>志所見</title>,<text>朅來春思滿江城。新句無端觸物成。酷愛提壺情欵曲。生憎杜宇語分明。烟花到底留連我。藥草相逢不辨名。爲報東君勤護惜。莫敎鶗鴂近人鳴。</text>
<title>自題</title>,<text>睡起身無事。詩成手自題。春風千樹錦。夜雨一村泥。古寺僧歸晩。邊城客意迷。竹田圍枳棘。鸞鳳不安栖。</text>
<title>獨醒</title>,<text>落月細如眉。餘輝閃樹枝。遠遊芳草晩。歸意子䂓知。雨過山光潤。天長鴈影遅。怕逢漁父問。愧我獨醒時。</text>
<title>登矗石樓有作</title>,<text>江雲漠漠雨霏霏。江鳥魚掠釣磯。柳拂漁翁靑篛笠。鷗迎楚客綠荷衣。一旬瘴霧無淸曉。千里鄕山帶落暉。猶想仲宣心裡事。危樓四望苦思敀。</text>
<title>題鳳栖軒</title>,<text>枳林無數暗東西。何事前軒號鳳棲。當日命名深意在。故留金字映榱題。</text>
<title>次贈申敬甫</title>,<text>飛閣波濤外。孤城烟霧間。一春游子意。千里故人顔。</text>
<title>泛舟</title>,<text>片月掛城頭。城臨江水流。誰能識仙趣。太乙駕蓮舟。</text>
<title>別李浩然</title>,<text>送爾維舟別。客懷江水深。殷勤新折柳。猶是遂中心。</text>
<title>登矗石樓</title>,<text>滄海東頭矗石樓。浸波無語閱千秋。龍湫雨過淸仍㶑。鳳峀雲移翠欲流。長路膓因子䂓斷。他鄕春爲使君留。仲宣未就消憂賦。且共元䂓月下遊。</text>
<title>送晉陽前倅尹泰升還朝</title>,<text>瘴鄕千里去留心。窓外三更聽蜀禽。景倩仙騶空悵望。靈均楚澤且行吟。驪駒一曲春風暮。駟馬長途嶺樹陰。看取攀轅啼邑子。知君遺愛入人深。</text>
<title>次李學士天字韻</title>,<text>判不尤人不怨天。東來一任路盈千。拾遺禁闥違初志。分竹蠻荒屬暮年。片夢終南微雨後。覊愁滄海晩帆前。春風吹綠王孫草。遷客歸心若箇邊。</text>
<title>次韻答尹生</title>,<text>春山高下逐㫌麾。三宿郊畿未是遅。去國身輕誰更惜。憂時疾痼不須治。烟霞有意供詩句。霜雪無端映鬂髭。回首杳茫天北極。五雲多處望瑤。</text>
<title>飛鳳山</title>,<text>飛鳳飛來棲郡北。黃堂遂煥碧梧顔。高崗舊以朝陽顯。逐客今從漢詔還。五色誰看儀聖世。九苞空憶在丹山。幾時天上㘅書至。置我桃源水石間。</text>
<title>矗石次石樓韻</title>,<text>江山終古護神區。脩竹千竿擁畵樓。入夢雲烟迷太白。接天蒼翠認頭流。歌姬巧學黃鸎囀。醉客偏憐綠蟻浮。向夕興酣詩意足。不知身世落炎州。再次水抱山圍自一區。神施鬼設敝飛樓。沙邊宿鷺依踈竹。烟外閑鷗占上流。絲柳長時誇細細。虗舟終日任浮浮。紅裙小妓煩相報。佳麗東南獨此州。三次水竹雲山景物區。凌波駕石結層樓。簷間乳燕飛還止。花底嬌鸎語暫流。北望可堪香案隔。南來偏覺此生浮。不緣方丈留仙債。卿月終難照遠州。</text>
<title>寄東萊伯李潤甫</title>,<text>暮年俱是一萍蹤。白髮飄飄天地東。鼇海相望三百里。鳳山回首幾千重。鳥啼花落殘春盡。神往形留兩處同。唯有夢魂覊不得。隨君夜夜學雲龍。</text>
<title>聞李節度矗石落炬偶題</title>,<text>東南天地入扁舟。石觜星光百道流。手弄蘭槳歌浩浩。坐牽春酒興悠悠。沙邊草遠龍塘暗。空外雲晴鳳峀浮。聒醉笙簫殊未厭。夜闌持燭更登樓。</text>
<title>題棲鳳軒壁上</title>,<text>墨綬銅符映暮年。蓬萊殿上舊神仙。一塲殘夢迷槐影。千里歸心掛日邊。地是炎荒憂水土。天分嶺海異風烟。思愁增益皆君賜。宣室何時御席前。</text>
<title>感春</title>,<text>橋柳縈烟裊娜同。山花帶雨爲誰紅。渴時忍斷杯中物。病後全愁檻外風。丹悃比星長拱北。聖恩如水自流東。春來春去都無賴。納納乾坤此路窮。</text>
<title>晉城書懷</title>,<text>一麾千里晉陽來。天意丁寧保障哉。矗石樓高雲外直。御風亭古畫中開。殘春對鏡蕭蕭髮。暇日消憂滿滿杯。漁子隔江吹短笛。新詩容易被渠催。</text>
<title>次禮山官壁上韻</title>,<text>歇馬烏山日色殘。東風吹雨作春寒。俄然一掃雲烟凈。洗出龍宮白玉盤。</text>
<title>安間驛記興</title>,<text>柿葉初舒闘嫰黃。麥田飜浪草花香。多情卉木虗供眼。是底風光只斷膓。火癘有緣甘屛逐。靈臺無累覺淸凉。官僮笑進燒春酒。詩到眉頭興已狂。</text>
<title>春行</title>,<text>曉起空林布糓聲。農人相勸及春耕。請看老倅憂民意。鬂上霜毛幾許莖。</text>
<title>述意</title>,<text>暮醉三嘉酒。曉發有隣驛。繞村水瀧瀧。連山雲羃羃。征馬蹢躅鳴。問我將奚適。晉牧候廵察。我爲官所役。嘿嘿筭平生。胡爲此栖迫。隆恩懼終負。瘴海甘一斥。鳴同將死鳥。屈異求伸蚇。君子有不免。古今同一迹。黯也淮陽卧。介也英州謫。所貴盡職分。寧論遭蹇厄。懷書更暗誦。耿耿匡時策。天意終不諒。微𨈬未敢惜。西風捲海山。北望浮雲隔。寂莫長沙傅。憔悴湘潭客。窮途哭不可。麯生心莫逆。杏花村遠近。狂歌永今夕。</text>
<title>晩過星山</title>,<text>蒼茫落日掛星山。十里風煙指點間。敀興不饒征馬倦。揮鞭直過小溪灣。又石路崎嶇數里間。倦驂無那日山。一村燈火靑山下。興逐閑雲相與還。</text>
<title>將往河濱。迎星倅金宗伯。暫憇客舘。</title>,<text>星山當面送靑來。小雨留人酒一杯。此去河濱短亭六。催鞭將迓使君迴。</text>
<title>待李君元至不至</title>,<text>官齋悄待李君來。滿貯芳樽爲洗盃。細雨關人期易誤。重留後約及東迴。</text>
<title>聞星州使君隔江相待</title>,<text>一番甘雨麥齊腰。十里烟堤柳拂橋。聞道使君停五馬。隔江揮手喚漁舠。</text>
<title>次霞堂韻。贈金宗伯。</title>,<text>星晉東南海拍天。小樽相遇且周旋。他鄕物色供吟况。是底風光寄客邊。千里別懷孤枕夢。一塲人語水村烟。不愁西日伽山遠。已倩漁師繫釣舡。</text>
<title>曉過星山</title>,<text>星山百里戴星過。稍覺詩情馬上多。膓斷王孫歸不得。綠陰芳草問如何。</text>
<title>重題霞堂</title>,<text>洛東江上晩來風。興在漁舟一葉中。霞堂空餘物色。暫時留作主人翁。</text>
<title>暫憇玄風縣中</title>,<text>俗淳猶未變玄風。百里桑麻雨露中。太守政淸無一事。醉憑溪閣課詩工。</text>
<title>有作</title>,<text>捲地狂風昨夜多。東君無力護芳華。芳華謝盡尋何處。尙幸春留海上査。</text>
<title>題霞堂</title>,<text>借問吉州倅。別來官况佳。至今淸洛上。依舊月邊齋。</text>
<title>上草溪倅李丈四友堂湖叟</title>,<text>雪鬂辭楓陛。霜威屈草溪。班行違鵠立。枳棘見鸞栖。朱墨心應惱。關山夢亦迷。臺烏故相逐。中夜伴琴啼。</text>
<title>溪上</title>,<text>欲別更殷勤。呼盃待半醺。露膏千樹沐。風剌一溪紋。興到詩從就。情留路已分。行行迴首數。杳杳隔烟雲。</text>
<title>路中記所見</title>,<text>晉城東去二長亭。夾路猗猗萬竹靑。麥浪浮天看欲熟。農歌聲樂正堪聽。</text>
<title>次咸昌倅李太初</title>,<text>關山回首夢何長。欲伴無功入醉鄕。迷路倦驂當險㥘。依人飛鳥返巢。身隨瘴霧迷天外。目送歸雲向洛陽。想憶元春朝紫極。五更銀燭趁鵷行。</text>
<title>次郭衛卿</title>,<text>白髮緣愁箇箇長。鈴齋無事睡爲鄕。天涯物色偏多感。客裡光陰轉覺。每惜靈均吟楚澤。終憐吏部落潮陽。故人珍重頻相問。千里情書較幾行。</text>
<title>次郭衛卿韻</title>,<text>澤畔班荊坐。窐樽不用杯。片時無限意。誰識楚臣哀。</text>
<title>次鄭夢良韻却寄</title>,<text>東海風烟五馬前。一番飛雨洗炎天。竹林處處俱宜酒。欲伴嵇劉作七賢。</text>
<title>醉次玄叟韻</title>,<text>何年湘竹化鳴琴。愛聽何妨値小霖。千里故人中夜酒。一聯詩就萬重心。</text>
<title>萬馬洞看瀑有作</title>,<text>百尋危石護山門。一派飛流兩股分。其下澄潭龍所宅。晴天往往吐烟雲。</text>
<title>換鵝亭。次壁上韻。</title>,<text>山陰爲縣浸湖濱。掃素如徵筆意新。欲借亭名追勝跡。養鵝誰是羽衣人。</text>
<title>將到完山</title>,<text>萬馬谷深溪路窄。雙魚書斷洛城遙。天涯倦客情何限。旅舘殘燈又一宵。</text>
<title>換鵝亭。次壁上韻。</title>,<text>換鵝爲額揭危亭。亭枕山陰古縣城。曾爲右軍留勝跡。移敎左海襲芳名。憑攔想見揮毫日。撫事偏深感古情。我亦有心遊戱者。自憐拋擲百無成。</text>
<title>過萬馬谷</title>,<text>空谷猶傳萬馬名。癈基無主野花明。癡奴古語今能記。晴瀑渾如帶笑聲。</text>
<title>星山醉題</title>,<text>君得星山我晉陽。東隅迢遆路途長。一麾更覺恩偏重。三黜仍看道益章。望極中宵心共赤。憂時千丈鬂俱霜。子䂓多事來相喚。分付鄕愁繫綠楊。</text>
<title>次寒碧堂壁上韻</title>,<text>雕攔曲檻迴巖上。細草幽花小雨餘。新句無端看欲就。錦囊從此未應虗。溫王迹遠遺風在。甄氏城荒古木踈。一曲雲烟宜過客。不妨停盖暫躕躇。</text>
<title>江上沽酒 西湖錄</title>,<text>喚酒江天暮色來。仙游峯影落深杯。漁僮隔岸吹蘆管。網得纖鱗帶雨迴。</text>
<title>三浦寓居</title>,<text>西湖賃宅竹爲扉。白首偸閑興不違。近夕天含煙樹遠。順潮風送暮帆歸。知心白鷺雙飛起。回首紅塵萬念微。把酒題詩吾事足。渭川垂釣哂多機。</text>
<title>次汝明</title>,<text>天外炎風捲海山。故園歸夢隔長安。狂來中夜頻彈劒。愁劇長時獨掩關。吟澤肯從詹尹卜。考槃空憶碩人寬。暮年猶可償前債。興在蓬萊方丈間。</text>
<title>歸洛。次汝明韻。</title>,<text>憂時不必語分明。尙幸餘生返洛城。意內朋親爭問訊。門前僮僕自歡迎。溪山舊興來如約。經濟初心百不成。他日出關隨紫氣。靑牛可使服春耕。</text>
<title>暮江</title>,<text>空江得雨綠初肥。餞日浮雲去不歸。波動晴搖蟾兎影。露飛輕濕芰荷衣。沙磯鷗鷺遊從慣。京洛朋親尺素稀。林下樂天眞我分。方知四十九年非。</text>
<title>江亭雜詠</title>,<text>崎岸沙頭立。危亭水面浮。柳眠酣鳥夢。風定泊漁舟。素志違丹陛。餘生伴白鷗。釣璜非我事。濯足大江流。</text>
<title>苦雨</title>,<text>暘烏瑟縮阿香驕。六月江村暑氣銷。地軸掀飜驅急電。雷車轇轕殿衝飊。郢中齊客難炊桂。波底鮫人罷織綃。願掃陰雲淸宇宙。捧將晴日照三朝。</text>
<title>夏夜苦蚊有感</title>,<text>隨恩西出國西門。伏枕無眠爲戀君。誰意玉堂揮翰手。却來江上試驅蚊。</text>
<title>寓意</title>,<text>野日明還翳。江潮去復歸。網收魚潑潑。天遠樹依依。舊業詩書癈。新居生事微。尙饒閑興在。柱杖傍巖扉。</text>
<title>江郊寓居</title>,<text>塵纓喜得濯滄浪。鷗鷺忘機醉作鄕。白石靑莎村路細。風檣雨纜客心。閑情錦里詩千首。世事邯鄲夢一塲。遅暮逃虗眞得計。向來天地覺身妨。</text>
<title>呼韻</title>,<text>何處漁舟鉄笛聲。凄凉能說楚臣情。九淵雨過魚龍怒。試問黃流幾日淸。又夜深江閣閴無聲。波面風來別有情。好是平生得意處。桂輪能共一般淸。又江上題詩畫有聲。媚人風月更多情。百年榮辱渾閑事。意到忘言境亦淸。又烟外風傳笑語聲。扁舟相訪見君情。小樽相對談幽趣。嬴得身心一夜淸。又風攪空林學雨聲。坐來魚鳥共閑情。濯纓舊事今輸我。檻外滄浪徹底淸。</text>
<title>次洪尙書謝權評事韻</title>,<text>邇來公議苦無權。珠去驪龍正睡眠。宛是西山逾嶺日。眞同吏部貶潮年。三秋客意楓林下。千里情書鴈影邊。一念朝宗應未懈。明川遙接漢陽川。</text>
<title>次</title>,<text>北溟鵬運會逍遙。霜落秋天正泬寥。聞說赦書行萬里。不論關外路迢迢。</text>
<title>次韻送權仲章赴北幕</title>,<text>離歌凄斷不成腔。送爾長鞭赴北幢。嶺度雲天傷絶域。俗便弓馬異中邦。思親陟屺膓回數。聞鴈懷人淚下䨥。暇日消憂眞上策。牀頭應有酒盈缸。</text>
<title>湖上</title>,<text>楊柳依依三兩株。烟沙十里浸平湖。散人初罷周公夢。獨倚篷窓看浴鳧。</text>
<title>水村</title>,<text>賈舶幾千軸。水村三兩家。雲生迷極浦。潮溢漲平沙。新釀朝宜酌。游魚夜可叉。渚蘋還解事。箇箇媚秋花。</text>
<title>次壁上韻</title>,<text>遠樹波濤外。孤村莾蒼間。秋風一夜雨。江勢欲漂山。</text>
<title>採釣堂四時詞。</title>,<text>春南澗春迴遍北山。白雲多事蔽塵寰。釣魚晩傍欹岩側。採藥晨迷杳靄間。避俗獨全眞隱趣。藏名剩得此身閑。漁舟暗逐桃花去。暫向前村換酒還。夏遅暮心期鳥倦飛。耽眠盡日掩荊扉。無憂自足常全樂。不出何甞更有歸。或役詩情鎪物色。時憑嘯傲洩天機。兒童採釣供朝夕。貫柳腰筐趁落暉。秋秋意先歸井上桐。秋光似欲慰詩窮。西湖垂釣林逋伴。商嶺歌芝綺里風。跡類遊濠魚自樂。辭吟招隱桂成叢。山中偃蹇生涯足。夢隔京十丈紅。冬驚殺千林白玉柯。前山風雪夜來多。竹床屢許溪禽共。松逕時看野鹿過。卧避北窓防朔吹。坐依南隴保陽和。無人更識閑中味。凍艾生苗已傍坡。</text>
<title>江行</title>,<text>一竿紅日早潮生。戱水鳧鷖樂暫晴。閑弄漁舟忘近遠。白蘋紅蓼慣相迎。</text>
<title>閑情</title>,<text>曉雨鳴高柳。秋風送白髭。扁舟滄海上。鷗鷺百年期。</text>
<title>八峯晴嵐</title>,<text>連延峯七八。嵐影弄新晴。飛入閑人肺。新詩字字淸。</text>
<title>一江漁舟</title>,<text>一葉滄波上。生涯是釣漁。晩來風色改。雲氣襲琴書。</text>
<title>佛菴晩鍾</title>,<text>仙家白日長。巖洞秋風晩。林外一聲鍾。招提知近遠。</text>
<title>曲江暮雪</title>,<text>暮色落漁梁。移舡曲江曲。陰雲釀雪來。幻得千峯玉。</text>
<title>龍潭霽月</title>,<text>空潭霽色澄。印以天心月。澈底數魚鰕。神龍不安窟。</text>
<title>龜巖落照</title>,<text>靈龜石爲骨。遂乃號龜巖。斜照如相戀。山頭影半㘅。</text>
<title>馬山秋葉</title>,<text>故峽淸霜晩。風林葉葉秋。嫣紅照天地。人世有丹丘。</text>
<title>鶴溪春花</title>,<text>不辭山路遠。來醉鶴溪春。留與東君約。千花日更新。</text>
<title>煙郊牧兒</title>,<text>夕陽橫短笛。烟雨鎖靑郊。澗底牽牛去。翻疑舊姓巢。</text>
<title>苔磯釣叟</title>,<text>一絲隨手曳。苔色上漁磯。穿柳魚多少。歸時雨滿衣。</text>
<title>卽事</title>,<text>秋江深幾許。夜雨漲黃流。喚起山陰興。相携上小舟。</text>
<title>遣興</title>,<text>暑雨初收脚。秋風薄送凉。呑天江勢大。晒日鷺絲長。意愜飛瓊斝。詩成啓錦囊。樂郊爰得所。行作釣魚郞。</text>
<title>卽事</title>,<text>濡滯非關戀上都。夢回滄海報恩珠。情懷蕩漾風前柳。顔鬂蕭踈歲晩蒲。削迹已辭天北極。尋眞行隱汝南壺。眼看平地波瀾起。回首乾坤笑矣乎。</text>
<title>放舡</title>,<text>洪流新漲怒濤奔。快放輕舠下海門。巨勝回身應暫避。蚕頭在眼若將呑。蒼梧北越何曾遠。白帝江陵且莫論。八月乘槎徵古語。却疑從此泝河源。</text>
<title>有所思</title>,<text>風欺庭樹客心知。江上秋生有所思。逐浪孤舟元不繫。橫天黃鵠孰能縻。霜毛儘爲傷時短。直性終難與世移。入望雲山愁裏碧。竹筇無恙鶡冠宜。</text>
<title>戱題</title>,<text>秋風喚我歸。冷雨留人住。此意孰從違。還須問風雨。</text>
<title>自屛</title>,<text>欲從詹尹問行藏。身計茫茫着處妨。東指淸平巖洞閉。南歸光敎石田荒。秋霜半已侵鬚鬢。天日唯應照肺膓。征鴈㘅蘆何所向。洞庭彭蠡水雲鄕。</text>
<title>次汝明韻</title>,<text>秋霖欲霽夕風迴。半月愁眉始一開。催喚漁僮沽白酒。樽前仍見阿咸來。</text>
<title>次汝明韻</title>,<text>江上菟裘晩更營。閑隨鷗鷺主幽盟。坐邀素月寧須燭。抔飮窐樽不用觥。曉聽潮聲知早晩。夜占雲氣辨陰晴。眼中何物牽吾興。黃鵠冲天萬里情。</text>
<title>秋意</title>,<text>江閣三庚盡。靑天漸覺高。雲容粧遠峀。秋色染洪濤。且攬蘋洲勝。寧辭竹杖勞。醉歸忘蠟屐。隨興弄煙舠。</text>
<title>酬舍弟</title>,<text>晩向烟波作釣徒。回思疇昔我非吾。迷途忽悟心如洗。勝處相携興不孤。秋入鷗沙明水國。天將鴈字抹雲衢。釣舡載酒同君醉。醉後狂歌擊玉壺。</text>
<title>晩眺</title>,<text>返照多情閃柳枝。空江十里凈琉璃。微風忽送輕烟過。波底潛魚尙未知。</text>
<title>夜起</title>,<text>夜起題新句。殘燈作意明。澄江與素月。渾不管愁情。</text>
<title>江上</title>,<text>江上秋風獨閉門。蚕頭暮色對開樽。浮雲過水難尋迹。驚浪翻沙乍有痕。不受人覊緣慾淨。無爲形役覺心存。生來過去眞如夢。迴視乾坤孰㤪恩。</text>
<title>江居</title>,<text>百里雲霞拱小亭。隔江冠岳數峯靑。龍眠有意摸烟水。錯訝孤舟泛洞庭。復次此去長安二短亭。終南山色望中靑。秋來崇禮門前路。冠盖如雲向帝庭。三次臨江飛閣聳亭亭。廣野烟籠十里靑。卧久無人通問訊。雨餘苔色遍空庭。四次小搆遙連澹澹亭。柳絲斜拂曲攔靑。多情㝡是西湖月。入夜舒波政滿庭。五次近水翬飛何處亭。階前雙檜入天靑。主人有酒身無事。獨倚危欄詠大庭。</text>
<title>濯足</title>,<text>沙磯濯足弄烟波。好雨知時昨夜多。小醉未醒詩興湧。忽聞漁父扣舷歌。</text>
<title>斫柳</title>,<text>亭前垂柳蔽湖光。斫斷新枝不許長。便有晴雲朝月戶。快看驚浪駕風檣。天邊可眼唯孤嶼。林外多情是夕陽。鷗夢正酣蘋渚遠。暮烟深處荻花凉。</text>
<title>送別延城太守權君美</title>,<text>江閣秋風晩。延城太守過。孤舟替五馬。歸興滿滄波。</text>
<title>暮坐</title>,<text>空江潮落暮烟長。桐井秋迴客夢凉。漁篴一聲山月上。此身將老水雲鄕。</text>
<title>西湖述意</title>,<text>小湖風靜水如油。來往無心一葉舟。此日優閑償宿願。向時馳騖欲何求。松江波浪元無累。篷島烟霞不染愁。尙有平生靦面處。玉堂金馬姓名留。</text>
<title>晩寓江村</title>,<text>君恩暫許滯汀洲。我有吾身得自由。湘竹作琴淸俗慮。剡藤爲杖稱閑遊。秋風忽醒傷時夢。楓樹初回望極眸。珠逬鮫人天更遠。晩來烟水一孤舟。</text>
<title>寄意</title>,<text>秋入庭槐葉葉吟。烟波萬頃白鷗心。江干自有壺天地。世事眞同貉古今。晩計蕭條餘酒賦。舊遊怊悵隔商參。誰人識得淵明趣。倚壁無絃一素琴。</text>
<title>李待而見訪</title>,<text>有客來江閣。秋風酒一樽。圓沙雙鷺戱。過雨一村昏。詩興眉間得。情言醉後論。夕陽移小艇。冉冉轉山根。</text>
<title>醉贈韓友</title>,<text>故人載酒來。江上秋風後。一笑更無言。新詩看在手。</text>
<title>過國島。隨句呼韻。當在初年所作中</title>,<text>日輪倒浸海濤紅。鷁首微茫轉向東。玉柱橫空帆影過。石門尋丈阻仙風。</text>
<title>土爐隨句呼韻</title>,<text>團土陶成一尺爐。買來新㨾自西湖。已看蠏眼茶新沸。儘得朋來不待呼。</text>
<title>次汝明韻</title>,<text>詩囊無底蟻浮缸。一葉漁舟午夜釭。別有騷人探興處。半天風露灑篷窓。</text>
<title>江上秋夜</title>,<text>秋入澄江空復空。桂華何事照孤篷。葛巾羽服人三回。喚得村醪又一中。</text>
<title>江上</title>,<text>但話月中趣。更無塵內談。秋風知我意。一一掃烟嵐。</text>
<title>六寓</title>,<text>六寓爲顔屋數間。眼前無限好江山。箇中淸趣誰能共。時有沙禽帶月還。</text>
<title>明霞</title>,<text>一江霞色絳羅紋。景與心融倚半醺。頃刻天東明月上。秋風多意掃微雲。</text>
<title>霞</title>,<text>霞影帶斜照。靑天一色殷。天心本無累。何得有慚顔。</text>
<title>寫興寄西湖主人</title>,<text>日暮驚風捲釣絲。苔磯水漲白鷗飢。秋含霜意先欺鬂。酒逼詩情又上眉。短楫幾回供晩興。寒潮長爲赴幽期。明朝更欲前灘泝。預報西湖處士知。</text>
<title>再次洪尙書韻</title>,<text>脫屣人間要避權。吳蚕方見老三眠。北關佩訣還今日。東海承綸記往年。夜月鴈歸秋色裏。霜風魂斷驛樓邊。餘生已分明時棄。一任流光逐逝川。</text>
<title>喜諸公見過</title>,<text>柳邊人踏夕陽橋。並轡諸公遠出郊。村酒可賖魚可網。不妨留飮共寒宵。</text>
<title>醉題</title>,<text>傷時訴元宰。元宰不回頭。賈傅虗流涕。袁生亦浪憂。身將少微隱。心與白鷗謀。秔稻秋來熟。匏樽酒可篘。</text>
<title>三次權字韻</title>,<text>西湖暇日倚詩權。北海淸樽尙未眠。樂聖敢忘唐相興。知非已過衛蘧年。孤帆一片靑山下。別鶴三聲白雨邊。且欲遠尋方外去。秋風先到葛洪川。</text>
<title>江郊遇雨</title>,<text>遷次西郊外。江皐一院深。濕烟庭際伏。風葉雨中吟。戀闕覊臣淚。思歸病鶴心。滄波千萬里。孤棹任浮沉。</text>
<title>夜中記所見</title>,<text>霧深江暗斷人行。風外一聲漁笛淸。驚殺白鷗衝雨起。蘆花十里夜三更。</text>
<title>秋興</title>,<text>小雨懸江柳。迴風掃岸沙。詩情競秋色。鷗夢惹蘆花。住近鮫人室。常踈長者車。掩關無一事。拄杖數歸鴉。</text>
<title>白鷺</title>,<text>寄語西湖雙白鷺。羽毛元不染紅塵。胡爲盡日波間浴。雅意還應愧世人。</text>
<title>西湖觀漲</title>,<text>庚申之秋七月望。少陵人在西湖上。西湖湖水浸乾坤。壯氣不向江河讓。洪波浩蕩潦雨餘。南北迷津渚涯漲。怒潮助勢雪崩騰。百頃秋光天一㨾。化工授柄富媼愁。馮夷皷頰之祈倡。雙鳧乘鴈任飛集。沃日呑天誇伎倆。濁涇淸渭不復論。直與西海爭䧺長。旋漂金浦盪作泥。暗蹙摩尼扼其吭。橫流誰敢作砥柱。偃蹇惟餘白馬嶂。陰雲浹月撥不開。千里狂瀾天所相。東遊未饒祖龍涉。屈子堪愁魚腹葬。村墟無迹見墻壁。鳧鷖失勢隨風浪。木石漂浮未計數。舴艋中流不可榜。堪憐蛇虺附朽株。滄海無邊何處向。潛形陰壑恣毒螫。到此身隨命俱喪。涵容當日匪福汝。天意由來難遽量。可惜牛馬是地用。服乘耕田唯爾仗。如何反遭此奇禍。回望崩崖無計傍。哀爾無知感余衷。急呼小奴迴輕舫。牽頭罥角繫舡尾。轉之高坡勞飼養。吐舌振鬣若相訴。小惠微功我已忘。其餘溺死犬與鷄。爲物雖微亦堪愴。須臾霽色廓宇宙。白日重明無尺障。沿流喚得木蘭橈。催劈層波快一放。龍吟水底弄短笛。蟻浮缸面開新釀。冠者二三童子俱。十幅蒲帆更無恙。桃花洞外杏亭側。倐忽東西任蕩漾。島嶼微茫一瞥過。仙游峯下神飛颺。此時遊樂亦聖恩。一境風烟荷天餉。潮頭𩿨鷺似有期。天外雲山來献狀。錦袍何讓李謫仙。素琴遙學陶元亮。不嫌授簡永今夕。座中况有騷壇將。長絲仍曳渭川竿。玉壺更繫靑藜杖。觀魚濠上莊氏雙。賦詩黃樓子由兩。回頭人世白眼多。物外風流獨跌宕。暮年淸福得自負。造物全輸無盡藏。伸眉一笑古所難。暫喜幽懷舒以暢。誰人說與虎頭聞。槃礴還應費意匠。酒酣倚劒浩浩歌。怒濤起立聲悲壯。從玆小舟寄餘生。又恐重惹坡翁謗。</text>
<title>湖上卽事</title>,<text>獨倚篷窓看浴鳧。荻花飄盡暮烟孤。樽前新句隨緣得。湖上風流屬老夫。</text>
<title>述懷</title>,<text>殘燈翳復明。缺月來還去。院閉無人聲。棲禽聞獨語。</text>
<title>閑居</title>,<text>山雨鳴簷角。秋花倒石唇。風光供獨樂。不敢語來人。</text>
<title>漫興</title>,<text>江流日以增。我土日以蹙。眼到卽疆界。何論水與陸。聞者惑是言。辨說來相覆。燥濕自有分。水陸本非族。物性各異宜。請取山經讀。余乃笑而答。子言太局促。太極初渾淪。萬物未亭毒。兩儀肇開判。水土旋有目。均是一區域。五山間四瀆。所以舟與車。同歸於禹服。無陸固不可。無水人何育。水兮我所漁。陸兮我所屋。生理交相資。宜兼不宜獨。况我曠達人。臭味同草木。不貴萬戶侯。唯專眼所觸。去矣不同趣。無爲士之曲。客喜更洗盞。樽前謝僕僕。相視心莫逆。共看鷗鷺浴。</text>
<title>僑居江村</title>,<text>秋風動江閣。聲入竹琴凉。賃宅客中主。吟詩閑處。天晴魚戱藻。人靜鳥窺怵。隣舍煩書札。新醪已可甞。</text>
<title>久客</title>,<text>久客西湖上。慣爲湖上遊。𩿨波十里月。漁笛一聲秋。</text>
<title>贈人</title>,<text>寒蟬噪高柳。游子意何如。歸思雲千里。讒言鬼一車。失來憐塞馬。窮處笑黔驢。獨有東隣客。扁舟問索居。</text>
<title>西江値雨</title>,<text>西南江割杏亭腰。滄海驅風日再朝。百丈層巖當面立。一拳孤嶼隔雲遙。驪龍値睡流常穩。霖雨司權氣益驕。最是年年秋漲後。綠簑靑蒻駕輕橈。</text>
<title>値雨有感</title>,<text>新秋旣望是今宵。雨後流雲尙未消。初訝風銛天眼閉。更疑河溢桂宮漂。徒然賈客西湖詠。孤負蘓仙赤壁橈。強欲題詩盡餘興。急呼漁子取燈燒。</text>
<title>觀濤卽事</title>,<text>捨去如斯達去斯。人生得失本難期。螭頭拜䟽辭榮日。湖上觀濤對酒時。三黜不須憐直道。一遊偏覺荷恩私。落霞孤爭秋色。粧點風光屬阿誰。</text>
<title>夜泛西湖</title>,<text>獨載扁舟泝石灘。半天風露夜闌珊。滄浪一曲宜明月。驚起沙鷗夢未團。</text>
<title>卽事</title>,<text>靑荷包飯酒盈壺。桂掉蘭槳興有無。十里蒹葭凉月白。一年秋思在西湖。</text>
<title>醉贈通津倅</title>,<text>五馬繫江村。千林過雨痕。車傍一壺酒。恰慰病文園。</text>
<title>雨後</title>,<text>天公憐我抱覊愁。餉我西湖十頃秋。末路功名笑虫臂。暮年心賞寄蚕頭。坐來風物依詩韻。醉後乾坤入釣舟。多謝白鷗還解事。帶將凉雨近人浮。</text>
<title>泛湖次工部韻</title>,<text>江樹蒼蒼江水淸。隔林漁笛兩三聲。高秋雨送餘炎盡。遠浦波含落照明。社後玄禽無久意。霜前白鴈已南征。醉歌一曲靑天濶。獨倚舡舷看月生。</text>
<title>漫興</title>,<text>江湖風物鎭相隨。天意憐吾若有私。沙路月明珠錯落。烟汀花發錦離披。已看秋色當雙屐。不遣塵愁鎖兩眉。忽有漁僮來報喜。苔磯擧網得魚兒。</text>
<title>題詠而亭</title>,<text>三秋物色繞江城。枚數名區集大成。潮去潮來渾不管。雲生雲滅自無情。亭依杏樹追仙蹟。谷近桃花慕舊名。眼見滄浪轉淸澈。似應知我濯塵纓。</text>
<title>醉贈亨叔</title>,<text>爾從銅雀來。問訊桃花洞。試記一言歸。春婆解我夢。</text>
<title>夜醉</title>,<text>買醉詠而亭。邯鄲一夢醒。秋風吹古樹。明月滿空庭。</text>
<title>秋思</title>,<text>渚柳迎秋綠半凋。一江風雨冷蕭蕭。興在漁翁靑蒻笠。沙棠洲上木蘭橈。</text>
<title>閑居雜興</title>,<text>雨後新凉晩更宜。秋心早與荻花期。漁翁不管人間事。十里湖光染釣絲。</text>
<title>用前韻</title>,<text>湖上晴宜雨亦宜。一群鷗鷺托幽期。網繫腰間竿在手。不嫌雙鬂白如絲。</text>
<title>三次</title>,<text>鍾鼎功名百不宜。烟霞似共散人期。沙頭晩雨霑鷗夢。磯上淸風拂鷺絲。</text>
<title>次壁上韻</title>,<text>滄海東頭一鶴過。蓬山消息問如何。人間亦有淸閑界。湖上風煙我得多。</text>
<title>睡起</title>,<text>睡起江亭曉色晴。一行踈柳早蟬鳴。烟橫渡口如相戀。鷺宿磯頭似守盟。明月淸風知此意。浮家泛宅寄餘生。閑中長物唯詩句。曳履高吟金石聲。</text>
<title>秋江漫興次東州韻</title>,<text>小雨霏微不滿空。滄波萬里送孤篷。媚人紅蓼斑沙渚。隔岸黃蘆亞夕風。鎭日沉浮雙白鳥。淸秋漫浪一閑翁。眞源更近桃花洞。烟樹中間細路通。</text>
<title>自解</title>,<text>幽居無俗事。每日課詩工。偶被朝酲困。仍兼午睡濃。忘情孤宿債。靦面向前功。牽復聊相贖。風光倘我容。</text>
<title>次汝明韻</title>,<text>無情落葉自隨流。秋後江村一倍幽。君寄郵筒誇勝賞。終南穎水較誰優。</text>
<title>次待而韻</title>,<text>極目滄波接遠空。晴雲戀戀逐歸篷。懸燈共向沙村泊。星斗闌干夜正中。再次心將江水兩空空。罷釣舡窓半掩篷。載酒人從何處至。櫓聲鴉軋荻花中。三次鏡面晴搖望若空。偶牽詩興暫開篷。漁翁荷網歸何處。霧裏孤村莾蒼中。</text>
<title>次韻述懷</title>,<text>秋入汀洲水月虗。繞堤黃柳漸凋踈。流年忽覺踰知命。晩計寧忘賦遂初。隨意閑披左氏傳。會心時對右軍書。烟沙鷗鷺幽盟熟。不向傍人怨索居。</text>
<title>次李汝喬韻</title>,<text>輕雲一帶抹晴空。遠水依依何處篷。蘆荻叢深人獨立。秋光全屬笛聲中。</text>
<title>次江亭韻</title>,<text>秋高孤冷。天濶片雲斜。入夜風聲厲。潮痕着岸沙。</text>
<title>次汝明韻 當在晉陽錄中</title>,<text>身世應須寄杜康。鳳城何許嶺雲長。自憐影滯南荒外。誰信名留北斗傍。膓斷任從山似劒。詩成不用錦爲囊。鈴齋曉罷朝天夢。衣袖猶疑帶御香。</text>
<title>晉城志感 當在晉陽錄</title>,<text>蜒雨蠻風接緲茫。更無春意到黃堂。誰言漢水千山隔。閉眼森森見故鄕。</text>
<title>用前韻。重寄仲章詞兄。</title>,<text>江郊落夜凄淸。病起莊生尙越聲。入海初心還𣶈漾。朝天殘夢不分明。秋深澤國憐孤影。春早蠻荒記遠征。萬死歸來猶此地。伴將鷗鷺畢餘生。</text>
<title>戱爲歇後鄭五體</title>,<text>俗傳事有三難信。秋熱春寒老健同。終古君恩亦如此。暮途湘浦敢言窮。蚕頭物色孤吟後。蝸角乾坤百戰中。凉入釣磯江雨霽。漁村新釀滿郫筒。</text>
<title>戱題</title>,<text>吟詩興熟宜秋色。補網功新愜水居。湖上晩來情更適。不因微雨癈觀魚。</text>
<title>苦雨</title>,<text>蔽日陰雲不復開。夏秋江漲已三回。祝融斂迹思藏火。列缺無神未放雷。風急正憐鷗夢冷。氣凄疑有鴈聲來。漁村病叟觀濤熟。排却窮愁傍釣臺。</text>
<title>得魚有感</title>,<text>數罟緣流魚滿筐。漁歌相和喜如狂。強將天物供人慾。注目寒江獨惋傷。</text>
<title>夜坐書懷</title>,<text>幾回江月缺仍盈。極目烟沙露洗淸。蒲柳數行迎霽色。蘆花兩岸着秋聲。玉樓高處寒何似。白鴈來時夢獨驚。迴首五雲天北極。銀河耿耿夜三更。</text>
<title>卜新基有感</title>,<text>向巽新基自坐乾。誰將辛乙亂經權。卽看千里朝宗水。不負門前二頃田。</text>
<title>暮坐</title>,<text>依微雲影斷。伊軋櫓聲寒。未信壺中得。渾疑畫裡看。</text>
<title>江居</title>,<text>獨醉江村無事酒。閑隨隣舘有心人。秋風不管塵中事。吹送恒娥特地親。</text>
<title>秋望</title>,<text>筇頭漫興素秋宜。江上新凉白鷺知。人在鏡中攤細網。雲從灘上抹淸漪。荒村烟火靑山下。曲渚蒹葭過雨時。怊悵主恩猶未報。故園歸計轉差池。</text>
<title>雨夜</title>,<text>江雨蕭蕭夜未央。漁燈明滅荻花凉。小亭人與甁俱卧。天外歸鴻意獨長。</text>
<title>江漲</title>,<text>江流幾許增。江閣將成海。但使酒盈樽。小舡詩興在。</text>
<title>呼韻舡上走筆</title>,<text>夜深鷗鷺㥘新寒。酒盡孤舟興欲闌。湖海頗能容士節。功名自笑誤儒冠。一天雲月供詩思。百里烟波護釣竿。吾醉吾眠吾自得。奇遊不許俗人看。</text>
<title>重次李翰卿韻</title>,<text>出處都無累。平生賴化工。閑情得酒王。遠興入秋濃。夜冷風何力。波明月不功。小舟還往慣。天地或相容。</text>
<title>卽事</title>,<text>依依江岸柳。西日掛踈枝。高處風搖綠。寒聲暗入詩。又水閣秋將半。寒聲着柳枝。散人無別事。興到自題詩。又病鴈迷寒月。喑蟬墮暗枝。覊懷悄無緖。時物不宜詩。</text>
<title>輓鄭正言 煥</title>,<text>君來何得去何歸。草草人生萬事違。遺直凄凉留諫院。孤魂飄蕩隔庭闈。黃陵雨暗丹㫌濕。故宅秋還芳草腓。潘岳二毛無復覩。西河哀淚幾時晞。</text>
<title>卽事</title>,<text>烟雨漫山山似浮。一年秋思載孤舟。失羣病鴈來何自。出沒灘頭避急流。</text>
<title>諱日迹阻城門。不勝凄愴之心。謹題近體一首。以自叙而自咎焉。</title>,<text>夢罷江郊月上時。秋來霜露我偏悲。明時已分遭三黜。遠諱猶妨奠一巵。沙際草深憐獺祭。林間夜靜憶烏慈。金風憀慄吹孤樹。心事應須季路知。</text>
<title>移家</title>,<text>移家曲渚聽秋濤。俯仰溪頭笑桔槹。露入踈簾淸夢濕。乍疑凉雨洒漁舠。</text>
<title>次牧隱韻。觀牧隱集。偶步其韻。</title>,<text>西湖秋漲欲漂山。衰柳風高鷰語寒。無數葦花迎掉白。影侵新句字將安。又幽居終日對秋山。負石殘花耐薄寒。湖上跨驢非我事。竹筇無恙步常安。</text>
<title>[十二芳翫]</title>,<text>梅酷愛先春春意迴。香盆貯得一枝梅。南園白雪如相戀。色暎寒花兩不猜。杜鵑杜鵑啼血傍花邊。從此岩花號杜鵑。江上孤臣偏戀主。倣將工部拜花前。蘭衆草芬華不欲觀。尋香空谷得幽蘭。只愁容實難相副。獨傍孤叢思萬端。蓮翠盖紅衣帶雨鮮。亭亭淸水自天然。信他當日周夫子。萬草千花獨愛蓮。桂廣寒宮裡孤叢桂。落在人間幾多歲。恥共春花闘艶粧。心期獨與寒松契。菊厭將猩血染春林。更借鵝黃試秋菊。歲暮東籬眼忽明。天然正色唯君獨。松孤根絶壑聳寒松。閱盡風霜不改容。獨立千秋人不識。似應深入避秦封。竹園中雨洗一般春。石上苔封數莖竹。千年或得遇伶倫。不向人間比絲肉。石榴誰把紅裙比石榴。詩家風韻作花羞。只應天雨猩猩血。分着千林爾得優。冬栢天孫機上錦紋紅。多事靑童作偸客。歸時雪夜路途迷。却下人間化冬栢。石竹孤莖學竹㨾難成。強帶斑花作踈格。身微不敢入華園。獨占烟霞依水石。杜蘅強學騷人詠杜蘅。更移香葉近簷楹。江潭歲暮風霜冷。惱殺覊臣白髮情。右十二芳翫</text>
<title>[東園八伴]</title>,<text>琴 六言任爾鐘期有耳。愛他元亮無絃。山窓相對終日。別是屛間老仙。鶴山人棕履桐帽。庭鶴玄裳縞衣。隨興忘機對舞。百年相伴無違。書歲暮山齋何事。毫端虬躍龍騰。悲歡得失都寓。我愛高閑老僧。畫晩契林泉有托。壁間一幅癯仙。擧酒相呼相勸。閑情轉覺悠然。釰匣中盤釰三尺。案上陰符一編。白髮徒然欺我。出門滄海無邊。碁莫看仙家一局。且傾野釀三杯。人生只可行樂。逝水東流不迴。詩身世孤飛客鴈。心期一首新詩。江湖秋色無際。更是閑人好時。酒水底游魚可數。甕頭新酒堪釃。烹魚酌酒俱適。醉後吾身是誰。右東園八伴</text>
<title>次汝明韻</title>,<text>江居落不成村。尙幸黃花映小園。物外關情秋早晩。閑中用意酒寒溫。興來凉月移筇影。客去微風掃席痕。報與化工留此樂。憑將新句爲相煩。又秋晩江郊物色增。夜寒雲氣雨餘凝。眉頭興到時呼酒。枕上詩成起點燈。採菊籬邊追靖節。種瓜城外學東陵。巢由稷契誰輕重。濟世全身各一能。</text>
<title>鳳山途中 雲陽錄</title>,<text>旅窓蕭瑟鳳山陽。遷客離家七日強。中夜望辰雙眼淚。西風吹作鬂邊霜。</text>
<title>雲山</title>,<text>亂山深處是雲中。得失都輸塞上翁。千里多情今夜月。淸光應許故鄕同。</text>
<title>偶題雲陽壁上</title>,<text>故國一千里。茅齋三兩間。開窓忽有見。白雪變靑山。</text>
<title>到雲陽値微霰</title>,<text>西關物色此相逢。白碧山光掬喜容。知我思歸歸意急。故催飛霰爲留蹤。</text>
<title>思歸</title>,<text>北辰回首隔重雲。千里關河一逐臣。敢擬潮陽韓吏部。偏憐湘澤楚靈均。賓鴻自去寧辭我。社燕先歸不待人。怊悵妙香山上月。只應偏照望鄕身。</text>
<title>次劉長卿送人詩韻</title>,<text>長安不見見雲飛。迢遞關河尺素稀。出塞山客矜獨立。隨陽鴈字較先歸。天連故國魂知路。風冷空洲雨洗磯。遅暮生還如可遂。若頭峯下草爲衣。</text>
<title>謫居雲陽。次唐詩韻。</title>,<text>峽寒憀慄擁衾多。似醉如癡困睡魔。近塞風謠聲自別。窮途僕隷氣無和。烟荒翟兎迷行徑。林閙飢鷹戰罻羅。此地覊囚亦天意。故山消息問如何。</text>
<title>自遣</title>,<text>宦海茫茫此路窮。行催驛騎遡西風。箕王甸服三秋後。篷島烟霞一夢中。背我燕鴻眞惡客。負人駑馬是元功。平生所學知何事。逝不傷心楚水楓。</text>
<title>醉題</title>,<text>自笑前身是楚狂。十年歌鳳意何長。尙方猶有朱雲釰。今日廷臣孰姓張。</text>
<title>夜坐偶吟</title>,<text>生晩乾坤道路迷。嶺南遷客又關西。朔風吹送三江雪。鬂學山頭一色齊。</text>
<title>長信秋怨。次錢仲文韻。</title>,<text>琪樹風凉葉葉秋。殿門深鎖洞房幽。絃催寶瑟凄仍斷。箭急金壺咽不流。承露梧桐先帶淚。伴人鸚鵡亦含愁。窓前爲報啼烏道。好去昭陽莫暫留。</text>
<title>次韻至日</title>,<text>身計茫茫獨自傷。閉門窮巷醉爲鄕。沙頭宿鷺多時靜。天外歸雲底事。愁劇撚髭詩欲就。慵來枕臂夢何長。隣家煑豆煩相餽。玉管今朝又一陽。</text>
<title>次康生韻</title>,<text>邯鄲猶是夢中人。天地無家一逐臣。潦倒百年生亦寄。飄零千里死於濱。魂迷故國時彈釰。淚盡危樓獨望辰。尙幸樽前詩有料。山容得雪倍精神。</text>
<title>復用前韻</title>,<text>揷笏明庭更幾人。楓宸回首泣孤臣。夢魂中夜鵷行末。氷雪三冬鴨水濱。北極猶思星拱日。南箕空惜我生辰。忽驚新句醒愁眼。千里心交覺有神。</text>
<title>賦得弓字</title>,<text>塞天霜重凍燕弓。已覺寒鵰在彀中。萬里客心當落日。一時山木亞西風。遊神華胥諸緣靜。回首唐虞片夢空。默筭平生還獨笑。仲尼浮海未忘東。又峽民游戱只桑弓。身世尋常積雪中。逐兎呼鷹方取樂。駕熊馴乕自爲風。平明獨去心無繫。薄暮敀來手不空。走入前村沽一醉。草間荒逕失西東。又疑盃疇昔怯蛇弓。世事都輸一夢中。詩句任他和朔雪。病軀從此耐霜風。心當應物機先息。意到忘言境亦空。莫道覊窮今絶域。靑山猶是白山東。</text>
<title>西關次屛面韻 八首</title>,<text>胷中寸鐵未曾銷。牛斗龍光自暮朝。別後朋親無尺素。沉浮何處問洪喬。又靑史功名夢獨迴。漢家無復畫雲臺。千秋少似䟽生智。欲向東門奠一盃。又覊魂和夢入金鑾。覺後千山塞雪寒。回首北辰雲萬里。此身將老鴨江干。又至月邊城雪作花。石頭回磴枕溪斜。荒林盡處茅茨出。犬吠鷄鳴三兩家。又三山中斷却成離。路入叢林曲曲疑。巖際白雲來引步。暮鴉啼在向東枝。又被惱詩神別築壇。蓬萊殿上舊仙官。溪山放浪身無事。藜杖前頭雪月寒。又關河萬里一孤臣。醉後狂言亦中倫。天末美人孤枕夢。朔雲邊雪自傷神。又座右雲山學繡屛。隔林燈火小如螢。強擡醉眼天西望。一點依微見客星。</text>
<title>寫興</title>,<text>千里西關別意遙。故鄕歸夢又今宵。無端更被詩情役。柱杖高吟過石橋。</text>
<title>卽事</title>,<text>閑中心事短筇知。詩興居然欲上眉。至後陽生春意始。小梅消息透南枝。</text>
<title>雪夜書懷</title>,<text>庭樹風鳴雪意驕。衰燈如解客魂銷。枕邊無夜無歸夢。千里關山未是遙。</text>
<title>冬日</title>,<text>空林鳴朔吹。千里客心驚。路斷雲䨪壑。溪迴峽擁城。醉多緣徇俗。詩癈爲藏名。且買山頭地。春來學火耕。</text>
<title>寫懷用唐詩韻</title>,<text>蔽日陰雲不肯晴。飢鷹衝雪羽毛輕。覊愁有徑眉先得。南客相逢眼爲明。山木豈知忘世志。氷泉巧作斷膓聲。窮途事業唯耽睡。無食無衣一老生。</text>
<title>寄意</title>,<text>獨向山頭去。手中三尺䕨。憑高一聘望。初日海東昇。又雪裡玄黃馬。雲中白碧山。有來還有去。莫遣路途閑。又牛院從玆去。龍堆亦不遙。匈奴數應盡。看我匣中刀。又強耽無事酒。莫遇有心人。聞道葭灰動。潛回古峽春。又去國身多病。先春木向陽。邊頭生意少。缺月照愁膓。又歸夢沙堤曉。東風紫禁春。覺來身是客。窮峽泣孤臣。又平生唯信命。萬事柰何天。千里西關路。覊窮此一年。又行裝征馬怯。心事塞鴻知。東望迷歸路。西風且莫吹。</text>
<title>聞內殿上賓</title>,<text>妖星前夜掃軒轅。災孽今歸國母尊。蜃衛將隨銀海遠。鮫珠暗向浿江飜。共傷虛位無元子。忍說登樓望長孫。金屋依然仙仗儼。只應留得舊時恩。</text>
<title>偶吟</title>,<text>楚狂應是我前身。歌鳳逍遙浿水濱。雪後西門風色改。翩然披髮駕猉獜。又北風吹雪古延州。猶戴南冠作楚囚。記得前春春色裡。恩波沐浴鳳池頭。</text>
<title>戱次錢仲文韻。贈康生八垓。</title>,<text>異鄕樽俎悄無歡。匣裡龍泉醉後看。三角雲烟歸夢遠。八溪鷗鷺舊盟寒。吟成久已憐莊舃。歌罷誰知和伯鸞。避世避人何所擇。架頭霜翮解絛難。</text>
<title>思歸</title>,<text>沙路一溪回。日斜山影來。蓼寒鷗夢淺。天濶鴈聲哀。離思詩中透。年光客裡催。歸雲何意緖。故傍望鄕臺。</text>
<title>次汝明韻</title>,<text>萬里投荒不自圖。百年唯恐主恩孤。塞垣風雪何須慮。天地中間七尺軀。</text>
<title>曉行自嘲</title>,<text>霜雪時將晩。關河望亦迷。夢懸璇斗北。路繞藥山西。論議歸蝸角。乾坤屬馬蹄。塞雲千萬里。每日候鳴鷄。</text>
<title>病裏示兒輩</title>,<text>意逐南鴻遠。身隨塞馬來。客懷詩作案。鄕夢枕爲媒。萬事蕭蕭髮。孤村滿滿盃。擧頭天不隔。獨夜望璇魁。</text>
<title>到雲陽望白頭山</title>,<text>千里行裝一弊裘。夢和風雪落延州。不須攬鏡憐霜髮。江上胡山亦白頭。</text>
<title>塞外聞聖母哀音</title>,<text>驛騎通宵遍八州。長秋哀訃到邊頭。北風驅雪千山白。林壑猶居聖母憂。</text>
<title>曉見軫翼間蒼彗。不勝憂畏。書以記誌。</title>,<text>天垂妖篲掃天衢。倘許偏容海一隅。八路生靈生意息。刳肝無路訴淸都。又天時人事果何如。聞道妖星篲太虗。白髮孤臣憂畏切。獨依西極暗沾裾。</text>
<title>贈義聖師</title>,<text>香山雲外出。白足雪中來。相對蒲團上。覊愁爲一開。</text>
<title>自笑</title>,<text>霜落西門客意。路逢歸鴈向南翔。微禽亦有隨陽智。恨不相將作一行。</text>
<title>雲陽次唐詩韻</title>,<text>近臘梅香已飽房。爲開東扇引朝陽。詩成不覺時捫腹。愁寂何妨獨擧觴。塞外行裝弊狐白。柳邊消息闖鵝黃。傷時不復耽遊賞。牛斗雙龍夜有光。又漢庭論議隔朝房。夢托葵丹共向陽。萬里邊風聲撼嶽。半輪霜月影侵觴。誰憐鬂上毛添白。自覺眉間氣失黃。五色鷄書長在眼。幾時端笏入明光。又強携詩卷托文房。不遣歸魂向洛陽。鄕信到來先有夢。村醪相勸且盈觴。通宵耿耿孤衾冷。照壁曨曨膩燭黃。起視千林殘雪盡。西峯月落尙餘光。又北陸風回日在房。途中節序屬無陽。思家萬里頻占夢。病酒中年已覆觴。淸世枉勞分白黑。羸驂自覺變玄黃。邊隅禦魅眞吾分。不復延英覲耿光。又鍾鼎功名愧魏房。明時覊縶笑鄒陽。客心已分雲中老。天意猶饒月下觴。北斗履聲今寂寞。西風行色太蒼黃。暗投從古多成戒。世上何人識夜光。</text>
<title>西關書事</title>,<text>天外斷膓何處山。爲人終古換愁顔。西風病鴈空相喚。落日歸雲不可攀。共笑客魂常蕩漾。自憐行路此間關。蘧然枕上莊生蝶。夜夜應從北極還。</text>
<title>煨栗有感</title>,<text>慵多不上望鄕臺。愁夢偏爲白帝媒。鼎足添薪粱已熟。鑪心撥火栗常煨。敀雲自與天俱盡。迴鴈難將雪共來。忽見村醪邀一醉。化工於我未全猜。</text>
<title>述懷</title>,<text>默筭平生笑不休。西來容易去無由。覊心已共寃禽語。歸計仍將斷鴈謀。北極星辰中夜夢。南園蝴蝶一天愁。他時會有藏身地。春水桃花候小舟。</text>
<title>臨水有懷</title>,<text>徂歲無如客意何。魂隨流水共歸波。唐虞志業風霜晩。邊塞行裝感慨多。枉擬郢中雙宋玉。誰憐湖上百東坡。多情一片關山月。萬里淸光接絳河。</text>
<title>放歌</title>,<text>自我西來歲月徂。北風吹雪染髭鬚。卽今邊塞流離子。伊昔乾坤大丈夫。蘓澤傳書煩白鴈。狄淵伸手取陽烏。不然歸卧桐江上。閑逐嚴陵作釣徒。</text>
<title>贈丁生</title>,<text>夜夜歸魂戀上都。北風蕭瑟塞雲孤。澤中久斷傳書鴈。海畔還逢逐臭夫。丈席不須煩問字。九淵曾已悔探珠。丁寧報與西河叟。避世猶懸絳帳無。</text>
<title>贈丁生</title>,<text>鶴歸華表幾千秋。曾向東隅姓字留。拔俗仙標今不見。承家舊學子爲優。師資有道難相拒。糟粕傳人覺自羞。好去開封脩祖業。鶯遷他日趁西遊。</text>
<title>遣興</title>,<text>濕雲含雨作秋凉。床下虫鳴夢正長。東洛眼寒烟峀隔。西關歲暮石田荒。誰憐伏櫪心千里。自笑炊粱夢一塲。尙有詩魔驅不得。未妨牽挽醉壺觴。</text>
<title>至月凍坐。適有狂僧來訪。詩以記之。</title>,<text>路窮天地此心灰。未信潛陽至日迴。氷滑厭看羸馬怯。地荒唯有怪僧來。陰風夜夜吹邊樹。歸夢時時襯斗魁。一瓮村醪愁不散。且吟新句繞庭槐。</text>
<title>遣愁</title>,<text>白雪漫天萬逕埋。愁從何處却尋來。一言且與西風約。爲我橫吹出九垓。</text>
<title>戱爲咸關歌</title>,<text>露網朱文映北都。樂民樓上醉笙竽。百花爭艶春風座。揔爲常懸不夜珠。</text>
<title>雲山郡</title>,<text>亂雲高下擁山蹊。邑號千年尙可稽。絶域風謠看自別。南鄕物色夢猶迷。藥苗往往徵鷹爪。香草時時帶麝臍。遠水春來漂落蘂。安知不是武陵溪。</text>
<title>西行</title>,<text>峽路間關已一千。半輪邊月覺三弦。白山西望全應近。霜鴈南歸較孰先。雲學鴉靑粧島嶼。江浮鴨綠界遼燕。殊方物色供吾老。萬事如今莫問天。</text>
<title>思歸</title>,<text>寒裘飢粟渴而泉。從此行藏不管天。暮歲窮陰霜變雪。空齋獨宿夜如年。草深野鹿依沙逕。林曉山鷄下渚田。東望思歸歸未得。故園松桂白雲邊。</text>
<title>散步</title>,<text>日落風鳴古峽陰。凍雲紅白映天心。故園回望千山隔。新句將成百慮侵。雙翮影寒霜鴈急。三聲膓斷嶺猿吟。那堪破屋殘燈暗。恨結鍾儀楚奏琴。</text>
<title>鞍峴南麓別親友</title>,<text>嚴譴催收粉署銜。故交相送白門南。將心久擬窮通一。結義寧忘損益三。怵惕忍辭靑鎖闥。殷勤笑別紫陽菴。只今猶有平生悔。持守䧺雌愧老聃。</text>
<title>示兒</title>,<text>家貧何以庇兒曹。耿介廉公我所操。老大無聞憐驥子。謙恭有譽重龍高。關門只可脩天爵。託興還應弄月毫。戒在墜聲方是孝。業成名立廁時髦。</text>
<title>賦得文字</title>,<text>關樹連天落日曛。白山靑海杳難分。覊心暗逐南鴻影。寃氣時干北斗文。惡邑何傷傷短髮。長安不見見歸雲。欲憑龜卜徵休咎。一辮淸香手自焚。</text>
<title>峽中記所見</title>,<text>山童有意燠山齋。鎌掛腰間背上柴。窮峽間關仍短景。懸氷碨礧塞長街。風迴亂葉縈繩帶。林暝歸雲惹草鞋。麄糲一盂難果腹。明朝更應驛程差。</text>
<title>西行</title>,<text>千里覊愁日日添。淸霜先着頷邊髯。南雲已別聯珠鴈。西極初隨半璧蟾。旅舘燈殘寒影獨。驛程衣冷曉風尖。是非憂樂何時了。晩世行藏欲問詹。又此意無由徹軌凾。三閭虗怨上官讒。鞍山南足留諸益。馬耳東頭別阿咸。落落朝行迷舊迹。蕭蕭暮雨濕征衫。袖中猶有匡時略。萬一皇天或降監。</text>
<title>峽中丈夫</title>,<text>丈夫深目黑而髯。斗屋常資白葦苫。晩傍漁磯試烏鬼。晴攀乕逕取山塩。謀身不事三年蓄。乖世眞同六日蟾。地近西戎民俗別。臂鷹馳逐不辭阽。</text>
<title>峽俗</title>,<text>十里山蹊細草交。蕨芽堪煑鱉堪炰。栽桃不惜花迎客。養鹿何妨醉作殽。藤蔓剪將開乕逕。松枝留得蔽鷹巢。皮冠短後誇身健。意氣揚鞭獵遠郊。</text>
<title>客夜</title>,<text>客夜更闌燭影搖。帝鄕何處夢魂遙。樽前寂寞詩情减。窓外蕭騷雪意驕。歸計已憐籠裏鶴。壯心空惜匣中刀。數行關塞孤臣淚。憑仗西風灑洛橋。</text>
<title>雲中値雪</title>,<text>遠寺遙聞薄暮鍾。六花封遍萬株松。天容似漆䨪蟾殿。雲氣如山壓塞墉。已識玄冥施毒手。誰敎風伯作前鋒。衲衣芒屩僧歸晩。想見詩情在短筇。</text>
<title>醉題百祥樓。追得失藁。</title>,<text>雲幕高張啓八窓。花圍粉黛影雙雙。雕欄勢壓三千野。芳酒香浮一百缸。沙鳥狎人窺彩桷。游魚聽曲戱晴江。歌姬巧解留賓意。徐轉新聲變舊腔。</text>
<title>夜坐</title>,<text>燈壓牀頭閃閃靑。西隣送酒瓦爲甁。人生識字媒憂患。客夜傳盃任醉醒。雪嶽高撑猶挺挺。風松獨立自亭亭。狂歌一曲無人會。餘響從他入杳冥。</text>
<title>不寐</title>,<text>卧聽松間鶴振翎。通宵無夢獨惺惺。枕邊詩句頻書肚。客裡光陰幾變蓂。兩眼常懸馬上月。前身定是水中萍。何方挈取中山酒。一醉茅齋不道醒。</text>
<title>祈祥有感</title>,<text>天意如今問若何。妖星前夜篲明河。不須強爲淸時慮。聞道瑤衢滓穢多。</text>
<title>志感</title>,<text>天東夜夜返姮娥。遷客終年不見家。窓外小梅偏有信。臘前還發舊時花。</text>
<title>思歸</title>,<text>夢裡尋常拜冕旒。重關路盡海西頭。雪霜砭骨中宵泣。蠱毒爲隣對案愁。不識雲山是何地。却看天壤有荒陬。勾回坐席恒東面。深意分明取首丘。</text>
<title>冬日書懷。寄堂姪汝明。</title>,<text>沿江地盡暮途窮。節序無端已蟄熊。萬事堪悲又堪笑。白頭山對白頭翁。</text>
<title>有所思</title>,<text>巫峽秋殘過雨稀。楚天南望自沾衣。若蘭初罷迴文織。紅淚和鉛滴夜機。</text>
<title>讀南華經有感</title>,<text>晩喜南華一部書。玄言初變五千餘。荒唐喚起公孫馬。吊詭難徵惠子車。社櫟靈春俱是幻。犛牛鳴鴈欲何居。塗中曳尾龜還樂。一語猶醒百代余。</text>
<title>寄江邊遷客</title>,<text>汀洲杜若怨淸秋。喚起靈均不盡愁。試倚塞門勞遠眺。三江猶自學湘流。</text>
<title>雲陽志感</title>,<text>獨倚靑楓誦楚辭。新愁暗上逐臣眉。堪憐澤畔枯形客。何似塗中曳尾龜。夜夜孤猿來喚夢。年年芳草自知時。關河望斷無歸日。鏡裏千莖雪染絲。</text>
<title>送人歸妙香山</title>,<text>桃花流水隔人寰。方丈蓬萊不可攀。老去藏身還有處。白雲多在妙香山。</text>
<title>望白頭山有懷</title>,<text>江流千里下龍灣。界得胡天只尺間。一夜西風飛雪遍。蒼茫不辨白頭山。</text>
<title>獨坐</title>,<text>風掃歸雲有底。亂鴉飛過不勝狂。庭開北角朝辰極。室近西偏送夕陽。鴨塞連天身獨滯。鳳城回首夢何長。光陰不爲愁人住。已報前山雪一塲。</text>
<title>遣懷</title>,<text>地盡靑天濶。山高白雪多。覊愁無計緩。且待麯生過。</text>
<title>書懷寄洛中諸友</title>,<text>憂病叢中歲月徂。化工饒我獨支吾。峽寒風雪常豗怒。雲暝星河乍有無。望極關山歸夢斷。途窮天地此身孤。傍人莫咲歸無處。醉後猶能隘八區。</text>
<title>看月出</title>,<text>日暮山城皷角催。急呼寒月上雲臺。通宵耿耿姮娥意。似怨星宮七七來。</text>
<title>行譴途中</title>,<text>滿紙臺參不可名。投荒猶荷軫惟輕。一旬行色看西日。千里鄕書托驛程。疲馬豈知明主意。歸雲似慰逐臣情。至今魚腹魂如在。歲暮湘潭悔獨淸。</text>
<title>雲山遇臘</title>,<text>雲山爲邑僻要荒。名隷西關近朔方。鵰翼似應爭陣勢。麝臍剛欲闘梅香。蟾憐雪色來常早。烏畏寒威過故忙。忍待明春春意遍。杜鵑聲裡醉壺觴。</text>
<title>雲陽謫裡。有懷同庚諸公。</title>,<text>八尺身軀天地中。暮年何事但書空。夢隨宸極長依北。心與關雲自向東。戊子未曾分小大。甲辰還覺有雌雄。榮枯得失應前定。着我孤吟楚水楓。</text>
<title>對酒</title>,<text>傾資新買百金鍾。截得琉璃琥珀濃。閉戶常參麯生坐。分茅非爲酒泉封。心期栗里陶元亮。風義東都阮嗣宗。倘借奇兵破愁陣。鷄爲從事蠏前鋒。</text>
<title>雪</title>,<text>臘前三白賀聲傳。預卜靑丘大有年。賴有弊裘能借煖。豈無麄糲可供饘。散懷已辦詩千首。隨分將營屋數椽。暗聽村閭人語閙。浿西雲物屬臞仙。</text>
<title>得家書</title>,<text>故鄕消耗別來踈。兩月相望始得書。塞外難逢秋後鴈。江邊誰送雪中魚。一天怨思孤燈下。千里歸愁片夢餘。樵倩急來含笑道。波涵缸面欲浮蛆。</text>
<title>西來</title>,<text>西來添得鬂邊銀。不覺離家過八旬。馬上應鐘初變律。峽中殘臘正愁人。羲農已去今何世。沮溺相逢莫問津。猶有壽民丹一粒。暮年留作袖中春。</text>
<title>擬古。次義山韻。仍用其意。</title>,<text>萬水千山不道難。相思枕上夢初殘。風凋階藥香全减。雨打池蓮粉未乾。泣盡那堪完鏡樂。覺來渾忘半衾寒。晨鷄報曉心如失。更取回文仔細看。</text>
<title>雲陽怨思</title>,<text>千里相望水一方。塞天無語嶺雲長。楓林不管靈均恨。秋色安知宋玉傷。蝴蝶夢中三月客。蒹葭葉上五更霜。籬邊學種忘憂草。明歲開花亦向陽。</text>
<title>贈雲山店主人</title>,<text>一語殷勤似有情。掃空堂奧爲相迎。初來未免資薪水。累重還慚道姓名。寢息常安依樂土。唐虞雖遠見遺氓。此生已分明時弃。好趁春風學耦耕。</text>
<title>次柳大諫士固所寄韻</title>,<text>霜毛細學白頭山。淚染宮袍半欲斑。片夢不知南國遠。和風和雪夜常還。</text>
<title>立春</title>,<text>塞外春還早。溪頭柳意舒。天心方可見。陽闖雪霜餘。</text>
<title>次從姪汝明韻。以覆來意。</title>,<text>洛城回首隔雲端。長路來難去亦難。春入玄都傷燕麥。霜飛空谷奈崇蘭。從他夜氣衝牛斗。獨與關雲滯馬韓。天意未應忘泰運。袖中猶有壽民丹。</text>
<title>雲陽次康生韻</title>,<text>樹頭初月閃寒庭。愁裏光陰幾葉蓂。橫塞三江分鴨綠。際天孤嶂抹鴉靑。尋巢社燕行將見。啼血寃禽可復聽。多意墻頭村酒過。㘅盃獨笑楚臣醒。又夢裡乘風到帝庭。覺來三變塞垣蓂。回瞻斗極心猶赤。坐對詩人眼爲靑。求友谷鶯差可喜。失群邊鴈若爲聽。且將轟飮寬愁思。一月曾無一日醒。</text>
<title>歲除日。得昌城遷客詩。依韻以謝。</title>,<text>雪映髭鬚一色明。三杯栢酒餞冬行。坐來寒谷潛回暖。醉後覊愁漸覺輕。衰世猶徵君子守。窮途益見世人情。門楣新祝無他語。陽長陰消向太平。</text>
<title>次李吏部鳴瑞昆季韻</title>,<text>暫依南斗共山樽。棣萼交輝不二門。月印詞壇千嶂逈。風生談麈九河翻。紫荊花下重雙璧。玉樹枝前半八元。騎省天官俱可艶。魁星漸近太微垣。</text>
<title>次權學士除日韻</title>,<text>一年芳信峽中迴。花事隨風日夜催。鳥弄晴光占石瀨。山含好意蘸蝦杯。樽前暫覺愁容减。鬂上還驚雪色來。獨倚孤筇勞遠眺。晩雲䨪壑尙皚皚。又失馬今成塞上翁。心隨死草待華風。藜床夢罷他鄕遠。葭管春生舊歲終。寃氣有時雙釰吼。歸愁竟夜一燈紅。憑將栢葉迎新酒。灑向茅簷餞五窮。</text>
<title>次元日韻</title>,<text>絶域覊囚同父子。元正禮數隔君臣。人當暮歲悲添筭。柳亞條風喜得春。楚澤愁吟千載似。漢廷冠冕一時新。循環否泰終何限。昨夜文星近紫宸。又莫將腰帶較金銀。同是紉蘭去國身。千里客心憐客歲。五更花信報花神。邊頭覊旅何多日。夢裡光陰又一春。知道迎新村酒熟。醉來猶作葛天民。</text>
<title>次人日韻</title>,<text>瑞筴迎春今七葉。故園東望意何長。違時未免人憐我。送老何妨睡作鄕。病久鬂絲從得白。坐來昏色漸浮黃。題詩喚出愁中月。聊勸恒娥竹葉觴。</text>
<title>和權學士次唐詩韻</title>,<text>塞日無光塞草荒。長江一曲繞微茫。地寒常帶千尋雪。城癈纔如幾尺墻。雙眼暗分遼鶴影。三聲易斷峽猿膓。知君日上東臺坐。定換新名號望鄕。又途窮不敢賦懷沙。白碧山前是我家。覊夢千年莊氏蝶。歸心一朶杜鵑花。情來詩句舂容就。愁劇村醪取次賖。澤畔行隨紉佩客。春陰多意護蘭芽。又此生終未學低頭。一落窮荒萬事休。消長有機魚失水。雲昌相望貉同丘。須知昨日非今日。莫問潮州與柳州。勉效新詞答漁父。江潭猶許楚臣遊。</text>
<title>雲陽次權學士韻</title>,<text>路出西關西復西。春來物色使人迷。風搖新柳千絲弱。烟抹遙山一串齊。危石亂藤縈鹿角。淺沙殘雪惹牛蹄。餘生不管人間事。眉際詩來信筆題。又塞天卿月照窮閭。寃氣時干析木墟。拱極星辰迷近遠。經冬松栢半凋踈。望寒京洛孤魂斷。夢覺邯鄲一枕虗。他日關西續舊志。雲陽城外是吾居。又故鄕無路塞天長。矯首東雲但杳茫。梅蘂已香宜冷月。蘭芽欲吐耐輕霜。山村活計詩千首。宦海驚波夢一塲。得喪榮枯俱有數。賈生何事吊淸湘。又千莖霜髮鏡中皤。半世功名等畫蛇。暑往寒來元有序。渭淸涇濁竟難和。浮雲已覺衣成狗。苦海俄傷血作波。尙幸吾儕各自健。殘年所得一何多。又山居鎭日閉荊扉。客到全憑鶴報知。長厚風流對康絢。雍容文彩引令威。隨緣得句沾沾喜。托興開樽滿滿巵。不覺春風已解凍。夜來新水沒漁磯。</text>
<title>贈康生八埏</title>,<text>羸馬前頭一逕斜。洞門深處兩三家。客來不問人間事。澗底移栽幾樹花。</text>
<title>又次</title>,<text>一帶輕煙柳外斜。偶隨閑興到君家。千林寂莫春猶早。試借瑤空六出花。又溪柳絲絲綠影斜。早春光景愜詩家。一言更與東君約。催得寃禽血染花。</text>
<title>和權都憲早春見寄韻</title>,<text>相思無語暗潛潛。倚壁沈吟不啓關。簷鳥多情歌怨思。溪雲爲我帶愁顔。驚聞鴈字連靑海。已覺春心到白山。欲寄詩筒報仙侶。東飛一鶴幾時還。</text>
<title>雲中曲十絶。用權學士韻。</title>,<text>願借奇兵夜涉河。獨騎天駟奮天戈。高秋抵掌陰山月。解使胡兒學漢歌。又雲雪峩峩何處山。戍樓西望隔重灣。鈴聲萬里輸金帛。聖代如今不用關。又遼瀋烟塵掩上京。巫閭山色更崢嶸。自從癸甲無征戰。敗壁崩城不辨名。又虜馬如雲待盛秋。千羣倐忽大江頭。只今天下無中策。思漢遺民不敢謳。又北風捲地氷河濶。衰草連天塞日曛。鐵騎縱橫無遠近。邊人空憶李將軍。又漢家無復畫雲臺。殺氣三關撥不開。日落天低旗脚舞。射鵰人自雪中迴。又豆江風急捲胡沙。獵得玄熊載後車。倚醉將軍自舞劒。風流更借雪爲花。又邊頭弊盡黑貂裘。閑却腰間丈八矛。九月淸霜凋錦樹。西風吹冷古延州。又沿江指點數家村。松檜陰中白雪繁。五國遺墟今在否。亂雲猶似護城垣。又勳業無成鬂髮零。強將裘褐戰玄冥。金河消息知何似。刀斗聲來獨細聽。</text>
<title>再次長信怨韻</title>,<text>天高迴鴈數聲秋。玉殿簾垂夜轉幽。饒得殘燈㘅壁暗。任他寒燐隔窓流。銀床易白頭邊髮。丹閣逾紅鏡裡愁。脉脉深情無處訴。月娥停轡爲相留。</text>
<title>和權學士謫中書懷韻</title>,<text>人情喜下石。天意本無私。夢覺鸞坡上。魂迷鴨水涯。從知邊地苦。不與暮年宜。萬事應前定。行裝一任之。</text>
<title>和權學士早春韻</title>,<text>覊鳥如相戀。歸雲不可親。亂山當絶塞。缺月照孤臣。身外何論爵。樽前自有春。還須促花魄。佳句爲傳神。</text>
<title>春行</title>,<text>溪上雲霞屬皺眉。心期付與短筇知。石橋南畔千絲柳。已被東君潤色之。</text>
<title>雲中次權學士韻</title>,<text>楊柳依依護水村。天寒霜雪夜來繁。閑居盡日無餘事。栽得靑松補壞垣。又風頭霜葉自飄零。雲外歸鴻路杳冥。客久西關鄕信斷。短簷凉雨夜深聽。</text>
<title>次龍門客春雪韻</title>,<text>陰雲迎雪意。巖壑斂烟霏。井匣靑銅鏡。山圍白粉幃。陽和變凝沍。凍萼滯芬菲。未借三杯煖。覊窮似汝稀。又玄冥訴元宰。有意妬年華。蹔設烏雲幕。平鋪白玉沙。巧沾覊鳥羽。偏壓逐臣家。靑帝收時令。無心爲管花。</text>
<title>夜聞西關節使到郡。走草戱呈。</title>,<text>萬炬煌煌節使行。長郊十里夜猶明。挾來虎乙衝山動。排却虬髥繞頰生。雲外流星飛似檄。溪邊細柳列爲營。陽和頓被威稜劫。二月關西雪滿城。</text>
<title>題新曆</title>,<text>試開新曆檢天時。人日逢辛萬事宜。午夜文星朝北斗。靑丘正屬大平期。</text>
<title>詠史 柳下惠</title>,<text>古有聖之和。曰惟柳下惠。直道遭三黜。正當春秋世。進退由我身。此道終不泥。裸袒豈相浼。油油未或戾。在物惟獜鳳。在草惟蘭蕙。不恭匪我心。嘿與至人契。能令鄙者寬。不係跖爲弟。异哉魯男子。善學斯無弊。又 翟公天地立此身。榮辱乃外物。如何翟公客。聚散隨伸詘。廷尉何預我。賓來動盈室。居然門外羅。遽設罷官日。以此見交情。古今同一律。田文昔唾面。心爲馮讙訹。竇嬰晩家㞐。門有仲孺一。自非契道義。疇能忘得失。斷金果何人。下石終堪恤。嗟我二三子。相期有始卒。</text>
<title>次李吏部鳴瑞春游兜卛庵韻</title>,<text>細草幽花小洞天。禪宮寄在最高巓。蓮臺不隔三山路。桂籍還添幾箇仙。雨過霞光濃入戶。夜來雲氣悄栖椽。樽前物色如相引。移席松陰聽暗泉。</text>
<title>西關春思</title>,<text>夜來輕雨洗靑莎。煙織平林風是梭。暮境霜毛隨日長。故園敀夢入春多。韶光不禁鵑聲怨。美酒無如客恨何。窓外垂楊颺新綠。含情爲折向東柯。</text>
<title>警子䂓</title>,<text>深春霰雪集。化翁德之衰。司玆發生辰。安用陰沍爲。可憐望帝魂。常年自知時。今來太早計。似爲靑帝欺。口噁聲不出。有寃人莫知。欲敀敀路梗。林間苦低垂。亦知匪我故。我心爲之悲。辛勤爲將護。恐被鷹隼窺。優遊過旬日。俾待暄暖期。終隨百鳥起。刷羽栖花枝。顓頊亦悔禍。蕩蕩流春煕。喟余更興歎。爲爾煩致辭。爾身羽族微。亦荷天地私。胡爲不自愛。容易涉覊危。縱免摧傷患。能忘逢百罹。庶從今日後。隱顯念在玆。鳥乃向我鳴。似笑又似嘻。中夜托我夢。詢詢爲告之。自余有此身。東風吹又吹。每趁此時來。千歲無參差。月夕與烟朝。飛啼無不宜。有雛不自哺。有淚花上滋。流鶯我非侶。布糓吾與嬉。聲爲楚人敬。魂傷杜陵詩。行藏順吾天。餘外何思惟。今秊時令早。謂逢千載奇。元月月纔半。陌上舒陽曦。山漸孕紅。溪柳初搖絲。時乎適已至。我來復何疑。我身非我有。默受造物麾。今被玄冥賣。天心忽改移。陽和變慘裂。積雪埋陵陂。四序亦未定。此身難自持。凍死是吾分。偶荷皇天慈。無由謝吾幸。但有涕漣洏。生旣無所補。死當復怨誰。仁天本無累。古來高聽卑。白日忽光耀。靑冥駕欝儀。群陰剝以盡。萬里春無涯。我得保餘命。和鳴雄伴雌。山南多深叢。山北有淺湄。飮啄得自由。忘却身孤覊。於心自已足。何用苦相訾。殊類亦相感。自顧應忸怩。君宜費忖度。且莫嫌支離。聽罷蹶然起。落月低茅茨。嘿坐撫平生。不語心如癡。細記不敢忘。嘖嘖重嗟咨。凡爾所深警。頗足爲吾醫。彙分人及物。事均爾與台。爾若無此言。何從得良䂓。呼兒沽白酒。強伸樽前眉。</text>
<title>避雨僧房贈明戒師</title>,<text>尋春春事晩。避雨得禪房。未信西方敎。今知極樂鄕。</text>
<title>春行</title>,<text>山如舊面水如迎。曲曲巖蹊信馬行。好是平生得意處。上淸淪謫儘虗名。</text>
<title>雲陽次睦甥韻</title>,<text>覊絆天涯又一春。故鄕音耗苦難眞。西關物色看看熟。北極朝廷事事新。村釀溪蔬時引興。藥爐經卷自隨身。舊遊他日如相問。千里三江一蟄鱗。</text>
<title>次汝明韻却寄</title>,<text>江閣團圓記昨秊。春來猶喜尺書傳。行間半染相思淚。紙尾仍留近體篇。孤枕中宵蝶夢短。重關千里驛程懸。多情獨有嫦娥月。分得淸光共一天。</text>
<title>次沈參判文叔韻</title>,<text>邊霜二月凍山窓。酒壓牢愁未受降。獨倚危樓勞北望。浮雲終夜蔽天杠。陏志曰北極天杠</text>
<title>鶴臺</title>,<text>日暮東風掃鶴臺。藍輿空逐白雲來。玄裳一去無消息。巖洞千年更不開。</text>
<title>浮鶴寺次壁上韻</title>,<text>山回水住拱禪樓。有意如來爲點頭。幽鳥近窓聲學梵。淸風駈暑爽疑秋。天長客鴈迷敀路。日暮栖鳧占別洲。獨有靑松共僧臘。踈枝不帶世間愁。</text>
<title>題僧世敏師</title>,<text>鶴寺經三宿。塵心不復萌。春將詩興王。月共夢魂淸。逈挹香山秀。遙分箭瀨鳴。豆泡新炙美。珍重敏師情。</text>
<title>贈宗稔師</title>,<text>宗師故多意。引我到龍宮。儒釋名雖異。浮体事知同。空山萬籟寂。古壁一燈紅。龕裡黃金像。應憐此老翁。</text>
<title>題寺壁</title>,<text>古寺春將晩。畸人倚醉過。緣溪靑草細。當戶碧山多。</text>
<title>呼韻</title>,<text>枕邊歸夢記前宵。迢遞關河客路遙。堪笑靈均不解事。維憂未借酒杯消。</text>
<title>次韻寄西關鄭從事</title>,<text>靑春一去不重還。白髮飄蕭天地間。君到練光亭上望。荒林深處是雲山。</text>
<title>廐焚後書懷</title>,<text>沿江毳幕是西隣。杜宇聲中送一春。身健何妨長作客。廐焚猶幸不傷人。筇前得月天遊熟。醉後題詩筆意新。萬事如今渾不管。閑隨鷗鷺弄靑蘋。</text>
<title>送丁生</title>,<text>纔來旋去一何忙。回首南鄕道路長。六月炎霖天下遍。綠簑靑蒻是行裝。</text>
<title>西關秋思</title>,<text>庭梧一葉報新秋。起視天西大火流。孤月有心窺客枕。片雲何意傍邊州。篋中紈扇班姬怨。江上靑楓宋玉愁。麥酒初成香透瓮。且看黃色在眉頭。</text>
<title>川上</title>,<text>川上逍遙自得心。山回路轉見平林。散人淸興知何似。沙鳥飜飛弄晩陰。又數株松檜護山門。烟抹苔磯乍有痕。曲水浮花迷處所。却疑身在小桃源。</text>
<title>次松陰兄韻</title>,<text>歸夢常懸十二樓。五雲多處覲靈脩。此身猶卧湘江曲。枕底灘聲惹客愁。又山川宛宛更樓樓。鄕國歸程夢裡脩。秋早西關無去鴈。汀蘭岸芷領覊愁。</text>
<title>次金生礪殷韻</title>,<text>西來綴蘭芷。北望隔君臣。故國夢猶懶。他鄕秋又新。睡魔眞宿契。歡伯是心親。莫問平生事。乾坤一病身。</text>
<title>客夜</title>,<text>庭樹秋深葉漸踈。蕭條湘岸楚臣居。玄禽自作南鄕夢。白鴈初傳大澤書。竟夜客心辰極下。衝天劒氣斗牛墟。西來一鶴東飛去。悵望雲程我不如。</text>
<title>自嘲</title>,<text>寒虫切切夜鳴秋。身在西關鴨水頭。誤讀黃庭今幾歲。張騫槎接絳河流。</text>
<title>夜坐</title>,<text>窓虗風定小燈明。雲捲靑天露氣淸。聽取近床虫語急。一年秋思在邊城。又任他霜髮鬂邊明。詩到毫端字字淸。中夜北辰常在眼。此身猶滯古延城。</text>
<title>白碧山</title>,<text>玉立層峯白碧名。百里連延界雲泰。平臨鶻嶺欲受降。斜揖龍山遠較大。仙居咫尺控妙香。其下晴川江一帶。江流汩汩走東海。執玉似赴塗山會。滄浪堪濯楚臣纓。恠巖藏得嚴陵瀨。東南一石勢最高。指點遙分五色繪。萬劫猶存女媧功。天得爲天惟爾賴。半腹龍宮隱寂寥。中宵髣髴聞天籟。龕中禪座金錯落。床下天花香晻藹。重巒中斷宛作坤。絶壁上坼仍成兌。祥風長洒九派泉。彩雲常掩千株檜。其陰深蓄毒龍湫。石瓮千尋藏杳靄。不爲生靈作霖雨。時向空山注霶霈。群仙勝日此中來。舒捲烟雲當㫌旆。九霞之觴玉爲醴。麟羞鳳脯鯨魚膾。小篆催得董雙成。羽衣霓裳來娧娧。靈芝燁燁可爲丸。玉杵便向嫦娥丐。藥成分我小刀圭。飄飄興在三山外。淸都從此路已通。足下雙鸞飛翽翽。人間有累忘不得。濡滯仙關無已忲。歸來一室閉門卧。三日淸芬猶未沫。點檢身世默自傷。通宵耿耿心如㿃。我有仙才我不知。昔日芳草今蕭艾。方當萬姓樂唐虞。獨悲覊臣在陳蔡。大澤無鴈書亦絶。故山有路歸無奈。關心唯有蜀當歸。駭眼時逢狼與狽。沅湘無賴怨靑楓。士女仍傷簪素柰。雲間虗送五色鵲。孤負天門恩汪濊。山靈有意爲相隣。一盃敢忘椒漿酹。獨鳥千里下東南。不禁歸意江河沛。</text>
<title>遣懷</title>,<text>峽內朝寒欲凍髭。颭風衰柳亞霜枝。雲天在眼他鄕遠。石瀨無魚病鶴飢。猿鳥伴將紉佩客。煙霞供得斷膓詩。數聲歸鴈催覊思。濁酒三杯醉不疑。</text>
<title>訪康處士不遇</title>,<text>緣岡入澗掠松林。衰草連天一逕深。採藥仙翁何處去。空庭猿鶴識吾心。又空山唯見暮禽還。咫尺相望阻石關。分付白雲重候我。短筇無恙此身閑。</text>
<title>次眉叟先生贈李員外韻</title>,<text>鳧山直西北。漣水通洙泗。淑氣蘊不得。先生生此地。昂昂仙鶴姿。自與衆禽異。天球秘東序。匪惟瑚璉器。守道畏人知。疑丞曠天位。餘事秦漢文。䧺篇洗聽視。弄丸八十年。芳蘭蔽凡卉。主上新曆服。迎之置三事。肥遯變得輿。盖取羲經義。諄諄伊傅訓。歷歷靑簡記。文王得尙父。古今非二致。爲龜要可稽。涉川無不利。膰肉忽不至。造物無乃戱。乾坤新氣色。消長各以類。危陳與厄宋。自願應不愧。留得日月光。萬古常揭示。</text>
<title>次汝明韻</title>,<text>遺落榮枯意自如。浮雲世事任乘除。君臣義隔身無繫。鐘鼎心灰夢亦踈。月下開樽邀客共。花前得句倩人書。山林經濟吾差熟。已覺乾坤入草廬。</text>
<title>雲水臺</title>,<text>關河秋色落漁村。十里烟沙過雨痕。熱酒未消游子恨。寒虫解訴逐臣寃。心懸極北今何世。夢繞終南又一番。遙想長生殿下路。西風吹冷鶺鴒原。</text>
<title>征婦詞</title>,<text>數聲歸鴈入秋天。千里征人若箇邊。恨水從他啼隴底。愁雲偏爲逗燕然。楓酣學刺回文繡。松冷工調破夢絃。試問望夫山上石。可能相伴閱千年。</text>
<title>次韻答柳大諫士固</title>,<text>病久漳濱欲癈詩。半生蹤跡一何奇。悽迷客夜思歸夢。搖落邊秋不盡悲。淺水釣魚憐叔起。荒年學稼誤樊遅。桃花洞裡仙何遠。嘯月耕雲與爾期。</text>
<title>答柳大諫</title>,<text>夢隨莊蝶獨尋君。歲暮深山鹿豕群。離思暫憐同夜月。䆠情渾覺薄秋雲。囊空鶴骨看新瘦。衣弊天香褪舊薰。未老得閑眞不惡。瓊茅何用叩靈氛。</text>
<title>次韓濟卿見寄韻</title>,<text>曖月淸霜釀薄寒。一行歸鴈掠雲端。空山莫道無生計。籬菊新香漸可餐。</text>
<title>次柳大諫曲肱窩韻却寄</title>,<text>世界𩿨邊濶。詩情馬上多。靜中來往慣。十二有行窩。</text>
<title>和柳士固詠葵韻</title>,<text>鶗鴂先秋妬衆芳。蜀葵無賴自傾陽。西風引至三湘岸。強伴崇蘭澤畔香。</text>
<title>和柳友</title>,<text>闢開巖洞草爲菴。興到詩成倚半酣。山雨未湔當日愧。五更銀燭趁朝參。又花塢得春香欲動。荊扉無客晝常關。參元失火人方賀。千里書來爲解顔。</text>
<title>和洪尙書韻</title>,<text>雨雲飜覆片時間。公議千秋亦等閑。牛斗常䨪龍釰氣。春風不到鬼門關。</text>
<title>偶吟</title>,<text>古峽詩千首。春風酒一杯。長安知近遠。不見有人來。</text>
<title>重次柳士固曲肱窩</title>,<text>鍾鼎違天性。江山滿眼多。蕭條衰世志。歲暮曲肱窩。</text>
<title>雲水臺。觀浣紗女。</title>,<text>靑山不是苧羅名。汀草巖花別有情。半露氷肌雲䯻墮。蘋風吹送浣紗聲。</text>
<title>有懷玄石江居</title>,<text>一番風雨洗秋天。壯志蹉跎惜暮年。白鴈聲邊千里夢。靑山影裡數家烟。詩吟入峽憐工部。賦就登樓擬仲宣。怊悵西江江上宅。別來凉月幾回圓。</text>
<title>溫泉</title>,<text>濕雲高下護山門。煖氣常浮獨樹村。塵凈沙磯風作箒。霜酣薜荔繡成垣。一年佳節中秋月。萬里歸心半夜猿。衰柳千絲正無力。搖搖不肯絆覊魂。</text>
<title>和李正字待而見寄韻</title>,<text>客窓欹枕夢偏長。經濟初心墮眇茫。得喪榮枯俱是幻。思愁空乏果何傷。逢迎野老情如素。慣習方言耳作常。更倚靑黎江上望。楓林正耐九秋霜。又世事南柯片夢中。客懷憀慄歲將窮。祝融回祿何曾相。無食無家一老翁。</text>
<title>次洪學士成仲見寄之什</title>,<text>枯藤六尺手中携。天地東頭鰈域西。偶逐歸雲尋別洞。或因新興改前題。玉延崖蜜尋常得。淡飯麄茶不用齎。好笑冥鴻方避繳。且看幽鳥自安棲。</text>
<title>憶西湖舊居</title>,<text>我家何在洛城西。湖浸烟磯柳拂堤。芳草侵蹊無往返。踈林當面隔輪蹄。亭臺冷落今誰在。雲水蒼茫夢亦迷。一繫漁舟秋再素。只應風月屬鳧鷖。</text>
<title>月夜獨坐。有懷昌山遷客。</title>,<text>西昌消息問如何。霜落楓林白鴈過。蝶夢未饒鄕路遠。蛩聲偏向客窓多。詩來自覺雙眉皺。愁劇從他兩鬂皤。百里相望分素影。一言珍重謝恒娥。</text>
<title>寄藥山權太憲謫所</title>,<text>雲樹相望跡共孤。藥山猶是向東途。秋來別恨知多少。付與長空客鴈呼。</text>
<title>觀宗稔師奕數。戱贈短句。</title>,<text>偶逐浮雲暫出山。香爐棊局對淸閑。死灰枯木徵南郭。終日無心得失間。</text>
<title>奉寄松陰兄赴燕之行</title>,<text>暮年仍學子長遊。伊昔騷壇第一流。䨥闕天開鷄喚日。九門霜落鴈知秋。悠悠節序征軺上。歷歷山川彩筆頭。尙幸淸湘通鴨水。待看槎影轉靑丘。又前後相望兩使星。不論愚弟與賢兄。天低箕子朝周路。歲暮令威化鶴城。灤水寒聲如怨訴。角山晴色慣將迎。行經卧佛千年寺。會有劉生識我名。劉生名士秀。訪我於卧佛寺。白而長身。氣淸而言厲。乃皇明北道遺民也。是以記。</text>
<title>夜坐</title>,<text>數星明滅薄雲凉。沙步叢林夜有霜。河影依微分斷鴈。客心蕭瑟聽寒螿。江山信美非吾土。蘭芷交芳似楚鄕。忽有驚栖山鳥起。也應知我九回膓。</text>
<title>初月</title>,<text>朦朧初月自迷魂。天眼微分睡後痕。膓斷恒娥惜不得。廣寒宮殿鎖千門。</text>
<title>九日記實</title>,<text>愁多忘歲月。撨倩報重陽。有酒無人共。呼兒點菊觴。</text>
<title>和洪督郵益亨</title>,<text>晴灘擲水梭。凉月忽相過。爲報城南客。閑情較若何。</text>
<title>九日有感</title>,<text>殊方霜落又重陽。籬菊迎寒薦晩芳。賴有囊錢差慰意。急呼村酒強飛觴。一年離恨蛩聲怨。千里歸心鴈影長。折取金鈴鈴在手。伴將孤燭噢餘香。</text>
<title>次韻答權學士</title>,<text>谷轉溪廻望忽通。脫巾箕坐洒松風。隔江屳鶴如迎客。背嶺雲山盡向東。倚杖獨看西日落。擧杯渾忘暮途窮。興酣別有新詩料。一派飛泉萬木中。</text>
<title>次謝恩書狀百祥樓韻</title>,<text>西關秋色載輕輶。被風烟筆未休。千里客歸箕子甸。中宵月滿庾公樓。寒魚戱藻當前檻。宿鷺驚人占別洲。却爲長途欺白髮。詩成字字暗牽愁。</text>
<title>溪上</title>,<text>卧久江潭歲月忙。楓林一夜染秋霜。苔紋巧窃天機杼。鴈字能書客肺膓。已把行藏聽造化。欲將身世付壺觴。醉來不覺詩肩聳。關外風煙在錦囊。</text>
<title>霜夜</title>,<text>凉風蕭瑟客心驚。殘月多情透隙明。霜露霏霏天寂歷。星河脉脉夜凄淸。魂爲蝶引終無賴。愁以詩鳴自不平。漢上漁磯誰是主。二年寒却白鷗盟。</text>
<title>雲中値雪</title>,<text>鄕心寒更急。雪意夜方驕。雲黑渾疑漆。天低不覺遙。輕輕敲石慢。點點逐風飄。緬想山陰興。誰廻訪戴橈。</text>
<title>辛酉至日</title>,<text>前年至日滯西關。至日重來客未還。夢裡歸程玄石里。天邊愁色白頭山。陽和暗逐葭灰動。俗習猶徵豆粥間。屈指新正知不遠。春風能復到龍灣。</text>
<title>和會山李學士韻</title>,<text>兩地相望鴈影寒。三江五嶺度誰難。愁邊日月偏驚速。客裡壺觴不當歡。夢罷攢眉時獨語。詩來盥手更重看。古書在案身無事。抱病蓬廬意亦安。又去國誰知庾信哀。雲中又値一陽廻。山深自覺乾坤小。林暝時看鹿豕來。心緖故應風拂亂。鬂絲多是雪相催。新詩一幅從關北。千里覊懷爲暫開。</text>
<title>羅雀有懷</title>,<text>我生天地一鴻毛。枉把虹竿釣巨鰲。夢繞北辰霜月冷。望寒西極塞雲高。秋蘭正合紉香佩。野鹿何曾識錦袍。門外雀羅還有味。手持新炙酌村醪。</text>
<title>溪行</title>,<text>緣溪取徑得魚梁。木末驚風陣陣凉。野色依微迷近遠。水聲高下應宮商。媚人輕霧供新興。可眼寒花學淡粧。莫道西來無所得。已看詩意溢奚囊。</text>
<title>聞笛</title>,<text>風定千林靜。燈殘一院深。笛聲聲斷續。能說我歸心。</text>
<title>冬日獨坐</title>,<text>風雪䨪山我不知。二間茅室納朝曦。更聞缸面新醅熟。報與玄冥任爾爲。</text>
<title>深秋</title>,<text>古峽秋深落葉黃。三川東注當三湘。風飄客夢家何在。月壓鄕愁夜正長。衰鬂自傷靑鏡裡。寒聲偏起白山傍。眼看歸鴈身無繫。便過箕城掠漢陽。</text>
<title>夜坐</title>,<text>長夜漫漫思萬端。來何容易去何難。秋霜春雨元相逐。斗酒新詩強自寬。朔吹驚心令我立。南音在手爲誰彈。石田茅屋行將老。世味甞來事事酸。</text>
<title>有懷魚川李督郵蓍晩 庚申冬</title>,<text>祥鸞文彩鶴精神。藝苑新聲藹漢濱。座上儀容初擧擧。麈邊風味更津津。應隨化日明東壁。強伴詩星遠北辰。藥水香山元咫尺。郵筒相屬莫辭頻。</text>
<title>重次康生見寄韻</title>,<text>長安不見見來人。賦就離騷泣楚臣。暫似子瞻覊海外。誰憐公幹卧漳濱。乾坤底處堪投迹。奎壁長時解拱辰。我老已無供世具。濁醪麄飯且怡神。又塞外雲烟不可人。三年獻璞楚廷臣。心如瑣尾流離子。迹寄寬閑寂寞濱。歸夢尋常依斗極。故交零落各參辰。詩筒相屬知君意。尙幸樽前筆有神。</text>
<title>次韻答李白峯姪</title>,<text>匡時愧無術。不易是爲臣。絶域風霜晩。明廷氣色新。鴈歸傷眼冷。詩到覺交神。付爾經綸業。夔龍彼亦人。又天地雖云大。難容一介臣。興來詩有助。雲捲峽如新。且喜全吾道。何曾餒谷神。他鄕千萬里。牢落倦遊人。又身世甘漂泊。功名覺謬悠。暮年天外客。華髮鏡中秋。覊鳥投林急。寒花爲我愁。西湖無恙否。鷗鷺記同遊。又心期惟是酒。愁緖不侵眉。堪笑靈均醒。長留萬古悲。又枝上南禽夢。霜前病鶴心。關河秋色暮。歸意正難禁。又客心常促束。鄕夢不分明。珍重秋風意。將愁到洛城。又滯酒卧江潭。不知身是客。矯首望東南。長天雲影白。</text>
<title>凍坐</title>,<text>霜冷鷹逾厲。雲消月轉明。鴨江流不極。蕭瑟異鄕情。</text>
<title>散悶得知字</title>,<text>詩到眉間獨自知。高吟散步夕陽時。回風亦解驅新料。寫霧眞如赴素期。天外雲山靑點點。鏡中霜髮白絲絲。十千喚得溪村酒。醉後狂歌我是誰。</text>
<title>夜坐得王字</title>,<text>蝶夢依依到漢陽。駱峯愁翠對仁王。九重城闕籠香霧。百里江山半夕陽。樓上逕須沽白墮。枕邊誰復問黃粱。數聲啼鳥驚人起。身在西關鴨水傍。</text>
<title>邀月得何字</title>,<text>河橫斗轉夜如何。笑倚東雲候素娥。微暈乍從山外逼。淸輝已覺席邊多。慇懃擧酒情如故。取次題詩手屢呵。一陣廻飈攪殘雪。龍門寒色轉嵳峩。</text>
<title>贈康生八垓</title>,<text>偶穿殘雪問孤村。座右靑山對小樽。雲氣霏微鋪作障。松枝長短織爲門。圖書滿案齊仍整。巖洞無人寂不喧。醉後相看忘物我。麈邊談笑儘淸溫。</text>
<title>至後書懷</title>,<text>一陽初復見天心。強喚村醪滿滿斟。軒律久憐齊客瑟。南音更透楚臣琴。離愁漠漠香山遠。歸路迢迢浿水深。京洛親知無恙否。故人紉珮尙行吟。</text>
<title>遣興</title>,<text>世事都無戀。哦詩癖已深。風爲逐北帥。雲是指南針。魚鳥皆天餉。江山識我心。元功歡伯在。興到自孤斟。</text>
<title>阿姪汝明。自別羅山書報雲中。走筆戱答。</title>,<text>五十光陰博一慵。詩情無復酒邊濃。靑陽再換雲中曆。白髮新粧鏡裡容。遠夢不離甘隱谷。郵筒驚自別羅峯。由來內浦菟裘在。晩境行期竹杖從。</text>
<title>贈明生泰信</title>,<text>西極爭傳汗血良。金鞭玉勒紫游繮。看君屈首耽經藉。足下亨衢萬里長。</text>
<title>思東敀</title>,<text>彩雲深處是京華。千里歸愁日日加。臺傍望鄕猶作遠。遷居爲卜面東家。</text>
<title>和寄通信副使李夏瑞</title>,<text>萬里東溟尺釰携。故園歸夢日應西。回瞻析木迷津後。笑倚扶桑信筆題。但有顓孫紳上記。更無南越槖中齎。天饒貫月槎來路。阿閣行看彩鳳棲。</text>
<title>邊城記實</title>,<text>早起寒威逼。常資白酒功。孔方交已絶。歡伯惠無終。閉戶何曾出。吟詩不復工。風霜西極晩。天地暮途窮。</text>
<title>書懷</title>,<text>異地饒艱厄。茅廬跼寢興。途窮心自㥘。卧久病相仍。歷亂千峯雪。稜層萬壑氷。妙香松逕暗。落日見歸僧。</text>
<title>東望</title>,<text>獨倚衡門思悄然。暮天歸鳥咽寒烟。東南極目山無數。一一回頭迓客鞭。</text>
<title>苦寒</title>,<text>讀書修業志經綸。兩眼昏花鬢已銀。風雪肯饒炊桂客。光陰不借佩蘭身。循途悔詠隍中鹿。點酒偸廻腹裡春。野叟溪翁爭席罷。坐來誰主果誰賓。</text>
<title>睡起</title>,<text>隣鷄咿喔自知時。宿醉初醒小枕欹。殘夢一塲渾不記。覊愁萬斛暗相隨。鵾鵬已失圖南勢。禽鳥逾深戀越悲。最是楓林搖落後。孤吟強續楚臣詞。</text>
<title>雨後</title>,<text>聞道前溪得雨肥。一竿漁子綠簑衣。晩來新水添三尺。磯上眠𩿨箇箇饑。</text>
<title>德峴閑吟</title>,<text>極目平郊思杳然。川光如草草如烟。東風最是多情物。吹送鶯歌到酒邊。</text>
<title>扇換鷄行</title>,<text>峽中小吏來要我。兩箇鷄兒扇一把。炎天六月汗如漿。手裡風權那忍捨。爲緣多病口味爽。博取乞與詩脾旺。從他明日悔不悔。且對家人一欣暢。</text>
<title>客窓書事</title>,<text>雪意崩騰夜向闌。破窓無紙小燈殘。吟詩興熟神常旺。搗藥功成手自丸。短髮不緣憂世白。雙眉肯爲望鄕攢。半生悔入邯鄲枕。一部黃庭靜裡看。</text>
<title>有作</title>,<text>洞門深鎖水雲間。把酒題詩事事閑。殘雪未消松逕澁。一筇僧帶夕陽還。</text>
<title>贈成生處順</title>,<text>嘉雲相望十長亭。匹馬衝寒儘有情。他日鷄書徵逐客。浿江江上笑相迎。</text>
<title>雪中</title>,<text>連山白雪夜來多。邊上寒威至後加。顓頊別驅風作殿。化翁工碎玉爲沙。慢懷乘興山陰掉。莫問煎茶學士家。催喚小奴沽美酒。醉來忘却客天涯。</text>
<title>醉題</title>,<text>我是南州客。西關匪我隣。九秋先見雪。三月不知春。鍾氏曾囚鄭。宣尼晩在陳。筭來燈是伴。除却酒誰親。</text>
<title>對酒</title>,<text>濁賢淸聖語非公。隨遇輒傾無不同。酒肆風流推太白。醉鄕天地着無功。客來不問人間事。老去甘爲塞上翁。聞說仙家貴絶俗。糟丘方信是瀛蓬。</text>
<title>邊城夜坐</title>,<text>朔雲含雪釀邊寒。風掣鍾儀君子冠。殘角一聲人寂寂。覊愁萬斛夜漫漫。淳于夢罷仍推枕。王粲樓高獨倚欄。爲送匏樽煩野叟。似應知我酒脾寬。</text>
<title>戱爲短詠</title>,<text>風外時聞鶴寺鍾。白山晴色媚吟筇。東來靑雀傳書札。王母霓㫌若可逢。</text>
<title>記所見</title>,<text>塞垣驚雪掩斜暉。風送雲陽太守歸。畫角轟天官吏簇。寒威亦解避雙旂。</text>
<title>書雉尾箒</title>,<text>齊排翟尾管絲繩。籠絡龍腰小柄承。一室無塵心便足。掃除天下我何能。</text>
<title>燈脂</title>,<text>笮取胡麻貯小鍾。鑽將楡柳借微紅。映書能繼羲和晷。灌葦終成卽墨功。九秋相伴龍山下。千里來隨鴨水東。枕上有思煩一請。行藏須與管城同。</text>
<title>偶書</title>,<text>三更風雪閙孤村。急取牛衣借小溫。未信南華爲蝶夢。遽蒙眞宰告余言。胚胎已定窮通命。善惡雙開禍福門。收拾身名且自惜。世間榮辱本相根。</text>
<title>臘月一日。題寄舍弟。</title>,<text>臘月還從今日始。鷗盟自覺二年違。光陰荏苒遷星歲。魂夢尋常落日畿。憂惱經心雙鬂改。參辰相望尺書稀。孤懷錯莫憑誰語。眼送東南獨鳥歸。</text>
<title>寒夜獨坐得深字</title>,<text>小村寥落亂山深。殘月依依照客心。渭水終南何處是。一年歸思透瑤琴。</text>
<title>早起</title>,<text>畫角迎淸曉。初陽透短簷。迹危傷歲暮。衣薄㥘風銛。歸思雲將遠。牢愁日以添。故交如有問。關外二年淹。</text>
<title>慰雲陽金太守悼亡妾</title>,<text>碎玉關山外。招魂母子俱。人間䲶失侶。泉下鳳將雛。鈴閣三更夢。輀車萬里途。琵琶名在耳。一任隴禽呼。</text>
<title>謝鄕友張縉</title>,<text>歲暮途窮一病夫。床頭賴有酒盈壺。迎風凍柳交枝舞。啄雪飢烏繞樹呼。醉後情來歌轉激。愁中詩癈硯常枯。故人多意憐吾瘦。弋取山鷄送客厨。</text>
<title>峽中再得新曆有感</title>,<text>雪壓關河凍不流。數行情信落延州。愁邊日月雙新曆。天外行裝一弊裘。世事眞同塞馬失。鄕心已共越禽謀。誰人得似香山叟。九老相携洛社秋。</text>
<title>哀雲陽倅失妾</title>,<text>楚雨初收惱使君。薤歌聲斷不堪聞。歸來鈴閣愁無賴。獨對殘燈到夜分。又虗舘無人錦帳空。月娥多意閉蟾宮。乍看天末行雲過。猶似巫山一夢中。</text>
<title>塞外寫愁寄小家</title>,<text>形枯色悴已三年。渭水終南路幾千。地近龍灣殊氣俗。天連鶴野慘風烟。亂山無語當雙眼。孤月多情照獨眠。故國經冬書未達。春風空到驛梅邊。</text>
<title>臘雪</title>,<text>寒齋凍坐雪如期。髯末層氷闘鬂絲。老去難乘子猷興。吟邊或皺浩然眉。心因戀闕由來赤。病痼傷時不可醫。忍待一旬迎獻歲。會看春雨布陽煕。</text>
<title>偶題</title>,<text>草爲雙蹻布爲冠。吟哢風煙坐石壇。詩意不知何處在。一輪山月上林端。山城又山城月白響寒砧。霜後偏憐病鶴心。一陣晴雲欺宿鳥。誤疑羅網叫空林。</text>
<title>燈下得明字</title>,<text>雪白星多夜亦明。踈林隱映翳孤城。長鑱托命將三歲。小店無人欲二更。暗綴釵虫燈報喜。乍牽莊蝶夢還京。漢山回首餘千里。愁聽春來客鴈聲。</text>
<title>雪夜</title>,<text>添線徵陽至。吹灰動管葭。密雲篩玉屑。萬樹疊瓊花。有興詩從就。無錢酒未賖。小舟如可借。先問戴生家。</text>
<title>雪中訪康處士</title>,<text>風掠簑衣雪擁程。短橋南北控詩情。蹇驢不讓山陰掉。錯認康生作戴生。</text>
<title>獵兎</title>,<text>背網窮三窟。持歸趁月華。秪應今夜夢。恬筆便生花。</text>
<title>代雲陽人吏。候太守西還不至。</title>,<text>嗚嗚畫角逗江關。喁望津頭五馬還。連夜未闌雲雨夢。藥山從此是巫山。</text>
<title>醉後信筆有題</title>,<text>平生志業在伊皐。萬事如今忽二毛。無復謀猷光簡冊。謾將辭賦擬離騷。路窮天地吾何往。醉覆壺觴氣尙豪。落日歸禽歸正急。商歌聲斷塞雲高。</text>
<title>當杯</title>,<text>異鄕當栢酒。憀慄歲將窮。今夜非前夜。東風闘北風。人情雲變態。歸意鴈書空。去去逢漁父。行驚獨醉翁。</text>
<title>醉中書事</title>,<text>聞道彤庭士。連年兩角蝸。妖星掃天極。斜日掛庭槐。凡楚存亡際。唐虞氣象乖。同寅難再賭。獨立望三階。</text>
<title>雪</title>,<text>曉來天色變。晩後雪崩騰。風急山疑動。寒多酒欲氷。已看䨪道路。不復辨溝塍。會有乘時者。層崖掣角鷹。</text>
<title>失鷄兒戱作</title>,<text>梁上藏君子。塒中失伏雌。攘隣見本色。炊黍負佳期。惡邑非吾處。頑風任爾爲。城東曾有養。世降邈難師。</text>
<title>迎春有懷</title>,<text>東風先到鴨江濱。春事盈盈只隔旬。已具辛盤迎節物。寧將苦語訴鄕人。柔絲暗弄回堤柳。和氣潛敷曲渚蘋。獨有憂時千丈髮。鏡中添却雪霜新。</text>
<title>記夢</title>,<text>世間何事不關天。紉佩西來忽二年。夢裡渾忘身作客。五更珂馬午門前。</text>
<title>有懷八溪舊居</title>,<text>持盃忽憶少年歡。霜落南溪木葉丹。網得銀鱗初鱍鱍。摘來朱菓更團團。平沙月白人扶醉。曲岸風淸鶴護壇。千里相望今老矣。獨留鷗𪆽守空灘。</text>
<title>中夜聞荒鷄</title>,<text>萬事乾坤客路迷。西關中夜聽荒鷄。及時諸彦方爭肉。長慮何人肯噬臍。憂杞有誠悲獨切。補天無力志空齎。不如喚取溪村酒。日日盃醉似泥。</text>
<title>客夜</title>,<text>三更河漢燦天章。似慰覊臣澤畔傷。倚柱孤吟勞遠望。塞門風物入詩膓。</text>
<title>臘盡</title>,<text>臘盡邊城雪月寒。夢回孤枕夜漫漫。東風暗透春消息。澗底芹芽欲上盤。</text>
<title>聞赦書至</title>,<text>春隨解雨一時來。萬里歡聲八域雷。澤畔孤臣歸意急。笑倚西極首頻回。</text>
<title>喜舍弟千里來訪</title>,<text>一鴈飛飛趁鳳書。未春先已見陽舒。悲懷未罄相逢後。情淚難禁久別餘。千里蝶迷西海路。幾枝梅發少陵居。君歸細說吾生事。栽得留夷雜揭車。</text>
<title>和諸公見寄韻</title>,<text>春風終未變霜鬚。世事嗟咜獨一吁。楚澤靈均憐爾志。醉鄕王勣卽吾徒。雲林在眼何年到。月夕哦詩舊興無。盡納告身覊塞外。漫然天地一窮儒。又客心蕭瑟自生哀。強折黃花倚鶴臺。鏡裡韶華寧小借。雲中秋色已重廻。草根風急虫聲苦。溪面烟空鴈影來。多謝白衣煩送酒。病懷今爲使君開。</text>
<title>壬戌立春</title>,<text>春風駕我故鄕歸。路入箕城轉日畿。三角煙霞新氣色。五雲宮闕更依俙。棲身玄石龜藏用。迴首紅塵馬脫鞿。怊悵聖恩終未報。酒家猶惜典朝衣。</text>
<title>和權學士立春韻</title>,<text>二年爲客玉江濱。葭管灰飛又一春。愁恨不隨寒共盡。風光暗與歲俱新。盤登細菜都無賴。醉草離騷覺有神。爲報東君莫相問。英州別駕是前身。</text>
<title>和權學士元日韻</title>,<text>漠漠歸愁春不管。蕭蕭短髮雪爭皚。常嫌白月盈還缺。忽報靑陽去又來。西北地寒心易折。東南天濶首重廻。辛盤白酒無人問。寂寞紫荊掩草萊。</text>
<title>送舍弟歸京</title>,<text>片雲千里白。其下漢陽城。斗酒臨長道。原鴒向我鳴。</text>
<title>元日對酒</title>,<text>元春把酒對香山。三百禪宮縹眇間。福地如今歸釋子。洞天終古隔人寰。林邊宿鳥歸飛急。嶺上晴雲自在閑。別有鄕愁難慰處。衲衣僧趁暮鍾還。</text>
<title>酬曲肱翁</title>,<text>無數靑山一望平。失群覊鳥喚愁生。石間煙起詩還就。氷下泉鳴耳暫傾。分外功名眞是幻。向來榮辱不須驚。重關未放春風到。可咲天公亦世情。</text>
<title>呼韻</title>,<text>此身於世不相關。遅暮心期白碧山。睡起暗聞溪鳥語。夜來春色柳邊還。又去來無定止。知己是閑雲。爲報淸風道。相隨朝又曛。又萬事無心一夢圓。新年所得只三篇。醉來忽被詩情役。更皺吟眉望日邊。又緣溪獨往興。不遣世人知。行處苔侵屐。歸時雲與期。又偶將沙鳥友。物我兩相忘。盡日苔磯上。秋風陣陣凉。</text>
<title>松陰兄還自燕山。詩以迓之。</title>,<text>遼薊山河一夢間。軺車猶得及春還。令威舊迹今應在。孤竹淸風尙可攀。預想孤鴻迷鶻嶺。早敎雙鯉候龍灣。殘年別恨知何似。邊月無情已四彎。</text>
<title>聞邊報</title>,<text>一騎紅塵自北來。單于獵火照燕臺。大明天下尋無處。謾向昆池問劫灰。</text>
<title>得靑山佳句</title>,<text>塞門消息逐人來。溪上春風別是媒。橋柳迎陽已舒眼。烟磯蘸雪未生苔。乍傳芳約神先王。知有前期意更催。會趁鵑花花發後。松間共把淺深杯。</text>
<title>夜坐</title>,<text>小燈明滅客堂凉。千里歸愁耿耿長。邊月何曾照鄕夢。春風亦解斷人膓。覆觴已失生前樂。檢藥偏憐肘後方。忽覺詩魔來攪興。百年癡癖果難忘。</text>
<title>二月十日</title>,<text>獨依西極餞陽烏。從古雲山地一隅。家廟十年香火冷。塞門千里客心孤。光陰老去偏驚速。雨露春來亦旣濡。淚逬鄕書書未就。他時看我眼雙枯。</text>
<title>登望鄕臺</title>,<text>思東東上面東臺。一水東流去不廻。千里朝宗從爾逝。三年濡滯愧吾來。林花帶露疑含淚。山鳥催歸似訴哀。爲報波間雙鯉道。尺書珍重待君裁。</text>
<title>贈魚先達瑞龍</title>,<text>北溟魚化起雲鵬。九萬圖南儘有徵。搏擊終須誇燀爀。搶揄何用笑憑凌。連城美價仍驚世。醫國眞方素服膺。好去天衢騁健步。靑春領取一條氷。</text>
<title>次贈趙國寶</title>,<text>歸夢迢迢不勝長。路經安壤掠中黃。直過高峯由小峽。醉眠玄石水雲鄕。</text>
<title>煑艾</title>,<text>艾茸茸負雪黃。竹刀挑取漸盈筐。卵資巽羽輕輕瀉。油煑胡麻潑潑香。分外珍羞何足羡。山中滋味獨先甞。靑州更有吾從事。與爾團圓共一塲。</text>
<title>記夢</title>,<text>故鄕何處是。天地一窮人。客歲當壬戌。行年愧戊辰。凄迷春笑我。寂寞病纏身。蝴蝶如相慰。蘧蘧引興頻。</text>
<title>春行</title>,<text>匹馬載閑身。溪邊候早春。花慵猶斂笑。草短強爲茵。詩意波如瀉。鄕愁鷺似嗔。不嫌歸路晩。斜日岸烏巾。</text>
<title>寄謝堂姪紀夫</title>,<text>遙遙同福隔雲山。兩紙書來一歲間。重惠經春猶未謝。寂寥詩句托人還。</text>
<title>[八月九日]</title>,<text>崇禎甲辰秋八月初九日早朝。發于漢陽。從兄李正郞挺岳，李典籍翊相實與之偕。將向金剛也。盖人九人馬六匹云。幽人僊興發。遂作仙山遊。從我二兄在。風流隨處優。午憇于楊州斗險川傍外松山尹姓人家。其程爲四十五里。主人出聲妓以娛賓。圍碁兩局而罷。又行五十五里。侵夜托宿于抱川官廨。太守洪柱溟相待極欵洽。小酌而止。聞同姓族人李志益寓居本縣紫柞村。三人聯名托于主倅。鷄鳴後送書爲問銀溪趙督郵子羽。晨見其復書。日出後發向前路。自京都至抱川縣治。百里程云。朝辭三角午松山。抱邑巖蹊邐迤坂。客子風流詩句裡。蓬萊雲物杳茫間。遐追太史千年躅。剩得浮生一月閑。明發先須尋鷺渚。紅塵免被俗人訕。</text>
<title>[八月十日]</title>,<text>初十日。衝霧作行。行二十五里。始達永平地。登所謂白鷺洲。洲左右皆石灘。水𣿬于東爲潭。其淸可鑑。有魚數千頭。方來會洲下。洲盖一鉅石屹立于水中。高可八九丈許。東西數十步。南北八九步。石高下爲二層。可坐五六十人。靑松列其上。蔭日光作亭。其罅楓樹生之。以秋之尙早。葉未盡赤。如淡臙脂焉。中刻李白洲，趙龍洲七言絶句。楊萬古道一之作亦附其後。可喜也。兩岸削石爲壁。餙以千尺屈盤之松。有荻大葉短莖。以代踈竹。山菊被崖。白黃其色。是爲三徑。南崖有一草屋甚精新。或傳北土人偶來此地。愛翫不能去。仍結茅居住云。昔之人爲取二水中分之義名之曰白鷺洲。其言鑿鑿可徵也。余與兩從兄吟嘯良久。和詠一絶而歸。日已亭午矣。詩曰。白鷺之洲松石古。映波常礙往來雲。此間宜着靑蓮語。沙上行將白鷺羣。屛開壁立管烟霞。宿鷺群飛散白沙。霜薄楓林秋色淺。雨晴蘆葉晩陰斜。欹松迓客眞如揖。卧菊斑崖強欲誇。二水中分今始驗。解龜他日我將家。白鷺洲之北五里許。有驛曰良門。敎奴秣馬。三人枕籍成夢。不覺日之西。驚起催發。馳向禾積淵。路遇李姪儀朝從安邊來。班荊小話而別。遂抵于淵上。實三十里途也。淵側大石橫波而立。難於寄足。強勉攀緣。艱辛萬狀。驟而觀之。惝怳不分其何㨾。覺手搖足掉。魄遁神叛。徐定心目。始歎化工戱劇之至此也。先見石龜倚岸而伏。同行或疑其人巧刻斲。而殆非也。泝流數十步而上。石揷於波下。有大穴如虹如門。人言龍神所行之路。又北行十許步。有石肖龍形焉。頭角耳皆具。腰脊鱗甲。亦無不備。蜿蜒若動。其高離水面數十丈。人不可上。兩角中間有松纔一二尺。植根於苔蘚之隙。不知其幾千百年而不少長焉。灘聲豗其前。蒼壁繞其後。腹有圓竅若釜。有水積焉。其深不可量。霜葉覆面。亦不見驚鳥之救。盖國典所載祈雨所也。人皆異其龍也。而氓俗謂之禾積。豈以俚人所習熟見之者爲喩耶。騷人韻士經是者幾許。而恬焉不改其號。抑何歟。余爲之一歎焉。歸路出西子谷西。忽憶黃太史國香天不管之句。徘佪者暮抵豊田驛。問其程僅十五里。而野色已黑。馬躑躅反顧。夜深而後方到。小吏池成海來謁。其人敏而謹。可使也。自抱川縣沼至良門驛三十里程云。自良門至豊田驛四十里程也。有石名禾積。神龍兩角排。灘聲秋轉蹙。雲氣晝常䨪。鎭水靈堪驗。祈霖願必諧。邦家載祀典。靑壁護回涯。</text>
<title>[八月十一日]</title>,<text>十一日。趁曉將發。池吏引而南。逆走五里。至于三釜落。賞龍淵及瀑川。淵深無底。山左右皆大石。周視無罅隙。而其高數百尺。勢抱龍淵如屛焉。瀑掛其上。屈折如奔龍之勢者三四丈。仍直下數十丈。流沫飛珠之狀。李謫仙廬山詩。已言之詳。今不復論。其上數尋。卽爲中淵。淵僅十餘抱。而四面滑淨。其狀若剖大甕。水渟其中。古今未有測其深淺者。中瀑落于此。亦不下二三丈。又其上數丈許。上淵在焉。淵之大不能七八抱。而深又加焉。瀑落四五丈。而兩派相交如繩索焉。兩邊苔滑。人不敢着足。但望其深黑之色而已。未或近覿。統而言之。上中下三淵。其勢相連。不甚相遠。且幷兩畔靑壁。全是一石。而孔竅之爲三奇觀。造物者意果難測識也。㝡下淵之底稍近右而橫視。有穴其傍。有大爪痕。俗傳神龍所着而游戱處云。又言時有電霧。每年接于朴淵。無乃兩地神物。或與之往來耶。吁可恠也。余同兩從兄書名于壁。仍記以詩。水落諸天上。淵通九地幽。一年秋八月。四海我三儔。眞境窮神秘。何人繼此遊。潛龍亦解意。宿霧已全收。三騶引我到龍池。驛吏殷勤解意爲。千古壯觀三釜落。一年佳節九秋時。身輕自覺登探易。詩好方知景物奇。待我蓬萊歸去後。扃雲莫許世人窺。是日行二十里。抵土星村。少憇于路傍樹下。又行二十五里。秣馬于金化縣前生倉驛村。適遇甲山府使慶兄所率軍官柳時英。留一書俾傳之。未時末始發路。過丙子古戰塲。敗甲遺鏃。猶有存者耶。余爲之潸焉出涕。其左廟宇新創。人傳洪廵察妥靈處云。仍想見踞胡床誓衆之狀。及見柳節度所登破賊之山。又壯其孤軍弊甲。以小敵衆。而能有成功。不覺髮之衝吾冠也。仍行四十里。初更末方達直木驛村舍。遂托宿焉。</text>
<title>[八月十二日]</title>,<text>十二日。天明早發。大霧迷人。掠露作行。行十餘里。過金城縣治。聞南太守已入金剛。遂暫憇鄕射堂。點酒兩斝而行。午至昌道驛舘。舘宇甚新。眞供一睡之便矣。晩後啓行。路上逢着正陽寺僧。問路程所由。縱觀觀音窟及赤壁。舟涉多慶小津。夕抵通溝倉官舍。倉亦金城地。而距縣三十里餘云。卸鞍解帶。雷雨便作。余亦頗惱于心。逮曉開戶。星斗當天。薄霧掩映。天其或者全以物色餉我耶。誠可幸而樂也。主人翁献南草一握。得充行粮。多慶津次韻紅入靑楓早。秋光滿眼新。吟將花作料。醉籍草爲茵。津吏來看客。沙𩿨自近人。回頭望京洛。十丈暗紅塵。</text>
<title>[八月十三日]</title>,<text>十三日。曉發通溝。將二十五里而得鍮器店。未及斷髮嶺只五里也。人飯馬蒭。仍賂店主。借得牛馬踰嶺。聞淮陽府載送粮饌。候于嶺之內。遂促鞭前進。路左攀藤。手摘山果以解渴。甜美宜人。卽景宿霧藏山乍露腰。馬前紅日欲相邀。雕鎪萬象酬平昔。從此靈區不寂寥。望斷髮嶺志興未到蓬萊忽破顔。興將秋色政相關。巖泉幾費醒心聽。山果頻勞引手攀。已分眞緣在仙府。不敎孤夢去人寰。吾兄爲問吾風味。吾憇吾行事事閑。巳時走登斷髮嶺。從淮陽西境。遂望金剛山。遙遙隱隱。直貼天際。其頂皆皓白。如懸瀑噴雪。層氷映日。擧其最大者。衆香城，毘盧峯，穴望望高等山。次第羅列於眼前。紅葉鋪錦。雲霞澄鮮。使人怳惚驚恠。未造其間。已自有飄飄然氣象。俯視路左右。凌霜老檜。特地而生。有至八九十丈者。瀑流交道。雲碓齊舂。殆非人世間所見也。其中㞐民淳古。無遜潭府。田疇饒沃。烟火未絶。去店二十里而爲新院。金城太守南一星丈適來相待。相與點酒數行。喂馬少選。又行三十里而抵長安寺。未及寺門。三涉大川。自洞口催喚白足駕肩輿。乘月色馳入寺中而寢。淮陽太守送書相問。卽異姓從昆李峻岳氏也。所寄糧饌頗優。行中得此。方賴以無憂。擧燭爲書。飛傳淮陽高城兩郡。約以同會于山中。高城李太守叔鎭氏亦余老從兄故也。就寢後招諸僧。使之前備。叩路逕所從入。老僧明彦指示諸奇勝甚悉。斷髮嶺頭初聳目。長安寺外更無詩。山僧欲識眞心賞。看取三人笑一時。斷髮嶺次韻嶺頭先一笑。萬玉倚晴空。衆練吾能馬。羣雌爾獨䧺。遠容雲霧外。寒色雪霜中。何處長安近。蕭蕭動夕風。長安寺次韻亂山無數夕陰收。返鳥歸雲似有求。後壓層崖樓欲倒。外隣滄海地如浮。嫣紅萬樹酣丹壑。寒玉千叢稱素秋。未放巨鼇敎戴去。蓬萊物色短筇頭。</text>
<title>[八月十四日]</title>,<text>十四日。朝餐于長安東室。爲書付諸奴。送于高城郡。俾持馬以候踰嶺之期。三人齊駕籃輿。將向表訓寺。長安爲金剛初面名刹。素稱鉅麗。而大䧺四聖兩佛殿。高爲二層。諸寺所罕也。前面山骨玉立萬尋。四畔如削。半靑半白。古今未有窮其頂者。其名爲長慶峯。亦淸奇絶倫云。鴈含霜意報靑楓。萬二千峯一色紅。催得筍輿窮遠討。三秋光景醉吟中。前去數百步。衆石峯高撑相向。皆有白光。其最大者曰釋迦峯。右有阿彌陁佛峯。左有地藏峯。又其下爲觀音峯。觀音峯之後。從百川洞口達于億景臺。臺下爲黃泉江。方池頗濶。水色淡黃。見者驚異。奇之奇者也。未及億景臺。石立數百丈。如俯黃泉江之上。有所謂地獄門者。因石築城而開一小門。門之內數十步有石象。門扇當門而削立。四面皆方而高可七八百尺。廣亦三之一焉。是爲明鏡臺。臺之內卽爲靈源洞。而當心有小搆。是名靈源庵。其下稍平處。壞垣廢址存焉。人傳高麗之亡。有一王子逃入此山。與其徒保守以終云。以今觀之信然。其最深處。峯巒玉立者十。森嚴奇拔。略如人形。僧徒所謂十王是也。玆洞之揔名十王願川者。以此洞亦靈。恠矣哉。稍左隈隩之逕。可達百塔洞。而洞亦無甚異觀。興盡脚疲。遂不盡窮其奧。仍欲走上望高臺。臺之下巖峻路絶。扳援鐵鎖。僅以着足者凡四曲。以其危甚而垂堂戒切。且將於毗盧。俯視其頂。亦不果登焉。午尋歸路掠過大小松蘿菴。蹔憇地藏菴。菴藏屛擁之中。有僧四五輩居之。點茶後移向鳴淵潭。潭深無底。上有瀑流四五丈。猶有鳴之之聲耶。不然潭何以名焉。漸北路傍。岩立如皷。內面甚平。高廣俱五六丈。其中刻畫三佛像。甚鉅可觀。又向白華菴。菴空而五浮啚三碑在焉。李月沙，李白洲，李白軒宲製碑文。而其一卽申東陽所書也。余與三兄題石菴裡門楣。晡時抵表訓寺。將入洞口。石路甚危。苔滑殆不可行。挾右一僧僅免躓仆。屢過獨木危橋。左顧天逸臺。右指萬瀑洞。披攘赤葉而行。先上寺門層樓。樓新創無餙。而坐挹諸秀壯哉。夕炊後歷奇奇三藏兩庵。移向正陽寺。爲金剛第一名刹。而其東樓尤爲游賞第一處。問其名曰歇惺云。脫衣凭欄。心搖目斷。眞所謂應接不暇者。余與同行兩從兄相視錯愕。不覺手舞足蹈。一笑之外。無他語焉。槩之金剛一萬二千之峯一尖一秀。莫敢逃形隱狀於玆樓者。坐地旣高而又得中。宜其古今墨客之吟賞不已也。中有掛錫年甚高道甚尊。其徒推爲傳法沙門。問其法名。卽義諶師云。頗能文。自爲小記掛諸壁。容貌溫溫。辭氣安安。出其裝西域搖鈴。製甚奇巧。文木鉢盂三。其理似花而餙以金俱。其師彦機所傳云。指問眼中羅立之山。對語詳盡。不出是寺一二步。而蓬萊雲壑。大都歷歷於方寸。快事▦。就其所見者則當面一山。崚嶒際天。或如釰或如戟。一奔一顧。不能名狀。輿地志所云望高臺。卽其處也。望高之左有峯曰穴望。尖秀尤於望高。中通一穴。可望山外靑天。吊詭叵量。穴望之左。直北而衆香城在焉。高大不可極。望之皓然。千種佛形。高低相枕。無有一箇尋常之石。楓樹間之。紅白映發。直使靑蓮緘口。摩詰閣筆。言之不能盡。而妙在不能言之中也。衆香城之下。萬瀑懸焉。以其方所未窮。故姑不記遠觀之美。萬瀑洞之口。聳立一峯。名大香爐。大香爐之下。爲小香爐。圓而尖直。其中焉。又其內爲金剛臺。其下有金剛窟。兩石高撑當路。通其中爲石門。山東北而遠望摩訶衍。其南小石岡。戴一特立佛㨾石。僧言曇無竭乘石鐘東來。旣安五十三佛于幽岾寺。仍現相于此云。衆香外毗盧之峯。却立欲摧。勢壓諸山。稍近衆香而天然露出石㙜。白雲其名云。又從望高臺東南而望。國馬白馬兩峯。實立於其外。尖利如可觸。豈子美所云玉山高並兩峯寒者耶。又其右釋迦十王諸峯。雖皆效技。而已是前所記者。玆厭其重複焉。其大畧如此。餘者不能盡述。黃昏坐待月昇。玉盤撑出於望高峯外。衆山一囿蟾影中。山舊白而又延白光。恰一水晶界相似。而皓鶴亦奪其鮮矣。且方秋時。山雨連旬。無有晴日。人之到此者。類困於窮陰。不能遍其觀。是日也天絶片雲。纖毫可數。意者天之幸吾人。而俾遂其十年願觀之心耳。夜宿西院。寢睡甚淸。亦可樂也。奚奴進崖蜜水一器。正陽寺邊楓葉秋。正陽寺下泉聲幽。東樓看月萬山白。西院燒香孤客留。眞宰有心千佛擁。秦鞭無力五丁愁。中天笙鶴彩雲降。訪我毗盧峯上頭。</text>
<title>[八月十五日]</title>,<text>十五日。仍留正陽。朝得外兄安邊李使君書。報以朝齋後來會此寺。赤葉益赤。晴日更晴。從昆弟三人。又益一人。謂非天賜不可也。緩步而行。觀所謂藥師殿者。六面施榱而六其柱。共成一間小閣。曲砌依而環之。中安一石佛。露脚而立於牀上。卽藥師像云。壁左右有彩畫三十三軀。吳道子所爲也。眉眼如生。殆有神助。考諸唐史。道子之名。不翅專塲。此又其得意筆也。諺傳之名。今不可證其果是與否。而要之非道子莫能髣髴。且各佛各天王。紅圈而書名其上。字體少類松雪。筆意亦妙絶。壁塗錢塘土。靑潤而了無圬痕。曾於海州神光寺見之矣。正陽東樓。走次安邊使君兄送詩韻。還之路中。蓬萊苦被永郞留。赤葉靑溪餉勝遊。三五蟾光當此夕。萬千峰色納東樓。鶴敀丹穴難尋跡。松老瑤壇不記秋。謝屐探眞方有待。早回仙盖會山頭。復次嶽勢如奔復欲留。古今知閱幾人遊。白雲上下千尋壁。紅樹中間百尺樓。不盡輕烟工媚夜。何來淸月更宜秋。圖開輿地論形勝。未向天台讓一頭。復次蹔入蓬萊失去留。有何仙分辦玆遊。瀑邊驚雪翻蛟宅。山外晴烟接蜃樓。人倚芳樽新得月。楓酣病葉早迎秋。朅來眞興吾偏王。擬上毗盧對白頭。近夕遙聞笛聲甚高。知安邊使君已自楡岾來洞口。余與兩兄前登天逸㙜以相待。臺在寺東南。平臨萬瀑洞。老栢扶踈。覆臺上爲盖。諸山屛擁。一如東樓所見。眞堪賞心。安邊使君兄。出行中所持燒春酒。對酌數巡。仍入寺中。上東樓以望月出。余仍有詩曰。舊聞蓬島卽仙山。誰遣塵蹤着此間。明月一年今夜㝡。浮生半世此時閑。雲巖到底疑㘅首。霜菊相逢亦破顔。趁序征鴻眞解事。早敎楓葉十分殷。又次安邊使君兄韵吟髭撚到字將安。笳笛聲傳錦樹間。布襪靑鞋蘿外候。角巾藜杖畫中看。已敎院裡僧供飯。且待天東月止山。明日陪遊隨所適。不辭羸脚步雲難。是夜共翫中秋月色。開芳筵接玉斝。其樂不可支也。不識後來能有繼此者否。中秋易得而晴月難必。晴月可得而四從昆季同會也尤難。同會或可幸。而身都無事如我輩者。實爲難。古稱二難之幷。今幷四難。豈非幸歟。豈非幸歟。</text>
<title>[八月十六日]</title>,<text>十六日。侵曉蓐食。吾行三人。齊向萬瀑洞。安邊使君分路向長安寺。窮其所未窮。遂分行中所携風物。笳兄笛吾太平簫俾隨兄行。朝齋後復會萬瀑口。或離或合。皆任天遊可樂也。聞開心臺近在正陽後。居僧指其處。山不甚高絶無巖石。所見大類天逸云。遂不果上。盖欲略其小而趨其大也。前行六七里。始乃住筇以憇。則五仙之峯。最先入眼。圓秀可愛。紅葉暎水。上下一色。路邊一盤石大十數間。中刻楊蓬萊士彦所書蓬萊楓岳元化洞天八大字。字勢奇壯。古今罕覿。余與三兄題名于其傍兩處。仍並肩輿而行。捨輿攀藤。過觀音潭。賞所謂手巾崖者。俗傳觀音浣帨處云。盤石之左。別莊一壑。極其淸幽。香爐峰爲其把門山。山半腰壁甚絶。其高百仞。是爲金剛㙜。㙜下四五丈石有小罅。玄鶴一雙舊巢其間。歲甲寅以來。崖破巢空。玄裳丹頂。已無所見。而㞐僧猶指以相語。其下金剛窟。已記其詳。在上第二瀑之上。卽爲靑龍潭。泓澄凝綠。神龍所都。瀑亦奇壯。峭壁尤削。又其上黑龍潭在焉。大類靑龍而溪邊石巧加之。沿流而北。一大石甚高而平。下臨澄潭。余顧而樂之。遂與三兄箕坐其上。點酒而去。仍題巖側曰四仙巖。稍右而望。數間彩閣。隱映雲際。將飛未翔。將墜未落。石堀頗深。藏於壁間。無有邊幅。而小庵寄于危石。狹不可盡柱其上。乃鑄銅爲柱。垂百尺以着巖腰。柱長壁高。人不敢俯視。例從板隙下窺。猶覺駭汗浹背。或爲風動。蕩搖不定。又爲鐵索繫于岩石。仍依壁築石。曲折百盤。以開細路。僧徒之用功。盖至是而無復餘蘊矣。其始屋成之日。危甚莫能覆以瓦。忽有大霧連山。咫尺無辨。一老僧敎以乘此爲役。得以畢工。遂名之曰觀音閣云。余之將到是也。先令笛手倚窓三弄。笛本余所送者。而猶疑仙侶之或可相遇。人情可笑也。堂姪李子明自高城來迎。遇於觀音閣。閣左稍下而有眞珠潭。或名碧花。盖潭之最深濶處也。水之渟涵也。崖之皓白也。兩山之屛擁也。三瀑之垂虹也。奇壯幽邃。兼於是潭。使人樂而不能捨去焉。又北行數十步。轉山一曲。而忽有大龜臨水將飮。熟視之乃一塊巨石也。其下水積而爲龜潭。龜潭之上。急瀑下觸岩底。深不可測。四傍皆有小舷。狀如千斛舡焉。是爲舡潭。又過一曲。山勢益峻。林木愈蔚。大石間一潭。是瀦幽險悚慄。甲於諸潭。其草多木賊。其木多鳳尾。是名火龍潭云。多鳳尾之北。小西而得一石獅焉。凡物之形小者易肖。大者難類。此物之情也。是獅也百尋其高。千尺其廣。而松栢楓林中。儼然巨獸眞模。可驚可怖。不覺其假焉。眞搏攫第一手段也。獅之口小白石撑拄齦鼻。若舌將舐者。不類其傍石色。越岸層壁間乃有竅。可容獅口所撑者。而其色實與之似。僧傳大菩薩弄其神通。拔此拄彼。而岸傍石鷹。實攫以送云。其言誕甚。其餘小巖短瀑。俱各有意趣。不復盡錄。萬瀑之洞。於是將窮。而衆香城屹然當面矣。余不知衆香命名之何意。而槩之亦有似焉。尖峰入天。衆石攀附。周數十里。雕鎪殫技。語其高則箕尾可捫。語其巧則冠玉如也。譬猶如來坐于蓮花。十祖諸尊儼侍左右。而蠻君鬼伯雜逮恐後。仰首合掌。頂禮焚香。一心聽法于西之國也。夫香佛之所重。今考其書。亦有衆名香之語。豈非可徵者耶。若其環布高低。森列周遭。殆其城之謂矣。遠而可望。近不可親。僧徒告飢。暮色催人。徑向摩訶衍小庵而去。別正陽寺正陽三宿戀心生。山鳥依依向我鳴。人在畫中尋別洞。雲從脚下引閑行。歇惺樓逈應牽夢。天逸臺高更有情。他日投簪重理屐。千秋遙繼四屳名。過金剛窟寫興金剛臺下問眞源。鬼護神慳石作門。照眼幽花逢我咲。噴山晴瀑向人喧。靑獅嚼舌猶靈迹。玄鶴無巢只舊痕。會借金剛一臂力。移來別界近鄕園。謾興曲曲飛泉岸岸楓。摩訶西畔正陽東。居僧欲問吾行色。四箇仙人一笛風。萬瀑洞有作交流一萬瀑。瀑瀑走晴雷。兩岸紅林映。千峯素面開。仙郞八字在。玄鶴幾時來。更欲題岩罅。敎兒洗綠苔。普德堀 僧普德者創此閣云層崖無逕寺門空。一柱危懸百丈銅。特地飛簷高翼翼。中天游氣自濛濛。潭淸尙記龍聽法。瓦落誰徵鬼效功。歸去摩訶衍裡宿。孤筇穿破萬林紅。獅子巖靑獅當面若將呑。却立無言已喪魂。灘急雷霆看闘怒。風駈山岳爲掀飜。除非宗殼鏖林邑。恐是如來降獨園。覔得僧來試借問。居然深處怪巖蹲。黃泉江 拗體當現正陽寺以前十王洞裡黃泉江。氓俗駿奔魂爲𢥠。峯抱觀音驗釋敎。門連地獄斷人跫。色浮秋葉衆聽惑。詭涉冥司僧語哤。願借禹功䟽此水。東流千里鳴淙淙。摩訶衍距正陽寺路二十里。犖确難行。肩輿亦罕有用處。輒賴藜杖扶持。五步一坐息。近寺而始得稍平地。方藉衲子曳致之功。得至于庵。庵在穴望峰之後。卽毗盧南麓也。攢奇疊秀。亞於正陽。而粧點過之。庭桂婆娑。丹靑炫熀。一緇徒鳴鍾獨守。穴望之穴。惟此地可望。而擅其奇焉。人之稱內山之美者。必曰正陽萬瀑摩訶衍。卽此其地也。背後又有萬灰庵。若曰幽靜之極。萬念俱灰云爾。摩訶衍偶吟路窮蓬島寺門遙。斜枕毗盧對望高。千載地靈莊洞府。六時天樂會仙曹。諸峰競秀新磨玉。利石呈奇舊卓刀。移向萬灰庵裡坐。世間名利儘秋毫。有作半世楊州鶴未乘。龍頭鼇背晩連登。香浮桂殿新榮浹。天近蓬山舊夢仍。仙侶攀條歌有待。秋光粧壑畫難憑。一筇更欲窮東海。回首扶桑霽色澄。</text>
<title>[八月十七日]</title>,<text>十七日。曉發摩訶衍過彌勒。看無學禪師遺像。將歷入妙吉祥古庵。庵廢已無息杖之所。遂徑往毗盧洞口。少憇毗盧庵古址。仍棄肩輿路右。吾徒四人杖策隨肩而行。逕危脚軟。余最不便于步。有僧名大珍。頗淳謹有力。終始宲負我。得以追逐諸兄上山。從西南谷中亂石間以着足。山峻石危。仰面脅息。仍令僧人前引後推。九定喘而得躋㝡高頂上。盖距峰下幾十五其里。而自摩訶至峰底。邐迤漸上者。亦且過十五里。合三十餘里也。人稱四十里云。是之日天開雲霽。纖纊亦息。南俯穴望。望高十王釋哥諸奇峰。卽靈源百川百塔三洞。如可喙唾焉。遠望太白山。歷歷可辨。西臨斷髮嶺。朝拜岾以內諸山。正陽之寺。寄在山腰。僅如一區廊舍。衆香城貼在山脚。小如白玉假山焉。大小香爐以下。視以培塿小尖。萬瀑洞亦一屈曲淺源而已。東瞻大海。鯨浪漫空。不見涯涘。恨不得數扶桑之枝而蹙日本之國也。高城郡稍遠而微。莫知海山亭之淸爽。唯覺七星之峰點于近洋之畔。半露半隱。通川卑下。不辨邑居。而海中三石島。相向如揖。且金幱之窟。乍露半身。四箇叢石。暫現蹔沒。近而日出月出彌勒九井等峰。列侍如兒孫。萬景臺亦可俯指。而知其處九龍淵回注于嶙峋山足之底。能屈指其三四淵焉。北望安邊外境。黃龍之山蔽遮府治。楸池嶺之外草嶺橫亘甚奇。國島女島。微茫如畫。西南之五納等山。鎭于金化數百里之外。且三角道峰冠岳。皆可指見。而眼力迷于野馬。不能詳辨其然。唯仗老僧之口語焉。海州之首陽山。亦但望西北間縹緲之勢而已。至於北道利城吉州之諸山。無不傍海而呈其遠秀者。以言其峰上近覯則其右絶壁。其左崩崖。路多岩隙。易陷難行。賴短栢相枕。鳳尾交枝。以其高寒而多烈風。是兩木者不敢大而長。只得卧身騈葉。如人之編竹爲籬者。次第密覆。以梯人行。亦足奇也。又其山側所生。非楓樹則杜鵑連根。䕽成叢。更無餘草木焉。最其上石壇天成。可坐數十人。其豪爽曠遠。直欲與造物者游。而揖浮丘拍洪崖也。余旣決知其天下無二。姑不遍記萬千難寫之景。以俟夫後之遊者自得之心焉耳。旣而玉笛裂石。淸笳醒耳。酒三行。詠而歸。詩曰。毗盧峯上笛聲高。醉倚靑天意氣豪。千載永郞遊不返。有誰知我亦屳曹。毗盧峯記所見走上毗盧望八垠。影侵東海倚秋旻。西朝三角班臣屬。坐挹千峯行丈人。箕尾如傾汝爲柱。乾坤將老我藏身。十洲笙鶴通群帝。安得因之拜玉宸。日晡時笳笛前導。酒壺在後。吾行四人。緩緩其歸。歷李許臺。掠妙吉祥。憇于川曲大石壇。舊未有號。仍名之爲仙遊壇。從僧願也。</text>
<title>[八月十八日]</title>,<text>十八日。早往萬灰菴。還憇于仙遊壇。良久乃去。盖將別此山。不忍遽去之意也。天晩到于內水岾。卽爲金剛內外所分之嶺。仍坐路左大石上。題詩岩面而別。詩曰。好在衆香城。殷勤萬瀑洞。吾人一去來。敢謂山輕重。嘲水嶺誰開水嶺路。知汝後將殃。步步蓬萊隔。行行草樹荒。白雲如惜別。紅葉可能忘。且就豊城縣。丹書訪述郞。午抵隱仙巖。穿徑石間。備嘗崎嶇。及至其下。四邊阧絶。不可攀躋。就其東畔。艱難躡足而登。其高百尺者數三之。其廣只四五間。危不敢俯視。而正對十二瀑布。高可千尺餘。雖直割山腰。自有十二層級可辨者故名。且其上下左右石色亦甚白。自頂及底凡數萬仞。而揔之一縫盤石。其高如此。其廣可量。巖隙蔓生仄栢海松及楓林。靑紅雜織如錦紋焉。日出月出兩尖峰。當其前面。毗盧在西北隅。揷入雲霄。自此仰視。頓無人迹可升之理。始歎吾輩昨日登陟之妄也。東南際大海。俯瞰高城郡海畔諸秀。呈其技。眞天下奇壯之觀也。始余踰水岾驟見雜木叢蔚。岩石幽黑。相謂自此以後。無復有勝賞。及到是臺。亦不復是言。盖各有其致。難以一槩論也。徑尋歸路。移向萬景臺前行。走筆次靑田兄韻。題隱仙臺。隱仙。距摩訶十餘里云。小溪窮處石爲臺。十二飛流劈面開。目眩初疑河一派。心驚旋賴酒三盃。晩楓騈葉殷成綉。卧栢連枝翠作堆。好意憑他靑鳥去。報知仙侶與俱來。晩後東行六七里。少覺有饑意。自摘道傍海松子食之。催洗鸚鵡杯。滿斟紅露。蕭然便是仙人行色也。古稱四屳遊於此地。今我同行。偶是四箇人。未知永郞述郞。果有眞耶。抑只是我輩人耶。昔多好事者。喜爲奇語以相傳。古今人同不同。未可知也。仍相與一粲。以資談柄。臺下細路。逶迤漸上。夾路香木。如蔓如藤。手披足躋。僅達臺上。高千有餘丈矣。遙望海門。回瞻太嶽。皆如隱仙所見。而尤長於豪爽氣象。但不見十二瀑是獨異耳。日出峰奇更一倍。峰頂小石特立。如小沙彌。勢若將仆。香爐庵在其右。隱映如畫。養眞庵直其上。大石底結庵一間。人迹所不敢到。赤木鳳尾。其生無數。楡岾寺在脚底。松檜間露出山影樓甚麗。還過靈隱庵。遂抵中靈臺。舊有小搆。破壞將廢。暮過舡潭。瀑流頗好。下有龍湫。湫傍石欄二層。酷似舡舷。比之內山所記。此爲尤絶焉。又有左右雙瀑。合于空中爲一。中爲石洲。亦人所未曾見也。諺稱是龍舊莊楡岾寺基下。爲五十三佛所駈逐。遂移于此。而舊淵塡爲寺。以至今日云。仍並存其荒唐之說。以助筆端。是夜宿于楡岾。自摩訶衍至楡岾。爲三十里程云。萬景臺。次靑田兄韻。毗盧峰下駕靑牛。醉裡雙眉不管愁。路左高臺名萬景。海中拳石辨三洲。忩忩白日驚將暮。凜凜靈區未可留。十里歸來餘興王。會須持燭夜登樓。幽岾。巨刹也。屬于高城郡。東距稤庫四十里。寺中丹靑。珍麗奪目。曾爲楊蓬萊所汚。尙有松炬烟遺痕。遂减其舊云。法堂中間。安一木假山。像萬二千峯。金佛五十三軀列坐于諸峰之側。癸卯歲忽失其二。未久而有乙巳火灾云。其信然歟。其傳之非其眞耶。姑付無是公辨之。下有山影樓。創搆宏大。接于寺門。樓底石門如虹。引大川注其中。檜栢成行。靑嶂周繞。地産磁石能引針至四五。板刻古今人詩句甚多。余與諸兄秉燭宴。至夜半歸西廊。有僧懶白大師來謁。玄深而辯。將傳休靜師未傳之衣鉢。自號虗谷。要我書所居大仙庵額。余笑而諾之。仍同寢焉。楡岾口號巨鰲千劫戴蓬山。借我秋風一杖攀。目極毗盧穴望外。夢酣楡岾正陽間。晴雲得月誇新態。紅葉逢人媚好顔。耐可仙區酬宿債。錦囊詩就不容刪。</text>
<title>[八月十九日]</title>,<text>十九日。仍留楡岾。午往佛頂臺。去楡岾十許里。登臨之勝。略與隱屳相上下。臺高壁絶。俯臨無地。西南間只通一逕。結木爲橋。僅能攀附而上。方其上時。手脚戰掉。幾乎咋指之悔。中有大穴。沈沈不可窺測。人言龍女從此穴上。出聽諸佛說法云。西北間遙望十二懸瀑。勢如從天而落。稍右壁間猶有鶴巢故處。居人指點而告余可詳也。又其下有風穴。有甘露泉。鶴之養雛。遠求其食。此泉所從洗也。臺之左越溪而有松林窟窟。依大岩創立小龕。中安石佛無數。傍有小庵可憇也。夜還楡岾而寢。江原伯李晩榮來會。觴于中堂。夜闌淮陽使君兄亦來。題佛頂臺 時四從昆季同遊是臺佛頂臺高四望平。飛泉十二耳邊淸。眼兼山海雲烟變。天濶東南氣色呈。靑史收將千古業。丹書留得四仙名。鯨濤洗出扶桑月。醉勸恒娥酒一觥。</text>
<title>[八月二十日]</title>,<text>二十日。早發向高城縣。至于百川橋。橋高且壯。上下泉石。瀟洒淸曠可賞。彷徨割愛而別。去楡岾二十四五里云。午到稤庫。離百川亦幾二十里。自是盡下山坂。已在平地。背後山谷間。有水確千百所。盖金剛僧宿舂粮往來處也。夕抵高城郡海山亭。亭爲郡外東軒。自稤庫宲行三十里乃至。亭壓郡城而占其頂。右納金剛灝氣。左臨東洋。無有畔岸。前繞南江。近抱如環。東西兩龜岩。特起斷山之上。奇巧難形。峰有七星。石有丹穴。皆在眼中。及曉開牎。可觀日月出。其開暢明麗。正陽所不能兼也。遂坐高山臺。觀魴鰱游戱之樂。放舟東下。泊于南岸。細玩丹穴。外宲一圓石如鳥卵。而中通一竅可容人。入其內。凡雕鏤之工。斷非人巧可幾而望。輿地志所謂如虫食菓者似矣。而亦未盡其妙也。後有懸鍾岩。兩石間留着石鍾舊痕。五十三佛所爲云。其幻語已書在前。不復詳其諺傳焉。南有小永郞湖。湖面之姸。石島之奇。甚可愛也。遂道白沙汀。穿海棠叢。以訪鑑湖主人。髣髴賀監採荷之迹。楊蓬萊飛來亭在於西南角。人亡而宅亦癈。但有遺搆數間而已。還憇于七星。峯前七點皓石。高低爲峰。橫渡海濤。而其下鯨魚噴浪。時露鬐鬣。亦豈非造物餉我之一事耶。</text>
<title>[八月二十一日]</title>,<text>二十一日。陪主人從兄聯枕于海山亭。余仍次壁上韵曰。初日露前峰。孤帆映極浦。開牎延白光。半壁丹靑古。海山亭。次靑田從兄韻。華筵轟飮醉爲期。餘外紛紛百不知。擧眼看山靑或白。探膓得句怪仍奇。晴湖泛月今三日。楓嶽探秋彼一時。勝事他年須記取。雲龍從此莫相離。醉次竹窓兄韻。呈主人太守從兄。天地東南客倚樓。主人置酒散餘愁。謝公不負烟霞勝。孟綽寧論趙魏優。千里多情霜夜月。一江無𧏮白𩿨秋。竹符它日酬吾願。淸夢先敀有蠏州。</text>
<title>[八月二十二日]</title>,<text>二十二日。開早宴海山亭上。晩抵三日浦。去郡只五里也。浮舟弄水。笳篴琴歌皆在。湖大數萬頃。繞以三十六奇峯。中有兩石島焉。巖㟼峭拔。天巧刻斸。其一舊留仙跡。石間大書六字。以丹爲畫。不煩鐫銘。而丹自深入不磨。千古宛然。風雨不敢損其畫。或刃以剔。洞底皆丹。其文曰南石行述郞徒。字體亦高古。不類俗書。不知何代仙人所書。而文意亦不知何所謂也。丹書之南。有一小石碑。記埋香事甚詳。移舟正西一石。依山而立。上有楊蓬萊筆蹟甚新。湖心一石島。尤覺淸奇。數楹亭舍。隱映松竹間。丹靑炫耀。盖新經吾從兄所雕餙故也。扁之曰四仙亭。永郞述郞安詳南石輩是爲四仙。而舊遊此地。三日不去。亭名四仙。浦稱三日。實以此也。關東所稱八景。此其第一云。詩曰。湖邊返照漾新晴。小嶼微茫石作屛。兩日仍留三日浦。六仙同上四仙亭。丹書讀罷心猶記。眞訣傳來骨已銘。天外彩雲時近遠。笙簫怳惚耳邊聆。旣別四仙亭。乘晩又行三十餘里。到所謂鉢淵。觀髡頭呈戱。名之曰馳瀑。盖下有臥瀑數百尺。左右苔壁。高亦四五丈。石滑流急。人隨瀑碾下。屈曲迴轉。不可自由。輒倒上無水處。過盡壁。乃復澾而旋。仍又橫過越岸。如是者數四。盖爲水勢所激也。其疾不啻箭砉馬驟。直到瀑底深潭。乃始起身以出。人之見之者。莫不呀口駭目。以爲必致傷損。而終亦無所害焉。嗚呼。此可以喩夫人事矣。一爲形勢所驅。雖賁育不能立脚自止。上下高低。唯其所使。卒之墊溺沉沒而不得免焉。獨玆瀑也哉。唯却立岸上。不肯褰裳相就者。乃無此等患矣。然天寒水涸。瀑亦無所賴焉。續流且不能。况能勢驅人乎。余於是乎又知物理之有不可常者矣。書之以警世人焉。戱爲鉢淵馳瀑詩戱傳馳瀑鉢淵頭。石縫斜懸百丈流。崖滑水迴僧逆走。氣驅聲蹙我驚愁。旋收高勢傾身下。更激衝波反足投。到得潭心方始免。以人爲玩只成尤。自鉢淵疾馳二十里。夜深方達養珍驛村止宿。曉來遇雨。披簑作行。雨亦旋止。午憇于雲巖驛村。其里五十有餘。地爲通川所屬。通倅金鼎夏送人相待。供具頗盛。余病酒成癨。僅能發行。又將五十里而抵通川郡齋宿焉。爲二十三日也。未及通川數十里。傍海而行于沙上。沙觸人馬足。鏗鏗作鳴聲焉。地志所謂嶺東大抵多鳴沙是也。路傍有石叢立兩邊如門。亦所謂門巖也。其一象仙人上山之狀。頗怪可稱。旣到而通倅設酌欵待。夜深乃罷。</text>
<title>[八月二十四日]</title>,<text>二十四日。早望東海而去。去郡治五里許。連艦浮海。觀所謂金幱窟者。石山拖入海上。而窟在其最深處。波濤相盪。中有佛影斕斑着石。舟爲風力所撼。不得盡意窮搜而還。仍泊舡北岸。行六七里。以達叢石亭焉。金幱窟。次通川壁上首尾吟。贈金太守。盖爲主人所迫懇故也梅山非是愛吟詩。詩就風烟管領時。帆影蹔留岩北窟。笛聲遙起水南涯。行裝袖裡靑蛇在。心事沙邊白鳥知。仙興未闌仙境熟。梅山非是愛吟詩。叢石者。石立叢叢然也。天削六面柱石。撑高二三百尺。互相依倚。而亦不亂其繩墨之痕。小叢數十。礎大或數百。距岸六七丈。而其北則濱于大海。鯨鯤蛟蜃之所游戱至者。往往而見。四叢特摽其異。枕山而立者數三叢。波濤之所舂撞。亦多有破折者。而其內者亦一種焉。森嚴整齊之狀。偉詭難形。信不知眞宰本意欲何所用而爲此弄也。通倅追來。宴于石壇而罷。又走三十里。掠過歙谷縣治。度越二崗而得一區侍中臺者焉。大湖中揷入靑巒頭。其前及左右。漫汗浩渺。或風翻銀屋。或魚戱縠紋。日出扶桑。雲飛欝陵。飄忽閃爍。助我游興。且一帶沙洲。內湖外海。隱隱爲限。兩不踰越。沙上海棠成叢。涉秋而未斷其花。艶如白玉屛內橫鋪紅錦步障數十里焉。左有小島。葫蘆其形。前有七島。遠近羅布。此臺舊名七寶。後因韓侍中之遊。遂改今名。七島之一。卽所謂穿島也。遠而微茫。不可常見。中穿一穴。小舟從而出入焉。槩言其近則開豁明麗。而遠海之層濤疊浪。極目靡窮。風帆遙映。漁網晒籬。手拾蟹螯。味絶一國。厨人和五味。炙而登之盤。持以右手而盃在左手。盈前海錯。不復顧焉。又有江鰩柱者。其味殊珍。與此相上下。盖至此而心目與齒舌俱爽。况隨四兄泛舟中秋。四美皆具。琴歌齊作。歙倅李有源携酒來同。別是風流主人也。仍與偕還官廨。痛飮而罷。明日復遊湖上。晩向鶴浦而去。浦屬安邊府。而其程三十有餘云。叢石亭。次林石川韻。阿明厭卑下。曾架岸邊樓。文礎謾多在。畫樑無一留。百尋危易折。六面果誰鎪。呵護煩神鬼。眞供我賞遊。侍中臺蓬萊路接侍中巖。收拾風煙亦太饞。一帶沙洲界湖海。千秋遊賞限仙凡。樹頭掩映西山日。雲外蒼茫極浦帆。倚瑟妖姬解勸酒。柂樓輕弄玉纖纖。關東山水。邐迤繞嶺外。接于關北安邊府東南界焉。關北地苦寒。無有游賞處。而獨鶴浦之勝。比關東尤爲淸雄奇壯。湖視侍中臺。延袤三之中有兩小島。均於四仙亭。而其一名爲元帥臺。盖我太祖大王未龍飛時。所甞駐軍處也。湖邊白沙無際。或積而成山。或鋪而爲野。或繞而如屛風焉。松短楓稀。交錯于海棠之叢。湖之中探得蓴菜。味勝吳江所産者。循岸而入于海上。有所謂狎戎鎭癈址。平臨日出之海。宲與暘谷無有阻隔處。余觀其金烏欲上。海色先開。而人間尙未曉也。及其初昇。光彩赤而長。直射人眼。輪色正紅。其大倍於常。光暉未展。視之而目亦不瞬。可以細審其狀。絳雲周繞之中。捧以一紅盤。盤足如葫蘆㨾。亦似俗所云銀錠者。旣高數丈而後。閃爍無見焉。晨炊旣畢。仍欲入海觀國島。舟人告以風勢稍豪。今玆日未可以窮覽。遂不解纜。徑還府治。登駕鶴樓。留宴三日。再涉七十里之地。遂入國島。最能十數輩艤舡而待。鳴笳吹篴而從者。曰謹龍曰達伊。又有紅粧五六人。並以所能絃歌。献其技焉。余與竹窓兄及李姪潤朝太叔。扣舷吟嘯。由水程十許里。下砭于島之東偏。見衆石柱倚疊爲山。柱制甚類叢石。而但彼六面。此四面爲異也。其高幾五六百尺。亦三倍於叢石。根沈海底。不知其幾千萬尋。南者低而北者漸高。四邊多有破折者。或高或下。試令衆妓歌舞其上。而簫鳴篴奏。應于其下。甚可奇也。又其北有大穴。神龍舊宅于玆。其深幾數百步。以小舡撑入其中。擧燭照水。淸淺可愛。兩邊平正。如加圬鏝之功。時從柱隙仰見。通明小罅。凡屈折四五曲。乃始窮焉。島周二三里。上有竹箭。不扶自直。海中島嶼之來朝者。又增其奇麗焉。夫叢石妙矣。而此掩其妙。叢石高且壯。而此又數倍其高且壯。卽知天下不復有均稱配名於此島者矣。且其西偏有泉湧而上出。味甚淸洌。透過斥鹵之醎凡幾里所。而不隨以變焉。异哉。向晩泊舡南涯。斫竹供炊。興盡而返。鏡面帖然。不見輕浪。噫余與二三子。遨遊吟賞。以閙海若之宮。而竟日而不之駭怒。海若之於我輩。亦豈可謂無情哉。是不可以不志也。國島。復次林石川叢石詩韵。女媧餘鍊石。將拄廣寒樓。半道羣龍廢。千年此地留。波舂如欲仆。玉立未容鎪。盡日窮仙窟。天應借一遊。自國島還宿安邊府。路上有作。滄海漫天一逕斜。馬蹄終日響鳴沙。濕雲釀雨籠山影。病葉含風競浪花。豊餉已知眞宰力。短吟輸與錦囊誇。關東踏遍猶餘興。擬上張騫八月槎。觀打魚不能得雋。戱爲短句。太守矢魚南大川。川流直與海門連。蓬萊羽客看無見。始信鱗腥不屬仙。鶴城賓觀。次正郞兄重陽詩韻。十日蓬萊頂上行。泛舟仍指海門程。天晴鼇柱千尋立。風掣鯨濤萬里驚。跌宕奇遊殊愜願。嗚呼眞宰亦多情。佳辰少一還牽恨。醉把深盃坐到明。又次絶句韻。以答來意。九秋籬菊正菲菲。歌管聲中玉斝飛。意氣風流隨處好。囚山何用苦思歸。夢楓嶽蓬萊別後夢蓬萊。依舊千林錦葉堆。睡覺小庭霜月冷。何人吹送篴聲來。題伽倻琴 鶴城適有伽倻新琴。主人太守戱磨石雌黃。要余醉墨云。孤雲去後有遺音。十二絃中仔細尋。三五佳人䨥玉手。隔窓彈作鳳凰吟。香雪軒曉望朝來爽氣襲簾櫳。起視千山霽色同。百里雲煙來枕席。一番霜露病梧桐。溪南鶴舞渠何管。座上樽淸我復中。興熟詩成增意氣。飄然眞欲御冷風。戱次李評事韻先輩詞華在後昆。矯然仙鶴避鷄群。蓬山內外容詩謔。惱殺安邊老使君。路上有感不觀東海波。其若壯遊何。吾今足吾事。敀去漢山阿。自安邊府行一百四十餘里。還踰鐵嶺。到淮陽府留二日。遊于府南蒼玉屛溪流。屈曲靑壁。夾于兩邊。路微與世相絶。當溪中央大石離立。其數至于七八。各有意態。酷肖物象。石上可坐宴飮。亦峽中好境界也。余用拗字法。題詩其上曰。淮州之府蒼玉屛。屛下列石叢奇形。驅風挾乙虎威奮。吐霧呑波龍夢腥。細細東南一徑澁。依依西北萬松靑。細魚供膾雉登膳。醉卧苔磯呼不醒。次韻呈安邊使君兄不用臨歧浪惹悲。且携絃管閙淮涯。卽知三萬六千日。元是乾坤朝暮期。南鴈傳書無少間。北鄕爲政未多時。古來離合誰能定。可惜吾兄見事遅。豊田曉發日上扶桑萬象淸。西山落月耿微明。僕夫篝火催人起。征馬摐金望路鳴。蓬島回頭猶似夢。終南在眼儘多情。向來逸氣收難得。自詠新詩金石聲。有懷蓬萊。示同行諸兄。仙區乍別夢難尋。衣上緇塵一寸深。脚下纔閑謝公屐。絃中遽透伯牙心。百年自哂眞緣薄。萬種堪憐世故侵。尙有他時張大處。毗盧頂上發高吟。</text>
<title>次淸平山靈佑上人詩軸韻</title>,<text>九松松影聳亭亭。十里煙霞一界平。偶坐苔磯聞石瀑。却來禪院卧桃笙。山涵翠色方池淺。雲漏斜暉半壁明。磨盡俗緣心地淨。天花香裡悟前生。</text>
<title>奉別嶺伯沈▣ 戊申</title>,<text>地大民貧界島夷。嶺南爲道儘難爲。中分左右治猶劇。獨任旬宣勢莫宜。千里錯盤當利刃。一身文武是兼資。扶桑自此鯨濤息。傾耳甘棠勿拜詩。鳥嶺之南州七十。職爲觀察好思量。退陶夫子遺風在。黔弼將軍俠氣長。培植功敀獻替手。承宣身任撫綏方。時停玉節應回首。夢裡萱花暎北堂。</text>
<title>居不易兮辭</title>,<text>居不易兮。食玉炊桂。未可以久留。我視我身。不自貴兮。人躒之而誰尤。四十年以贅肬兮。三徑荒於故丘。撫吾齡而未暮兮。慶有疾以便休。車啍啍以載脂兮。晨耿耿而將鼂。催余駕而前邁兮。歎終南之漸遙。南望冠岳兮。北迷銅雀。津吏送余兮。沙鷗相狎。靑山無恙兮。水樹更綠。怳有情以殷懃兮。忘秋日之易夕。頓余轡乎山椒兮。慨此行之焉適。忽傾寤而言驅兮。魂𣶈瀁以悐悐。吾令孅阿奔屬兮。路脩遠以無極。野莽莽以衰草兮。天蒼蒼而暝色。麾羲和而弭節兮。烏不停其三足。風颯颯以轉急兮。雨冥冥而飛脚。羸馬顧而不前兮。僕夫饑而鳴呃。夜闌珊以方中兮。吾南征而未息。亭百里以長短兮。審舂糧之已宿。犬吠柴關兮。云余旣及乎梅山。喜先見於蝎壁兮。赧俯聽乎鶴訕。襲倦鳥以比迹兮。共歸鴻而論心。江蘺悅以媚色兮。垤鶴懷而好音。紛緫緫其迭迎兮。引余坐於松陰。松陰淸以爽塏兮。怳羽盖之相尋。朝吾拄杖於蘭唐兮。夕余鋤乎蕙圃。欲矯揉以爲佩兮。恐傍人之嫉妒。採杜若於汀洲兮。當世聞而臭穢。旣嗔我以荷裳兮。又申之以菌桂。固此心之耿結兮。詎衆嘲之可遷。亦美服之招尤兮。謇吾旣證其信然。睠秔稻之盈野兮。眇極目以黃雲。精瓊肌以爲醴兮。聊以供夫朝醺。朝醺足以就枕兮。夢周公於徂東。愒寐覺而無見兮。寓遙思於枯桐。吾得其聲未見其人兮。氣紆菀以不通。靚遙夜以悄悄兮。帝命黔羸而降問。曰汝有志而無成名兮。宜爾身之踣窘。苟信脩而好姱兮。又何入而不得。勇汝學而汝勉兮。兌九仞之虧一。黔羸旣眎我以平路兮。指帝鄕而爲期。闖間維而稽首兮。耿吾勤服此訓辭。貧者士之常兮。禍兮福所倚。收萬慮以俱灰兮。造憺漠之樂地。棲幽情於邃初兮。謝塵迹於城市。遵大陸而龍蛇兮。閱天地之閉蒙。展眉頭之愁縮兮。回座上之春風。耕田而𨰢井兮。樂自在乎其中。回視向來之形役兮。如一醉以方醒。怡然嘯嗷兮。湛乎忘情。望遙岑之雲氣兮。劃翩躚而吾往。玩流泉之發源兮。憐去鳥之欲何向。倚桂樹以浩歌兮。焚德璋之移文。步空山以落葉兮。登古原而黃昏。得此生以優游兮。付眞意於忘言。</text>
