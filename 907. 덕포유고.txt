<title>次伴燈山主人壁上韻 戊戌</title>,<text>知君卜築逐風光。茅屋三間水石傍。大嶺南橫疑地窄。平原西坼覺天長。依俙村郭迷朝霧。歷亂松篁帶晩霜。別有箇中眞景象。數聲雲碓繞方塘。</text>
<title>游內藏山呼韻 己亥</title>,<text>遠客耽游却忘還。一筇雙蠟度千巒。內藏靈隱藏林下。佛出毗盧出石端。壁立天中高兀兀。泉流谷底細潺潺。未竆絶頂雲迷路。山雨霏霏入醉顔。</text>
<title>游白羊山呼韻</title>,<text>白羊稱是小蓬山。縹緲峯巒絶世間。藥寺丹梯愁欲度。雲門翠壁恨難攀。窟中古室僧猶在。巖上遺巢鶴不還。幽興未闌歸意懶。靈泉石逕夕陽閒。</text>
<title>挽黃參奉君美 璡○丙午</title>,<text>初聞凶信夢疑眞。欲寫哀詞淚滿巾。憐我一生恒疹疾。羡君平日好精神。誰言南北半年別。遽作幽明千古人。遙想元方心事切。忍將何語慰昏晨。</text>
<title>挽安正言學而 塾○丁未</title>,<text>聖主初收八竄威。孤臣又自海中歸。滄波實仗神明力。直氣要爭日月輝。人世是非還可歎。天公與奪亦堪唏。卽今萬事都休盡。唱斷哀些淚滿衣。</text>
<title>李留守 後山 夫人挽 辛亥</title>,<text>奕世通家誼。平生仰德音。堂中俱鶴髮。膝下摠南金。正賀三斑舞。俄驚一耀沈。誰爲泣樹者。偏敎血沾襟。</text>
<title>挽朴判書 長遠</title>,<text>聖代多名德。唯公衆所推。文章餘事業。經濟夙心期。眷遇明良際。從容外內宜。謙光無與競。淸白孰能訾。位視人非滿。忠爲孝所移。純誠專愛日。輿望菀匡時。佇賀登庸績。俄驚殄瘁詩。高堂遺鶴髮。故隴返靈輀。奕世通家舊。平生慕義私。淹沉違執紼。和淚寫哀詞。</text>
<title>挽洪生 之海</title>,<text>福善之理竟茫茫。今秊幾箇好人亡。纔哭二李又哭君。自此吾鄕無與羣。</text>
<title>挽崔執義 攸之 丈 癸丑</title>,<text>末俗悠悠行路難。圓方枘鑿儘堪歎。三朝歷事身空老。一壑歸來跡不安。素履江潭能坦坦。衰秊塊苫竟欒欒。連家小子情兼義。楚些吟成涕泗瀾。</text>
<title>次滄江金 楦 丈抵明齋韻 三首○滄江金公送菊于明齋。酬唱花字韻。而又著黃白紅三菊說。以白自况。黃屬於明齋。紅屬於公。又用前韻爲一絶。分韻用白字爲一絶。要和於明齋及公。</title>,<text>誰送東籬數朶花。淸香苒苒逐風過。一樽酒熟重陽節。會訪滄江老子家。獨憐霜後晩開花。梅艶荷香不啻過。抵死幽芳猶自抱。肯隨風雨落鄰家。高吟白雪滄江翁。長對黃花止美公。晩謝紅塵德浦客。非黃非白亦非紅。</text>
<title>寧陵遷葬挽章</title>,<text>慟哭蒼梧歲月綿。驚聞金粟羽儀遷。西陵舊事那堪說。灤水重朝幸有緣。哀慕宮闈如一日。悲號山谷若初年。深仁厚澤流餘慶。繼繼承承歷萬千。</text>
<title>挽李留守 後山○乙卯</title>,<text>恂恂一代老。斷斷四朝臣。凝遠風儀重。寬和德宇醇。爲官隨素位。涉世厭要津。玉節觀三路。台階享八旬。門闌仍袞袞。蘭玉摠振振。發茂知源盛。仁深見福申。孤生子姪義。先分弟兄親。隅坐承顔日。躬臨握手辰。自來鄕曲久。無路起居頻。泣涕驚凶問。淹沈恨病身。遙聞遠日卽。不耐挽詞陳。永念悲風樹。何辭慰棘人。百秊空荏苒。萬事只酸辛。安得城南宅。重尋座上春。</text>
<title>挽李令夏卿 夏</title>,<text>爭道高才酷似劉。妙年聲譽冠儕流。薇垣柏府登揚遍。玉署銀臺望實優。正喜鵬程千里擊。俄驚驥路半途休。浮生脩短同歸盡。泣報西河莫上尤。</text>
<title>挽李羅州 河岳 丈</title>,<text>纔將一札慰西河。今又如何賦楚些。長德平生稱孝友。仁聲幾處入謳歌。豐才小用人皆惜。稀壽終慳理亦差。沈病已孤雞樽酹。向風唯有涕滂沱。</text>
<title>次酉峯新居韻 丙辰</title>,<text>同鄰猶恨未同居。况復新基來往疎。曉夕那能隨杖屨。病慵還復闕音書。閒情誰與論鋒馬。難字無從辨魯魚。海岸相攜曾有約。堪嗟此計亦歸虛。移家作伴碩人居。竹叟江翁計匪疎。永日松壇宜滌暑。寒宵蕙帳好看書。雨經後麓肥薇蕨。霜落前溪足蟹魚。吾獨胡爲泥滓在。商顔一座願充虛。右寄恕君甲叔先生密邇定新居。爾輩工夫自不疎。活水風壇供浴詠。明牕靜几對詩書。九天佇見南圖鳥。千里曾聞北學魚。富貴榮華唯在此。無將命相騖空虛。右示諸姪支離一病屛閒居。自覺交游日漸疎。胷次煩憂難遣酒。眼花搖亂亦妨書。囊中舊裹尋枯草。篋裏殘編任壁魚。門絶跫音常閴寂。此身非是喜逃虛。右自詠</text>
<title>挽金生 桄</title>,<text>滄江老子寄書來。滿紙悲辭使我哀。傷虎平生知此痛。楚些吟斷淚沾腮。</text>
<title>挽尹晉州 衡聖 丈</title>,<text>四十竆途五十亨。七旬三品豈爲榮。竹西矗石淸游倦。荷塢松壇晩計成。一夕凶音同夜壑。故山秋色似遼城。卽今世事多翻覆。死老何如苦病生。</text>
<title>挽再從兄察訪公 掞○戊午</title>,<text>九峯山下九回悲。萬事人間一夢疑。依舊當時徑過地。淸秋物色摠堪唏。十載鴒原淚。今朝更濕纓。孤生無限恨。從此謂誰兄。</text>
<title>次李君輔 世弼 謫居靈光。謝送郡妓韻。二首</title>,<text>寒盡南州臘雪殘。相思春夢度江關。丁寧寄語剛腸子。一簣成虧九仞山。將軍鏖罷虜氛殘。捍禦無煩設險關。休道秦兵行又至。岳家難撼較如山。原韻牕外三更月色殘。美人低首語間關。書生豈是無心者。只爲身名重似山。</text>
<title>剛泉寺。次白汝器 光瑚 韻。辛酉</title>,<text>剛泉寺上古松臺。三印懸來幾甲廻。物外烟霞猶軌躅。人間禍福已塵埃。淸時勝賞還多感。醉席高談且莫猜。日沒西岑君欲去。慇懃更與屬情杯。</text>
<title>又次贈金休徵</title>,<text>勝地豈唯三印臺。合江亭下碧流廻。思攜一二同心客。逝濯寰區滿面埃。鶴唳風聲眞可笑。鷗邊物色莫相猜。淸和時節那虛度。明月扁舟好擧杯。</text>
<title>挽黃察訪 耉</title>,<text>南國多名士。唯君衆所推。幾秊安素履。一命遭淸時。每念通家舊。猶歎傾蓋遲。如今長已矣。泉路是交期。</text>
<title>次李台彝仲 敏敍 韻 二首</title>,<text>珍重西河老。題詩慰索居。行藏公有裕。衰落我無餘。知足嗟贒傅。求蒭愧聖書。秋來馬江上。物色可分儲。莫道爲官好。還思陋巷居。桑麻閒十畞。文史足三餘。何事勞心力。終曛困簿書。將尋遂初賦。儋石任無儲。原韻爲謝淳昌守。悠然水竹居。近諛寧我謂。分瀝亦君餘。細酌當朋錫。題詩替尺書。明春河上臥。縑帛佇收儲。次韻[尹拯]閒忙都在我。動靜豈由居。有欲恒無足。無爲自有餘。惟當更奮志。好取舊看書。名位應前進。才誠勉養儲。草刱如新接。依俙是舊居。松聲風過後。草色雨來餘。漫道魚生鼎。堪嘲肉怕書。雙包看馬運。絶勝見甁儲。子敬時有周急之惠故云。○明齋</text>
<title>次朴令士行 泰尙 韻</title>,<text>切切寒虫暮近床。秋風孤客苦吟望。衰顔羞對黃花晩。軟脚嫌趍紫陌長。驚浪由來生宦海。浮雲自是等名韁。今朝得遂歸田願。收拾行裝喜欲狂。與朴士元小札。入京時尊堂伯令公一夕乘月來訪。晤語從容。仍吟贈一律。忘陋效嚬。歸示從兄。從兄爲之步和。今却送示。此亦不敢隱其蕪拙錄呈。原韻深室岑岑守一床。故人同病只相望。可憐霜重菊花瘁。其柰月明秋夜長。斥去猶堪安素履。呼來那得謝名韁。要將孤笑排閒寂。莫怪吾詩語太狂。步和[尹拯，朴士元]歸來靜處話聯床。進退從容慰我望。憂國有心才不逮。報恩無路意空長。已將世念都歸幻。誰把浮名喚作韁。却歎逸勞皆有分。眼前㫌節日奔狂。末句兼及養一。蓋數月之間。遍巡一路。三往忠原。坐不貼席故云。○明齋元龍早合讓高床。林下淸風不可望。暫爾網來龜用密。忽然飛去鶴程長。閒隨諸從開蓬逕。却笑羣兒絆世韁。要路如今防伏弩。鳳歌誰道爾爲狂。朴士元</text>
<title>挽趙生 命佑</title>,<text>吾憐趙君夭。直欲問蒼蒼。大老宜流澤。人才儘可望。旣生那還奪。爲善亦何殃。叵耐荒山土。空埋琬琰光。</text>
<title>次安分堂韻。戲贈景略。李白川懏自號安分。 兼示彝台。三首</title>,<text>錦江風月屬誰邊。安分先生却幡然。內擧祇今無此法。西河老子莫妨賢。西河老子五雲邊。一別終秊信杳然。何日歸來江上宅。令人長憶二疏賢。爛漫高人歸日邊。溪堂江宅只蕭然。誰將風味爭多少。惟有沙鷗吒獨賢。</text>
<title>謝景略惠新曆</title>,<text>幽居不省寒將盡。誰送新年曆日來。縱謝故人珍重意。光陰其柰此中催。</text>
<title>贈崔善餘 世慶</title>,<text>粥飯生涯仍病慵。蕭然一室閉三冬。故人何事還相怨。謂我能爲冷熱容。善餘以貴賤交情見責。故戲答之。</text>
<title>贈彝台 二首</title>,<text>悠悠末俗何須說。自古榮華足是非。唯有風光無與競。江山留待主人歸。鶴浦何如馬江乎。竟非吾土且近胡。白首同歸童子所。琴樽相逐是良圖。彝台遭臺評。欲居鶴浦云。故云云。步和出塞橫行亦可乎。貔貅十萬氣呑胡。知君隱几工夫在。愧我臨邊乏壯圖。</text>
<title>贈彝台 二首○壬戌</title>,<text>安穩西河老。經年阻德音。艱虞猶滿目。夙夜幾勞心。淡水交情舊。停雲別恨深。尺書難盡意。聊誦白頭吟。聞道西河老。從容進退宜。子文無慍色。元亮有歸思。雞岳烟霞地。馬江花柳時。爲君留勝槩。頭白好相隨。步和脫略寒暄問。投遺正始音。兩篇眞實語。千里故交心。得失隨人異。憂虞著處深。相思意不極。感激獨沈吟。君休獲貞吉。我病失便宜。末路違心計。淸江入夢思。歸田今尙晩。報國更何時。且掃求羊逕。琴樽竹裏隨。</text>
<title>次酉峯重陽感舊韻</title>,<text>悲歡隨處異。節物逐秊歸。流水忙淸景。浮雲變白衣。病將竆不去。身與世相違。懶蟄眞吾分。詩休客並揮。原韻白日如梭擲。佳辰似鴈歸。孤筇鳴石逕。晩露墜人衣。筋力衰逾甚。心期漸已違。悽然死生別。忽復淚雙揮。</text>
<title>次子恕 從弟推 思歸韻</title>,<text>懷川新太守。胡遽賦茅廬。吏隱稱眞隱。官居勝索居。短長從彼議。行止任吾疎。會待明秋熟。歸懸薛里車。原韻幾日吾來此。今宵夢弊廬。已知多苦境。何得望安居。靦面羞人議。違心笑計疎。家中不識意。怪我理行車。</text>
<title>挽金進士 昊成○二首</title>,<text>壽富寧終五福綏。揚名文武又諸兒。浮生得此無餘憾。爲報親朋莫慢悲。吾家學士靑襟日。同苦芹宮子最親。學士歸眞已廿載。今朝送子更沾巾。</text>
<title>王大妃殿 崇陵 挽章 二首○甲子</title>,<text>翟御登霞日。金縢啓鑰時。宗祊方奏慶。率土遽纏悲。聖孝終天慕。徽音沒世思。平生明德恨。未及見含飴。窈窕當坤極。慇懃著母儀。修齊贊治化。保佑靖虞危。末命增昭儉。羣民共泣慈。千秋后妃範。秩秩簡編垂。</text>
<title>挽崔善餘大夫人 二首</title>,<text>先君昔挽先夫子。八句悲辭可泣神。孤露何堪更賦此。兩家人事只號旻。賢郞結義似塤篪。早歲升堂仰母儀。慈惠已知捐髻日。貞方又著斷蔥時。毛生奉檄情纔喜。臯子號風事遽悲。一病淹沈違執紼。哀詞寫罷涕漣洏。</text>
<title>挽李草廬 惟泰</title>,<text>早從函丈得師承。一代斯文號勃興。時際聖明名已顯。晩經憂戹道逾弘。乘除有數吾何預。尤怨無心理可徵。最是經綸萬言策。長令志士恨塡膺。</text>
<title>次謝李仲周 紳夏</title>,<text>廿字淸詩數行札。故人千里訊安不。靑山晩節吾何有。老得雙男是不憂。原韻爲問尹子敬。其能飮酒不。靑山保晩節。羡子心無憂。</text>
<title>挽滄江金監察內</title>,<text>靑春窈窕質。君子樂初圓。佇賀生梯慶。俄驚剝果愆。三旬隙裏景。八載夢中緣。重歎滄江叟。白頭怨數蹇。</text>
<title>挽李知事 晢 丈 乙丑</title>,<text>寧祖初年矯矯臣。淸名直氣動朝紳。翻嗟季世多巇路。便作明時一散人。二品宂班那稱德。八旬遐壽可徵仁。先君執友今誰在。孤露難禁淚滿巾。</text>
<title>挽羅顯道 良佐 女鄭氏婦</title>,<text>明村老子寄書來。滿紙悲辭使我哀。此女孝誠人不間。唯吾奇命鬼還猜。那堪蕙質晞朝露。願借蕭章賁夜臺。顧乏張林闡幽筆。來書三復但沾腮。一女爲孀一女夭。乃翁奇命亦嗟哉。傷心莫憶平生事。寃業由來鮮不才。</text>
<title>挽李延陽 時白 後夫人</title>,<text>相國忠勳蓋一世。夫人媲德室家宜。慈如己出兒孫盛。嚮到尊年福祿綏。南郡潘輿今遽返。西津龍劒卽相隨。淹沈此日違拚紼。念昔升堂謾自悲。</text>
<title>送崔汝和 錫鼎 令公赴燕 二首○丙寅</title>,<text>春王正月舊周時。玉帛行人尙漢儀。地覆天翻悲往昔。主憂臣辱痛今斯。長城萬里空留堞。孤竹千秋獨有祠。欲待河淸定何日。遺民遙賦黍離詩。章甫元非適越資。詞臣胡奪鳳凰池。縱然夷險須殫節。彥國忘家是吾師。</text>
<title>李沃川 宣岳 挽</title>,<text>向哭城南未盡悲。俄聞遠日更沾衣。古人不忍銘其友。今我何堪賦此詞。世路升沈皆有數。浮生脩短亦同歸。惟憐伯氏之心事。傷虎由來最自知。</text>
<title>次贈沈郞叔平 埈○庚午</title>,<text>玉郞文采潤荊扉。晉筆唐詩世所稀。猶恐奇才局於藝。聊將一語贈其歸。由來墨客吟生瘦。何似前賢義勝肥。老子常談君莫笑。吾知五十九年非。</text>
<title>別沈女 甲戌</title>,<text>舐犢私情老益知。頹齡遠別詎堪悲。悄然坐羡林間鳥。曉夕將雛不暫離。</text>
<title>失題</title>,<text>溝中一病䲭。撲撲欲何之。不是鴻逵漸。寧愁魚網罹。鷦枝聊暫借。鶴乘本無思。肉味不登俎。已爲弋者知。</text>
<title>挽詞 四首 [明齋]</title>,<text>今世誰稱獨樂園。優游畎畞亦君恩。完人末路眞難得。好趁時平返九原。凰飛鳳逝歘相隨。劒會延津亦有期。眞宅不離先壠側。孝思長作子孫規。階庭養得雙珠樹。宅相仍看袞袞生。經訓菑畬遺後足。何憂他日繼家聲。開窓終日望園林。獨坐悲來不自禁。一隔泉臺那復見。只應時有夢相尋。</text>
<title>挽詞 二首 [農隱]</title>,<text>南去前冬告別時。臨門摻手問歸期。堪嗟吾已稀年近。差幸君能劇邑治。敬愼固宜全素履。應酬何必襲常䂓。丁寧戒誨言猶在。痛哭如今便永辭。兄年於弟一加年。童稺提攜到白顚。同病每憐長苦惱。乍離還復共團圓。常期張藝持門久。豈意商顔厭世先。無限悲懷說不盡。黃花晩節付公傳。</text>
<title>挽詞 三首 [西溪朴世堂]</title>,<text>世事碁爭日日新。超然遠迹復何人。異時史傳當論次。合把君名配逸民。先生門下士如雲。相愛相期獨有君。白首退居存沒感。不禁哀涕灑紛紛。賢愚差等知雖異。出處平生看亦同。少我二年先我逝。到頭那不恨天公。</text>
<title>挽詞[領中樞府事南九萬]</title>,<text>君能勇退我婆娑。音問雖疎嚮往多。自有淸風爲俗砭。肯將高議與時劘。東山尙繫生民望。西日還傾逝水波。一首哀詞千里外。發聲凄切不成歌。</text>
<title>挽詞[月城李世龜]</title>,<text>孤鳳餐竹實。翺翔千仞岡。之子辭急流。棲遲二十霜。晩節守邱樊。韶顔棄軒裳。豈不戀明時。素志諒難忘。世事等浮雲。紫誥徒煌煌。抗談一醒然。環佩聞鏗鏘。惜哉竟不起。空谷悽餘芳。</text>
<title>挽詞 二首 [友人龍仁李舜岳]</title>,<text>斗魁華望掩朝紳。林下還看有一人。詩禮早傳先緖業。幽貞獨保自家春。明時耆德偏承渥。暮境喪威却損神。末疾蘧然觀大化。秖應餘慶在徐麟。寒泉負笈夙追攀。畏友嚴師父子間。感舊我偏懷郢質。遺榮君又賦潘閑。悲歡閱世身俱病。歲月催人鬢各斑。萬事秖今都夢幻。欲題哀挽淚先潛。</text>
<title>挽詞[漢陽趙得重]</title>,<text>昔余少年日。摳衣魯西門。公乃魯西姪。童土公嚴君。於我是良友。直諒又多聞。共許肝膽照。夫豈毛皮云。邇來各斗箕。久曠挹淸芬。迢迢湖嶺間。來往獨夢魂。首春遠書至。驚聞公叩盆。叩盆曾幾日。公又淹九原。人事劇悠悠。我涕自沄沄。請說公平生。耿介人所尊。早年决魁科。高步轉靑雲。雖然江海志。不爲名利昏。永謝鵷鷺班。長隨麋鹿羣。世間閒是非。何曾到丘樊。活計寄簞瓢。道味竆典墳。蕭然處士村。鄰德酉峯存。霜臺與玉署。恩旨謾頻煩。如公起高臥。糠粃可經綸。可憐鸞鶴姿。于今永爲塵。我歌薤露曲。南望聲更呑。</text>
<title>挽詞[領議政柳尙運]</title>,<text>吾榜當年喜得人。壯元聲價更超倫。仍居晉鄙薰良地。終作麻衣箸畫身。雙樹猶堪傳舊業。九原那忍閉淸塵。哀歌緘寄公私淚。爲灑何山墓草新。</text>
<title>挽詞 二首 [左議政尹趾善]</title>,<text>吾宗名宰八松孫。天品淸高地望尊。董子初魁贒士策。錢公竟驗道人言。稀秊少二仁何恃。寶樹聯雙業更存。飛鳳不歸山色晩。閒花落盡舊柴門。朽質冥升進退難。羡君恬靜早休官。德鄰東魯薰相襲。名並西溪美可觀。恩召未回長往志。眞游遽失故交歡。推賢宿計歸虛負。重爲公私逬涕汍。</text>
<title>挽詞[禮曹參判吳道一]</title>,<text>往事驚心丙子年。尼邱一曲大明天。風規自是承庭訓。志節元知得世傳。卿月台星俱外境。石田茅屋便眞緣。那堪善類凋零盡。白首頻題薤露篇。</text>
<title>挽詞[戚甥判中樞府事崔錫鼎]</title>,<text>淸世龍頭雅望專。急流難進更超然。故家擩染仍詩禮。羣從提攜自巷阡。常恨十年顔範阻。忽驚千里訃書傳。平生敦敍餘孤露。淚入虞歌替漬綿。</text>
<title>挽詞[侍生刑曹判書崔奎瑞]</title>,<text>先人執友已無存。誰料公今又九原。學有眞源仍世業。文雖餘事尙魁元。一時人物推高識。半世林泉仰達尊。四載離違千載別。可堪臨挽淚長呑。</text>
<title>挽詞[吏曹參判徐宗泰]</title>,<text>纓紱交馳宦海波。望公超脫似雲霞。高風樓老同規範。家學明翁與切磨。身遠猶爲當世重。秩陞深被聖君嘉。登門每擬追先誼。千里承哀作挽歌。</text>
<title>挽詞[行大司成趙相愚]</title>,<text>尼丘一世德星臨。學士芳名衆所欽。雅操已知人似玉。浮榮不願帶橫金。滄桑屢閱身逾靜。漁釣同隨樂自深。乘化遽孤朝望係。薤歌題處淚盈襟。</text>
<title>挽詞[知中樞府事李彥綱]</title>,<text>傾朝文彩大賢孫。拔俗襟期未易論。玉麈揚談人共倒。金椎琢禮道彌尊。琴書一壑淸風遠。師友同堂至樂存。聞說魁星前夜晦。獨留名蹟照乾坤。</text>
<title>挽詞[唐城後人洪受疇]</title>,<text>林下休官始見君。八松童土典刑尊。淸羸本自同文子。勇斷終能勝孟賁。金榜魁星渾似夢。玉堂卿月謾加恩。高標落落難模寫。我縱無言史氏存。</text>
<title>挽詞[沃川郡守崔錫恒]</title>,<text>魯西盛儒化。東表稱濂洛。淵源有自來。世傳元祐學。公惟濟厥美。少小資薰炙。明睿天所得。觸理紛縷釋。丹墀早對策。華聞日輝爀。論事卽經幄。獻替仍諫席。榮塗在眼底。雅志存邱壑。急流思勇退。六丁挽不得。滄桑古亦然。世道屢嬗革。要津任傾奪。末路多寵辱。夷然臥衡𦯆。成毁付蕉鹿。明庭奬恬退。貳卿歸陞擢。圭組視土苴。老去心猶確。完名保晩節。淸操礪渝俗。昔公與先君。兩姨爲伯叔。親愛若同氣。相視俱莫逆。小子夙趍隅。受知自丱角。悠悠數十載。人事易變易。新經蓼莪痛。孤露餘殘殼。豈無願言懷。悵望山川隔。適分湖郡符。相去僅一宿。回思去年秋。林泉訪幽築。恬然笑相迎。解榻仍具食。山牕秉明燭。萬籟俱閴寂。傷時痛擊節。話昔悲塡臆。申申警咳語。流出自肝膈。祝公期頤壽。永侍函丈側。明徵本無定。德門禍仍酷。俄聞歌叩盆。倏爾傳易簀。殘生失依仰。士林興嗟惜。全歸古所難。在公又何戚。睠言耆社會。屈指盡凋落。琴書竟無主。蕙帳音塵閴。擇兆近桑榟。遠日聞已卜。永孤臨穴痛。存亡負冥漠。</text>
<title>挽詞 二首 [從姪江華留守李頤命]</title>,<text>詩歌明哲易稱貞。傳世高風世莫爭。丘壑早年名已盛。滄桑百變道彌亨。襄陽耆德嗟誰在。正始微言隔此生。遙想池塘春夢後。舊琴調絶不成聲。哀詞欲寫淚沾纓。想有英靈識我情。喪難十年蒙眷顧。江湖三歲喜逢迎。孤生自幸依尊屬。泛愛誰能見至誠。乍別終成千古恨。南天悵望阻新塋。</text>
<title>挽詞[吏曹判書李世白]</title>,<text>城南函丈昔摳衣。童稺交情兩莫違。早識詩書傳世業。肯將棲遯博塵機。十年間闊心如結。一代存亡淚未晞。津劒歸時人事了。秖今陳迹想依俙。</text>
<title>挽詞[大提學李畬]</title>,<text>田里辭榮早。朝班屬望新。經帷深注眷。宦海勇收身。每擬衷懷展。偏驚世故頻。百年先友盡。臨挽涕盈巾。</text>
<title>挽詞 二首 [兵曹參判李寅煥]</title>,<text>早受家庭訓。魁元禮試文。胷襟明霽月。榮辱任浮雲。自了行藏事。寧嫌俗物紛。全名輝史篋。乘化樂天君。草宿侍郞墓。空吟歎逝詞。哭君增涕淚。憐我獨支離。已晦文星彩。那堪士友悲。屋樑猶有月。留作夢中儀。</text>
<title>挽詞 二首 [刑曹參議李益壽]</title>,<text>諫議風猷遠。贒孫典範存。躳行君子學。口誦聖人言。待詔聲名大。歸田趣尙尊。海東高士傳。芳譽佇騰喧。勇退淸風爽。端居素履敦。識高懸日朗。韻勝脫塵昏。寵辱曾無恡。功名且莫論。了知廉藺沒。羞與李曹渾。</text>
<title>挽詞[知製敎尹趾仁]</title>,<text>八松三世繼淵源。文學高名位望尊。心似淸冰能勵操。質如良玉自含溫。非因多病難堪進。要見休官有所存。雖在聞風猶立懦。况吾同姓舊相敦。</text>
<title>挽詞[世下全城李萬東]</title>,<text>利祿能令志節輕。官高誰復享高名。急流勇辦抽身退。要路旁看掉臂爭。松老之孫皆緖父。明翁於弟亦難兄。從今濁世淸風遠。宦海頹波日夜驚。</text>
<title>挽詞[西原韓配周]</title>,<text>家學淵源在義方。早承庭訓識行藏。錢公勇退年非老。范子先憂世豈忘。雅望一時山仰重。高名千載水流長。嗟余少日蒙知奬。欲寫哀詞淚滿眶。</text>
<title>挽詞[副護軍尹德駿]</title>,<text>坡平詩禮自名門。益大家聲占壯元。盛代翹材方館閣。中年息駕忽田園。始終明哲無渝操。彼此瑕疵未有言。最是尊行零落盡。餘生感舊獨聲呑。</text>
<title>挽詞[月城李寅爀]</title>,<text>下榻逢迎記往年。蕭然一壑屋三椽。傳家詩禮靑氈舊。斂迹田園素履全。方仰高名推士友。忍驚明彩掩奎躔。哀榮於世知無憾。秖爲公私淚逬泉。</text>
<title>挽詞[知製敎朴泰淳]</title>,<text>勇退當年自急流。超然塵世是仙儔。詩書舊業餘閒在。軒冕浮榮一夢休。淸節久敎髦士仰。完名終占簡編留。平生未獲登龍願。忽奉幽音淚不收。</text>
<title>挽詞[吏曹正郞李寅炳]</title>,<text>詩禮家庭繼盛名。幾年林下葆幽貞。寒花老圃閒中趣。玉署霜臺夢裏榮。雅志猶期回謝傅。沈疴柰未起劉楨。床前一拜終違願。湖外緘辭倍愴情。</text>
<title>挽詞[前掌令梁聖揆]</title>,<text>曾向床前得拜公。雍容氣像有儒風。文山大手魁天下。涑水閑情臥洛中。林壑百年頤養樂。箕裘三世省修工。卽今萬事還如夢。惆悵河汾絳帳空。</text>
<title>挽詞[世侍生說書權以鎭]</title>,<text>關令周遺老。彥明宋典刑。五經傳世學。三策掞王庭。館閣辭藜照。江湖有客星。他年恬退傳。應耀竹書靑。</text>
<title>挽詞 二首 [洪川縣監朴鐔]</title>,<text>名門挺才子。文雅冠當時。莫奪烟霞志。爭歆爵祿辭。簞瓢空契活。詩禮付家兒。萬事輸泡幻。湖山不盡悲。三世論交地。非惟戚誼敦。風塵空阻面。林壑自忘言。取樂同昆仲。遺安在子孫。行窩從此斷。不忍過柴門。</text>
<title>挽詞 追後製送。題曰哀德浦先生二章。 [崔昌大]</title>,<text>急流少利涉。險塗無安步。所以林下人。獨往不回顧。梅疏去千年。作者不多數。我公及西溪。同世復同趣。世道不相謀。行藏視所遇。高車載百慮。轂擊長安路。靑山少塵垢。素履夫奚汙。充飢有練實。腐肉非所慕。有言立臧否。焉免時俗忤。寒花芳心死。餘馥滿秋圃。如松氣淸瘦。如玉性溫和。內美襲先休。有聞自鯉過。塤篪卽仁里。相和考槃歌。蒼蒼魯丘色。四方瞻峨峨。何傷略繩準。取號不願多。虛舟早登岸。末流正風波。世上噉名兒。饒舌於吾何。人生會一歸。哲愚竟同科。所貴全其德。心迹兩不頗。長歎撫逝川。論才半山阿。</text>
