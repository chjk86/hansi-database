<title>質菴文集序[崔]</title>,<text>昔紫陽夫子叙王梅溪集曰。渾厚質直。如其爲人。愚於質菴公遺集亦云。公釋褐後受學於小山李先生門。得聞爲學之要。而於君子立心行己之方。已瞭然矣。遇知聖主。與奎華選。尋登烏府。少年功名。不爲不多。而公乃默守吾太玄。未嘗役志於紛華波蕩之中。不賢能如是乎。宜其有多質之聖褒也。自涒灘後十年家食。捿遅衡泌。竟不能展拓其素抱而歿。庸非知己者之所共惜耶。不得其位。又不得其壽。天之生斯人。果何意哉。公天資淳人品高。其韻蘭潔也。其標鶴立也。其心操氷壺貯月也。發之爲文辭。悃愊無華。古雅而淡。不與世之絺章繪句者比。此其爲質菴歟。向所謂如其人者非耶。日遺孤濟奭泣而請曰。吾父遺文存者若干。合有弁卷之文。而僕僕焉求匄於當世達官。掠美衒能。非吾父志也。公其骨肉知己。願有以張之也。余抆淚而歎曰。余豈以無能之辭。以累吾公淸德。竊念平日每許以吾家養直。今於是役。以不文辭。豈人情乎。書此以歸之。以塞孝子之請云爾。强圉赤奮若白露節。族弟謹書。</text>
<title>老人星</title>,<text>斗南三十度。一曰老人星。离耋籌添甲。乾維位屬丁。重輝騰漢曲。萬歲祝堯蓂。析木多休運。珠璣襯御屛。</text>
<title>向陽門</title>,<text>天門重幾尺。一牖設春塘。長照光華日。時開雨露鄕。和風迎闔闢。天序順陰陽。金榜通香篆。瑞旭上東方。</text>
<title>六出表豐年</title>,<text>遺蝗深幾尺。魚夢問村翁。益霡歌周野。隨風舞漢宮。六稜花氣魄。四海玉幈幪。三白眞爲瑞。春臺頌屢豊。</text>
<title>喜帨好禾黍</title>,<text>餉饁東陂外。黃雲蘸水多。汚邪盈晩眺。秭廩占時和。香粒餘鸚啄。羣啾任雀過。且供田畯喜。倚杖聽豳歌。</text>
<title>庭衢八荒</title>,<text>羣生海內賴神靈。玉燭調時九宇寧。萬里分明臨咫尺。千官奔走晉階庭。請看周道平如砥。可識虞民拱似星。一幅山河圓幾許。春臺至治日生馨。</text>
<title>肯讀人間非聖書</title>,<text>夢裏羲文話太初。覺來梧月入牕虗。空中閣出利名界。目下牛無墳典車。穩做經綸心是本。高談仁義氣還舒。百原旨訣今千載。火盡西方鬼怪書。</text>
<title>池上于今有鳳毛</title>,<text>赤霄毛羽下宮池。又是超宗起鳳詞。梧竹春回歧峀翽。蓬萊雲繞舜庭儀。龍鱗耀日臨三晝。鴻翼排風漸九逵。爭道掌綸能趾美。朝朝染翰侍丹墀。</text>
<title>泛菊</title>,<text>一年佳節最重陽。笑把茱萸菊正黃。釀出太和仍作壽。採來疎蘂晩浮香。滁亭物色添金氣。彭澤風流滿玉觴。長對故人風雨夜。由來此俗任芬芳。</text>
<title>小苑城邊獵騎回</title>,<text>東風御柳夾城隈。獵騎斜懸夕照回。肩牡獸多空蹴踏。鬈偲人美擁環鋂。蕭蕭響自靑山遠。歷歷影過粉堞來。春樹新豊渾似畫。橫鞘意氣暫徘徊。</text>
<title>冬至</title>,<text>半夜雷聲地底催。希音靜處一陽回。天心碩果方生理。聖化宮醪正發醅。灰管潛噓新律動。山梅欲放化翁來。彤庭頒曆知斯日。瞻仰紅雲萬戶開。</text>
<title>占斗建作甲子 七言古詩</title>,<text>十二兄弟胚元氣。攝提時節天開子。衆星錯落乾文邃。但見日月如旋蟻。維北有斗斗有杓。一夜旋樞電繞紫。子午盤針分四方。涿鹿霧捲祥雲起。太甲昭臨鳴鳳閣。夜受河圖占天理。北斗司喉襲氣母。精華爛爛分明視。玉軸璇杓隨序轉。春東夏南秋西指。帝曰咨撓汝星官。曆象重釐禪通紀。析木玄枵躔次爛。斗之昏中日以揆。萬物句萌甲居首。一陽初生子爲始。天數有十地加二。次第干支順一軌。其精水火金木土。厥數庚辛午未巳。靑臺夜夜星河轉。治曆明時大人以。六十陰陽分配妙。卄八珠璣影子美。象緯周環齊七政。聖不違天天尺咫。蒼龍在東朱鳥南。風后稽首伶倫跪。散爲三百六旬日。屯蒙漸闢羣生喜。軒皇以傳陶唐帝。星鳥星虛占羲氏。</text>
<title>長樂宮</title>,<text>美哉長樂之爲宮。畫棟翠甍蟠晴空。長樂宮外春四時。長樂宮中花萬枝。南有欝欝萬丈峯。北有靑靑千歲松。東有蓬壺駕金鰲。西有閬苑來瑤桃。下有渭水淸且澄。上有日月恒而升。萬戶千門殿中央。漢皇尊奉太上皇。上皇之尊尊莫尙。四海之養養莫當。漢家天子起豊沛。經營八載家居大。八荒庭衢三萬里。未央宮闕天中起。兩宮中間通複道。層欄疊榭相環抱。制度宏大少彫斲。不用金碧從素樸。絳幘三唱鍾聲出。千官簪佩趨朝日。太平天下春融融。君樂臣樂樂無竆。北斗有勺斟東海。日三奉巵誠靡怠。太常綿蕞起朝禮。相國劒履趨宸陛。醉後起舞山龍袖。楚王拜跪齊王壽。今日成就孰伯仲。九州廣大兆民衆。和風春入新豐村。瑞日晴繞山河樽。萬歲萬歲萬萬歲。願如此日傳之世。</text>
<title>過淄水。解裘與沙中老者。</title>,<text>觀於一夫知天下。吾君聖德推如保。三軍挾纊誰家語。五十衣帛先王道。羔裘五紽將軍路。冬月臨淄水浩浩。朔風吹雪凍鵝翻。不覺吾身衣繡襖。千間廣廈人誰庇。十月秦宮衣未擣。深厲淺揭臨古渡。彼何人斯霜髮皓。兩脚入水身有粟。脫殼寒蟬啼晴昊。徒杠欲成波漫漫。先我濟人鄭國老。可憐鮐背暄未負。九重靡安錦衣好。一人不獲吾所恥。老老之政卽煕皥。豈曰無衣吾有裘。分出彤庭着來早。賑寒欲學楚莊后。善養宜追周文考。臣單煖飽皆君德。分與諸人是恩造。老者安之安以衣。中興化日方杲杲。短袖輕風仍何怕。着處長身任不倒。橫帶黃金還有光。投爾以裘安我繅。晏老一裘三十年。傳來我家還不惱。淄上之水聲不絶。惠鮮遺風及枯槁。</text>
<title>馬上橫鞘意氣歸</title>,<text>耳後生風酒力微。新豐柳色欲斜暉。㩳身直北風霜緊。賈勇行隨霹靂飛。能事誇張多意氣。歸時顧眄有光輝。五陵年少爭遊獵。九月寒山始合圍。到底豪鷹韝上睨。就中狡兎草間肥。蕭條曠野如相避。狼籍風毛漸覺稀。銀燈下山隨日晩。珠鞭拂雪傡鞘揮。幾回蹴踏平原草。四顧躕躇短後衣。快樂人如返鐃吹。驕行馬亦弄金鞿。兒童辟易長堤路。錯道將軍射虎歸。</text>
<title>燈夕 七言律詩</title>,<text>含珠天半火龍騰。噓出紅雲爛欲蒸。宋殿樂民森寶炬。吳門開市羃輕繒。參差火樹家家是。一夜華蘩歲歲仍。紫洞煙花多令夕。玄都膏燭卽華燈。淸明楡火龍光溢。上巳花油鳳卜徵。最是离三炎德旺。古來初八吉辰稱。香糖煎水誰家始。金粟傳神此夜應。大有在天輝紫極。家人籠火用靑綾。羲圖箕福金爲篆。蜀帛淇篁綵結繩。鶴滔紅將花外出。蠟烟靑到柳邊凝。蘭膏一盞騰高債。蓮萼千枝揷幾層。爛熳不香花滿樹。分明無數玉盈幐。琉璃影子搖搖掛。星斗光輝點點登。龕價爭言今歲踊。燭華相詑我家澄。鰲山不獨浮瑤海。蜺駕何須到廣陵。蓮燭恩光歸學士。貝香心炷問高僧。竿頭戲鳳堪爲瑞。籠裏游魚不怕罾。二十四橋明月爛。九重千戶彩雲增。棚前欑手騰華祝。缸下吟詩頌月恒。更願聖君心化燭。逃亡遍照德輝弘。</text>
<title>御製皇壇親享日。敬次兩朝御製韻。</title>,<text>玉輅東廵怳見親。依依檀木寄王春。山河極北淪諸夏。牲醴吾東享肆陳。數十麟經淹日月。三千鰈域葆冠巾。齋衣肅穆監明水。萬折餘誠志事遵。</text>
<title>臣璧拜手稽首賡載進 壬子</title>,<text>曉拂龍旂禮享親。園林長護大明春。東藩再造恩偏重。北闕三呼迹已陳。無地更輸周玉帛。留壇獨拜漢衣巾。朝裘古象賡詩感。忠孝吾王禮永遵。</text>
<title>御製春仲朔日。頒公卿近臣尺。修中和節古事。帶詩以寵之。</title>,<text>頒尺中和節。紅泥下九重。拱星依紫極。絫黍叶黃鍾。漢帝提三日。陳君卧百容。裁來五色線。許爾補山龍。</text>
<title>臣璧拜手稽首賡載進 乙卯</title>,<text>紫泥封玉尺。頒賜意重重。正直心如矢。精微數起鍾。差毫難免謬。無寸不成容。聖主身爲度。裁量稱衮龍。</text>
<title>乘舟禊名川韻。微雨新晴。六合淸朗。</title>,<text>述夫旣雨晴。可大道塵微。辰良兮日吉。風暖兮烟霏。遊奚取是水哉。深則厲淺則揭。服旣成暮春者。風乎雩浴乎泝。遂乃提攜良朋。徘徊別圃。靑雀舫兮黃龍旗。落花岸兮芳草滸。物華交媚。堪憐滿塘楡錢。幽懷且寬。一任霑衣杏雨。盖聞俗重除祓。時待和春。上巳之節方届。弗子之禮用伸。溱洧秉蘭。鄭民之習俗堪陋。雍河獻劒。秦家之徵祥亦新。是以自古在昔。是日也晴。韻人吉士之作好伴。佳山麗水之暢幽情。東流水邊。爭見萬人千人出。早開花下。不辭一盃二盃傾。我迺適逢佳辰。不堪幽獨。筇屐太勞於峻山。嘯咏不宜於曠陸。晴沙日照。喜覩人去三三。芳岸春濃。正好宮開六六。幸玆爰有名川。可以容䑽。淥波涵芷兮香娟娟。錦纜牽檣兮風颯颯。淸流有洗滌之地。祓祥亦宜。小舫任沿洄之歡。無處不合。於焉仰看俯察。景淑氣淸。絶勝靑茭。閑幔咏戲蝶。何止黃柑。斗酒聽流鶯。和氣爭來。迓吉慶於游泳。舊染盡滌。涵性情於淵弘。於戱。四顧擧杯。中流皷漿。時乎時哉百祥來。樂莫樂兮一氣朗。良辰不負。奚獨一時之勝遊。韻事相傳。宜興千古之曠想。</text>
<title>輓百弗菴崔先生 五首○丙午</title>,<text>沒世工夫在喚醒。着心臨履不遑寧。菴楣二字提要約。勝似張公座右銘。淑氣分鍾嶺以南。大山南野與之三。吾儕近日依歸地。只有高軒一丈函。一生棐几聖賢書。滿腹經綸自有餘。可惜㫌招林下及。桑楡光景屬懸車。際遇昌辰爵以縻。年深無路齒明离。德星遽逐前星晦。天上應開翊衛司。懷風幾恨阻躋攀。晩歲纔承一日顔。仰止他時堪致敬。典刑無恙八公山。</text>
<title>輓李進士丈 鼎勳○戊申</title>,<text>滿地湖山屋數間。癯仙心與峀雲閒。傳家至樂詩書靜。拔俗層標雪月寒。早歲靑衫寧自足。竆經白首亦歡顔。典刑遽逐薤歌遠。餘慶應從寶樹看。</text>
<title>輓艮翁李判尹 獻慶○二首○辛亥</title>,<text>文高一世行高人。聖主朝廷黃髮臣。案有阿渠平準誌。門無駟馬大車賓。篤承家法常持拙。爲感君恩欲忘身。尺疏空留砥柱力。嶠南章甫淚沾巾。杳杳仙騈返九宵。文星芒彩晦前宵。畵圖靈閣餘儀度。旗皷詞垣遂寂寥。勁節還爲逢衆喙。素心無賴報淸朝。駒城百里輀車路。春草初生雪欲消。</text>
<title>輓樊巖蔡相國 濟恭○己未</title>,<text>山河儲氣久。豪傑應時興。舟楫殷庭說。模楷漢代膺。問源知百行。臨事又多能。藏器文兼武。持心毅與弘。策名從史閣。移孝事元陵。知奬先懸鏡。班資已伐氷。通才雖歷試。大節最宜稱。朱邸危疑際。丹忱義理弸。忘身揮血涕。齎恨奉金縢。痛哭喬山暯。瞻依瑞日昇。明堂求柱石。勁草恥蘿藤。守道寧希合。乖時屢見憎。警濤頻起滅。喬嶽自崚𡾓。明主知肝肺。良臣作股肱。輿儓咸改覩。夢卜不須憑。莫問風期吻。堪嗤口說滕。䟽草褒秉執。文勢許奔騰。衛國彌堅礭。憂民且戰兢。義明長夜煥。化洽太和蒸。眷畀君恩重。依歸士氣增。濟難看沛決。激濁望淸澄。壽域方咸囿。高山謂不崩。尊年將賜几。繫日竟無繩。重擔今誰任。羣生正可矜。聞㐫心墜谷。悲世淚儲升。駑質叨從仕。龍門屢許登。奎華纔汲引。恩命繼連仍。入市蒙三倍。攀樓仰百層。衣冠嗟永秘。警咳更何承。照目文章在。儀風此可徵。</text>
<title>輓活山南丈 龍萬</title>,<text>吾見寢郞丈。山南老宿師。福全兼齒德。學富又文詞。鳳穴雛皆好。鹿門世莫知。活岑虛杖屨。空使後生悲。</text>
<title>輓李參議 鼎德○辛酉</title>,<text>東方降大聖。太歲屬壬申。于時良佐村。風雲氣暗親。家傳名祖業。敎有父兄賢。最是觀公處。一春心藹然。玄兎之陽月。天門折桂香。蜚英鳴佩組。玉署與春坊。天香襲緋玉。議禮司淸要。重宸紆眷注。感泣惟圖報。招損常持戒。罹憂謾喪神。經綸付園宅。尊酒樂天倫。一疾醫無術。令名造物猜。英華朝夕戒。狄籠蓄蔘材。弓劒鼎湖痛。委床擗且攀。過朞曠奔哭。留約誕辰班。厭世辭溷濁。超然侍帝傍。祥雲與甘露。贊化調三光。誼以同年重。情由知己深。廞宮他日拜。踰嶺獨何心。征輀挽不得。鵄嶺夕陽明。忍聽門前路。穉兒哭父聲。</text>
<title>輓俛菴李丈 㙖○庚午</title>,<text>南方氣候晩。十月媚物華。粲粲林中菊。蒼蒼洛上葭。俶駕采遺芬。薰盥酹先生。先生屋後山。大小秀氣淸。下有長湖水。從來大淵源。虛舟溯學海。竆處俛菴存。尺䟽定國是。布衣承衮褒。涪舟講易歸。斯道益明高。化翁遺叢石。擊之也硜硜。節堪凌霜雪。韻若諧廟磬。金聲與玉振。此可銘素志。素志銘不及。遽見星斗秘。依依海上山。文藻光恠闘。是誰使之然。南方衰氣候。</text>
<title>輓金進士 宗錫○甲子</title>,<text>曲江朝日照恩觴。並馬歸來菊雨香。始識高才兼德行。且將奇氣吐詞章。世間完福君能有。江左令名孰敢當。風燭中塗悽絶恨。靑鸞叫月鶴在堂。</text>
<title>輓姑夫宋公 應璧</title>,<text>窈窕孤山宅。幽人不可諼。倻溪詩禮在。壽域起居尊。已盡西河淚。長留北海樽。頤眞全晩福。當室有賢孫。得公生色大。家傳舊坦床。風流悲壠笛。世事變滄桑。禮愧寒暄阻。心懸歲月長。仍成千古訣。臨壙涕盈眶。</text>
<title>東南長老。齊會龍山。數宵團話。南上舍 景采 丈先成一律。要和于座中。仍敬次以呈。</title>,<text>賓主東南盡美來。風流到處好襟開。名辰况是重陽節。更上龍山勸酒盃。</text>
<title>輓朴丈 尙益○三首</title>,<text>堂堂忠孝一家全。江右風聲孰敢先。自有典刑淸福享。斑衣對舞祝遐年。談笑從容意轉豪。眞機澹澹見杯醪。小窩人去爐香細。獨把新詩任嘯遨。郁穆之情燕婉親。芳茵容接事如晨。黃花泛酒憑誰酹。遙仰高山倍悵神。</text>
<title>丁卯四月。往咸安見子婦。歸路馬上口占。</title>,<text>歲暮偸來十日閒。殘僮蹇驢是間關。逶迤巘峀遲遅路。指點金陵面面山。少婦迎門隨處喜。隣官投轄暫時歡。分張易說前期在。千里江南幾往還。</text>
<title>輓李參判丈 鼎揆○庚午</title>,<text>老圃寒花晩節全。蕭然氣味自林泉。仕無求進登名宰。行不違言慕昔賢。布被常沾珠樹淚。架書猶濕石渠烟。謝去囂塵箕尾跨。應隨聖考在雲天。</text>
<title>乙丑暮春。偶到通度寺。滯雨數日。披閱探眞錄。謹次權江左軸中韻。</title>,<text>草綠花明古壑深。無端遠客幾來尋。排雲石立如來骨。滿院松鳴道士琴。棲鷲藏龍眞誕詭。危樓疊嶂㥘登臨。關人宿雨連三夜。閱盡遺芬悵我心。</text>
<title>又次</title>,<text>一騎逍遙涉澗泉。玲瓏萬象是諸天。山人敎雨能關客。共話靈眞不忍眠。</text>
<title>通度寺。有節義錄一部。始自端廟朝忠臣及壬丙殉義諸賢。淨寫官職姓名。繼稱尊靈。盖禪家誦辭也。吾先祖貞武公寔列于此。每以四令節。大禪師主享事。列誦以迎神享訖。送神至山門。未知諸賢之毅魄忠魂。托於異流。顧享其禮與否。而山人之特以義氣辦此事。可見彜性之同得也。余於是敬玩而起感。謹次軸中諸公韻。</title>,<text>披來舊蹟感無竆。節義煌煌一部中。山河再造功勳美。日月長懸義氣䧺。三代威儀茶飯凈。千秋報祀㥘灰空。山人義起偏多異。誰識彝天照梵宮。</text>
<title>輓磻溪李丈 養吾○四首</title>,<text>窈窕磻溪曲。深藏處士廬。終日整冠帶。左右惟圖書。奇字人多問。名詩世共傳。惠我光明義。聳牙先漢編。聖主搜賢雋。江海遺明珠。年高德彌卲。頤眞在典謨。亥市人相吊。磻溪處士沒。文藻留奇氣。海天虹起滅。</text>
<title>輓李進士伯心 觀祥○壬申</title>,<text>手持三尺琴。惆悵少知音。今世無交道。吾鄕有伯心。香壇先馬首。汶榭聽蟬吟。獨坐端陽月。無言淚滿襟。</text>
<title>輓李戚丈 曾範</title>,<text>仁壽理非虛。公齡八十餘。善排卜子痛。閒閱櫟翁書。先誼渭陽重。後生花樹疎。光陰催一瞥。揮淚送靈車。</text>
<title>輓權戚丈 爣</title>,<text>風流儒雅亦吾師。溫玉精神瘦鶴姿。老去持身愈謹拙。興來耽句任敲椎。家傳忠孝言無間。庭茁芝蘭敎有儀。聖世遺珠堪可惜。魚臺卓立邈難追。</text>
<title>合江亭船遊時。謹次趙澗松韻。辛未</title>,<text>先生遺躅最高臺。皷枻中流一溯洄。赤壁匏樽今日擧。淸泝春服遠方來。千年水勢淵源濶。九曲山光錦繡開。此會年年誰與健。西巖夜傍且含盃。</text>
<title>舟過翔鳳亭</title>,<text>東南形勝洛江頭。從古淵源此地幽。翠壁丹崖開錦繡。閒花枯竹護臺樓。鳶魚妙理前人得。琴酒風流半世浮。無限名區看不盡。歸裝又載景陽舟。</text>
<title>輓族兄 柱一○癸亥</title>,<text>淸澈鴈湖水。逈回十二曲。薆薆湖中草。隱隱湖上屋。碩人之所寬。嘯歌以永夕。磁壺溢秋露。小梧展詩軸。東南諸名勝。往往理蠟屐。芝宇烟霞氣。散爲毫端玉。堂宇凝和氣。韡韡暎棣萼。張琴以諧洽。姜被日湛樂。知己在一室。令人起艶服。灧㶑北海尊。讌笑常滿席。不知老將至。皺眉一未覿。處於宗族間。藹然和煦若。至當是非處。折衝無隱匿。謝宅優楷範。韋家有老德。如何嗇上壽。吾曹無矜式。欲言先拊心。令儀已云邈。而余多拘忌。不敢臨壙哭。請酌雁湖水。庶冀靈來格。</text>
<title>輓族叔 達五</title>,<text>淼淼石湖水。水上有高堂。堂中多古詠。諸賢共贊揚。藍浦與白沙。奕世趾其光。我公篤先烈。詩禮著幽章。詞賦鳴東都。名士共頡頏。塞馬悲得失。泥蝸悟行藏。早謝名利道。攜家入古庄。燈下課農書。壁上評詩香。散屐復含飴。子孫滿成行。中堂和倚瑟。不知老之將。天何不憗遺。長德遽云亡。門親失蓍鑑。鄕黨靡瞻仰。我酌石湖水。酹公公在傍。</text>
<title>從五代祖松亭公墓道竪石韻 壬申</title>,<text>三尺豐碑四尺阡。縱橫龜篆照蒼然。精魂密邇承懽地。忠孝俱全倡義年。會見儒林香火議。况存信筆日星傳。麗牲此夕無竆恨。霽老緣何作九泉。</text>
<title>開禪菴守歲夜。次李聖應 覲吾 韻。癸酉</title>,<text>山齋守歲有前期。賓主東南會一時。竆壑凝冰明似玉。寒溪舒柳弱如絲。盃中讌笑堪行樂。騭裏光陰詎作悲。此夕團樂知不偶。離筵莫和隱侯詩。</text>
