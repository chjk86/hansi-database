<title>次金成之 就成 題眞樂堂</title>,<text>小閣依山靜。回塘得月寒。他年遊息處。天上畵圖看。原韻白屋臨塘碧。秋空月影寒。欲知奇絶處。要待故人看。</text>
<title>明鏡堂。次松堂晦齋兩先生步金成之韻。</title>,<text>源泉流日夜。淸澈小潭空。萬象咸來照。方知別有功。原韻 眞樂堂風過無形色。雲行迹亦空。澹然無一事。天地一般功。次韻 松堂有象非爲有。無形不是空。實中知是實。功外莫尋功。次韻 晦齋有響還難捉。無心却礙空。有無都不累。純一是眞功。別韻 眞樂堂見前有見能眞見。安後無安是得安。明鏡去了河海闊。風恬波靜欲言難。見小而思大。至於極地。欲言而難能。此孟子所難言也。主翁得到眞地故云。</text>
<title>偶吟</title>,<text>心上無餘物。閒中絶外華。只看蓮葉大。偏愛雨聲多。</text>
<title>寄金成之</title>,<text>眠食問何如。病鱞長守寂。願乘朝暮涼。來叙慰飢渴。</text>
<title>寄金成之</title>,<text>年來遭毒疾。辛苦兩旬餘。服藥精神困。營方腠理虛。感懷扶杖起。含痛杜門居。攬鏡傷羸悴。憂憤敢自如。</text>
<title>送崔正郞見叔 應龍 之京</title>,<text>君懷枌社戀。我亦別知憂。萬里鵬程遠。行藏豈自由。</text>
<title>送崔見叔之京</title>,<text>情融不索形骸外。靜對何須閱古書。一別遠騰霄漢去。從今端合杜門居。</text>
<title>向俗離山。寄崔見叔諸君。</title>,<text>身心世事不相關。磊碨襟懷未自刪。久處塵寰無可意。明朝揮手入名山。</text>
<title>挽朴仁友 二首</title>,<text>懿質人爭慕。醇溫世所欽。容儀玄夜永。悲澈九原深。閭井無親舊。鄕鄰失老成。悲寃子女地。風雨閉佳城。</text>
<title>挽吉生員 勉之 母夫人</title>,<text>女中薛穆孝。男子二連憂。玉質委泉下。圓蒼帶怨尤。</text>
<title>次郭匀韻</title>,<text>小堂春日晩。淑氣轉平川。惻隱乾儀重。丹靑艮象姸。梅葩簷箔外。蒲戟野堂前。蝴蝶纔驚夢。烟霞欲暮天。</text>
<title>述懷</title>,<text>窮源前古樂。肥遯娛餘年。命屈知身蠖。神腴悟道全。鸎花俱是樂。烟月亦爲緣。俯仰吾何愧。胷中只浩然。</text>
<title>次紫閣山韻</title>,<text>鳥啄庭中粟。虫鳴小石橋。曉嵐浮遠樹。朝日上山腰。境淨乾坤闊。心淸宇宙遙。閒居如有得。無事愧漁樵。</text>
<title>次宋企村 純字遂初 明府 二首○企村。又號俛仰亭。癸丑間。左遷本府。春秋佳節。必至先生草廬。或奉邀江干。相與酬唱。</title>,<text>今來分符地。按節已巡宣。感化爭顚倒。歸仁孰後先。陶甄三異政。經濟一心全。若畵無虞象。村村只晏眠。攬轡澄淸日。那知夢益州。藩維重字牧。宵旰已分憂。禮樂陶甄易。詩書絃誦稠。遭逢千一會。恨未進良籌。</text>
<title>挽宋企村貞夫人 歿于府。還于潭陽。</title>,<text>柔嘉成壼範。百福享徽音。擬覿幽閒化。還違奉戴心。故山歸恨遠。鈴閣滯思深。士女塡街路。哀呼淚滿襟。</text>
<title>江亭次宋企村 三首○甲寅三月</title>,<text>春晩仙桃映水隈。笙歌落日遞相催。湖山勝趣輸旌節。獨抱仁恩得得迴。江風絃管散無方。俯視人寰隔渺茫。村巷但聞歌頌處。二天恩澤活垂亡。澄澈圓融一太虛。細論心法自詩書。試看僻陋爭趨化。誦詠陶陶樂逸居。原韻春歌晩罷暮江隈。繫柳蘭舟喚更催。歸去松關猶不閉。早知遊駕夜深迴。右詠歸興膏澤當春霈四方。天心不可付茫茫。聯阡翠浪翻如海。應悔生靈半死亡。右詠麥田方塘開處小窓虛。中有閒翁坐閱書。遙指聖門歸路直。羲皇日月照幽居。右詠龍巖閒居</text>
<title>上宋企村</title>,<text>雲平生不解詩詞。時時雖欲寫出情思。便澁苦難成。况於歌詠盛德。誠雖切切。其可能乎。謹依古詩。換了若干字。書以代臆。撫摩凋瘵爲心切。摹寫風烟着語親。拭眼更看無息處。淸詩美政逐年新。次韻 企村竹風和月灑綸巾。滿榻淸光與孰親。開卷古人隨處在。投心日月講交新。</text>
<title>山中卽事</title>,<text>寥寂無塵地。焚香話所歸。樹撓幽鳥夢。螢入定僧衣。破月斜天半。高河下露微。翻令嫌白日。動卽與心違。</text>
<title>閒中偶吟</title>,<text>窓含紅翠影。靑帝序應初。室靜眠還穩。身閒意轉舒。優游雲氷境。嘯詠酒棋餘。分外吾何望。風烟自遶廬。</text>
<title>哭晦齋</title>,<text>嗟公生世晩。古意遠相追。學術承朱子。淸期到伯夷。謾將忠孝事。不負聖明時。死返長沙路。空令志士悲。</text>
<title>集句上宋企村</title>,<text>淸如冰玉重如山。薛能。 感會潛生氣槩間。曹唐。 俗手定應摹不得。晦庵。 了然塵土不相關。吳融。露竹風蟬昨夜秋。薛逢。 熟尋雲水縱閑遊。曹唐。 相逢莫話金鑾事。韓偓。 一點沙鷗勝五侯。皮日休。</text>
<title>上宋企村</title>,<text>寒巖消息問何如。翹仰依依半月餘。不識相知淪逝日。幾多傷悼爲欷歔。商山牧申潛捐舘。而亦與企村契深故云。申公字元亮號靈川。</text>
<title>挽宋天章 希奎號倻溪</title>,<text>理氣互流盪。稟賦直而愨。純性旣內腴。頗不修邊幅。歷敡中外。用意正敦尙。孝友堪鐫碣。慈祥歌召杜。久莅字牧責。賦鵩海山阿。步履無紆曲。晩罹靖陵慟。宿疾成灾已無及。乘除理數然。達識何戚戚。死別呑聲夢夙昔。寒月窓櫳心惻惻。平生愧相負。病不執紼臨風泣。儀象居冲簡。神精湊篤堅。經綸由定性。敬睦自循天。晩滯悲歡裏。終罹禍福邊。塵寰溘一夢。閭碣泣空傳。純誠孝友顯。懿志布設訏。實踐終無愧。淸操永不渝。鏡鸞悲海曲。霜鬢怨延吳。遙望門旌右。思欽倍慟吁。削玉光還斂。懷瑜理自貞。隆仁襄國化。厚愛樹家聲。準擬嘏申佑。那知恨輒縈。儀刑悼永隔。號慕莫能情。</text>
<title>贈西山烏竹杖 眞樂堂。又號西山。</title>,<text>邇來消息問何如。阻仰于今兩月餘。折得烏篁資拄杖。延年多出養生書。</text>
<title>和黃柳村 汝獻 韻 五首</title>,<text>臨風懷仰日西斜。胷次恢恢揔百家。潦倒如今跛病久。情生隨處不禁多。右用阮家念舊情生之意風稜淸峻豈偏斜。筆法文章作一家。嗇養頤神誠得計。謀生宜少不宜多。右祝辭豈敢䂓也水遠山高路亦斜。棲霞罩霧畸人家。登臨想應開心眼。幽勝年來入夢多。右酬山亭勝致病軀須適喜欹斜。問藥尋方慣醫家。陂水生涼荷葉大。夜深偏愛雨聲多。右記病中辛苦之狀墻角風回雨脚斜。秋光㶑灧野人家。重尋黃嶽知何日。亂思還隨列峀多。右恐未復盛年之遊</text>
<title>寄金成之</title>,<text>擾擾客滿堂。塵抱無時豁。炎熱尙未酷。洛水纔一膝。獨枉如可惱。時器之共轄。莫言農務殷。小車祗自牽。</text>
<title>過月界津</title>,<text>大野盡收千嶽勢。長江猶會萬派分。舟輕尙迓西山雨。風迅能驅北渚雲。礙樹孤村烟後見。隔江人語夕陽聞。</text>
<title>挽眞樂堂</title>,<text>端的相傳意。眞源活潑時。信古傳遺緖。開學漏天機。至性渾澄澈。硏思入窮微。斯文一墜地。痛哭絶依歸。</text>
<title>餞魚明府 泳津○二首</title>,<text>仁恩三載醉斯民。虎渡方知不啻人。遺化正看留犢日。黃堂別有一般春。幾多遺澤浹吾民。留得仁聲播後人。只選大錢賫送日。陶然共醉一堂春。</text>
<title>寄李剛而 楨號龜巖。時牧淸州。</title>,<text>龜巖消息問何如。阻仰于今八載餘。南國風烟無舊態。臨風懷憶獨躊躇。南中前輩。淪逝已盡。到此懷仰尤切切。</text>
<title>贈金文之 就文號久庵。眞樂堂之弟。時作宰靑松。前此鄭新堂亦宰于此邑故云。</title>,<text>萬疊靑巒碧澗湄。神仙從古此棲遲。尋眞何日分餘訣。明月依依照我思。</text>
<title>次黃希适韻</title>,<text>南塘冰泮綠波寒。小閣春晴起傍欄。滯病幽懷佳節近。急令消下十全丹。</text>
<title>詠堂前梅</title>,<text>寒梅一樹倚墻開。玉蘂巉巉雪滿堆。吟來不耐孤山興。三嗅淸香待月迴。</text>
<title>贈金國衡 鉉</title>,<text>靑山當戶綠陰■。鶯語玲瓏鷰差池。幸見故人拚軟話。滿庭烟雨細絲絲。</text>
<title>書懷</title>,<text>汩沒塵埃二十年。餘生只合老林泉。還將咄咄書空意。來付書牕一醉眠。</text>
<title>贈敬祖上人</title>,<text>自擬行藏付太虛。煩囂到底不堪鋤。聞渠遊歷三山勝。坐使塵襟頓豁如。余適無事。上人來自金陵。月夜話及探歷金剛，香嶽，俗離等事。末段及之。</text>
<title>挽高訓導 謙</title>,<text>生來相識共鄕廛。死去同歸理或然。九原若見先人面。爲報終天痛慕緣。</text>
<title>別卞士混 百源</title>,<text>重逢歲月念回遲。臨別依依不耐思。水隔山閡懷仰地。奚囊賴有佩新詩。甲辰暮春。見同年卞士混于府中。時主倅郭仲翰。並次卞韻。</text>
<title>無題</title>,<text>靑雲心斷老江湄。始信平生賦命奇。慣聽春蔬鳴石鼎。任看秋月映山眉。鳶魚眞趣猶堪賞。豕蝨功名詎可期。手折黃花仍獨醉。乾坤隨處是生涯。</text>
<title>寄子灝</title>,<text>偶見陸少游示子律。頗愜於懷。仍換數句。書以示之。窮閻父子自相依。盡日深居獨掩扉。援筆遣懷聊拂冊。裁縫試適屢擐衣。吾玄自笑豈尙白。爾瘦元知能勝肥。苦學勿爲干祿計。從來先正可依歸。</text>
<title>挽金偉母夫人</title>,<text>共道天姿淑且仁。閨程閫則世無倫。徽音盛烈人爭服。薤露今來不耐聞。</text>
<title>寄退陶翁</title>,<text>溪齋消息問何如。翹仰依依十載餘。工化已臻流轉地。閒消歲月洞窓虛。懋昭明訓發昏暗。祗覺無能慚汗流。少日不知勤用力。况今年老雪堆頭。退溪書有懋昭明德之語故云瘦骨嶒崚雪滿頭。書空咄咄便生愁。飽更世味辛酸苦。欲對陶山一笑休。次韻 退溪不見龍巖每惄如。春風書到慰情餘。願言各勉桑楡境。看取吾心一太虛。同人書札如金擲。暮境光陰似水流。安得對床連日夜。舊聞新學說從頭。世事平生不到頭。高棲何地著閒愁。我來要覓無愁處。愁逐身來老不休。老拙尙未斷愁。正坐妄涉世故。公未嘗染指世味。何復云云。無乃不病而呻吟者耶。</text>
<title>偶吟</title>,<text>老去無成齒髮衰。年將七十更何爲。居常多病不服藥。間或有懷猶作詩。流水高山惟愜意。淸風明月喜相隨。平生積學無他效。只得胷中任坦夷。右邵子詩。昔賢言詞氣像。固不可希其萬一。而年齒衰遲之態。猶或髣髴焉。故就其中換却若干字。書以代臆。猶可發一笑也。</text>
<title>次林冲擧 鶴</title>,<text>謾寄無窮托此身。還將物色醉根塵。神專刻鵠靑陽晩。技罷屠龍白髮新。石澗琮琤賡白雪。蘿巖芬馥奏陽春。山前荷蕢休經過。千古何人會得眞。</text>
<title>妙光山草亭。贈金國衡。先生曾搆草亭于開寧妙光山下。</title>,<text>身世倥偬行樂幾。歸來蹊隧簇莓苔。蟬聲已逐秋聲盡。雲影閑隨峀影來。共作虛簷迎月步。相酬淸夜納凉杯。惱人塵累終難去。空費愁腸日九回。</text>
<title>挽吉參奉 大淵○二首</title>,<text>二氣迭運。乘除交軋。稟命脩短何須說。醇愿渾密。况又忠節。餘烈人爭服。生無抱恨死無怨。三男一女。共挽六十光陰。哭收淚人人爭說福。佳城宅兆吉。我來一慰。執紼風霜立。茫乎芴乎運化地。吾人所受獨也正。乘除消息緫不齊。自其達者觀。安順何爲病。矧是一甲光陰。騰騰蘭玉滿庭。來歌薤露。愁殺白楊風霜惡。</text>
<title>宿俗離山上院菴</title>,<text>黃嶽最高顚。幽刹壓雲根。天極東南豁。泉通窮地垠。村烟朝出洞。山翠夜當門。天地入毫芒。山河在吐呑。誰言無得得。剩是識存存。倚空成一快。心事坐忘言。</text>
<title>桐葉詩。示金天紀。</title>,<text>鳳榦千年老。龍門百尺桐。紫葩繁翠柯。綠葉蔭靑空。帶風聲淅瀝。得月影矇矓。應候驚先墜。深探造化工。題詩情怨苦。剪圭赫業豊。日暖蒼烟合。凉生浩氣通。疎雨催金井。秋聲撼離宮。斂實培良質。扶疎氣冲融。菶菶靑綃密。猗猗翠羽蒙。繁陰籠小閣。密影滿窓櫳。對夏消炎熱。延秋感玲瓏。朝陽美質在。不必怨霜風。</text>
<title>蓂莢詩 戊寅</title>,<text>鴻荒肇闢天地沌。平陽日月開昏冥。五行六氣猶錯亂。天遣瑞草生其庭。日生一葉至十五。自從旣魄還彫零。臨階何有辨旬朔。一莖獨持天地經。曆象日月授人時。帝使寅賓從爾聽。陰陽運化如指掌。指佞徒能辨渭涇。推看歲月象天行。誰知權輿於斯蓂。別孕乾坤造化氣。衆卉人間渠獨醒。初當草昧指歷歷。爾功萬古同日星。</text>
<title>武夷精舍詩</title>,<text>洙泗淵源久不傳。濂洛遠承千載下。一縷文脉復開張。夷陽九曲開精舍。硏磨義理講道處。水竹烟雲相枕亞。企道猶嫌子夏儒。志學豈期樊遲稼。潛心一竇擬壤室。陋巷烟月光相射。探賾聖訓闢扃鐍。咀嚼道腴如啖蔗。榛荒已開正路廓。一室藏修書萬架。道德精純講切磋。胷中豈肯藏偏伯。籠涵萬理泰宇靜。心與古訓相邀迓。仁義粹然盎面背。觀聽有若時雨化。修明聖經揭日星。劃去萬古如長夜。無窮道體知有術。舍下九曲鳴湍瀉。武夷葱籠揖龜蒙。樂山仁癖人誰訝。俯仰硏窮一室內。心期道域身無暇。久居安宅旣升堂。馳騁六藝爲珍駕。元來行道聖賢素。嗚呼世路多權詐。煥章閣下學不展。沮遏只緣秦與賈。獨有羽翼斯道功。如行元氣春與夏。舍壺金絲如有聲。恨余不得爲親炙。</text>
<title>大夫松詩</title>,<text>匹馬西經泰山麓。五株蒼髯蔭岱宗。人言秦帝避雨處。曾封大夫恩光濃。廵禪竟觸天公嗔。暴風急雨來顫攻。不知天意有所屬。舞出謬妄旋加封。此身曾經三代月。幾年特立誇龍鍾。箇裏雄含太古心。豈肯屈節臣頑兇。淸風高揖西山薇。誓指魯連蹈海蹤。我本天地一箇材。安肯爵祿塵埃容。尼父曾歎後凋姿。百代雪霜凌嚴冬。年年雨露掃秦垢。寒韻似若嘲祖龍。</text>
<title>次郭匀韻</title>,<text>居然心境軼無何。只有壯憤空嵯峨。已將泉林送此生。閑憑雪月驅吟哦。排遣世事是桑落。徑醉不辭紅顔酡。人間富貴等泡幻。得喪榮枯眞一俄。偶然眞趣適其適。外慕爬癢如隔靴。小齋春深養靜久。寒水點點浮新荷。忘機自是坐到夜。此外更不求于他。</text>
<title>次悶己賦 戊寅</title>,<text>隨成心以馴養。師孟氏之浩然。得帷林之眞韻。斥窮愁而自宣。體不寧於蓍席。顔種噲而心寬。綿汲古之脩綆。挹淸芬於前賢。魚蠧於金縷之萬卷。衣不解王通之六年。金旣殫於屠龍。旋黃䤋而艱難。然做力之敢忽。知任重而道遠。駕意馬而馳騁。求大道之漫漫。探幽賾以內保。靜冥默而無言。發天光於泰宇。慨相酬者伊誰。不撓志而徇物。觸人間之是非。哀顚躓乎險途。鬱不叙其所懷。人緩釬以忌極。世捽井而多危。重鉗械乎世梗。順性命之攸宜。命與謀而相仇。心與事而長違。孑竛竮而寡儔。悶行道之無時。援聖賢與之依歸。奚老洫之窮悲。</text>
<title>巡狩賦 己卯春會試</title>,<text>繄天地之肇祛兮。判高下以奠位。懿神聖之代天兮。統四德以出治。普天壤以率履兮。病一己之博施。畫甸壤以列侯兮。明五服之等級。悟字小之由近兮。念推化之易及。爰分職而共圖兮。頒五瑞於列辟。然鷙悍之間作兮。恐吾民之離虐。纔四朝之旣訖兮。乃五一而廵省。旌旗羽毛之美兮。仁明萬民之目。車服黜陟之庸兮。威振百王之心。仁恩溢乎萬邦兮。至澤洽于黎烝。觀田野之荒闢兮。知政敎之淑慝。察耕斂於春秋兮。想斯民之豐瘠。通上下以一軌兮。儼禮法以相束。豈盤遨於游豫兮。虔服敬以述職。噫斯禮之修擧兮。觀中外之寧一。帝欽明於天下。統厥職於四岳。迨重華之穆穆。因四廵以望秩。禹朝玉於稽山。戮防風以讋伏。及殷周之聖王世。沿襲而罔惰。措世運於泰和。奄君侯之諿睦。秩卑承而尊臨兮。謇寅畏而肅穆。偉信順之休洽。無梗化之芽孽。哀後昆之荒縱。敗先聖之禮法。周穆窮四海之轍。夏康畋于有洛。歌旣慘於五子。舟終膠乎楚澤。君臣化爲夷狄。綱常於是乎紊逆。述職之義安在。廵省之風閴寂。秦皇東廵於梁岱。剝生民之命脉。漢高僞遊於雲夢。陷謀臣於狙術。民惸惸而嗷嗷。竟未沾先王之遺澤。抱三代之遺籍。未嘗不俯漢唐發一慨也。幸大明之麗空。混車書於萬里。恩威遍于九區。聲敎曁乎遐邇。萬國輪運而輻輳。列辟星拱而雲趨。庶幾古禮之可復。民胥悅而愉愉。惟吾東方。邈在日域。曾三代之束茅。世自制乎禮法。共率順乎天朝。赫聖上之當宁。煥古制而益明。朝聘會同之勤。首唱萬國而鳴。廵狩之禮。雖不可遽擬。而述職之禮。可不自我而當先。回三代之舊政。而使斯民涵育於昌辰。深有望於當代之君明臣賢也。</text>
<title>輓詞[金就文]</title>,<text>矜持修百行。嚴厲濟和平。高義可敦薄。惜哉命未亨。</text>
<title>輓詞[盧守諴]</title>,<text>冰玉精姿稟得堅。曩時治易體乾乾。威容日夜無休歇。七十年中揔對天。</text>
<title>輓詞</title>,<text>巖巖高表聳秋旻。面目無文見得眞。相對不容生惰傲。隨時隨地此精神。</text>
