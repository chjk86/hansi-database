<title>孫澍。亡兒友也。見我說亡兒平生云。才器。一時朋友莫有先者。豈意天不與之命乎。日來。我且強寬之。目不淚者久矣。聞澍言。不禁悽楚。因憶其偶寡寓臨河。憐之有作。</title>,<text>人道吾兒第一流。可憐今已土饅頭。傷心子夏明猶在。不耐臨河見柏舟。</text>
<title>送金進士粹洪歸尙州</title>,<text>洛水風光酷似沂。少年才子詠而歸。風流老我狂於點。安得隨君上釣磯。</text>
<title>寄楊判官可行</title>,<text>聞君病渴臥文園。西蜀山川幾夢魂。我亦二毛吹兩鬢。長時歸計嶺南村。</text>
<title>送幽谷察訪崔漢赴任兼戲之。</title>,<text>老得小官皆指笑。逢人自說宦情酣。垂楊五月鷪啼路。驛馬如龍直指南。</text>
<title>送李司成文興歸龍宮</title>,<text>國子先生腹五經。從來心法自惺惺。萬殊一理從頭說。三舍諸生洸耳聽。四壁圖書雙鬢白。十年魂夢舊山靑。秋風長路歸根葉。人指天南一老星。</text>
<title>次伯仁韻</title>,<text>吏部文章蓋天賦。翰墨多年衫袖黑。懸燈讀書夜轉雷。向月拂絃晴雨雹。風流文雅眞儒仙。一時冠蓋盡傾落。春風搖蕩黃金柳。好雨爛熳開花萼。聯芳侶美玉署仙。詩酒追遊恣歡樂。人間萬事浩茫茫。醉鄕陶然不知覺。聞君羈縶簿書間。我病辜負佳期約。人生於世能幾何。一年佳節唯春色。邇來十日閑門臥。無因復得春消息。君若無琴我無詩。一春何以耐孤寂。</text>
<title>次唐韻寓時興 二首</title>,<text>綠羅簾幕襯紅霞。垂柳夭桃百萬家。三月正當三五日。可憐衰病對閑花。一片鄕愁半夜鍾。十年心事故山松。夢魂不被塵纓繫。飛繞煙蘿最上峯</text>
<title>次東坡韻 四首</title>,<text>黃道高懸白日光。大平歌吹奏伊涼。柳垂平地風吹細。花滿佳城露浥香。恭己聖人時令晏。委身多士早衙忙。四方回首煙塵息。拭目行看鳳集岡。何幸攀依日月光。經營身計本來涼。玉堂抽筆和恩露。鸞殿橫經帶御香。明月上時呼酒急。落花頻處就詩忙。登高作賦將何所。門對南山萬丈岡。街頭水色蘸天光。多少遊人弄晚涼。正是流年三月暮。可憐隨處百花香。細推物理唯須飮。何用人生不耐忙。莫向尊前容易散。天敎素月掛東岡。衣繡宵行詎有光。庭闈十載廢溫涼。堂前日永萱椿靜。江上春深笋蕨香。浮世功名何日了。故鄕歸思近來忙。挈妻與子吾將逝。何必傷神陟彼岡。</text>
<title>感時</title>,<text>天街柳色薄如煙。上苑桃花醉欲眠。窮巷蕭條車馬少。閉門高枕過靑年。</text>
<title>余從金司評待價乞丘史。待價詩以嘲戲。頗多壓倒之辭。余次韻解其嘲。待價別號。疥藥叟也。</title>,<text>蚊蝱好聚汚。寒蛾喜居熱。所以疥藥叟。馬前誇多卒。蒼松性不群。獨立良不惡。豐悴有時換。巧拙相失得。今日借我一夫力。請君且莫歎消鑠。公侯將相寧有種。人亦他年於我悅。吾聞背施是不祥。誓言丁寧詩以勒。</text>
<title>寄希尹 二首</title>,<text>良辰樂事苦難並。桃李花開不見君。堊鼻十年無慮斲。請君須急運風斤。至樂從來謝絲竹。知心何必語言爲。東窓一夜靑天月。便是流通情境時。</text>
<title>次磬叔韻</title>,<text>十年歸興夢江南。此日風光思不堪。細雨一天飛白鷺。蒼煙百里覆靑藍。舟從海口帆初飽。人在亭心酒半酣。明日又尋塵土去。應携江海入閑談。</text>
<title>送李應敎量田江原道</title>,<text>見說江原道。山多居民少。蝸廬入山腹。石田抗雲表。猿聲傍客鬚。馬蹄行樹梢。回頭隣里稀。仰見日月小。年年風霜早。歲功恒未了。飢腸充橡栗。凍膚覆蔦蘿。斯民實可哀。所貴能勿擾。李侯邦之直。自是玉署表。往度九等田。團團一心皦。足國且便民。知應兩通曉。我願更努力。壽我之億兆。秋風吹落木。鞍馬疾如鳥。紅葉隨流水。靑山一路繞。載酒遠送之。野豁秋天杳。我時病不起。閑窓首重矯。行矣速歸來。慰我思悄悄。</text>
<title>送日本國中山僧道誾</title>,<text>盛代東南海不風。上人舟楫信兼忠。煙開遠島鼇岑碧。日浴層波蜃氣紅。貯月曉缾添灑落。降龍夜掉擊虛空。回頭故國天無際。稽首神京日正中。聖主政嘉誠款篤。滿朝爭與語言同。禪機正似潭心月。道骨瘦於秋後峯。衣鉢自言傳佛祖。詩文人指是儒宗。觀光喜得觀周禮。問法仍勞問梵宮。玉帛已叨王會罷。草龍時憶上方封。離程風月三千首。去路山河百二重。眼底白雲鄕國近。舟邊滄海聖恩洪。吾師此去門須鐵。問訊應煩雜沓蹤。</text>
<title>挽人出葬</title>,<text>惻惻長惻惻。人生鳥過目。鳥飛尙知還。此去何當復。</text>
<title>次近仁。贈德摻。</title>,<text>天遣遊人一握歡。更敎春酒壓春寒。憑君最好長時醉。世事醒來又萬端。</text>
<title>積雨初晴。寄中書舍人列位。</title>,<text>樓鼓聲中白日催。思君不見倚中臺。碧池雨歇葡萄漲。借問荷花開未開。</text>
<title>寄慶尙道都事洪君自阿</title>,<text>咸昌西面碧山阿。老屋三間是我家。堂上兩親皆白髮。卽今安否定如何。</text>
<title>送泗川縣監楊煕止</title>,<text>憶初識君君未遇。匹馬十年南北路。囊中未脫毛遂錐。袖裏已有相如賦。長安豪傑盡相許。往往酬唱有佳句。我歷玉堂入銀臺。君涉弱水登蓬萊。我旋得罪去南陲。君已承恩來赤墀。今年我再忝喉舌。看君載筆常追隨。滿座嗟歎龍蛇字。佇看長途騏驥馳。九重宵旰急賢材。一見知君文武才。召作鸞坡修鳳手。胸中炯炯羅星斗。詔裁五色墨未乾。夢向高堂稱壽酒。明朝上章乞骸骨。邊城斗印已繫肘。城臨滄海波頻驚。尋常呼吸風雷生。君能談笑靜鎭之。坐見南海恒澄淸。萬家煙火安堵墻。百年晏然桑麻鄕。碧玉篔簹解春籜。黃金橘柚垂秋霜。折筍懷橘趨庭闈。衰顏藹藹生春陽。我有萱椿嶺之外。面首白雲常晻靄。溪山何處無歸路。貪恩不去能無愧。君未歸來我且去。相逢定作平生語。</text>
<title>過金參判子固家有感</title>,<text>門外長過舊時客。無人喚起主人翁。小塘寂寂荷香暗。惆悵無因醉碧筒。嘗飮碧筒於此第。故有懷云。</text>
<title>題承文院樓柱。調柳同知希明。</title>,<text>詩人淸瘦怯輕寒。五月南薰倦倚闌。盡日小屛調硯黑。桐花滿地隔簾看。</text>
<title>李舍人園亭。次閔檢詳韻。</title>,<text>園林向晚酒尊深。四座淸風入客吟。長笛一聲天欲月。暮年豪氣正難禁。</text>
<title>寄廣原李士高 三首</title>,<text>憂勞民事病侵尋。臥度春風瘦不禁。見說南人思惠澤。至今歌舞舊棠陰。非才吾復誤君恩。滿紙官銜冕又軒。家住嶺南空夢寐。不堪衰白趁晨昏。紛紛車馬走紅塵。屈指知音有幾人。携得素琴招素月。會須良夜話精神。</text>
<title>懷銀臺篇。寄都承旨曹太虛。</title>,<text>金闕正中銀臺高。憶曾駑劣隨英豪。天家恩澤日雨露。鳳池漲暖春波濤。玉瑩影搖紫霞液。銀盤色凸紅櫻桃。而今回首隔塵霧。擧手遙禮神仙曹。</text>
<title>次金伯雲韻 名駿孫</title>,<text>聞道華堂物象饒。人間塵相此氷消。平林遠岸仍喬木。芳草暗川更野橋。太守吟哦饒晚興。居民簫鼓樂秋宵。未應吏隱渾無事。飛舃時時降闕朝。</text>
<title>豚犬兄弟書自嶺南來。彥忠復患疾。彥國新拜官欲來云。故詩以敍懷。</title>,<text>兩兒半歲天涯夢。雙鯉今朝嶺外書。新得官銜差可喜。更嬰身病此何如。秋來歸意看鴻雁。江上生涯憶稻魚。載轄吾車秣吾馬。吾行擬及業飛初。</text>
<title>孝子朴末山來謁。末山。忠州人也。家于州之遠村。事母孝。以是知名於鄕里。卒參判權健叔強。其先墓近末山居。叔強守廬三年。知其人行義最悉。言于兼善。異日。與叔強入侍經筵。論人心風俗。因語及孝子事。上嘉之。命特蠲身役。久之。叔強辭世。孝子苟至京師。必先來見我。有感作。</title>,<text>風流文雅古儒仙。一別音容隔九泉。憶昔御前論孝子。相逢孝子却悽然。</text>
<title>賀黃承旨士孝陞資。出按黃海道。</title>,<text>昨夜星辰動紫微。明朝新相出彤闈。黃金鑄作腰間帶。紅錦裁成馬上衣。九天雨露身如染。一路風煙馹似飛。黃海自應淸見底。汪汪黃憲本淸漪。</text>
<title>齋宿承文院樓有感</title>,<text>當時持被此樓眠。白髮今宵卅二年。壁上故人誰住者。井邊老樹獨依然。聲華晚境渾無賴。衰病殘年似有緣。夜久無言兼不寐。滿空星斗臥看天。</text>
<title>次泰仁東軒韻</title>,<text>身似東流日夜馳。夢尋鄕國已瓜時。翰林物色分留處。時復停鞭就小詩。</text>
<title>在高山縣。寄羅州牧使。</title>,<text>山陵曾共二年淹。南北俄驚別恨添。一路如今隔雲樹。天邊唯見錦山尖。</text>
<title>高山夜懷</title>,<text>鄕夢初回月滿庭。起來無語倚窓欞。遙知今夜高堂上極目天南望使星。</text>
<title>次興德韻</title>,<text>一片孤城千丈峯。登臨不盡遠來風。雲開天地回頭外。日暮山河極目中。碧海擬招仙伴侶。紅塵奈我老形容。殷勤更與問三島。直泛星槎幾日通。</text>
<title>次古阜別館韻</title>,<text>萬里風吹海日晴。茫茫大野忽孤城。登臨正豁乾坤眼。歌舞留連醉大平。</text>
<title>益山樓上感興</title>,<text>雨歇竹風綠。雲開江日明。亂山森劍戟。深澗響雷霆。役役成何事。悠悠復此情。浪吟樓上臥。簾捲暮天平。</text>
<title>述懷示鎭翁</title>,<text>生來門戶各艱難。宦路深情伯仲間。今日相逢千里外。笑談多是舊江山。</text>
<title>大雨吟</title>,<text>客裏傷心夜雨懸。朝來窓外水如天。地濡雲霧蒸床底。溪險雷風戰枕邊。江上須臾林莽失。田頭一半室廬遷。帝城妻子今安否。茅屋三間老欲顚。</text>
<title>次高山東軒韻</title>,<text>名途少閑暇。塵世此幽淸。谷鳥啼山影。村砧響月明。雲來雙屨重。風處一身輕。最好漁郞笛。吹生物外情。</text>
<title>宿連山。夜夢有人傳家君起居有不懌者。故覺而有作。</title>,<text>慈父年來甲子還。孤兒隔歲歎違顏。忽然夢裏傳消息。當食朝來不忍飡</text>
<title>次國華喬桐韻</title>,<text>闌干一面壓潮頭。渺渺滄波無盡愁。十載塵埃吾已老。百年光景歲云秋。眼前咫尺捫三島。海外分明見九州。勝地未應容易去。夕陽西下更淹留。</text>
<title>九日登高有作</title>,<text>聞道消除九日災。登高要把菊花杯。興來定落烏紗帽。風響碧山紅樹來。此日天應不我災。盡輸雲物繞御杯。不將歌吹傳方外。只恐尊前俗客來。不管人間福與災。春光滿面酒盈杯。醉來我亦不知我。豈識汝從何處來。</text>
<title>九月日。夜夢家君。是夜下初雪。朝來起坐。感時傷懷。作二絶。又述夏秋來物像。擬之人事。竝三絶。錄似希尹。</title>,<text>壞壁孤燈秋夜寒。假寐時復夢嚴顏。覺來膝下兒章滿。俯仰興懷不耐看。昨日秋風特地寒。今朝白雪滿山顏。病中起坐偏惆悵。何事年年客裏看。半歲顚風龍虎倒。千山一夜失蒼顏。此中強項君須記。留與陰崖雪裏看。是歲。大風拔木。</text>
<title>訪希尹不遇。歸來馬上口占。用韋應物訪王侍御不遇詩。九日驅馳一日閑。尋君不遇又空還韻也。</title>,<text>紅塵不見一人閑。君向誰家暮未還。不是看書書肆上。定應高處望家山。</text>
<title>病中</title>,<text>家貧天所賦。身病正誰招。踏雪傷年暮。挑燈信夜遙。問安皆族屬。寄藥自官僚。更願加筋力。終身翊盛朝。</text>
<title>茅廬卽事</title>,<text>柏葉炊梁小堗溫。紙窓詩卷日初暾。不巾不幭隨吾意。閑坐終朝道氣存。</text>
<title>感懷贈希尹</title>,<text>我住南山君北居。看來事事自相如。縱然屋陋心無累。正使囊空家有書。日照市門驚虎嘯。風生宦海幸舟虛。從來得謗收名處。且進深杯任毀譽。</text>
<title>次國華開城府韻</title>,<text>興廢千年弔古城。鶴歸華表恨難平。吳宮花草春風歇。魏國山川夕照明。冠蓋去殘雲獨彩。笙歌散盡鳥餘情。傷心往事無多說。白日紅雲是玉京。</text>
<title>寄成罄叔 二首</title>,<text>玉堂環佩藹群仙。豈料塵凡且綴聯。冠蓋謬加樗櫟上。簸揚慙使粃糠前。江湖滿地歸何日。貧病催人入暮年。好把文章資黼黻。邇來佳句滿城傳。踏遍江南翰墨場。胸中添得幾人腸。機雲入洛文章盛。軾較同朝姓字香。賓館尊罍携素月。驛路風雨對孤床。燕山來往三千里。收拾瓊瑤滿錦囊。</text>
<title>病候。錄似玉堂諸僚。</title>,<text>念昔貧非病。如今病無食。其眞無食耶。只應病不喫。呼童裁尺牘。寄書往貸粟。寡妻曉發篋。日中市有獲。所貴身無恙。何論飯不足。邇來夫榮衛。臥病怯秋月。初如觸風寒。五內相摧薄。稍稍轉痢疾。脾胃已失職。服藥再疏洩。汚穢一洗滌。夬若秋雨霽。江湖漲痕落。雖然少氣力。不曾廢枕席。匙著臥中進。詩書亦時閱。一朝牙頰剛。口中如有物。點檢以手指。有朣如卯殼。根於左車傍。漸轉咽喉側。牙齒動欲落。頭顱痛如擊。開口僅容指。苦飢唯下粥。逢醫欲說證。言語亦艱澁。賴有雙手存。紙墨粗可執。吏來扣我門。手持經筵冊。告我入經筵。奈此起不得。</text>
<title>寄務安守權平仲</title>,<text>咸平樓上別杯深。醉倒靈光日未沈。此後相思知幾許。漢江之水直千尋。</text>
<title>送權載之歸淸州</title>,<text>匹馬脩途歲欲窮。布衣如雪受西風。人間失意曾何限。別酒醺醲且一中。</text>
<title>宿黃山驛。寄監司雞林君鄭可久。</title>,<text>嶺外山川遠遊客。長時魂夢漢水北。風流故人鄭雞林。相逢卽別駕洛國。三叉七點辭微茫。馬首斜陽任昏黑。招招舟子夜過江。寂寂黃山伴丞宿。</text>
<title>陰城夜坐寓懷</title>,<text>換歲歸心迫。吾行到雪城。夜深淸不寐。燈下兀含情。日上黃金殿。春廻白玉京。明庭藹環佩。應與慶昇平。</text>
<title>夢歸高堂。覺來書懷。</title>,<text>年前吾已別高堂。正月初旬未漢陽。夜夜南飛鄕夢遠。朝朝北向馬蹄忙。一身家國兼行止。千里溪山任短長。早晚聖恩酬萬一。便將歸養舊家莊。</text>
<title>送洪校理浻通判慶源</title>,<text>年來邊牧用儒臣。宸意丁寧爲遠人。愼勿驕矜睽將卒。祇須威信撫夷民。磨天嶺北山長雪。豆滿江南草不春。好把肝腸盡筋力。男兒功業起艱辛。</text>
<title>題向日菴 二首</title>,<text>小刹開天外。高窓俯鳥過。泉當銀漢湧。碾雜白雲磨。遣雪藏山徑。敎松鎖水阿。我來還一宿。自愧世緣多。夜宿翠微寺。朝回白屋村。妙香聞月下。淸梵出雲根。一路懸空細。雙眸眩雪昏。行行雞犬近。漸復入塵喧。</text>
<title>向日菴卽事</title>,<text>明窓仍白日。溫堗又重綿。碓桂炊香飯。開雲汲泠泉。軒高臨大壑。僧老說諸天。一磬中堂了。昏昏客欲眠。</text>
<title>次希尹韻。三首。</title>,<text>柳拂晴波水拍橋。誰家池館興偏饒。佳人珠翠要支裊。公子金丸意氣驕。座上紅顏春不老。人間白日醉能消。焉和貧病茅茨裏。渴向隣家喚濁醪。飛騰隨處競長橋。事業但要門戶饒。直道自憐貧且賤。高才不數吝還驕。松杉歲暮凌霜翠。雨雪朝來見晛消。得失人間聊復爾。且將身世付醇醪。潮邊楊柳宅南橋。故里遙應得景饒。窓外靑山薇拆早。原頭朝日雉飛驕。酒唇香氣園花綻。江口澄波山雪消。家在夢中歸不得。宦途情似半醺醪。</text>
<title>江夜。次唐詩韻。</title>,<text>江風吹雨晴。江月向人白。隔水採運女。維舟何處客。此身本不住。今日非宿夕。有酒且飮之。明朝又紫陌。</text>
<title>元僉知孟穟挽</title>,<text>積善之家餘慶新。原城門戶世簪紳。平生好客尊常滿。晚歲知君我最親。絃管幾回留白日。園林何遽失靑春。可憐滿屋聞啼哭。盡是當時歌舞人。</text>
<title>送柳校理桂芬赴嶺南軍容巡察使徐相國幕下</title>,<text>相國南征按海陲。幕中從事摠相宜。長亭落日寒吹角。曠野秋風遠見旗。無事復中徐邈聖。有懷聊和柳州詩。昇平百年從今卜。揖送君歸喜可知。</text>
<title>題內畫伯牙彈琴圖。奉敎製。</title>,<text>老木千章十畝陰。竹蘺茅屋隔雲林。形骸兩忘近遊鹿。心事百年橫素琴。野老來尋曾識面。塵寰何處訪知音。相逢不語但相對。山自蒼蒼水自深。</text>
<title>次近仁韻二絶</title>,<text>慣把葵心向大陽。十年宮醞滿金觴。鳳池春水葡萄綠。草罷絲綸醉興狂。厄閏今年値九陽。寬懷賴有濁醪觴。醉鄕面面皆平地。散步眞堪寄我狂。</text>
<title>貞敬夫人南氏挽詞</title>,<text>南氏家風遠。西河地勢崇。鳳凰音噦噦。琴瑟調融融。婦德閨儀肅。陰功相業隆。仙桃和萬顆。玉樹挺孤叢。幹蠱家聲大。雕龍國手工。神駒須御廏。奠雁必王宮。貴主謙恭竝。儀賓眷遇同。天家垂睿澤。甲第動祥風。一疾醫無效。三生數有窮。兒孫哭聲裏。親舊淚痕中。福德傾前後。哀榮倂始終。驪州存舊壟。馬鬣就新封。素幔暮江向。丹楓秋水紅。洪崖偏有感。雪涕洒城東。</text>
<title>題聞慶漾碧堂</title>,<text>美政誰能狀。堂成未有稱。面山屛矗矗。開沼鏡澄澄。人臥波間月。魚吹璧上燈。休辭文字欽。太守舊相能。</text>
<title>題陽山寺僧文郁遊妙香山詩軸。二首。</title>,<text>郁也沙門挺。香名舊所聞。禪心無住着。世事謝紛紜。日月雙行脚。乾坤一片雲。空飛本無迹。何處更逢文。半世浮名誤。紅塵欲白頭。雲山長見畫。江海憶登舟。物欲蛇呑象。人情鹿畏貙。何時携惠遠。隨意虎溪遊。</text>
<title>歸嶺南在陰城。寄李承旨瓊仝。</title>,<text>默默南征日。悠悠北闕情。親朋江上送。妻子雪中行。有路歸鄕里。無階補聖明。靑山數行淚。白首一書生。</text>
<title>宿金嚴。贈申書狀從濩。</title>,<text>客行身已遠。山館夜悠悠。雨歇靑山立。庭空皓月流。知君應不寐。憐我獨生愁。故苑直南斗。高堂念遠遊。</text>
<title>鳳山道中</title>,<text>大風捲地如怒浪。山靄滿空如白雨。天地噓噫草木號。沙石飛走人馬仆。人語咫尺那得聞。靑山遶鬢迷指顧。如聾如聵又如狂。欲前似却行似駐。鳳在丹山不知所。一任老馬尋舊步。忽入堂深木老處。知是阿閣連梧樹。閉窓仄臥我已穩。幾多行人猶道路。嗟哉風伯汝可憎。昌黎訟之不悔悟。我生與物本無忤。於汝何負乃爾怒。此行正當朝閶闔。謁帝第一爲汝訴。</text>
<title>次姜二相金郊驛韻</title>,<text>悠悠往事詎追攀。古驛荒涼積翠間。萬里不知雙鬢改。百年安得片時閑。回頭徂歲三春去。屈指遊程八月還。遙想五雲宮闕曉。百官初整紫宸班。</text>
<title>朝天路上。見說天使已過遼東。所賚櫃函。不知其幾。平安人民迎候供給者滿路。至於雞犬。亦在轉輸。有感賦云。</title>,<text>眯眼車塵處處同。共傳天使過遼東。前年見說東方罄。今日還疑上國空。一路人民鞭朴內。萬家雞犬負馱中。歸時想倍來時苦。安得早情達帝聰。</text>
<title>車輦館。追述箕城遊賞勝跡。寄同遊李參贊。</title>,<text>西京形勝地。多我忝遊從。風月樓中散。綾羅島上逢。摩挲浮碧瓦。登眺牧丹峯。靑白橋相對。春秋臺竝崇。麒麟窟茅塞。文武井苔封。感慨經箕墓。寅恭禮聖容。有田皆畫井。無處不鳴鍾。十里垂楊路。千家落日舂。最憐南浦晚。共挹上尊濃。此會誠千一。追思意萬重。</text>
<title>渡狄江</title>,<text>千掬蒼波弄日斜。小舟輕颺柳邊過。狄江亦是朝宗者。穩送千秋使客査。</text>
<title>次書狀韻</title>,<text>平生不數周南滯。幾歲棲遲臥海東。題柱相如期駟過。泣歧楊子笑途窮。馬行禹貢山川內。人入周家禮樂中。莫謂客中知己少。李膺一見已知融。</text>
<title>端陽日。宿高嶺下。夜聞鵑聲。次書狀韻。</title>,<text>家山渺渺洛西邊。幾度歸心夜不眠。椿樹萱花勞夢想。釣舟茶䆴費詩聯。來麰舊隴初梅雨。草樹他鄕已杜鵑。看却今年只如此。更精瓊米卜明年。</text>
<title>到遼東館。次書狀韻。</title>,<text>溪山自有詩千首。身世不知天一涯。漠北春深雲樹隔。遼西山盡路歧賖。江皐見月長呼酒。旅館逢人細啜茶。太史明朝應有奏。銀河直上見星査。</text>
<title>靑石洞老人歎</title>,<text>靑石老人年六十。面如漆黑頭不笠。短布及骭仍帶垢。手持菜把前我揖。自言家住此山中。邇來頻年胡騎入。一男二女虜去盡。老妻生存常絶粒。山田薄薄無餘產。只有此物堪供給。孑孑夫妻老濱死。哀哀子女胡中泣。此生無路復相見。所望大邦倘收集。聽之愈深聲愈苦。言語不成但於悒。嗟余有志空老大。盰膽輪囷力不及。姑將溢米慰送之。蕭蕭怒髮終宵立。</text>
<title>演雅近體。錄示書狀。</title>,<text>雙鬢臨鸞已失鴉。如何馬上過年華。騎驢問鶴遼東表。乳燕鳴鳩嶺外家。狼鹿厭尋陽站路。鯾魚憶上漢江槎。題詩寄與南歸雁。我有鷗盟在水涯。</text>
<title>次書狀韻 四首</title>,<text>異域逢人少。斜陽立馬頻。長天鳥飛倦。唯伴遠征人。此身非我有。何處不吾居。百年如過客。天地卽蘧廬。憶昨東門祖。回頭漢陽樹。前程渺何許。極目望齊魯。日晏車馬休。門前商旅集。我坐無何鄕。酒醒詩魔入。</text>
<title>遼東城南吟</title>,<text>華表柱頭鶴飛去。遼東城南塚纍纍。舊塚已平新塚高。城中繁華如昔時。朝看城中盛簪紳。暮看城南多鬼神。城中之人休局束。城南之路何催促。正須一日費萬錢。痛飮無何忘寵辱。</text>
<title>遼東館。次書狀韻。</title>,<text>同時自幸際雲龍。共識君才一代雄。高義豈容文字上。深懷不在語言中。瑤杯夜吸龍灣月。珂馬朝乘鶴野風。此去觀光光熖倍。華裾長吉耀靑蔥。早向雲間記士龍。如今附翼却豪雄。詩因遣興聊千首。酒爲開懷復一中。薄暮衣沾神女雨。高臺面拂大王風。西京月夜應回首。浪撫朱絲手剝蔥。吾鄕故里亦名龍。早歲猥蒙誤薦雄。半世功名奔走裏幾年親舊夢魂中。凄涼山海三更角。寂歷萱椿五月風。客路盤中細生葉。恨無寸斷見新蔥。</text>
<title>發遼東城。指鞍山途中。二首。</title>,<text>五月炎暉正午雞。誰知行邁病于畦。傍路全無嘉樹蔭。隔雲遙見遠天低。飢腸只有黃塵入。病眼惟窺白日西。却望鞍山何處是。淡煙芳草使人迷。遼城西望海天空。盡日馳驅路不窮。除却沙河乍淸淺。餘皆塵土鬧涳濛。馬蹄不及牛車疾。人面其如日馭烘。堪笑騎驢垂脚子。正如兒負大長翁。</text>
<title>王汊河亭。次陳嘉猷魏瀚韻。</title>,<text>王事悤悤詎暫寧。星軺又此過長亭。三河遠水流西海。萬里長城隔北溟。細雨平蕪春草綠。夕陽孤店酒旗靑。壁間贏得生文焰。爲有詩仙昔日經。</text>
<title>發沙嶺途中</title>,<text>碧雲芳草日西斜。快馬駸駸蹴軟沙。慣見山河爲異客。却疑天地是吾家。光陰似箭經過疾。道路如弓屈曲多。谿鳥不知機已息。馬頭驚起向雲涯。</text>
<title>高平途中 五首</title>,<text>平沙渺渺荻花洲。一望中原萬里愁。五月高平城下路。蕭蕭雙鬢已驚秋。虹橋偃蹇臥晴波。兩面雕欄染碧荷。我欲臨風一長嘯。靑蕪不盡夕陽多。天涯無處說鄕情。滿地閑花不解名。野鳥只應知我者。隔雲飛帶故園聲。平生愛作雲山主。直渡遼河一點無。今日路中開病眼。海雲深處暮鬟孤。馬上。遙見獨山。是高平路。見山初也。人間幻夢說南柯。細念一生非夢何。我本乾坤一羈旅。天涯何用恨年華。</text>
<title>宿盤山驛。發向廣寧。</title>,<text>盤山驛裏夢高堂。通遠橋頭復望鄕。十里煙臺連漠北。半輪車轍走遼陽。長天渺渺飛鵝鸛。靑野漫漫布鷫鸘。此去廣寧知幾里。馬頭山色鬱蒼蒼。</text>
<title>渡通遠橋。次書狀韻。</title>,<text>漢水燕山兩渺然。幾回吟倚夕陽天。鞭風又過河橋路。草滿長堤月滿川。</text>
<title>宿廣寧驛。夢見兩親。覺坐對月。不勝悲感。有作寄懷。</title>,<text>故國應勞賦式微。天涯連夜夢鄕闈。鯉庭彷彿初聞禮。萱室殷勤舊線衣。樑上愁看纖月落。山頭悵望白雲飛。遙憐菽水何人奉。筍自靑靑魚自肥。</text>
<title>廣寧驛書事</title>,<text>旅館荒涼春已去。斜陽瀲灎客還來。南枝夜月慈烏集。上院薰風乳燕回。行子試梅初子結。居人種菜已花開。遠遊擬作離騷賦。恐起思鄕戀國哀。</text>
<title>宿廣寧。夜雨朝晴。喜而有作。</title>,<text>好雨如神女。夜來入夢曉無跡。遊子如流光。今日行行明又役。丈夫生當馬上老。死亦棗戶須馬革。我生半世海東陲。今年忽忽此西北。弧矢當年本四方。西路數月皆所適。夜雨晝晴豈徒然。天其或者爲遊歷。</text>
<title>廣寧卽事</title>,<text>物像軍容兩自嘉。遼西此地最繁華。貔貅十萬收燕代。騋三千出渥洼。郭外山形蹲虎豹。城南旗影動龍蛇。柳營飛將仍猿臂。胡漢從知竟一家。</text>
<title>十三山驛詩 幷序</title>,<text>余在海東。聞有十三山者久矣。心竊奇之。常恨不得面目而枚數之。今幸奉使過傳舍。見所謂十三者。可指數者僅五六七。餘皆枝流餘裔。如兒孫在翁婆懷抱中。不可歧而別數充其目。噫。人言之不足信。而名實之難副也。如是夫。余觀士大夫之負盛名者。人皆貌敬之。及至詳視而熟察。鮮有不失其實者。豈獨玆山也哉。詩以寓夫物態之常。且自警云。奇峯離立氣相涵。萬里遊觀此勝探。周室臣隣惟見十。漢庭豪傑只云三。常怪此山兼象美。細看今日信空談。非才我亦浮名盛。誤寵如今得不慙。</text>
<title>發十三山驛。途中口占二絶。</title>,<text>天爲行人久作晴。一宵霖雨遍郊坰。也應今日頒天詔。先沛皇恩漲四溟。是日天使入漢京。白沙如雪覆芳洲。立馬溪頭問白鷗。何日東歸更南去。與君江海對沈浮。</text>
<title>向杏山路上。忽雲興欲雨。促馬到城得脫。</title>,<text>黑雲從北起。白日忽西斜。我亦西北征。心遠道路賖。龍公追我來。金烏棄我去。前城去我遠。我懷與誰語。力盡策款段。風伯爲我御。孤城忽馬頭。却喜得所處。更鞭進一步。雨師亦馳遽。頡頏入城門。我幸得先據。下馬上土床。一臥百無慮。僕夫喚睡醒。盤蔬勸下箸。一飽復頹然。散髮窓風虛。</text>
<title>望東關塔</title>,<text>荒雲錯落天疑傾。老塔亭亭如欲撑。日斜土圭暎地長。夜寒金莖承露明。頂上豈無鶴來語。雲間應有鸞吹笙。雨洗風磨自皎潔。天荒地老愈堅貞。昔人經營幾勞力。今人經過還多情。嗚呼安得如汝壽。眼明杞天看汝擎。</text>
<title>過中後所途中</title>,<text>野曠中有路。天晴四無雲。擾擾路中人。纍纍原上墳。百年會有盡。萬事徒紛紛。要須醉紅裙。得得過靑春。君看願上墳。盡是路中人。</text>
<title>將入山海關</title>,<text>光陰催遠客。山海近全燕。日覺浮堯莢。風知過舜絃。鄕關千里外。雨露五雲邊。自笑形骸變。猶誇氣力全。</text>
<title>遷安驛庭中四樹疊韻</title>,<text>山海關內車輪輳。遼東城東多遠岫。遷安驛丞鬚眉秀。携酒提壺忽邂逅。坐談欣欣如有舊。一擧數觴不曾漏。相看一笑倣宇宙。春光滿面眼波皺。老槐千章立左右。嘉樹兩株差稚幼。十畝濃陰蔽白晝。一庭淸氣滿雙袖。密葉疏枝風雨驟。盤根屈幹蛟龍鬪。日暮定有蒼雲逗。夜深還應纖月透。老皮龜拆開卦繇。香子風飄落星宿。江飜石走確不仆。風雲護持鬼神守。凜然相對若主副。要我半日敎宿留。故鄕亦有閑園囿。一生家貧喬木富。他年掛冠伴猩鼬。此木丁寧入回首。</text>
<title>宿遷安驛。夢覺有感。</title>,<text>客行鴻雁不來處。家在嶺南江水西。夜夜喚回千里夢。生憎咿喔五更鷄。</text>
<title>發楡關未十五里。馬上病暑頗苦。下馬臥村舍園田頭。服藥療治。移時乃差。詩以敍悶。用進退格。</title>,<text>萬里難禁拊髀嗟。一身消瘦坐詩魔。補虛幾說牛心灸。掛懣仍呼雀舌茶。今日觸炎肝肺病。明朝臨鏡鬢毛皤。而今轉覺身無用。洗眼看詩井有花。</text>
<title>到蘆峯口。書懷示書狀。</title>,<text>故山回首暮山尖。茅屋三間堗不黔。男子要爲天下計。年光長向客中淹。布衫袖短愁飜汗。籉笠簷長怕受炎。病入詩脾詩思減。江山從此識吾廉。</text>
<title>永平城東路上</title>,<text>萬柳陰中一路平。馭風騎氣馬蹄輕。飜思四月西京路。醉折垂楊緩緩行。</text>
<title>薊州豐潤縣西五里許。道傍有柳一株。大可數十丈。其陰可坐五六十人。下馬坐其根。眼豁風高。爽然若憑虛御風。羽化而登仙矣。乃披蓑鋪地。少臥就睡。夢魂已飛故鄕林泉中矣。覺來有作。</title>,<text>萬里身行天下半。兩腋却疑生羽翰。據鞍點誦少游書。登樓幾度傷王粲。遼西山少那登望。關內山多苦遮斷。鄕愁不耐山有無。旅懷只憑楊柳岸。濃陰十畝冷借啾。五月肥膚坐失汗。千條萬縷鬧愁緖。快哉風來忽吹散。臥眠不知日西頹。道人呼作渴睡漢。夢中遙遙遊故園。門前五株楊花亂。萊子斑衣時弄雛。孟光齊肩且擧案。愉色歡情宛平生。魂醒却被啼鷪喚。起坐茫然半不記。煙柳渾疑舊里閈。</text>
<title>漁陽懷古三絶</title>,<text>匹馬朝天萬里遙。崎嶇夜度祿山橋。無端水面腥風起。遺臭于今尙未消。王衍早知長嘯羯。守邽還識祿兒兇。可憐亦似癡司馬。不去當時石季龍。四海風塵一點無。九重猶自戒邊虞。宮中日閱風流陣。何事終難一箇胡。</text>
<title>到帝都書事。五絶。</title>,<text>河濟居庸作南北。大行滄海又西東。皇居故自規模泰。萬國梯航此會同。秦皇複道抵阿房。漢帝金莖矗未央。深殿日長春似海。南風吹上舜衣裳。五夜明星撒九衢。百官籠燭走仙都。須臾日上黃金殿。嵩華雙高萬歲呼。金篆香銷玉輦移。千官齊武出丹墀。邇臣誰最承恩重。滿袖天風下殿遲。滿腹琅玕叫帝閽。天敎晨闢奉天門。太平天子宣天語。第一丁寧賜酒飧。</text>
<title>靼子犯北邊。遣太監王直。領兵七萬往討。</title>,<text>胡塵昨夜出邊城。七萬王師六月征。借問將軍誰衛霍。莫將白骨睹功名。</text>
<title>聞王直與北虜戰。僅獲牛馬七百而來。有感作。</title>,<text>休養元元帝澤優。幾年敎閱作貔貅。不知王直何如者。却把官軍換馬牛。</text>
<title>古風六首書懷。與書狀共之。</title>,<text>膏車聿云邁。我行一萬里。伴行喜明月。知心悅才子。相酬一尊酒。鳥却幾張紙。君才渥洼駒。千里馳不止。嗟我奈鷺蹇。出門已三跪。雖慙才不才。氣味幸相似。契合豈人謀。玆遊天所使。相看一片心。庶此永終始。手把幷州刀。言伐嶧陽桐。斲作三尺琴。中含萬古風。一鼓邪穢除。再鼓心神融。三鼓宇宙和。四鼓萬物豐。世道日以漓。大音久寂寥。我欲獻天子。九門嚴虎拆。少少不適俗。遊嬉但林泉。桑麻翳東皐。花柳滿前川。谷烏和村唱。山水咽琴絃。物性各自然。我復何爲焉。濁酒聊自適。就醉卽頹然。持此永肥遯。亦足彌吾年。胡爲役南柯。復此萬里天。六月暑雨交。沈沈臥客氈。思鄕一夜愁。滿帽怯華顚。東蘺有佳菊。伊昔手所栽。南風百草長。寂歷隨蒼苔。淸霜九月墜。乃獨生胚胎。幽人不浪出。歲暮與之偕。粲粲黃金花。盈盈白酒杯。緬懷疇昔親。別來秋幾回。只今徑已蕪。淸香草中埋。云何爲五斗。迄未歸去來。故山有孤松。托根千丈岡。不作桃李顏。凜凜氷雪腸。高官不受秦。吉夢不借丁。唯將千歲苓。乞與人遐齡。高高赤松子。功成此掛冠。保身仍永年。白日升雲端。我衰轉偪側。末路脚未安。會當松下臥。聊與保歲寒。</text>
<title>在燕京將還。贈書狀。</title>,<text>明朝擬向海東天。鶴野燕山興杳然。千里暮雲隨去馬。一江秋色載歸舡。錦囊貯句多君富。玉署登名愧我光。更辦蜀牋三萬幅。付君揮灑紀行篇。</text>
<title>與同伴散步玉河館後庭</title>,<text>遠客愁多鮮歡娛。望鄕何在天一隅。旅館沈沈白日鎖。九日留連一事無。黃昏日落益無聊。我欲夢寐月來呼。起伴詩仙撰杖屨。淸風吹衣骨欲癯。西行北轉百餘步。廣庭如掌天光鋪。白玉樓觀隱雲霧。蒼龍闕角喧笙竽。坐談今古聲轉雷。天仙彷彿來與俱。黑雲如山起西北。氷輪半片飛天衢。夜深露冷鶴天高。淸寒入骨思毬毹。歸來房櫳壁燈暗。半夜無人月與吾。</text>
<title>朝奉天門。移朝東宮。各一首。</title>,<text>九重端冕未雞時。月照千官曉色遲。警蹕一聲犀象肅。簫韶九奏鳳凰儀。雲移日角登黃道。風遞山呼落玉墀。珥筆詞臣誰賈至。不才還復少陵詩。雞鳴問寢下龍樓。鶴禁朝朝瑞氣浮。少海波瀾搖嶽瀆。前星光欿暎寰區。萬邦已自謳歌啓。四皓何容羽翼劉。賈誼策中留藥石。願和金鏡進千秋。</text>
<title>贈譚珪詩 幷序</title>,<text>成化辛丑夏。余自朝鮮來賀千秋慶節。留京師且月餘。客館沈沈絶無往還。當是時。聞人足音。攬衣狂走之不暇矣。況詩人文士氣類之相求者乎。一日坐匡牀。看書且倦。欠伸而欲睡。見有一佳士翩翩從外來。當南窓而立。目其貌。蓋儒者也。讀壁上題詩數絶。頗翫味之。果詩人也。余甚喜幸。卽邀使前而與之語。因問姓名居止作業。乃荊楚秀才之來充國學者。索紙書絶句贈我云云。余亦走和。旣又書其尾示我云。吾有具慶在南。行且南歸矣。子盍爲詩贈之。吾當歸與家君共之。噫。君南人也。我東人也。皆羈旅之臣也。君有具慶。我亦有雙親。去膝下遊日邊。懷抱同也。斥紛華甘儒素。事業夷也。吾於君。雖不請。猶當有一言以誌不忘。況其請之勤耶。於是書近體一律。以資吾君歸榮之日鯉庭一粲。且携以東還。說與父兄子弟。使知是行有以結知天下之士。不孤遠遊之志云。相逢問姓自云譚。籍籍詩名舊所諳。衡雁春飛初向北。莊鵬水擊又圖南。吳江楚岫靑天遠。椿樹萱花白日酣。預想他年輝晝錦。故園花柳正春涵。</text>
<title>次安南使阮安恒甫韻</title>,<text>城上浮雲十日陰。客懷無乃阻秋霖。半年魂夢勞千里。一紙家書抵萬金。無月照他愁裏面。有燈知此夜來心。逢君欲說方咅異。憑仗新詩當越吟。</text>
<title>次安南使阮文質淳夫韻</title>,<text>知是詞林最大家。看來詩律似陰何。乾坤納納包羅盡。山海茫茫跋涉多。風月一生尊北海。功名半世夢南柯。移家安得江南近。却見詩仙日日過。</text>
<title>次公樂驛壁上鎦忠韻</title>,<text>行行薊州路。殘日下遙岑。天地蘧廬古。風煙嶺海深。漢關曾白骨。胡腹豈丹心。故壘今耕種。犂鋤露鏃金。馬蹄未鶴野。蝶夢已鯷岑。落雁塞天遠。短驢秋水深。乾坤凋客鬢。風雨亂人心。一飯郵亭宿。囊無季子金。</text>
<title>公樂驛。逢謝恩使問鄕信。因劇飮大醉。暮發向漁陽。未十里。下馬臥眠丘隴間。日已昏黑。轉投路傍村舍而宿。追思不覺發笑。詩而志不忘云。</title>,<text>客行辛苦不堪說。後車不來前程闊。公樂驛中留二日。忽逢東來雙使節。熟視不敢問京國。只恐袖有何消息。欣然口傳復書傳。雙闕康寧兩親懌。一笑相對未促膝。手中已有杯中物。痛飮形骸兩相遺。迷茫亦不記離別。倒載正如飛走肉。幾多拍手還捧腹。嶓間暮枕髑髏眠。茅店夜伴雞豚宿。天明客起我頹然。主人忽獨與余目。出門上馬怳隔生。回首舊處煙樹綠。</text>
<title>題灤河驛</title>,<text>一宿灤河驛。居然半日淹。蟬聲集高樹。帆影落寒潭。晚興詩初就。秋愁酒半酣。蘆峯今夜月。應待我成三。</text>
<title>留楡關待車徒。二首。</title>,<text>懶慢天生老尤甚。客窓紅日鼻雷鳴。留連不爲車徒後。嘯詠偏憐館宇淸。斜倚小床捫髀肉。閑梳短髮點霜莖。知音祇有簷間鳥。和我吟詩一兩聲。深院過逢行路少。遠村啼送午雞來。風霜故苑秋先到。車馬中原客未廻。題柱敢希司馬寵。登樓全謝仲宣才。黃金已盡貂裘弊。日暮愁腸自九回。</text>
<title>發沙河。向東關。</title>,<text>壯遊始恨乾坤窄。半歲俄驚道路窮。謾有琅琊朝舞志。負他雲夢洞庭胸。往時楊柳啼黃鳥。此日蒹葭落晚鴻。天意正知歸意急。西風吹送馬頭東。</text>
<title>宿十三山驛</title>,<text>大凌河上晚呼船。風伯留人阻着鞭。一百里程中道廢。十三山驛半宵眠。床頭生白星臨座。墻角蒸紅日上天。呼取井華敎洗眼。明窓更看紀行篇。</text>
<title>閭陽途中。望醫無閭山。</title>,<text>還鄕路如垂老客。去後日遠前漸迫。閭陽大道平如砥。風送馬蹄如電雹。回頭已失十三山。馬首又見巫閭顏。前月送我去。今日迎我還。迎我送我渠不閑。況我奔走紅塵間。白頭容易換靑春。故園蕪沒荒山前。今年面目寧非幸。明年杖屨遊江天。看汝送迎何可得。只應淸夢飛來最上巓。</text>
<title>題盤山驛</title>,<text>山到無閭靑欲了。廣寧東望路漫漫。泥途瘦馬那堪苦。小驛孤床暫借安。半夜角聲吹客起。一窓月色照愁寒。雞鳴又向高平去。見說雲深路更難。</text>
<title>寄伯仁 三首</title>,<text>不會蒼天意。如君亦復然。豈應緣罪大。只是坐才全。北去三千里。南還又幾年。如何天有日。却不向君懸。聞君江上住。萬事付東流。屋小纔容膝。天多闊冒頭。自斟聊飮月。躬稼便埋愁。久矣機心斷。滄波泛白鷗。南北一分手。乾坤七換春。才名君益大。軒冕我非眞。斲鼻今無質。論心更幾人。停雲兼落日。目極正傷神。</text>
<title>送李公景元出尹全州</title>,<text>湖南號佳麗。第一說全州。土地無中賦。山川是上游。隨身惟一鶴。入目欠全牛。北望君親遠。時登日暮樓。</text>
<title>拙句三絶。奉呈蔡耆之軒右。</title>,<text>中郞文雅擅當時。酒後鳴絃復詠詩。碧漢又招仙鶴下。高標瘦影兩相宜。時。耆之蓄水鳥。似鶴。吾家地燥未池塘。尙有茅亭六月涼。日晚朝回山影冷。松風散髮臥匡床。君家庭院最幽淸。別貯漣漪鏡面平。客散甁傾人臥倒。南山蒼翠滿簾旌。</text>
<title>寒食有感</title>,<text>人家寒食了無煙。火入客心深處燃。雙隴故山春草碧。今年誰翦紙爲鳶。</text>
<title>往盧希亮往醮摩尼星壇</title>,<text>出海尖山萬丈靑。危壇四面俯滄溟。衣冠照地秋飛馹。環佩緣雲夜禮星。仙子已傳丹鼎訣。道人猶誦蘂珠經。柳州文雅閑琴鶴。相對高談酒幾甁。</text>
<title>題樂生驛</title>,<text>天明離縣舍。日出下郵亭。候吏喧呼路。涓人灑掃庭。淸霜封古瓦。薄霧灑寒廳。珍重廣陵守。問之雙玉甁。</text>
<title>見墻底氷雪未消。因以述懷。</title>,<text>二月墻陰雪。千林生意時。天應施令早。地自得春遲。枕滴思親淚。窓題哭子詩。悠悠世間事。雙鬢已成絲。</text>
<title>文昭殿。扈駕陪祭。</title>,<text>黃金闕角揷層宵。垂柳千絲蔭御橋。環佩鏦錚鍾磬響。衮龍星夜禮文昭。</text>
<title>寄曹大虛</title>,<text>今年天氣早嚴凝。九月陰崖已見氷。六出拍簾花片片。四山當戶玉層層。梁園作賦才堪喚。剡水回舟興可乘。遙想神仙被鶴氅。五雲深處直靑綾。</text>
<title>聞咸昌家火。賦四絶。寄李安孫士休以遣懷。</title>,<text>一紙鄕書昨日來。三間茆屋火爲災。詩書一壁聞猶左。口業它年幸未灰。半世身無宅一區。前年翦棘卜菟裘。蝸開尙足容吾膝。酷祟那知有鬱攸。平生不畜買田資。數歲躬犂只救飢。梢食幸然餘斗斛。今隨煙燼亦無之。樗材合在溝中斷。擬棟明堂計太疏。莫道歸來無着處。江天蓑笠卽吾廬。</text>
<title>送李府尹世弼赴任慶州</title>,<text>有李嘉封植。根深枝幹聯。動庸門戶大。詩禮子孫賢。奕世忠貞篤。傾時眷泣偏。雞林新府尹。鳳沼舊儒仙。黑髮黃金映。丹心白日懸。一天行雨露。五馬踏山川。故國千年地。春風二月天。逢迎騎竹馬。寬貸示蒲鞭。善政邦人悅。休聲聖主憐。徵黃應不日。借寇豈多年。預恐公歸後。遺民復惘然。</text>
<title>寄撝光軒右 二首</title>,<text>野性平生魚鳥群。中年非分際風雲。如今老大贏衰病。曉鼓昏鍾不耐聞。殘雪紛紛鬢邊白。故山夜夜夢中靑。春風二月百花下。醉睡翁應醉不醒。</text>
<title>暮春。寄友生。</title>,<text>一半春愁坐怯寒。不堪衰病更儒酸。詩成欲寄花消息。李瘦桃癡倦倚闌。</text>
<title>送韓公堰奉安胎室大丘</title>,<text>國家毓慶螽兟兟。金枝玉葉繁靑春。深根要得厚地培。封植亦應須吉人。天上遊絲春縷紅。墮向人間作絲綸。昌黎仙子淵蒼色。手捧頭戴敬如神。翩然上馬氣如雲。一路春風南去直。城南祖席傾冠蓋。漢江水碧葡萄熟。醉鞭亂嘶紫叱撥。紫氣遙應關尹識。草嶺天近雲繞脚。洛水波長月拖白。嶺南天氣三四月。擧目村村滿花竹。奉安胎室大丘丘。擧酒酹地神錫福。凝川風土號繁華。暇日杯盤聚鄕曲。酒中倒臥黃鶴樓。夢携列仙恣懽謔。燕語鷪啼忽喚醒。起望長安在西北。歸來馬上吹南薰。御苑正有呦呦鹿。知應剩得高官爵。故園今有南巢，鵲。諺云。鵲巢午地。主人得官。韓公居止。亦有之。余嘗往訪。公戲談及此故云。</text>
<title>因酒晚起。不知不騫已赴衙。題詩付童子投呈。左右還報云已出矣。於是自笑懶閑無對。遂作詩自敍云。</title>,<text>病人一如病馬牛。齕草飮水身役無。雖臥不起亦誰尤。日高見食方擧頭。白雲昨夜宿我宇。朝來已作西山雨。詩翁亦與夜同尊。已聞騎馬隨曉鼓。人間簿書趁衡石。滿壁詩書我不讀。家人欺我垢不洗。饌婦苦我晚不食。人皆笑我病不官。我幸年來病得閑。始知好惡常參差。人生好病如我誰。我病與世亘殊調。人所背馳我所歸。兩眼平生喜獨見。口亦好直多觸機。皇天▦我計大訛。乃令口喎眼復斜。邇來五月閑門臥。無有譽名誰詆訶。如今口眼向平善。只恐身忙憂患多。</text>
<title>弔金海府使喪子</title>,<text>君今欲喪卜商明。我亦曾鍾王衍情。畢竟兩翁隨滅沒傷兒不必哭呑聲。</text>
<title>次梁山澄心軒韻 二首</title>,<text>絃歌太守此風流。滿地黃雲歲有秋。坐對江山詩又酒。不知身世有窮愁。樓下彎彎碧玉流。一尊賓主正澄秋。闌干徙倚欲明月。漁笛一聲吹客愁。</text>
<title>題永川淸心堂</title>,<text>夢挾飛仙璧海湄。覺來江館酒醒時。游從魚鳥機關少。笑傲乾坤日月遲。金母霞觴春盡醉。瑤姬玉笛夜深吹。倚闌無語天風入。此味無人子細知。暉暉丹雘蘸江湄。雲物蒼蒼日暮時。賓主軒眉呼酒急。江山滿目下樓遲。吳歈激越臨風響。羌管凄涼隔水吹。更向壁間棲醉墨。風流寄與後人知。</text>
<title>次艮甫韻</title>,<text>一天霜雁已衡陽。落木西風晚色荒。正好臨風臺上飮。天敎野菊爲君香。</text>
<title>次艮甫中秋月韻</title>,<text>長風送月入涼宵。天面無雲正泬寥。獨臥虛堂看玉宇。人間査滓此時消。靑燈一點照秋宵。咽咽寒虫響寂寥。白髮千絲梳更短。閑愁萬斛若爲消。</text>
<title>次艮甫九日韻</title>,<text>九日佳期又一年。西山蒼翠落尊前。未敎勝迹終埋沒。憑仗新詩仔細看。</text>
<title>次艮甫韻 二首</title>,<text>紛紛車馬走人寰。杖藜終窮草樹間。家或淸貧非甚病。心無思慮是眞閑。雲山繞屋身堪隱。江月低簷手可攀。殊勝榮華憂患裏。握蛇騎虎不知艱。淸溪日日濯塵襟。不向人間羡萬金。莫謂一生知己少。靑天有月照丹心。</text>
<title>過麻羅只灘</title>,<text>江心石角犬牙互。怒浪觸激喧萬雷。舟行鳥飛馬走狂。人人面靑相顚頹。蒿師極力左右之。急灘用手何神哉。回頭却顧過去處。洶若萬馬追寇來。丈夫平生仗忠信。兀坐笑談方諧諧。須臾出險乘安流。向來怯夫精魂回。蒿師蒿師爾力多。飮之以酒連三杯。人間平地或如此。嗚呼。安得急灘用手如汝才。</text>
<title>舟中。望見三角山。</title>,<text>六載天南作遠臣。夢中雙闕對嶙峋。天邊三角依然露。稽首舟中禮北辰。</text>
<title>陰城村舍</title>,<text>半世何曾歇。今年此日閑。引杯愁病肺。看鏡笑衰顏。獨坐一庭雨。相親四面山。明朝還驛路。汨汨走塵寰。</text>
<title>早行</title>,<text>朝日出未高。光輝在嵽嵲。淸霜猶嚴凝。平地馬蹄脫。行人多少年。噓氣鬢成雪。請君勿訝我。我本白毛髮。</text>
<title>寄示史局諸僚</title>,<text>老年多病懶朝參。宿夕還家受憲緘。大雪臥袁誰問我。扁舟訪戴正何堪。茶甌晨火龍團煖。芸閣朝衙卯酒酣。寂寞草玄揚子宅。連簷六出看毿毿。</text>
<title>扈駕望遠亭</title>,<text>晚風吹水浪紋生。晴日暉空野色明。天外象山皆北拱。田中多稼屬西成。魚龍起舞長江湧。民物歡呼象壑鳴。不用笙歌紛慶頌。家家煙火是昇平。</text>
<title>中秋日。邀楊可行。</title>,<text>浮沈世事不堪評。聚散殘年只綰情。人氣中秋方坦易。月光今夜最分明。知心百歲不多得。佳節一年難再更。灑掃茅亭天似水。爲君斗酒十分淸。</text>
<title>挽李鴻山宜碩。余之尹慶州時判官也。</title>,<text>當時我老君年少。誰料如今我哭君。花石春風渾似舊。夕陽吹笛豈堪聞。花石亭。在臨津渡頭。李之別墅。</text>
<title>偶吟</title>,<text>閑窓日日臥題詩。門巷蕭條客散時。除却醉鄕無着處。從今身不管安危。</text>
<title>五言律四首。奉送金使相宗直按湖南。</title>,<text>玉座方思道。金閨夙貯才。羽毛宜鳳沼。環佩故銀臺。出納龍予弼。旬宣召汝諧。休驚虛左轄。海右轉休哉。郡邑鋪平地。星辰點太空。樓臺雲氣裏。城郭樹陰中。處處千竿竹。年年百日紅。應酣無事酒。醉夢大明宮。掃盡案頭牒。閑看壁上題。水晶簾掩靄。雲母帳低迷。彩筆落花外。淸風脩竹西。只應南海上。圭璧照山溪。攬轡西湖上。觀風大嶺東。昔年遊賞處。今日夢魂中。送別身還滯。留連意不窮。天南多驛使。月寄幾詩筒。</text>
<title>陰城。奉寄曹使相偉，金都事馹孫 二首。</title>,<text>賓主西湖路。淸霜九月天。馬行紅樹外。雁落白雲邊。唱和詩皆好。商論事盡便。歌謠應滿地。不害醉神仙。滿眼秋容色。蕭騷馬上人。如何飄白髮。却此走紅塵。嶺路遮歸騎。村墟駐病身。明朝又北去。世事更紛綸。</text>
<title>送李公景元赴任安東</title>,<text>五月薰風與物春。九重宵旰軫吾民。先朝內相携琴鶴。此日南州慶鳳獜。世味辛甘曾染指。民生利病夙留神。懸知謀議多相濟。通判郎君字可臣。嶺外山川是上游。故應文物冠諸州。朱陳族姓知親愛。唐魏民風惜浪遊。詠四佳詩嘗拂壁。看三大字亦登樓。十年往事長回首。送別君歸可自由。落地誰非是友朋。平生君我最相能。芹宮東序寒同睡。槐院南床醉共凭。驥德如君猶蹇滯。駑材愧我亦升登。多情還似無情者。有酒如澠病未興。豐山一面大江流。汎汎中流有柏舟。賴有二天饒雨露。願分膏澤問幽憂。死子妻在豐山故云。縣號臨河小洞天。皤皤一老是同年。應須喚酒閑相飮。看取長鯨吸百川。</text>
<title>五月日。移寓彥邦家。謾成贈沈克孝。二首。</title>,<text>靑鶴飛邊住。緣崖屋數椽。地高偏日月。天遠足風煙。冠蓋經過少。軒窓偃臥便。居常無一事。自酌卽頹然。無錢從市遠。有興愛居幽。蘺外邊公子。墻西沈隱侯。塹山嫌客至。開徑倩仙遊。日晚偏登眺。東南一望悠。</text>
<title>贈江原監司李遂初 名復善</title>,<text>關東形勝甲吾東。海上三山指顧中。天遣神仙持節鉞。馬蹄隨處海棠紅。</text>
<title>迎祥 三首</title>,<text>堯階蓂莢初生日。舜政璣衡始轉時。萬物發生皆有意。九重端拱自無爲。浮浮佳氣黃金殿。籍籍歡聲白玉墀。欲識聖明無外化。明庭稽首雜戎夷。一氣洪鈞轉。三元受賀時。天家祥至止。坤極福來綏。宇內靑春滿。宮中白日遲。生成正時節。何物不相宜。又見黃河一度淸。更聞嵩華再呼聲。百官各上千千歲。億載南山永不傾。</text>
<title>次子启韻二絶</title>,<text>門前細柳萬條黃。陌上遊絲百尺長。二月將闌三月近。莫敎一日不臨觴。慣看世態眩蒼黃。鳧脛何願羨鶴長。一枕松風春睡熟。夢中猶醉紫霞觴。</text>
<title>寄國佐</title>,<text>春寒料峭入虛廳。松子隨風落小庭。客又不來天又暮。獨醒無語倚疏欞。</text>
<title>次艮甫韻二絶</title>,<text>茅屋蕭疏夜見天。又無冠蓋晝遮天。靑天到處長親灸。萬事知君不愧天。一斗淸尊詩百篇。靑山南畔白鷗邊。人間屈指誰知己。明月懸天萬萬年。</text>
<title>題艮甫詩軸</title>,<text>早事詩書業聖賢。雖然不遇登非天。山林有約身蠶老。天地無知室磬懸。白酒自斟聊自適。淸詩偶得畏人傳。此翁莫道都無事。事在滄波白鳥邊。</text>
<title>江陵東軒</title>,<text>嶺外春廻又一年。融融海日掛長天。滿城桃李條風後。遍野桑麻穀雨邊。靑草池塘初受鴨。彩雲樓閣更和煙。城南日日多遊治。綠鬢朱顏箇箇仙。</text>
<title>次高城三日浦韻</title>,<text>昔聞三日浦。今上四仙亭。水拍白銀盤。山圍蒼玉屛。天空彩雲濕。石老秋光淸。仙人去已遠。古亭今無楹。當時遊戲處。雲外笙簫聲。千載復吾人。六字看猶明。風高永郞湖。月上安商汀。孤尊泊舟處。此固云蓬瀛。</text>
<title>醴泉東軒</title>,<text>前村煙暝已藏鴉。客舍沈沈夜不譁。深樹月明啼杜宇。曠庭春盡落梨花。衰容對鏡年年換。病眼看書字字斜。夢裏溪山明月去。門前流水是吾家。</text>
<title>雪城。與朴子治逢別。</title>,<text>中原牧伯久膠漆。雪樹傷懷換歲月。忽此邂逅黃葉村。依然面目敍人鬱。壞垣柴戶野人家。寒山落木秋蕭瑟。人生萬事少如意。百歲光陰半離別。一尊未盡情未了。靑山已掛西斜日。更進一杯君莫辭。明朝分手便燕越。</text>
<title>夜坐有懷</title>,<text>兩脚平生有底忙。龜虵歲暮自深藏。門無賓客忘冠▦。腹有詩書當稻梁。老婢典衣時喚酒。小孫求飯解登床。每▦晝枕宵無夢。酷愛靑燈二尺光。</text>
<title>寄金海府使洪公漢忠</title>,<text>如君知我少。恨我識君遲。早歲匡時策。頻年落第詩。割難聊小試。留犢竟遺思。奏課當時最。脩名漢帝知。</text>
<title>貞夫人許氏挽詞</title>,<text>許氏家風無匹敵。昌寧門戶孰攀躋。鳳凰鳴處雙栖▦。琴瑟和時兩蓑齊。敎子爲儒鄒孟母。哭夫化俗杞梁麗。哀榮八十年間事。半是歌呼半是啼。</text>
<title>謝子启枉訪 二首</title>,<text>家住終南影。經冬病閉門。筆床塵久掩。茶䆴火常溫。山雪映鬚白。松風入耳喧。無人來鎭席。有酒不開尊。愁裏靑春到。閑中白日暄。忽驚敲外戶。深謝枉高軒。坐對忘形久。相看不語言。早歲同朝受聖知。晚年心事有深期。相逢客路頭渾白。望海峯頭酒一巵。</text>
<title>感懷寄大虛 二首</title>,<text>飢寒塞北窮蘇武。放逐江南老屈原。覆雨飜雲多變化。登天入地雜恩冤。靑春遍野猶侵雪。白日當空獨戴盆。猶勝同時遷謫客。銘旌空返舊山村。金雞唱曉起嚬呻。霜氣旋收渙汗身。新恨舊愁天亦泣。大伸久屈理宜均。柳州文字窮尤古。韓子聲名謗又新。早識曹侯才八斗。已應盈石正紅陳。</text>
<title>答大虛</title>,<text>天地生吾覆載吾。有身何處不安軀。江南築室嗟何晚。未必戶鄕是我區。</text>
<title>題司諫院契軸</title>,<text>要識朝家久治安。一時名士盡言官。如君極口敢言少。自古虛懷納諫難。朝退紫薇迷院宇。春深紅藥柏闌干。昇平日日惟須飮。衫袖淋漓不用乾。</text>
<title>送安子珍出鎭合浦</title>,<text>經術儒名大。兼資武略雄。未危先有計。不戰自收功。得句南樓月。披襟細柳風。從容還入相。萬目送冥鴻。</text>
<title>送全羅監司李蓀</title>,<text>憑君深體九重念。宵旰今憂十月雷。好把丹心施實惠。簿書游刃未爲才。市上黃金盡赴遼。湖南老相尙銀腰。南人莫作尋常看。身上猶餘舊鳳毛。</text>
<title>無題</title>,<text>衰病年多未賦歸。春風空老故山薇。蓴羹忽憶加鹽豉。目極江東興欲飛。</text>
<title>弔慰士廉喪子</title>,<text>聞君今哭子。伊我昔摧腸。瘞夭曾潘岳。傷明又卜商。古今皆此患。愚智一般傷。只有東門子。賢哉燭理詳。</text>
<title>題金吾郞契軸</title>,<text>故識金吾地峻。見今僚佐才優。豹尾旗間扈駕。虎頭閣下論囚。賢能自有朝議。利祿何勞外求。尋常第盡心力。暇日不妨遨遊。</text>
<title>送金進士粹洪。覲親于順天府。</title>,<text>才子馭風歸海上。嚴君作宰小江南。靑山影裏朝炊飯。綠樹陰中午繫驂。竹立千家森碧玉。花開百日正紅酣。北堂六月涼如水。萬壽瑤杯獻者三。</text>
<title>中伏日偶吟</title>,<text>一年又六月。三伏此重庚。欲雨雲還散。如焚日又生。若炎詩欲就。病暑賦初成。眞箇臝虫長。數旬身裸裎。</text>
<title>虛白亭卽事</title>,<text>一枕淸風過午鷄。頹然直到日沈西。晚涼吟得閑詩句。起喚尖奴削木題。</text>
<title>次姜晉山先生韻</title>,<text>本來無損又何加。不敢次且亦不過。半世功名雙鬢白。故山無數夢魂多。百花軒上試春衣。拂面風光柳絮飛。滿目繁華渾似舊。尊前太半故人非。</text>
<title>次竹山韻</title>,<text>西河文字兀尖新。徐相詩名迥出人。前輩愛他留逸軌。後生愧我作嘉賓。風淸客席杯盤鬧。歲稔官倉穀粟陳。也合醉中相枕藉。主人與我舊通神。今年又作嶺南遊。一去何曾十日留。北闕嵬峨勞遠夢。西湖瀲灎照淸愁。天涯歲月長騎馬。日暮山川獨倚樓。角上功名頭上雪。鄕心一片大刀頭。</text>
<title>次延豐韻</title>,<text>一區山擁更溪回。四面都無一面開。太守捲簾淸晝坐。幽禽飛去又飛來。</text>
<title>送支卿出按嶺南 二首</title>,<text>天南一路人民象。海島風煙控御難。第一相臣今按節。九重宵旰此時寬。破屋荒田嶺外村。松楸桑榟遍丘原。半生車馬走塵土。江上月明長夢魂。泉下曾歸不才子。人間唯有未亡人。因君更起存亡念。白髮臨歧欲損神。</text>
<title>寄謫人</title>,<text>宦海無人測淺深。林林皆向此浮沈。我曾有病云無病。君亦無心坐有心。天道盈虛弦又朔。人生禍福古猶今。憑君且醉村醪濁。白岳雲濃已欲霖。</text>
<title>寄叔度邀枉</title>,<text>屋上亭迥。城中四望通。地無三伏熱。天送九秋風。樹影重重綠。榴花箇箇紅。此間有幽抱。安得與君同。</text>
<title>無題</title>,<text>朔風吹雪暗長安。此夕聞君出漢關。僕馬蒼皇行邁急。山川重疊道途艱。新昌寂寂親朋遠。故國頻頻夢寐還。春日漸長無箇事。晴窓染翰賦囚山。朽材不擬明堂柱。跛鼈何曾遠道馳。多病置閑眞箇藥。窮愁得酒是渾詩。丹心一片孤燈在。世事千般兩鬢知。寄與故山猿鶴語。明年二月是歸期。</text>
<title>送崔漢源觀察湖南</title>,<text>斗南人物盛推稱。獨坐銀臺最上層。北極天低偏寵渥。南方地大要賢能。當時父老心腸在。舊邑山川面目曾。過小江南煩問訊。歲寒遷客想凌兢。公嘗倅古阜。當時列郡之治。獨以最聞。去而有遺思。爾後七年。而由都承旨出按湖南。郡民之心可知。順天。舊號小江南。今有曹與金謫居故及之。曹。偉。金。宏弼也。</text>
<title>宿利川有感</title>,<text>扈駕朝陵記昔年。行宮秋雨宿南川。如今何忍南川宿。北望宣陵鎖暮煙。</text>
<title>寄監司鄭公崇祖</title>,<text>嶺外山川六十州。使華文雅更風流。棠陰滿路涼如洗。夜捲珠簾處處樓。不耐殘年雪滿頭。可堪羸病臥新秋。商山有約不歸去。一夜月明無限愁。</text>
<title>贈合浦兵使安子珍</title>,<text>腰映黃金鬢未銀。轅門細柳正搖春。鯨波馬蹴騰南海。鳳闕鳧趨禮北辰。羽衛歡迎新上將。瀛洲喜見舊仙眞。杯盤京國留連久。愁殺孤眠帳裏人。</text>
<title>端午日。國耳邀我。病不能赴。作三絶句以謝復。</title>,<text>衰年又病懶朝參。深臥南山月已三。客有可人招不起。松風吹髮晚毿毿。與君老境獨多情。白髮相尋一草亭。二頃湖田吾欲去。天南小縣是咸寧。一葉梧桐欲落時。南山晴好雨能奇。晚涼獨坐還惆悵。不與詩翁共酒巵。</text>
<title>次大平館韻</title>,<text>聖代同仁雨露新。都將海宇作胸襟。箕封禮讓傳從古。帝賚便蕃少似今。北闕暫辭鵷鷺序。東人爭識鳳凰來。休將風土嫌同異。相對休休一片心。</text>
<title>送金近仁宰珍原 三首</title>,<text>袖裏久韜條鳳手。腰間新帶割雞刀。六年琴鶴應無事。當縣靑山不語高。鹽車容或駕權奇。不必長才盡設施。百里區區亦民社。懷綏粗足展心期。老病那堪走宦途。長時魂夢落江湖。因君更起江湖想。門外春江漾畫圖。</text>
<title>柳震卿回自商山。寄之。</title>,<text>臥病無聊鶴影孤。一春心事舊江湖。君歸路繞咸寧縣。爲問家山似舊無。</text>
<title>挽宋參判瑛</title>,<text>秋水爲神玉作軀。駕風騎驥騁雲衢。南宮禮樂觀瞻偉。北極星辰寵渥紆。昨見禁中持被宿。今聞屋上卷衣呼。寡妻無子慈親老。眞宰茫茫正可吁。</text>
<title>鄭右相佸挽章</title>,<text>山河元氣棟樑材。廊廟深深地勢巍。天上殊恩傾一相。人間僉望屬三台。曾看車馬朝天去。誰料銘旌入境來。意氣平生蒙許與。西風老淚有餘哀。</text>
<title>申參判次韶挽章</title>,<text>三捷名高戰藝場。屹然山斗倚蒼蒼。頡頏前古追班馬。酬唱當時壓董王。上國光華車轍遠。北堂魂夢馬蹄忙。開城一夜舂無相。殄瘁詩歌擧國傷。</text>
<title>送崔佐郞連孫奉命湖南</title>,<text>湖南鞍馬仙曹郞。漢北人物推賢良。地分九等賦上下。天高八月秋中央。靑山多處露下白。赤雁飛邊葉飄黃。南原古稱帶方郡。桑梓卽是鱸魚鄕。</text>
<title>送崔同知應賢罷歸江陵舊隱</title>,<text>半世栖遑已二毛。此歸應只慰賢勞。抄秋落木群山瘦。積海長天大嶺高。霜露正蕃三徑菊。葡萄初上萬家槽。林泉恐未淹時日。聖主同寅急譽髦。</text>
<title>題金吾郞廳契軸</title>,<text>峨峨虎頭閣。諸郞走其下。一一賢與能。誰眞復誰假。手下簿書空。庭宇絶瀟灑。却喚無事酒。傾來向身瀉。盈盈座上人。盡是同心者。</text>
<title>與鄭河南公。夜飮茅亭。少醉而散。朝來獨坐有感。詩以寄河南公。</title>,<text>南山蒼翠壓吾廬。新作茅亭俯市閭。勝友正逢蘭臭舊。佳辰又屬菊花初。人生擾擾聚還散。世事紛紛毀復譽。後夜更須相對飮。靑天有月不孤余。</text>
<title>送金正鍊叟奉使對馬島</title>,<text>天家專務德。日域遠輸誠。玉帛趨雙闕。城池戢五兵。天無風雨起。海不浪波生。舟揖閑來往。魚龍慣送迎。百年修契好。四境報昇平。馬島愁雲碧。鯷岑惠日明。使乎須簡擢。人也實豪英。忠信生來仗。璣珠唾處呈。衣冠持漢節。恩禮感夷情。有箇心腸在。休將口舌爭。知君譽名大。端在是年行。</text>
<title>沈上將肩挽詞</title>,<text>君家門對我家門。杖屨尋常笑語喧。碧樹唾陰鋪簟席。靑山倒影入罍尊。形骸跌宕杯中月。世事悲涼地下魂。客散門前鴉噪晚。園林依舊帶春暄。</text>
<title>六言長句。重送士高之行。</title>,<text>瑞世無雙人物。風流第一仙眞。鑑空衡平度量。日光玉絜精神。一代英雄滿目。九天恩澤獨身。嶺南古來州郡。馬上今去咨詢。黜陟幽明考績。興除利告便民。節鉞山川白日。樓臺花木靑春。明年此日歸去。佇看黃閣垂紳。</text>
<title>送江原都事丁公壽崗朝京且歸 四首</title>,<text>桃花洞裏訪君家。對酒芳園餌縫霞。大醉歸來春日暮。終南山影滿窓紗。雲錦交輝百尺樓。竹西魚鳥鏡中遊。我曾避暑淹旬日。六月涼生枕簟秋。鏡浦臺前水拍天。微茫竹島畫橋邊。蘭舟載得紅裙醉。却憶風流第一仙。金蘭窟宅水晶宮。蜃作層樓起半空。雲霧尋常迷處所。人間面目少遭逢。</text>
<title>題申公末舟歸來亭詩軸</title>,<text>淵明歸去柴桑村。五柳靑春松菊存。山林高義吹淸風。伺限頑廉與薄敦。紫陽筆下處士卒。幾多軒冕荒田園。靑丘風雅壓江左。嵩嶽生申古君子。一門冠蓋十朱輪。梅竹風標出桃李。功名富貴已逼身。半歲超然脫弊屣。雄辭却賦歸來篇。湖南山水何佳哉。臨風向月臥江亭。世紛不向壺中來。盈疇黍秫參天竹。瓮則有酒琴無絃。不用辛苦責子詩。有孫已作儒林仙。人生得意今無如。遠比靖節蓋有餘。我亦舊隱嶺之外。十年魂夢長樵漁。因君作詩更懷愧。白頭不歸云何歟。</text>
<title>挽曹大虛</title>,<text>圭壁精神鸞鳳姿。才名氣槪冠當時。扶搖九萬天高遠。遷謫多年地濕卑。謾有文章傳永世。了無嗣續搆遺基。傷心豈是無從淚。仲父襟期鮑叔知。</text>
<title>月夜聽琴</title>,<text>虛白亭前秋月明。碧天如水夜涼生。幽人不寐又無語。坐聽高山流水聲。</text>
<title>偶吟</title>,<text>今歲幸逢雙七月。不然今月是中秋。萬古月明無此夜。一尊誰與洗閑愁。</text>
<title>悼廣原。錄奉右相。</title>,<text>病客尋常苦鮮歡。老懷隨感易悲嘆。如何耳目渾聾瞽。萬事無聞亦不看。</text>
<title>寄士廉</title>,<text>山齋無伴侶。隻影坐髥僧。藥鼎晨吹火。書龕夜喚燈。二毛傷歲月。雙淚戀親朋。目極征鴻外。雲多樹幾層。</text>
<title>題司諫院契軸</title>,<text>畫堂周以紫薇垣。其中列坐群仙尊。一人位北鬚眉蒼。一人位東頎而長。西偏三箇是三傑。一一孤高莫優劣。忠肝義膽相照耀。正論高談雜歡笑。平明珂馬去朝天。靑頭朱衣擁後先。道傍觀者競坌集。志士激勵姦回懾。至尊宵衣坐待久。側席賜坐虛己受。有懷必達言則聽。百官四方無不正。退食從容白日晚。一笑樽前喚鵝卵。君不見古人詩句今猶傳。大諫醉倒春風前。</text>
<title>李廣陽夫人挽詞</title>,<text>有鬱一株李。高幹飜層陰。縷絡宜男草。蔥籠佳樹林。飛鳴雙鳳凰。聽之如鼓琴。自有和氣鍾。卵育皆珍禽。陰陽叶九疇。羽翮凌千岑。凰飛忽何處。鳳兮悲不任。衆雛仰天呼。百鳥助之吟。我實鳥中凡。猥與鳳知音。潸潸淚垂臆。慘慘中傷心。</text>
<title>賀漢平君趙而元拜慶尙右道節度使</title>,<text>大東人物盛當時。文武全才復有誰。吮墨調朱眞小技。高牙大纛是男兒。</text>
<title>希亮乞墨。寄與三丁。幷與詩。</title>,<text>三箇龍香萬杵煙。磨來文焰射靑天。洪崖老子衰無用。寄與晴窓備草玄。</text>
<title>賀姜用休陞右副承旨</title>,<text>幾年身作地行仙。一日飛騰便上天。天上便應多峻級。飜身今又一番旋。</text>
<title>夜坐偶吟</title>,<text>天際微聞玉漏淸。滿簾霜月紙窓明。鄕心一片渾無寐。斜倚薰籠到五更。</text>
<title>卽事</title>,<text>菊已飄零梅未花。西風枯樹鵲査査。蕭蕭歲暮誰相伴。獨臥寒窓髮半華。</text>
<title>偶吟</title>,<text>口腹無功食大倉。頭腰空復久冠裳。非才誤寵能無愧。甘與顏回舍則藏。</text>
<title>寄慶尙使相李公克均</title>,<text>一身衰病百無堪。臥度虧盈月旣三。千里江湖勞夢想。九天鵷鷺倦朝參。使君相業當朝右。幕客才名在斗南。想得相看多義氣。春風吹面倚微酣。</text>
<title>送南宮都事璨赴嶺南</title>,<text>嶺外山川獨也奇。朝中人物復云誰。靑年入幕誇才子。三月觀風正好時。冠蓋紛紛隨品藻。洪纖物物誘恩私。相君手下文書靜。應向樓臺遣作詩。世路知君莫我如。天官承乏舊相於。評論去就賢員外。斟酌乘除老判書。局上輸贏奇與正。人門得失毀兼譽。何堪送別幽懷抱。家住天南正可漁。</text>
<title>送安邊府使朴始行赴任 二首</title>,<text>憶昨遊觀大嶺東。與君詩酒趁春風。竹樓雲散靑山出。鏡浦天晴碧海空。鯨浪亂侵沙路白。馬蹄輕蹴海棠紅。一生意氣長年別。此日那堪更燕鴻。東門祖席捲公卿。老病洪崖臥古城。園裏好花愁我伴。路傍纖草侈君行。銀溪水淺蘩魚鳥。鐵嶺雲深濕旆旌。父老六年長惠澤。使君魂夢每神京。</text>
<title>謝朴子启李國耳見枉</title>,<text>高秋三五夜。露冷纖塵絶。座上三箇人。天心一輪月。相看無限思。菊酒十分凸。月落杯盤空。客散燈燭滅。今朝了無跡。獨立搔白髮。</text>
<title>題矗石樓圖二絶</title>,<text>矗矗樓臺勝。悠悠節序回。紛紛仙侶集。日日錦筵開。樓下長江水。東流幾日回。人生長役役。尊酒及時開。</text>
<title>送柳都事湫。赴咸鏡幕府。兼奉使相左右 二首。</title>,<text>岐豳自是周家舊。豐沛仍多漢氏陵。杖鉞觀風眞宰相。承恩入幕復賢能。駑劣何曾答聖明。頭顱已覺負平生。冕旒東顧方宵旰。爲報勤民更養兵。</text>
<title>李參判克增挽詞</title>,<text>昌期開至治。命世出賢能。詩禮尤懷抱。淸忠早服膺。風雲攀世廟。翼亮奉昌陵。獻納司喉舌。劬勞作股肱。鳳池凡幾歲。獜閣最高層。一德君臣契。三朝輔弼仍。金貂如芥拾。宵漢若階陞。斷斷丹心苦。昭昭白日昇。奉公長汨汨。臨事每兢兢。經幄嘉言進。儒宮正學興。理財增會計。畫法定規繩。正直思無枉。堅貞行有恒。君恩偏異數。人望競殊稱。憂國衰毛颯。捫身瘦骨稜。膏肓深莫救。醫藥竟無徵。輦路朝遺佩。泉臺夜撲燈。唐皇三鑑缺。衡岳一峯崩。日色愁朝市。風聲哭友朋。朝班山舊仰。師席几同凭。失驥蠅何附。飛鳴恨不勝。</text>
<title>寄同年許上舍宗乾</title>,<text>馬牛南北苦參差。何事同年異路歧。但使精神深有契。從來聚散浩無期。雞林歲暮逢君話。鼇岫春晴別我詩。屈指流光十年後。不堪惆悵鬢成絲。</text>
<title>送田節度霖赴任合浦歌。</title>,<text>將軍之表百夫特。將軍之勇萬人敵。靑年躍馬走塞北。胡人不敢南下牧。強弩射虎完山麓。地下甄萱應猇魄。樓船招撫海島亡。水底魚龍先踊躍。海無風波百餘年。大平煙火環邊隅。將軍何事復南征。九重計慮虞無虞。漢帝登壇推轂遣。周王賜之弓矢𥩷。敦詩說禮領中軍。大纛高牙稱丈夫。威靈已懾島夷魂。淸介應還合浦珠。將軍將軍美無匹。老我一箇眞腐儒。</text>
<title>寄希明邀臨</title>,<text>亭皐紅樹與靑松。大隱南山着此翁。百歲人生六旬後。一年天氣九秋中。中秋已負淸尊月。九日仍孤落帽風。今年氷輪正圓滿。也宜相對笑談同。</text>
<title>寄子启</title>,<text>終南秋色晚蒼蒼。虛白亭前菊又黃。紅樹葉紛齊砌厚。蒼松枝遠蔭簷涼。主人身恙門常掩。故舊官忙跡自荒。園果已霜新釀熟。月圓今夜與誰觴。</text>
<title>金同知首孫挽詞</title>,<text>平生吾友唯吾子。斷斷休休一介臣。今世他無如管鮑。古人未必獨雷陳。鳥臺聯席丹心炳。樞府同官白髮新。一死一生先後耳。臨分聊復一霑巾。</text>
<title>題洪國佐家藏小畫</title>,<text>一村蓑笠黃梅雨。兩部笙歌靑草池。莫道幽人無箇事。有時拈筆醉題詩。</text>
<title>壬戌十二月日。詣闕問安。傳曰。卿主文。且藥房提調。其以用藥救人之意。作近體若干首以進。於坐製進 五首。</title>,<text>天地中間盈萬類。一元眞氣本和均。生來觸處應多感。疾作無時自有因。預保性靈良得計。須將藥餌要通神。黃歧和扁多方便。隨證醫治豈乏人。四百四病人皆有。三萬六千能幾時。忌疾諱醫無奈謬。傷身損壽是誰爲。君臣佐使宜相濟。龍虎雌雄不自欺。好對吟呻愼湯劑。人生夭扎正堪悲。百藥醫家不可闕。其中一二最宜先。淸心一粒醒昏氣。蘇合三圓快滯涎。腦痛欲亡硝石貴。心疼垂死延胡便。尋常救急諸方具。仔細用之無不痊。醫家治病如治國。脈病而肥醫不治。治國先須正國俗。化民莫若敎民彝。忠言逆耳宜爲戒。苦藥違心實是飴。進藥與言臣豈敢。丹心白髮卽無移。飽看往牒添知識。醫國醫人自可談。病在皮膚先藥內。患生西北預虞南。于今風散天山雪。自昔波搖馬島嵐。制治固宜當未亂。也宜宵旰念三三。</text>
<title>送咸昌城主曹侯倜還邑 五首</title>,<text>有客有客長作客。家在嶺南身北極。屋上無數雲山蒼。門前滿眼江湖白。半生汨沒紅塵中。十年夢魂長故國。今年衰比去年甚。眼昏無物脚無力。嗚呼何時謝簪笏。鷗鷺爲群臥江曲。有妹有妹年六十。一身長年百憂集。疾病貧窮婢僕單。又無子女扶行立。只有一兄宦遊遠。半世弔影潛垂泣。我有幽懷寄與誰。鴻雁飛飛向南急。有女有女有知覺。兄及弟矣命皆薄。長女哭夫未三十。次女十八舟汎柏。含酸各在舅姑傍。悽悽日夜呑聲哭。父母白頭隨黃塵。歲月相望隔南北。嗚呼此恨何時平。會當一日蓋棺槨。有甥有甥曰辛彭。一生計活嗟零丁。早年失母何所恃。病父雖存飄如萍。凄涼歲暮衣裳單。逢着凶年羸瘁形。送我渭陽遠別離。無人提壺慰飄零。客自南來說無聊。痛骨傷心那忍聽。有天有天看蒼然。人皆一天我二天。闔境草木霑雨露。滿地耕鑿環人煙。月朔鳧飛朝至尊。南宮錫宴恩數偏。歸程鞍馬歲時晚。山川落雪催歸鞭。何事洪崖老病翁。有情南望空留連。</text>
<title>昌慶宮曲宴。仍饋諸宗宰。醉而賦。</title>,<text>一歲佳辰十月中。九重純孝宴三公。黃花粲粲明秋日。紅葉紛紛落曉風。簡子鈞天聞上界。周王湛露醉群公。推恩四海覃和氣。共祝遐齡撫大東。</text>
<title>仁惠王妃挽詞</title>,<text>韓族吾東盛。西原久貯祥。塗山歸夏禹。京室媚周姜。肅敬承宗廟。仁恩逮媵嬙。三盆供黻冕。五色補穹蒼。梧野巡何遠。湘流恨比長。重光瞻後聖。榮養享先嘗。王母多時宴。神孫萬壽觴。長秋天未暮。厚夜月無光。哀慟均諸殿。悲號罄八方。禮遵先後軌。葬附舊陵岡。大運誰能逭。浮生正可傷。只應彤管在。千載播餘芳。</text>
<title>聞大虛訃。寄贈支卿。支卿。時爲慶尙監司。</title>,<text>昌黎昔別潮陽去。子厚今聞死柳州。返葬金陵尙有日不知誰借麥盈舟。</text>
<title>中原。逢鄭吏部錫堅，楊監司煕止有作。</title>,<text>三月南天節氣勻。中原池館會仙眞。崇朝霢霂惺群槁。盡日笙歌醉衆賓。聚散不期南北路。浮沈何限古今人。客中送客堪惆悵。花落鷪啼又送春。</text>
<title>次忠州東軒韻</title>,<text>秀水佳山作勝區。萬家煙火罨城隅。軒窓人臥神仙宅。風雨天成水墨圖。花裏詠懷春鳥過。酒邊醉睡美人呼。蘩華身世還堪笑。其奈湖田一半蕪。</text>
<title>中原樓上卽事</title>,<text>滿目山川醉倚樓。人間不省有閑愁。只嫌紅袖應相肘。北壁三人共白頭。</text>
<title>送金直提學勘宣慰日本使者行</title>,<text>玉珂瑤佩舊儒仙。十八瀛洲最少年。嶺外山川如畫裏送君鞍馬艶陽天。處處樓臺閘管絃。霏霏醉墨落雲牋。雕題使者應懽喜。嬴得珠璣滿畫舡。</text>
<title>成宗挽詞</title>,<text>海東堯舜垂衣裳。靑丘日月昭文章。風雲際會八元凱。闔闢乾坤再虞唐。俗成禮樂刑政中。民居雨露桑麻鄕。陶甄庶類囿吾仁。衛以象有宅中央。嵩三華三祝聖人。地久天長擬久長。豈意一朝事大謬。白日正午韜輝光。鼎湖龍髥不可攀。喬山劍舃令人傷。三十八年一何短。二十六年一何忙。仁恩散在萬姓心。萬口哭聲連穹蒼。白髮詞臣久經幄。人微恩鉅何能償。抽毫染血寫哀詞。仰訴眞宰還茫茫。</text>
<title>有感。效演雅。</title>,<text>鵷班誰數白頭翁。老驥還將款段同。漁子笑看鮎上竹。途人爭指鷁隨風。虫無百足身難運。蟹去雙螯勢自窮。失馬焉知不爲福。夢中隍鹿竟成空。</text>
<title>送叔強承命向嶺南。因語故鄕父老。</title>,<text>上界神仙刺繡衣。香雲滿袖出宮闈。秋風南去雁爲伴。落日東還馬似飛。嶺外山川無我悉。朝中人物似君稀。林泉有舊來相問。爲道君恩老未歸。</text>
<title>挽延原君李君崇元</title>,<text>家世三韓甲。才名一牓頭。天眞偏稟受。人物最淸修。踐歷聲光大。飛騰氣象遒。明良同德日。魚水一堂秋。輔佐勳庸盛。封除渥澤優。鳳池春浪闊。烏府曉霜浮。赫矣諸曹判。優哉兩府遊。佇看三足貴。何遽九泉幽。執紼印山路。臨風涕泗流。</text>
<title>沈忠義衛克孝栗亭作</title>,<text>靑鶴飛邊小洞天。主人喚客到尊前。一亭浮翠遮三伏。六月微涼滿四筵。大隱從來在朝市。勝遊何必向林泉。白頭不作歸田賦。爲愛終南伴地仙。</text>
<title>送漢平君赴嶺南節鎭</title>,<text>南方民物昇平日。北闕尋常計慮時。未必山西皆出將。由來聞外要敦詩。漢壇推轂朝登拜。唐眞分符夕去馳。倭寇號咷多竄者。軍民歌舞遠迎之。山河落日雙吹角。城郭春風獨建旗。趙嘏倚樓詩欲就。劉琨喧嘯月初規。杯盤有興喧絲竹。刀斗無聲鬪奕棋。一片忠誠懸白日。幾番魂夢繞丹墀。二周復踏朝天路。多少親朋漢水湄。</text>
<title>送李府尹德崇赴任全州</title>,<text>滿朝冠佩最名流。南國山川此上游。一境人民應得所。九重宵旰政寬憂。雙鳧趁月朝天遠。五馬行春露冕遊。漢札徵黃何日是。絃歌未歇歲三周。</text>
<title>送柳侯子淸赴任古阜二絶</title>,<text>吾友柳侯才且賢。早年聲譽象推先。劉蕡不第天何恃。顏駟爲郞帝亦憐。白髮蒼顏歲暮天。舊遊回首政茫然。因君想得天南事。滿地黃雲落雁邊。</text>
<title>謝曹主簿伸贈倭刀硯</title>,<text>曹侯初回自海島。面上的皪扶桑暾。袖裏珍重有盱贈。小硯小刀精神存。小硯鳳味龍尾胄。小刀干將莫耶孫。硏磨黑雲垂紫潭。拂拭素霜飛秋原。深荷丈人持贈意。甚愧老夫空磨捫。橋下長蛟無力斬。篋中萬卷無暇繙。只應十襲寶藏之。遺子與孫光戶門。</text>
<title>閑夜吟</title>,<text>寒夜更長恨燭短。坐久愛此靑氈暖。案上詩書當友生。窓外松杉送絲管。</text>
<title>廣原君挽詞</title>,<text>廣陵水深山鬱蒼。毓秀衮衮生賢良。天高接武鴻雁行。一一棟樑扶明堂。衆中獨識白眉郞。琢磨琬琰成圭璋。三朝歷事輔益多。留相聖明功業昌。蓍龜久矣用稽疑。國器終須置廟廊。三台咫尺竟不到。天道至此眞茫茫。繁華一朝跡如掃。留與他年編簡光。蓬麻蠅驥夙昔緣。白首老淚沾衣裳。</text>
<title>奉呈河南公左右</title>,<text>南宮受戒已淸心。獨宿齋房百不侵。靑熒壁燈寒悄悄。丁東宮漏夜沈沈。無眠爲被鄕愁惱。不語徒緣國計深。斗轉參橫香篆冷。井華爐炭煮人蔘。</text>
<title>送察訪裵哲輔赴任幽谷</title>,<text>臘盡南天又一春。那堪猶作未歸人。送君多少思鄕意。幽谷溪山我舊隣。</text>
<title>權同知支卿朝正歌</title>,<text>扶桑西面弱水東。壯哉皇居天地中。黃河淸漣一千載。天子垂拱明光宮。歲元月元日之元。嵩三華三祝聖躬。千官環佩雲從龍。萬國冠帶瞻重瞳。觀周禮樂有季札。執禹玉帛無防風。鹿萍魚藻湛露詩。偏承宵漢渥恩濃。堪笑終南虛白老。白頭歲月長樊籠。</text>
<title>居昌府院君挽詞</title>,<text>秋水深淸玉潤溫。少年聲價重璵璠。鵷班委質稱佳士。龍榜蜚英作壯元。世上功名有歸處。人間福慶屬誰門。丹心白髮群公表。赤紱朱輪國舅尊。兩眼已看諸子貴。一身偏荷九重恩。存亡有數天難必。疾病無聊地忽飜。痛入宮闈朝雨灑。悲纏城郭晚雲屯。國門西出何時返。殄瘁詩歌欲斷魂。</text>
<title>挽李參知均</title>,<text>閥閱韓山李。箕裘牧隱孫。問奇楊子宅。學古伏生門。鯤化波瀾動。鵬搏羽翮飜。金閨連玉署。柏府對薇垣。步步天光遠。登登地位尊。孔融多勝客。徐邈發狂言。淡蕩題詩句。淸眞愛酒罇。深情隣里好。古義弟兄敦。何遽幽明隔。居然日月昏。秋風吹苦淚。沾濕北堂萱。</text>
<title>因安胎使之行。寄聞喜縣宰黃君㻶。</title>,<text>主屹奇峯獨立尊。洛江溶漾此眞源。南中字牧知多少。黃霸聲名象口喧。聞喜有官知樂土。加恩號縣合親民。文翁化蜀何曾獨。太守斯文第一人。人間八景洞中天。海上神仙集象仙。飮席正應文字會。主人況復字庭堅。曦陽山下大伽藍。訪道尋眞昔駐驂。洞府煙霞應似舊。幾人來過虎溪巖。</text>
<title>次景元韻</title>,<text>紛紛世事正愁人。平昔交遊半鬼神。綠鬢未顏容易換。相逢且莫負靑春。</text>
<title>寄柳別提</title>,<text>瓊塵玉屑滿空飛。一夜終南失翠微。山下人家人跡絶。紙窓紅日臥牛衣。</text>
<title>絶句四首。送尹內乘湯老點馬嶺南。</title>,<text>靑歲才華戚里豪。一身弓馬又詩騷。尋常劍佩隨雕輦。十二天閑管物毛。一夜天南耀使星。曉來英蕩出彤庭。秋風天地涼於水。馬逐征鴻過晚汀。海上風煙接素秋。舟中蕭鼓載涼州。馮夷拍手魚龍舞。送作蓬萊頂上遊。三間茅屋翠微中。一曲淸江映碧空。有水與山空夢寐。今年還復負秋風。</text>
<title>吾友安公國珍。宰萬頃有政聲。爲賀甲寅正朝。奉箋來京。旣相對敍懷。其還。詩以贈之。二首。</title>,<text>河東桃李屬循良。虎渡江波地不蝗。朋友故鄕雲樹遠。池塘春草夢魂長。遙趨鳳闕飛鳧舃。喜向鴒原綴雁行。賜宴南宮應醉倒。漢家恩眷獨龔黃。君家兄弟友于情。與我交情埒弟兄。北極星辰隨象拱。南山侯鼓共君爭。紅顏別後年年換。白髮看來種種生。只有寸心依舊赤。相逢不厭一尊傾。</text>
<title>河南君還自謫所。與之語。喜而有作。</title>,<text>去年別君東門東。有淚不落杯酒中。今年見君如夢寐。燈下復此談笑同。人生聚散本不期。世間榮辱誰使之。悲涼萬事不可說。有手但當傾深巵。功名富貴君素有。一番流落何須數。皓齒細腰解歌舞。盤中有肉尊有酒。如此而生度百年。人間亦足推神仙。天家況復雨露饒。應有恩光來日邊。君家門戶臨道周。城中車馬多經由。請君置酒呼我過。日日與我澆牢愁。</text>
<title>上李二相邦衡 二首</title>,<text>雙闕前頭兩府高。聖朝恩禮待英髦。弟兄叔姪相傳受。一片丹心着力勞。蠅附自多隨驥尾。蓬生何幸在麻中。平生管鮑相濡意。又向金吾走下風。</text>
<title>長川亭</title>,<text>老木千章大蔽天。濃陰十畝蔭長川。百壺倒了絃歌歇。醉臥淸風盡日眠。</text>
<title>送量田敬差官朴彬還歸故鄕 二首</title>,<text>禹貢田疇手品題。一區山水入提携。薰風匹馬南歸路。處處黃鸝樹樹啼。世味年來酒半醺。鬢毛吹雪白紛紛。江湖滿地長魂夢。花落鷪啼又送君。</text>
<title>五言二律。錄奉耆之左右。用敍昨日見待。今日戀戀之懷。</title>,<text>出門有所之。泥滑馬行遲。到得幽棲處。蕭然病起時。呼童供穩座。酌我以深巵。經醉起歸去。有淸還不知。流年看苒苒。做此白頭翁。不耐冬春雪。那堪晝夜風。臥便因病久。吟苦爲詩窮。獨也晴窓下。思公不見公。</text>
<title>感懷二絶</title>,<text>二壻相携落九泉。一兒今復病歸田。老翁本有林泉癖。強走紅塵四十年。隆冬大雪積如薪。臘盡春回不見君。夢裏南天春氣早。江湖滿地已游鱗。</text>
<title>崔參校璘。舍笏歸延安舊隱。寄詩來。次其韻。</title>,<text>與子交情伯仲間。參商兩地思千般。春心蕩似風中絮。老骨瘦於秋後山。忽忽一生都是夢。紛紛萬事不如閑。羡君脫屣紅塵路。江海深深去不還。</text>
<title>自述</title>,<text>歸夢尋常洛水濱。舊居魚鳥與爲隣。平生性懶悠悠者。老境官閑得得身。病不廢詩還是病。貧猶好酒自長貧。無聊世事都拋擲。始信蒙莊我故人。</text>
<title>謾成</title>,<text>耳閱雞聲與鼓聲。眼看窓暗復窓明。百年作客人間世。又挈妻孥客上京。</text>
<title>記少年南行詩</title>,<text>馬首靑山鼓角雄。嶺南樓下水如空。煙村落日鬱脩竹。澤國秋深集晚鴻。天地東南滄海近。歲時霜露暮途窮。臨風題罷遠遊賦。倚柱沈吟半醉中。</text>
<title>次李次公韻。錄似李叔度。</title>,<text>人事無涯生有涯。與君唯有飮無何。霜髥半白渾成老。酒面長紅不但。滿意尋常十無五。知音今古一亦多。次公淸狂兼善放。相逢未害醉欹斜。</text>
<title>坡州道上感懷</title>,<text>坡州西面佩翁瑩。奠酒陳辭莫我聽。無乃九泉都是酒。長時醉臥不曾醒。</text>
<title>江上。送鄭使君誠謹赴忠州牧。</title>,<text>大羹淡泊人。誰味。古調孤高俗自喧。去歲懸魚留古郡。今年乘鶴上中原。城南象水漢江勝。嶺北諸峯月嶽尊。此去淸風應更播。舟中只見一琴樽。</text>
<title>題花梁亭</title>,<text>南陽之西西海東。白水蒼山地勢雄。人立亭心看落日。天臨鏡面作長空。柳營鼓角聲容壯。蓬島煙霞境界通。自笑老來詩力退。奇觀欲寫語難工。</text>
<title>題麻田縣舍</title>,<text>山勢周遭水勢橫。一軒危坐眼分明。案頭盡日文書少。山鳥啼來似有情。</text>
<title>次楊州東軒韻。示同行諸相。</title>,<text>出郭東行第一州。田家四月麥成秋。半生兩屐何曾住。數日連鑣舌不媒。正好臨風同倚檻。不須懷土獨登樓。靑山日暮一尊酒。碧樹又聞黃栗留。</text>
<title>寄彥國讀書楊花島</title>,<text>江上楊花白雪飛。城南遣子讀書時。晨昏定有慈親念。夙夜終期。聖主知。夜永每愁燈燭盡。家貧常送米鹽遲。由來宦達。皆勤苦。須向三冬惜寸暉。時家人患病。國有廢讀侍病之意。故於第一聯云云。</text>
<title>弘治十四年秋。吾友崔參校璘。謁告歸于鄕。其鄕曰延安。有良田廣宅。可以娛老境。蓋欲去不還也。二子隨之。皆嘗占科名。方移孝做忠。此去將榮于其鄕。儘可樂也。余與崔君。少嘗遊學於泮宮。入承文院。一時爲博士。晚家南山下。又隔墻相從。同業也。同官也。同里閈也。於其歸。得無言乎。酒壺旣傾。詩以贈別。二首。</title>,<text>二子由忠孝。恩榮錫九天。銀潢稱壽酒。綵服映華筵。絃管遲遲日。萱椿萬萬年。鄕人爭指說。人世有神仙。南柯前事誤。已覺熟黃粱。靜裏乾坤泰。閑中日月長。無心於利祿。有味是壺觴。一醉無餘事。還嫌百歲忙。</text>
<title>淮陽。寄吳郞。孫壻吳準。</title>,<text>蘖作由人豈管天。投荒此去路三千。自是駑才貪遠道。故應車覆屬殘年。磨天古嶺北靑後。頭滿春江長白前間關道路毋吾以。好睹恩光雨露邊。</text>
<title>谷口驛</title>,<text>長途緣海岸。小驛傍山根。鳥道縈雲迥。鯨波盪日飜。怠人多厚意。遷客自傷魂。大嶺明朝過。無因望故園。</text>
<title>端川。遇崔正有。贈。二首。溥謫已久矣。</title>,<text>殘生鑄大錯。萬事一長歎。不因極邊謫。此會應亦難。萬死當臣罪。全生荷聖恩。有懷知者少。聊復與君言。</text>
<title>謫來途中</title>,<text>非才冒寵了平生。白髮長懷報聖明。自觸嚴威臣罪大。猶全性命國刑輕。城中痛哭妻孥送。塞上喧呼鬼蜮迎。四嶺過來身更遠。夢魂猶不及京城。</text>
<title>到五鎭</title>,<text>負乘多日走塵寰。晚境簪紳亦強顏。七十年來榮幸畢。三千里外道途艱。深橋淺揭難枚水。複嶺重岡不盡山。一面靑天窮處到。始知身是去人間。</text>
<title>到慶源</title>,<text>嘗聞撻市恥。窮老奈身親。血染東門土。衣蒙北塞塵。乾坤雙病翼。江海一窮鱗。絶域猶多地。偸生寄此身。</text>
<title>送柳判官續拜持平歸京</title>,<text>靑鶴群仙侶。年來四散飛。參商俱緬邈。雲水共依微。得罪天涯謫。承恩日下歸。臨分那禁淚。邊地故人稀。</text>
<title>誰謂四絶</title>,<text>誰謂夏夜短。一更如一年。何曾夢到家。達曙都不眠。誰謂雁春北。月無一紙書。病妻命朝夕。死生今何如。誰謂我好詩。得句口絶吟。豈無膝上絃。聽者非知音。誰謂我嗜酒。當尊酌不能。飮則轍困臥。杯至却生憎。</text>
<title>感寓</title>,<text>出城二三月。時維夏之中。邊城氣候異。捲地長北風。重綿尙嫌涼。毳冠頭又籠。雨後更凄慄。閉戶依房櫳。飮酒腸胃病。看書眼霧濛。不語坐如尸。指笑煩兒童。默想京國奮。是月天氣融。身輕單裌衣。亭榭初梧桐。坐談雜親朋。醉面相映紅。胡爲獨向隅。咄咄空書空。</text>
<title>獨夜卽事</title>,<text>高城閉門角。遠客自傷情。簷外三更雨。床頭二尺檠。地偏愁雁斷。夜久喜雞鳴。獨臥頻頻起。東窓苦不明。</text>
<title>憶病妻與謫兒。兒彥國。時謫郭山。</title>,<text>去國三千里。思鄕十二時。參商分父子。胡越隔妻兒。望眼山川阻。歸心日月遲。艱難猶寢食。骨立僅存皮。</text>
<title>謫居卽事。寄李評事長坤。</title>,<text>衰白仍多病。流離更極邊。投身魑魅窟。極目犬羊天。索寞夜無寐。經過日似年。廢詩還止酒。無事却身便。</text>
<title>伏聞仁粹王妃薨逝。哭而作。</title>,<text>夢寐夜不祥。晨坐神如失。卽聞懷簡妃。鍊石功已輟。白髮四朝臣。竄逐贏衰疾。不覺雙淚落。蒼黃五內裂。想見九重深。至尊痛衰絰。恨身縈荒徼。哭臨阻班列。仰惟太任賢。胎敎育聖哲。慶流及神孫。長秋閑歲月。孝奉竭宸裏。介福以貽厥。豈料百年內。忽忽有此日。藥房舊提調。多年守宮闕。至今流落中。箱篋留賜物。仰天哭失聲。天高聲不徹。</text>
<title>卽事</title>,<text>榮落人間肘屈伸。此來眠食夢耶眞。塞天多事陰晴雜。遷客無聊坐臥頻。酒爲攻愁斟輒滿。詩嫌觸諱出常貧。無端屢起鄕關思。白髮蕭蕭欲損神。</text>
<title>慶源風土</title>,<text>草屋連甍不整齊。場餘積粟菜成畦。虛簷只有烏衣舞。碧樹不聞黃鳥啼。是處尋常蛇不見。從來山野鵲無棲。歲時伏臘家家酒。蕭鼓聲中日自西。</text>
<title>見家書</title>,<text>有客傳家信。云妻病未痊。居然相別日。邈爾更逢年。極目愁雲斷。傷心苦月懸。兩皆有一死。不識誰後先。</text>
<title>得彥國書。答寄 二首。</title>,<text>一家豚犬誰輕重。五夢熊羆汝最遲。愛菊只緣霜後見。憐松爲有歲寒期。蘭摧蕙敗騷人怨。竹折桐枯鳳鳥悲。地角天涯相望苦。勝他生死永分離。得書如對汝顏面。一再看來淚泫然。何幸乃翁平似舊。不堪阿母病如前。休將一失停椎錯。須趁三餘事簡編。禍福從來無定體。塞翁料事是知天。</text>
<title>謫居書事二十韻</title>,<text>可奈當衰境。辛艱向塞垣。山川經險阻。鞍馬遠馳奔。巨鎭臨東極。長江鎖北門。城壕三七里。兵馬一千屯。昔到繁華地。今投寂寞村。始來相識少。漸住結交頻。府伯杯盤盛。軍官笑語喧。主家居處穩。官舍坐來尊。醉後忘人世。醒來憶故園。親朋且雲樹。妻子只夢魂。鬱抑無情況。況綿不語言。西山悲落日。東海喜朝暾。獨立孤臣影。雙垂苦淚痕。眼花頭似雪。肘柳髮如髡。閉戶憑孤枕。鉤簾坐小軒。庭除喧鳥雀。閭巷散雞豚。風雨自朝夕。煙霞至吐呑。吟哦消歲月。俯仰謝乾坤。寵辱皆吾分。榮枯亦聖恩。平生懷直道。所貴此心存。</text>
<title>烽火</title>,<text>邊日西斜已夕烽。此時城闕動昏鍾。我身恨不如烽火。飛到南山屋上峯。</text>
<title>晝寢</title>,<text>日日窓前午睡長。此身非愛黑甜鄕。離家去國三千里。擬借回飆夢一場。</text>
<title>自譴</title>,<text>窮愁誰與語。兀坐思難裁。本乏資身計。兼無用世才。恩榮元不意。禍患豈無胎。不耐庚申過。那堪甲子回。愆尤眞自作。譴謫是誰媒。一死有餘罪。偸生良幸哉。</text>
<title>敍悶</title>,<text>此日亦云暮。西山生夕陰。牛羊下坂來。飛鳥投故林。丘原狐兎返。窟穴蛟龍尋。田父罷犂鋤。亦各歸其室。有家獨忘歸。歎息我何物。</text>
<title>悼亡</title>,<text>百年偕老約。一朝前計非。蒼黃赴犴獄。固知不復歸。亦不告以別。告別徒傷悲。茫茫東北路。四子莫追隨。一子復遠謫。咄咄此何爲。隻影塞日邊。家故邈難知。三子兩度書。每病以前時。一日獨坐久。忽然雙涕垂。自念胡爲哉。定應家有奇。閟嘿誰與語。辛苦五字詩。未幾有書至。前月已長辭。痛哭眼無淚。心死骨欲折。侍婢哭我傍。哀哀響不歇。我欲強自寬。聽此復嗚咽。對食食不能。借酒沃腸熱。人間豈忍飢。匙箸復此日。不知泉下魂。能進幾箇粒。邇來天陰多。亦應眞宰泣。昨日又得書。月內喪車發。泝流上江舡。穿雲過嶺轍。迢迢郭山雲。夢裏道里闊。父子母三處。可堪生死別。和淚寫苦辭。嗚呼吾痛裂。</text>
<title>傷懷</title>,<text>聞喪纔十日。發靷過十日。舍舟已登陸。山路多屈折。想今大嶺下。大嶺險難越。哀哉四箇雛。不得齊執紼。一箇尋遠謫。遙遙向東北。一箇竄遐方。南望淚沾臆。惟有兩箇隨。病不運雙脚。可憐白髮翁。偸生寄絶域。</text>
<title>聞彥邦入來已半途。悲而有作。</title>,<text>哭母哀哀未輟聲。何堪撲馬向邊城。應知毀瘠行來苦。今日誰村乞菜羹。</text>
<title>想喪柩已到咸昌。稿葬先墳之側。悲感有作。</title>,<text>早識靈輿發漢陽。料應今已到家鄕。重泉定被爺孃問。莫道郞君天一方。</text>
<title>感遇</title>,<text>賈生作賦傷遭鵬。蘇武傳書幸借鴻。歲月窓明窓暗裏。情懷一死一生中。虛涼亭榭晨光白。浩蕩江湖夕照紅。絶域孤城吹畫角。一身消瘦坐書空。</text>
<title>夜聞婢哭</title>,<text>夫人背我去。侍婢隨我來。日夕哭不絶。四隣爲之哀。老鱞眼已枯。慘烈心死灰。耿耿夜無寐。床頭燈燼頹。夜久哭聲來。婢在幽幽屋。嗚嗚不能止。咽却深心曲。夫何婢主間。有此情意篤。乃知在平昔。至德浹奴屬。自我偶孟光。事我視冀缺。那知琴瑟好。一朝絃斷絶。嗈嗈鳳凰鳴。飛住忽相失。有口豈無聲。聲出傷煩聒。強作丈夫身。呑聲五內裂。</text>
<title>府伯送惠蓴菜。有感。</title>,<text>一自謫居來。多荷地主恩。淸晨獨起坐。兀然無與言。忽蒙有所贈。其色類蘋蘩。莖葉白露凝。凡菜莫敵尊。鹽豉下來勻。匕箸滑難存。盤中斥雞臛。膳夫羞熊踏。長啜不敢餘。便腹臥風軒。有感飜有恨。吾家嶺南村。此物最蘩滋。江湖當我門。張翰昔歸去。蒪鱸入盤飧。人生貴適意。功名何足論。我不早爲計。宜此困籠樊。有感還有恨。欲語聊復呑。</text>
<title>弘治甲子春。余謫來楸城。經數月。未嘗一出門。鬱鬱不可堪。一日。府主公邀上南門樓。試游目四望。快然如天地初闢。醉後題于壁。時五月二十二日也。</title>,<text>去國一身投絶域。高城五月上南樓。乾坤納納存雙眼。尊俎喧喧失百憂。賈生不用傷王傅。子厚何須恨柳州。底處江山非我有。古今人世本來浮。</text>
<title>適庵賦 幷序</title>,<text>曹其姓。伸其名。字叔奮者。昌寧人也。卜吾隣。扁其居曰適庵。夙有能詩聲。相識。薦而官之。又業醫與譯皆能。世目爲才府。嘗再朝京師。再使馬島。無寧歲。今年。又使馬島。作適庵賦。贈其行。其詞曰。問適庵。君胡號爲適而不自適。一身象技之所使兮。汨東西與南北。朝發軔於藝苑兮。夕詞林乎弭節。口嘶聲于夜讀。手厚皮于朝閱。旣腸胄之困雕鎪兮。亦亂歷乎耳目。屈宋檄召而督之役兮。曹劉旌招而使羽翼。荃旣命子爲舌人兮。又呼號曰歧伯。燕京前赴者再兮。馬島今去則三也。山川跋履兮。難阻物象酬酢之何堪。凡生天地之間者。各飛潛與洪纖。纖者自纖兮。飛者不潛。自守其一兮。而不相兼。夫何百夫之殊。其一能兮。子一身之僉也。伊勞苦之若此兮。乃以適而名庵。適庵子莞爾而笑。盰衡而前。復于涵虛子曰。噫。吾無往而不自適也。身賤故官雖小而亦榮。家貧故俸雖薄而易盈。居不必華屋兮。苟容膝則安也。食不必兼味兮。惟充腹之取歡。有酒則飮。無酒則休。獨則自酌。偶則相酬。詩不要好。聊言吾志。書不耽讀。體倦則睡。皆吾之適也。若夫北遊乎中國。有鞍馬之劬。東騁乎扶桑。多舟楫之虞。似非吾之適兮。然不以爲虞。則亦何有於吾。且夫水淊淊而長流。風刀刀而長號。無古今之或息兮。不自知其爲勞。苟其吾之所性兮。雖卒老道途兮猶甘。鷦一枝而尙寬。鵬萬里而又南。鳧脛短而自足。象鼻長而亦便。吾亦不自知吾之適兮。蓋眞宰之使然。涵虛子起而酌之。又從而歌之曰。黃鵠之飛兮。一擧九州。左翼拂乎若木兮。右翼蔽乎不周。惟所如兮自適。執子之手兮難留。舟搖搖兮輕颺。海天茫茫兮水悠悠。悵獨立兮倚層雲。撫長劍兮贈遠遊。</text>
<title>臨風臺。與友人同和。臺在虎溪上。大寺山。有先生茅亭遺址。○出咸寧誌。</title>,<text>面面靑山水又回。臨風百丈復層臺。他年此地吾將老。剩肯携壺挈榼來。</text>
<title>與成同知時佐 俊。遊靑鶴洞。右副承旨金季昷 宗直。適枉臨空還。翼朝。詩以寄謝。</title>,<text>伴鶴尋常遊洞府。世人相憶隔塵氛。早知訪戴空歸去。悔不曾開洞口雲。</text>
<title>茅廬卽事</title>,<text>落日西風茅屋飛。滿庭紅葉又黃昏。兒童記我吟詩處。笑指東山月有痕。</text>
<title>次連山東軒韻</title>,<text>海天南去遠。城闕北歸深。一半思親意。餘皆報國心。</text>
<title>過松鶻山。馬上偶吟。</title>,<text>奇峯舞鶻上晴空。幾擬躋攀計奈窮。自喜詞人餘氣力。偶然移得揷詩中。</text>
<title>題刑曹郞賞蓮圖</title>,<text>聖朝無事訟庭淸。畫省時聞坐嘯聲。罇俎軒楹皆舊面。池塘風雨又新晴。荷香入酒淪人骨。蘭臭薰心發素情。客又不歸天又暮。不妨濡首醉昇平。</text>
<title>閒中卽事</title>,<text>門掩空庭白雪高。一牕相對案頭毫。閒臨古帖無餘紙。坐向南山讀老陶。</text>
<title>濟川亭觀水。奉敎撰。</title>,<text>霽晚江亭水拍天。虛皇恩許小遊仙。內臣酒共詞臣酌。新相杯從舊相傳。舟子打魚當鏡面。庖人斫鱠在罇前。醉鄕不信渾無事。時禮堯天上萬年。</text>
<title>題驄馬契軸</title>,<text>烏臺揷晴昊。陞降整冠裳。凜凜風霜面。錚錚鐵石腸。精神元會合。臭味復馨香。驄馬雙飜玉。飛騰道路長。</text>
<title>次大同江韻</title>,<text>江面磨銅夕照明。長風捲雨晚來晴。畫船不遣喧絲竹。怕有魚龍水底驚。</text>
<title>贈朴同年屯翁</title>,<text>布衣司馬舊同年。三十年前共被眠。織錦君還成匹後。鞭駑我幸就途先。半生世故參商闊。萬死交情鐵石堅。好把忠勤須努力。我衰江海已求田。</text>
<title>寄丁不騫 壽崑○時不騫寓於他。故詩以邀還。</title>,<text>淸明佳節過紛紛。何事思君不見君。靑鶴洞君應待子。已頒花鳥亂如雲。附次韻千門桃李欲紛紛。咫尺思君不見君。朝隱孤高靑鶴洞。厓仙應醉臥長雲。</text>
<title>謝友人贈丁香一封</title>,<text>一握丁香直百金。寄來珍重故人心。宿酲初破昏昏睡。活水濃煎細細斟。瀉向愁腸驅障翳。吹開病肺散沈淫。晴牕起坐吐文字。滿紙芳菲藹不禁。</text>
<title>次浮碧樓韻</title>,<text>天地中間一段淸。自多遊賞冠平生。晚涼山氣臨江碧。落日天光浸水明。天上使星飛逸興。壺中仙子寄閒情。醉來倒臥永明寺。明月滿樓漁笛聲。</text>
<title>送安子珍 琛 出鎭合浦</title>,<text>平生弧矢志。鞍馬復南征。白日旌旗影。靑山鼓角聲。胸中藏萬甲。海上作長城。莫倚昇平久。常如見敵驚。</text>
<title>輓人</title>,<text>自倚詩書腹。當官每有餘。中原曾馴雉。西海復懸魚。鳳詔絲綸草。烏臺覈奏書。誰知京兆府。忽此送輀車。</text>
<title>送梁都事賀還忠淸觀察幕府</title>,<text>鳳池春浪接銀河。注作西湖萬頃波。池上羽儀雙玉佩。南飛遠影落晴坡。今日湖西舊召南。棠陰君復繫征驂。山河表裏渾耕鑿。知有周家美化覃。中年節鉞忝觀風。病入膏肓澤未窮。怕向遺民呈面目。當時原隰我何功。</text>
<title>輓安副正 彭命</title>,<text>天果茫無謂。才何命不延。驊駵曾道路。鵰鶚近雲天。嶺外纔飛馹。塵寰已蛻蟬。虛涼舊京國。朝士盡潸然。</text>
<title>送楊州牧使權侯 仁孫 赴任</title>,<text>九月西風紅樹秋。故人乘鶴上楊州。山川畿甸無雙處。人物朝廷第一流。遺愛舊民聞戀戀。去思他日想悠悠。男兒懷抱貴施設。愧我飯囊空白頭。</text>
<title>輓李藩仲 封</title>,<text>稼亭父子疊蜚聲。藩仲弟兄雙有名。望古儀刑嗟隔世。失今風雅獨傷情。明廷不復瞻鸞聳。瑞世無從聽鳳鳴。軒冕可憐丘與隴。流傳事業託碑銘。</text>
<title>題金知樞 永濡 所藏二王圖</title>,<text>會稽山水簇山陰。文雅風流此盍簪。曲水探春神助筆。剡溪回棹月知心。籠鵝氣象閒中想。司馬衣冠盉裏尋。莫謂古今人物異。知音千載有吾金。</text>
<title>送李侯 元成 宰金溝</title>,<text>枳棘不棲鸞鳳毛。割雞何必用牛刀。慈親入夢思鄕遠。聖主憂民擇守高。奉檄入門堪快活。鳴琴坐席肯焦勞。漢廷公輔皆循吏。佇見朝家稷契皐。金溝客舍畫欄干。小島池中竹百竿。作客我曾旬日住。爲官君又六年看。庭前種樹今應老。壁上題詩久已漫。白髮送行偏感慨。湖南有路復歸難。</text>
<title>送李侯 順命 赴任咸安</title>,<text>郞官時出宰。列宿影天南。守劍知無盜。廻珠爲不貪。冀天欣有二。牟政異傳三。寄語王喬舃。應須月朔參。一本。守劍民無盜。廻珠吏不貪。冀州天有二。牟縣異應三云云。</text>
<title>題林上舍 陽舒 園池</title>,<text>野翁更蕭散。家傍竹林泉。鑿却一頭地。偸他半畝天。魚游明鏡裏。人臥晚涼邊。何事紅塵客。勞勞走暮年。</text>
<title>權叔強 健 獻壽後設宴會。翼日追賦錄奉。</title>,<text>南山洞府煙霞紫。王母桃花不老春。天上恩波添作酒。臨風舞彩壽慈親。一門榮盛十朱輪。滿座歡顏內外親。客散却愁花落去。又呼賓友燕良辰。深深北海罇中酒。艶艶東山箇裏人。四座賓朋皆意氣。一身衰病獨嚬呻。</text>
<title>送曺大虛 偉 觀察湖西</title>,<text>湖西正佳麗。上界下神仙。王帝臨軒送。瓊林罷宴還。丁寧承密敎。容易上行輧。宮醞醺留面。天恩荷在肩。埋輪虛慵慨。攬轡謾蹁躚。手握春秋筆。身兼將相權。風聲先草木。雨氣已山川。臘盡寒應霽。春瀜化已宣。兒童趨父母。鳥雀避鷹鸇。鼓角軍容引。詩騷物意牽。千年此天地。百濟舊風煙。雞岳熊津上。花巖炭峴偏。羅軍餘故壘。唐將有遺鞭。郡縣多文物。公洪盛管絃。撫今聊復爾。懷故轉悠然。戀闕勞魂夢。憂民廢寢眠。望雲雲在嶺。愛日日行天。舊壟先靈喜。高堂往省便。君親能兩盡。忠孝獨雙全。德業無能右。功名更孰前。看君猶黑髮。顧我已華顚。共擬三公府。誰無二頃田。他年尋訪我。須向釣漁船。</text>
<title>送蘇景坡 斯軾 赴任通川</title>,<text>穢貊山川記舊邦。憶曾攬轡豎旌幢。四仙髣髴留丹竈。六字分明照石矼。叢石嶺東奇第一。通川海右故無雙。眉山仙伯今黃霸。詩酒公餘筆似杠。</text>
<title>送尹內乘 湯老 點馬嶺南</title>,<text>無限山川入眼來。可憐城郭更樓臺。風流人物多佳麗。何處登臨不酒杯。房駟精光射海山。被山龍種浩多般。孫陽相法君今得。應不驪黃牝牡間。去日井邊桐葉落。歸時籬下菊花黃。君歸君去經由處。縣有咸昌是我鄕。</text>
<title>閒中書懷。奉寄金士廉。克儉</title>,<text>司馬同年浸不初。相逢舊意果誰歟。士廉淸骨藍田玉。兼善凡材櫟社樗。慙愧駑駘先蹀躄。如何騏驥久趑趄。流年冉冉頻看鏡。華髮蕭蕭不滿梳。聚散如雲南復北。浮沈隨水疾還徐。繁華上國纔恩寵。寂寞他鄕暫謫居。値子腰頭還帽帶。又余脾肉謝車輿。翟公門外雖羅雀。陶令杯中則有蛆。白日照牕時讀易。靑燈映壁夜看書。南山爽氣朝來往。北闕靑雲晚卷舒。貧病敢辭天賦與。安閒賴有地紆餘。人生最要一身健。塵世應知萬事虛。問舍求田眞得計。臨罇問月復何如。</text>
<title>題義禁府郞契會圖</title>,<text>五載坐金吾。諸郞堪玉汝。襟期謝崖岸。作爲肯齟齬。豹尾扈法駕。虎頭詰囚侶。聖朝理無爲。自然空囹圄。淸風北軒外。蓮塘逼洲渚。未妨趁晚涼。相與對罇俎。</text>
<title>送崔察訪 漢 還南</title>,<text>昔我年二八。讀書龍宮縣。與君初面目。燈火共客館。自然意氣同。何必曾相見。衾裯魚貫眠。永夜同轉輾。旣又於我族。君來新昏燕。衣冠滿鄕曲。遇我獨眷戀。居處不馬牛。遊從似鶯燕。君家門前樓。與君面相喚。村酒尉飢渴。高談討黃卷。有志各遠大。相期在雲漢。稟賦苦不齊。參差逐雲散。憐君不得意。汩沒百年半。我幸着鞭先。峨冠拜漢殿。至今誤聖恩。金貂映軒冕。破帽久皐比。衰年得郵傳。白髮滿頭鬢。丹心猶一片。下有驛吏驩。上無使君譴。官豈有高下。所貴職修善。朝天貢牝牡。六月炎風扇。朋舊滿京華。邂逅喜浮面。嗟余奈衰疾。寵榮雜憂患。相逢百感生。半欣半愁歎。一杯東門外。送君出圻甸。商山抹翠眉。洛水橫素練。莫道君薄官。君行吾所羨。</text>
<title>寄金士廉</title>,<text>憶昨郵亭夜。相看夢寐如。形骸雙土木。身世共蘧廬。得失塞翁馬。榮枯櫟社樗。銜杯不能別。燈火二更餘。驛使今傳信。言君又道南。短僕炊朝飯。羸驂踏曉嵐。園中多綠竹。海上正黃柑。門外仍秔稻。山林亦足淹。</text>
<title>次安州韻</title>,<text>一樓形勝擅東方。物象紛紛不可詳。黃鶴飛來白雲住。更邀嘉客報休祥。</text>
<title>次大同江韻</title>,<text>酌彼金罍兩手將。遠迎天使泛飛航。一江東注銀河闊。五月南薰玉麈長。靑雀拂波來羽客。紅裙出郭列毛嬙。興來醉墨灑飛雨。岸芷汀蘭失舊香。</text>
<title>次鳳山環翠樓韻</title>,<text>一樓起突兀。四山環崔嵬。曲曲十二闌。面面紫翠堆。危甍俯飛鳥。客來宿雲隈。天風入簾幕。座上無塵埃。此去蓬壺近。欲往中無媒。髣髴岐周墟。雝雝雙鳳來。翩翩五色羽。雞鶩羞追陪。何幸蠅附驥。得共銜酒杯。陽春白雪調。欲和慙非才。安得翼兩腋。隨君遊八垓。</text>
<title>次開城太平館韻</title>,<text>前朝文物草連城。五百年前王作京。比屋弦歌多頌德。一時民物不知兵。長楊殿廢生禾黍。太液池平半稻秔。要識我朝基業永。當時 三字缺 分明。</text>
<title>次鳳山樓絶句韻</title>,<text>畫樓登眺日西斜。仙客詩騷字貼鴉。醉後更敎吹鳳管。山城五月亦梅花。</text>
<title>次太平館韻</title>,<text>山河百二帝王都。環拱星辰北極樞。紫殿臨軒揚寶冊。靑宮正位鞏皇圖。鳳含丹詔頒天下。鼇負靑山抃海隅。自古我東勤述職。星軺幾度載脩途。</text>
<title>次龍泉館韻</title>,<text>萬里君今賦遠遊。白雲其奈狄公愁。山川路遠家何處。魚雁音稀歲欲秋。駐馬看山詩似畫。臨風喚酒月爲儔。人生得意唯須飮。莫厭人呼作醉侯。昏鴉而止曉雞興。底事行裝此驟騰。密勿天書曾手奉。丁寧宸語又親承。至人不敢浪嚬笑。大度何嘗偏愛憎。水自東流雲北去。知心一點壁間燈。</text>
<title>次車輦館韻</title>,<text>玄裳昨夜過臨皐。技癢從敎着處搔。天地東南窮馬跡。雲宵九萬翼鴻毛。氣因遇興何曾倦。身爲宣恩不憚勞。持蠡詎能窺大海。汪汪萬頃渺風濤。</text>
<title>次幷州刀</title>,<text>手把金錯刀。腰懸紫錦絛。金罇深似海。玉酒滑如膏。筆陣輕驅電。文瀾夬瀉濤。看君眞彩鳳。雞鶩愧吾曹。</text>
<title>宿廣州</title>,<text>十日之中寒氣至。去作英陵奉香使。內官傳勑賜宣醴。僕夫控御策天駟。門外送別太醫僚。江邊迎迓廣陵吏。舟中天地寄虛無。馬上吟哦雜醉睡。一鞭倏忽三十里。酒面不受西風利。夜宿客舍燈影中。海東堯舜恍夢寐。驪江江上杳何許。蹴客聞雞呼驛騎。</text>
<title>驪州道中</title>,<text>上馬老無力。裁詩醉未能。霜毛吹颯颯。病骨瘦稜稜。落日群山皺。初寒小水氷。遙看江上寺。却羡定中僧。</text>
<title>享英陵</title>,<text>淸齋値淸夜。曉雨洗塵襟。弓劍當年恨。蘋蘩此日心。臣民恩澤厚。歲月戀懷深。白首尙香祝。往來成古今。</text>
<title>蔡耆之 壽。携酒枉慰。詩以謝云。</title>,<text>門前已散翟公客。深巷猶過長者軒。靑眼又逢紅友面。梅屛還對菊花盆。從前成毀君能說。此後升沈我不論。大醉頹然群動息。長宵魂夢繞田園。</text>
<title>送李同年子芳 蓀 觀察黃海路</title>,<text>一生半作遠遊人。文武全才將相身。數歲旌旗湖上住。周年節鉞海邊巡。風霜時節威靈暢。雨露山川惠渥均。相送都門車馬鬧。可憐牀席獨嚬呻。</text>
<title>金元臣輓</title>,<text>蘿葍山人裔。流傳骨相存。蟬聯門戶大。瓜蔓子孫蕃。獨有金閨彥。高棲玉署尊。家聲應永世。瞑目九原魂。</text>
<title>悼李藩仲</title>,<text>至今朝論惜平仲。藩仲如何復此云。造物正應猜我輩。皇天或者喪斯文。衰年不耐全身病。苦淚那堪白髮紛。何似兩聰兼閉塞。人間無俚不曾聞。</text>
<title>夜坐有懷</title>,<text>散材敢擬明堂柱。駑騎何曾遠道馳。多病置閒應是藥。窮愁有酒可無詩。丹心一片宵燈在。白髮千莖曉鏡知。老矣故山猿與鶴。歸期却悔十年遲。</text>
<title>輓領敦寧尹公 壕</title>,<text>宣陵堯舜理。列相佐時雍。尹志曾咸德。周情更協恭。風雲時際會。魚水喜遭逢。國舅聲光大。坤闈德澤濃。榮華恩九族。福慶祿千鍾。天道閒消息。人生互吉凶。自憐阿閣鳳。莫及鼎湖龍。屋上俄呼復。城中不相舂。生能兼壽貴。歿復備儀容。歌哭都門曉。深情孰似儂。</text>
<title>送河南君鄭孝叔 崇祖 謫湖南</title>,<text>洪厓衰病合歸田。何事河南謫海邊。成毀物形皆有數。悲歡人事豈非天。脩途匹馬行斜日。遠樹寒鴉噪暮煙。莫把流離偏悵惘。從來倚伏互推遷。</text>
<title>賀新正言。奉呈七休孫相公敬甫。舜孝</title>,<text>相門才子蚤簪紳。柱下曾爲珥筆人。直道傳家稱令胤。正言匡國屬貞臣。怡愉父子忠移上。際會明良澤及民。新歲益膺新福慶。門前賀客集朱輪。</text>
<title>李觀察吉甫母夫人輓</title>,<text>人事終難恃。天心不可知。曾誇五男子。竟乏一箇兒。疾病無人問。期頤不自持。重泉應面目。子母正相悲。</text>
<title>近體二首。賀鄭內相子健 錫堅 新承寵命。自嶺南來。又自敍。</title>,<text>捫天華嶽獨奇尖。滿地群巒自視憸。九萬雲霄元有分。尋常枳棘豈宜占。南歸奉使行裝淡。北去承恩氣勢嚴。一蹴沖天無足怪。當時鶚薦滿朝僉。相如疲病臥文園。肉盡留皮與骨存。夜寢到明渾伏枕。朝餐竟夕不開門。駑蹄強驟能無蹶。小器貪盈合受飜。自算正應今坐此。就中慙愧負君恩。</text>
<title>賀李 克圭 新拜堂上</title>,<text>廣陵穠李最繁華。一樹孤高晚未花。玄圃忽聞分白玉。丹宵昨見降黃麻。明廷冠佩趨新相。聖代忠良出故家。闊步天衢雲杳杳。萬人平地散魚鰕。</text>
<title>送曺大虛赴京賀聖節</title>,<text>天下之才共一石。太半輸與吾曺侯。鵬九萬里軼上界。詩三百篇遊中州。黃金臺高賢士集。白玉河深恩波流。東還何時刮目對。八月星槎銀漢秋。</text>
<title>次韻</title>,<text>家在嶺南煙雨村。十年歸夢北山雲。而今老病渾無用。身世陶陶付一醺。</text>
<title>送宋參判仁寶 瑛 赴京賀千秋</title>,<text>普率如今入照臨。靑丘自古首輸忱。梯航玉帛千秋節。獄訟謳歌四海心。季札觀周窮盛美。張騫泝漢極高深。胸中自有詩三百。百二山河發浩吟。憶昔觀光西入燕。皇恩拜賜五雲天。摩挲石鼓周宣遠。見說金臺郭隗賢。鵷鷺高班參百辟。蓬瀛上界接群仙。而今老病徒匏繫。送別君行倍黯然。</text>
<title>李參贊季仝母夫人輓</title>,<text>高門生淑德。蚤歲配名賢。一代雙兒俊。三從五福全。治家曾有道。閱世竟無愆。我有揄揚筆。書之以永傳。</text>
<title>送江原都事丁不崩 壽岡 朝京且歸</title>,<text>關東昔日採民風。天下奇觀在嶺東。萬事都忘衰病後。分明此地掛胸中少年鞍馬送君歸。三月楊花滿路飛。盡日行行圖畫裏。落紅無數撲征衣。十丈奇尖萬景臺。登臨人在小蓬萊。昔年成相曾題賦。我本非才但酒杯。訪古仙眞三日浦。丹書六字照湖明。五言我亦留巖石。千載猶應識姓名。叢石亭亭玉削成。仙人椎鑿尙縱橫。奇形異狀難形狀。咫尺雲霄笙鶴聲。海上神丘錦作堆。行人說是侍中臺。侍中已去高臺在。冠蓋時時載酒來。</text>
<title>題湖西軒</title>,<text>桃李闌珊春事幽。臨軒偏愛竹脩脩。醉題溫子八叉賦。高臥元龍百尺樓。駒隙光陰馳荏苒。幻泡人世任浮休。病身端合投簪去。何用勞生問邑州。</text>
<title>寄安栗甫</title>,<text>鬢髮緣愁成太瘦。肝腸病酒進新茶。山川路遠長爲客。桃李花開不在家。白岳嵯峨依日月。南山迢遰鎖煙霞。思兄戀闕傷懷抱。客路何時又見瓜。</text>
<title>送醴泉郡守朴侯天支 漢柱 赴任。朴侯。弘治十年丁巳。自司諫院獻納。遷刑曹正郞。由刑曹出爲平海郡守。未之任。移授本郡。</title>,<text>氣槩風流作丈夫。文名經術更鴻儒。郞官出守如君少。獻納輸忠似此無。平海山川應悵望。醴泉民物正懽呼。專城滿目皆朝選。課績恩私竟孰殊。</text>
<title>追述陰城會。寄權堤川君饒 景裕 以寓感意。</title>,<text>山似屛圍水似環。雪城村僻路脩艱。天陰雨暗行裝濕。鞍馬多君此往還。晚來客散酒尊空。更與留連得二公。酒又一巡天又黑。夜歸應患路歧窮。二公。槐山堤川也。人生聚散本無期。此會他年未可知。漢水堤川通地脈。請看魚腹數篇詩。</text>
<title>輓兪陜川克己 好仁</title>,<text>高古詩家法。眞醇君子儒。缺 獨步文章盛。雙全道義俱。詞林呈准則。經幄進謀謨。當代士流衆。一時恩澤優。爲親辭北闕。求郡便南圖。惜別情猶軫。傳亡痛忽紆。八珍悲不御。多士弔相扶。前月翁傷婦。今朝母哭孤。一家天不弔。兩美鬼全輸。遺草空貽厥。留荊奈友于。今聞同穴葬。仰面再嗚呼。</text>
<title>題戶曹郞官契軸</title>,<text>周典官曹六。司空地分閒。郞中曾妙選。員外更淸班。氣槩陳雷後。交親伯仲間。金蘭仍結契。休戚永相關。</text>
<title>輓孫判府敬甫</title>,<text>道骨仙風又古心。一生高義挺儒林。七休亭古尋常臥。四勿齋淸左右箴。要致君民三代上。勸行忠恕九重深。鑑亡豈獨唐家痛。兼使知音亦不琴。</text>
<title>題諫院燕會圖</title>,<text>九月九日傳重陽。龍山勝事誰聯芳。聖朝無事諫臣閒。煙霞古洞山花黃。轟絲吹竹雜以肉。列坐左右飛瓊觴。大諫昂昂鸞鶴姿。知諫凜凜氷雪腸。有懷必達稱獻納。遇事敢言則正言。中間古貌誰氏子。半白鬚髥吐奇論。指鄭錫堅。 靑山日暮不歸去。更用鵝卵傾深罇。相携一笑入醉鄕。豈知白日成黃昏。時任大司諫。許誡。司諫。表沿沫。獻納。洪翰。正言。李世仁，柳崇祖。</text>
<title>輓金佐郞 驥孫</title>,<text>首露金官祖。雲仍骨格奇。高才膺首選。聖主結深知。與物忠而恕。於家孝且慈。飛騰途道遠。淹滯歲年移。花縣嫌才屈。仙曹恨秩卑。一生唯有酒。萬事可無詩。蕭散林泉想。拘牽卯酉期。屢空顏子宅。兼乏孟郊兒。臨絶長呼邑。終身不語私。無妻房裏哭。有妾鏡中悲。堂北萱花老。樓頭棣萼披。生芻吾欲致。隣笛莫敎吹。一片靑山石。傷心獨寓辭。</text>
<title>宿龍仁偶吟</title>,<text>此身常道路。髮白往還中。木落晴疑雨。庭空夜亦風。廚人慣行客。巵酒慰衰翁。臥到雞聲曉。牕明日出東。</text>
<title>謝表少游 沿沫 惠梨</title>,<text>小楮落蠅頭。大谷摘秋實。寄與病相如。滿腹渾霜雪。</text>
<title>次李 景元 韻</title>,<text>淸時有味是閒人。對雪吟詩興有神。剩有故人携酒到。相看一笑座生春。意氣平生郢匠人。時暌面目有心神。無人解聽峨洋趣。野草閒花未是春。</text>
<title>漢城府郞廳契軸</title>,<text>漢官獨京兆。威望崇朝端。郞官應列宿。文采瞻衣冠。參軍卑而光。庶尹尊而安。判官在中間。相與照心肝。奚翅利斷金。其臭復如蘭。可否以相濟。何事濟之難。一屠十二牛。恢恢餘地寬。紅塵車馬路。歲月如跳丸。未妨及時節。相對卽杯盤。</text>
<title>吾友安公國珍 璿 宰萬頃。有政聲。爲賀甲寅正朝。奉箋來京。旣相對敍懷。其還。詩以贈之。</title>,<text>蚤歲才名價比金。中年淹滯久投簪。論人豈可因成敗。見道須知有淺深。愧我官銜優故舊。多君治行冠當今。應加撫字酬明主。衣食吾民是聖心。</text>
<title>寄忠淸監司</title>,<text>正是春光爛熳時。使君鞍馬特相宜。朝雲暮雨尋常夢。野草閒花取次詩。北極星辰長矯首。西湖民物盡軒眉。洪厓老子何如者。臥病終南白鬢髭。</text>
<title>卽事寄李衡仲 均 邀枉</title>,<text>病中遇佳節。倚杖起彷徨。杏艶紅霞暖。梨華白雪香。一年春欲暮。萬事鬢成倉。婦報酒初熟。應須 缺 客嘗。</text>
<title>謝楊州牧使問遺</title>,<text>臥病三春兩鬢絲。門無車馬已多時。午門敲破莊周夢。深謝先生遠問之。</text>
<title>輓平安監司鄭孝昆 敬祖</title>,<text>六朝元老記河東。一代英豪復有公。玉署詩騷曾屈宋。銀臺獻納卽夔龍。關西草木初生色。漢北雲煙忽失容。昔別與君同把酒。銘旌今見若爲衷。</text>
<title>和朱溪君 深源 詠梅</title>,<text>明妃尙有生長村。玉環猶餘馬嵬魂。雲階月地寄愁寂。暗香至今聞黃昏。江南驛路信使回。正値賦雪吟梁園。玉溪淸淺着月明。西湖淡粧生春溫。淸高不染杏花雨。皎潔只照扶桑暾。洪厓老子坐詩瘦。歲暮天寒長閉門。梅花十疊臥屛風。相看如與高人言。麒麟公子舊知己。時來一笑臨淸罇。</text>
<title>醉贈槐山太守</title>,<text>黃葉落槐郡。靑山圍雪城。行人數日住。太守昔年情。世事逢君話。心杯與我傾。形骸別離處。山氣水光淸。</text>
<title>星山贈楊監司可行 煕止</title>,<text>月岳春靑醉一尊。倻山影裏又逢君。平生管鮑君知我。到處分携則斷魂。</text>
<title>次姜晉山韻</title>,<text>伽倻山水美無加。三十年來一再過。寶典纔安歸期促。宣陵入望感懷多。畫樑淸晝語烏衣。綠樹重陰黃鳥飛。酒裏朝朝兼暮暮。人間是是與非非客路探春又送春。鳥啼花落可憐人。猶應對酒生豪氣。半醉題詩筆有神。誤寵先朝廿六春。愧他人喚作文人。那堪又伴公孤食。更把丹心奉聖神。嶺外山川幾大州。星山一點鎭千秋。鳧飛北去星辰遠。驛使南來道路脩。萬事無言還國計。平生有志肯身謀。日來太瘦緣詩苦。剩得抽毫賦遠遊。</text>
<title>次槐山韻 六言</title>,<text>地久山川不老。時平郡國無城。樓臺詩酒乘興。雞犬桑麻樂生。半世勞形客鬢。十年識面人情。江湖有約辜負。何物人間利名。</text>
<title>次延豐韻</title>,<text>三月南行四月回。山花落盡野棠開。經過處處多相識。共指劉郞今再來。</text>
<title>林上舍 陽舒 池亭</title>,<text>蕭灑林塘處士家。夜深燈火蘸晴波。小魚網得供滋味。也識天眞草野多。</text>
<title>風詠樓宴 在尙州客館北。</title>,<text>父老壺漿手自提。雲樓矗矗共攀躋。兩官押坐三行整。絲管聲遲日向西。</text>
<title>咸昌家。寄謝諸州使君枉慰。</title>,<text>喧闐車馬隘村墟。深謝諸州不負余。滿座老鬢髮皓。娑娑醉舞曳長裾。</text>
<title>送張監司 順孫 出按全羅</title>,<text>學術南軒豈專美。曲江風韻復全玆。儒林藉藉聲名早。宦路長長日月遲。健翮獨高鵷鷺序。彩毛深浴鳳凰池。又携節鉞天南去。原濕春風好採詩。曾於史局同抽筆。幾度衢罇共把杯。永順山川眞絶致。咸寧土俗有從來。星辰北拱長爲伴。魂夢南飛亦與偕。今日却成江海別。一杯相屬正悠哉。少年曾是幕中賓。攬轡觀風未十春。草木盡霑新雨露。樓臺重上古仙眞。碧紗掩映當時字。靑眼分明隔歲人。燕子樓頭須駐馬。金陵謫客鬢華新。謫客。梅溪。</text>
<title>寄西北面都元帥李邦衡 克均</title>,<text>范老胸中百萬兵。屹然西北一長城。坐令驕虜來輸首。不用穹廬遠入征。</text>
<title>寄平安 缺 使</title>,<text>東都遊賞出塵凡。海上靑山共轡銜。別有人間奇絶處。一聲長笛落花巖。</text>
<title>輓權知樞叔強</title>,<text>氷玉之姿秋水神。天生於世一仙眞。文章家業君殊勝。人物時推古莫倫。累聖恩私深有意。三台位望屬何人。南行歸路空魂氣。故國凄涼淚滿巾。</text>
<title>寄蔡耆之。六言六韻。</title>,<text>一歲佳辰八月。長安甲第華茵。三行雜沓珠翠。四座多少仙眞。北海開罇瀲灎。南山壓酒嶙峋。池塘波暖漾日。絲管聲遲蕩人。寂寞文園病渴。凄涼宋玉傷神。連呼不起何事。堪笑衰遲此身。</text>
<title>次同年崔上舍淑文新堂韻</title>,<text>長竿直釣弄晴波。一臥江天歲月多。無慮無營隨野鶴。相親相近有群鵝。馮驩不用彈長鋏。甯戚何須放短歌。物外優游餘半百。三公未換此山河。一生魂夢會難成。兩地參商共月明。出處由天雖異路。愛山愛水一般情。</text>
<title>次獨秀軒韻</title>,<text>一軒富花木。四節賞年芳。柳絮吹綿樣。荷花覆鏡光。稻畦垂晚穎。菊塢掛秋香。獨秀更松竹。靑靑凌雪霜。</text>
<title>奉呈左議政</title>,<text>紅葉黃花九月天。南山秋色畫圖鮮。憑高向晚堪遐矚。一片氷輪夜更圓。</text>
<title>次柳希明 洵 韻</title>,<text>濟濟明廷濟世才。溫溫天語侑深杯。可憐衰病洪厓子。不向人間笑口開。</text>
<title>至日闕庭。感遇有詩。錄奉 缺 侍右。</title>,<text>我已與君經六甲。君生後我只一期。功名有分吾知止。天地無情子亦衰。兩眼昏花如隔霧。渾頭白髮正垂絲。猶逢君子道長日。依舊揮毫起作詩。地中雷奮動群蟄。天向此時萌一元。萬物復生玆始祖。諸陽漸進是兒孫。君王無事坐深殿。商旅不行藏遠村。白首殘年宜退縮。如何簪紱尙貪恩。流年不耐風霜苦。今日又回天地春。玄酒大音娛兩殿。需雲湛露燕群臣。蒼顏盡作紅顏客。愛日飜成化日輪。欲袖黃柑歸遺室。却嫌座上有饞人。</text>
<title>次李國耳 昌臣 惠韻</title>,<text>半世悠悠鬢已蒼。虛名無用是詞章。老來苦復有他望。多見區區不自量。揄揚過實正何堪。宸眷紆來只自慙。報效亦知筋力少。夢魂長在嶺雲南。</text>
<title>送朴相公 安性 由禮判出按關西</title>,<text>使相風儀似乃翁。延城勳業冠諸公。三年陵寢悲號裏。一路山川喜氣中。長有赤心懸北闕。豈無淸夢到南宮。公歸他日寧無所。天上三台一座空。憶昔經過浿水頭。風流人物羽人丘。檀君仙去遺基掃。箕子條存舊井留。人擁笙歌歸別館。天敎風月屬飛樓。至今長記永明寺。江晚山光水氣浮。</text>
<title>金同知 克儉 夫人輓</title>,<text>夫人歸有德。眼見化鵬鯤。擧安梁妻順。遷坊孟母敦。門闌足人事。爵命更天恩。誰料南華叟。臨風此鼓盆。</text>
<title>九月九日。設宴內殿。兼餉宗宰于闕庭。貴達 病未赴。賦詩寓懷。</title>,<text>一生度了幾重九。六十五回看菊華。天地無情衰到骨。江湖何日老歸家。龍山落日風流減。鳳闕參筵勝事差。伏想彤庭分翠釜。百壺宣勸醉欹斜。</text>
<title>次安子珍韻</title>,<text>吏部文章萬丈高。斗間紫氣望中遙。冕旒正要山公啓。危坐天官每染毫。新搆茅亭地勢高。遠山低列翠屛遙。黃昏月上先來照。咫尺蟾宮見兔毫。佳辰勝友更登高。千古風流想像遙。今歲重陽今日是。應須美酒醉揮毫。采菊看山秋色高。西風落木故鄕遙。消除萬事唯須飮。描出胸中有彩毫。北極雲深雙闕高。城南尺五未云遙。身微恩澤丘山重。慙愧平生補乏毫。</text>
<title>曺叔奮 倜 回自京師。寄詩邀話。</title>,<text>羨君兩眼與雙脚。踏遍乾坤見大瀛。百二山河秦土地。三千禮樂漢朝廷。磨驢四足踵前迹。管豹一斑遺衆星。博望槎從銀漢落。洪厓已辦濁醪甁。</text>
<title>賀朴僉知巨卿 處綸 新拜堂上</title>,<text>遊從記昔日。幾年各相失。春秋自鴻燕。南北正秦越。賴有精神通。千里共明月。及我京國還。君已剖符節。相望百里近。馬牛尙風逸。尺素一相問。宛然眞面目。羸病臥數月。君來助良覿。昨聞宣麻下。褒賞南陽績。靑韉映紫駵。白玉輝黑頭。幾多州縣綬。老大空悠悠。頑夫懦夫聞。激烈或包羞。然此不足論。第一於國休。知君異矩度。有今已遲暮。從今展驥足。冉冉雲霄路。</text>
<title>賀愼承旨新拜同副</title>,<text>上淸宮闕九門關。白日昇登步步閒。下土幾多蟣與蝨。冥冥鴻叫有無間。</text>
<title>謝金子固 紐，李伯勝 堪 携酒枉訪。不遇空還。</title>,<text>家在南山雲氣處。尋常車馬少敲門。主人懶不掃庭戶。落葉秋來擁樹根。采藥終南晚未廻。何人竝轡入雲來。黃昏客去門還掩。留看兩罇當月開。盛開菊花當座右。高懸明月照天心。他時有意須重枉。甚欲携君細細斟。</text>
<title>題軍籍郞官契圖</title>,<text>國家固盤石。尙不謂治安。綢繆未陰雨。卒伍所以團。堂堂今兵曹。卽古司馬官。盍簪一時彥。相照兩肺肝。夙夜敢辭勞。辛勤一心丹。墨飜衫袖烏。甲兵羅手端。籍成獻至尊。玉色臨軒看。錫與酬其勞。兼之以杯盤。醉歸無何鄕。俯仰天地寬。載酒西湖船。復作一日歡。</text>
<title>酬李衡仲</title>,<text>價比千金十絶詩。中書光彩倍前時。舍人亭子秋奇絶。欲對淸罇試和之。</text>
<title>輓金知事 諶</title>,<text>蘿葍山人裔。箕裘自有傳。才名齊二弟。器業冠群賢。玉白無瑕玷。金堅不變遷。云何遽如許。掬淚問蒼天。大鵬看九萬。陶翼墮天門。哭失卜商眼。愁銷鄧攸魂。九重亡一相。一季慟諸昆。日暮山陽笛。傷心過故村。</text>
<title>贈李同知國耳</title>,<text>平生詩禮無雙俊。萬里河山一子長。上國衣冠新面目。故鄕僚友舊心腸。君家華館星辰近。我屋危亭樹木蒼。不可虛拋此時節。薰風搖酒汎瑤觴。</text>
<title>書懷。寄高副使。壽仁</title>,<text>與君皆甲子。六十六春秋。少歲各靑眼。殘年俱白頭。婚姻情倍切。喪亂淚長流。何日一罇酒。同消萬斛愁。</text>
<title>送安邊府使朴 始行 赴任</title>,<text>東邊州府此爲頭。擇守還須第一流。是日朝廷公論衆。當年郡邑政聲優。產之豈獨王方翼。騎竹應迎郭細侯。厥有前規南太守。他年恩寵定殊尤。</text>
<title>次平澤東軒韻 並序</title>,<text>弘治癸亥。兼善爲京幾觀察使。安公子珍亦出按忠淸。道民有上書言者。願於平澤境。鑿開其地而耕食之。朝議遣朝官。與兩道觀察使同審以啓。於是愼侯標直實承命以行。七月初六。是其同審日也。至則邑守已憑高帳幕。杯盤之坐。可以騁目開懷。眞勝界也。酒數行。談鋒競起。相與樂而忘歸。及歸。客館已燈燭矣。醉而寢。醒而起。步壁上韻。吟得二絶。記一時聚散之由。子珍名琛。標直名自建。闔境人煙表太平。鑿雲耒耟趁春耕。家家鼓腹弦歌裏。不見年年澤雁鳴。潮落湖田似掌平。此來同審爲民耕。登高望遠豁胸次。目送長空鴻雁鳴。</text>
<title>題麻田縣</title>,<text>一區天作十分淸。撚斷數莖詩未成。坐到昏鴉神已倦。主人罇俎復多情。</text>
<title>次楊州東軒韻。示同行諸相。</title>,<text>出郭東行第一州。田家四月麥成秋。半生兩屐何曾住。數日連鑣本不謀。正好臨風同倚檻。不須懷土獨登樓。靑山日暮一罇酒。碧樹又聞黃栗留。</text>
<title>輓李放翁 陸</title>,<text>杏村儒雅鐵城勳。復振家聲更有君。吏部文章光照日。相如詞賦氣凌雲。四朝歷事丹心耿。六部周行白髮紛。黃閣待君君未至。可憐先起北邙墳。</text>
<title>贈李評事希剛 長坤</title>,<text>歲晏脩途迤逶行。計程應已到邊城。穩城通判爲人可。帳裏堪論客裏情。</text>
<title>送崔參校 璘 歸延安舊隱</title>,<text>衰颯老難却。支離病不禁。芹宮初識面。槐院又知心。晚歲卜居近。殘生託契深。淸罇仍月色。杖屨幾回尋。歸舟一帆遠。八月駕長風。雁外秋無際。鷗邊水不窮。携琴兼笛竹。載酒與詩筒。醉眼正凌亂。家山杳靄中。鹽州古名府。關右此稱雄。北岳晴飛鳳。南池雨臥龍。田疇常穀熟。魚蟹不盤空。樂土君歸去。湖山作主翁。</text>
<title>感懷</title>,<text>一自長沙去。回頭不見家。長安春已暮。隨水落花多。</text>
<title>感陰晴</title>,<text>邊城小屋亦堪依。坐對茅簷到夕霏。風雨移時雲漠漠。江天小頃日暉暉。人間也自多飜覆。世事無勞問是非。得失榮枯要順受。天工造物有神機。</text>
<title>對月</title>,<text>頭滿江頭頭白翁。中宵露坐月明中。月雖不語應知我。家本天南嶺樹東。</text>
<title>謾成</title>,<text>東牕生白蚤。獨起坐熹微。地濕終朝雨。天晴向晚暉。墻頭雞喔喔。簷額燕飛飛。自酌三杯酒。陶然忘是非。</text>
<title>送高陽申公 浚 赴永安道觀察使</title>,<text>代不乏良佐。高陽甚類翁。淸虛君子器。寬厚古人風。黑髮靑年相。丹心白日忠。澄淸東北海。朝論屬明公。豐沛雲猶氣。岐豳草復春。山川持節鉞。陵墓禮精神。大嶺磨天腹。諸城點海濱。恩威應兩立。隔水獸心人。憶昔艱虞際。叨曾幕府郞。衣冠穿甲胄。鉛槧化鋒鋩。血戰乾坤赤。狂氛日月黃。道傍留大樹。公去作甘棠。</text>
<title>送鄭佐郞子健奉使嶺南。兼候家兄起居。</title>,<text>因君又起思鄕思。家在咸寧西水濱。故苑春殘唐棣落。南風吹老一株春。</text>
<title>橫城坐嘯軒</title>,<text>原隰驅馳馬首東。催呼田畯勸農功。今年南畝知多稼。昨夜祁祁雨我公。</text>
<title>贈金士廉</title>,<text>雙碧樓西春水生。澄心軒外竹風淸。重臨古郡多遺愛。贏得南州第一名。十年鞍馬走塵喧。意氣唯君與季昷。南北邇來知我少。月明時復靜憑軒。去歲相逢不如意。今年相憶倍傷心。夢魂不被溪山礙。飛度梁山最上岑。</text>
<title>次贈醒狂子</title>,<text>簪紳縳我懶歸田。卜築終南費幾年。未必山林眞隱逸。却於城市有神仙。小亭地廻人煙外。晚睡天長鳥道邊。山夕未應無我飮。明朝環佩又朝天。</text>
<title>閒居卽事</title>,<text>幽居車馬少。山色滿吾廬。眼膜慵開卷。頭鬆懶不梳。松風秋颯颯。桐雨晚疏疏。有酒不成酌。思君意有餘。</text>
<title>送權應敎支卿 柱</title>,<text>東溟風闊引星槎。南浦春深動別歌。惆悵臥遊今白髮。可堪衰病對飛花。</text>
<title>閒中卽事。寄李衡仲求和。</title>,<text>歲序又冬至。天心生物初。微陽宜靜寂。閒客自虛徐。晝日門無客。宵燈案有書。酒糟聽點滴。爐炭敎吹噓。雪頂梳來禿。氷髭鏡裏疏。江湖空夢寐。京國謾居諸。病骨無由健。愁腸未易攄。思君看咫尺。相望意何如。</text>
<title>送槐山郡守金侯義童赴任</title>,<text>槐山號名郡。太守出淸班。地古風煙老。秋高草木斑。土有田疇沃。民無稼穡艱。閭閻寬賦役。官府足淸閒。單父弦歌裏。滁州醉睡間。四山輸爽塏。兩水送潺湲。隻鶴尋常伴。雙鳧月朔還。六年優政報。一日寵章頒。會見鏘環佩。欣承肅穆顏。</text>
<title>苦炎嘆。寄權叔強，安子珍兩友。</title>,<text>六月煩炎燠。今年倍鬱蒸。山朝濛霧塞。天午火雲昇。蓼水侵晨浴。茅亭盡日登。障 缺 垣短短。礙日樹層層。黃卷眠來枕。烏皮困則憑。飢猶辭熱飯。渴每喚淸氷。却自心如醉。休敎酒似澠。生憎緣席蟻。尤忌點衣蠅。有帶腰難朿。無冠頂欲崩。目昏仍悶瞍。頭癢始憐僧。與語辭妻子。來尋絶友朋。背燈時夜臥。看月或宵興。獨立乾坤淨。三更沆瀣澄。此時懷數子。岳色倚毀嶒。</text>
<title>送朴牧使赴任羅州</title>,<text>珍重朝中選。繁華海上州。魚鹽多歲入。秔稻富秋收。簿領堆書案。賓朋滿酒樓。笑談閒應接。裁決肯遲留。田里無多事。桑麻自一區。俗知興禮讓。人孰抱幽憂。自有聲名大。還應寵渥優。</text>
<title>謝友人枉訪</title>,<text>廷尉門無車馬跡。白頭倒臥南山綠。何人喚夢驚周蝶。柳州瓊琚戛蒼玉。陳蕃榻上安徐子。杜陵盤中水晶耳。醉鄕陶陶物我無。竟誰非非復是是。一笑長揖各南北。虛室無人返寂寞。</text>
<title>輓金僉正 薰</title>,<text>看來藏穀兩亡羊。萬事人間夢一場。白面業儒師孔孟。紅塵作吏學龔黃。浮沈半世吾今老。疾病多年子亦亡。尙喜君家門戶大。庭前玉樹正年芳。</text>
<title>贈長水縣監李希孟</title>,<text>送君宰長水。旁縣多好山。田里要安撫。庭闈任往還。仁應蘇久枯。孝以化群頑。聽訟歸無訟。思艱則去艱。簿書稀案上。弦誦鬧民間。琴閣詩初占。風軒月正彎。初雖無甚異。竟得有餘閒。日月懷三益。雲宵憶九關。他年膺寵命。飛步入崇班。</text>
<title>謝七休相公枉訪</title>,<text>肩輿來過巷。踵履出迎門。地座天爲幄。山屛樹作樊。披襟開舊面。促席發淸論。日落靑衫皺。風來綠葉飜。高懷隨去鳥。遠日落遙村。北闕登龍氣。南山勢虎蹲。形容看兩鬢。意氣置孤罇。前後中丞倂。遊從古義敦。知心遭遇罕。握手笑談喧。我醉忘投轄。君歸忽上軒。那堪携隻影。孑立倚松根。</text>
<title>贈兪克己行</title>,<text>江陽眞洞府。爲吏卽神仙。拄笏靑山影。憑樓白水邊。孤雲留勝跡。暇日訪高禪。擧足皆佳境。留題總幾篇。作郡近桑梓。萱花春滿庭。板輿迎鶴髮。琴閣貯龜齡。入饌江魚白。當階竹筍靑。瑤池花未落。王母莫敎醒。老病縳軒冕。江湖空夢魂。因君去南國。憶我舊前村。洞口江拖練。溪頭柳掩門。何時携野老。相對濁醪罇。</text>
<title>輓許政丞 琮</title>,<text>今代多名相。何人似我公。河源連上漢。華岳倚蒼穹。大度乾坤隘。深機巨細通。張華猶不博。管閣未專聰。禮樂三千富。兵戈百萬雄。虞韶儀彩鳳。周卜協非熊。際會逢眞主。艱憂許匪躬。貞忠鐫背上。籌策在胸中。戰伐兼前後。劬勞携始終。安危身兀兀。出入事悤悤。已效良平算。仍收衛霍功。勳庸鍾鼎巨。爵位廟堂崇。天上經綸合。人間慶頌同。聲名懸日月。威德冒華戎。淡泊生涯冷。褒嘉寵渥隆。憂時驚白髮。愛國耿丹衷。鶴壽應千歲。龜齡擬五總。人心方倚賴。天數忽終窮。霄漢三台柝。朝廷一夕空。九重悲不御。多士泣相逢。抱病舊書記。臨風欲裂胸。</text>
<title>悼漁隱寄衡仲 漁隱李藩仲號</title>,<text>歲暮窮陰殺氣嚴。半天松柏倒空巖。詞林無限傷心者。別有洪厓淚濕衫。</text>
<title>成宗大王輓詩 代人作○乙卯</title>,<text>東民逢泰運。上聖御乾陽。至德今堯舜。深仁古禹湯。舍容天廣大。照耀日輝光。斥去皆邪佞。登崇盡俊良。山川沾雨露。草木被文章。民物陶甄內。華夷信義方。何人不衣食。遍地是農桑。帝力曾何有。吾生亦我忘。共荷乾坤惠。那堪考妣喪。哭成雷殷殷。淚作水湯湯。白髮三台老。丹心一寸長。呼天口自語。何事不先亡。</text>
<title>謝人惠菜</title>,<text>東門園圃此其時。采擷芳鮮色味奇。寄與淸貧老學士。急呼侍婢洗深巵。</text>
<title>送裵察訪 哲輔 赴任幽谷</title>,<text>嶺雲披絮辟餘寒。洛水磨銅照去鞍。醉入伽倻山色裏。故園花竹待來看。</text>
<title>寄同年權上舍 紹</title>,<text>憶昔一相別。如今十載餘。形容吾潦倒。筋力子何如。幸有南飛雁。全無北上魚。秋來雞黍約。吾欲賦歸歟。</text>
<title>申從洽母夫人輓</title>,<text>申韓家世貴無倫。兩美相符結好因。百歲永爲偕老計。一生長是未亡人。杞妻善哭令人感。孟母頻遷敎子醇。截髮幾回杯勺飮。臨風題些倍傷神。</text>
<title>寧原郡夫人李氏輓</title>,<text>夫人生世族。蚤歲配名門。女德閨儀整。陰功相位尊。一身專壽福。滿眼又兒孫。幹蠱當朝彥。家聲永世存。</text>
<title>贈河南君鄭孝叔初謫還</title>,<text>河南南去後。音信正寥哉。外戶經年閉。賓廳近日開。逢君欣執手。與我笑含杯。大醉夜還別。疑君夢裏來。</text>
<title>送柳侯子淸 濱 赴任古阜</title>,<text>周典冬官名位崇。漢家京兆事 缺 叢。逢場游刃有餘地。又向南州做上功。客舍西連民樂亭。萬家煙火布如星。應知太守與民樂。盡日弦歌醉不醒。憶昔湖南放浪遊。樓臺無處不風流。瀛洲雲雨行裝濕。一醉陶陶十日留。</text>
<title>齋宿卽事</title>,<text>新春吉日講明禋。聖子神孫孝理民。太廟軒懸鏘地籟。永寧牲幣降天神。奉璋奔走簪紳彥。薦斝雍容社稷臣。遙想撤籩仍受俎。尊前只欠一 缺 人。病不與駿奔之列。故末句云。</text>
<title>賀權正郞 瑠。兼示校理 璸。○竝小序</title>,<text>同鄕族子。有權氏子伯仲。仲氏前吏曹正郞也。今拜弘文校理。伯氏新入諫院。移拜本曹正郞。朝廷淸選屬一家。眞盛事也。詩以贈之。諫疏初封墨未乾。天恩已許擢天官。一來一去何容易。爲弟爲兄良獨難。二陸一時齊鶚薦。兩蘇當日倂鵬摶。古今豪傑略相似。說與鄕人仔細看。</text>
<title>送裵 季厚 赴任禮安</title>,<text>歷任三州與三縣。吏能莫有與君齊。庖丁自是屠牛手。言偃誰敎又割雞。嶺外星羅六十官。禮安民物最凋殘。朝廷遣子非無意。好去臨民一倍寬。</text>
<title>送金府尹待價 瑄 赴任全州</title>,<text>金侯瑚璉器。沽哉待價久。堅貞絶瑕玷。潔白無塵垢。聲名自少時。局量合大受。累擧不得志。幾年 缺 抱負。天豈終屈才。地不長埋玖。一日果同風。扶搖萬有九。郞官列宿高。郡縣印如斗。小試割雞刀。快展屠牛手。龔黃伯仲耳。召杜作父母。平反慰親心。豈獨養其口。課最達九重。巍然一道首。鳳豈終棲棘。鷪自遷高柳。庶司闕其長。僉曰莫如某。一月累遷官。在左忽然右。州府復苦徯。還爲官曹取。縹緲道家山。金昆與玉友。至尊賜顏色。尋常睿眷厚。完山號難治。昔是甄萱部。至今餘風在。民俗多愆咎。所以簡在庭。明公肘朱綬。人心無明暗。係上開戶牖。道德與齊禮。聖訓公其守。八月城南道。江風吹別酒。送行更無言。滿酌復相壽。他年面目處。會須兩黃耇。</text>
<title>刑曹契軸</title>,<text>周官刑措日。漢法用無時。花外靑春度。罇前白日遲。諸郞摠豪俊。一醉盡淋漓。畫史有神筆。寧能無我詩。</text>
<title>五言律十首。奉送金使相季昷按湖南。</title>,<text>節鉞初分日。梧桐始落時。冕旒臨遣語。冠蓋贈行詩。漢上驪駒闋。湖南弩騎馳。懸知人望苦。莫遣馬行遲。難治稱後濟。流俗自甄萱。地廣農桑務。人稠獄訟繁。邊郡頻報變。漕卒輒申冤。借問君何以。自言方寸存。斯民卽三代。吹萬同此心。誘掖頹堪進。挽回古可今。詩書須勸勉。姦慝要防禁。矯世如行水。東西導所任。憂民寬臂約。戀闕減腰紳。鼎鼐今虛位。鹽梅久待人。應須愼眠食。切莫損精神。待得瓜期匝。殊恩下紫宸。駑蹇兼樗散。軒棠本不心。誤恩塵相列。非分典文林。道不加於昔。榮還到乃今。衰遲亦難任。奮迅思何禁。固識老將到。那知病亦攻。兩眸張籍眊。南齒幼輿空。借帽嫌頭白。乘酣暫面紅。贐君詩又拙。言語復難工。</text>
<title>奉寄安東府使李 景元</title>,<text>好士今誰六一賢。永嘉山水醉翁邊。草玄癡子窮無比。五畝歸田得二天。</text>
<title>送柳司藝雲卿 陽春 謁告歸安東</title>,<text>士師直道把餘芬。大放仍携子厚文。栗里門栽彭澤柳。泮宮春采魯侯芹。夢魂夜向花山月。鞍馬朝馳竹嶺雲。太守相逢應盡醉。映湖樓下水生紋。</text>
<title>戲人</title>,<text>商山蒼翠洛江深。風詠樓高月到琴。須信使華偏得意。伽倻絃上遇知音。</text>
<title>寄柳希明</title>,<text>久旱仍陰雨。新晴忽又陰。洪厓衰復病。柳下灸幷鍼。止酒身無事。停詩口不音。空階松露滴。山翠濕衣襟。</text>
<title>寄鄭參判 眉壽 回自咸鏡</title>,<text>嶺海經年別。參商兩地愁。公歸嗟我病。歡會苦無由。</text>
<title>寄盧希亮 公弼</title>,<text>亭亭玉立廟堂身。得得棠陰愒息人。原隰一春行雨露。從容環佩復臣隣。終南蒼翠鬱崇崇。白岳巉巉倚半空。萬古無言南與北。可憐相望不相同。</text>
<title>排律一篇。送權太僕宣慰日本使。</title>,<text>玉堂金馬舊仙眞。十二天閑作僕臣。五鳳樓成丹雘手。六龍駕出扈從身。交隣舟楫來滄海。華國衣冠出紫宸。郭外山川猶白雪。嶺南花木已靑春。樓臺處處深深幕。雲雨朝朝暮暮人。故舊心腸屛裏話。尋常孩唾壁間珍。雕題上客逢南國。滿面東風向北辰。幾許主賓相揖讓。每回罇俎共逡巡。醉中日月身無事。詩裏乾坤興有神。應笑終南虛白老。十年羸臥苦嚬呻。</text>
<title>送李典翰 自堅 蒙差晉州道從事。兼賑恤失農諸邑。</title>,<text>一時承命十從事。十八瀛洲第一人。括戶簽丁實西塞。開倉發粟活南民。溪山不耐風吹面。館宇無辭酒入唇。雪盡菁川春似海。醉提瓊管寫精神。</text>
<title>至日夜偶吟 四絶</title>,<text>雷動地中日。春回天下時。盈虛消長理。特欲問包犧。手持易一卷。焚香坐夜深。三復復初九。得見天地心。四時不停轂。萬物又一陽。往事飛灰盡。新愁隨線長。碩果食不盡。乾坤一氣初。微陽今復進。君子意何如。</text>
<title>題李龍潭屛風</title>,<text>紅塵容易鬢毛斑。老去今看海上山。物外早知如許境。半生何事走人間。</text>
<title>淸明。贈金季昷。</title>,<text>老病一身長萬慮。江湖滿地嶺雲南。今年已過一百五。明日又過三月三。新火新煙他自得。無花無酒我何堪。憶曾詞賦陪宮宴。醉揷繁花滿座酣。附次韻凝川西畔柴桑曲。一片歸心是指南。寒盡又飜詞九九。花開空憶徑三三。依違素節將深悔。奔走紅塵豈久堪。白首相知公與我。詩懷却羨老雄酣。</text>
<title>奉敎。次匪懈堂四十八詠韻。匪懈堂。安平大君堂號。成宗命文臣和進。</title>,<text>梅牕素月短短籬根淺淺莎。亭亭玉立隔牕紗。淸香浮動因風送。瘦影娉婷映月斜。東閣高人生筆力。西湖處士坐詩魔。相看寂寞無言久。時喚盧仝一椀茶。竹徑淸風此君幽趣在林皐。不與尋常俗士交。姱節只憑居易記。高標不入屈原騷。彭澤田園三徑勝。晉朝人物七賢高。淸風長掃門前地。自有佳賓不用呼。日本躑躅遠托深根滄海東。移來鰈域尙蔥籠。誰言枳橘逾淮異。始信辛夷入漢同。露葉全偸華蓋翠。酡顏忽醉上尊紅。昭陽殿裏臙脂面。謾有嬪嬙滿六宮。海南琅玕千尋蛟室斸靈根。提出全無斧錯痕。失寶波臣紛雨泣。貢琛邊騎忽雷奔。摩挲不獨驚凡俗。顧眄還應動至尊。尤物未須供玩好。一朝容易賜王孫。飜階芍藥侯館春深物色夭。玉階霞襯赤城標。翠莖綠葉層層嫩。紫蘂紅葩面面妖。當日少陵偏傍砌。舊時溱洧欲成橋。慇懃相贈丁寧語。是箇春風第一嬌。滿架薔薇遊絲飛絮思依依。一架薔薇半掩扉。仙子拾春黃玉玦。佳人坐日紫金衣。瓊枝綠刺春全瘦。膩體濃肌雨半肥。直恐花飛人亦老。相逢且酌鬱金巵。雪中冬白不隨桃李鬪東風。長把精神立雪中。烈婦亂離呈苦節。貞臣危險策奇功。山河近臘三番白。天地留春一段紅。更遣樹頭啼翠羽。扶桑初日上曈曈。春後牡丹獨殿群芳作一般。未隨埋沒百花間。天葩欲綻香先鼻。國色新粧酒已顏。曾見醉翁陪殿閣。幾多詩老倚闌干。芝田無數春風面。只有花王最上班。屋角梨花春來庭院駐羲和。屋角初驚滿樹花。玄圃老人分玉屑。廣寒宮主謫瓊娥。一株帶雪重還疊。萬點隨風直復斜。今日與君須盡醉。明朝掃地舊繁華。墻頭紅杏紅艶扶春上樹枝。瓊林使者探花時。朱陳村裏羅紈艶。子午橋邊錦繡披。幾處尋春騎馬客。何人問酒牧牛兒。一年好景君須記。且挽銀潢落玉巵。熟睡海棠公子風流酷愛花。耽於虎攫甚龍挐。移栽一片繁華地。粧得三春富貴家。工部無詩春恨遠。漁陽有夢午眠嘉。君看別樣嬌嬈處。半面橫拖翠袖遮。半開山茶百花評品競殊稱。列種山茶只自矜。淸畏四知唯數震。道傳一貫獨呼曾。秋深草木悲搖落。歲暮氷霜苦閉凝。花半開時天正雪。淸高到此更無層。爛熳紫薇上界眞人白玉堂。承綸草詔綉羅腸。蔥籠嘉樹葳蕤翠。爛熳高花暗淡芳。風暖細香飄上苑。日斜淸影轉東廊。塵寰少有開顏處。莫怪臨風喚酒忙。輕盈玉梅斗覺光陰瞥眼經。南枝又發舊時榮。氷肌玉骨寒無粟。月地雲階暗有馨。姑射神仙應不死。太眞魂魄却還生。後身誰復淸癯似。慶曆郞官獨姓名。忘憂萱草深院日長無事時。鳥啼聲緩落花遲。階前有物堪留眼。世上無聊不入思。挈榼不妨陶令醉。登亭何用楚囚悲。優游身世羲皇上。左右琴書手自持。向日葵花翠萼丹華去歲春。今年依舊見墻垠。靑天白日長傾向。怪草妖花不許親。道士黃冠粧就座。佳人紅臉笑開唇。憑君莫比閒桃李。衛律中行面只人。門前楊柳陶家門柳立摐摐。隱士高風酷似龐。萬縷垂橋連漢闕。千絲窣枝護隋邦。翠眉浥露啼春恨。黃鳥吟風響晚腔。折贈年年還不盡。春來依舊鎖晴牕。牕外芭蕉翠蓋飜飜疊復重。靑衣襲襲中空空。虞人覆鹿夢魂裏。懷素揮毫貧賤中。小少結交是酒友。平生相伴皆詩宗。君家牕外絶蕭灑。入夜數聲零雨濛。籠煙翠檜老檜蒼然更蔚兮。人間凡木不堪齊。含風翠葉盤靑鶴。弄影脩柯臥老蜺。根錯未敎龍虎倒。枝高終要鳳凰棲。扶持自有神明力。雲霧尋常望欲迷。映日丹楓野火燒林楚水隅。宮娃得酒換肌膚。彩霞燦爛裁成葉。紅錦紛披裹作株。對影喜君爲酒伴。多情愧我是詩奴。停車莫較紅深淺。姚魏紛紛恐亂朱。凌霜菊臨風三嗅立躕躇。九日佳期不負余。陶令風流霜落後。龍山歌舞雁來初。黃花白酒詩無數。落日西風興有餘。亂揷繁枝任欹帽。醉鄕天地卽蘧廬。傲雪蘭猗蘭生長傍幽軒。歲暮任敎霜雪繁。九畹當時思報楚。三湘終古竟悲原。平生臭味唯梅菊。晚歲朋儔是蕙蓀。讀罷離騷歌郢曲。一牕風雪隔塵喧。萬年松生長多年翠拂雲。鄙他紅紫暫時芬。參天雪骨纏莓線。溜雨霜皮帶蘚文。千年凜凜夷齊操。萬古蕭蕭伯仲壎。氣類平生堪托契。歲寒相對共微醺。四季花築成花塢正團團。手種芳根得地安。入海玉眞身不死。墮樓金谷面無瘢。一年春色綿綿住。四節風光續續看。不比上林風雨夕。千紅萬紫一時殘。百日紅群芳掃地却悠然。別種蘩華晚色鮮。九十日春摠佳麗。三千宮女各嬋娟。留連光景歸詩卷。管領風流上酒筵。一醉應須窮百日。今年如此又年年。三色桃一株斑駁出墻梢。雜沓春容入眼交。紅紫淺深皆可愛。短長肥瘦孰堪拋。胸中涇渭要能別。櫪上驪黃未害殽。多事飛蜂無定所。紛紛彼此不安巢。金錢花苔錢印地綠盈盈。楡葉紛紛謾着莖。爭似荊州三品貴。化爲漢帝五銖輕。初從造化爐中躍。忽見陰陽炭裏呈。富屋貧家隨處足。世間無物與爭衡。玉簪花尋常紅紫不同科。知是人間別樣花。玉母瑤簪粧越女。天孫瓊佩贈湘娥。珠簾半捲看愈好。璧月高懸照更嘉。不獨肌膚詑氷雪。淸香堪與蕙蘭誇。拒霜花秋深多爾獨靑靑。見說妖紅不可聽。氷雪襟懷看凜凜。風霜氣節望亭亭。不須桃李誇紅臉。長伴蘭蓀托素靈。日暮天寒衫袖薄。西風籬下獨竛竮。映山紅家住春山第幾層。今年花比去年增。彤雲襯地人嫌度。紅霧迷樓客訝憑。金母茜裙栽蜀錦。玉兒霞袂翦吳繪。赤城亦在人間世。不必層霄白日凌。梧桐葉一樹濃陰古井傍。高標十丈掛朝陽。材堪琴瑟君休爨。葉愛詩騷我復將。的歷牕前初聽雨。飄零階下預知霜。丁寧護得高枝榦。終要雝雝引鳳凰。梔子花爲憐嘉植近庭除。細雨培根復荷鋤。玉色映簾呈睡後。淸香送酒入吟餘。堂萱砌莢堪爲伴。門柳園桃不敢如。若問主人何似者。百花深處是吾廬。苔封怪石渠家古石樣崎嶇。瘦骨崚嶒立老叟。剝落苔紋含宿潤。縱橫蟻穴漱寒流。詞客伴吟詩力硬。高僧對睡道心幽。慇懃喚作軒墀友。爲愛平生氣像侔。藤蔓老松老榦如龍屈復斜。細藤纏繞似靑蛇。參天黛色鋪雲影。入夜寒聲戰海波。地下流膏蟠赤茯。空中落子碎丹砂。秦皇若問蒼官操。冬夏靑靑不易柯。矜秋紅柹一園秋色正紅酣。髣髴嵬岡帶烈炎。却訝臙脂和曉露。還疑利市染靑嵐。卵吐朱龍秋爛爛。毛生丹鳳晚毿毿。摘來滿目是仙果。座上銜杯客二三。浥露黃橙不將佳樹渡淮濆。却喜芳根幸我分。靑刺攢鍼低剡剡。黃金垂卵迥紛紛。堪將懷去供慈母。可笑分來遺細君。別却枝頭曾幾日。可憐風露尙遺痕。蜀葡萄漢使菊萄入絳宮。上林煙雨晚空濛。龍髥滿架春陰合。馬乳堆盤晚色濃。酒博好官知味久。縑承厚賞覺恩融。我今剩欲謀諸婦。從事醍醐瓮盎中。安石榴安石榴花繞粉墻。高標獨立俯群芳。丹鬚紫萼聊堪賞。朱草靈芝未必祥。玳瑁殼包紅玉粒。水晶盤瀉紫霞漿。美人瓠齒先酸楚。不耐朱唇又帶霜。盆池菡萏鑿破蒼苔宅一隅。亭亭淨植此蕖芙。風搖水上飜飜蓋。露走盤中的的珠。太液風流嗤誤國。濂溪雅趣記眞儒。忘言相對移時坐。不管西岑日色晡。假山煙嵐生來性癖愛林泉。却引遙山住眼前。萬壑煙霞侵畫閣。三峯蒼翠壓華筵。耳邊髣髴幽禽響。脚底尋常寶刹躔。安得明途謝簪笏。超然物外此周旋。琉璃石人間物品此尊嚴。世上黃金漫號兼。鏡面錦開看瑩瑩。山顏雨洗勢巉巉。價比水晶那得竝。珍於琥珀或相參。誰敎呼作庭除玩。滿座爭先刮眼瞻。硨磲盆盛代河淸德澤深。馮夷時復遠輸琛。千年老蚌波心出。一夜愁雲海上陰。水底定應隣寶藏。人間故自傍花林。花神不敢專奇玩。剩遣詩翁伴醉吟。鶴唳亭松胎化雲間不計年。霜毛丹頂似神仙。緱山飛去笙簫迥。華表歸來世代遷。蘇子夢中鳴似戛。鮑照賦裏舞初蹁。誰知淸唳亭皐夜。霜冷風淸月似弦。麝眠園草野性從來不市廛。憐渠何事此來前。萋萋芳草鋪平地。決決寒泉蘸碧天。映日眠酣閒歲月。因風香遠惱神仙。年來愛結園林約。夢斷雲山水石邊。水上錦鷄雨過南坡水滿湖。一雙遊戲自相娛。波心對蹴鳴相和。鏡面朋飛影不孤。泛泛隨舟常上下。飄飄化舃又蹌趨。閒居幸卜臨江宅。未礙筇枝日日扶。籠中華鴿春融華屋日光舒。錦翼初齊兩兩雛。珠箔乍開看翡翠。美人初出坐氍毹。瓦頭日上衝雲起。天面風微向晚呼。莫把飛奴嫌少信。斜陽又傍主家趨。木覓晴雲終南蒼翠對珠宮。時復晴雲映日融。疊玉峯頭祥霧起。黃金闕角瑞煙籠。百年城郭山河內。一代衣冠雨露中。朝罷歸來門雀網。捲簾相對几龜蒙。仁王暮鐘西山爽氣曉蒼蒼。上有眞人住寶坊。花雨繽紛西竺塔。香煙繚繞古禪堂。城中車馬紅塵鬧。洞裏煙霞白日長。入夜鐘聲雲外落。不勝回首意茫茫。</text>
<title>臨風臺。次朴艮甫 兼山 韻。</title>,<text>神仙不必覓微茫。只在人間苦不識。高臺埋沒幾千年。杖屨如今偶然得。盈疇禾稼足稼足實腹。滿地江湖供極目。淵明白酒樂無他。范老丹心只憂國。</text>
<title>次朴艮甫巫山一段雲</title>,<text>靑山將落日。紅樹卽深秋。江南江北晚煙收。雁落白沙洲。有約滄波上。無心紫陌遊。唐虞天地一巢由。身世兩悠悠。艮甫之居。環以靑山。園中又多嘉植。秋來。紅葉如燒。其洞口一里許。兩水東西來。合而爲大江。南注于海。洲中白沙如雪。鷗鷺鴻雁之所翔集。艮甫骨相淸高。胸次灑落。有以安貧賤而不願乎其外。髣髴有箕潁之遺風。余故云云。</text>
<title>次朴艮甫韻</title>,<text>頭上雙輪不暫停。東華一夢片時成。應須萬事付杯酒。日飮無何度此生。</text>
<title>次朴艮甫韻</title>,<text>西風籬下好盤桓。須把黃花仔細看。過眼繁華眞一瞥。相逢有酒共憑欄。環環流水抱靑山。新搆蝸廬草數間。收拾乾坤歸一室。留連晚境賭長閒。</text>
<title>次紅柹韻</title>,<text>秋深村巷賞心長。君我深情未易量。紅柹滿盤虯卵大。感君頻寄病夫嘗。</text>
<title>次朴艮甫韻</title>,<text>年來鬢髮白如銀。浮世功名未是珍。自愛老年滋味處。與君詩酒作閒人。</text>
<title>次權時甫 得經 和朴艮甫韻</title>,<text>性本天然學又醇。弦歌隨處化行新。幾多物論推廊廟。半百人生已鬼神。洛水波濤沈白璧。星山草木失靑春。泉臺何路追淸範。長夜沈沈不再晨。</text>
<title>次朴艮甫韻</title>,<text>一自攀柏號窮昊。山中兩見飛秋葉。知心只有艮六畫。面目何曾數日隔。相逢有懷同開顏。世事無聊共歎息。茅茨狹小自謂寬。天地廣大猶嫌窄。生涯籬外數畝田。心事門前水九曲。人間禍福塞上翁。身外得失蕉下鹿。與君肝膽正相照。世路繁華謝馳逐。高臺有約阻登臨。落木西風已秋夕。連宵風雨隔淸談。寄詩今朝情更篤。明朝雨晴好相尋。臺上風煙舊相識。</text>
<title>次朴艮甫韻</title>,<text>不將八翼望三公。小酌唯謀大道通。剩向春田多種秫。暮年滋味與君同。病中兪緩得吾公。兩眼將窮六腑通。鍼石下來諸證去。當時妙術敢誰同。</text>
<title>輓全部將</title>,<text>故舊半零落。如何君又亡。平生情伯仲。幾歲恨參商。鞍馬來猶晚。銘旌去奈忙。他時落日笛。何忍過山陽。</text>
<title>次朴艮甫韻</title>,<text>一面靑山三面水。回頭舊隱白鷗邊。爲憐魂夢相尋去。夜夜初昏已就眠。</text>
<title>弘治四年秋。自嶺南還京家。家在木覓之麓靑鶴洞之傍。至則前上將沈侯肩。新卜居于隣矣。自是日與之往還。越明年正月日。侯袖諸公松菊詠一紙來示余。乃侯舊居城南時諸公來賞所作耳。沈曰。子亦文人也。盍續之。余曰。詩須因所見作。庶不失實。此非菊時。且此地無有菊。吾何見敢詩之也。侯曰。且因今所見作可也。吾索詩耳。不必泥於物也。余曰。然則吾當云云。詩曰。</title>,<text>靑鶴遺墟白日輝。山花欲發去年枝。幽懷欲說無相識。隣有山翁只可依。緣崖一路細而長。洞裏煙霞故異常。門對蒼松長唳鶴。簷連老柏慣吹霜。春風桃李園光暖。秋雨梧桐井氣涼。杖屨遊從便且易。君家墻對我家墻。</text>
<title>送許府尹 誡 赴任慶州</title>,<text>東都繁戶口。行李故悤悤。三姓園陵在。千年事業窮。鷄林黃落木。鼇岫翠浮空。塔廟荒煙裏。川原落照中。城殘留片月。樓迥倚斜風。大尹聲名赫。雄州氣像洪。桑麻深雨露。民物返鴻濛。玉笛梅花落。金臺棟宇隆。賓筵看秩秩。客館仰崇崇。粉白三行妓。黃靑七歲童。風流眞太守。氣槪壓諸公。令望傾前後。淸心貫始終。憂分堯四岳。明見舜重瞳。是日行裝淡。他年位秩豐。憶曾留犢處。送別意重重。</text>
<title>贈李國耳 竝序</title>,<text>朝來承諭。知君特紆天眷。又能不私君惠。邀與友朋共之。可尙已哉。如老子。朋舊中之最有分者。不請之。猶當徑赴。況請之煩耶。適患暑毒。散髮臥呻。操筆酬簡。尙不得以時。況冠帶周還揖讓於杯酒間乎。裁拙駒。以寓賀意云耳。憐君文藝冠群倫。又善華言檳漢人。多少舌人皆落莫。偏承雨露澤渾身。</text>
<title>寄咸鏡北兵使</title>,<text>漢帝登壇拜韓信。詩書郤縠領中軍。胸中萬甲人無敵。塞外長城虜已聞。刁斗夜閒眠士卒。旌旗春偃討丘墳。幕賓才調何奇絶。相與夷猶氣味薰。</text>
<title>送都承旨安善卿 潤德 觀察嶺南</title>,<text>聖代多英特。明公獨岱宗。羽毛儀世鳳。喉舌納言龍。嶺外民生簇。朝中物望叢。將何酬一世。雲夢是君胸。早歲負虛譽。中年多誤恩。居然鬢絲亂。忽復眼花昏。倉鼠食常飽。黔驢技不存。送君多少思。家在嶺南村。</text>
<title>諫院契軸</title>,<text>珊珊環佩皆仙眞。日日開門朝紫宸。聖主虛心樂聞道。藎臣極口寧顧身。退食從容藥階晚。銜杯爛熳薇垣春。諫員還復諫無事。未害醉鄕悠悠人。</text>
<title>送江原使相權 侹</title>,<text>盛朝人物最淸修。又向人間勝處遊。嶺海經由渾似畫。樓臺登眺別藏秋。不才愧我悠悠過。拙句猶今處處留。報道相公須着意。農民歲歲少田收。</text>
<title>走筆贈人</title>,<text>與君復東西。雲樹幾日夕。偶然馬上逢。連鑣共馳驛。寥落歲暮天。行裝兩蕭索。醉鞭疾如飛。百里如咫尺。滔滔江水碧。點點沙鷗白。此可寄身世。據鞍復何適。人生宇宙間。一身困百役。弊廬故山中。緇塵暗床席。白首未歸去。靑春每堪惜。星山今又別。復作馬上客。</text>
<title>送李都事仲勻 宗準 赴嶺南監司幕下</title>,<text>人物都中推第一。山川嶺外號無雙。送君去作河南客。賓主相酬一樣腔。昔向東都一相面。旋成南北兩悠悠。人生聚散渾無賴。不耐尊前又別愁。六年江海謾虛徐。白髮還朝萬事疏。君過咸昌煩問訊。靑山多處是吾廬。</text>
<title>自歎</title>,<text>頭雪手風花滿眼。脚頑腰重起來慵。只應耿耿丹心在。坐對靑靑一箇松。</text>
<title>題義禁府郞廳契軸</title>,<text>金吾郞官十。一時賢能集。蓋其氣類同。不謀精神協。日月共食飮。蚤夜齊出入。淑問虎頭閣。相對案牘立。力癉不辭勞。自然聲名洽。會當大遷歷。休嗟薄事業。得酒須盡歡。勸君且鯨吸。</text>
<title>寄金海府使洪 漢忠</title>,<text>玄邈伽倻國。荒涼首露陵。三叉春浩漾。七點 缺 崚嶒。鞍馬遊觀遠。樓臺夙昔登。何曾魂夢倦。太守舊相能。</text>
<title>次沈 克孝 韻</title>,<text>風雨洞天天籟生。門庭如洗少人行。知君家有壺中勝。許我詩多物外情。靑鶴飛時松滴翠。白雲生處水涵明。晴波一掬弄山月。卽是人間無限淸。</text>
<title>端午日。李國耳邀我于其胤正郞第。病不能赴。二絶句以謝復云。</title>,<text>南薰重五正辰良。麥熟梅黃筍已長。四座有賓皆國器。銀河倒瀉凸瑤觴。仙郞年少更多才。闊步靑雲去又來。具慶堂深春獨住。萱花春樹一時開。</text>
<title>送金判官赴任穩城</title>,<text>蚤歲聞君學書劍。靑年再度作邊臣。二千里外三年客。廿八名中第一人。北闕朝辭錫弓矢。東郊晚送簇冠紳。老翁疾病兼官務。祖席無因酒一巡。</text>
<title>暮春日。與仲素訪韓兵使。卽事。</title>,<text>戚里春偏勝。侯家池館深。落紅蒙水面。新綠瀉杯心。飮量從多少。談論雜古今。三人各頭白。相對惜光陰。</text>
<title>北征都元帥歸朝歌。奉呈東門迎席。</title>,<text>胡騎憑凌夜犯邊。漢兵曉出聲喧闐。出車十乘相連緣。帶甲二萬彎強弦。將士如飛從事賢。中軍誰歟云陽川。陽川骨相眞天仙。勳庸昔著丁亥年。胸中兵甲敵無堅。談笑從容尊俎前。紅旗大旆隨天旋。按兵徐行如自然。驅雲擁海宇宙窄。壓卵拒轍何脆弱。威聲先撼虎豹穴。漠南已空狐兔窟。勒功宣春嶺上石。洒恥黑龍江邊雪。平明吹角大軍還。捷書亭午入函關。戰馬萬匹歸天閑。副帥飭至崇新班。詔許大將朝紫宸。山川草木光輝新。東門迓勞傾縉紳。車傍各掛麴米春。天晴原野近城闉。賀杯滿酌應無巡。洪厓之子舊幕屬。當時弓馬 缺。</text>
<title>和李次公 淑瑊 韻</title>,<text>自愧吹芋久混眞。誰 缺 弱纜繫要津。樊籠舊是悲鳴翼。江海今爲快活人。白日閉門麾過客。西風擧扇障飛塵。靑山何處無歸路。匹馬行尋嶺外春。直道平生一任眞。不將曲學賭平津。紅塵到處無知己。黃卷開時友聖人。對景但令尊有酒。謀身不管甑生塵。從今萬事都拋擲。水北山南都是春。文雅風流上界眞。驚人豪語舌生津。輸君聲譽推前輩。多我遊從忝故人。詩席吟哦搖月色。酒筵歌吹拂梁塵。生來交分能多少。屈指光陰四十春。</text>
<title>謝綱目廳堂上郞廳來訪</title>,<text>大雪窮冬獨臥袁。門前誰料枉高軒。座中不倩東山妓。席上唯開北海尊。恨未携戈留白日。故敎燒燭送黃昏。主人可笑風流少。徑醉無心更請髡。</text>
<title>贈別權咸興 仁孫</title>,<text>頭上雙輪不暫停。却驚鬚鬢忽星星。人生聚散風中絮。宦路浮沈水上萍。憶昔秋遊三日浦。至今夢繞四仙亭。聞君又向函關去。恨不車懸酒一甁。</text>
<title>送金近仁 甲訥 宰珍原</title>,<text>蚤歲才名斗以南。一身書劍作眞男。劉賁不第馮唐老。晚向南柯醉夢酣。</text>
<title>感懷贈李衡仲</title>,<text>衰年歡少苦愁多。二月春寒未見花。直到春深花似霧。傷心還是惜年華。</text>
<title>題柏節契文軸</title>,<text>西京佳山水。輩出士君子。生長朱陳村。遊從伯仲氏。自然蓬麻直。正爾氣味似。剩結歲寒盟。相期永終始。鬱鬱園中柏。亭亭雪霜裏。開花又落花。肯學閒桃李。</text>
<title>送崔判官 潤身 赴任尙州</title>,<text>尙州治最劇。擇守故難人。地大田多賦。民貧吏未馴。韋弦須竝佩。威德要䨥臻。不遇盤兼錯。于何素志伸。素志君如展。民風倘可淳。一庭閒白日。四境囿靑春。田里苟無歎。朝廷自有恩。君看漢卿相。曾是職親民。琴堂無箇事。風詠復樓臺。洛水春波闊。商山爽氣來。應從二千石。各飮三百杯。何日習池上。時邀山簡陪。</text>
<title>寄蔡耆之</title>,<text>歧路東西似相避。夢魂南北又相尋。紅塵車馬驅人老。會賦歸田春未深。ㄴ朝中多少舊相知。苦說先生入洛遲。聖世求才急樑棟。如公豈久臥遐陲。</text>
<title>卽事偶成。寄丁不騫希和。</title>,<text>晨起廢梳洗。腸鳴未解酲。病妻臥紅日。老婢爨靑精。整書慵不讀。覓句澁難成。事業今如此。唯應學養生。</text>
<title>寄李撝光 謙</title>,<text>一見心知眞管鮑。兩家姻好復朱陳。門前流水川邊路。晚歲遊從二老人。陌上垂楊嫋嫋枝。故園花木正芳時。君家酒熟頻來往。唯有耆之與性之。</text>
<title>送李都事 克圭 赴湖南幕府</title>,<text>入幕春風裏。南州五十三。人居脩竹下。馬入小江南。柳嚲千門靜。花眠白日甘。正君遊賞處。衰病我何堪。</text>
<title>送柳震卿護倭使之嶺南</title>,<text>陌上楊柳黃金絲。嶺南海邊桃李時。風流文雅柳柳州。氣度浩蕩才不羈。扶桑使者慣詩禮。揖讓周旋伴送之。洛江連海作春酒。溪山滿目皆吾詩。樓臺登眺盛賓客。丈夫意氣復有誰。醉筆時時落蠻牋。山川滿載東歸船。自有名傳九州外。何必身窮萬里天。嗟余老病百無用。徒爾詩狂復酒顚。故山可望不可近。送君歸去更黯然。</text>
<title>送金佐郞 孟性 護送日本使歸嶺南</title>,<text>吏部才華衆口譁。承綸飛馹道途賖。乾坤南國千家竹。城郭東風二月花。到處杯盤移日月。有時文字答煙霞。憑君穩迭雕題使。永使殊方作一家。</text>
<title>李參判玉如 瓊仝。經筵同知事也。其先世塋在一善。例請焚黃。上特賜澆奠與驛騎。玉如因授簡求歌詠以侈上賜。賦之云。</title>,<text>玉如美如玉。經史乃其腹。數爲華國手。動爲規步足。披出錦繡腸。裁成九章服。一時黼黻手。旁觀皆蓄縮。元首曰嘉哉。公今棐迪篤。左右須正人。經筵汝進讀。論思日夕間。獨私雨露浴。餘波浹九泉。地下天光燭。封贈及丘隴。誰云死無祿。有命復自天。丹荔上林摘。兼馳驛路塵。往澆其疾速。春風路指南。二月正花木。金烏靑萬丈。月波初皺綠。惠風搖塚草。精靈地下哭。結草應報國。裕後更介福。福酒滿瑤觴。四座盡鄕曲。皆言子須貴。不管身榮辱。再拜各盡飮。爲是宮壺馥。摩手別故人。梢鞭上空綠。歸來謝君恩。雙闕入雲矗。復爲倚門望。壽杯凸醽醁。眼看世上人。忠孝只君獨。</text>
<title>送咸昌訓導裵 哲輔</title>,<text>咸昌雖十室。自古盛衣冠。子弟可以敎。友朋堪與歡。入樓山色近。繞筆水聲寒。樂育有嘉興。儒官莫厭酸。</text>
<title>寄朴伯仁 孝元</title>,<text>憶昨居鄕日。相思一日程。喪親方下淚。哭子又傷朋。出處雖牛馬。艱難則弟兄。兩家邊一水。應各鏡心情。</text>
<title>寄謝鳳池諸公見訪</title>,<text>家住南山影。蒼雲晝鎖門。靑編跳日月。濁酒醉乾坤。大 缺 時人薄。諸公古義敦。頻煩枉車轍。細話到黃昏。</text>
<title>寄謝中書郞</title>,<text>出城南去路。車馬送行人。張侯白於雪。酌酒暖如春。別久容顏換。情多笑語眞。多君才第一。射鼓聽頻頻。潭潭深府第。天色下池塘。自古風流地。至今尊俎堂。招呼重面目。酬酢舊肝腸。醉別不相揖。此時眞趣長。病骨猶扶杖。殘年復入城。有懷酬志願。無力辦功名。自愛閉門臥。却愁騎馬行。伻來執鞭策。深賀故心情。</text>
<title>送金進士 粹洪 歸尙州</title>,<text>二月之抄三月頭。嶺南天氣正悠悠。馬蹄亂踏靑春去。芳草晴川處處洲。當時采采魯侯芹。籍籍聲名獨有君。莫向周南留滯久。好將靑歲賭靑雲。</text>
<title>送忠淸都事閔士孝 師騫</title>,<text>北極宵衣重民事。西湖幕客要人才。風流故遣劉郞去。德行還呼閔子來。前都事劉瓚罷。故第三句云。文星昨夜墮西湖。十八仙眞一箇無。也識湖山無定號。從今變化作方壺。共沐恩波記鳳池。中間鴻燕苦參差。棠陰依舊鋪官道。看取年前繫馬枝。閔爲注書時余爲承旨。故第一句云。余曾忝觀察湖西。故第三四句云。患風觀察曾何德。病酒郞官亦不堪。往事回頭能不愧。多君入幕美相參。余爲監司。患風而朁。都事南悌亦然。</text>
<title>二月晦日。與侍講院諸公遊靑鶴洞。</title>,<text>靑鶴昔飛去。淸虛留洞天。蒼松爲四障。白日戲群仙。酒卓因巖石。詩瓢泛澗泉。醉歸應失路。雲氣暗山前。洞小不容幰。松長可掛弓。春深猶澗雪。日晚自天風。百步穿楊手。千鍾吸海胸。諸公皆絶藝。自愧謝才雄。衰病復城市。身閒喜境幽。雲崖偏着脚。山色苦回頭。與語松間鳥。如親水上鷗。胸中藏綠野。不覺在塵區。</text>
<title>三月三日。寄丁不騫。邀作踏靑遊。</title>,<text>風流人世是年少。及未春濃會作遊。直到花紅兼柳綠。也應蝶恨與鷪愁。永和癸丑春初暮。曲水稽山地又奇。吾與浴沂須點也。有誰修稧伴羲之。</text>
<title>淸明日。城北遊。賦寄河南君鄭孝叔。</title>,<text>暇日群公出城北。却嫌春不入城中。水磨白石平如席。峽束淸流曲似弓。滿座有賓酬令節。小詩敎我畫春風。僧來細話從何處。更領風流六七童。醉話松聲水聲裏。渾疑絲竹管絃中。籠鵝我愧蘭亭筆。貫蝨君能矍圃弓。坐席仙棋閒費日。還城塵騎快乘風。街童笑我無官況。馬後唯隨兩箇童。</text>
<title>暮春。寄友人</title>,<text>滿地人蹤踏盡靑。一年春夢半應醒。思君不見又幾日。坐看愁雲滿目停。</text>
<title>書懷示李邦衡</title>,<text>春遊水石記城北。每憶江湖夢嶺南。同受佳辰不同賞。桃花寂寞杏花憨。振來病骨詩添瘦。看却衰顏酒借紅。冷熱無憑人世事。悲歡有信是春風。人笑殘年百不宜。尙能飮酒復吟詩。也知無用還爲用。用事靑天月上時。</text>
<title>踏莎行。寄丁不騫。</title>,<text>歲月跳丸。功名累卵。悠悠堅白吾不管。去年尋紅 缺 翠人。半隨落花飛絮散。握來臂損。掃來髮短。令人 缺 馬出門嬾。欲呼春酒償春色。雀羅門外人來斷。附次韻紫燕銜巢。倉庚伏卵。韶光撩亂門誰管。年年不改舊繁華。上林千樹紅霞散。泉石興長。貂蟬意短。不堪束帶隨行嬾。一場春夢到江南。起看天末碧雲斷。</text>
<title>三月十五日。玉堂群賢。邀我于獨松亭。因病不赴。詩以寄之。</title>,<text>獨松百尺寒如玉。萬縷垂楊手携。天傾河漢瀉玻瓈。倂入神仙面。相看醉似泥。跌宕平生吾與點。年年心事暮春。文園今作臥吟身。嬾逐看花伴。愁將勸酒人。寂寂簾帷度長日。負他桃李芳辰。招呼更負古仙眞。佳期嗟已失。後會問誰因。右臨江仙</text>
<title>聞判京兆李衡命授閒官。詩以寄之。</title>,<text>出入賢勞三十年。憂時鬢髮已華顚。君恩正爾錫難老。故遣偸閒桃李天。問藥尋醫又一年。隣翁借杖遣扶顚。春心只似粘泥絮。却怕風飄送上天。</text>
<title>病中。拜受宣賜藥物。因感吟。</title>,<text>鉛槧年來兩眼昏。聖恩今賜七仙元。從此養成巖下電。長瞻日月照乾坤。</text>
<title>次淸心樓韻</title>,<text>瓊樓如畫揷雲端。落日登臨酒入顏。天地中間橫素練。闌干西北卽靑山。此日賓朋眞物外。明朝鞍馬復人間。休敎喚醒罇前夢。塵世曾無半日閒。</text>
<title>舟中卽事</title>,<text>日射蒼江煙霧紅。孤舟軒輊兩山中。偶然獨酌微醺坐。偸眼摩天字字鴻。</text>
<title>金遷上船</title>,<text>初日東昇發雪城。夕陽西沒下江亭。中原牧伯杯盤盛。細柳將軍鼓角淸。秣馬飯奴眠正熟。聞雞蹴客酒初醒。琴書妻子共船載。晚擊空明指玉京。</text>
<title>廣津舟中曉起</title>,<text>舟中晨起坐。相對是靑燈。雞犬知村近。星河驗水澄。隨身唯老病。屈指少親朋。世事又撩我。東方紅日昇。</text>
<title>麻浦望南山</title>,<text>麻浦帆檣遠渺茫。終南山色鬱蒼蒼。憐渠萬古長如許。變態人間苦不常。</text>
<title>寄李藩仲謫居</title>,<text>明時何事謫荒陲。造物茫茫不可知。得失人間塞翁馬。政宜高枕醉深巵。子瞻且喫惠州飯。太白又詩黃鶴樓。自古文人例窮蹇。當年牧隱亦南州。</text>
<title>溫泉三十韻。奉呈東萊主人咸陽郡伯。求和。</title>,<text>海縣蓬萊近。山川故異常。有泉平地湧。溫濤如沸湯。淸於銀漢明。熱似紅爐煬。烏 缺 輒遭爛。魚游怕見傷。投以菜卽熟。煖之酒可觴。尋常蒸霧熱。辦此誰主張。應是南正重。委精淪炎方。地中役火龍。吐出涎汪洋。滌去嫫母面。洗除秦皇瘡。外以已拘攣。內以愈膏盲。神農浪辛苦。咀嚼百草嘗。當時如得此。何用歧素方。想此釀成者。神術眞難詳。昔有醫國手。驅民仁壽場。其次醫人病。務皆痊痾痒。紛紛扁與淳。亦有兪緩良。生來未畢願。齎志嗟云亡。相逢九原下。競售其技長。投藥合泉水。逬出人世鄕。所以浴乎此。羸病換強康。我生半百年。役役困名韁。曾緣失榮衛。入骨風何狂。灸治雖得效。餘毒尙中藏。天陰酒力歇。半面冷似霜。孔聖亦愼疾。余盍預爲防。東都訴牒少。一弛何曾妨。秋天映溫泉。秋日臨重陽。滌濯洗塵垢。澡雪及心腸。須臾毛骨輕。似欲凌蒼蒼。苦被地主恩。尊俎還彷徨。</text>
<title>書懷二絶。奉呈東萊守。</title>,<text>煩襟滌罷坐淸晝。虛室全無半點埃。更待明朝筋力健。携壺欲上海雲臺。見說仙眞舊有臺。半生身不履崔嵬。如今咫尺還相負。其奈東流不再回。</text>
<title>題政堂梅詩卷</title>,<text>晉陽盛簪紱。姜族多名公。通亭德與業。砥柱奔流中。少也尙塵泥。志願高蒼穹。人寰厭喧卑。物外飛高蹤。讀書古禪房。飯後僧敲鐘。高高廟堂姿。淡淡氷雪胸。故應同氣求。入夢梅花風。起來手封植。庭除留芳叢。他年須鼎鼐。佳實垂玲瓏。大鵬已九萬。依舊南溟翻。人間位望崇。寺裏梅花繁。邦人愛敬公。如承父兄尊。所以對手植。可賞不可捫。因呼曰政堂。嘖嘖萬口喧。天門偶折翼。謫墮在鄕曲。聊將調鼎手。賦就長沙鵩。有時擲筆起。雲外尋前躅。梅兄笑而迎。依然舊面目。相看兩不厭。蕭灑已秋夕。留詩字字淸。盡是梅花格。至今傳誦之。紗籠映金碧。先生不可見。典形留子孫。箕裘用休氏。見額知姓袁。堂搆不墜先。歷歷平泉園。古寺訪梅花。惜哉空頹垣。泫然淚數行。知心一老髡。乃向氷霜崖。招來月夜魂。手揷一柸土。再拜安孤根。不死天地心。雪裏生春溫。風飄香遠播。歲益枝柯繁。從知渭濱叟。赫葉門戶蕃。嗟余生苦晚。望古懷淸芬。通亭慨莫及。得事晉山君。諱希孟。 不謂我後生。與我常論文。愛作梅花詩。箱篋常氤氳。只今事已往。嘆息空撫雲。堂堂尙州牧。用休 淸古襲餘薰。撫字尙寧靜。闔境和氣醺。手把梅花卷。要我題詩云。也知與梅神。世世偏殷勤。我亦性有癖。喜與梅竹群。斲鼻若無質。不應虛運斤。</text>
<title>驪州卽事</title>,<text>甓寺門前夜棹舟。驪州江上曉憑樓。波衝初日蒸紅霧。霜落長林作素秋。千古江山留勝槩。一尊賓主更風流。酒中倒臥江心綠。不覺前程暮繫洲。</text>
<title>弘治四年夏。闋父服。未幾。拜護軍。因病未得。至仲秋。始歸京。到驪州。伏見宣麻。遷拜成均大司成。有懷賦云。</title>,<text>自愧生來誤主恩。幾多人指鶴乘軒。餘哀未霽孤兒淚。優渥連招病 缺 魂。白髮經秋知更短。丹心照日未全惛。似聞陶鑄今時易。太學諸生盡是蕃。</text>
<title>廣津漫興</title>,<text>鏡面無塵水不波。廣津江口日初斜。黃昏却傍漁村宿。月色江南是白沙。</text>
<title>道游淵江邊偶吟</title>,<text>泊舟水淸淺。露坐愛江天。盤中魚菜俱。所貴遠市廛。至味固淡泊。至樂元自然。起立宇宙間。一嘯長風前。明朝有朝請。復上下江船。</text>
<title>到泊豆毛浦有懷</title>,<text>三年簿書裏。再朞衰經中。世故迫人老。成此白頭翁。愧彼鷗鷺群。應笑我形容。今朝泊城下。漸近車塵紅。固知不免俗。俛首入樊籠。</text>
<title>宿豆毛浦人家</title>,<text>緣崖着茅舍。危構如鳥翥。柵床欹若棧。可供數人座。一天在其上。一水在其下。中間無箇物。只容我醉臥。小牕向南開。正宜星月夜。秋風醉夢醒。起坐誰與者。</text>
<title>送慶州道從事官李判校 浤 兼省親安東</title>,<text>九重軫西北。從事指東南。國計休何得。民情若不堪。惟君多歷踐。於事飽嘗諳。此去最關緊。應須念再三。皚皚客路雪。白白故山雲。席面春風暖。杯心壽酒醺。新羅餘舊址。故老說前聞。若問當時尹。如今已白紛。</text>
<title>鄭僉知 蘭孫 夫人盧氏輓</title>,<text>玉川盧氏女。蓬島鄭侯家。二姓添膠合。一生琴瑟和。朝端諸子貴。堂下衆孫羅。鳳翥凰隨去。哀榮萬口譁。</text>
<title>送蘇判官景坡奉使永安</title>,<text>八月秋風緊。楓林映馬斑。淸霜吹鐵嶺。疏霰灑函關。六鎭鬧旗幟。三行高髻鬟。往還都幾里。日月醉醒間。</text>
<title>至日感懷。寄諸公求和。</title>,<text>萬事百年傷老矣。一身多病瘦稜稜。閉門連日對罏藥。伏枕長宵看壁燈。葭管灰隨陽氣散。椒宮線逐日華增。去年曉漏明廷賀。憶着夔龍共跪興。</text>
<title>送河南君鄭孝叔賀正赴燕京</title>,<text>早將勳業上凌煙。矗矗金臺再入燕。眼閱三千周禮樂。胸呑百二禹山川。玉河滉漾恩波闊。金殿嵬峨化日懸。玉帛朝正應雜沓。明廷奏對果誰專。檻猿籠鳥更書囚。潦倒無心賦遠遊。往歲杯盤天使館。少年鞍馬帝王州。心乎愛矣那堪別。欲往從之不自由。若見行人王措大。洪厓今已雪渾頭。</text>
<title>送別朴屯翁竣事還京</title>,<text>歲暮尖風徹弊貂。朝天歸路正迢迢。山中故舊頭顱換。馬上光陰 二字缺 消。四海知心能有幾。三杯分手轉無聊。冕旒左右聞虛座。應急驅馳使者軺。</text>
<title>壽閒堂詩 竝序</title>,<text>前訓鍊都正朴公思亨。舊名將也。猿臂虎頭。心雄萬夫。嘗再捷武科。出入東西兩界。每見敵。知進不知退。多先登之功。竟不侯。豈非命耶。晚年。以親老解官歸養。鄕里。稱孝焉。因老于家。家在尙州之西十五里許。有田園川澤之樂。雉兔弋獵之娛。年俯期頤。健如少年壯夫。飮酒至數斗。啗肉如虎。窺其氣。逝將度百歲而有餘年矣。弘治甲寅歲。新築室成。旣丹雘。集鄕里以樂之。請余名其堂。乃名之曰壽閒。系以詩。兩界曾過百戰雄。一堂今作八旬翁。當年甘旨皆稱孝。半世奔馳足效忠。醉去臂鷹追走兔。閒來跨馬弋飛鴻。罇中有酒盤餘肉。身世悠悠壽域中。</text>
<title>賀同副承旨權支卿</title>,<text>昨夜奎星近太微。朝來內相正朝衣。也應八彩浮黃色。新得夔龍入瑣闈。玉佩重來舊注書。銀臺高處是仙居。誤恩我亦曾遊歷。矯首遙瞻夢寐如。</text>
<title>題諫院遊昭格洞圖。</title>,<text>治朝無箇事。諫院有餘閒。呵喝煙霞表。宮商山水間。淸尊浮紫翠。密席映潺湲。落日留連飮。黃昏未肯還。</text>
<title>題尹同知歸養詩軸</title>,<text>珍重慈顏惜暫違。宦遊心事減腰圍。園中已長新生筍。身上猶餘舊線衣。報本水頭看獺祭。反哺林下見烏飛。白雲嶺上長時起。日日看雲一賦歸。咫尺天威不敢違。黃金上帶已成圍。慈親但喜紆朱紱。孝子長懷舞彩衣。漢北風光遊賞歇。湖南月夜夢魂飛。舜文至治都因孝。曾閔思歸許遣歸。</text>
<title>魚咸從君 世謙 大夫人朴氏輓</title>,<text>夫人壽而貴。人世此如何。二子功名大。諸孫門戶多。生前偏福慶。死後正光華。戀德人來哭。看碑我欲歌。</text>
<title>寄李邦衡</title>,<text>長嘯宇宙間。萬事東逝川。陽川已舊隴。廣川復新阡。悲哉兪與黃。亦是儒林仙。幸然衰病軀。苟得頑性全。隔年故人面。南北遙旌懸。尺素枉問訊。因知好巡宣。天方暑氣酷。動履更愼旃。</text>
<title>近體四律。送曹叔奮隨伯氏赴京。</title>,<text>節序初聞黃鳥啼。縢粧曉出國城西。馬頭春盡山花落。鳩外天晴隴麥齊。舊館喜迎曾宿客。仙橋不改昔年題。平明上馬鴨江上。郭隗金臺向晚躋。伯仲征西共賞之。曹侯風韻兩難窺。同行皐乘 二字缺 詑。共入機雲未必奇。風雨夜床蘇子話。池塘春草惠連詩。玉堂學士知多少。應復堵墻落筆時。衣裳垂拱大明宮。玉帛車書四海同。禮樂百年周室盛。衣冠一代漢家隆。如今皇眷誰能右。自古文風說我東。今日所蒙知幾許。一身前後五雲中。</text>
<title>曺大虛大夫人柳氏輓</title>,<text>柳氏綿綿系遠哉。夫人福德有誰偕。曾緣孟母三遷敎。做出曺家八斗才。致孝肥甘隨地足。推恩封贈自天來。唯嗟壽未期頤過。不見阿郞到上台。</text>
<title>立春</title>,<text>東君也是可憐人。一夜喚回天下春。寒盡暄生人氣象。句萌甲柝物精神。土牛濈濈呈豐歲。綵燕飛飛記令辰。大闢四門迎慶瑞。金銀幡勝 缺 臣隣。太液芙蓉初綠水。上林花木又靑春。長秋宮裏猶殘漏。已進金盤菜把新。地底潛回斡。微微漏洩春。看看風日倂。百卉一時新。</text>
<title>端午</title>,<text>一年重五艶陽天。風送南薰入舜絃。酒泛菖蒲酬節序。盤將角忝餌神仙。湯蘭浴德心源潔。蓄艾醫民國祚延。堪笑楚王讒妬誤。至今競渡汨羅船。公桑春事了。佳節又端陽。樛木枝柯暢。螽斯福慶昌。椒闈新罷浴。桂館更燒香。何以消長日。紉箴補九章。王母瑤池歲月遲。蟠桃今復子離離。壽觴又進蒲花酒。正是蘭湯浴出時。五月重逢五。良辰此最良。人間愁熱惱。宮樹產淸涼。</text>
<title>有感</title>,<text>蕭條旅次窮愁集。衰老單身百病纏。長日三分二分臥。閒宵幾刻一刻眠。相親相近荷戈輩。莫往莫來持節員。我不遠人人自遠。幸然知我有蒼天。</text>
<title>輓閔監司士孝</title>,<text>共君身隱南山霧。與我心懸北闕雲。最是相親相近好。那知一死一生分。傷心夜月空聞笛。斲鼻何人更運斤。天獨無情吾黨士。叔強衡仲亦云云。</text>
<title>干將。古詩。</title>,<text>乾坤噫氣壯萬古。何時收斂入劍鋩。怒去起作周王戈。喜來散爲文焰長。是時功用若有無。隱然與世同弛張。春秋風雨白日暗。回首斗間希紫光。吳都良匠夫與妻。造化入手神無方。鑪開天地日月臨。力盡風雷吹眞鋼。瓜髮一投雙劍成。雌爲鏌釾雄干將。吳王指揮向楚越。六月草木悲淸霜。當時霸業與淮東。神物却散何處藏。在天定射斗牛墟。在地定埋豐獄傍。在人定作英豪氣。幾年尙蟄眞光芒。物固有遇遇有時。大東聖主今當陽。海岳萬靈來稽首。風雲劍佩爭趨蹌。此時神劍氣亦入。密贊聖武躋時康。龍飛至今十三春。泰和雍煕文物昌。命鑄寶劍象武功。干將躍出爐中央。摩挲初試蓮花鍔。點檢更驚龜文章。良工咨嗟輒獻之。蛟螭吼甲雷殷床。猶屬太平將底用。賜與勳庸聊自防。愼勿佩向延平津。腰間怕有龍騰驤。</text>
<title>在高山作 幷小序</title>,<text>壬辰夏。承差鞫囚去湖南。囚在高山獄中。余往。忽有肺腑之疾。起居飮食。不能以時。方求醫之急。懸且僻小。醫豈易得也。臥不起數四日。甚無聊。縣守南鎭翁 鼎。吾親朋人也。學博而聞多。且少解頤神養生之門戶。一日。語余云。臟腑病生。由役心志。此病無乃坐是耶。因摭古醫方。授以太和湯。余喜而詩之。以自慰云。勞心役智豈無傷。病悔從前學坐忘。三十藥材吾自有。從今擬服太和湯。思無邪。行好事。莫欺心。行方便。守本分。三字缺 除狡詐。務誠實。順天道。知命限。淸心寡慾。忍耐柔順。謙和知足。廉謹存仁。節儉處中。戒殺戒怒。戒暴戒貪。愼獨知機。保愛恬退。守靜陰騭。右三十味。咬咀爲末。用心火一斤。腎水二椀。慢火煎至五分。不拘時候溫服。</text>
<title>次唐音韻</title>,<text>紅塵記往還。回首十年間。最是無情思。浮雲亦未閒。</text>
<title>題高山樓</title>,<text>一區形勝自天成。樓上都忘紙上名。風向綠陰深處響。溪從急雨過時鳴。地多雲霧山長暗。天入池塘夜又明。佳會固知難滾滾。主人再起酒重行。</text>
<title>寄務安縣監權平仲 挒</title>,<text>漢北曾傷別。湖南又未逢。身勞催白髮。肺病怯黃封。憂患君今飽。功名我已慵。相携竟何處。嶺外各爲農。</text>
<title>寄李水使</title>,<text>湖南爲客日。衰病苦難堪。不與杯盤近。惟將藥餌甘。故人違面目。何日共論談。意氣生來合。音容夢裏參。</text>
<title>參禮驛。寄亞使金子胤。首孫</title>,<text>別時容易見時難。相望唯應數息間。日暮郵亭人寂寂。一天涼雨隔靑山。</text>
<title>次東軒韻</title>,<text>雲物千年地。來尋去自由。軒高賓日馭。海近揖陽侯。縱目天臨野。傷懷客倚樓。平生四方志。書劍又遐遊。</text>
<title>寄金子胤</title>,<text>宦海風波與共難。危言直節去年間。雲飛雨散分南北。幾度天邊望遠山。人生離合一何難。馬跡車塵咫尺間。相望苦無相對日。使君今向錦城山。昔日臺端好語難。如今汩沒簿書間。何時報答君恩了。歸掃茅廬臥碧山。</text>
<title>高山縣卽事</title>,<text>雨傾銀漢落。江動地雷奔。袖裏溪雲滿。牌間野霧昏。調高蛙兩部。聲濕杵孤村。病骨須高枕。回頭向故園。</text>
<title>感懷</title>,<text>去歲踰茅嶺。今年渡漢江。弔影身千里。窺人月一牕。鄕關天外遠。城闕夢中雙。憑誰遣懷抱。巨筆似長杠。</text>
<title>高山燈下</title>,<text>客舍靑燈夜雨中。不眠孤坐聽寒蟲。此時無語君知否。家在嶺南西嶺東。</text>
<title>高山路上吟</title>,<text>十日平郊水色多。緣江樹木半欹斜。靑搖細浪禾吹畝。白立蒼山雨滿蓑。天接遙岑來睥睨。風從大野入吟哦。貪看絶致要留賞。奈此風騣快擲梭。</text>
<title>次高山東軒韻</title>,<text>煙霞深洞府。鞍馬遠來遊。檻外面山色。門前臨水流。琴書憐晝靜。禾稼賞村幽。堪笑朝天客。開罇又小留。</text>
<title>高山夜懷</title>,<text>詩禮何時過鯉庭。蔭簷深樹掩疏櫺。宦途幾載晨昏曠。三十年來鬢髮星。</text>
<title>高山。寄金子胤。</title>,<text>一年佳節過南州。千里湖山入勝遊。最是他年回首處。珠簾暮捲汭陽樓。</text>
<title>次務安東軒韻</title>,<text>兀兀高城嶺海頭。一身天地幾春秋。樓臺勝處唯須飮。紙上功名本是浮。當杯兩手自知輕。得月雙眸覺倍明。更倩天風吹枕簟。一番吟興不勝淸。</text>
<title>次南門樓韻</title>,<text>民物千年是漢家。城高百尺向山阿。嶺海茫茫雲北去。江天渺渺日西斜。風牽遠興長如縷。雨促新詩亂似麻。萬里羈遊鄕信斷。登臨高處鬢吹華。</text>
<title>古阜長橋川邊。別崔郡守。</title>,<text>笛裏靑山響。杯心白日臨。相看不能別。別恐淚沾襟。</text>
<title>到寶城。寄李水使。</title>,<text>馬上光陰三閱月。客中懷抱九回腸。逢人到處知多少。未有如君臭味香。麾鞭落日靑山影。建節淸風細柳陰。幾處樓臺明月夜。憶君虛撫一張琴。</text>
<title>順天。醉次監司韻。</title>,<text>百日三行一倂開。花神應慶使君來。使君到處敷和氣。留住春風與客偕。樓向江山好處開。客於人物盛時來。醉看天地正壺裏。塵世平生此不偕。</text>
<title>康津。次河狀元韻。</title>,<text>十年京洛困風波。千里湖南酒映花。聚散人間似風葉。一杯相屬不辭多。</text>
<title>馬上感興</title>,<text>快馬南天路。薰風五月時。黑雲如潑墨。白雨故催詩。飛鷺山疑割。歸舟岸欲移。蓑衣兼箬笠。吾亦理漁絲。</text>
<title>益山。寄南鎭翁。</title>,<text>湖南千里面。嶺外十年心。少壯同懷抱。何時共舊林。</text>
<title>自寶城向樂安途中感興</title>,<text>一身鄕國遠。雙眼海天迷。山氣涼人骨。松風散馬蹄。舟邊閒野鳥。竹裏鬪村雞。十里吟哦過。閭閻日自西。</text>
<title>次恩津東軒韻</title>,<text>此身常驛路。隨處卽君恩。尊酒道傍縣。淸風自一軒。不負萱春愛。其孤雨露恩。一身雙役慮。斜日獨憑軒。</text>
<title>題益山樓</title>,<text>松林西畔竹林東。傑搆高連灝氣通。入夜盈罇滄海月。長時滿袖大王風。靑山白塔征人過。落日殘城往事空。乘興却疑身羽化。只慙曾乏鍊丹功。</text>
<title>題龍安東軒</title>,<text>時平城郭廢。縣古樹陰深。雞大藏煙塢。兒童語竹林。新荷粧水面。垂柳惱人心。一醉無餘事。臨風復浪吟。</text>
<title>題金溝縣別室</title>,<text>北客遊南郡。南薰滿北堂。竹陰斜枕簟。簷影落池塘。捲箔山分翠。開牕雨送涼。他鄕殊絶勝。歸路不知長。</text>
<title>贈古阜訓導</title>,<text>偶然初識面。歡若昔相親。民樂罇前月。橋川笛裏春。談論欣有適。意氣不無神。何處江山勝。重逢酒一巡。半世儒冠風韻少。一枝花瘦不成春。夜寒簾幕淸如水。時復閒眠夢遠人。</text>
<title>題益山東軒</title>,<text>今古人間幾毀成。山川城郭見分明。王宮側畔亭亭塔。千載流傳喚舊京。右詠箕準古蹟。謫來高臥海天東。風月江山詩卷中。竹裏茅齋過白酒。人間塵土沒靴紅。右懷陽村。萬事悠悠付老天。一身南北任飄然。可憐今夜東軒月。明日樓臺何處眠。右自詠。</text>
<title>偶吟</title>,<text>我憐君子竹。誰植大夫松。一般淸意味。千載共儀容。</text>
<title>次泰仁東軒韻</title>,<text>鞍馬湖山路。樓臺入泰仁。山川屛障活。煙樹畫圖新。興熟罇前暮。詩狂醉裏春。遠遊隨處好。天地本吾身。</text>
<title>到振威驛。次壁上韻。</title>,<text>平生着脚幾長亭。到處荒雞夜半鳴。自笑東西南北客。邇來三月又脩程。</text>
<title>戲贈金公亮 仲演 分司西湖鞫囚</title>,<text>聞道臺端物議紛。平反高手獨推君。簿書了後身無事。應向三行問紫雲。</text>
<title>寄務安守權平仲</title>,<text>南方君獨政聲佳。北極班行物論多。更把此心加一步。徵書近欲下天涯。</text>
<title>茅亭。次金季昌世蕃 韻。</title>,<text>寸廩驅人老。餘閒此勝探。日斜山點點。簾捲雪毿毿。滿座人如舊。開罇興欲酣。佳期苦難又。邀月且成三。</text>
<title>寄湖南亞使金子胤</title>,<text>長安歲暮天長雪。宣化南方已是春。回首曾遊年又換。海天雲樹正愁人。</text>
<title>贈希尹</title>,<text>歲律秋將暮。人生鬢欲華。登高問酒處。籬下已黃花。</text>
<title>次柳希明東郊韻。寄朴伯仁。</title>,<text>秋風江上杖錢行。覓句罇前亂罰觥。倦臥白沙仍藉草。醉拋綠蟻且需鯖。靑天正好邀飛鏡。落日何須怨墮鉦。街路紅塵深沒馬。多君不被世紛嬰。</text>
<title>贈朴伯仁</title>,<text>年年明日是重陽。采采東籬菊有香。落帽龍山眞勝事。與君何處醉壺觴。上林花木又秋陽。還把茱萸帶舊香。惆悵先王弓劍遠。每年今日不臨觴。是日。世祖忌日故云。</text>
<title>希尹次韻來。因用其韻寄謝。</title>,<text>雪後茅廬覺倍寒。病中心緖欲凋顏。詩來忽若見知己。起坐焚香洗眼看。</text>
<title>茅廬卽事</title>,<text>一箇靑松草數間。朝回對影入南山。更無冠蓋來相過。始覺家貧自一閒。</text>
<title>詠懷</title>,<text>風雨猶如此。春寒奈桃李。客懷正寥落。兀然坐愁裏。靜聽松濤喧。寒翠打牕紙。苦吟詩不成。等閒添硯水。了不管人事。不慍亦何喜。兒童當友朋。山鳥啼宮徵。終南屋上靑。白日照憑几。無能眞有味。午眠酉不起。人間雖交絶。卷中多君子。無端成獨笑。亦不道所以。肉食甘亦苦。齏鹽淡而旨。西山食薇者。至今云不死。江湖舊有約。朝夕且行矣。</text>
<title>送日本國中山僧道誾</title>,<text>扶桑萬里隔滄溟。使者孤舟幾日程。蓬島過時身似羽。銀河接處手摩星。重參禹會輸遐贐。更近堯階拾落蓂。固識上人歸思急。春風舊隱草龍靑。</text>
<title>用金季昷韻。送春塘先生赴永安節度使幕下。</title>,<text>塞上從今師律臧。幕下才子出咸陽。函關古嶺黃雲暮。豆滿長江白雪雱。談笑雅時刁斗靜。風流高處繡羅香。籌邊有暇須回首。我昔留詩在畫堂。</text>
<title>雪後。與盧希亮 公弼，希尹。訪 缺 不見。因取案上唐詩。鼓吹一卷。各次其韻。</title>,<text>九天宮闕五雲深。衙罷歸來日欲沈。好是街衢飛白雪。直須罇俎費黃金。詩人氣格三杯後。御史風聲翠竹陰。四座談論思最遠。嶺南長日夢山林。</text>
<title>翌日。追述昨暮尋訪之迹。奉寄。</title>,<text>玉堂衙罷雪毿毿。並馬尋詩客二三。到得君家君不見。一叢綿竹綠如藍。黃昏月色照靑衫。興盡歸來更不凡。始識撒鹽眞負雪。飛來入口不曾鹹。夜久茅齋冷欲侵。不眠都是憶君心。知君古意無人和。擬向今朝更抱琴。</text>
<title>靈光故事</title>,<text>風流人物舊山川。一日留連直萬錢。客路誰敎遮雨雪。欲將椒桂酹雲天。</text>
<title>夜懷自馨</title>,<text>一夜無端起九嗟。自馨風度隔年華。靑山幷我詩肩聳。白雪隨君醉帽斜。三世郞潛聞古有。一時朝論卽今嘉。有懷不語情何限。坐久寒燈落盡花。</text>
<title>順天。贈金子胤。</title>,<text>罇俎樓臺日日酣。風流形勝小江南。平生懷抱君知我。照以氷輪又是三。</text>
<title>次綾城樓韻</title>,<text>自笑生來苦未閒。十年南北已衰顏。花開百日紅裙醉。竹立千竿碧玉寒。風雨終宵人臥簟。溪山幾度客憑欄。遠遊自覺增懷抱。到處樓臺眼界寬。</text>
<title>次東軒韻</title>,<text>相逢不作白頭新。罇酒仍呼滿面春。醉後捲簾山色近。山雲拖雨雨留人。山光不逐世情新。春後靑靑亦自春。祇恐靑山有時變。壁間摸寫苦詩人。腰圍已減鬢髮新。客路偏傷故苑春。故苑時時白雲起。曰雲還望望雲人。</text>
<title>到全州。贈英叔。</title>,<text>靑天明月畫堂燈。相對高如鼎坐僧。懷抱一宵開不盡。南樓正好晚來登。多情自覺 缺 摧盡。只有風流似少年。勝地正邀遊子過。城南近日水如天。世間輕薄謾紛紛。一餉喧呼似聚蚊。竟日高談情未了。涼宵明月更思君。駑劣簪紳逐世紛。乘軒病鶴負山蚊。從今擬赴江湖約。飛步雲霄付與君。</text>
<title>贈別彥升</title>,<text>日暮晉陽邸。送子歸咸陽。咸陽去路遠。欲別各盡觴。</text>
<title>次朴伯仁韻</title>,<text>花枝欲動柳絲垂。春滿皇城風日遲。人物一時恩澤裏。近臣偏得荷殊私。金殿朝開紫衮垂。香煙冉冉碧雲遲。詞臣最有承恩者。朝罷裁詩不敢私。</text>
<title>送朴判官之尙州</title>,<text>漢陽才子久知名。今年出守洛陽城。洛陽繁華冠州郡。使君抱負傾朝廷。腹中經史幾 缺 卷。袖裏刀刃夬裁翦。擢拔殊恩自感激。丁寧天語復親遣。聞風闔境望雲霓。出城五馬雙翻蹄。東門祖席空京都。相與贈別多新題。吾君立心非凡然。佐理況復主人賢。片言出口滯冤空。群姦脅息威明中。自然四境一事無。耕田鑿井歌時豐。官家白日常晏如。靑草滿庭閒簿書。風流文采好樓臺。應接賓客歡有餘。商於嶺南最上游。治象比他應殊尤。徵書不久下日邊。怕有州人借一年。</text>
<title>次朴伯仁韻</title>,<text>十載江湖憶采蘋。長安又見一年春。相逢有酒唯須飮。世路尋常沒馬塵。渚有新蒲澗有蘋。東風吹柳柳搖春。城中已見成春服。沂上要須濯舊塵。</text>
<title>寄高正台鼎</title>,<text>麟筆初收馬首齊。滿城春雨暮凄迷。乘閒爲訪高常侍。徑倒深杯醉似泥。</text>
<title>病臥經筵廳。寄盧希亮于春秋館。</title>,<text>大風如雷霆。春寒滿虛廳。病骨愁伶俜。脈脈倚窓櫺。玉漏聲丁丁。時聞出內庭。四壁唯幽經。滿眼南山靑。屈指數階蓂。鬢髮催星星。風流晉劉伶。憔悴楚澤醒。思君隔門扃。日暮愁冥冥。</text>
<title>次劉夢得贈看花諸君子韻</title>,<text>馬蹄斜日踏靑來。江上遊人醉酒回。應笑幽人貧病裏。隔窓唯有一松栽。</text>
<title>光山君大夫人挽</title>,<text>積德高門福慶緜。夫人堂下列群賢。七十九年榮享了。更將南 缺 去遊仙。颺風丹旐月斜明。時聽遙遙哭出城。寄與路人須細看。此中行李半公卿。</text>
<title>次東坡韻</title>,<text>翛然一室發天光。虛白連簷夜氣涼。擧案唯甘顏氏粥。拂牀時有令君香。只緣有得隨多失。本是無爲底事忙。花睡柳眠春盡醉。誰知松柏在山岡。</text>
<title>灸臥有日。柳希明伻問。詩以答之。</title>,<text>花時抱病思何堪。門掩斜陽睡正酣。誰遣皀衣來剝𠸌。忽驚孤枕夢江潭。</text>
<title>贈柳希明</title>,<text>灸臥彌旬食忌多。盤中一點水晶鹺。作詩贏得新年瘦。冠佩其如筋力何。</text>
<title>燈下。坐閱唐音。次武伯蒼日出事還生詩韻寓懷。</title>,<text>客愁春夜暗。詩卷壁燈明。自笑爲身計。吟哦過此生。</text>
<title>盧希亮招之。病不赴。詩以贈之。</title>,<text>靑春行欲暮。遊子意如何。花柳滿皇都。家家紅綠羅。芳罇綠琴堂。娛樂君家多。席上詩客滿。門外知音過。相將以永夕。意氣諒無他。如我何如者。老境懷沈痾。衰容看怕花。病髀愁跨駝。招要未歸去。苦思成吟哦。</text>
<title>衿川盧贊成亭。次李長吉韻。</title>,<text>江上尋春何處客。白鷗邊頭少人迹。日照平沙白於雪。馬入芳草煙緜碧。垂柳人家三四里。一竿明月漁舟子。我亦身如南浦雲。世事已付東流水。還嗟一生晚聞道。十年虛作紅塵老。醉臥江亭高百尺。俯視行人螻蟻小。</text>
<title>次唐韻</title>,<text>晚涼牽興上瑤臺。一幅丹靑兩眼開。鳥蹴飛花屛裏度。風吹畫艦鏡中來。平沙不盡江雲捲。遠島欲沈潮信回。我欲留詩詩語惡。羞將勝地謝高才。</text>
<title>送江原監司朴 楗</title>,<text>東門盛冠蓋。詩酒送鞍馬。南風吹解慍。意氣滿瓊斝。使君眞國器。懷抱是儒者。節鉞嶺東西。品題人上下。風行起貪懶。惠及先鰥寡。文章特餘事。風物自容冶。地老山容瘦。海闊鏡面寫。留題動流麗。寄懷還蕭灑。咨詢隨處地。草木懷風雅。他年記聲迹。棠下留茇舍。</text>
<title>正月晦日。承命書金龜集于忠順堂。是日有政。裵吏佐孟厚入此堂。遺小刀而還。余袖之而出。翌日。詩以還之。</title>,<text>黃麻昨日分恩少。我得夢州敢自安。治效豈能追買犢。今朝翦取印章還。是日之政只二人。故云分恩少。</text>
<title>寄安山郡守</title>,<text>講罷時時有所思。御溝流水柳如絲。世間公道春風在。猶向寒官一樣吹。</text>
<title>寄趙主簿 淑</title>,<text>街頭楊柳鞠塵絲。風送微和滿面吹。最是一春佳絶處。花開爛熳則堪悲。擇不處仁焉得智。我今移在近仁家。須知仁理及於物。洞裏春風樹欲花。是月。移栖金甲訥第。近仁其字。</text>
<title>寄柳正言 桂芬</title>,<text>日暮碧雲合。美人何負期。春風如有約。吹動去年枝。</text>
<title>寄咸吉道評事張景胤 末孫</title>,<text>談笑聞君能却敵。漁樵不敢近城池。轅門日夜無傳檄。醉草靑天問月詩。細柳營門又一年。長安日暮樹連天。箇中無限相思意。一尺溪藤不盡傳。</text>
<title>寄自馨</title>,<text>二月長安春欲半。故人雙鯉報歸期。已將斗酒謀諸婦。淸興飛來預入詩。長安又見一年春。獨立多時憶遠人。雁過長空人不到。風吹華髮一番新。萬事何如醉不知。朝回典盡杜陵衣。琵琶撥得知音少。落日高城無限思。不愧年來鷁退飛。圭璋文采動星輝。十年流落君休恨。聖代如今雨露肥。</text>
<title>挽人出葬</title>,<text>流水浮生萬事休。鳥啼人散憶曾遊。年年花草春無數。都是遺孀滿眼愁。</text>
<title>偶吟</title>,<text>今日非昨日。牀頭但空罇。風情還不減。展衣看酒浪。</text>
<title>題權執義 孟禧 遊大同江浮碧樓圖</title>,<text>幕府春風得意回。關西無處不樓臺。我今問却當時興。笑把丹靑一幅開。</text>
<title>闔院開罇。星州京邸。邀兵曹參判柳 睠 講好。余與右副孫公直宿本院。翌日。右承旨追寫宿夕之事。贈寄柳公。余用其韻。吟詩兩篇又寄云。</title>,<text>銀臺人散後。天氣欲暮時。一杯無事酒。兩句引興詩。東窓看月上。不放薍簾垂。何處神仙會。笙歌夜未回。佳人白苧詞。美酒黃金杯。落日 缺 蒼蒼。騎馬醉歸來。</text>
<title>在政院。和孫承旨敬甫韻。</title>,<text>先生嗜守獨。卜居在林麓。幽幽七休亭。下有三間屋。白雲滿庭除。淸泉響山谷。散髮臥淸風。六月膚生粟。平生范老憂。日日東平樂。浩繫蒼生望。說喜君心沃。獻納勞喉舌。林泉自昏旭。聊將麋鹿性。游戲文王囿。</text>
<title>戲贈右承旨</title>,<text>金殿西頭掛夕陽。銀臺衙罷馬蹄忙。綠窓朱戶垂楊掩。應有幽人斷殺腸。</text>
<title>和李注書國耳辭職見寄</title>,<text>東華塵土沒靴紅。強半浮生百役中。千里歸心長見月。一番衰鬢懶臨銅。蓴鱸入夢秋期近。鵷鷺催班曉起慵。慙愧不才還冒寵。多君獨有古人風。</text>
<title>次金近仁韻</title>,<text>十載烏靴踏輭紅。不堪衰白倚西風。東南極目秋天闊。鴻雁歸時恨不窮。山中車馬絶經過。山自蒼蒼日自斜。歲暮更添多少勝。村村白酒映黃花。靑山日暮出城南。天際長江捲翠藍。明月孤舟何處泊。小洲芳草綠纖纖。罇酒相逢三四人。風流儒雅古仙眞。百杯醉臥舟中月。夢斷靑雲紫陌塵。月落潮平舟子眠。殘星磊落水中天。黃雞報道東方白。起向金門振玉鞭。</text>
<title>寄慶尙都事洪次山 自阿</title>,<text>五月南方草木蕃。使君隨處布深恩。淸風滿面棠陰綠。坐見人煙稻麥邨。</text>
<title>七休取玉堂菊數本。移栽銀臺蓮瓮底。因有詩云云。次其韻。</title>,<text>鑾坡我已十年春。采采秋香歲歲新。今日相逢鳳池上。知君應不負詩人。</text>
<title>與右承旨夜直銀臺。招藝文副提學孫永叔。比長 坐南軒玩月。</title>,<text>風吹海月正東昇。人在瑤臺第一層。坐到三更眠不得。起看天地冷如氷。</text>
<title>送朴僉樞 始亨 沐永興溫泉</title>,<text>千年豐沛地。去路綠陰陰。鐵嶺雲靑白。銀溪水淺深。雙城人刮目。四月鳥繁音。有李今方伯。相看一片心。</text>
<title>寄藝文舊僚</title>,<text>去年桐葉醉題詩。滿座儒仙共酒巵。今日鳳凰池上憶。幾多詩筆繞靑枝。</text>
<title>次陳簡齋休日上馬詩韻。寄金季昷。</title>,<text>白日不見家。松陰沒蹊逕。今朝幸休暇。且喜醫疾病。疏簷綠樹遮。虛室靑天映。華髮涼風搖。群動此心靜。一年四時俱。自知今日勝。有懷無與語。詩成不成詠。</text>
<title>四月來。不雨者有日。初十日朝雨。雨頗洽。上喜甚。命內官安重敬賜酒承政院。仍命各製喜雨詩以進。</title>,<text>聖主憂勤七八年。皇天報應何昭然。邇來十日戒陽愆。今朝雨我公私田。都人野人喜欲顚。大東草木爭嬋姸。臣今醉臥雨露邊。染毫作記追蘇仙。</text>
<title>寄南原府使金子胤</title>,<text>帶方古名郡。山川天下聞。民醇不勞訓。土沃何假糞。使君富素蘊。臥理如掌運。了不露喜慍。感激各思奮。絃歌吐淸韻。自然和氣醴。嗟余有宿分。兩歲隔音問。矯首長安近。天恩詎云靳。</text>
<title>送從事李 世佑，李 仁錫 赴徐相國幕府</title>,<text>雁聲曉霜日。衆山皆落木。正是憶鄕時。復送歸鄕客。行行過我鄕。山中有老屋。屋老人亦老。如今果安樂。</text>
<title>直廬書懷。示李玉如。</title>,<text>夜闌淸漏罷。起坐一燈明。隔窓不相語。只應懷寸誠。</text>
<title>贈人</title>,<text>別後長勞夢。相逢亦夢中。世間萬事無非夢。得喪榮辱等是空。看君面目渾依舊。富貴軒冕亦何有。天工造物紛萬殊。一身變化應無數。夢中蘧蘧作蝴蝶。覺來未害是莊叟。鵩集于舍無足介。化而爲人亦何怪。本若無虧焉有盈。到頭有成由於敗。洞觀萬古與萬物。幾多榮枯與窮達。但將深杯澆磊磈。頭上分明有白日。</text>
<title>輓金同知子胤</title>,<text>滿朝人物獨淸眞。心上都無一點塵。身後人間有甚物。一輪明月掛秋旻。</text>
<title>畫梅詩 戊戌五月日。奉敎撰。</title>,<text>西湖何寂寞。東閣已莓苔。不復羅浮夢。難憑姑射媒。丹靑猶有手。造化豈無胎。鐵石心腸在。氷霜顏面開。乾坤讓生育。雨露謝栽培。一幅傳春信。初陽記律灰。時從九地底。呼作百花魁。老榦排胸出。淸香入手來。凄涼竹籬塢。淸淺水村隈。處士形容槁。高人鬢髮皚。飛瓊臨月觀。弄玉立風臺。桃李羞將伴。松筠只許陪。飄廊霏雪粉。點地碎瓊瑰。獨點群芳表。都無一點埃。將來驛使遠。吹落笛聲哀。骨骼誠眞矣。驪黃安用哉。移根宜近酒。和影且斟杯。雪片大如席。茶甌鳴似雷。倚窓看仔細。承月共徘徊。喜觸裁詩興。慙非作賦才。</text>
<title>送黃海監司李蕃仲</title>,<text>分陜古難人。朝班輟重臣。澄淸屬黃海。棠苃又靑春。嶺雨酸梅子。村煙飯麥仁。南薰方解慍。宣化正佳辰。</text>
<title>寄西北人</title>,<text>連月霪霾暗不開。幾多泥陷見車摧。故人西去三千里。何處村煙藉草萊。</text>
<title>七月日。寄西北人。</title>,<text>往事凄涼不可尋。只今雙鬢二毛侵。芳年豈料風霜苦。枯木還沾雨露深。後苑穿楊唯我伴。前階臥月共君吟。世間榮辱須臾事。欲說前言淚滿襟。</text>
<title>寄丁不騫</title>,<text>前月廿八到龍灣。今月初二指鶻山。鶴野燕山望不極。鴨江漢水何時還。家在夢中妻子孤。保君別護數月間。</text>
<title>寄丁不騫</title>,<text>朝天萬里回。舞綵北堂去。秋風馬蹄輕。明月宿何處。酒熟黃雞肥。狼川白雲下。</text>
<title>題安邊別館</title>,<text>客來空詠竹。花落已春殘。山晚碧雲合。捲簾時臥看。</text>
<title>詠懷。奉贈盧希亮。</title>,<text>世上紛紛未足憑。平生君我最相能。今宵不可無良會。月到梧桐一氣澄。</text>
<title>江南曲</title>,<text>荷衣蓮葉舟。月明採菱歸。搖蕩木蘭橈。驚起鴛鴦飛。鴛鴦飛不去。去復相因依。</text>
<title>次金近仁韻</title>,<text>自憐身伴雁隨陽。却江天入酒觴。隱逸何如三逕老。風流還有四明狂。一年佳節過重陽。還向東籬飮菊觴。百歲光陰眞駟隙。桓君休避謝公狂。</text>
<title>寄丁不騫</title>,<text>萬里朝正使。春風得意回。乾坤元納納。懷抱更恢恢。雨露渾身濕。溪山入筆來。相逢應不遠。病眼爲君楷。</text>
<title>寄友人</title>,<text>漢江何浩浩。可以豁懷抱。山川古猶今。晴雨奇復好。昨日風雨暗。今朝白日暠。一行洗塵汚。再行遣懊惱。往來不憚煩。行樂苦不早。君看塵土中。車馬令人老。</text>
<title>聞慶八詠</title>,<text>主屹神祠擎天尊北斗。拔地鎭南中。耕鑿滿平地。休哉時乃功。丳岬棧道鳥道危如線。誰云入蜀奇。須臾便失足。莫遣馬行遲。軒外梧桐不須絃五十。宮徵響枝枝。又聽秋宵雨。題詩寄所思。門前楊柳雨垂愁無限。風舞興有餘。萬萬門前樹。多情摠不如。萬壑丹楓洪厓鍊丹罷。餘彩散成區。我欲桃源去。神仙未必無。千崖積雪一夜千山雪。銀河墮玉溪。起看天地白。簾捲意都迷。烏井霜鐘古寺僧初飯。遙應禮佛回。鐘聲知近遠。良久透雲來。龍潭瀑布香鑪一派古。長洗惡詩新。三復謫仙詠。如聞泣鬼神。附次韻 佔畢齋主屹神祠孤雲天一握。雄鎭火維中。松柏靈宮裏。椒醬賽歲功。丳岬棧道閣道縈雲表。谿山乃爾奇。駑駘誇疾步。行到此間遲。軒外梧桐密密萬圭葉。離離千乳枝。曾經鳳凰宿。明月起遐思。門前楊柳弄線條風後。飛綿穀雨餘。腰肢攪離恨。露葉況眉如。萬壑丹楓靑姨弄丹筆。巖谷盡神區。落日鴉翻影。屛風不可無。千崖積雪一夜雲籠月。千山雪漲溪。行人寒墮指。歧路每多迷。烏井霜鍾寶刹蓮花漏。晨昏往復回。鯨音自條理。雲外逐風來。龍潭瀑布太始成嵌竇。飛流一派新。幽陰有奇畜。雷電助威神。</text>
<title>寄故人</title>,<text>杏花淨盡楊花亂。關東行客心悠哉故。人可夢不可見。落日弔影登樓臺。桑鳩喚雨春水生。水風吹呈雙鯉來。呼童斫鯉出素書。一行未下心眼開。茫茫四海皆兄弟。意氣少有陳與雷。先生當求古人中。今人許我曾追陪。衆中脈脈雖不言。情境故故參徘徊。還書一紙語苦短。側身西望山崔崔。</text>
<title>竹山早發</title>,<text>又宿延昌館。殘生轉覺羸。壁燈人起早。簷霧日升遲。太守三杯酒。行人五字詩。心中無限事。馬上不言時。</text>
<title>題陽智新軒</title>,<text>兀兀路旁縣。紛紛馬上人。溪山雙箇眼。南北百年身。寥落閭閻舊。鮮明館宇新。題詩留歲月。弘治十靑春。</text>
<title>十一月一日。宿樂生驛。</title>,<text>一生常道路。今夜復郵亭。髮短三分白。燈明一點靑。寒暄驚至月。晴雨候明星。佇聽黃雞唱。朝來禮闕庭。</text>
<title>望南山</title>,<text>言登穿川嶺。一望終南山。三峯峙其北。雙闕安中間。聖上正南面。肅穆開天顏。百官序鵷鷺。未明排淸班。明晨趁鐘聲。我亦鏘佩環。</text>
<title>奉呈判府事之行來自驪州</title>,<text>白首丹心兩箇人。同時際遇共樞勻。縱然客路嗟相失。未害朝堂更會神。我已歸來拜太微。一壺今欲迓君歸。無端却被臺綱覈。閉戶深思曩日違。</text>
<title>書懷。寄權叔強。</title>,<text>中原西望訪仙眞。北斗之南見一人。血盡三年情不盡。竹癯松瘦玉生塵。偶然相對卽西東。聚散人間本是空。咫尺城中還不見。郭公啼雪入松風。</text>
<title>陰城。患頭風。臥四日始愈。詩以記其苦。兼訟冤于造物。</title>,<text>頭禿不受櫛。如何猶受疾。我自宿昔年。風毒侵支節。日來馬上勞。乍寒忽生熱。汗出豁毛孔。寒來入虛室。始驚左車疼。漸延及頭骨。或如椎擊撞。復似劍刺裂。輔頰腫而高。中關緊如結。腹空何能穀。口噤但搖舌。苦苦不可耐。寸寸度數日。山中無藥餌。但用松鹽熨。易理固窮變。人事換苦歇。落日下三竿。渙汗漬毛髮。便却心神淸。熾焰暫消滅。如死復生氣。如囚初得脫。却思當痛時。嚬蹙不堪說。人間衆形骸。胚胎皆造物。詎逃造物弄。我獨受酷烈。頭風如上云。手風亦妨筆。眼花不照書。齒䘌欲南豁。滿帽鬢吹絲。垂領髮白雪。造物我何負。於我苦見嫉。恐我言不信。列此以爲質。</text>
<title>發漢陽 辛丑夏朝天時</title>,<text>前星耀日作重離。主器承祧喜可知。萬國謳歌心獨輳。三韓玉帛享多儀。長安極目四千里。故國回頭十二時。知得此行偏渥澤。出城先路雨師馳。久旱之餘。適是日雨故云。</text>
<title>迎曙驛飮餞。六言。</title>,<text>出郭西行十里。停驂相對數人。松杉偃蓋迎曙。車馬提壺送春。長短郵亭第一。居諸客路幾旬。酒酣鞍馬西去。萬里乾坤一身。</text>
<title>過天水院</title>,<text>天水院前天映水。江南征客馬如龍。無端却有興懷處。咫尺松山落眼中。</text>
<title>過猪灘橋</title>,<text>爲被途中暮雨衡。渡頭蓑笠訝漁翁。瀰漫遠水流如馬。偃謇長橋臥似龍。騎向空中飛逸足。人於鏡裏躡仙蹤。從今直射河源去。八月星槎會此逢。</text>
<title>寶山安成路上卽事</title>,<text>寶山驛亭初卸馬。谷山太守酒數觴。題詩付與書狀看。擧杯喚取軍官嘗。行吟山色韻高低。醉聽溪聲絃抑揚。野水沒馬以手弄。江風吹面被襟當。樹木經雨鬱層翠。麰麥苦旱半焦黃。巉巖絶壁倚天腹。牢落古橋埋道傍。幾處隴畝生蘆葦。誰家籬落空野桑。田婦傴僂面如菜。丁男急走身無裳。過眼紛紛增感歎。世事不如都兩忘。黑甜沈沈入華胥。行未十里驚黃粱。前程何許問僕夫。赤田西折山蒼蒼。當階下馬倚風櫺。白日正爾天中央。</text>
<title>次姜貳相迎曙驛韻</title>,<text>朝雨濕渭城。我行赴長亭。男兒懷抱曠。童僕別離輕。松花含子落。江日透雲明。憶昨東南路。如今西北征。</text>
<title>又次姜貳相碧蹄驛韻</title>,<text>行止非吾判。君親豈兩般。高堂頭已白。遊子鼻長酸。聽雨愁前路。看雲憶舊山。碧蹄初歇馬。村酒入衰顏。</text>
<title>和姜貳相興義驛巖石詩</title>,<text>郵亭未五里。崖斷忽千尺。上有靑天手可攀。下有澄潭深不測。瑤草產其腹。琪樹羅其額。鸞鳳棲其巓。蛟龍宅其足。人於鏡面過。鳥度屛間去。迢迢萬里朝天客。細雨停車迷處所。沈吟久之恍有聞。定有要我山精語。王事有程不可稽。忽忽于邁難爲情。蒼煙白鳥長入夢。佳境漸遠心愈傾。晉陽相公生好奇。先我奪我情境淸。偶然揮灑寫其眞。一幅全偸開闢功。曺君年少佳才子。性貪絶致如吾公。題封墨本寄與看。恍然置我於其中。何須更對眞面目。君詩足以洗我芥滯胸。</text>
<title>順安途中偶吟。錄似申書狀。</title>,<text>萬斛羈愁酒一巵。箕城西出馬行遲。還如十二峯前路。却有朝雲暮雨隨。</text>
<title>肅川途中</title>,<text>芳草萋萋水拍堤。倒溪人影日初西。馬蹄踏破靑山色。時有飛禽高下啼。</text>
<title>過安州城。次書狀韻。</title>,<text>一身扶病復西征。匹馬吟詩弔古城。七佛幾回更寺主。百祥依舊俯江聲。昔年勝敗兵家事。今日江山過客情。天地無窮人易老。斜陽立馬看潮生。</text>
<title>安州。次全義君韻。寄與李節度留別。</title>,<text>君初出將我遠道。偶然雲樹隔天涯。箕都乍拂朝天石。鴨水俄驚出塞笳。一面長城須自重。二期驕虜敢相誇。細柳春風刁斗靜。料應尊俎送韶華。</text>
<title>嘉平西嶺路中</title>,<text>嘉平西路掛靑天。古寺山中不記年。應有高僧香火裏。笑他衰病復山川。</text>
<title>渡博川江</title>,<text>淊淊逝水幾時休。滿岸纖纖草織愁。人在舟中還跨馬。雞鳴路上更騎牛。天低海口雲浮去。江帶潮頭水逆流。南去北來何日了。自憐身世不沙鷗。</text>
<title>書懷。寄李內相伯彥宣慰定州。</title>,<text>受授西湖一片心。關西逢別酒尊深。平生意氣無人識。頭上昭昭白日臨。去己亥冬。代伯彥觀察。今又邂逅平安。凡三處。皆尊酒相歡。</text>
<title>龍川客舍。夜靜無譁。獨坐看書。忽神疲假寐。夢見兩親。陪從趨走。宛如平昔。覺來驚起。孤燈耿耿。四無人聲。唯聞雞犬。遠在閭閻間耳。作詩說無憀之況云。</title>,<text>老親安穩未。遊子已天涯。夢裏陪趨走。燈前起歎嗟。几筵猶客館。雞犬卽吾家。明日靑銅面。應添兩鬢華。</text>
<title>龍川客舍書懷</title>,<text>老去登長路。愁來有短檠。夜闌猶燈影。牕明還鳥聲。遙憐故園樹。淸曉已喧鷪。兒癡睡方熟。妻起敎煎烹。開簾看朝雨。默默念遠征。</text>
<title>醉時歌。戲贈申次韶。從濩</title>,<text>高靈之與上黨公。通家相業冠吾東。兒孫誰類袁公額。天生阿郞眞豪雄。一擧聲名兩榜魁。泰山北斗瞻巍巍。闊步靑雲九萬里。淸風凜凜吹霜臺。風流才思轢兩都。西京氣像尤佳哉。捲起黃河落玉杯。都傾元氣入身來。幻做胸中作雲夢。千殊萬怪互閉開。寫作巴陵洞庭圖。鬼神慘慘天工猜。我亦傍觀久佇立。欲摹萬一慙非才。</text>
<title>義州。見尙州僧戒海。</title>,<text>役役我塵土。淸高師住山。天遊雙脚遠。雲臥一身閒。苦被功名縳。多虞道路艱。故山頻入夢。安得與師還。</text>
<title>次統軍亭雜題曺大虛申次韶韻</title>,<text>憑高一望遼東西。天西落日金盆低。亂山無數野草合。多少行人此中迷。江上踏歌殊未央。江中菱唱何處郞。願借長江作春酒。旋把乾坤爲酒腸。馬山突兀鴨水深。重關隔斷遼與金。聖朝設嶮更一重。煕煕四域和人心。</text>
<title>在義州寄人</title>,<text>草屋三間客舍西。州人說是謫時棲。屛間啼笑新生子。壁上橫斜舊日題。鴨水詩亡山寂寂。龍灣人去草萋萋。潮人苦戀昌黎子。纔道平安拜舞齊。</text>
<title>題統軍亭</title>,<text>亭子憑虛勢嶪峨。平收萬象入包羅。三韓地脈臨江盡。中國山形隔水多。納納乾坤吾面目。悠悠身世此吟哦。太平日月邊無事。細柳將軍醉嘯歌。</text>
<title>登龍川龍虎峯。次書狀韻。</title>,<text>龍川鎭將萬夫雄。頭懸白玉由邊功。尊酒初逢良策館。杖屨共上城西峯。西峯巉截俯人間。北海蒼茫來蕩胸。平看宇宙高吟裏。極目山河元氣中。烽人指說三山近。寺僧還道十方空。但見高空鳥去遲。焉知下界塵飛紅。玉妃按歌仙人舞。非絲非竹非商宮。倒瀉銀潢向身傾。我飮百觚君千鍾。酒中倒臥最上頭。夢裏星河一道通。下視城中數百家。幾多仰羡冥冥鴻。</text>
<title>鴨綠江將渡口號</title>,<text>龍灣和酒發。鶻岳入雲蒼。停鞍靑草渡。岸幘白沙場。綠水鋪平野。靑天帽大荒。天南莫回首。江北是他鄕。</text>
<title>八渡河洲中</title>,<text>小洲草軟樹成層。客住行窩暮色凝。四面靑山屛曲曲。一環流水鏡澄澄。行人秣馬初無櫪。廚子捕魚竟不罾。俯仰乾坤吾自得。與君詩酒況相能。</text>
<title>洲中早起</title>,<text>客帳燈明天未明。我興倚杖傍溪聲。問魚魚亦知魚未。我自生來忘我生。</text>
<title>五月五日早行</title>,<text>馬上晨征尙夢魂。不知高岫已朝暾。田疇藹藹非吾土。籬落依依似故園。幽鳥好腔吟樹梢。亂蚊長觜揷毛根。淸江曲曲頻頻揭。洗盡長途久鬱昏。</text>
<title>端陽日。宿高嶺下。申次韶夜聞鵑聲有詩。用其韻云。</title>,<text>夜宿凄涼傍水湄。水頭山木杜鵑枝。冤魂苦血三更月。遊子閒愁二首詩。塞上征人偏斷骨。城南思婦想嚬眉。前身工部已塵土。再拜如今恨後時。</text>
<title>越江翼日。路上卽事。</title>,<text>廢堡無人草自茸。舊田埋沒土還鬆。有時地坐偏依樹。終日山行不見松。泥路馬旋濃似粥。野蔬人擿賤如蓬。腰間弓箭何曾釋。滿地縱橫胡虜蹤。</text>
<title>初六日早行。馬上口占。次書狀韻。</title>,<text>皇家開業百年間。何乃將軍不守關。通遠昨過南澗水。不堪斜日聽潺潺。傷通遠堡爲胡騎所敗。</text>
<title>過柳河偶吟</title>,<text>柳河如練遶山流。洗盡征人幾片愁。此去歸來吾欲老。夢中應向此中遊。</text>
<title>柳河邊漫成。錄似書狀求和。</title>,<text>一年光景水東流。萬里行裝客北州。臥看江天天不盡。且將身世付悠悠。</text>
<title>到遼東館。次書狀韻。</title>,<text>半世堪嗟井底蛙。兩蹤今喜蹋中華。百年禮樂回三代。萬里車書作一家。鞍馬遙遙探禹穴。星河杳杳泛張槎。壯心直欲窮天下。其奈浮生會有涯。</text>
<title>宿遼東客館。夜雨朝霽。田家之慶。行人亦喜。賦詩示書狀。求和。</title>,<text>一別龍灣送客舟。山行水宿路何悠。風吹鶻嶽嵐煙捲。日杲鞍山草木愁。靈雨似知田父意。快晴如與路人謀。明朝馬首紅塵斂。萬里靑天鳥不休。</text>
<title>次書狀高平驛韻</title>,<text>茫茫四顧天低野。古驛蕭條自一村。城少救援虞虜騎。地多泥淖陷車輪。自是居民曾失意。故敎遊子易銷魂。思鄕一夜淸無寐。時見靑天月一痕。人言此地。曾被韃賊搶擄。城壘播遷。故詩中云云。</text>
<title>次書狀到廣寧韻</title>,<text>北闕東藩隔四千。廣寧居半兩茫然。盤山大野平如掌。望海諸峯高似鬟。佛塔百尋抗雲表。射場千步落門前。我行到此多情思。遙禮燕山與華山。</text>
<title>發十三驛。途中口占。</title>,<text>雨後田疇潤似酥。露凝禾黍色敷腴。故園亦有苗三頃。還及公田此雨無。處處蕭蕭風雨牀。自憐詩酒太顚狂。功名百歲贏衰。老。首路中原已半強。夢裏慈親雙短鬢。天涯遊子九回腸。中宵見月已多感。莫恨無山又望鄕。</text>
<title>杏山館書懷</title>,<text>嶺外春應盡。遼西雁尙稀。城烏哺母去。江燕引雛飛。筍已淇園長。魚空笠澤肥。衣沾不因雨。客自淚頻揮。</text>
<title>向連山。馬上次書狀口號。</title>,<text>人間遇興四難幷。天下知音一已多。誰識江南歸去路。滿天風雨共被蓑。雲開鳥道靑山衆。日照鷗沙白雪多。却有催詩雲似墨。吟鞍那得暫韜蓑。</text>
<title>夜到曹家莊</title>,<text>客舍沈沈夜不喧。連呼試得一開門。三更月色雲遮暗。一點燈光雨打昏。廚子晨炊猶未飯。行人熟睡已忘言。夢中不覺窓全曙。還作蘧蘧遊故園。</text>
<title>在曹家莊。聞寧遠衛大人領兵向長城。候靼子來屯形迹。</title>,<text>人言靼子牧長城。寧遠將軍甲胄行。誰信身無搏雞力。胸中還有百萬兵。</text>
<title>發曹家莊。西行至中右所少憩。</title>,<text>曹莊復西去。古堡入經過。漸喜皇都近。相逢驛使多。山川窮跋涉。歲月老吟哦。何處攄幽抱。憑君白雪歌。</text>
<title>宿東關驛卽事</title>,<text>儒酸淡生活。旅況復伶俜。簟冷氷敲枕。茶淸月瀉甁。入吟庭樹綠。照睡壁燈靑。默算趨朝日。堯階落盡蓂。入館。管鋪鋪氈汚甚。令改之。乃鋪簟極新。仍進茶。眞雀舌也。庭有古槐兩株。陰厚。夜命張燈。坐計前途。月晦。當入京。</text>
<title>山海關卽事</title>,<text>東偏把截此雄哉。更屬昇平絶點埃。碧海繞南鼇抃舞。靑山自北鳳騫來。城因虎踞龍盤處。關不雞鳴狗吠開。自是壯懷輕遠道。棄襦西去肯遲回。控扼咽喉地。兵戈寢百年。長墻南入海。疊巘上磨天。胡塵飛不度。漢月照無邊。只有朝天使。年年閒往還。</text>
<title>山海關遷安驛丞陳得。來謁饋酒肴。自言少時學醫。友人因號橘泉。蓋取蘇耽移橘井邊。摘葉食之。已疾疫義也。因求詩以詠其扁。乃戲題云。</title>,<text>聞說少年嘗百草。故應言語帶芳鮮。晚來又酌蘇耽井。也合香名照橘泉。逆旅初逢面若曾。一杯相屬又相能。須臾物我兩忘却。丞是余歟余是丞。</text>
<title>晨坐聞鵲</title>,<text>淸晨起坐倚疏櫺。鄕夢依俙半未醒。知得兩親無恙在。一聲乾鵲報丁寧。</text>
<title>發山海關</title>,<text>簷間鳥語報天明。門外馬嘶催客程。起傍征鞍望西北。天低鶻沒是神京。</text>
<title>楡關客館。次高陽彥 缺。</title>,<text>袍笏公應趁早衙。萍逢我復此山河。平生自是神交慣。今日看詩意氣多。蒼苔碧瓦掩重門。庭院深深鳥雀喧。城日倒垂雲影亂。天風吹送海濤諠。右庭中槐樹誰敎斫却大夫髥。遣作詩人頭上簷。醉臥不知山色暮。從敎月照影纖纖。右階上松簷憐渠隱逸厭紛華。看取精神在未花。直到金錢鋪滿地。也應飄泊俗人家。右砌下種菊</text>
<title>次蘆峯口壁上韻</title>,<text>夾路垂楊繞屋山。天分物色不吾慳。人間如許過逢少。只恨浮生我未閒。</text>
<title>永平途中柳亭</title>,<text>兩株高柳午陰淸。立馬呼風骨欲輕。安得移栽舊山下。掛冠隨意了吾生。</text>
<title>過永平府</title>,<text>匹馬行窮萬里天。名區別有此山川。貔貅萬竈環城郭。簾幕千家貯管絃。上國繁華分付半。中朝人物網羅先。他年此地應勞夢。一帶灤河天際懸。</text>
<title>七家嶺</title>,<text>孤舟却渡兩灤河。雙眼還登七家嶺。遙村遠望若有無。那間莫是吾鄕井。</text>
<title>夜宿義豐驛</title>,<text>落日已山西。前程七十里。暮色馬上集。昏鴉栖詩裏。却投義豐館。夜涼風似水。星河瀉虛窓。我臥喚不起。玉露潤枯腸。靑精徒勞化。沈沈黑甜鄕。夢見列仙子。酌之以流霞。贈之雙璽紙。欲留一言訣。醉墨失料理。擲筆忽驚寤。靑燈照凭几。俄然海色至。馹夫催行李。著鞭復遠道。天地渺一指。</text>
<title>過玉田縣</title>,<text>此身還訝作飛仙。到處看看別樣天。三里周廻城似鐵。萬家耕種玉爲田。人傑豈無屠肆裏。風流多在酒旗邊。太平籬落春長在。花似紅顏柳似眠。</text>
<title>日午到陽樊驛。忽憶兒輩有作。</title>,<text>商旅塡街午正喧。舊聞今見是陽樊。求田問舍眞吾計。沈李浮瓜恍故園。細雨坡南牛舐犢。薰風壟上麥生孫。遠遊不見埋愁地。唯要平生酒滿罇。</text>
<title>次壁上華人韻</title>,<text>驛樓如塊枕高城。多少輪蹄此送迎。我是乘槎張博望。掛帆唯解詠河淸。</text>
<title>漁陽懷古</title>,<text>燕代兵強天下稀。太阿輕授咎誰歸。一從河北干戈起。滿目中原事事非。歌舞深宮樂未回。翠華西幸六軍催。如何到得馬嵬下。始識宮中有禍胎。</text>
<title>薊州城西途中</title>,<text>門掩茅齋槿護籬。半天高柳老無枝。從敎羸馬垂鞭過。正是行人覓句時。</text>
<title>漁陽驛西道傍。見喪冠女哭向新塚。頗痛楚。哀之而有作。</title>,<text>誰家千金子。此成土饅頭。一朝撒兩手。萬事水東流。婦髽面如玉。哀哀路傍哭。靜聽哭中語。城中豈無屋。胡爲道傍土。使我永抱毒。訴天天蒼蒼。跼地且頓足。我亦久茫然。駐馬立於獨。回頭去路長。仰視白日速。百年如過客。何爲逐微祿。應須未頭白。長斟罇蟻綠。</text>
<title>過公樂驛</title>,<text>天明朝發漁陽路。日晚晝眠公樂牀。野壟麥仁初上七。山盤杏酪已成漿。殺雞沽酒館人厚。歇馬賦詩行子忙。似聽驢嗔馱載重。只緣囊橐飽流光。</text>
<title>過三河縣</title>,<text>縣城吟望使人迷。水滿三河柳拂隄。貧富村家阮南北。醜姸溪女越東西。梅天雨歇詩魂醒。麥浪風高酒價低。我欲停驂問風俗。王程共道不應稽。</text>
<title>題夏店館</title>,<text>五月風光叢夏店。東韓詞客此征西。槐陰滿院鳥相喚。日脚半山雞欲栖。翡翠疏簾邀我捲。龍蛇大字問誰題。壁間我欲留名姓。醉墨還愁不整齊。</text>
<title>中原一路野田村巷。多種楊柳。最是勝觀。每遇佳處。輒卸鞍留憩。或立馬吟賞。徘徊而不忍去者不知其幾。行至通州。佳麗倍之。前途且盡。尤不能無情也。生。嶺外人也。其土宜嘉植。他日。乞歸業樹藝。當先封植此樹。以當中原此日面目。詩以示書狀。誌不忘云。</title>,<text>中原一望九州外。種樹家家鬪歲華。此是勝區堪住著。竟非吾土柰如何。他年定作陶彭澤。故苑甘爲郭橐駝。歲晚君如求見我。嶺雲南畔洛西涯。</text>
<title>登通州驛門樓</title>,<text>通州仲夏炎如湯。客館沈沈無日光。蝙蝠飛拂梁間塵。鼯鼠飢齧牀頭箱。安能鬱鬱此幽囚。便欲乘雲遊帝傍。芒鞋布袂去登樓。樓高百尺臨大荒。潞河漲漫天地浮。帆檣節比東南航。江上人煙凡幾家。流丹染脂河流黃。渚晴沙平車馬集。腥風怪雨魚龍狂。杳杳遠樹碧雲隔。茫茫去鳥靑天長。元龍豪氣隘九州。一豁萬古幽脩腸。散髮枕風臥長牀。夢中逸翮凌蒼蒼。南遊洞庭登岳陽。便從九疑浮三湘。二十五絃不勝淸。歸來日暮川無梁。塔鈴喚我忽欠伸。還臥當時五雲鄕。</text>
<title>六月一日。發通州。路上被雨。馳入玉河館。是夜又雨。</title>,<text>萬壽山頭雷雨作。朝陽門外天風來。通州之路四十里。爲我灑掃無塵埃。滿眼繁華馬蹄遲。帝令半途行雨催。星馳電奔入金城。玉河橋西華館開。玲瓏窓戶近日月。靄靄觚稜連蓬萊。睿澤故應先入夢。連簷夜雨聲如頹。雞鳴環佩趁鵷鷺。玉座正高南風臺。濡毫欲和鹿呦呦。老我下俚慙非才。</text>
<title>到帝都書事。十絶。五首入元集</title>,<text>夜瀉明河金殿頭。朝來水滿玉河溝。定應秦女多梳洗。渭水凝脂不敢流。黃龍闕角五雲流。白玉樓深弱水頭。應有飛仙春聚散。不知何路訪瀛洲。玉墀相向列戈殳。環佩從容向日趨。一一夔龍前奏對。都兪氣象自唐虞。雜沓殊形滿後塵。不成冠帶僅成人。也應悔不生東海。洪汎仙槎襲縉紳。剌麻國人。適來朝故云。朝罷歸來入醉鄕。臥眠紅毯日舒長。夢中不省人間住。猶向叢霄禮玉皇。</text>
<title>玉河關卽事</title>,<text>客裏那堪暑鬱蒸。年來況又病侵陵。甌鳴雀舌淸晨喫。几綻烏皮盡日凭。紫禁風尖微聽漏。陰房月黑急呼燈。思鄕永夜無眠度。徒覺霜毛一半增。</text>
<title>古風三首。書懷與書狀共之。</title>,<text>遊子已二毛。親年自可知。堂上日月速。天邊鴻雁遲。遙應倚閭頻。疊賦式微詩。北窓筍成竹。南江魚自麗。缺 悵望嶺雲白。凄凄狄公思。中宵耿不寐。淚灑沾羅帷。太行何峨峨。兀然天下脊。四海一泓水。五嶽卑不敵。萬古皇都西。陰陽豁晨夕。客懷抗雲表。胸中太華積。爲山已九仞。去天未一尺。眷彼太行路。兩腋倏六翮。安得凌絶頂。遠寄塵外跡。我貧食無肉。屋古園有竹。枕邊一斗地。森森束萬玉。鳳食有餘實。爲我飢無食。我飢脚無力。倚竹時著足。淸風爲掃門。尙恐我塵俗。如何忽此遺。半世逐利祿。烏靴沒輭紅。九衢印馬跡。眷言懷此君。能不內慙恧。山中有舊路。庶幾不遠復。</text>
<title>感懷</title>,<text>去家已三月。十日住燕京。漸慣新知面。都迷舊過程。眼花和睡亂。庭草雜愁生。那忍對牀聽。滿窓風雨聲。</text>
<title>初十日。犯食忌脾傷。右腋胸背皆疼。終夜不得安枕。向曉稍歇。朝來起坐。書懷贈書狀共之。</title>,<text>旅況身仍病。頭顱已可知。流年頻屈指。世事獨支頤。飄泊兼無酒。艱虞亦廢詩。人間萬慮盡。唯有故山期。</text>
<title>書事</title>,<text>漢北別妻子。雙親憶嶺南。天涯路千萬。夢裏身兩三。蟣蝨膚成粟。蚊蝱鬢繞嵐。何時燈火夜。共話此辛甘。</text>
<title>次贈邵鎭韻</title>,<text>齎志幾年春。淸貧一老身。鉤玄探月窟。候氣步天津。傾蓋情若舊。投詩律又新。弟兄周四海。如子復何人。凄涼古國春。飄泊異鄕身。兀兀長爲客。栖栖復問津。幽冀山川古。虞周禮樂新。皇恩被無外。偏渥海東人。</text>
<title>戲贈邵鎭</title>,<text>康節雲仍有祖風。朝遊書肆暮壺中。安得行窩留住處。共看明月到梧桐。</text>
<title>題樓濟之父偉父母祖父母寫眞圖卷軸</title>,<text>父母誰無罔極恩。獨憐事死若生存。筍魚已莫調三釜。霜露長悲隔九原。移孝豈唯家有子。效忠堪賀祖生孫。聖朝見說求賢急。應向君家問後昆。</text>
<title>次國子監儒譚珪韻</title>,<text>偶然傾蓋帝王畿。投我陽春白雪辭。自託斯文如骨肉。與君肝膽兩相知。</text>
<title>通州驛館。次安南使韻。</title>,<text>車書盛治喜遭逢。玉帛東南此會同。賓館笑談何款款。驛亭車馬忽悤悤。他年魂夢靑天外。此地情懷白日中。莫向南樓作離別。潞河初漲夕暉紅。</text>
<title>次安南使阮偉挺夫韻</title>,<text>玉節天南使。金臺路上逢。語因風土異。心共性天同。喜接城南杜。還慙吳下蒙。瓊瑤携滿袖。十襲以歸東。</text>
<title>潞河驛。書懷示書狀。</title>,<text>分携骨肉自傷神。雲樹萍逢笑此身。翁老嶺南贏歲暮。妻孤漢北又家貧。隻身百慮雲千片。兩地相思月一輪。雙眼幾回剛忍淚。一番和雨此霑巾。</text>
<title>七月十五日。發北京。冒雨到通州。大雨河漲。留二日。向夏店。水塞古道。跋涉之難。不可勝言。至店時已昏黑。勞悴亦不可堪。翌日因留。以待車徒之落後者。追思旅況行李之苦。作十不可。記客中心事。以留後日面目。</title>,<text>客愁不可說。半歲尙脩途。賓館彈長鋏。關門棄舊襦。恨無黃耳犬。寧有 三字缺。節序頻回換。江山似舊無。旅館不可留。蕭蕭鬢已秋。寄託如秦贅。拘攣類楚囚。建茶差止渴。魯酒不消憂。誰能坐長日。不起故鄕愁。秋宵不可度。百感集庭梧。蝙蝠飛遺矢。蚊蝱噆入膚。鄕愁更漏緩。隣笛月輪孤。明朝明鏡裏。應怯變頭顱。故鄕不可思。萬事一支頤。百歲半遊宦。雙親各老衰。凄涼鴻雁侶。感慨鶺鴒詩。故鄕如掛念。寧有淚乾時。長河不可渡。怒濁撼靑天。地軸遙飜動。天吳晚倒顚。有舟同郭泰。無楫濟商川。賴有魚龍媵。凌波韤不濺。詩中用郭泰。蓋指申書狀也。古道不可涉。泥途復雨天。黃河鋪大野。銀漢瀉平田。馬入蛟龍窟。魚行樹木顚。往時車走處。辛苦晚呼船。王程不可稽。風雨且輪蹄。海日扶桑外。蓬萊弱水西。風雲龍虎應。梧竹鳳凰栖。盍亦歸來疾。篝燈候曉雞。郵亭不可望。夜行唯見星。路迷從老馬。室暗借流螢。皓月照孤睡。淸愁滿後廳。天明呼不醒。紅日上窓櫺。郵亭。指夏店也。是日夜投郵亭而宿。鄕書不可見。東望海天虛。仰面何曾雁。低頭未有魚。近逢東國使。應得北堂書。只恐書中語。知能不負余。謝恩使尹相，韓相。自本國來。近當相遇途中。必齎家書。故詩中云。車徒不可待。鞍馬獨驅馳。我自去齊速。渠胡出晝遲。秋風留夏店。落日望河湄。寄語催行李。家山莫失期。車徒在通州未發。我先到夏店候之。故五六句及之。</text>
<title>路上。逢謝恩使尹左相，副使韓同知，書狀金殷卿赴京。各呈一律。</title>,<text>謁帝歸來初自北。朝天車馬又從東。客星飛動三台座。卿月流行萬里空。霖雨帝思商左相。衣冠人望漢三公。皇家定有殊恩數。曾奏西征第一功。右尹相中朝車騎避麾幢。戚里高華耀大邦。晉室六卿韓有一。漢廷三傑信無雙。凰池波暖曾呼月。鴨水天晴又過江。王母桃花應待子。蓬萊宮闕盡開窓。右韓相明時闊步復誰前。驥尾麻中喜有緣。年長於君聞道後。才疏愧我著鞭先。仙槎八月張公子。弊履四方司馬遷。萬里相逢又相別。一生懷抱有靑天。右金書狀</text>
<title>聞永山府院君金公 守溫 亡。有作。</title>,<text>平生自是少機關。長愛高僧水石閒。軒冕儻來聊復寄。才華固有不須删。已從泉下埋蒼玉。無復雲間見泰山。只有文光天不喪。長留圭璧照人間。</text>
<title>用大同江鄭 知常 韻。悼李參贊 塤。</title>,<text>梁棟初隆倚望多。明良何遽遏賡歌。九衢一夜舂無相。萬目雙垂淚似波。遊覽西京物像多。最憐南浦採菱歌。勝遊回首何由再。往事渾成逝水波。去四月。余向燕京。行到平壤。李參贊。以天使宣慰使。已先到矣。留一日陪遊都城故云。</text>
<title>排律二十韻。謝陽樊驛丞。</title>,<text>萬里三韓使。初回八月槎。天家常雨露。水國靄雲霞。未理過河楫。先吹出塞笳。江山空故國。鞍馬滯中華。遠樹迷前驛。深泥沒後車。垂垂斜日轉。疊疊暮山遮。北顧風煙隔。東還道路賖。孤城當馬首。老樹矗雲涯。煙火桑麻地。雞豚狗彘家。主人情不俗。看客禮無差。滿地開蘆簟。盈盤進菜瓜。殺雞兼熟黍。携酒更分茶。但賞罇中蟻。寧憂盞底蛇。形骸誰物我。意氣自諠譁。不作楊雄寂。從敎左氏夸。高詞箋吐鳳。醉墨壁栖鴉。素月懸高樹。靑燈映碧紗。雞籌星斗轉。蝶夢海天遐。賓館尙高枕。丞廳已蚤衙。起來多感激。再拜手重叉。</text>
<title>義豐驛書事。疊韻二十。</title>,<text>嚴程懷靡及。日暮且原隰。古驛如殘邑。人家五六十。下馬歷階級。館待人走急。廳甓帶霾濕。衽席多補緝。廚煙炊粟粒。井冽和蔗汁。虛窓秋氣入。高木蟬聲集。顚風吹習習。亂雲看立立。夜涼衣重襲。燈殘螢又熠。雞鳴復帶笠。征衫行露浥。冷吟舌本澁。詩成不成什。</text>
<title>七月廿六日。發義豐驛。過七家嶺。至大灤河。日已暮。河水漲溢。舟人已散。不可渡矣。不得已入河上石梯子鋪。有鰥住。西廊土堗溫且穩。因寓宿。遇我甚厚。翌日將別。贈茶一封。感而作。</title>,<text>秋風颯颯吹馬耳。暮雨蕭蕭促行李。七家嶺遙一回首。孤竹城殘弔遺址。却到灤河日西沒。臨流且復招舟子。前程尙有兩渡河。隔河見驛猶十里。舟人歸家鳥栖樹。我亦下馬入鋪裏。後傾斜人不住。前廳冷落那堪倚。東廊無主但有女。欲宿恐傷幼輿齒。西廊主翁鰥無妻。一生生理手自理。自緣身無燕婉好。見客尋常易歡喜。試火土堗拂枕席。坐我上座供箸匕。我辭不食恐煩費。喚我行獻亦甚旨。頹然就睡夢仙子。分我刀圭敎不死。黃粱未熟柯已爛。忽驚海色到窓紙。蹴客起舞著征衫。主人有贈腴而美。月團一片發新樣。夢中見贈無乃是。再三拜手謝主翁。一棹翩然渡河水。</text>
<title>灤河驛丞陳君。其兄弟有六。皆因姓而命之名。曰謨，曰言，曰諭，曰詔，曰誥，曰譔。所謂名實之相孚者也。言。灤河公也。辛丑之秋七月。余充千秋節進賀使赴京師。及已事且還。到得陳君任所。車徒皆不及門。留待且一日。灤河公館待頗厚。往來談話者再三。手書六箇名字授之。且曰。嚴君在河南汝寧府。行年六十七。願得詩一篇。歸而爲壽。余以才拙辭。旣不獲則僅綴俚語如左。以備一笑云。</title>,<text>吾聞大春生不死。壽與天地相終始。元氣流行一本中。千枝萬葉自條理。正如太極含兩儀。衍爲四象爲六子。因而重之六十四。天下萬變都在此。君家怡怡六兄弟。一一乾坤精氣委。誰能名之各有義。我問其實皆佳士。曰謨曰言曰諭詔。與夫誥譔才且技。若敎敷陳盡所蘊。古人勳業奚專美。寄與諸陳更努力。弟兄一家稀汝比。徐卿二子謾絶奇。竇家丹桂五枝耳。那似君家一株春。年如易卦又三祀。栖鸞峙鳳六翮齊。朝夕扶搖九萬里。春秋應過各八千。歲歲鎭看浮眉喜。我家邈在洪厓中。無由下榻親拜跪。惡詩聊將付文度。寄與癡椽白雲裏。人生意足何須面。自古神交無遠邇。</text>
<title>題灤河驛丞所藏畫鳥軸</title>,<text>瑤池璧月照函關。漢武童男海上山。靑鳥飛來不飛去。至今栖老上林間。</text>
<title>次蘆峯口驛壁上韻</title>,<text>庭前嘉樹報秋聲。山帶陰雲晚未晴。疊石數峯留鶴住。垂楊十里送人行。一宵風雨猜鬚鬢。萬里溪山祟性情。自判此身終馬上。休將行止問君平。一帶溪流兩面山。幾年地祕與天慳。自從詩筆知名字。山色如忙水不閒。</text>
<title>八月一日。發蘆峯口。向楡關途中。</title>,<text>戒道已經三五日。望鄕猶隔數千餘。一番霜鬢三秋半。萬里星槎八月初。蘆口風高人度急。楡關天闊馬行徐。靑山日暮征衫薄。鴻雁不來家信疏。</text>
<title>宿楡關驛</title>,<text>滿目中原飽地形。復開懷抱此郵亭。層層菊色東西砌。兩兩槐陰內外庭。却恐簷楹遮素月。故虛窓戶納疏星。夜深風露衣裳冷。身臥蟾宮第幾廳。</text>
<title>宿遷安驛出關</title>,<text>棄襦曾北上。持節又東還。獨宿城西驛。高秋海上山。窓風吹素髮。螢火照衰顏。夢破中宵柝。雞鳴復出關。</text>
<title>用前韻。謝驛丞携酒見訪。</title>,<text>自幸歸根葉。誰憐倦鳥還。杏林留古洞。橘井出寒山。秋色浮杯面。春風上客顏。醉鄕行十里。不覺過重關。</text>
<title>山海關。次書狀秋懷九絶。</title>,<text>每年當七月。萬國慶千秋。獨有三韓使。諸蕃最上頭。虞周興禮樂。宇宙屬文明。雨露知何報。空懷草木情。雙闕辭歸去。群仙送別離。自慙塵土累。修煉不多時。吟成驢背句。題向驛邊樓。無限陽關思。荒雲暮不流。薊北風霜冷。江南草木黃。亂山如劍戟。渾欲割愁腸。一聲霜雁叫。獨樹夜烏啼。天亦催歸客。關山月易低。山海重城柝。星河八月秋。靑燈懸一點。千里照鄕愁。關外先聲去。遼東候騎來。臨江仙儷集。沐髮綠於苔。亦有一罇酒。應消兩地愁。良宵宜且永。蟾魄住簾鉤。</text>
<title>沙河驛偶題</title>,<text>昨晚出山海。今午入沙河。高嶺已如許。東關又若何。蕭條賓館古。牢落客愁多。尙有寬懷處。東南望海波。</text>
<title>發東關。向曹家莊途中。</title>,<text>平明發孤城。日出登原陸。野曠廓無垠。蕭蕭秋氣肅。天低西北高。海闊東南闢。雁字寫遙空。蜃樓出海碧。百蟲聲不同。亦各鳴胸臆。路長天不盡。客行殊默默。</text>
<title>連山途中</title>,<text>宿雨洗秋山。淡雲漏寒日。一氣淸如水。風光泛木末。馬鳴寒蕭蕭。蒹葭搖瑟瑟。凄凄膚起粟。颯颯髮飛雪。短靴泥濺汚。布衫寒似鐵。倚風一肩高。哦詩錯音律。</text>
<title>宿沙河。夢高靈舊相公。</title>,<text>地高勞客眼。天遠豁吾胸。燕山浮薊北。鶴表迥遼東。庭空垂玉露。窓破射金風。夢與神仙別。高靈舊相公。</text>
<title>杏山途中</title>,<text>落日西沒客東去。北風吹馬馬欲僵。黑雲從龍噓吸幻。白雨催人馳走狂。天涯故國不敢望。驛在眼前何茫茫。黃昏到宿凌河驛。虛窓夜冷單衣裳。淸愁萬斛一燈明。坐到五更秋點長。</text>
<title>早到小凌河</title>,<text>夜宿孤城江上秋。雞鳴蹴客戒行輈。雨添河腹經天注。風送潮頭入海流。空對魚龍閒立馬。誰敎烏鵲渡牽牛。指南幸有前車導。旣濟何勞問壑舟。是日。臨流欲渡。水漲未敢。佇立沙渚者良久。適有驅車者先導。卽隨而濟。水及馬腹故云。</text>
<title>宿閭陽驛卽事</title>,<text>八月八日天氣淸。閭陽客舍夜涼生。海風吹月初上弦。碧天如水西流行。瑤階玉露滴珠淚。廣庭琪樹懸秋聲。雁飛不傳一字書。邊城畫角吹寒更。同來坐月五六人。共看月色說鄕情。夜深伴愁宿虛廳。夢遶東瀛十二城。</text>
<title>高平途中</title>,<text>芊綿望不極。圓闊又高平。日月自朝暮。乾坤半晦明。客頭低大帽。馬首點孤城。盡日經由處。猶應此驛程。</text>
<title>沙嶺途中</title>,<text>漭漭天如釜。斜斜日專車。河橋迎駟馬。野水引星槎。遼海三叉別。秦城萬里遐。茫茫雲與樹。何處望吾家。</text>
<title>重過天妃廟</title>,<text>暮投沙嶺宿。明發渡遼河。風浪何時已。天妃舊恨多。題詩曾感慨。懷古復經過。極目蒼梧遠。茫茫送白波。</text>
<title>題黑林子館</title>,<text>憶昔西行向燕闕。夜宿黑林伴明月。承恩復此還故鄕。却過黑林當白日。自是身依日月光。晝行夜眠淸琅琅。珍簟匡牀夢魂好。輭羹細飯罇罍香。人生佳處會遇難。柰此紅塵來去忙。天地無情歲忽暮。江山有意要詩章。淋漓粉壁灑醉墨。黑林盡入吾奚囊。</text>
<title>聞本國旱甚。九重減饌避殿。</title>,<text>遠書開罷思茫茫。故國山川苦亢陽。雲漢八章傷滌滌。桑林六責籲蒼蒼。九重減饌逾三月。萬姓啼飢向四方。家在天南貧最甚。不知何以奉爺孃。</text>
<title>宿靑石嶺。早行途中。</title>,<text>暮登靑石欲途窮。露宿寒山萬木中。行雨曉收溪瀉碧。淸霜夜下葉飛紅。雲深雙嶺迷歸馬。樹密連山阻落鴻。三宿便應過八站。鴨江澄酒漾秋空。</text>
<title>途中草宿卽事</title>,<text>西還使橐葡萄熟。東道秋風草木零。客裏詩騷身太瘦。天涯心事酒初醒。吳劍一雙和露淬。胡笳十八隔雲聽。夜營紫氣干牛斗。知有天兵護客星。遼東護送軍一百五十名隨行。厭見征塵緣眼患。唯於紅樹暫開明。四千餘里秋歸國。八十羸兵暮下營。半夜酸風吹夢醒。一聲淸角喚愁生。呼燈起坐溪聲裏。屈指森森算去程。平安迎逢軍八十名</text>
<title>過松站</title>,<text>水作巴蛇屈曲流。亂峯離立似蓬丘。攙天老木不知數。落日深山無限秋。人去復來時 缺 換。馬行還駐客頻休。故鄕亦有佳山水。安得卜居如許幽。</text>
<title>過八渡河</title>,<text>一身鞍馬爲誰忙。萬里回程五月強。山路斜斜危著脚。河流曲曲巧回腸。蕭條客鬢逢搖落。索寞人煙過擄搶。鄕夢如霜飛夜夜。應催紅葉映高堂。</text>
<title>登小松站嶺。望開州山。</title>,<text>雲峯缺處困躋攀。眼豁東南天地間。日照劍鋩森似戟。行人說是鳳凰山。</text>
<title>伯顏洞途中</title>,<text>雲深谷密木脩長。黃葉高遮白日光。立馬淸溪源出處。山風吹動晚花香。</text>
<title>回頭體</title>,<text>淸陰綠樹擁西東。面面圍山千疊重。晴日晚霞殘繞水。暮天春雨細隨風。靑連白色梅交竹。翠接紅光花帶松。鷪是歌兒燕是舞。瀛蓬勝景絶奇雄。</text>
