<title>自歎 三首</title>,<text>袞袞光陰謝。蕭蕭白髮垂。平生尤悔積。只是一團私。古人九十戒。吾齒六旬強。尙有桑楡計。奚爲謾歎傷。敬者一心主。誠爲萬事根。此心恒走作。何以得逢原。</text>
<title>溪齋。朝起吟示兒輩。</title>,<text>少小非無志。如今奈老何。支離嬰百病。愚魯乏三多。因懶留庭草。憂飢撿隴禾。願言兒姪輩。視我勿蹉過。</text>
<title>題亭前海棠</title>,<text>滿樹繁花映夕陽。奇芬馥馥度風牆。應嫌海畔無人賞。移入中庭忽放香。海棠無香。是五恨之一。而亭前所植。異香擁鼻。喜而有吟。</text>
<title>麥坂。感次先大人韻。癸酉。陪生大人。往鏡城任所。行中齎先君子北行錄。到處𨓏蹟。歷歷可記。不勝感懷。時有拙句。</title>,<text>平原忽麥坂。壁立兩崖齊。水際藏龍軸。巖頭印馬蹄。居民勤護送。行李免顚隮。往事憑誰問。悲鳴雨後鷖。</text>
<title>鐵嶺途中。伏次先大人韻。</title>,<text>驅馬上鐵嶺。進寸退或尺。雨添溪水聒。霧潤松露滴。步步穿黑雲。齒齒多白石。愁殺日已暮。林間鳥聲寂。</text>
<title>鐵嶺。又次生大人韻。</title>,<text>鐵嶺霧中過。不分鐵嶺路。去天知幾何。腋下生雲雨。</text>
<title>磨雲嶺。伏次先大人韻。</title>,<text>行行垂一月。當嶺便愁生。大海連天碧。羣山隱霧橫。馬頭巖欲墜。鰲背地疑傾。南北天爲限。何須鐵作城。</text>
<title>入七寶山戲占</title>,<text>石路崎嶇七八僵。秋風吹入客衣凉。山靈解慰遊人意。雨後新成七寶糚。</text>
<title>外山</title>,<text>北來贏得一鞭遊。七寶山光屬九秋。乍滌蓬心嗽玉水。還同白足涉紅流。馬前千佛雲爲羃。眼外船洲海欲浮。步步巖蹊芒屩好。不須斜日坐高樓。</text>
<title>內山</title>,<text>會象高臺天欲低。俯臨寒谷氣凄凄。山頭興盡慚詩釋。巖畔杯空詰酒奚。身墜窟中遺短策。眼穿雲外失前蹊。何能學得神仙術。落落高馳玉軚齊。</text>
<title>八景口占 曾與全君。約遊荷花節。未果。</title>,<text>金藏秋色正葳蕤。八景臺前晩櫂移。遊人愧負荷花節。丹葉紛紛落滿池。</text>
<title>利城道中。思兄弟口占。</title>,<text>西亭子下去留人。握手無言只愴神。萬里關河兄別弟。三旬潦熱子將親。朝羞正憶園葱長。夕蔭遙憐澗柳新。昨夜蓬囱鄕夢罷。一場團樂覺非眞。</text>
<title>次伯氏韻</title>,<text>枕澗遺亭逈隔塵。先翁憂道不憂貧。上流更得林園好。今日吾兄繼古人。</text>
<title>丙戌除夕。伯氏守歲于大坪。叔遠 長源 弟宿於其家。余獨坐溪亭。偶誦老蘇詩佳節每從愁裏過之句。仍分作七韻。留佳字。以備家兄追賦。而余得節字。送每字于叔遠。餘使兒輩各賦。</title>,<text>嘗愛老蘇詩。愁裏過佳節。從知古人歎。歲月去如瞥。念余鮮民生。今年衣制闋。孤露有三人。摠是頭如雪。爲構三棣堂。相守共闊契。今夕是何夕。獨坐愁思結。分被各守歲。此夜難爲別。况又親友凋。惻惻生死訣。撫時起感歎。觸緖增凄咽。丌書掩塵埃。壁燈任明滅。無意弄更漏。何心耽麴糱。已矣隙駒馳。無奈傳舍閱。但有新年祝。怡怡復切切。伯氏天資好。雅志高且潔。卯君見得透。潛心性理說。我於伯季間。亦自保愚拙。才子曰星休。有若蘭芽茁。川也步武闊。長價擬卞辥。惟範與洛兒。頗知陳編竊。不憂白屋貧。不羡朱門熱。兄弟共和樂。兒孫足慰悅。吾家奉先訓。餘慶在瓜瓞。作詩聊自慰。無用太愁絶。</text>
<title>生朝。感吟一絶。奉邀伯氏。</title>,<text>癡兒何識我心哀。謾設生朝湯餠來。待得范溪鳩杖至。不妨相對慰深杯。</text>
<title>又吟。示家弟叔遠。</title>,<text>慈母恩情見晬盤。元朝節物有餘團。至今湯餠猶依舊。對案誰知我涕汍。先妣每於歲時作餠。稍存贏餘。以待我生日與之食。故首二句言之。以寓悲慕之懷。</text>
<title>示兒姪輩</title>,<text>兒時生日氣揚揚。飫擲粉團更覔孃。孤露如今增感慕。爾曹何必進壺觴。</text>
<title>七月旣朢。趙君聖與 進道 來訪溪堂。喜可知也。酒間。使十歲孫兒呼韻。韻甚強。相與一笑而賦之。</title>,<text>合散元來有數歟。坐看山月幾盈虛。溪庄亦有場中藿。願縶吾君馬翰如。</text>
<title>擬摘靑戲。次人韻。</title>,<text>枕澗亭頭有石田。播居人後穫居先。由來耕讀渾無賴。萬事如今只俟天。</text>
<title>次東巖亭韻 以下東巖聯床錄</title>,<text>愧余村裏雪盈頭。羡爾藏修得地幽。選勝不妨尋舊躅。就閒非必謝時流。亭名偶合先賢詠。古意要須後學求。萬卷一犂吾分內。人生日用正無休。先考慵窩府君。嘗欲結數椽於此。而未及就。○萬卷一犂。退詩中語。</text>
<title>次東巖二十詠</title>,<text>龜峀主人有古意。讀易龜峀下。龜是先天物。著象經虞夏。東屯上平下磅礴。不低又不峻。十里風光好。領略在一瞬。西崦開囱對崦嵫。崦嵫日已廹。日廹更惕若。何必空歎惜。山泉齋陶山有蒙泉。後學名其室。先生果育意。今當究其實。養正齋童蒙來求我。我告隨其資。主人名齋意。諸君宜念玆。獨梅園獨樹尤奇特。査古花亦寡。主人欣相得。孤往吟其下。雙竹塢主人喜疏剔。奮鍤除林樾。偶得雙根竹。培植戰霜雪。塤箎巖孤露好相將。村裏同隱約。攜入桃源界。嘯詠坐此石。晩對石箎巖嘯詠罷。晩對還相對。相對弄夕陰。此石堪品裁。香遠塘爲塘擬種蓮。未種先名塘。我來問塘名。如聞淸遠香。栗社洞是仙人宅。堪說爛柯碁。入社仍噉栗。主人何憂飢。望遠臺築臺占地高。遠望十里浦。隔溪立立峯。歷歷倉柱數。菊砌已移江城種。栽培小池濱。池中蓮苟植。陶濂德有鄰。杮林人謂七絶中。最好實可食。我愛成林樾。夏月此焉息。桃坂古人食仙桃。遺核遍此山。山坂爛熳開。如入桃源間。柳堤移來風流樹。古堤新條敷。非學陶朱公。種柳滿千株。古人以垂楊爲風流樹。陶朱公種柳千株曰。歲髡其三百樹。足以爲柴云云。梨亭繁條蔭一畝。植立千歲榦。絶勝桃杏花。一時蒸霞爛。風詠臺舍南百弓許。有臺臨淸淪。主人沂水興。何必上巳辰。東川開囱臨野曠。十里有平川。鳶飛魚自躍。無處不天淵。岐山岐山何尊重。難以一筆戲。君詩善盡出。鳴鳥今當至。</text>
<title>己酉五月小晦。擬上東巖戲吟。</title>,<text>居室塵愁集。無緣洗五腸。半年委枕席。三夏入淸凉。欲學安心法。誰傳辟糓方。與君同喫菜。攜卷細商量。卯君居東巖。安養身心。吾欲往從而患無糧。有安心法辟穀方之語。</text>
<title>次東巖老人小詩促行</title>,<text>南澗沈痾去。東巖石榻開。擧鞭豪興發。曉穿白雲來。</text>
<title>閏月初四日夜。使洛文呼韻。各賦。</title>,<text>朝晝煩襟向夕淸。山泉一線亦新聲。箇中自有眞消息。謹獨工夫也在誠。</text>
<title>自東巖歸。街頭分手。老懷悵然。涉川回顧。卯君尙坐街頭相望。尤覺惘惘。口占古風。到澗亭。寄示。</title>,<text>傴僂出街路。送我還山中。山中麥酒熟。君來飮碧筩。</text>
<title>向日歸路。急於招君。紿曰麥酒熟。鳩杖奄至。瓦杯仍乾。淸詩含嘲。令人大慚。又步前韻以解嘲。</title>,<text>紿君麥酒熟。要君入山中。山中本無酒。葱麥代碧筩。</text>
<title>有活致鮒魚者。送一尾東巖。</title>,<text>有鮒生擒至。分君一尾些。一尾穿籬去。容易蹴園茶。</text>
<title>己酉五月十九日。趙聖紹 述道。自川前早到。半日講討。仍向東巖。爲一宿計。翼日市便。書送短律。</title>,<text>東巖昨夜話。話到洛閩間。咫尺違追躡。竆村獨掩關。</text>
<title>蘆厓土室。與金德中 龍普 分韻。得厓字。以下土窩謾錄</title>,<text>上瓢西北隅。俗呼稱蘆厓。老我卜築計。初非取境佳。入林協素心。占地嫌逼挨。土屋僅如斗。斷壠仍作階。水飮勝酥醬。火種付生涯。令原隔一岑。車轍斷前街。難得情親話。漸與良友乖。時時聽谷鳥。悵然起遠懷。豈料七十翁。不憚風雨霾。短僮叩荊扉。主人倒芒鞋。白髮兩蕭鬖。一笑共室蝸。呼兒謀諸婦。有無具菜鮭。分付竈下奴。今夕加爨柴。曰我索居來。所思在朋儕。益者有三友。所居各參差。學甫與中立。次第訪竆崖。逢場輒少一。怨公不之偕。邂逅山雨夕。談論雜笑諧。娓娓夜繼日。不覺鷄鳴喈。於焉信宿好。不待縶其騧。吾輩別多時。鄙吝作根荄。况我特地衰。無復舊筋骸。冉冉歲云暮。愁聽北風𩘅。山谿任茅塞。丌書久塵埋。賴有直諒友。如公是模楷。願作書中蠧。免爲井底蛙。優遊貴沈著。歌詠戒淫哇。不作皺眉事。庶無怨眦睚。多公韻逼眞。愧我文類俳。兼寄雨谷老。有懷後山齋。</text>
<title>次朱夫子南澗吟。寄示金上舍中立 道行。</title>,<text>十五六年之前。爲兒輩分爨計。築室于枕澗亭東。實南澗之濱也。澗沜鑿小池。池上種竹菊。頗幽靜可愛。偶以拙筆。書之壁間曰南澗草廬。後値甲乙之水。屋移于澗亭之西。池塘竹菊。無其處矣。所謂南澗之名。我自忘之。而人亦不之知也。獨雨谷金上舍中立有書。輒以南澗稱之。有若齋號者然。余實不敢當。旣屢辭之矣。近又結社於上瓢山中。樵採以爲居。溪自中谷來。窈窕幽深。實亦南澗之濱也。顧余少而失學。老而無聞。人皆棄之。惟是溪流一曲。到處相隨。生長老死。都不出南澗之外。則余於是乎心竊有感焉。仍次朱夫子南澗詩。以示中立云。我屋南澗濱。前山眉黛翠。飮澗仍見山。溪山亦奇麗。</text>
<title>乙巳七月念日。卯君扶杖而至。因與共被土窩。永夕談討。間以雅謔。甚是山中樂事。翼日。金生鳴遠來饋秋露。信宿之夜。且飮且詠。凡得二首。非取音律。所以志喜也。</title>,<text>昨日迎鳩杖。今宵見麴生。麴生知我者。終夕導歡情。遠林暑氣薄。蘆厓秋露滴。秋露滴飮秋露。聊以永今夕。</text>
<title>除夕述懷 四首</title>,<text>堂堂時序去。臘月恰三旬。餞歲竆難送。迎新病却因。卷中亡舊業。村裏作陳人。但得山花發。吾家也不貧。右蘆厓守歲底事入幽谷。離違父母祠。流光難把玩。孤露不勝悲。隱几聞鷄早。歸家拜廟遲。末由筋力禮。其奈病支離。右晩拜家廟入深吾失計。問舍爾飄蓬。喘喘蘆厓下。涔涔大野中。戀兒宵不寐。哭女日潛恫。一切悲歡事。從今付彼穹。右兄弟相憶蘆厓除歲夜。獨與仲兒眠。冷宦思阿範。輕遷悶爾玄。戀親渠不寐。別子我堪憐。但願無憂病。何須置膝前。右憶範玄兒</text>
<title>宗會。次城主韻。宗人柳義養。時知本府。</title>,<text>雨中車馬戒。來訪族人居。珍重溪山會。優閒簿領餘。竆鄕聊守拙。梅閣好藏書。此夜團圝處。歡然一室如。</text>
<title>城主再疊宗會韻。寄示。求和火急。走次以謝。</title>,<text>擬作東牆隱。搬移南阮居。萬山靑草畔。一枕黑甜餘。忽得瓊琚句。兼投咫尺書。江州賢太守。能憶病相如。</text>
<title>範休入直泰齋。三月歸覲。旋以公故還仕。送以短律二篇。</title>,<text>阿兒斯未信。登仕在強年。一命誠非分。三餘幸有緣。爲親知爾屈。思子覺吾憐。出脚還多懼。隨時更勉旃。吾無詩禮敎。爾有山樑悲。洛下誰知己。靜中自有師。功名非本分。學業恐差池。老父猶無恙。休言陟屺思。</text>
<title>敬次退陶先生歲季得鄕書五言長篇。寄泰齋直次。</title>,<text>欲寄兒子書。呵凍掃禿筆。遠懷筆難旣。漏萬僅掛一。以我戀子苦。想爾思親鬱。念汝衣絮薄。秋服兼冬節。淸齋正冷落。噤㾕 缺 拄笏。所思在鄕山。白屋貧到骨。祿仕欲報春。反哺奈短日。難學莊嶽齊。堪笑章甫越。報國顯親志。在我宜無缺。安能久韁鎖。莫如還圭蓽。蘆厓土屋下。團聚誠可悅。但有父兄在。行止難遽决。惟爾一命官。何足論得失。霽行遇坎止。聖賢自有訣。隨處盡其職。但令吾力竭。義利痛剖判。理欲勉存遏。但願好眠食。且莫憂老物。老物還無事。弄孫有梨栗。敬誦退陶詩。賡吟聊自述。</text>
<title>金生可運南壽同棲近寺。時來問字。臨歸。以詩相贈。次以謝之。</title>,<text>靑山雲樹裏。雙妙久聯床。古聖垂眞訣。吾儒戒坐忘。誤承借聽意。愧乏指迷方。自得餘師在。當仁勿彷徨。</text>
<title>和範休小塘詩。寄泮村旅次。</title>,<text>山泉一脉小池通。聊庇金鱗涸轍竆。莫使小兒輕設餌。任他閒放繞深葒。</text>
<title>冬至夜。親封衣袱。送兒子直所。誦唐人詩洛陽城裏見秋風。欲作家書意萬重。猶恐匆匆說不盡。行人臨發復開封。悵然興懷。遂次其韻。</title>,<text>千里京師已北風。雪山寒樹望重重。薄衣寄去何時到。老父今宵密密封。</text>
<title>枕上口占六言絶句</title>,<text>送子西遊鳳城。獨眠南澗龜縮。百年常抱千憂。萬事不如一默。</text>
<title>夜枕口占</title>,<text>吉凶惟我召。榮辱匪人由。一默終難學。多言苦不休。有身還有累。無舌卽無尤。默數平生事。蕭蕭白盡頭。</text>
<title>病蘇。戲吟短律。寄直長。</title>,<text>七十蘆厓老。經年病始痊。味開饌乏後。糧絶食甘前。頑僕嫌開戶。驕兒怨掣鞭。莫如仍守餓。料理白雲篇。</text>
<title>戲謝孟容 允文 家先打秋牟。分惠救急。</title>,<text>鄰家打麥送新聲。俄見樵靑戴小籝。笑殺隔籬原憲室。炊烟裊裊一時生。</text>
<title>範休自泰齋歸。言僚官丁景行 載運 甫文雅直諒。資益甚多。不勝嘉歎。遂次其所酬唱短律以勉之。兼以示景行云。</title>,<text>高人官獨冷。今與我兒同。千里資麗澤。三餘幸發矇。交情憐谷鳥。晉道筮盤鴻。此去宜加勉。交修黃卷中。</text>
<title>愚安贈別金魯瞻 顯奎○魯瞻讀易一旬而歸</title>,<text>山中歌有客。旬月講劘同。賾理多君識。借聽媿我聾。須存惕若意。宜著闇然工。臨別慇懃語。沈吟撿小筒。</text>
<title>多仁道中</title>,<text>我女歸江右。道塗百五餘。五年余不子。三月爾無書。幸荷尊章愛。非關親黨疎。道中風正急。天故戲吾歟。</text>
<title>寄贈金上舍雲卿 澤龍</title>,<text>秋風驅馬向漁游。擬伴高人半月遊。怊悵高人歸故里。烏岑遙望白雲悠。</text>
<title>柴里竹丌</title>,<text>到柴里。視外孫女。主人上舍柳尋春。出示家傳竹丌。蓋西厓先生書牀也。先生傳于修巖先生。修巖傳于掌令公。李息山贅掌令公之門。取而新之。識于丌底。還送本家云。道源奉玩。感歎之餘。走草一絶。贈主人而歸。仁賢舊物一書牀。牀上仍傳萬卷黃。遺訓百年今屬子。好將黃卷近燈光。</text>
<title>伴鷗登舟</title>,<text>呼艇伴鷗下。須臾過竹亭。江山如舊識。歷歷眼中靑。</text>
<title>竹巖舟中。感吟短律。寄呈金叔晦 崇默 几筵。</title>,<text>暮渡呼舟子。回頭憶故人。寒松留氣節。秋水見精神。昔泛憐歌棹。今來淚笛鄰。素車違一哭。客路謾吟呻。</text>
<title>觀水樓。敬次退溪先生韻。</title>,<text>起樓臨洛水。勝事肇麗君。地入商山盡。江從太白分。一津迷舸艦。千古鎖煙雲。陶老觀瀾旨。追賡亞聖文。</text>
<title>將離訥里。留贈金壻性徹兄弟。</title>,<text>江臯秋事盡。時節届三餘。二妙竆年業。一編入德書。看文君識透。討義我才疎。可惜光陰駛。及時盍勉歟。</text>
<title>吟示金定之 鎭東</title>,<text>金斯文定之收拾先世遺文字。手自淨寫。裒爲一帙。凡得十五冊。旣而齎全帙。冒大雪南出。與道源兄弟。會勘于黃山之樂西庵。其追遠之誠。佔畢之工。可謂兩盡而無餘憾矣。顧鄙等愚陋。不足以當是役。然因此而得窺先輩文章德業之盛。實後生之幸。而定之之賜也。鉛黃之暇。吟短律。以爲日後面目云。齎書良友至。攜手入山中。謬托編摩事。愧無玩賾工。百年傳寶匣。十世見儒風。偸得鉛朱暇。閒吟入小筒。</text>
<title>又步中字韻。相戲。</title>,<text>感君遙命駕。相對雪山中。口棘書難讀。頭斑句未工。庵高迎曉月。衾冷㤼松風。呼客還爲主。爲吾供碧筒。</text>
<title>默溪院中。留藏葛庵李先生尋眞韻。會中諸公次之。余亦忘拙敬步。置之軸末。</title>,<text>儒學工夫自有眞。藏修書院誦秋春。環中妙理須觀物。卷裏嘉言便做人。先輩遊從播馥遠。後生團樂會文因。講餘更上淸樓坐。苦熱煩襟頓滌塵。</text>
<title>兄弟與芝谷金表兄 正漢。宿枕澗亭。曉起詠退陶先生夏朝吟。因次其韻。時丙戌六月二十日也。</title>,<text>曉起方知夜氣淸。更看庭草一般靑。箇中自有安心法。追感先人淨室銘。</text>
<title>同李敬美 世靖 夜話。誦退陶先生秋夜吟。仍各次。</title>,<text>愛君來訪趁秋淸。夜話仍看曉月明。偏向丌書多警發。自慙愚陋久行冥。</text>
<title>丁亥秋。敬美不幸。用前秋酬唱韻。寄贈几筵。</title>,<text>瀅若氷壺表裏淸。世間名利見分明。傷心往歲溪齋韻。眞箇吾人入杳冥。敬美早廢擧業。故第二句及之。</text>
<title>丹陽途中。吟示姪兒星休。辛卯二月。同榜歸鄕。</title>,<text>山花江柳鬭春光。雙笛聲中匹馬裝。衰晩只增孤露感。丹陽物色付兒郞。</text>
<title>東遊紀行</title>,<text>歲在癸巳秋。九月十八日。瓢谷柳叔文。丹砂金聖弼。晩發枕澗亭。夕宿栢湖濱。傷心冷泉翁。已作泉下人。漢上諸人會。夜話君鑽家。安友曾東遊。說路無毫差。十九向靑鳧。靑鳧一舍強。月塢訪先躅。往事何微茫。崎嶇十里路。曲曲溪流駛。下馬老樹村。允合藏修地。何由結數椽。以追先人志。居然五十載。俛仰空涕泗。聞說曲盡處。懸瀑落半空。家兄昔壯觀。白日響豐隆。昨日送行語。須觀月塢瀑。山中日已暮。峽村難寄宿。怳聞百尺流。終阻千尋潭。還宿月幕宅。廿日更向南。路過靑雲驛。江山儘絶奇。越江蒼壁上。天作小庵基。蘭叟卜居志。誠得山水宜。寸土如寸金。寒士奈乏資。自此折而東。馬首大遯山。山門百丈旗。簇立石爲竿。疑是古周王。禦冦役鬼刻。不然秦皇帝。鞭石近海曲。不然好事者。物色強名之。苟非石言夢。造化何由知。相顧一大笑。馳馬入僧舍。適値冠蓋集。山中閙車馬。討室權歇泊。吏卒來禁呵。閉戶暫伸脚。欲留無奈何。顧語鍊丹翁。去宿周王庵。爲借遊筇二。且覔芒鞋三。呼僧挈小壺。責僮負寢具。丹翁以齒前。翼姪陪而後。水月堂後出。白雲庵右步。溪矼斷復續。僅有一線路。外山襍皮肉。別無奇玩處。忽到古城墟。恍惚心還悸。暫憇盤石上。分酌紫霞液。邂逅庵中釋。指點竆目力。醉仙臺在右。蓮花峯在左。谷歧旗巖後。溪迴汲水下。其他無名石。不減有稱巖。矗矗復岌岌。眩惑難盡諳。僧言日欲曛。勝賞在明辰。引入周王庵。庵舍可怡神。古稱大闕基。今爲羅漢殿。登陟僅五里。偏知老脚軟。庵僧頗款接。問飢進胡麪。呼燈就燠室。淨潔不用薦。夜來魂氣淸。不寐到三更。山靈解人意。廿一朝淸明。起視庵子後。石竇開細逕。行尋周王窟。兩广僅容脛。深處石疊床。高處水滴珠。四壁削萬丈。不能通吸呼。凜乎不可留。旋出登前樓。瓢隱高風遠。楣間名字留。勝賞一樓盡。坐點四面峀。昨日未題品。今朝皆入手。醉仙臺以上。皆有名號云。彌陀坐半空。彌勒入霄雲。獅子怒欲吼。觀音按伏得。毗盧最高峯。其下卽王窟。右轉又奇絶。爲峯凡有七。何時七星隕。化爲七峯石。旗巖與蓮花。還在几案前。絶勝周王庵。古語非浪傳。路回汲水峯。仰看揷蒼穹。飛鳥亦難到。汲綆何由通。周王計反拙。疲民此竆極。門樞斲巖石。雉堞跨溪壑。恃險不修德。可作前車覆。故事不可詰。何用較蠻觸。緩步狐項口。倚杖鶴巢邊。吾輩少塵緣。庶幾見胎仙。僧云鶴已去。巢空臺亦廢。有時戛然過。春山暮雲際。今行失奇遇。悵然一長嘆。涉矼甑峯下。解衣祈雨壇。及至龍湫外。脫屣又去冠。俛入石罅中。緣下又躋攀。脚下龍吟壯。背上鳥途危。巖滑股自慄。石壓頭難擡。相顧畏且㤼。丹翁甚於我。還如入死地。遊賞姑不暇。小頃擧目視。始入壺中天。龍秋隔一泓。深碧衣難褰。臨水空歎息。無以階天㟻。何由一飛度。仰看且俯瞰。卯君曾一遊。記事頗詳悉。壯哉柳汝得。頭戴卯君入。入見懸瀑勝。勝觀都在是。倘非壯健者。無能得到此。甚矣吾輩衰。隨僧亦癃殘。徒有爛柯想。恨無乘風翰。且進杯中物。題名石龕層。丹翁豪氣發。筆下龍蛇騰。出視解衣處。冠屨同蛻蟬。誰知興盡客。欲回剡溪船。還對鶴巢巖。指點內院道。內院最孤絶。遊人罕得到。况復雲水庵。山行數十里。昔年汝遠兄。探討無不至。歸說內院勝。傍有廣穴村。四截隔世坌。分明是桃源。雲水洞口勝。可以次周王。吾輩但神遊。不見庸何傷。去時度危棧。歸路踏溪礓。依巖坐移時。老僧說復詳。看山自有術。不可躐等求。旗巖眼先開。鶴洞境轉幽。看看到龍湫。步步窺禹穴。周庵最後事。意味乃自別。吾輩昧看山。可笑倒次第。秪恐冠蓋逼。怱怱不盡底。雖然亦不妨。無處非眞界。何必論先後。隨遇心自快。說山未究竟。雙蓋入洞霞。笙皷振谷來。紅綠攔道過。遑忙欲避喝。道窄難旋回。到底殺風景。奚暇念敲推。望見寂照庵。額巖半腰架。昔聞卯君言。於此喫快果。渠適未並轡。臨渴謾興思。俯見白雲庵。占地更平夷。今春金濯以。讀易晝掩扃。寺僧皆稱謂。隱士金先生。庵子別無勝。以此當留名。自歎吾行晩。空想蘭室馨。暫入大典休。覔見霜月稿。敏公儘高僧。唱酬皆騷老。遊人輒次之。山中成故事。丹翁不著高。余亦素不喜。驅馬出洞門。悵然別名區。哀哉曾悅魂。托在名山隅。埋玉曾幾許。墳上草已蕪。出山復入山。雲水忽馬頭。日昃不得到。馬上謾指點。所謂主山嶺。盤據極天險。頂上望東海。風颿目前浮。內外二十里。徒步膚汗流。薄暮得山村。村名是新安。山水幽且僻。如入閩粤間。丹翁始有詩。拙和何足觀。廿二促曉飯。步出看考槃。日午到野城。主倅欣相迎。入休堂堂堂。出過亭亭亭。素聞淸心勝。今日倚欄干。髣髴竹西樓。眼界尤敞寬。下樓登小船。姸歌慰客懷。我信鍊丹翁。聲色心已灰。忽逢風流守。恐牽黎渦情。乍眄尋罷去。舟虛秋水淸。廿三往丹丘。爲哭晦根丈。夜與聖甫宿。苦懷語枕上。廿四還野城。徑到城外舘。諸益偕主倅。夜來談話款。丹翁仍同宿。約束內延裝。廿五日晩發。五里過南崗。院村秦疾熾。咫尺未瞻謁。江口風景好。海曲豪興發。秣馬長沙津。暮入淸河城。何來平凉隷。執鞚攔外庭。相笑欲回轡。主倅忽倒顚。主倅嚴周玉。阻闊三十年。鼎坐夜不寐。白頭兼悲喜。內衙供夕炊。淡薄知情味。廿六促遊屐。主倅約追至。同登海月樓。樓揭晦齋記。內延十里近。洞口寶鏡寺。入寺暫休息。山雨敗意思。冒雨坐籃輿。突過舞風溪。籃輿還可笑。恨不攜靑藜。曰足走如飛。奚暇玩景致。旣渡落霞橋。山色尤奰贔。十步一懸瀑。五步一巖臺。舍輿徒步好。借筇踏蒼苔。遇臺輒坐玩。遇瀑便徘徊。面面覺奇絶。在在聽雨雷。所謂獅子項。步行亦難由。上壓百丈巖。下臨千仞湫。丹翁周王㤼。到此尤小心。少憇拾得臺。臺上松樹深。何年文殊師。結庵此住杖。庵廢尙有址。礎底鳴玉響。山雨正濛濛。雲暗前路阻。誰開衡山雲。得竆幔亭棹。又上寒山臺。龜巖山腰陡。普賢庵在此。庵廢亦已久。轉至中龍湫。僧輩慢不告。徑向上龍湫。踰越極辛苦。如登千丈山。忽落百仞坑。坑中全是石。石斷碧水瀯。道伯纔經過。斷處輒有橋。渡橋乃有梯。望若河漢迢。况復微雨潤。石色如滑氷。咨且不敢先。試使白足登。丹翁無難色。今見大敵勇。誕先登于岸。俯嘲氣方湧。我同十駕駑。及其至則一。仰看天上來。素練垂一匹。上開萬尺屛。下無一撮土。湫左石作坎。停畜無源水。石坎彼一方。名字千百題。貴人盡紅刻。騷客多墨書。相視題名處。要避風雨瀉。身長且無畏。乃可仰立寫。丹翁書法健。但嫌乏二長。拙筆拙莫甚。到此臂欲攘。題罷飮紫液。雨勢亦少止。還出坐巖上。領略三湫勢。初爲白足欺。掠過中湫勝。遊人自得之。尋討輸餘興。碧水深不測。臨淵有石竇。兩柱戴巨石。巨石勢欲浮。何由棹小舟。入窟坐幽獨。比之上龍湫。勝槩難仲伯。有臺名禪悅。有峯名妓花。命名殊不雅。疑或字之訛。妓當作葵字。悅當作蛻字。葵花以其形。蟬蛻以其義。又歎鶴已去。鶴巢臺猶在。其上內院庵。正與繼祖對。繼祖頗擅勝。架空極爽豁。繼祖數十里。乃有三動石。山僧甚諱之。且云路險絶。丹翁興未盡。每欲竆奇特。雖不見動石。猶宜到繼祖。我憂老脚疲。坐石且長嘯。翁我癖煙霞。遠遊殆妄作。看盡九瀑勝。竆得三湫碧。自此復何求。莫如還寶鏡。寶鏡淸倅來。鼎話勝玩景。丹翁亦一笑。還喫寺中飯。淸河書再來。公故苦相絆。一宿仍成別。離合本無期。早知不復面。信處吾豈辭。夜來枕席凉。夢遇蔥鬚禪。排門一長揖。欲言口生煙。曰我自西域。埋鏡此山中。仍爲此山主。多與騷賢逢。騷賢好議論。仙區妄入評。千秋內延山。羞與周王爭。况彼淸凉輩。又其每下者。幸遇兩騷翁。一言以辨破。余乃徐答之。公言則然矣。周王與內延。山水略等耳。大槩不相下。只可互長短。但以所處地。顯晦差有間。至若淸凉山。難以此例論。地近仁賢里。退陶此棲遯。自稱淸凉人。由是名益顯。某峯某庵勝。還是第二件。周王內延山。未聞先賢躅。卽今題名人。摠是自京國。冠蓋日相接。殊欠幽閒趣。老禪悠然去。余亦驚罷睡。廿七曉起坐。詩札寄東閣。少時溪上韻。白首猶記憶。日晩出洞門。祇謁鶴山院。悵別仙山邈。快觀驚濤遠。漁人畏風返。一時迷舸艦。此是眞壯觀。玆遊無遺憾。歸泊野城舘。丹翁入衙內。主倅遊玉溪。暮還喧皷吹。獨卧計歸程。明發耿無眠。廿八主倅出。苦牽入東軒。勸我玉溪遊。許與衙客俱。昔聞大山言。玉溪儘可遊。實有一見願。丹翁意亦然。聖甫適來到。聊與枕相聯。小晦理歸裝。午秣栗谷店。此分玉溪路。仙緣實自歉。直向五十川。龍湫暫駐驄。風烈酒無力。水駛耳欲聾。歸路又壯觀。足償玉溪債。但嫌占地惡。臨睨發一嘅。處此大路傍。日日車塵漲。未經騷人題。時聽海賈唱。投宿洛坪店。弊席捫飢蝨。歸到枕澗亭。十月之初吉。家兄笑相迎。卯君先索詩。慚愧兩騷翁。歸槖渾倒垂。共宿三棣堂。夜深話媺媺。今宵猶淸意。明日愁塵事。自笑東遊計。畢竟何所做。歸來腹枵然。視聽如聾瞽。月塢違壯觀。周王只皮膚。內延三動石。不知有與無。至若玉溪遊。由我更差池。到處促歸袂。悤悤多失遺。只有看山名。而無看山實。敢曰辦壯遊。欿然還自失。起謝鍊丹翁。我性本疎迂。平日讀古書。鶻崙甚呑棗。買櫝卽還珠。見皮不識髓。全昧泝源頭。何嘗竆義理。今玆看山水。平日學力驗。况我蒲柳質。衰病已沈淹。羡君鍊丹成。六十鬢如蔥。從今願入山。共君訂參同。丹翁爲一笑。徑揖上馬去。信筆記遠遊。狂歌且延佇。</text>
<title>伏賡表忠綸音御製詩</title>,<text>涒灘勳忠凡幾人。于今舊甲卦循旬。洪恩重被殉身士。寵命新加倡義臣。草野微誠同犬馬。昇平輿祝咏螽麟。過庭家訓丁寧意。上答吾君下答親。</text>
<title>明齋直中伏和御製板上韻 戊申六月二十日都政。以明陵參奉首望蒙點。七月十二日治發肅行。二十日入城。二十二日謝恩。二十六日就直紅箭門。肅拜入齋室。奉審紗籠懸板。仍伏和云。○以下西行錄</title>,<text>大駕前秋展寢園。宸情追感月中元。山浮淑氣聞嵩號。室帶淸光御至尊。盛世繁華看茂樹。太平形像驗煙村。微臣廕補祠官祿。感激幽明若報恩。</text>
<title>明齋直所戲吟 陵所醬味甚惡。朝夕覓鹽食之。自後下人。輒別設鹽楪。戲吟短律。與洛兒一笑。</title>,<text>蒼梧日欲暮。悄坐客愁新。只懼恩除重。非關宦味辛。虀鹽同國子。松桂等山人。一夕秋風起。歸驂漢水濱。</text>
<title>直中戲吟回寄範休 廿七日。平市下人。氷苞大鮒魚走來。戲吟回寄。</title>,<text>父子同朝喜。還爲戒懼深。齋居猶仕宦。市隱匪山林。喫淡隨吾分。苞鱻見爾忱。從今勿復爾。何足費公金。範休方入直平市署。署軒扁以市隱堂。故四句云。</text>
<title>展拜木會道先塋。感吟一絶。</title>,<text>十一代祖吏曹判書府君，十代祖都承旨府君，九代祖弘文館典翰府君墳墓在高陽貟塘面木會道。子孫散居遠地。只有墓直一人。而元無禁護之事。短松叢檟無復存者。道源曾於辛卯春。帶恩來展。今偶入直仙陵。距墓下不過莽蒼間。再登丘壟。一拜辭歸。不勝感慕之情云。廿載中間再上壟。獨依荒砌淚潛流。莽蒼一拜還千里。明日歸舟漢水頭。</text>
<title>還到泮中。示範休。</title>,<text>父子趨金闕。遐鄕此事稀。恩除誠出分。官守敢言微。一肅吾將返。三年爾未歸。離亭相勉意。旅食苟無饑。</text>
<title>漢江舟中作</title>,<text>八月初三日發還泮。留諸公會別。擧有悵黯之色。範休追至西氷庫江上。三父子下馬暫話。與洛休登舟。去留情境甚作惡。昨日明齋客。今朝漢水頭。一旬將父喜。千里別兒愁。下馬辭京國。登舟惱去留。最憐江岸上。渺渺送歸輈。右寄範休炎程千里役。全賴爾扶將。鞍馬三旬盡。晨昬一路長。誠心知有格。行李幸無傷。歸去瓢溪里。雲篇與汝商。右示洛休</text>
<title>達川道中</title>,<text>初六日午。秣達川治。發行里許。將作隷追至。蓋初四日吏批草記。大槩明陵參奉柳道源改差事。傳曰。特除之下。豈敢若此草記。循例登徹。殊極未安。當該堂上推考。此草記勿施可也。仍下敎繕工假監役。閒司相換事分付。天恩至此。感泣無地。而鄕路過半。莫知所爲。遂冒昧逋歸。尤增惶蹙之至。一命循牆走。不堪聖渥鴻。歸驂纔嶺下。恩旨又途中。戀闕鴻歸北。思鄕馬欲東。公私難兩盡。靡措一微躬。</text>
<title>到家後。戲成古風。贈卯君。</title>,<text>君爲東牆隱。我作風塵客。風塵寧久客。旋歸曾不月。且喜重陽近。共泛東巖菊。</text>
<title>湖上校勘會吟。呈小山。</title>,<text>今日巖齋會。山梁哭罷時。已成明道狀。誰築考亭祠。對讀先生集。渾深後學悲。東南敎導責。賢季不能辭。</text>
<title>走次雙梅園韻</title>,<text>步出雙梅榭。月高數尺纔。閒情吟樹下。遺躅問池隈。修契君偏感。論交我適來。更期花發後。攜酒共登臺。</text>
<title>將哭金漢瑞 井東。馬上口占。</title>,<text>落地人生卽弟兄。况君同志又同庚。逢場戲謔還無害。別後音書更有情。場屋十年成一夢。山坡五月度三更。世間死友今誰是。我愧千秋范巨卿。</text>
<title>謹次怡悅巖權公韻</title>,<text>高隱何須畫二牛。考槃當日此山頭。白雲舒卷元無管。蒼石陂陀閱幾秋。二代高風芬未沬。一區幽致興難收。子孫世守玆巖號。分外昇沈不足憂。</text>
<title>徑谷歸路。吟寄族叔大卿 正鉉 几筵。</title>,<text>遠里黃花老。牛山宿草荒。斜陽歸去路。揮淚獨彷徨。</text>
<title>宿聽澗亭感吟。展族姪德卿 昌來 几筵。</title>,<text>巋然遺閣在。君死殯於斯。渭水新居奠。瓢溪舊宅悲。孤兒勤讀禮。穉僕樂耕菑。自此天方定。泉臺倘有知。</text>
<title>南淵寺會。次庚午詩軸韻。癸卯初冬。以聯芳世稿校正事。約會。六日而罷。</title>,<text>蘭若校書會。山中落葉時。招呼先輩樂。俛仰後生悲。耆哲今無倣。堂壇尙有基。呼僧問故事。追和軸中詩。</text>
<title>中立追和南淵寺韻。寄示次謝。</title>,<text>輥到七旬境。回頭憶少時。躁狂猶不改。枯落謾興悲。自比無源水。何論積德基。謬加推借語。慚愧故人詩。</text>
<title>甲辰七月朢。聞廬江旣朢會退定於十七日。戲吟一絶。寄洞主金上舍中立。昔東坡以重九後一日爲小重陽。又曰後重陽。妄欲效顰。作一新語。以旣朢後一日爲後旣朢。</title>,<text>東坡亦有小重陽。我輩寧無後旣朢。洞主風流應未歇。晩呼漁艇繫滄浪。</text>
<title>旣朢大雨。想江水難通。而錯聞臨淸閣小船已繫廬江。十七。偕昇休，星休赴會。及到江岸。江水盛漲。舟亦未到。隔水呼語範休。範休。時爲齋任。 仍上三笑庵。悵吟退溪先生壬戌秋戲吟詩。敬步其韻。戲呈洞主。洞主。時未入院。</title>,<text>故事廬江七月秋。今行擬上木蘭舟。由來敗興無今古。獨立江干歎不休。昔在壬戌秋七月。退溪先生約月川，惺齋諸公。泛舟風月潭。旣朢前日大雨水。未果會。戲吟二絶。寄諸君云云。此其二絶之一也。先生本題。未能全記。而大意如此。</text>
<title>江水旣難通。而同約諸公皆不至。不得已爲還歸計。又戲成一絶。題庵壁。</title>,<text>虛負蘇仙赤壁秋。謾回王子剡溪舟。主人莫訝徑歸去。一枕遊仙已罷休。</text>
<title>十八日。飯後欲治歸裝。洞主馳到庵中。相與一笑而留之。且聞李君甫 尙慶 方掛席泝江而來。喜甚。又步前韻。呈洞主座下。</title>,<text>此行終不負淸秋。報道詩翁曳小舟。勝事莫非洞主賜。前宵歸計一時休。</text>
<title>題愚安新居</title>,<text>阿兒卜築志。營度已多時。鳩拙爲巢晩。鸎遷出谷遲。粗成耕讀業。休道別離思。寥寂還非病。三餘自得師。卜築鳳臺下。寬閒俗亦淳。愚村符性拙。豐縣媿家貧。有樂山名正。無塵地號新。躳耕千古事。老我卧陽濱。</text>
<title>人日雨雪盈尺。吾杖履爲雪所掩。忽聞敲雪刷履聲。開戶視之。乃七歲孫聃壽也。喜賦一絶。</title>,<text>杖履失收雪欲埋。阿誰椓椓立寒扉。爾能愛及先生屨。推得此心作聖希。</text>
<title>三兄 世澤 回巹慶席。伏次戊午詩軸韻。幷序</title>,<text>甲辰之正月二十六日壬子。是我三兄回巹之日也。夫回巹之慶。世所罕有。而吾家有故事。高祖副護軍靈巖府君。以戊午歲。設回巹燕於水谷之本家。時府君壽七十九。淑夫人壽七十八。內外子孫冠者七十餘人。仲子驪州公。則方帶醴泉郡符。其子孫之盛。儀物之豐。至今稱說不衰。今公年八十三。琴夫人年八十五。比戊午回巹之時。又加得四歲或七歲。而公步履輕安。視聽無損。夫人時或執女紅。其康健可知。獨以子孫之盛。門閭之榮。爲不及先祖時。然公之兄弟姊妹五人。年皆七八十。俱無恙。一子四孫。文行彬彬。吾知公壽考康寧。旣受之於先祖。而先祖之積善餘慶。又將責之於子與孫矣。是日也。風氣和調。旭日方昇。公以深衣博帶。坐東序。夫人以圓衫彩裙。坐西序。牀花交暎。巹杯相傳。子孫起舞庭下。賓友親戚。環而觀之。春風和氣。盡在一家。今去戊午百有七年。而以今視古。赫赫若前日事。於乎盛哉。於乎休哉。旣而公出示所爲詩一首。乃追步戊午慶席韻也。道源忘拙謹次。以附古軸之末云。曉旭重升鳴鴈隨。百年今日再稱巵。勝筵自是吾家事。餘慶元從我祖時。古軸留傳人似昨。新詩追和事尤奇。樽前更爲翁姑祝。孝子佳孫是福期。</text>
<title>過族孫光文墓。吟一絶以悲之。</title>,<text>誰謂仁者壽。顔子仁不壽。矧爾父子年。分得顔子壽。</text>
<title>題杏堂寃稿後</title>,<text>可惜杏堂子。去來石火間。賢生天有意。仙謫帝催還。制行堪方閔。得年反羡顔。秘藏三五策。空朽九巖山。</text>
<title>泗濱文會。吟成短律。呈座中。</title>,<text>泗濱文墨會。信宿謁賢祠。先輩藏修地。後生策勉時。詞章非可廢。學業恐差池。幸逐諸公後。同聽白鹿規。</text>
<title>乙巳六月朔。李致道 埦 奉先生文集三十四冊。要我兄弟會校于大坪。朢後。余以事暫歸蘆厓。路中口占短律。寄贈校所求和。</title>,<text>叨承勘校役。髣髴接音徽。鸞鳳翔千仞。牛蠶徹萬微。源頭來混混。平地見巍巍。胤子傳家學。遺言更發揮。</text>
<title>丁未初冬。金中立，柳秀夫  聯鑣訪我兄弟。題鳳於蘆厓。聯枕於大坪。至于東巖亭。打酒而別。其朋盍之喜。細論之樂。實缺世不易得也。臨別。以隱矦韻。各製短律相贈。以慰別後之思云。</title>,<text>吾輩同衰暮。盍簪未易期。竆山虛枉日。遙夜細論時。更向秋亭去。何嫌薄酒持。臨分留古韻。投贈慰相思。</text>
<title>戊申三月二十八日。有鵲來巢於廟南櫟木。六月二十二日。雙雛飛出。戲吟絶句。</title>,<text>三月成巢五月乳。雙雛飛出綠陰繁。主人幸得刀圭力。分外官名不足云。古人云。鵲巢之應。拜官爵。而吾以病差當之。故末句戲及之。</text>
<title>敬次朱夫子觀書有感詩。奉呈廬江講會。</title>,<text>乙酉講會時。大山李先生與諸名勝。泛舟於五老峯下。舟中次朱先生觀書有感詩。至今傳以爲勝事。今諸公又設講會。以續古事。時己酉秋七月旣朢也。余病不能赴。諸公又次觀書韻。走書求和。要置之軸中。以慰不能同遊之恨。其意不可孤負。艱草奉呈。以博會中一笑。大山當日倡諸生。講罷登船一葉輕。妙處由來惟獨得。怳然舟入落星行。</text>
<title>族弟復如 之源 慶席。病未往參。書送短律。</title>,<text>十年穿榻業。今日慶于閭。門戶蕭條後。家庭訓誨餘。升沈惟在彼。行止卽由余。世路前頭戒。宜存發軔初。</text>
<title>次李僉樞重牢宴韻</title>,<text>聞說豐川盛宴開。東斟西酌有仙罍。人間可得期頤壽。世上難逢旭日回。茀祿元從和氣至。光陰不向善家催。恩榮一室兼三達。孝子新擎紫誥來。</text>
<title>走次李君東煥槐陰亭韻</title>,<text>君耕谷口作山翁。白澗靑坡細路通。聞說小亭今已就。也知終老此山中。</text>
<title>李汝根 宜秀 讀書南澗。逼歲告歸。臨別吟贈。</title>,<text>邇來南澗讀書聲。愛爾工夫日有程。歲暮歸驂挽不得。那堪今日別離情。</text>
<title>荷塘權先生挽詞 遷葬時</title>,<text>古亭霜月照寒水。後學追尋只此心。德業山南推領袖。文章海左薦球琛。寒編五世傳家學。畏壘千年重士林。聞道幽宮今再卜。坐違車紼媿微忱。</text>
<title>大山李先生挽詞</title>,<text>夫子生南國。吾宗有嫡傳。規繩今叔子。克復古顔淵。溪上移梅日。滄洲拔木年。如今師道絶。努力誦遺編。一身曾許國。林下講平治。側席招賢日。懸車告老期。初非忘此世。終不負明時。珍重天褒降。一疏最受知。幸得依歸地。門牆父子同。陪遊憐朽質。從學媿阿蒙。不以憃愚甚。勉加切琢功。于今何考德。空憶坐春風。</text>
<title>數咎堂崔丈 興遠 挽詞</title>,<text>篤行君子在。高隱漆溪坊。志業追三代。經綸驗一鄕。居家成敎本。爲學在倫常。南嶺今蕭索。先生又北邙。鄙生甘自棄。遊學未親仁。謾抱知荊願。還爲責沈人。面承宜有日。書質竟無因。又負儒林會。緘詞獨愴神。</text>
<title>挽朴南野孝有 孫慶</title>,<text>從古襄陽隱姓龎。屢辭徵辟卧東岡。文章璨璨瓊琚佩。志業孜孜禮法場。三世英聲高北斗。百年儒敎振南疆。靑山昨送湖翁葬。南野如今又北邙。二父交情旅宦時。秪今孤露白垂垂。孱生已墜家庭訓。孝思猶藏唱和詩。淸洛徒勞尋友夢。阜山叵耐吊凰悲。先人文字從誰乞。重爲吾私涕淚滋。</text>
<title>挽李小山休文 光靖</title>,<text>斯文天未喪。嶠嶺似閩濂。博約天倫學。磋磨友道兼。修辭金石重。持敬尺繩嚴。辛丑鴒原痛。巖齋獨玩占。辛丑樑摧後。門人替事師。勉進先兄屬。固竆聖主知。林下朝銜繫。閒中道味滋。十年天運薄。重爲士林悲。猥廁交遊末。于今卅載餘。旣蒙家稿序。頻奉赫蹄書。勉誨公恒切。攻磨我自疎。殘骸猶後死。悲歎卧竆廬。</text>
<title>觀察使鄭丈 玉 挽詞</title>,<text>昔在童孩日。已聞夫子名。家聲紹藥老。時望掩髦英。厚德喬山重。冲襟止水泓。鸞棲流惠澤。鶻擊振風聲。抱負期廊廟。風雲際聖明。銀臺喉舌責。方岳黜陞衡。彊禦何曾吐。毫絲絶不營。海甸方胥悅。天意奈難評。普切云亡痛。偏深戀德誠。家君爲執友。眷念及愚生。世契仍膠漆。賢郞義弟兄。夤緣冠蓋枉。陪侍里閭迎。不以庸騃棄。幾多感愧幷。典刑今不見。醇誨竟難擎。那得江河量。復誰松栢貞。公私無限慟。涕淚謾沾纓。</text>
<title>挽李木川 萬容</title>,<text>家訓丁寧自我盆。東厓爲考奉朝孫。襟懷秋水塵何染。和氣春風薄可敦。南邑棲棲非素志。西樞老老亦天恩。傷心季氏琴祥月。又送靈車向九原。</text>
<title>挽李稷山 萬宏</title>,<text>致政公門說白眉。臺端風采廟堂姿。英材早得家庭訓。偉貌偏爲聖主知。妙歲功名宜拾芥。晩來遊宦反居卑。經綸自古輸閒地。百濟遺墟有口碑。</text>
<title>挽金參奉 綋</title>,<text>世業溪巖宅。仁風退老鄕。高名遊璧沼。雅意守東岡。開戶臨江綠。抽龕對卷黃。後生今日痛。何處拜龎床。</text>
<title>挽李冷泉 猷遠</title>,<text>沿泝晴江占好園。冷窩終日掩柴門。招呼勝友編家集。博約天倫味聖言。雅士咸知安定弟。佳兒曾見太丘孫。秋風遊子傷心處。丹葉黃花漢上村。</text>
<title>挽金渴睡軒 㙔</title>,<text>報國初心左。歸來樹竹園。官名非我樂。軒號亦君恩。隱几琴書靜。盈庭詩禮敦。鄕邦依仰地。有韙達三尊。追惟先契重。相仗百年期。東泮添燈夜。南阡送葬時。幽明公不負。零落我偏悲。吟病空山裏。聊題和淚詞。</text>
<title>挽李舂村 泰春</title>,<text>文章老益健。天假不平鳴。西里牆東隱。舂村暮杵聲。悲歡成一夢。詩酒送餘生。耆哲凋零盡。鄕邦運氣傾。</text>
<title>挽權遂安 師彥</title>,<text>相公遺業在。詩禮作靑氊。海郡投朱紱。江村送暮年。三尊人所仰。五福世誰全。衮衮綿餘慶。庭蘭更蔚然。</text>
<title>挽李參奉 重光</title>,<text>我曾遊鹿洞。歎息碩人寬。几席山同靜。襟懷水共寒。故家承祖業。昭代讓祠官。重度滄崖下。空瞻百丈巒。</text>
<title>挽李惺軒 台煥</title>,<text>追惟先契不勝悲。更爲鄕邦淚自垂。爲學近從存及葛。看書遠取洛而伊。重名主敎廬江日。勝事論經泗水時。三老東坡今少一。浙江芳草送靈輀。</text>
<title>挽任剛窩 必大</title>,<text>藹藹如公輩。彬彬在嶠南。超然游藝苑。惕若對書龕。活計韓竆五。工夫曾省三。平生傾嚮意。未及拜剛庵。</text>
<title>挽權進士 潤</title>,<text>博約天倫在。高名重士林。搴蓮少日事。蒔菊暮年心。巖下經綸老。卷中趣味深。東州今寂寞。題挽涕沾襟。</text>
<title>挽金凡庵 翼溟</title>,<text>近道天資好。其人似玉溫。家庭錦老宅。師友密翁門。劬學書千卷。論文酒一尊。凡庵今寂寞。遺業付兒孫。</text>
<title>挽李參判孟胤 世澤</title>,<text>翺翔鄒魯地。遭遇聖明時。館閣英聲遠。巖廊重望推。如何扁釣隱。未及賦歸辭。南嶺今蕭索。空吟殄瘁詩。讀書闕里宅。濡筆鳳池波。殊渥承蓮燭。高名上諫坡。居官貧四壁。爲學富三多。愴憶年前事。遺塵在弊窩。</text>
<title>挽趙聖與</title>,<text>胷中浩氣手經綸。終老嵌巖未得伸。早晩覆盆回照日。嗚呼難作九原人。得喪由來夢一場。人情於此變其常。惟君閱歷風霜久。不改眉間彩色黃。晩年丘壑世緣疎。博約天倫有緖餘。此日重泉歸告語。溪亭料理舊龕書。</text>
<title>挽金聖弼 翼東</title>,<text>一曲朱陳里。凝之父子廬。芬芳種蕙茝。璀璨佩瓊琚。白玉神心靜。氷壺表裏如。如何松下地。丹竈謾成墟。</text>
<title>挽金進士聖文 光憲</title>,<text>世守笙潭業。無愁度百年。仁鄕師友輔。國學弟兄聯。蕭灑臨池興。淸遒弄月篇。賢郞三釜養。遺恨徹重泉。</text>
<title>挽金汝實 始榮</title>,<text>獨坐亭中泣涕漣。昨聞良友向新阡。豪情博嶺持壺日。慘景陶淵失楫年。五老如今凡有幾。十年人事儘難圓。此行正與蘭翁見。爲說溪朋白盡顚。五老。公與蘭翁及我三兄弟也。昔年屢會博嶺。公欲築五老臺而未果。</text>
<title>挽鄭參奉敬修 惟簡</title>,<text>矦伯遺賢子。靑氊白屋貧。聲如金石出。心似桂薑辛。忙裏安閒意。稠中簡默人。忽驚仙馭遠。梁月送精神。兩家先契重。仍又托姻私。楡塞萍逢日。梅園花發時。泉亭和舊韻。浮石問前期。最是傷心處。手書滿我丌。</text>
<title>挽徐尙甫 昌載</title>,<text>溫溫心似貌。謙退若無能。行恥皮毛餙。言非口舌騰。禮論援古據。經術有師承。何處新阡起。遺芳在九陵。</text>
<title>挽金叔晦</title>,<text>南北山川逈。晩年識子賢。襟懷何落落。衰季獨翩翩。忠孝家聲遠。詩書世業傳。誰編高士傳。東海弟兄聯。</text>
<title>挽金子河 中柱</title>,<text>洛水遙遙處士居。惠連康樂好門閭。儒風不墜仁賢世。家行宜編小學書。卷裏工夫心自樂。人間名利意全疎。我家鸞鏡寃誰訴。爲子題詩更愴余。</text>
<title>挽金持平直夫 宗敬</title>,<text>湖門經學士。吾子最其英。卷裏工夫熟。胷中義理明。師傳友共習。兄邁弟斯征。未了吾人業。胡然遽九京。</text>
<title>挽李校理致道</title>,<text>過庭三十載。爲學得其門。蓮桂歸餘事。牛蠶劇討論。眞工溫舊學。精力輯遺言。肯構仍傳鉢。師門道益尊。聖主臨朝歎。招賢記舊臣。好官非所樂。私分欲粗伸。寶樹成材日。經帷分燭辰。論思嗟未了。仙館奄歸眞。</text>
<title>挽裴君相說</title>,<text>竊聽名勝論。可畏有裴君。發得羲文畫。沈潛洛建文。旣無科擧累。故透重輕分。可惜靑春子。荒山數尺墳。</text>
<title>挽族祖 久時</title>,<text>吾宗有一士。身長筋骨壯。有兄事文墨。早歲歸泉壤。家貧父母老。身兼耕與樵。樵山動樵歌。耕野勤耕穮。耕樵養父母。聊以竭吾誠。生事葬無憾。得力樵與耕。衣食旣自足。且爲兄立嗣。哀誠感神天。畢竟得賢子。擇日迎入門。改題立廟祠。己所營立產。無一自有之。家宅與田民。釜鼎及農器。一如平日樣。全付如脫屣。卽日辭本家。移處數間室。此事儘奇特。求古亦罕匹。今世讀書人。誰能辦得此。所謂必謂學。亦可云爾矣。家事付兒姪。偕老八十強。天餉固已厚。人事亦何傷。惟是一門慟。別廟親已絶。病枕淚垂垂。蕪詞替執紼。</text>
<title>挽江浦族兄汝遠 弘源</title>,<text>昔聞江浦有茅屋。茅屋中間藏小梅。江浦丈人卧茅屋。小梅臘月爛熳開。丈人愛梅兼愛琴。梅下彈琴作杵聲。鐵心石腸賦嫵媚。杵聲非是不平鳴。我欲一到江浦上。把酒梅前論古意。丈人亦知我有意。如何今日不相俟。今日到江浦。江浦春欲晩。小梅不知處。短琴絃已斷。絃已斷可奈何。飄飄正欲雲徂方。蓮花不得做好官。西河故作修文郞。但念子平未畢婚。丈人仙遊何太遽。而我獨立江浦上。目送靈輀去何許。</text>
<title>挽族姪子韶 鳳來</title>,<text>寧作書淫不作農。此心遼闊似崆峒。拙翁已有傳家句。何恨平生命也竆。</text>
<title>挽族姪士開 啓休</title>,<text>不貴籯金敎爾經。佇看文彩賁門庭。佳兒佳婦今何去。四歲蘭芽獨典刑。鞶革之年挾冊遊。愛君資質邁凡流。才兼行誼稱佳士。慶溢門楣有好述。浮世光陰俱草草。泉臺魂魄定啾啾。溪亭忍語同人稧。從此羣蒙失一頭。</text>
<title>挽族孫養之 性全</title>,<text>三更昨夜夢。有鬼泣啾啾。育我何能報。生吾秪是憂。永辭師友敎。那得筆硏遊。鳳尾千秋月。幽恨政悠悠。右述養之意養之聽我語。須勿泣啾啾。大暮無長短。達觀絶喜憂。苟如盜蹠壽。寧逐子安遊。好去黃泉裏。人事儘悠悠。右以余意答之</text>
<title>輓詞[李宗洙]</title>,<text>休休容善地。勉勉向前心。秉燭絲毛積。磨丹歲月深。共廚馴穉僕。則友感微禽。棣萼留哀壑。虛床誰爲琴。蒹葭生白露。倚玉不知羞。衛道心同苦。論文瞎欲收。提攜君意厚。牢落我思悠。殘年知己淚。不忍路西州。</text>
<title>輓詞[金宗德]</title>,<text>反復師書十許年。依俙瞽見質無緣。延平日用參神化。退老工夫厭妙玄。兩榻聯開疑政祛。一枝橫出敎應專。從何得受精微義。只有趨登湛濟筵。韶光澹蕩滿眉鬚。隱約幽愁酒未驅。受賜君矦汾水晩。驚聞旅舘夜牕呼。誰知下郡無監蠏。不及中林反哺烏。莫道山巖經濟歇。篋裏縱橫澤後徒。</text>
<title>輓詞[趙運道]</title>,<text>灑灑論名理。融融見性靈。宅藏楊子草。門帶漢官星。却引盤溪步。去尋玉洞扃。東巖回首處。孤月映山亭。</text>
<title>輓詞[趙述道]</title>,<text>瓢飮枕寒澗。家傳忠孝心。覃經聯棣萼。尋緖聽湖琴。暫以山林起。還嗟老病深。專城養未卒。那忍蓼莪吟。先師涵海集。用盡一生功。筍束書頻枉。芻蕘采必公。每期邀月宿。那信判年空。風雨深宵慟。東巖歲暮中。</text>
<title>輓詞[金虎鍊]</title>,<text>昂然其表藹然姿。詩禮家庭好護持。師友大山資講習。親姻蘭谷幾箴規。行身終始能无妄。博學工夫佇有爲。中歲搴蓮偕小阮。晩來登剡及賢兒。古家吾嶺風流篤。連世高門吉慶宜。是以褒崇恩數異。仍之福澤後孫遺。稀年壽享三牲養。常棣堂空一鴈悲。強寫哀辭遙相紼。此生知己更誰誰。</text>
<title>輓詞[金道行]</title>,<text>岐山鍾淑氣。吾黨有斯翁。仁愛元天性。冲和乃學功。心期湖月照。臭味谷蘭同。七耋非高壽。那堪士友恫。宿昔志當世。年衰卽便休。暫趨明主召。歸臥故山幽。林壑經綸老。簡編意味悠。高風知在此。應是古賢儔。思翁兩世事。雲洞幷籃輿。大義難湮晦。遺文爲洗梳。尋常起景慕。俛仰發歔欷。存沒深情見。今人復孰知。</text>
<title>輓詞[金若鍊]</title>,<text>大小山頹南野空。斯文猶幸有斯翁。二難共討閒中業。七耋專探卷上工。胡不憗遺吾黨老。更無提攜後生蒙。淸儀久阻凶音遽。追憶從遊淚滿瞳。皋鶴鳴聲聞九天。鴻恩三世降聯翩。褒忠盛秩泉臺被。養志專城福祿全。棣華影裏芳蘭茁。徵士頭邊白玉懸。觀化一朝應不憾。黔婁忽至汗身前。</text>
<title>輓詞[金象鍊]</title>,<text>永嘉府以南。羣山摠內向。江水從山轉。渟泓不奔放。所以玆土人。不絶功涵養。前賢往哲事。欲詳世已曠。顧余所及見。彬彬多鉅匠。思堂幷大山。蘭操和芝唱。由來德不孤。公乃丈人行。學惟遡本源。文不逐時尙。美玉加琢磨。天資非勉彊。爰有季方賢。不勞三益望。况復獨立下。寶樹枝枝暢。年高志彌篤。氣奉身無恙。儒林恃不恐。天福來如償。廟受褒忠典。廚致專城餉。雖不赴旌招。皋音蓋遠颺。風淸泗水濱。雲靜藥山嶂。優游三達尊。紙閣朝日亮。嶺中金石銘。公宜不可讓。小子聯戚末。自少高山仰。猥忝同蓮榜。幾被開醯盎。前年哭嚴親。感激哀誄貺。莫爲筋力禮。此義誰不諒。猶嫌未躬餞。辱書道悲悢。恩意出尋常。受言藏不忘。行當稽首謝。南指壽曜旺。那知服纔闋。遽爾承屬纊。茫茫此世間。何處操几杖。鄕邦公共慟。慟在斯文喪。而我兼私哭。曷禁哀淚釀。</text>
