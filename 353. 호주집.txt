<title>示滄江 趙涑希溫</title>,<text>中國相司馬。虜不開邊隙。我問希溫公。公能辦此賊。</text>
<title>叢竹</title>,<text>叢竹覆前砌。老梨遮後園。醒來客已去。淸月滿幽軒。</text>
<title>醉題壁上</title>,<text>欲識酒中趣。要看詩上語。涼蟾映華燈。不醉吾不去。</text>
<title>醉題沈學士書室壁上</title>,<text>深夜團團月。微霜艶艶花。閑情不在酒。與盡莫令賖。</text>
<title>題與處禪師</title>,<text>古墓玄孫拜。新秋白露時。丘原永世計。還與一僧期。</text>
<title>雨餘</title>,<text>雨餘趁早起。朝靄在南山。問日得晴否。答云晴雨間。</text>
<title>遣懷</title>,<text>偶値催詩雨。仍看望帝花。誰知忙裏想。却是在煙霞。</text>
<title>醉中戲呈病醜 卽滄江</title>,<text>秋雨晩蕭蕭。空堂坐寂寥。那將此日酒。共取百憂消。</text>
<title>病醜先生案下。用唐人鳥飛絶韻。</title>,<text>柴門車轍絶。冷竈炊煙滅。幽窓早已明。知有中宵雪。</text>
<title>早起卽事。錄呈病醜叔。</title>,<text>群物寂無聲。幽人初破睡。蒹葭露淳淳。秋竹正交翠。</text>
<title>朝起漫吟。呈病醜。</title>,<text>屋脊朝暉照。枝腰早鵲啼。幽人睡初起。露竹近窓低。</text>
<title>次眞窩韻 李時楳</title>,<text>山日已過午。君來且莫遲。典衣沽美洒。停手對殘棋。</text>
<title>漫寫</title>,<text>微風度喬樹。淡日低平楚。山下草堂閑。時從野老語。</text>
<title>奉呈病醜叔</title>,<text>晻靄林煙暮。迷茫客意深。須憑一壺酒。傾倒百年▦。</text>
<title>斜陽</title>,<text>斜陽掛高樹。綠草接疏籬。誰識會心處。相看無語時。</text>
<title>卽事</title>,<text>鳥語千林暝。人歸一徑荒。此間無外物。餘與付深觴。</text>
<title>書漢陽趙弟 之耘 畵本 二首</title>,<text>同是爲花卉。淸香透雪霜。眼看桃李盡。方識此肝腸。又同是爲圖畫。芳心在筆端。庭無一枝植。今得四時看。</text>
<title>病醜叔拜上 四首</title>,<text>春栽地黃草。夏旱不能苗。得雨已生葉。方知天澤饒。又風吹南山雨。滿我蒹葭叢。主人兀然坐。半醒半醉中。又 姪家新栽此君極佳風起雨淋淋。靑靑脩竹林。岸幘倚虛牖。何人知此心。又雨後就庭隅。携鋤移紫蘇。自然幽與足。恨不與之俱。</text>
<title>昨詩亦出於大醉。今早又飮一杯。率爾用前韻以呈。前韻在下</title>,<text>曉起俯虛庭。新篁豪露靑。鳴禽亦解事。欺欺入淸聽。</text>
<title>昨有酒熟梅發之示。病未能赴。次來韻以謝。</title>,<text>委巷無花草。春來不見梅。從君欲索笑。多病怯深杯。</text>
<title>滄江第詠菊</title>,<text>不識世間好。猶耽盞底深。寒霜見餘菊。惟爾識吾心。</text>
<title>東湖與太湖李 元鎭 公同舟。醉幾墜水。</title>,<text>只怕酒杯淺。不知江水深。舟中李膺在。肯學屈原沈。</text>
<title>同李士謙訪趙希溫叔口號</title>,<text>庭樹綠成陰。幽禽亦好音。誰言九陌擾。却占一廬深。</text>
<title>赴李子和 時楳 家。醉裏口號。二首</title>,<text>積素平階雪。深明半壁燈。暮年無好況。今夜得良朋。又相看雙白鬢。只對一靑燈。官興關妻子。幽期在友朋。</text>
<title>口占呈病醜叔 二首</title>,<text>節物催霜露。幽階已菊花。相將拚一醉。未覺日西斜。又語極抽心曲。杯深纈眼花。林風吹欲暮。任受鬢絲斜。</text>
<title>庭際</title>,<text>庭際草和煙。室中人似玉。逢迎一笑餘。更喜杯相屬。</text>
<title>今日偶得暇。使小奚芟陰庭草。頗有小趣。因作短句。呈博一粲。</title>,<text>淨掃百畝庭。臥看南山靑。得句一高詠。那能使子聽。</text>
<title>懷病醜</title>,<text>風竹猶前翠。霜花亦舊香。何白一相對。傾盡柴霞觴。</text>
<title>口占錄呈病醜叔</title>,<text>把酒望南山。煙嵐濃欲滴。孤吟無與娛。苦憶東村客。</text>
<title>庭樹</title>,<text>庭樹一蟬呼。階篁數叢綠。相望不得親。東里人如玉。</text>
<title>贈病醜 二首</title>,<text>寄世身空老。還丹計亦遲。不如千日酒。長醉暮春時。又不恨烏飛疾。空愁蟻滿遲。春風三月暮。揮筆獨醒時。</text>
<title>奉呈滄江</title>,<text>墻影乍微陰。階風動疏竹。相看兩超然。不知山日夕。</text>
<title>奉呈金堤 滄江</title>,<text>幽人睡初起。庭畔草花開。碧城非上界。今見尺書來。</text>
<title>追寄無何堂 永安尉洪柱元 赴燕行軒</title>,<text>不是還家急。眞由駐旆遲。今憑出塞信。却寄贈行詩。</text>
<title>遲暮</title>,<text>遲暮惜流光。艱危輕遠別。城西迎送時。回首惟明月。</text>
<title>醉題綾州使君德甫扇面 柳碩皆山</title>,<text>欲別還携手。餘杯故暫停。只應他日眼。不改此時靑。</text>
<title>送宣川使君。口號題扇。</title>,<text>君去宣川府。蕭蕭關塞秋。官齋明月夜。應憶蔡湖洲。</text>
<title>送交代南原倅李子方 檜</title>,<text>廣漢橋邊客。曾看栗過拳。送君今日去。甲乙舊因緣。</text>
<title>題黃漫浪扇面 㦿</title>,<text>細菊明幽砌。平林隱夕陽。相逢却相別。別酒莫停觴。</text>
<title>入洛後口號贈金溝倅李仲木 名梣</title>,<text>五馬好行色。正當三月天。寧將憂國淚。容易洒離筵。</text>
<title>洪南原 𩆸 挽</title>,<text>籍籍南州守。貂冠鬢未殘。天安碑下過。雪涕萬人看。</text>
<title>燕京途中</title>,<text>觀音寺裏歇馬。沙磧茫茫數家。休問牛莊近遠。先看塞日西斜。</text>
<title>文川郡。奉次外先祖立巖公韻。閔齊仁</title>,<text>微風卷幔旅燈靑。夢罷中宵山雨鳴。此去鄕園五百里。三分官路一分行。</text>
<title>東湖</title>,<text>白沙如雪水如天。永夜寒窓坐不眠。柳外人聲時入耳。月明知有上灘船。</text>
<title>與金堤倅李咸卿。參禮驛分路。一相</title>,<text>平郊微雨亂雲低。驛舍回頭意轉迷。共是天涯爲客處。不堪岐路又東西。</text>
<title>行次楊江</title>,<text>汩沒紅塵三十年。秋風來倚木蘭船。江空夜靜無人見。把酒高歌月滿天。</text>
<title>呈副使霧隱，書狀南塘。二首○霧隱鄭之虎。南塘權尙矩</title>,<text>層氷閣處是三河。盡日塵沙出塞多。東土山川曾遍覽。白頭何意此經過。雪滿群山氷塞河。水村斜照駐車多。此行不是無詩料。遼薊風煙眼底過。</text>
<title>朝抵大凌河。一行諸人皆言寒甚。偶有所得。今始追錄以呈。用費兩兄不眠時一粲。</title>,<text>大凌河近小凌河。向曉寒威一倍多。不是天公偏虐我。今年臘日此時過。</text>
<title>次南塘韻 二首</title>,<text>隨處築城將幾州。休將一鎭作咽喉。從來設險非長策。不但騷人此日愁。塞天空闊水縈回。野路無時不起埃。若使玆行非萬里。那能到處久追陪。</text>
<title>渡江之後不知何夜。臥聞霧隱公與南塘公細說南漢寒苦之事。今夜寒甚不得眠。聊作一絶以戲之。</title>,<text>南漢城中雪夜寒。何如今日館中寒。一寒如此不須歎。正爲當時俱怕寒。</text>
<title>用邊字韻。示副使書狀。</title>,<text>長城自是古秦邊。粉堞連雲幾百年。可笑關門關客意。入時愁絶出怡然。</text>
<title>醉呈同行求敎</title>,<text>沙河驛畔駐征輪。關柳佼佼又一春。族館日沈鄕夢斷。數杯相屬卽心親。</text>
<title>戲用壁上韻示同行</title>,<text>驅車九日出關來。眼底風煙萬里開。歸路自今無滯礙。不須煩上望鄕臺。</text>
<title>向海美。至水原遇雨。</title>,<text>夜雨初疑落葉聲。覺來簷霤一時鳴。同行共說西南豁。也待天晴好啓程。</text>
<title>出楊州。過任友舊君。</title>,<text>王山灘上欲斜暉。松檜蒼蒼一徑微。惆悵主人離亂後。海天何處久忘歸。</text>
<title>偶吟</title>,<text>春風中酒滯長安。自首高歌行路難。家在碧山明日去。露梁江外路漫漫。</text>
<title>卽事</title>,<text>雨餘庭院竹娟娟。半日看書半日眠。這裏偶然成一夢。東湖雲水月浮天。</text>
<title>醉後</title>,<text>烏帽欺人今幾年。一番消了有觥舡。吾人事業無他長。三百杯酬九月天。</text>
<title>病醜叔送詩筒索詩。率爾錄呈。</title>,<text>傳筒尙記少年時。其奈衰翁久廢詩。君若欲知今日趣。竹邊疏雨對殘棋。</text>
<title>病暑新起。適得一杯獨酌。次前韻博粲。</title>,<text>每憶東湖得酒時。醉中牽興却成詩。白頭慙愧機心在。醉不成詩好鬪棋。</text>
<title>院中志喜</title>,<text>銀臺重入若前生。宮漏沈沈欲二更。且拭蒼梧無限淚。共看天上婺星明。</text>
<title>摠府直夜。寄閔聖與，李萬里，李子方三學士。</title>,<text>盤松多事壓盆蓮。簷角淋鈴夜雨懸。寄語禁中三學士。祗應同此醉時眠。</text>
<title>在衛直。與洪內翰有約。詩以催之。</title>,<text>風蒲獵獵柳依依。上苑晴林欲夕暉。內相本來香案吏。一杯仙醞莫相違。</text>
<title>騎省會飮</title>,<text>夜闌騎省共深杯。詩句何煩擊鉢催。浮世榮名渾是幻。百年懷抱爲君開。</text>
<title>直騎省呈止庵 李行進</title>,<text>禁城春盡百花殘。雨打靑槐乍作寒。對酒閱詩庭宇靜。不知身是馬曹官。</text>
<title>以獻官詣穆陵。感泣有題。</title>,<text>垂髫當日走途傍。瞻望鸞與衮繡光。豈謂今宵松相裏。獻官來爇穆陵香。</text>
<title>題安山尹抱川客室 𦅃</title>,<text>海鄕秋興政宜人。新稻登場網得鱗。使我早營如此地。肯將軒冕久風塵。</text>
<title>醉題無何堂小榭</title>,<text>衆卉陰陰翠滿階。黃鸝只欠韻疏槐。九霞一酌堪乘興。塵事悠悠不永懷。</text>
<title>與舍弟飮一杯。卯酌惱人。適見淸什。不無飛動之意。倉卒和一絶以謝。</title>,<text>每怪杯觴是別腸。醉鄕還有一詞場。浮生脩短寧須說。醉倚風櫺滿意涼。</text>
<title>贈南原諸親</title>,<text>雪後松筠繞草堂。客鞭停處是殘陽。却看同姓俱同席。始信他鄕勝故鄕。</text>
<title>醉贈臨陂諸親</title>,<text>星斗闌干月滿空。一宵淸興酒杯中。直憑老少傳春酌。世上榮枯過耳風。</text>
<title>題僧軸</title>,<text>五月東城大雨來。一叢花發小階隈。敲門白足還多事。不得吾詩不擬廻。</text>
<title>次卷中韻。贈宗屹上人。</title>,<text>雨餘新綠遍南坡。門巷寥寥雀可羅。楓岳道僧來索句。拓窓東望一沈哦。</text>
<title>贈楚雲上人。次白軒韻。</title>,<text>僧臘何須較短長。夢中前夜見燈光。年來忘却觀身法。且酌秋花麴米香。</text>
<title>題奉恩僧軸</title>,<text>此心俱是玉壺氷。儒釋何曾有損增。花柳惱人成一醉。不知門外立山僧。</text>
<title>醉贈戒禪師</title>,<text>靈境曾聞智異山。僧來餉我片時閑。春風花發相尋日。佳處須敎領略還。</text>
<title>贈奉恩寺僧</title>,<text>醉裏江山入品題。醒來不覺帽簷低。今春已閏寒差緊。莫遣黃鸝取次啼。</text>
<title>次登高寺智軒上人韻</title>,<text>浮遊世上吾多愧。入定林間爾不慙。白雪海山明月夜。相思只在最高菴。</text>
<title>春思</title>,<text>百花消息雨餘天。獨倚寒窓坐悄然。却憶東湖煙水闊。春波搖蕩釣魚船。</text>
<title>醉題</title>,<text>梨花如雪月如霜。淸夜開襟酒滿觴。疏雨一番春夢裏。好將幽趣挹餘香。</text>
<title>黃梅時節家家雨 月課</title>,<text>開盡黃梅二月時。霏霏煙雨映斜吹。殘棊淸簟渾佳趣。何處田翁較早知。</text>
<title>閑居</title>,<text>閑門寂寂斷輪蹄。坐閱殘書睡意迷。一障東風次雨過。牧丹花發小塘西。</text>
<title>完山</title>,<text>完山六月雨初晴。燈火靑熒欲二更。爲問碧城賢太守。可能斟酌此時情。</text>
<title>秋思</title>,<text>洛陽城裏見秋風。東望雲山意不窮。白首尙爲文字誤。湖洲辜負釣魚翁。</text>
<title>元日。軒與安來見。戲贈。</title>,<text>天涯新歲一孤臣。縱是春來不是春。盡日閉門無客到。多情唯有兩山人。</text>
<title>病醜叔案下</title>,<text>小齋晴晝枕書眠。眠罷開尊醉兀然。好是時淸封事少。繁花細柳又春天。</text>
<title>醉呈滄江叔</title>,<text>木覓斜睴已半身。炊煙處處羃紅塵。白雲老吏眞高士。共醉淵明一葛巾。</text>
<title>題贈吳汝擴 端</title>,<text>向來離合摠依依。老去親朋見面稀。却把好詩消永夜。一庭晴月映薔薇。</text>
<title>撩醉調三君子</title>,<text>夜深燈火向人明。催酌春醪一吸▦。浮世本來無好況。莫將塵慮負浮生。</text>
<title>春旱得雨。雨中適見邸報。三逐臣蒙恩。忘喜有作。奉呈病醜先生。自註三逐臣趙錫胤，南重晦，李慶億。</title>,<text>東風微雨酒如絲。萬物欣欣正得時。始信聖君均此惠。逐臣皆賦驛梅詩。</text>
<title>喜雨有作奉呈</title>,<text>五月深池起赤埃。忽然甘雨潤枯荄。不須巫覡虛祈禱。本自吾王心上來。</text>
<title>露梁舟中望南山</title>,<text>分明馬首見南山。佳氣蔥蘢紫翠間。一望便成靑眼喜。此情非爲戀塵寰。</text>
<title>登東門樓</title>,<text>智異山高翠掃空。東門樓上坐迎風。誰知老守杯觴地。却念疲人壟畝中。</text>
<title>題錢塘圖</title>,<text>江南回首秖神馳。勝跡猶憑畫裏窺。人物定應磨滅盡。荷花能復似當時。</text>
<title>偶然繞竹而行。率爾成詩。錄呈病醜。</title>,<text>可憐霜菊亦㩴殘。惟有疏篁不受寒。好是閑門無客到。一簾斜日盡情看。</text>
<title>無何堂詠梅</title>,<text>懸氷綴雪領芬芳。天意輸將一味香。休向西湖訪西子。廣平非是鐵肝腸。</text>
<title>還寓卽事</title>,<text>白芍藥花今盛開。花應遲此主人回。酒醒客去月東出。更就花前傾一杯。</text>
<title>權扶餘謹中初度日。席上口占。</title>,<text>大夫今日是庚寅。席上佳賓十一人。亂後本無懽樂事。尊中却有太平春。</text>
<title>無何堂酒席口占</title>,<text>榴花結子雨霏微。吟倚高欄已夕睴。早職主人多逸興。東湖安得共忘機。</text>
<title>醉共洪學士酬和</title>,<text>長繩誰得絆斜睴。此夜深杯且莫違。醉裏亦知淸意味。一庭明月滿薔薇。</text>
<title>醉奉滄醜 二首</title>,<text>春日沈沈樹影稀。坐中佳客莫相違。少年準擬拚深酌。却怕人間惹是非。茆堂細酌不支離。松檜陰中午景遲。君在端寧辭郡日。吾從南府解符時。</text>
<title>奉贈病醜</title>,<text>非關尺地間徽音。今日相看故意深。好取一杯酬逸興。從他暮鵲噪前林。</text>
<title>口號贈柳員外汝重索和 晉三</title>,<text>筆架詩篇共一簷。斜光不礙柳絲纖。荒年飮酒非無禁。今日杯乾更欲添。</text>
<title>奉贈希溫叔</title>,<text>百年情事酒杯中。一頂烏紗萬里風。須識古今無限意。惟將嘿嘿與天通。</text>
<title>率爾錄呈無何堂</title>,<text>苑柳依依簷日遲。一壺春酒繫靑絲。嘗來此味雖堪醉。不及西郊送別時。</text>
<title>醉裏贈仲輔雅兄 吳挺垣</title>,<text>雨晴門巷柳絲絲。寒食東風二月時。世事算來渾是夢。不妨終日倒深巵。</text>
<title>官定後醉贈鄕人</title>,<text>二月東風楊柳新。離杯到手未嫌頻。煩君折寄梅花樹。千里餘香是故人。</text>
<title>拜奉臨陂行次 滄江</title>,<text>庭院寥寥綠竹陰。二年爲別此開襟。一杯濁酒意飛動。更賦小詩相與吟。</text>
<title>題扇面贈洪生 宇煕</title>,<text>新篁初長桂花開。醉裏逢君又酒杯。浮世不須嫌局束。南城斜日岸巾廻。</text>
<title>醉奉滄江老叔</title>,<text>白髮滄浪計不疏。此生何日狎樵漁。麴君最是平生友。蘿月松風伴野居。</text>
<title>贈金學士 益廉</title>,<text>君居本自占淸幽。却說龜潭較此優。可笑人生不知足。白頭濡滯轉添愁。</text>
<title>醉贈金裨將</title>,<text>君獨何人記舊情。湖州本是一狂生。重來却似▦東鶴。羞策羸驂復入城。</text>
<title>醉題扇面。贈朴參奉。</title>,<text>秋城涼雨暮鴉啼。把酒相看醉眼迷。浮世百年俱是客。不應遊宦倍悽悽。</text>
<title>簡奉綾州使君任述之 名孝達</title>,<text>爲報綾州老使君。南遊未是出塵紛。秪須去趁榴花雨。每日公餘酒半醺。</text>
<title>到完山還路。却呈亞使府尹諸公。</title>,<text>誰言暫別不關情。驗取今朝送我行。馬上酣眠飜作夢。夢中都是怕深觥。</text>
<title>同昌平宰把酒。有懷畸庵 鄭弘溟。</title>,<text>參差蹤跡阻雲山。懷抱猶憑夢寐間。報與昌平賢宰道。月明他夜共開關。</text>
<title>雨裏有懷滄江錄呈</title>,<text>短簷終日雨蕭蕭。坐對殘書一寂寥。安得玉人同把酒。世間憂慍片時消。</text>
<title>有懷 二首</title>,<text>淸宵缺月破屯雲。醉裏塵囂百不聞。忽憶銀川城外客。幾時靑眼共論文。停杯春夜唱停雲。誰遣天西謫處聞。風雨一譽寒食近。定牽鄕思有新文。</text>
<title>懷病醜先生</title>,<text>獨向虛庭步月明。却思花下共深觥。隔籬猶歎逢迎少。何況江村十里程。</text>
<title>醉詣尹姪趾善宅言志 十首</title>,<text>誰遣浮生管歲華。小堂殘燭映黃花。孤懷惻惻無人識。強把深杯向客誇。一任紅塵帶鬢華。不堪開眼便昏花。東湖釣▦無人管。少日淸遊夢裏誇。羞將斑鬢照菱華。好取餘杯酹菊花。每羨桃源無姓氏。羊裘蟬冕摠浮誇。衰遲不怕失韶華。已退江郞筆上花。旦把落芙傾白酒。向來榮利未須誇。生憎烏帽負年華。却對淵明醉裏花。萬事不如歸去好。老妻蝸室旦休誇。九街塵土是東華。夢裏靑綾舊燭花。堪笑世間夸▦子。豐貂長組謾矜誇。洛陽年少競繁華。抹口輕紈馬五花。與到只供倡婦識。醒來莫向野人誇。霜露凄淸菊有華。杯觴瀲灎眼生花。松間起舞從吾好。枕上邯鄲任爾誇。人間不信有芬華。歲暮知心秖此花。眼底群芳零落盡。冷香疏蕊儘堪誇。洛陽才子鬪文華。他日何人揷桂花。雨露枝柯非一二。諸君折處好相誇。</text>
<title>訪滄江不遇。詠四同字留題。</title>,<text>矮屋疏籬兩處同。秖應襟抱此相同。我來君去同鴻燕。閑話殘書恨不同。</text>
<title>醉答病醜叔之問</title>,<text>桃花開處柳依依。寓舍荒涼酒力微。最是玉人離別久。月明他夜莫相違。</text>
<title>次來韻解嘲 二首</title>,<text>不關操筆賦河東。好佩弓刀俠外風。白戰本非吾手段。他年一掃海氛空。夢回淸漏響丁東。素月流天夜不風。說與故人休止酒。醉時方覺世綠空。</text>
<title>醉次咸興判官所寄韻</title>,<text>忙裏有閑閑裏忙。高吟好借引杯長。東溟且莫誇身健。一酌千觴兩鬢霜。</text>
<title>醉裏戲吟。呈尹李三君子。仍送酒。</title>,<text>雨後春風入夜吹。小燈明滅一茅茨。醉中分送三杯酒。遙慰寒齋伴宿時。</text>
<title>送襄陽申使君</title>,<text>菊花舍雨滿西階。把酒相看意轉迷。遙應使君鳧舃下。邑人爭唱白銅鍉。</text>
<title>贈送李承旨咸卿松都之行</title>,<text>馬首春山夕照明。隔溪煙樹掩柴荊。安知中有高人在。笑却君行似我行。</text>
<title>送江原監司朴德雨 潢</title>,<text>吏部侍郞朴夫子。江原監司今日行。別時大醉不知別。醒來怳惚難爲情。</text>
<title>送李子方赴濟州</title>,<text>昔年曾上望京樓。大海中間一島浮。此是故人之任處。想來安得不生愁。</text>
<title>奉送海西伯之行</title>,<text>東風二月柳絲靑。別酒三杯按使行。世路卽今皆灎澦。不妨高臥海西營。</text>
<title>題旌善使君沈士秀 挺豪 便面以別</title>,<text>前山餘照欲西沈。靑眼相逢白首心。好是煙霞容吏隱。不妨隨處穩開襟。</text>
<title>贈送吳君瑞之任大興。題扇面 挺緯。</title>,<text>任存城外縣門開。老少爭瞻太守來。說是玉堂眞學士。安能於此久遲廻。</text>
<title>送別</title>,<text>柏府新乘御史驄。黃岡行色太怱怱。世間萬事元無定。都付今朝一笑中。</text>
<title>贈別忠淸水使 金素○二首</title>,<text>隔簾斜日映深巵。聚散人間本不期。漫叟纔行君又去。城南送別太支離。人生難免別離愁。何況天時又是秋。永保亭前明月夜。大杯安得與君酬。</text>
<title>別滄江</title>,<text>樽前白日落秋山。五馬行裝雲海間。塵世我留將底事。君今未始不爲還。</text>
<title>弘濟橋。送尹尙書 絳 燕行。</title>,<text>小橋斜日送君行。把酒相看鬢各明。此去燕都餘萬里。朔雲邊雪倍離情。</text>
<title>奉呈滄江</title>,<text>平生未學鹿皮翁。奔走塵埃心跡同。今日送君湖外去。此身猶在急流中。</text>
<title>謹次吳藥峯 竣 韻。題贈順天李使君 應蓍 扇面。</title>,<text>天外仙區海上山。人家多在橘林間。秖應衙罷鈴齋月。吟賞風煙不暫閑。</text>
<title>柳舍人挽 二首○穎</title>,<text>風雨尼山欲二更。夢中相見若平生。君言人死不須哭。而我安能無失聲。蕭蕭寒雨暗江湄。寂寂西風捲素帷。少日儀容長在目。不知還有夢來時。</text>
<title>延川君挽</title>,<text>延川詩集是斜川。千古騷壇父子傳。人不識公吾獨識。爲題哀挽一潛然。</text>
<title>李正郞挽</title>,<text>七慶高年五品官。時危好占一身安。賢郞又是文章伯。他日揚名定不難。</text>
<title>權正郞 悟 挽</title>,<text>可惜鑾坡起草麥。壯頭郞署未多時。居然一木輪將去。萬古靑山不盡悲。</text>
<title>南生員挽 龍瑞</title>,<text>老親呼子婦呼天。何處靑山埋少年。縱使他時癡女長。可能知檢篋中篇。</text>
<title>鄭承旨 攸 挽 二首</title>,<text>落落朋知有幾人。自君之逝倍傷神。天生美質眞難得。和氣溫溫座上春。南坊小閣屬新成。爲把深杯勸我傾。物是人非今日痛。不堪揮涕見丹旌。</text>
<title>李同知挽 二首</title>,<text>每憶三淸洞裏遊。我公兄弟最風流。卽今俯仰俱凋喪。萬事人間雪滿頭。每憶貞陵洞裏尋。一尊談笑故人心。向來只歎追遊澗。今隔重泉幾許深。</text>
<title>宋參軍挽</title>,<text>少日楊山拾栗時。兄家伯仲鎭相隨。卽今連歲凋零盡。長使餘生涕淚垂。</text>
<title>挽申都事 得洪</title>,<text>淸詩曾向卷中看。冷落才名五品官。慈母在堂諸子幼。人生天道儘堪嘆。</text>
<title>李生員挽</title>,<text>爲緣家叔贅公門。慣拜淸儀共酒尊。湖海舊遊今一夢。小堂梅竹幾枝存。</text>
<title>柳江陵挽 𥳍</title>,<text>柏府當時御史威。瀛洲旅夢却依依。城西朋識多凋喪。更爲吾公涕一揮。</text>
<title>李副學行遇挽</title>,<text>嗚呼君遽至於斯。人固難期天可疑。此理茫茫問無處。嗚呼君竟止於斯。</text>
<title>挽</title>,<text>二十三年夢裏人。蘭姿寂寞掩芳春。嫁時衣服隨身去。任向靑山共作塵。</text>
<title>題老吏高天鴻軸。次諸公韻。</title>,<text>風軒欹枕睡爲鄕。滿地梨花白日長。爾索我詩將底用。虛名眞愧蔡中郞。</text>
<title>醉題老妓 用官定後韻</title>,<text>翠黛明眸夢裏新。鈴齋相會不須頻。他年白首南遊路。要把佳人作主人。</text>
<title>訪尹孤山 善道 月夜聯句</title>,<text>小堂淸夜聽琵琶。湖 一曲彈來古意多。孤 浮世升沈渾是夢。湖 且須相屬飮無何。孤</text>
<title>將赴南原。白洲李尙書 明漢 第聯句。</title>,<text>夜久疏燈照席明。湖 病人潔酌爲君傾。白 江南淸絶梅應早。湖 驛使來時數寄聲。白</text>
<title>天涯夜坐。與沈文徵聯句。</title>,<text>相對悲歡似夢中。峯 豈料今夜一尊同。洲 浮雲聚散明朝事。峯 此後佳期漢水東。洲</text>
<title>尹姪宅聯句</title>,<text>滿樹涼蟬鬧夕陽。湖洲 夜深秋氣入虛堂。六隱 脫巾露頂爭杯酒。止庵 天地容吾醉後狂。南谷</text>
<title>史局與同僚會話聯句</title>,<text>手折黃花勸一杯。靑湖 向來懷抱爲君開。湖洲 今宵月色堪乘興。白隱 擬趁街鍾盡醉廻。靑湖</text>
<title>送許汝車赴關西幕 積</title>,<text>漢水秋風日夜吹。湖洲 關河別路杳天涯。李 持杯悵望終南夕。皆山 世事朋情只自知。君瑞</text>
<title>禁直夜會卽事聯句</title>,<text>四人相對一燈靑。沈汝秀 回首明河接斗星。最是良宵無限意。李晦鄕 放他淸月滿中庭。湖洲</text>
<title>向海美。到水原遇雨。</title>,<text>已分征途苦。胡然旅思增。疏林秋盡雨。荒店夜深燈。倦僕嫌頻喚。羸驂怯遠乘。回思妙寂月。淸磬對山僧。</text>
<title>蒙赦後還到安山有作</title>,<text>陟巘朝遊倦。臨窓夕望迷。露桃紅影合。風麥碧痕齊。築土防頹塢。疏泉灌坼畦。閒情無與晤。須子數相携。</text>
<title>疊前韻。呈任洪尹諸先生。</title>,<text>九載重遊地。村村路不迷。却嗟吾髮變。還喜柳眉齊。㬉蕊偏臨砌。春苗半掩畦。居然緣一病。永作醉扶携。</text>
<title>重用前韻</title>,<text>湖海新居好。塵埃舊意迷。壺觴慕嵇阮。薇蕨笑戾齊。子已無羈絆。吾寧有町畦。巖花猶未落。淸賞手宜携。</text>
<title>自解。擬贈丁太僕。</title>,<text>疏松不改色。勁篠有餘聲。物好俱堪賞。杯乾獨欠傾。天公知去意。月影伴歸程。剡曲扁舟夜。初非索醉行。</text>
<title>初遞銀臺。寄呈舊僚契。</title>,<text>病劇辭淸禁。身閑荷聖慈。閱苗新種藥。改字舊題詩。每看墻陰轉。飜思晝刻遲。待君休沐日。相就倒深巵。</text>
<title>奉示病醜</title>,<text>階竹逢秋淨。庭苔過雨斑。天心看節物。身事占淸閑。酒少宜徐酌。詩多且略刪。孤吟一長歎。白首未歸山。</text>
<title>散髮弄扁舟 月課</title>,<text>霸越功成後。翩然湖外舟。弓藏衆鳥盡。身遠一鷗浮。短棹從吾適。危機任爾投。湘江被髮客。獨▦計然謀。</text>
<title>寓直卽事</title>,<text>凍鵲棲枝亞。寒暺射隙餘。澆腸須▦把。開眼却殘書。未厭交情淡。偏憐世味疏。何當謝韁鎖。林水伴樵漁。</text>
<title>率爾錄呈院中諸兄求和</title>,<text>銀臺六承旨。玉露九秋天。軟語還忙裏。深愁且酒邊。共嗟材力薄。徒荷涯恩偏。羈滯知無補。林泉好結綠。</text>
<title>錄呈無何堂</title>,<text>禁漏風交響。華燈月竝明。良宵宜勝集。熱酒且徐傾。節意寒將燠。身名寵若驚。何當謝韁鎖。林水送餘生。</text>
<title>用前韻。呈承宣諸案下。前韻逸</title>,<text>月上層霄迥。鍾傳九闕深。興多從善謔。酒少任徐斟。薄技欺昭代。虛名負夙心。謾驚蛇赴壑。長羨鳥歸林。</text>
<title>題丫溪金學士壁上</title>,<text>噴壑飛流瀑。抽林直幹松。餘彈紅蘸半。積氣翠陰重。高榭臨風迥。芳醪滿斝濃。少留須月上。倘或羽儀逢。</text>
<title>醉題無何堂小榭</title>,<text>小閣眞宜客。深杯不受寒。世情忙裏苦。身事醉時安。佳會元非易。良朋此最難。莫欺吾久滯。終亦老江干。</text>
<title>贈上人</title>,<text>塵寰無好況。幽契託空門。戒律非花雨。危言豈漆園。軒車未須枉。林島不妨喧。白首歸山計。逢渠且共論。</text>
<title>次軸中韻贈淑師</title>,<text>繫官雖世路。寄想卽禪關。身往將何日。僧來忽此間。能令午睡覺。仍見夕鴉還。試問渠家境。東林山外山。</text>
<title>次五峯相公韻。贈玄悟上人。三首</title>,<text>邦國屢經亂。風流渾漸非。敲門一僧至。滿紙諸公詩。世事固無定。禪心終不違。金剛住着地。天外浮脩眉。又聽說關西事。和親重覺非。時危須上策。吾道豈狂詩。經濟丹心破。江湖素願違。居然成兩失。百感鎖雙眉。又老去合杯樂。平生宦譜非。遠心曼倩逸。近體草堂詩。谷室前時拜。江城幾日違。憑師見新作。怳得奉芝眉。</text>
<title>錄呈主倅李大絩一之 四首</title>,<text>東風吹草木。西日在山岑。未制思親淚。那堪戀闕心。看書怯細字。對酒怕深斟。苦意無人會。須君和我吟。又老年當淑景。愁眼限層岑。摧折狂歌興。低回痛哭心。南城蟹螯飮。東浦瓦甌斟。萬事渾非舊。臨風只一吟。又男兒生竝世。天地一鯷岑。去國還靑眼。憂時是赤心。無詩不必作。有酒未須斟。秖合開門坐。靜聽山鳥吟。又晴煙迷遠野。春色藹遙岑。覽物皆生意。傷時獨此心。鬢因新歲變。酒待故人斟。遣興憑詩句。詩成卽苦吟。</text>
<title>元日曉起。次南塘除夕寄示韻。</title>,<text>旅枕寒無寐。孤燈坐度宵。卽看新歲逼。空惜舊顏凋。柏酒停無賴。椒盤興亦消。直思前日事。袍笏午門朝。</text>
<title>踏靑 月課</title>,<text>序屬三三節。天晴麗景開。小桃紅欲綻。芳草綠成堆。踏軟香霑舃。拈淸色映杯。長安遊冶客。今日幾人廻。</text>
<title>丙申端陽醉吟</title>,<text>斜日娟娟竹。微風灼灼花。身雖在塵立。心已落煙霞。世事渾如夢。人生莫浪嗟。三杯有餘興。酒盡更須賖。</text>
<title>立秋日。在衛直。有懷皆山。用前韻却寄。二首</title>,<text>斜斗回杓近。風梧落影孤。何時再相見。此日一長吁。錯莫書難寄。蕭倏酒未呼。深藏眞得計。待價亦應沽。又君得身無事。吾慙德不孤。舊要成阻隔。衰世入嗟吁。蟬欲隨時響。禽應失侶呼。浮名俱覺誤。曾未向人沽。</text>
<title>九日</title>,<text>今朝是九日。閑戶海山隈。遲暮容顏改。蒼茫節序回。眞無竹葉酒。空有菊花開。遣興惟詩在。須君和寄來。</text>
<title>守歲</title>,<text>從少衰仍白。人生理固然。吾非畏老至。聊自惜時遷。校歲知誰健。侵晨強不眠。兒童莫浪喜。行且及他邊。</text>
<title>雨中孤坐。率爾錄呈滄江。</title>,<text>薪濕廚煙短。茆疏屋漏長。山雲自錯莫。園樹政蒼茫。床有書千卷。家無酒一觴。淸姿空在眼。沈抱久銷腸。</text>
<title>坡州牧閔公晉亮。前歲卜築於平山。仍作一詩寄示。遂用報呈。</title>,<text>問君新結社。却占好山林。嘉樹栽來久。方塘鑿得深。銅魚雖繫肘。丘壑實馳心。老我無歸處。風塵坐獨吟。</text>
<title>客舍有百日紅樹盛開。相對有懷。奉柬梁進士。</title>,<text>樹影依依轉。花香冉冉來。幽芳耐偏晩。新粒釀宜催。況値文書靜。兼逢霧雨開。秖嫌梁上合。暴下避深杯。</text>
<title>與梁上舍飮。醉題。</title>,<text>屯雲帶夕照。群木翳成陰。邈爾天涯客。茫然醉後心。新交頻下榻。晩境一知音。老守應先倒。休憂盞底深。</text>
<title>主倅與邑中老人來見。疊前韻。二首</title>,<text>家聲傳魯衛。詩律邁高岑。領客皆黃髮。論交是素心。群遊未要戲。衆醉不妨斟。我亦陶然樂。君何作越吟。又茂宰棲早邑。仙翁下閬岑。飜收兩行淚。深結百年心。慙愧西山謫。留連北斗斟。異時童老唱。應有逐臣吟。</text>
<title>醉奉趙叔丈</title>,<text>紅雨霏霏晩。晴煙裊裊開。何期百歲內。却使▦回來。夷夏誰曾識。憂懽卽已灰。須將無事酒。頻上望京臺。</text>
<title>題尹生緻扇</title>,<text>淹泊愁難盡。追遊眼易開。春深黃鳥至。海近白鷗來。色映依林竹。香殘傍砌梅。隣居竝姻戚。好與共徘徊。</text>
<title>疊前韻呈洪上舍。因記昨日之遊。</title>,<text>茅宇朝陰改。松壇夕照開。靑山六人坐。大海一舟來。好對虛心竹。嫌看寄信梅。時危能會合。地勝且徘徊。</text>
<title>偶成題鄭武卿扇面</title>,<text>皓月含淸鏡。紅顏映黑鬚。靑雲應自致。白璧不須沽。磊落新詞伯。低回舊酒徒。移談就深樹。暮對海山孤。</text>
<title>題金宗甫扇面</title>,<text>國士雙金重。疏蹤三黜翁。逢迎雖不數。情意久相通。白露涼秋下。蒼松衆壑中。斜陽一杯酒。歸思莫怱怱。</text>
<title>寄晴峯 沈東龜文徵</title>,<text>正爲知音少。偏傷會面遲。那堪送別地。空對落花時。西日應深愛。東湖卽素期。向來蘭室意。重見尺書馳。</text>
<title>謝睦，申兩學士來訪衛所。睦行善，申濡。</title>,<text>夜鼓傳連響。春燈映駐暉。酒中無俗態。慕上有天機。學士情偏重。將軍願不違。明朝知更會。臨去却依依。</text>
<title>謝金，睦兩學士及兵曹李員外來訪衛所。</title>,<text>忽謾成良會。韶華又此辰。誰言五衛將。得伴兩儒臣。禁直還堪樂。兵曹別有人。應餘日糴米。索醉未嫌頻。</text>
<title>謝兵曹李侍郞來訪直所 基祚○二首</title>,<text>點水蓮錢小。含風柳線輕。禁廬還占勝。兵部却臨營。老將今爲貴。深交本有情。恨無留客酒。不得敍平生。又非關酒德重。只爲世緣輕。舊夢同西掖。新歡共北營。兵戈前日事。翰墨此時情。天作寬閑地。猶應着兩生。</text>
<title>奉謝滄江叔</title>,<text>昨夕姪不出門矣。適在後堂。駿兄家婢厭於傳命。致高駕虛返。謹以此詩。略伸微意爾。簷日依微轉。階花次第衰。誰題鳳字去。却恨鶴飛遲。古貌人難覩。幽襟我獨知。徒然成悵望。坐到夜鍾時。</text>
<title>白洲贈行有詩。仍次其韻。南原拜後</title>,<text>離筵坐故密。臘味飮初闌。吏職非勞若。仙樓是廣寒。深期輸柏悅。遠信怕梅殘。幸被金再惠。眞成刮眼看。</text>
<title>次梁上舍韻</title>,<text>暌曠何多日。非關禮數妨。君嗟蠶種苦。儂歎簿書忙。柳線縈回徑。荷錢點曲塘。各須蠲百務。相就引杯長。</text>
<title>次友人留贈韻</title>,<text>可惜鸞凰樹。長爲螻蟻侵。半生俱浪跡。萬事共悲吟。寒水浮舟遠。秋花閉戶深。暮年成阻隔。何地有招尋。</text>
<title>醉次金道常韻 宇亨</title>,<text>潦倒風塵裏。棲遲海水湄。是春還是夏。憂旱卽憂時。天意君休問。人情我自知。荊扉催夕照。相對莫停巵。</text>
<title>次晴峯韻</title>,<text>世故無時盡。居然會合遲。惟將保孤直。應不歎羈危。菊蕊霜欺艶。楓林錦較奇。久知江路近。一笑且前期。</text>
<title>次謝皆山寄韻</title>,<text>如我知君少。將身寄世孤。失官還可喜。得酒且何吁。土梗空成滯。觴筵未見呼。相逢應有日。糴米徑須沽。</text>
<title>錄謝嶺南伯 林墰</title>,<text>乍別猶懷惡。經春豈少時。幸憑傳箑使。却寄贈鞭詩。供世殊愚智。將身共險夷。雁飛能過嶺。報信莫敎遲。</text>
<title>題扇面。奉謝大同察訪鄭子皮 之虎。</title>,<text>竹院初醒酒。前林夕照低。書來漢水北。人在浿江西。宦跡應勞苦。離情更慘悽。殷勤遠相報。扇面有詩題。</text>
<title>送黃磵趙明宰 㴶</title>,<text>卽今黃磵尉。曾亦宰靑山。人脫塵機累。天輸勝境還。割鷄琴響谷。駕鶴月浮灣。獨被揶揄笑。秋風鬢又斑。</text>
<title>黃海伯朴尙之別章 遾</title>,<text>今日西門事。常貽聖主憂。不應論近遠。俱要謹綢繆。寵擢眞殊例。高才本寡儔。白頭吟斷簡。迢遞望行輈。</text>
<title>奉送瑞山 趙涑 叔之行</title>,<text>嚴霜凋百草。天氣一凄淸。公去眞分竹。吾留未請纓。艱危方共恥。離別莫相驚。寄說湖西伯。應知循吏名。</text>
<title>奉別全昌君出使之行</title>,<text>爲是分携遠。離筵故作遲。交期心已契。年事鬢俱衰。鴨水秋深後。燕山雪落時。殷勤扇頭句。倘可慰相思。</text>
<title>題扇面。別海西伯睦性之。性善號南磵</title>,<text>銀臺纔輟直。玉節向西催。留作移時話。行應隔歲回。秋寒侵祖席。斜景入離杯。賓友休相惜。巡宣待俊才。</text>
<title>送高城安使君</title>,<text>一驄今五馬。作郡卽名山。要奉潘與樂。還兼謝屐閑。茲行眞適意。此別肯凋顏。塵世紛紛事。都輸醉夢間。</text>
<title>送別</title>,<text>莫歎賢勞獨。休言道路長。扶桑曾遠役。巨海亦康莊。只是西門外。難分一日光。深情憑短語。且復盡吾觴。</text>
<title>送李子方赴濟州</title>,<text>寶鏡磨逾瑩。天球琢益堅。北關纔返駕。南海又乘船。才豈終爲崇。官應不擇便。幾微無見色。賓友莫潸然。</text>
<title>送靑山使君 趙㴶 之行</title>,<text>靑山一小縣。四面盡靑山。官舍煙霞裏。村居松桂間。蜂莊寒蜜獻。鶴舞暮扉關。仙尉眞佳致。離懷獨未刪。</text>
<title>安正郞 獻規 挽 二首</title>,<text>世豈無他友。窮交不可忘。早時同筆硯。幾處共杯觴。每惜爲官拙。誰言作故忙。終孤素車會。淚盡寢門傍。又郞省淸名落。災年大禍臨。子孫猶滿眼。父母且寬心。至性終誰識。高文夙所欽。季方相見日。惟有涕霑襟。</text>
<title>李相國 聖求 挽。用挽涑水韻。三首</title>,<text>凝遠眞爲器。將迎本未工。獨行寧徇俗。群議却推公。銓省榮華遍。臺垣位望崇。風流俛仰盡。雪涕向高空。又瑞世爲良輔。傳家是碩儒。連城要自重。大廈急須扶。杯勺還餘趣。茅茨卽舊圖。每思陪杖履。眞荷顧蟾蜍。又通介公無變。高名合大書。弊裘江外坐。俊氣酒邊噓。每惜婆娑日。非關挫揠餘。誰知門下客。皓首哭窮廬。</text>
<title>李族長挽</title>,<text>身事元無定。升沈未足程。漁蓑存晩計。詩卷付閑情。連抱終雖棄。群芳後必榮。江湖今寂莫。沙月向誰明。</text>
<title>平林君挽</title>,<text>盛世佳公子。幽居絶俗非。林園窮勝事。琴酒送餘輝。寘▦星應聚。爲郞綵是衣。年年春草綠。此去幾時歸。</text>
<title>趙靑山挽 㴶</title>,<text>天意高難問。人生莽未期。絩明還不淑。勤苦竟何爲。詩禮兒孫繼。絃歌父老思。誰憐病姪在。臨挽淚雙垂。</text>
<title>李察訪 弘匡 丈挽</title>,<text>奉袂纔經夏。誰知已九原。郵官雖拙官。相國有賢孫。身事隨漁艇。生涯付酒樽。風流今寂莫。江月獨留痕。</text>
<title>權石城 正中 挽</title>,<text>甑冷塵方暗。臺高鏡未懸。魄終歸厚地。魂已訴蒼天。涇渭還相混。珉矼果孰姸。長沙鵩鳥賦。今古一悲憐。</text>
<title>趙鍾城挽 錫胤</title>,<text>芳蘭元有種。良玉自無瑕。此道非文字。初心是國家。人休悲挫閼。君已謝芬華。代斲餘霜鬢。公私共一嗟。</text>
<title>安參判 應亨 挽</title>,<text>三道按廉使。四曹左侍郞。子孫五科擢。年紀八旬將。作善宜天祐。維祺卽理常。白頭門下客。戀德一沾裳。</text>
<title>鄭白川 維 挽</title>,<text>家風通德里。官序白雲司。聲譽初終徹。賢能外內宜。五男寧易得。一疾遽難醫。滅性雖非孝。如公更有誰。</text>
<title>韓同知挽</title>,<text>詩禮遺風遠。謙沖晩節偏。銅魚非以戚。金玉豈徒年。令子先雖逝。賢孫後可傳。誰知舊賓客。哭望上江船。</text>
<title>挽靈光郡守崔琢</title>,<text>夸奪滔滔是。吾兄獨靜閑。騎曹知馬在。海郡見珠還。餘慶應身後。浮名卽夢間。丹旌晨啓路。雪涕望春山。</text>
<title>嚴永興挽 愰</title>,<text>令子貳卿秩。高年七袠羸。壺觴江外閣。旌節海邊營。逸步終難局。英名孰敢評。傷心永興府。村巷泣遺氓。</text>
<title>睦知事 敍欽 挽</title>,<text>壽貴多男子。誰能三者兼。人言係天數。神實福公謙。榮進初非願。閑居卽引恬。諸孤哀且抑。頑命我猶淹。</text>
<title>權師傅挽 蹟</title>,<text>行止皆君意。何傷或尼之。人爲固如此。天理亦難知。所幸孤兒在。其昌後世期。寒飆捲繐帳。林壑暮聲悲。</text>
<title>挽兵曹判書朴遾</title>,<text>人事誠難料。天心亦莫知。良臣遽冥漢。聖主久嗟咨。蕭瑟論兵地。蒼茫把酒時。小亭初種樹。猶未長新枝。</text>
<title>挽申掌令 達道</title>,<text>南國多名士。高標獨出群。斜彈推直氣。制誥見淸文。聚散元難定。存亡又遽分。無因往執紼。有淚洒孤雲。</text>
<title>崔上舍 世章 挽</title>,<text>可嗟又可惜。何竟至於斯。詩脫塵間語。梅橫畫裏枝。淸名泮水逝。祖馬故山隨。鶴髮呼天日。魂應不盡悲。</text>
<title>挽</title>,<text>人事終難料。天心苦未知。鵷雛不數出。蘭蕙却先萎。塵網迷黃卷。秋風動素帷。西河誠過矣。崔子且收悲。</text>
<title>李西伯 袨 挽</title>,<text>擧世期公輔。匡時獨此心。行軺卽春脚。歸櫬忽秋陰。恢復終何賴。穹蒼邈未諶。平生憂國淚。今日重沾襟。</text>
<title>金進士挽</title>,<text>本是簪纓族。兼工翰墨場。薦名芹泮裏。送老稻魚鄕。京國醫無賴。丘原夢忽忙。佳兒已擢桂。先業後應昌。</text>
<title>挽朴僉知 啓榮</title>,<text>本是名家子。居然長者風。光寒新頂玉。聲斷舊乘驄。一疾眞無命。三兒定有終。最憐南洞會。今歲與誰同。</text>
<title>廬奉事挽</title>,<text>七耋寧非壽。微官亦是名。漁蓑存晩計。酒斝寄閑情。杞梓終雖棄。芝蘭後必榮。江湖今寂寞。沙月向誰明。</text>
<title>柳舍人 穎 內子挽</title>,<text>石友云亡後。追懷鼻自酸。曾聞閨範肅。更覺母儀端。死爲諸兒忍。生何一息安。先丘得同穴。始約到今完。</text>
<title>挽</title>,<text>都憲淸名重。夫人淑德全。深恫耐後死。冥會了前緣。家業還堪托。閨儀定可傅。傍聞慈氏哭。臨挽一潸然。</text>
<title>挽友人慈堂</title>,<text>至痛同孤露。何由問彼天。棘人須少慰。賢母尙稀年。可耐魚銜索。惟應淚徹泉。未隨飛鶴弔。擬續蓼莪篇。</text>
<title>龍安虜公弘器內挽</title>,<text>慘看潘岳鬢。深怪叩盆人。女嫁終無待。蠶絲尙未塵。縣廚非積歲。泉路遽難晨。回憶糟糠日。公能不濕巾。</text>
<title>尹察訪內挽</title>,<text>夫君契最厚。中饋德先知。塩絮嫌閨秀。蘋蘩盡婦儀。無兒坐薄命。有疾窘良醫。愧乏張林筆。誰鐫突兀碑。</text>
<title>別筵聯句</title>,<text>設餞羅群彥。之官有兩賢。湖洲 城孤湖外月。樓迥海中天。皆山 去袂愁難挽。離杯病未傳。默抽 風塵餘白首。岐路獨茫然。晴峯</text>
<title>鄭東溟學士來訪酌聯句</title>,<text>餘雪壓寒篁。洲 相知會此堂。溟 聊耽盞底興。洲 却作醉中鄕。溟 世事將誰間。洲 狂歌自不妨。溟 關山有明月。溟 瞻望足悲傷。洲</text>
<title>與睦學士聯句</title>,<text>雲日徘徊暮。煙林繚繞深。洲 留連三日飮。傾倒百年心。磵 勝事難如舊。他時必說今。磵 惟須遞還往。不遣世情侵。洲</text>
<title>歸覲海美。感懷書事。</title>,<text>伽倻山下見柴門。三月煙花暖正繁。淪謫實慙先祖訓。放還全荷聖君恩。慈親八袠能無恙。叔父三家更有樽。喜極却垂雙涕淚。欲將何物答乾坤。</text>
<title>碧潼郡。奉次外先祖立岩板上韻。</title>,<text>千尺層岩萬頃濤。驅馳始覺寸心牢。難危如此身無補。慷慨徒然舌久韜。黃葉古城人語少。白雲秋塞雁聲高。中原境界今胡虜。未恨吾東尙繹騷。</text>
<title>始到江西謫所。謝主倅一之。</title>,<text>蕭條村巷古城邊。雨雪霏霏歲暮天。鄕思白雲方寸亂。主恩滄海一身全。靑柴黃草因烹豆。玉粒香醪更割鮮。哭罷窮途明識少。卽今偏受使君憐。</text>
<title>新昌途中</title>,<text>征途杳杳接關河。漂轉年來鬢欲皤。千嶂斷雲鴻已盡。一橋流水客重過。兵餘店舍完全少。霖後溝塍毀壞多。誤着儒冠遭世難。謾憑孤劍起悲歌。</text>
<title>途中卽事</title>,<text>沙嶺斜陽問去程。雲間遙指水原城。靑山寂寞孤鶯囀。綠野微茫匹馬行。老樹蔽墟餘舊迹。枯苗委地敗新耕。湯年旱暵干戈後。黎庶何由見太平。</text>
<title>行到遼陽。略有所思於牛莊。呈副使書狀。</title>,<text>絶塞塵沙又朔風。長河西畔卽遼東。關山迢遞鄕書斷。雨雪蒼茫歲律窮。排悶敢云詩有力。辟寒還訝酒無功。多情最是窓前燭。伴我孤眠此夜中。</text>
<title>次南塘惠韻。竝呈霧隱。</title>,<text>耕牛無草鼠餘糧。前輩詩篇意甚長。愧我又偸樞府祿。喜君仍帶柏臺霜。主恩天地今衰鬢。使節關山古戰場。只是客窓前夜夢。共隨銀燭入鵷行。</text>
<title>望十三山有感。呈霧隱，南塘。</title>,<text>黃沙白草此中間。處處崩城認漢關。暮歲遠遊千萬里。斜陽孤店十三山。風煙錯莫迷鄕夢。霜雪飄零損客顏。王事敢言鞍馬苦。靑春作伴好東還。</text>
<title>昨日南塘責我舊逋。今早於盤山馬上。適有所得。率爾錄呈。</title>,<text>塵沙終日撲人衣。萑葦連天絶鳥飛。時物不隨前歲改。客行重向故鄕歸。沙泉氷解猶堪飮。野店炯生亦可依。只是腐儒多古意。有時臨睡涕交揮。</text>
<title>率爾自寫</title>,<text>竹樹松枝一處饒。靑山白屋政蕭條。村童蘆篴煙中牧。海客蓑衣雨裏橈。六月立秋時序變。二年爲客鬢毛凋。涼蟬晩日仍愁思。西北重雲萬里遙。</text>
<title>漫成近體。呈奉諸公。</title>,<text>天外孤臣放赦回。故人相遇且含杯。靑山花柳三春暮。碧海波濤萬里開。亂世榮名眞夢幻。老年漂轉足悲哀。平生酒興消磨盡。只是詞鋒尙未摧。</text>
<title>重賦 二首</title>,<text>海鷗爲伴此遲回。隨意還停濁酒杯。花砌屬春仍舊築。林亭近夏好新開。人生誰得兼三樂。時事惟應付一哀。恰是滿園松樹在。虯枝肯被北風摧。右疏雨茅齋午夢回。桃花紅影落深杯。靑春光景無多在。白首襟懷有日開。好是閑行携手樂。如何獨坐使心哀。猶憐湖上三間屋。前歲兵塵太半摧。</text>
<title>重步述懷。呈南春城相公。</title>,<text>積中寧待楚醫痊。幸托龍門旅枕違。老去時名俱誤矣。向來人事只悽然。王尊馭入褒斜比。臣甫踼隨杜曲煎。任使狂飆沙撲面。直須明目坐高筵。</text>
<title>再用前韻 前韻見拾遺</title>,<text>雲林自遠市朝間。物色撩人意不閑。北望風濤生碧海。東來煙雨滿蒼山。侵軒松樹眞傾蓋。隔岸梅花已解顏。莫怪爲人佳句癖。詩中幽事正相關。</text>
<title>五月江深草閣寒 月課</title>,<text>渭水秦川隔故林。殊鄕小築浣花潯。窓涵晴浪涼風進。人倚斜陽暑氣沈。一葉好供漁父興。數椽不受祝融侵。忽思黃屋今安否。隨處心懸北極深。</text>
<title>過黃公酒壚有感</title>,<text>車傍小吏莫催驅。認得橋南賣酒壚。少日歡遊眞夢寐。昔年親友半泉塗。風塵羈絆身名誤。天地蒼茫歲月徂。眼底靑帘今異路。夕陽何處笛聲孤。</text>
<title>山陰回棹</title>,<text>窓竹翛翛雪滿津。湖山千里白堆銀。乾坤景物來煙艇。今古風流在葛巾。淸興已闌吾喪我。舊交相望爾何人。月明他夜佳期在。此日回橈旦莫嗔。</text>
<title>灞橋騎驢</title>,<text>風色蕭蕭雪落時。灞陵橋畔獨歸遲。經心松月猶前夢。觸鼻梅香又素期。萬里淸光驢背客。百年孤興畫中詩。官途車馬來和去。此日閑行秖自知。</text>
<title>蘭亭脩稧</title>,<text>東南舊俗自相親。脩稧山陰欲暮春。千古風流吾輩在。一年光景此時新。茂林脩竹俱堪賞。田水淸觴不計巡。世事轉頭非昔日。斯文應感後來人。</text>
<title>洗草宴席上。書感志事。用白軒李相國韻 景奭。</title>,<text>天眷吾東聖人出。誰言末命在中年。攀髥共切遺臣痛。秉筆猶憑史氏編。墨草一時終盡洗。鴻名萬世合昭宣。宮壺仙樂開筵地。感極生悲自泫然。</text>
<title>用杜工部春日省中韻。奉僚契諸丈人求敎。</title>,<text>老着朝冠病送尋。曉鷄聲裏度光陰。絲綸日奉王言切。筵席時聞聖訓深。縱有孤吟難遣興。非無佳醞未娛心。最憐一霎東湖夢。月出層波萬頃金。</text>
<title>錄奉申學士君澤</title>,<text>周廬無事起常遲。烏帶輕披白苧衣。池受朝暉荷露淨。園留夏氣柳風微。關心景物渾堪樂。回眼江湖倍憶歸。玉署故人同此意。暫時相會莫敎違。</text>
<title>次申學士贈韻</title>,<text>夢醒高館上林隈。欲和君詩被雨催。縱喜臥看新沼藕。却思歸翦故山萊。風塵蹤跡俱應懶。遲暮裏襟共莫開。幸在闕中拚勝集。不妨三日作三回。</text>
<title>再用申學士韻。因呈南騎省。</title>,<text>晩柳初荷禁殿隈。此時良會未嫌催。古人歡樂惟杯酒。君輩風流豈草萊。地隈道山高莫接。天懸郞宿迥難開。將軍白首眞無賴。誰識愁腸日九回。</text>
<title>疊衣字韻。兼呈南騎省。</title>,<text>學士當筵故作遲。騎曹還欲典朝衣。逢迎已覺交情厚。談笑非關酒力微。重露早從荷上滴。輕風晩向柳邊歸。直廬共賞園池勝。莫道塵間心事違。</text>
<title>錄奉嚴侍讀</title>,<text>池水遙分太液波。禁廬仙署對嵯峨。回風搖蕩千絲柳。零雨欹傾萬柄荷。固識物華今日最。不堪人事近來多。何由乞出流霞醞。與子同携金叵羅。</text>
<title>題尹子山村舍</title>,<text>酒滿芳樽花滿階。湖洲倦客一開懷。纔還謫路三千遠。幸作春遊五六偕。日暮波聲生碧海。風回雨氣落丹崖。酣來忽起憂時念。戰伐乾坤兩角蝸。</text>
<title>偶題</title>,<text>天地中間一草堂。眼前溟漲卽滄浪。垂竿漁子秋浮艇。拾穗村童暮滿筐。野外有時逢二妙。菊邊無酒過重陽。淸談朗詠忘歸去。已報西崦少日光。</text>
<title>錄奉漁隱 二首</title>,<text>南漢山城萬堞開。東楊州地一江回。春風浩渺桃花浪。斜日醺酣竹葉杯。靑草岸邊漁店在。綠楊堤外釣船來。百年淸賞難頻得。四韻新詩且莫催。天作名區閱幾秋。卽今輸與謫仙遊。渡頭南望靑蕪轉。水口西看翠巘浮。一錫僧歸古寺路。孤舟人在大江流。晴沙白鷺應知我。飛下斜陽爲少留。</text>
<title>出東湖。用晩沙 李景義 韻呈漁隱。二首</title>,<text>晴沙坐穩當華茵。滿眼群芳隨處新。野外忽逢眞學士。世間曾識謫仙人。無情花柳有情客。不盡江流將盡春。一棹斜陽共閑放。二郞言語亦精神。春流漸落見平沙。步下苔磯晩着査。千載此區稱勝絶。一年今日屬芳華。靑山影裏重湖水。綠柳陰中兩岸家。莫把儒酸長笑我。楊州三月醉煙花。</text>
<title>再用前韻。呈漁隱。二首</title>,<text>徙倚虛樓不設茵。湖山物色劇淸新。平田屢見携犁叟。曲岸時看曬網人。西日雲煙千里水。東風花柳一年春。蒼茫世事翻成感。俛仰乾坤欲損神。何夕狂風捲渚沙。平康病客却停査。半江雪浪浮天色。一面靑山映日華。柳外帆檣知賈舶。煙中籬落見漁家。明朝准擬同君去。重賞王孫舊宅花。</text>
<title>奉呈病醜先生</title>,<text>曾於庚辰歲。臥伏草堂。五月六月雨不絶。適有友人送酒。有詩數句。今荷遽索。敢以前語書呈。但時少異耳。伏雨闌風十日強。卽看雲霧又西方。廚薪曉濕蛙生竈。庭草秋繁蚓上堂。病裏只思瓊屑話。愁邊忽得紫霞槳。靑銅三百眞非價。一醉頹然萬事忘。</text>
<title>次宣川使君九月八日見寄之作</title>,<text>詩來千里寄悲涼。九日登高是望鄕。誰遣征人聞隴水。遙憐客舍憶咸陽。卽今關樹應飛雪。依舊階花尙傲霜。佳節易過懽趣少。自從離別斷杯觴。</text>
<title>秋夜書懷呈默拙。要沈學士安國子太僕同賦。</title>,<text>明月高高星斗稀。候蟲聲裏夜鍾微。只憐群物隨時變。未恨孤蹤與世違。末路交游誰覺健。暮年羈滯已知非。東湖煙水前宵夢。依舊苔磯近竹扉。</text>
<title>雪夜偶吟。錄呈病醜先生。</title>,<text>暮歲過從病未能。小齋淸坐悄無憑。托交不必甘如醴。寄世還應淡若僧。木送枯聲和暗雪。竹分寒影亂疏燈。欲將俚語輸高笑。頻撥爐紅熨硯水。</text>
<title>追次前韻奉呈</title>,<text>雲壑藏身信莫能。焦原側足竟何憑。自憐醉裏無心客。早識塵中有髮僧。肺氣逢寒偏戀酒。眼花臨字酷親燈。不嫌蓬戶追遊絶。兩箇靈犀一段氷。</text>
<title>題金學士孝徵 榮祖 榮川鶴沙亭</title>,<text>塵裏冥行鬢已星。禁中相對眼俱靑。自言素願非華省。長寄幽懷是小櫺。鶴岫輕嵐涵玉鏡。沙川細浪漾雲屛。歸期擬趁菖花酒。聽此令人俗慮醒。</text>
<title>近體漫成。錄呈一之。四首</title>,<text>鶴山春雨正紛紛。吟倚間窓到夕曛。牢落異鄕新物色。蒼茫盛世舊風雲。當筵却怕三杯酒。把筆還慙八斗文。最是逐臣愁絶處。老親消息隔年聞。少日高情脫世紛。但將書史盡餘曛。塵間誤作巢籠鳥。天末飜隨出塞雲。舊好凋零嵇叔夜。新愁消瘦沈休文。從知苦樂皆吾地。却取君詩驗昔聞。近塞山川自糾紛。客間愁望正斜曛。羈危蹤跡隣滄海。悽惻心腸向白雲。去國不爲蘭佩怨。馳煙應有草堂文。東風日日吹芳芷。只是音徽久不聞。投老無才可解紛。每憑尊酒了晨曛。靑春泣向江西月。白首愁看漢北雲。燕市失聲非薄過。聖朝論罪豈深文。平生耿耿憂時念。誰採愚言一上聞。</text>
<title>聞赦命後。用前韻錄呈觀海。二首</title>,<text>春來鬢髮白繽紛。正憶終南帶落曛。樵客幾時龍起雨。夜郞今日鵲飛雲。昌黎肯作登封表。太傅休爲弔屈文。京洛幸隣丞相宅。郵筒詩句倘能聞。柴扉寥落絶塵紛。漫把詩囊取隙曛。爲客鶴岑春有樹。懷人鐵瓮暮多雲。猖狂正坐嵇劉酒。光焰全消李杜文。一樣韶華分兩地。此間書札幾回聞。</text>
<title>錄奉一之 二首</title>,<text>小閣靑燈到夜闌。隔窓疏雨送微寒。天涯共唱思鄕曲。世上還悲行路難。舞鶴山高春草木。大同江迥夕波瀾。明朝便是孤舟別。把酒狂歌強作歡。天涯春日共憑闌。細菜深杯味不寒。荏冉流年衰老易。蒼茫浮世別離難。風回北陸渾無雪。水滿甫塘乍有瀾。京國異時成一會。只須靑眼敍悲歡。</text>
<title>錄奉李金兩郞 李晩沙，金東溟。</title>,<text>英詞雅望竝朝行。地部天曹兩侍郞。紫氣滿關人不識。丹砂鍊鼎世難嘗。時來榮祿眞泡幻。老去襟懷只激昂。日短爲親須小縣。步兵名姓莫全忘。</text>
<title>疊前韻。錄奉兩侍郞。</title>,<text>少日追隨鵷鷺行。兩公俱是壯元郞。交期正在芝蘭襲。世味眞同橘柚嘗。版籍自應無闕漏。銓衡亦豈有低昂。狂言摠爲吾私切。非謂君心久已忘。</text>
<title>錄奉嚴侍讀申檢討謝辱問之勤。</title>,<text>積雨屯雲暗九垓。仙郞玉札此時來。靑蛇或是將軍物。丹訣寧非學士才。共識素情超沆瀣。還憐浪迹落塵埃。後身忘却長房術。懷抱何由得好開。終朝惠雨遍田垓。會自吾王心上來。李靖不須爲使者。欒巴何用有仙才。餘波已潤窮鱗涸。積濕兼消拂面埃。最是農謳隨處發。秋風酒甕佇相開。妄將潛計較稊垓。人固難知自古來。申伯定爲周國寶。嚴光豈負漢庭才。楩楠不得辭扶廈。珠璧元非怕染埃。努力用心經濟上。祗應天眼向君開。少日狂心隘入垓。卽今拘束世間來。衰遲莫遂歸田計。危亂慙非濟世才。要把閑愁輸痛飮。孰知餘事等浮埃。回頭玉署無多遠。誰阻吾儕笑口開。</text>
<title>贈梁上舍。梁公有流落蹭蹬之歎。詩以解之。三首</title>,<text>白屋哦詩滯遠鄕。已知才命本相妨。夏畦莫徇農夫急。秋卷宜追擧子忙。未必皇天無老眼。任從平地有瞿塘。遺珠久棄嗟收晩。強韻難過愧寸長。何幸仙區卽此鄕。奇遊苦被俗緣妨。水堂宜暑尤憐近。山屐須秋不要忙。風送餘飛粧遠樹。澗分新漲瀉淸塘。箇中勝絶無人共。沙路休嫌十里長。何武王褒偶一鄕。晩年投分兩無妨。熟知道韻偏耽勝。獨笑塵緣未撥忙。逸彥村孤依下渚。廣寒樓迥壓回塘。眼前水向君邊去。認取吾情與短長。</text>
<title>贈趙生</title>,<text>晩歲居隣雲海間。滄流皓月伴人閑。巖崖縹緲溪梧島。樹草微茫水李山。三尺朱絃新白雪。千杯碧酒舊紅顏。阿誰問字揚雄宅。栗里柴扉盡日關。</text>
<title>贈諸生</title>,<text>問字徒緣犬馬齡。平康蔡老老書生。金君國士雙南重。趙氏連城一璧明。兪大心摧慕容勢。尹公才見太原征。寄言福子能看客。四鳳崑岡有日鳴。</text>
<title>走筆奉柬丁司成仲徽。因邀沈應敎文徵。</title>,<text>我來初自甫州遠。君去將窮北塞深。人事未成離後合。天心好作旱中霖。貧家縱乏珍羞設。薄酒猶憑軟語斟。騎馬不妨泥滑滑。須要沈子一時臨。</text>
<title>奉柬沈監司潤甫 演</title>,<text>雨中積濕侵肌日。晴後㪣炎爍骨時。誰識東村前府使。苦思西郭舊監司。勝遊天柱初難致。恩賜氷盤更可追。會待郊墟涼氣至。竹窓淸簟一圍棋。</text>
<title>寄延城睦使君</title>,<text>南磵之赴延城也。諸學士出外者甚多。索詩頗勤。倒盡空甕。擬以拙文抒出離抱。適於其日。卯酌未醒。草草數行語。祗足以浼却行軒耳。今與使君之從弟同坐騎省。話到離合。不堪悵然。涴書近體趕呈。以謝前逋。苦憶延城睦使君。別來消息若爲聞。馬曹三入容顏改。鈴閣初臨簿牒紛。孝子深誠知愛日。故人離緖在停雲。惠連持被同今夕。憑寄狂詩替拙文。</text>
<title>寄晴峯默拙 三首</title>,<text>二老文章錦不如。光輝來動野人居。杯觴阻絶高陽會。問訊慇勤禹穴書。近渚暮聲煙樹外。小齋春信雪梅餘。神交本是吾儕事。隔歲離達未作疏。飄飄身世海鷗如。無限風波未定居。晩歲始成虛白室。閑時每誦尙玄書。煙生土銼朝眠穩。月滿松窓夜坐餘。吾道不隨衰鬢改。幽情自與世緣疏。三人蹤跡一相如。漂轉仍成南北居。少日謬通長短學。中年共棄揣摩書。襟期不變風霜後。道誼寧忘患難餘。浮世行藏聊爾耳。從今休歎鬢毛疏。</text>
<title>見文徵書。知仲徽，仲蘧入京。錄寄。</title>,<text>東關浮轉意何如。大海西涯久索居。亂世未成鄕洞會。暮年唯見沈君書。鬢邊霜雪悲歌裏。眼底山川賦興餘。康樂惠連聞赴洛。此間音信莫全疏。</text>
<title>寄晴峯</title>,<text>人間十事九相違。湖海春生尙未歸。亂後自嗟容髮改。病中偏覺友朋稀。隔村舊柳含風細。隙地新茸帶雪微。今日幸逢佳客過。酒杯棋局到斜暉。</text>
<title>寄贈友人</title>,<text>早時梁宋一悲歌。晩歲周旋鬢各皤。牢落襟期餘酒賦。參差蹤跡阻雲蘿。淸風苦向塵間少。明月偏從別後多。東望碧山相憶地。草長門巷斷經過。</text>
<title>謝安山倅來</title>,<text>碧海粘天繞八垓。小山西畔草堂開。浣花溪上嚴公至。栗里門前王子來。九月雲煙留客雨。百年談笑有情杯。欲將詩句酬恩意。愧我元非彩筆才。</text>
<title>用申學士韻。謝嚴侍讀，柳檢討來訪。</title>,<text>將軍憂世謾沈思。學士相尋正此時。銜石未應塡積水。擇棲誰復覓安枝。談間牽挽聞宵鼓。去後依迷到曉曦。忽聽淋鈴荷上雨。拓窓高坐一伸眉。</text>
<title>德山村舍。方伯見過。追錄申謝。</title>,<text>君爲方伯按湖營。我作行人過德城。客裏杯觴淸夜會。燈前談笑舊時情。浮生聚散空長望。衰世悲歡各飽更。芝老詩文兵火失。倘將遺帙寄書檠。</text>
<title>謹次呈分沙相公 李聖求</title>,<text>未信艱危氣益增。奇功都在數三僧。孤城凍雪經寒苦。異地炎雲坐鬱蒸。富弼有疑還改草。孔明無策可燒藤。東歸若被招邀命。一酌千杯我亦能。一字終難減又增。詩中新語不須僧。風驅沙起寧開鬱。雨與雲垂未解蒸。便體正思披細葛。散愁還憶策枯藤。今朝忽覺襟魂爽。始信詞華哲匠能。</text>
<title>醉酬林僉樞老兄韻</title>,<text>暮齒論交本未期。比隣何幸得追隨。初逢已識終無忤。漸熟仍成兩不疑。南國山川君入夢。東湖煙月我尋思。誰知傲吏投閑日。造次爲詩句句奇。</text>
<title>次荷亭韻</title>,<text>身計年來摠覺非。祗緣塵慮汩天機。量材未足承殊渥。處事安能免衆譏。脩竹叢邊頻散策。候蟲聲裏獨關扉。東湖釣伴今無恙。應笑吾人久不歸。</text>
<title>次丁默拙寄韻</title>,<text>小齋深夜坐書灰。庭草逢霜斂衆荄。人在雉城經月別。書憑雁信趁秋回。蒼茫筆架曾遊跡。牢落糟丘舊築臺。相望一天頭倂白。莫嫌江舸去還來。殊私未許溺然灰。重露從知潤宿荄。疢疾同難臨事愈。遐心定爲報恩回。非關晩節趨塵路。不是初盟負釣臺。細想所須惟藥物。一分身計亦宜來。商律司秋動琯灰。卽驚新葉已陳荄。艱虞溢目身無補。離合關情首屢回。不分佳辰風落帽。獨憐淸夜月窺臺。君家學士時相過。應遣詩筒續續來。</text>
<title>李相國贈詩送于觀海所。海感而次寄。因用其韻。</title>,<text>書札詩篇復此朝。中間休恨道途遙。舊聞錦水能通漢。新識潯陽欲上潮。窓雪送寒添凜凜。壁燈留暈伴寥寥。各將衰疾悲枯草。未信春光在柳條。</text>
<title>奉和主倅一之</title>,<text>孤臣不用賦淸湘。時有歸魂近耿光。已識關西非異域。偏憐漢北是吾鄕。黃蘆繞宅迷湓浦。丹鵲飛雲下夜郞。慙愧重恩山未答。中宵涕淚自淋浪。</text>
<title>奉和一之</title>,<text>天葩滿眼吐奇芬。當代詩聲服李君。西塞山川還好會。東風花柳忽相分。淹留軟語無休日。離別深情不隔雲。最是難忘呼酒處。小齋涼月白紛紛。</text>
<title>奉次晩沙韻</title>,<text>未隨豪客踏芳茵。隨意徘徊與自新。軒冕本來非分物。鶯花似是有情人。時危會合無多日。身老光陰又暮春。實愧次公長使酒。虛疑賈島祭詩神。三首新詩李晩沙。幽居問訊鵲査査。喜將佳句論交誼。愧之芳樽答物華。莫道中郞多逸韻。曾知太白本名家。相思咫尺空相望。遮眼東村柳外花。</text>
<title>奉次晩沙</title>,<text>紅杏花邊綠柳絲。雨餘群物摠春姿。人憐陌上芳華盛。君愛山中霜雪枝。眯眼風塵非素好。關心煙水卽吾私。誰將瀲灎滿壺酒。餞送明朝歸去時。</text>
<title>次謝李侍郞浩菴見示韻</title>,<text>九陌黃塵漲欲迷。禁池猶見草萋萋。溝塍未有春秧揷。壟畝全無夏麥齊。碧柳已乾晴後葉。靑藜難試雨中泥。祈天文字歸吾輩。私願休令筆再携。</text>
<title>次梁君惠韻</title>,<text>秋來覓句和蟲鳴。晴後開襟向月明。漫興縱令浮慕歇。微官未遣病身輕。豆沈積潦聞曾歎。禾偃衝飆見又驚。倍憶東湖無事日。瓦甌頻對釣翁傾。幾處繅車索索鳴。醉翁公事不分明。民饑苦被征徭重。政拙甘爲吏胥輕。穴乳今年應不復。村厖後夜定頻驚。雁行進處言當署。占位飜嫌作字傾。官齋吏退暝鍾鳴。燈下看書眼却明。近砌蛩吟聲唧唧。隔簾螢火影輕輕。年華任逐炎涼變。身事非關寵辱驚。羈滯天涯知舊少。誰將肝肺許相傾。君詩不是不平鳴。身在丘園道益明。供奉百篇何太速。留侯萬戶亦應輕。陽春絶唱知音寡。滄海靈珠觸眼驚。擬罄舊儲酬宿債。成皐餘粟片時傾。</text>
<title>觀海謫在寧邊。以詩見寄。奉次。</title>,<text>羈魂夜夜入瑤墀。歷歷衣冠覺後疑。南郭群遊吾有病。北庭離抱世無知。誰言痛哭非眞性。未必淸狂在大巵。共是謫中偏好意。詩牋吟罷手頻持。</text>
<title>奉謝金承宣丈贈韻 光煜</title>,<text>早從精選辨興衰。晩入明廷振羽儀。寓想林居眞有道。苦心詩律合爲師。臨場已覺千言疾。對壘休嫌一鼓遲。聊借隙曛看妙句。定敎梅柳動春姿。</text>
<title>次友人惠韻</title>,<text>此生漂轉欲誰依。僦舍東城舊識稀。晩節尙存蘭蕙佩。夙心長在薜蘿衣。淸陰幽鳥宜初夏。古井殘花對落暉。最是從容今日會。夜深明月未言歸。</text>
<title>次友人見寄韻</title>,<text>地窮溟海海連山。相望迢迢隔九關。今日詩文論聚散。向時書札慰辛艱。朱衣紫陌君偏懶。白鳥滄流我共閑。上壟定從京口過。也容靑眼對懽顏。跡似羈禽返故山。判年恩譴落西關。新居林壑雙全樂。舊夢風塵萬事艱。鬢髮任從時序變。身心好與水雲閑。荒年斷絶高陽酒。却得君詩一解顏。寒宵孤夢度南山。月下分明一叩關。我說在家貧亦好。君言涉世久逾艱。論文屢覺前時誤。把酒偏知此夕閑。野鵲數聲鳴屋角。蘧然已失舊容顏。</text>
<title>謝宣川李使君。用其韻。</title>,<text>陰何詩句可同隣。去佩邊州竹使新。底用短編棲筆架。好須長劍倚城闉。卑官亦是輸忠處。大手終爲活國人。京洛宦遊餘白髮。眼寒浮世少朋親。</text>
<title>次晴峯韻</title>,<text>霜落秋山萬樹黃。小階猶有菊花香。塞門兵甲何由息。平地波瀾未足傷。半世身名同上下。一年離別改炎涼。淸尊秀句兼書札。詠罷斜陽醉倚床。</text>
<title>疊前韻和晴峯</title>,<text>莫說風塵君馬黃。暮年依舊蕙蘭香。驚心邊塞猶騷屑。回首中州一惋傷。江閣逍遙應靜散。海鄕生理未荒涼。魚蚶佐粥充茶椀。榾柮燒煙足土床。</text>
<title>疊和晴峯</title>,<text>閉戶東城靑眼稀。書籤冷落篆煙微。已知托契雷陳厚。誰歎投詩李宋違。湖海未成吾道是。風塵頓覺世情非。佳期不待山陰雪。重叩沙邊白板扉。</text>
<title>李士謙惠以漆巾。詩以謝之。</title>,<text>謫仙遺我漆絲巾。好是高顏製造新。竊比裹頭林下士。難追墊角雨中人。白綸不用參戎幕。烏帽何須着世塵。擬伴枯藜出東郭。斜陽一頂禿湖濱。</text>
<title>奉謝三陟明宰書。用晩沙贈別三陟韻。</title>,<text>眞珠府裏有高樓。天作仙居屬閔侯。淸世承明元不厭。暮年句漏政須求。蹇驢跡滯湖西日。旅雁書傳漢北秋。藿食忽蒙東海味。肯隨公子費緇鉤。</text>
<title>送林東野 堜 赴南原</title>,<text>君赴龍城索我詩。欲聞曾佩此符時。樓妨聽訟難頻上。酒怕臨民未屢持。營牒到來空發嘯。村饑告處每顰眉。只除梅竹無他好。南客南歸也自宜。</text>
<title>送朴德一之任興海</title>,<text>雪晴官路正春風。極目南雲渺不窮。五馬此時眞自得。一尊他日與誰同。薇垣已覺淸名重。梅閣行聞惠化隆。琴罷晝長無箇事。倘憑回雁問湖翁。</text>
<title>送洪學士赴錦山</title>,<text>沈苽淸醥送君行。五馬翩翩向郡城。浮世利名眞外物。暮年甘旨是深誠。紫芽佐鱠宜添飯。白蜜和蔘合衛生。萊舞宓琴非二致。更敎新化洽黎甿。</text>
<title>送李學士令公出宰白川</title>,<text>城西車馬晩紛紛。人惜茲行子獨欣。未必淮陽煩汲老。秖應馮翊試蕭君。時承庭訓官程近。日致盤腥海邑殷。天意更敎私願遂。回頭榮辱摠浮雲。</text>
<title>送李學士赴茂長</title>,<text>洪子離筵尙未塵。君今墨綬又南垠。已知至願輸三釜。寧厭微官屈一身。舞綵萱闈魚入饌。鳴琴梅閣鶴隨人。自傷孤露偸榮祿。每送茲行輒損神。</text>
<title>海西伯吳汝擴索詩爲別 端</title>,<text>北風吹雪滿村墟。睡起閑窓髮自梳。少日親朋黃海伯。寒天書札碧山居。故情珍重離違後。時事艱難喪亂餘。要使萬人霑惠澤。一詩非獨賀新除。牙旂戒路海西催。麝墨椷封水北來。白玉堂中盛學士。黃金臺裏薦賢才。褰帷惠澤三春至。上壟榮光半月開。只是時危堪涕淚。壯懷非爲別離哀。草閣松籬不設門。水邊煙火數家村。風塵分散南柯蟻。雲雨低回北海鯤。宦牒新承明主惠。書郵今荷故人存。梅花一樹垂垂發。折寄相思欲斷魂。四岳分爲八路官。雄藩從古擅三韓。地形南控松都近。天塹西連浿水寬。長壽山高移粟少。黃岡城廢駐兵難。一方觀察兼巡察。彊土人民計必安。</text>
<title>送李挺而 命雄 嶺伯之行</title>,<text>名動朝端未二毛。傳家藻鏡映東曹。平生忠信爲干櫓。今日恩榮擁節旄。滄海極天朱鳥迥。太行斜景白雲高。不分輕重君親戀。屛翰還須一代豪。濟世宏才貫日誠。曾陪鶴駕入龍庭。殊鄕調護功專在。故國歸來義愈形。重寄早應推老手。英名已自徹宸聽。東風搖蕩褰帷地。南紀光輝執法星。從古東萊接島夷。邊虞未歇嶺南陲。水軍統制舟船事。兵馬將軍節度爲。按察固宜嚴捍衛。旬宣正合恤惸嫠。亦知興喪由吾道。公去惟須振作之。</text>
<title>送朴仁甫輔德之行</title>,<text>古今何代不成虧。生見春宮北幸時。遼寒風沙眞異域。瀋陽筵席豈前期。高名自合煩調護。壯淚非關惜別離。扈駕東還知有日。銅樓舊列好追隨。</text>
<title>送黃子由之任 㦿</title>,<text>爲說鏡城黃判官。絶勝辛苦在長安。鰱魴獐雉盤中進。日月海山樓上看。黛綠三行隨馬首。櫜鞬百隊擁旌竿。知君秖切庭闈戀。到底此愁難自寬。</text>
<title>奉送藥峯赴瀋</title>,<text>城西迎送慣開筵。認得風沙卽一天。官署早分東壁耀。奚囊重待北行篇。關心藥餌應新臘。過眼山川未數年。調護舊臣當此會。回轅功豈出他邊。</text>
<title>送都正郞永叔之任蔚山府</title>,<text>遊宦京塵雨雪時。南鄕五馬若前期。哺鳥政喜枌楡近。棲鳳非嫌枳棘卑。魚稻趁墟寧督責。詩書比屋豈邊陲。好將勞績收芳譽。不用湖翁日倒巵。</text>
<title>奉送關東伯韓振甫老兄 興一</title>,<text>見從銓部遞春秋。方識關東地望優。晝錦暮年身甚寵。宵衣今日國多憂。藩維任重非全佚。樞筦才難肯久留。容借屬城如斗大。風煙分與老夫收。</text>
<title>送金萬古之任萬頃縣</title>,<text>相逢幾日又相離。南陌新秋酒一巵。人與縣封俱起廢。國因兵亂轉濱危。施仁民社良須急。設敎儒庠詎合隳。大府經過應拭目。霜臺騎省少年時。</text>
<title>送嚴重叔佐幕關西 鼎耇</title>,<text>玉樹風姿玉署淸。妙年霄漢動高名。君平不是成都卜。僕射由來華岳精。怳惚前宵持被直。蒼茫秋日出關行。已知擇事非公意。吾老寧無惜別情。憶曾銜命啓嚴程。龍骨山城曉點兵。前歲亂離那忍說。卽今消息轉堪驚。艱危未遂涓埃補。遲暮徒深犬馬誠。君去定應原隰遍。蓬蒿處處泣遺氓。時危共抱杞人憂。此夕如何又別愁。江國白雲征雁夜。驛程黃葉亂蟬秋。鑾坡政要儒臣在。蓮幕何煩韻士留。頻向天涯送親友。暮年浮世少靑眸。繁華從古說西州。冠蓋聯翩摠勝流。翠黛瓊尊供讌飮。紅亭錦席恣娛遊。曾無記問鮮于子。未有登臨挹灝樓。美事定隨奇賞竝。幕賓前後見君優。</text>
<title>送李士謙赴務安</title>,<text>不是金華卽玉堂。銅魚誰遣繫南鄕。非關造物多猜忌。只爲君心在退藏。比舍十年頭倂白。離亭千里葉初黃。臨分強破悽悽意。呼取餘杯到夕陽。</text>
<title>送高原金太守之行</title>,<text>世間趨舍儘悠悠。誰識吾君是勝流。小邑本非盤錯試。早棲或作鳳鸞羞。只耽郡廨收新林。剛厭官街趁曉籌。五馬行裝良亦快。翩然過却鐵關秋。</text>
<title>奉送從兄赴連山縣</title>,<text>吾家詩禮卽箕裘。兄弟師生契義優。信道老年三不惑。策名淸世再分憂。連枝會合無多日。斷雁飛鳴又是秋。遮莫臨岐傷遠別。峒氓荒歲且歌謳。</text>
<title>送咸平明宰尹公之行 鏶</title>,<text>天南五馬去如飛。濡筆銀臺且少時。反哺只懷烏鳥養。早棲豈合鳳凰枝。水村煙火荷包飯。官閣秋燈橘侑巵。萊舞宓琴非兩事。定敎新化遍遐陲。</text>
<title>奉送尹侍郞履之出按關北</title>,<text>久識通才到處優。此時安得不分憂。傳家槐影須東閣。宣化棠陰又北陬。風颭牙旗喧鼓角。雲開玉帳擁豼貅。白頭尙記曾遊地。萬歲橋邊百尺樓。</text>
<title>走草贈李倚相高山之行</title>,<text>天氣炎涼苦不常。人生榮辱政難量。蒼茫立馬蓬臺雨。牢落乘驄柏府霜。都事未應優詧訪。高山本自勝黃岡。同庚舊意杯深淺。隔歲離情水短長。</text>
<title>奉送洪掌令叔爲郡之行。用友人韻。</title>,<text>九陌塵埃暗不分。朔寧行色雁初聞。養親自好供川鱖。憶姪何妨送圃葷。見說靈山饒勝景。欲攀仙柱挹淸芬。更期秋閣陪談笑。月下飛觴共李君。</text>
<title>送趙監牧咸關之行</title>,<text>松扉竹樹自淸幽。誰遣先生作遠遊。世上浮名渾是夢。天涯薄宦未爲羞。吳門一練看應辨。燕市千金坐可求。到日起居巡察處。十年蹤迹樂民樓。</text>
<title>醉後潦草。呈金堤太守行軒。</title>,<text>草草爲別可勝情。此作果拙矣。然請和於東溟，晩沙，默老，晴峯。爲別後顏面。未必不好。送君爲宰地南垠。漢水新正未立春。忽忽離情三酌酒。茫茫時事一霑巾。蒲鞭仁政平生志。柏府威風見在身。別後世間靑眼少。月明千里共精神。</text>
<title>錄呈一之敍別 三首</title>,<text>晴煙籠樹日遲遲。驛路東風二月時。感激天恩新雨露。慇懃地主舊襟期。北邊羞恥何堪說。南極艱危未可知。去後尙憑蝴蝶夢。夢中相見慰相思。莫怪當筵每作遲。行人東去未多時。千山草木新春意。一室芝蘭晩歲期。別有邇遐寧獨歎。交無早晩貴相知。只應舞鶴峯頭月。夜夜平分兩地思。風氣習習斜陽遲。江西遷客孤坐時。大醉大哭徒後悔。此來此去皆前期。風霜雨露我何幸。榮辱升沈君已知。萍水相逢一尊別。關河千里長相思。</text>
<title>用寄延城韻。別龍岡倅盧使君。</title>,<text>四夔中有一盧君。柏府淸名已飽聞。身外世榮元落落。眼邊塵事劇紛紛。行旌政向天西月。歸夢應飛漢北雲。遙想海城秋色裏。簿書餘暇有新文。</text>
<title>李韓平挽 慶全</title>,<text>七十八年一品官。羸蹄破葛駭人觀。悲歡晩景涓涓酒。榮辱孤身屹屹山。儉德已能傳舊烈。雄詞行且繼前刊。魂車曉月靑蘿洞。定有仙夫問好還。</text>
<title>具監司挽 鳳瑞</title>,<text>東銓積望北宸知。南紀棠陰西極移。生若曹蜍安用壽。死如羊枯且看碑。逢場談辯眞無敵。隨事猷爲却自奇。故兆可憐回櫬日。綠茅雙塚兩佳兒。</text>
<title>金司諫 坽 挽</title>,<text>爲是龍洲每說公。知心不在阻音容。五經豈必需三命。一疾還應護萬慵。久着蓬蒿供晩歲。却隨松柏抵嚴冬。士林今日云亡慟。南國新頹太白峯。</text>
<title>申領相 景禛 挽</title>,<text>李聘君家每往還。塵埃早識相公顏。風雲社稷扶持日。氷雪戈鋋戰伐間。形入丹靑盟若礪。身當鼎軸鎭如山。卽今諸老俱凋喪。淚爲憂時未制潸。</text>
<title>南判書 以恭 挽</title>,<text>淸名前後掩東銓。榮辱升沈盡在天。久識薄夫輕舊德。且看賢輩孰長年。漁蓑托興還非淺。僧卷題詩未要傳。里社憶從鷄酒會。夢烏亭下夕陽船。</text>
<title>金相國淸陰 尙憲 挽</title>,<text>今古誰人樹大名。內能堅定外方形。洪濤沒野孤峯出。積雪埋村勁篠靑。暫入台扉非素志。終依石室盡餘齡。休將小技爲公重。碑版遺文是賸譽。</text>
<title>韓相國 興一 挽</title>,<text>少日天曹接武時。我公襟抱得先知。待人本自除畦畛。當事何曾擇險夷。位卽三台眞極耳。兒雖六歲可傳之。傷心舊宅春回處。惟有疏楊傍石池。</text>
<title>具都正 仁基 挽</title>,<text>少時猶記膝前言。擧族同依浿水村。常恨屛居違奉袂。不料淹臥竟招魂。六旬添八寧非壽。三品專城卽是恩。亦識謝蘭光奕葉。只懷陳迹淚河飜。</text>
<title>金蔚珍 柱宇 挽</title>,<text>君亡益怕酒銷腸。欲寫哀詞更急觴。老去乘除俱夢幻。向來離合幾炎涼。尙思葛院班荊久。最惜靑坡擧袂忙。草草靈車蔚珍宰。誰知驄馬壯元郞。</text>
<title>朴校理 仲文 挽</title>,<text>桂折蘭摧事可傷。喪車輾雪適何鄕。志惟難進官雖下。名卽隨身沒亦香。柏府玉堂眞夢寐。詩籤藥裹一荒涼。世間夸奪知多少。塵穢充腸七十強。</text>
<title>韓參判 亨吉 挽</title>,<text>齒弊舌存非不知。寧人隨我不人隨。宸情可見知申事。謗口何嫌建節時。病裏高談難復聽。夜闌深酌永相思。川塗氷雪魂車遠。雉嶽山尖月半規。</text>
<title>吉城尉挽</title>,<text>奕葉蟬聯是吉城。風流都尉擅榮名。已知上福無當世。未恨中身卽九京。鄭國佩聲猶在耳。沁園春色幾傷情。秖應他日南隣會。難覩容姿玉雪淸。</text>
<title>金察訪 積 挽</title>,<text>少日浮遊過海村。宿聞遐擧臥丘園。風塵薄宦何曾浼。雲壑幽盟永不諼。閱世且看黃髮在。傳家終見白眉存。先人同榜俱凋喪。孤露餘生倍愴魂。</text>
<title>金判書 世濂 挽</title>,<text>夙歲論交共此心。芳蘭美玉映淸襟。誰知素業尊儒術。爭道高名冠藝林。卿月直隨金掌滿。文星遽向夜臺沈。年前每恨關山別。今隔明幽幾許深。</text>
<title>李正 厚基 挽</title>,<text>淸江之後世多賢。公實堂堂得正傳。三邑未應酬器業。二難端合列貂蟬。東風花樹催新意。南極星文晦舊躔。比舍永違床下拜。不堪遙望上灘舡。</text>
<title>梁學士 曼容 挽</title>,<text>淹臥窮年觸處悲。又聞君逝涕雙垂。雪殘蓮社携壺夜。春晩薇垣放藥時。落落交遊誰復在。悠悠人事竟難期。曾知小閣臨溪迥。手種新梅定幾枝。</text>
<title>李晩沙挽</title>,<text>茫茫今古幾昏晨。賢智曾無久視人。況又逢茲多事日。最難全得不貲身。形雖就木名長在。官已持衡道少伸。適去適來何所憾。謾敎朋舊涕盈巾。</text>
<title>李通津 公綽 挽</title>,<text>尙書公子摠交歡。君與吾年伯仲間。衝雪深斟情獨厚。帶霜飛語力難刪。傳神賸有芝蘭美。度世何論木石頑。偶對令威棊局裏。椎枰題挽淚潺湲。</text>
<title>姜相國 碩期 挽</title>,<text>擧世徒稱一節淸。誰知守道向平生。憂時舊疾終無藥。補主微言永作程。身入黃扉非素願。望懸靑邸豈私情。尙思禁署追陪日。白粥登盤佐菜羹。</text>
<title>尹四宰令丈挽 毅立</title>,<text>閱罷陳編默自思。媸姸猶可辨鹽施。在心無間公爲最。竝世推賢我得師。華實固全成德地。韋絃安用矯偏時。倘憑化力回長逝。直擧藍輿也不辭。幾箇賢豪盡九原。賦施豐嗇不須論。況今卿月官非小。兼是耆英齒亦尊。只恨鹽梅違鼎鼐。終敎黎庶怨乾坤。居然一木輸將去。目斷寒山雨雪繁。</text>
<title>趙正郞 稷 丈挽</title>,<text>每憶陪遊明禮坊。一燈深夜酒千觴。沖襟自絶塵埃累。和氣先浮語笑香。隔歲音徽雖久斷。通家情誼竟難忘。未能執紼空題挽。東望秋山淚濕裳。</text>
<title>李都事 邦益 丈挽</title>,<text>吾家少妹入公門。身歿能令公有孫。識面以來情已熟。連姻之後義彌敦。官名無賴才華盛。疾病眞緣運命屯。風度世間寧復見。暮年垂淚向乾坤。</text>
<title>吳監司 端 挽 四首</title>,<text>哭君零淚徹黃墟。未恨霜毛白映梳。共向風塵期晩節。幾勞車馬問幽居。陽春氣宇眞非假。雲夢胸襟自有餘。每憶夜深呼酒處。至今花樹滿階除。上界眞遊半夜催。塵間何路得重來。宅心坦坦元無忤。臨事恢恢實有才。薇省早從烏府近。銀臺仍向玉堂開。時危遽切人亡痛。雙涕公私盡一哀。父子聲名慶集門。西州松柏卽遺村。襜帷駐處三司馬。軒蓋回時一化鯤。早識有生難久視。孰知前業是長存。朋儕秖抱無涯痛。詞翰空招不昧魂。死後銘旌一品官。生前福澤冠東韓。長年此世誰兼有。孝子他時可少寬。寂寞交期重會隔。殷勤酒戒更聞難。艱危未卜全身地。那解公歸得所安。</text>
<title>趙生挽 徽龍洲弟</title>,<text>生年廿八未多時。旅舍招魂益可悲。幼婦呼天天不應。老親哭子子何知。居家孝友難爲弟。接物謙恭自作師。他日兩兒看手澤。小楷書又正音詩。</text>
<title>黃驪州挽</title>,<text>淸才雅度世無知。貂玉榮名已太遲。每喜貳身能大著。誰言一謫永相離。孝心何限終天痛。恩赦猶先入地時。病裏苦辭那忍道。路人聞亦涕漣洏。</text>
<title>鄭判書廣成挽</title>,<text>相公之胤相公親。身作尙書壽八旬。中歲退休知雅操。暮年升擢見恩綸。朝廷耆舊無多在。名節完全有幾人。侍酒秋江今一夢。不堪西望涕盈巾。</text>
<title>趙政丞 翼 挽</title>,<text>相國如今遽九原。先朝耆舊幾人存。早由科第還經術。雖尙謙和且讜言。淸世岩廊名固重。晩年丘壑道彌尊。平生章奏皆忱悃。前後哀榮卽聖恩。</text>
<title>挽</title>,<text>桂折蘭摧絶可驚。古今人事莽難平。淸才雅度雙金重。諫省經帷一代榮。深契固知無老少。浮生詎意隔幽明。靈辰又値齋居日。南望秋山涕自傾。</text>
<title>靑松君挽</title>,<text>龍門引接荷高情。及判銓曹忝貳卿。謙德肯容流輩識。淸規合使擧朝傾。壽踰八耋仁雖驗。位阻三台道未行。侍酒春盤如夢裏。駱村孤月爲誰明。</text>
<title>李承旨挽</title>,<text>微霰深杯醉玉堂。如今二十四秋強。吾嘗敬長追遊日。公實忘年語笑場。身在世塵多問闊。心思往迹劇凄涼。傳家最是雙珠在。身後哀榮滿路光。</text>
<title>李寧海挽</title>,<text>少時親友半歸泉。君健如何棄世先。烏府淸名今已矣。黃堂美政亦徒然。難忘柳巷從遊日。每憶松陰話別年。擧目南雲迷雨雪。挽歌凄斷若爲傳。</text>
<title>兪監司 榥 挽</title>,<text>城西門巷舊同隣。魚隊相隨久益親。浮世縱難長會合。深情只擬不碯磷。固憂至性終歸毀。誰料淸姿遽作塵。坐看朋知零落盡。白頭流淚滿衣巾。</text>
<title>林判書挽</title>,<text>腰帶烏犀鬢未衰。不料今日至於斯。蒼茫夏社聯衾夜。惝怳春齋共食時。曾道職司長鞅掌。詎堪鞍馬又驅馳。西來旅櫬南歸遠。廊廟新名更屬誰。</text>
<title>崔相國 鳴吉 挽</title>,<text>崇禮門樓駐蹕時。相公單馬向西馳。明倫大義初皆服。臨難孤忠晩共推。黃閣只應餘古迹。雲臺猶復宛淸儀。天曹舊吏頭如雪。淚盡公私一樣悲。</text>
<title>韓留守母夫人挽 必遠</title>,<text>孤露餘生已白髭。見他憂服自漣洏。爲言孝子差寬抑。罕有夫人備壽祺。龜鶴遐齡仍列鼎。貂蟬奕世又諸兒。貧慙奉裞空題挽。誰撰張林婦德碑。</text>
<title>李學士母夫人挽</title>,<text>文章體素世爲師。帳頂遺痕蘗粉隨。一郡印兼雙璧重。七旬稀又九齡奇。門人忽廢劬勞誦。墓道行看突兀碑。孤露餘生同至痛。不堪題挽淚漣洏。</text>
<title>鄭正修撰結城母夫人挽</title>,<text>後生寧比綠衣郞。托契諸君抵老蒼。積慶朝參看竝秀。餘年晝哭及同藏。撰詞寧遣張林媿。述德應將孟母光。此日倍傷孤露喘。死前俱是血霑裳。</text>
<title>新亭會集 月課</title>,<text>朝著淸談誤。邦家曆數屯。虜爲封豕食。馬化一龍眞。北斗聞戈甲。南隅寄搢紳。遨遊豈多暇。燕語且相親。擧眼渾非舊。傷心各濕巾。鐘山空阻漢。淝水未通秦。區宇終誰物。風煙又自春。蒼茫救時策。感激報君身。周伯寧無歎。夷吾卽有人。從今收淚意。王業日應新。</text>
<title>苦寒十韻</title>,<text>窮冬十二月。濱海數家村。撼戶風威壯。粘簾雪勢繁。龍藏愁薄耀。鴉翥怯初暾。護堗薪無焰。圍爐炭不溫。微涓氷在硯。餘瀝沍留樽。疏樹黃㼐墮。深崖白額蹲。停梭娥手倦。呵筆客唇煩。竹瘦猶持節。梅癯未斷魂。鶉懸宵襯席。龜縮晝關門。玄帝休誇酷。東君欲紀元。</text>
<title>重用前韻</title>,<text>海近波侵岸。山寒雪擁村。弊裘肌粟遍。殘燭鬢霜繁。冷銼愁經夜。疏簷苦候暾。炎洲求火熱。裸壤覓繒溫。瑣力犀慙鎭。奇功酒恥尊。深藏老蝸伏。孤坐餓鴟蹲。複壁非嫌窄。重衾未害煩。思親忘砭骨。戀主覺傷魂。氷霰湖西宅。風沙瀋北門。還應回一氣。今已迫三元。</text>
<title>孝宗大王挽</title>,<text>慶毓盤根盛。祥凝白氣明。威容著日表。懿德驗天生。增益初非待。艱難實屢更。升儲遵寶訓。嗣業闡鴻名。逾切憂勤念。深殫對越誠。長秋蒲扇動。大被棣華榮。陵樹聞懸露。籩房見薦櫻。每懷張國步。務在集時英。園賁戔戔帛。郊飛孑孑旌。契融千載會。歌協一堂賡。武備恢三略。戎韜飭五兵。從知睿算遠。咸仰聖圖宏。終始寬民政。尋常減地征。宋庭方露禱。杞國遽天傾。怳惚神難質。紛綸理莫程。合辭呈美諡。勒石載仁聲。流慟今梧野。因山舊柏城。吾王膺繼繼。追慕劇㷀煢。周冕增深戚。滕廬罄至情。孝思優永錫。治道佇丕平。賤跡蒙殊擢。巍班齒列卿。縱嘗垂覆育。渾已喪魂精。只是丹忱在。徒然血淚橫。攀號欲自絶。便覺死生輕。</text>
<title>麟坪大君挽</title>,<text>奕葉聯枝重。天潢接流長。儀容看似玉。笑語坐留香。鳳闕頻承召。燕都屢戒裝。驅馳敢辭難。眷渥本超常。藥餌經春病。光陰過隙忙。存亡倂臨視。陪從盡悲傷。大被終虛夜。窮泉永不暘。誰無一奄忽。亦有四兒郞。苔沒新開逕。萍浮舊鑿塘。丹旌廣津月。誰得駐歸檣。</text>
<title>北渚金相國 瑬 挽</title>,<text>皇天惠我國。間氣毓英姿。材著文兼武。心同險與夷。衆皆推位望。身不受招麾。義動經綸地。神資際會期。鴻功匡社稷。素志樹倫彝。雨露非偏厚。雲龍固自隨。淸詞儐接日。明鑑選掄時。鼎軸仍開府。訐謨且進規。元侯存戒愼。中令繫安危。喪亂寧無代。摧傷實在茲。氣容猶靜肅。機務不參差。忠烈增新伐。丹靑再舊儀。雖蒙注意重。却歎丐休遲。綠野裴公退。蒼生謝傅思。耽詩詩已老。好士士爲師。驚報三台坼。嗟無一老遺。分明臨絶筆。勤懇愛君辭。詎使江河廢。長敎竹帛垂。以年眞壽考。於國孰扶持。寂寞張良幄。微茫傅說箕。疏蹤忝末掾。晩境佩深知。德宇徒常仰。高門未屢窺。水乾蓮欲褪。蹊斷李應衰。只是雙雙淚。誰憐不爲私。</text>
<title>延陽李相國 時白 挽</title>,<text>明倫已斁日。衛國必亡年。材力寧爲地。精誠可質天。兩銓持不倚。一節秉彌堅。相業蕭侯竝。勳名郭令全。秦舂胡遽輟。蜀髽自相牽。莫說連枝痛。須看半稿篇。恩榮同歿後。部曲異生前。戀德憂時意。中宵幾泫然。</text>
<title>具政丞 仁垕 挽</title>,<text>積德門闌盛。輸忠鼎革期。彝倫實賴此。名位豈由私。兵部甄收正。台垣輔相宜。龜齡信難老。鳩杖不扶衰。忽訝秦舂輟。從看蜀髽垂。池蓮根尙在。應復似前時。</text>
<title>麟坪大君夫人挽</title>,<text>夙配天人貴。咸推積福基。柔姿遵內訓。淑行愜閨儀。嗣續諸兒秀。尊榮百世期。那知晝哭痛。永結夜臺悲。自刃心初定。先摧理莫醫。平生同穴願。應恨一秋遲。</text>
<title>永嘉府夫人挽</title>,<text>懿閥傳芳遠。高門積慶宜。柔姿遵內訓。雅性合閨儀。君子三台貴。文章一代師。塗山毓至德。坤極擁純禧。錫號元前日。分珍每不時。只愁鸞鏡夢。終有劍津期。白鶴來應弔。靑烏卜更奇。哀榮聞備禮。詮載見題詞。</text>
<title>德恩府夫人挽</title>,<text>一時家法正。潛谷相公門。婦道柔嘉著。閨儀靜穆存。篤生爲聖配。福履滿重坤。恩錫廚珍竝。榮封邑號尊。沈痾藥無賴。弱薤露先翻。人事眞難備。天心未易論。中闈懷至痛。內使護靈旛。誠意無生死。長祈國嗣蕃。</text>
<title>吳判書夫人挽</title>,<text>懿閥流聲遠。高門積福基。柔嘉協內訓。淑哲合閨儀。昭代尙書貴。榮封視秩宜。魚符是令子。鵠峙摠佳兒。爭賀雙全美。還孤百歲期。蒼茫開篋禱。悽惻悼亡詩。白鶴依廬竝。靑烏卜宅奇。較量無所憾。公亦莫深悲。</text>
<title>南判書夫人挽</title>,<text>少妹三從地。夫人四寸孫。遽遭同氣痛。猶記一家恩。備覩存亡際。深知德行尊。明公義本厚。良配望宜敦。果被垂榮極。俱膺錫命繁。淸寒吏部宅。簡肅憲臺門。儷美坤儀正。承徽壼範存。儉昭躬布葛。誠著手蘋蘩。有壽仁非妄。無兒鬼不原。張林他日筆。且述悼亡言。</text>
<title>通遠堡聯句</title>,<text>灣界通遼塞。征驂逐後塵。湖 殊鄕俱作客。此路孰知津。霧 積雪埋林頂。流澌截水濱。南 層陰迷北陸。和煦限南垠。湖 行語同三譯。歸期只一春。霧 顧慙身奉璧。漸覺鬢成銀。南 迢遞思鄕夜。蒼茫去國辰。湖 敢辭酬美醞。唯願侍芳茵。霧 擧目山河異。傷心世代新。南 茲遊誠遠役。我輩豈窮人。湖 湖老眞明鏡。行臺是席珍。霧 況從三絶友。幸得兩情伸。南 皓首今千里。寒蟾已半輪。湖 撚髭追險韻。延頸戀重宸。霧 對酌論懷穩。挑燈撫劍頻。南 休言忙裏苦。要識醉中眞。湖 不分風沙遠。還如骨肉親。霧 更敎相促膝。何用謾沾巾。南 勝會懽雖洽。浮生跡易陳。惟將二百字。重與結前因。湖</text>
<title>今上岳陽樓 月課</title>,<text>巴徼荊門歲十周。時危蓬累雪渾頭。慈恩淸賞那重得。梁宋狂遊已却休。忽謾且能成勝事。飄零還有上高樓。無邊景物隨身在。如許風煙與目謀。岳色直連天北極。波光橫遶地南陬。勢呑雲夢千年澤。氣浸荊吳幾箇州。芋氏開基惟夕浪。苗民恃險卽朝漚。宇宙山河終不變。古今人世摠皆浮。長洲天盡孤雲暮。別浦風生落木秋。湘渚屈沈全楚削。梧山聖遠二妃求。窓臨沆瀣星初轉。檻落空明霧不收。壯觀愜心殊覺健。老齡經亂不禁愁。棄捐明代仍疲薾。遷次窮途任謬悠。避世已慙秦士計。濟時寧擬漢臣籌。峥嶸節序催烏兔。局促行裝羨鷺鷗。夢裏朋親靑眼乍。關中消息赤心留。勛名鍾鼎抛明鏡。生理缾罍寄小舟。海內生靈要暫愒。塞垣戎馬尙多憂。劉琨却敵曾非分。王粲懷居秖自羞。竟日不知歸定處。倚欄無語俯淸流。</text>
<title>春回禁苑 應製</title>,<text>四時成歲首爲春。太簇纔回斗建寅。故事已聞頒勝日。孝思方著獻羔辰。昭蘇草木條風動。坱圠乾坤淑氣新。御苑雪消花有信。禁池氷解水生鱗。漸看群物芳華遍。益驗皇天發育均。迎旭正舒梅額蹙。羃煙初破柳眉顰。一年佳節宜延賞。萬壽華筵合早陳。秪念人心苦易放。或令君德未終純。上林漢帝徒耽樂。靈囿周王實體仁。今日切須存鑑戒。敢攄愚悃進重宸。</text>
<title>親臨講武</title>,<text>聖繼神承德業隆。皇天眷佑屬吾東。菁莪已見興文敎。杕杜寧宜廢武功。司馬按圖輸木契。交龍擁駕出金宮。鵷班盡入瞻依裏。虎士咸歸指顧 一云簡閱 中。躋甲三人方就埒。懸侯一鵠更張空。星飜馬背毬場闢。月滿弓腰矢道通。金鼓響時頻效伎。朱旗揚處各爭雄。題詩庾信徒稱巧。獻賦相如豈納忠。缺</text>
<title>南監司 翧 挽</title>,<text>每憶銀臺接武時。座中標格似公誰。披衣共怕晨鐘促。把酒惟憐夜燭遲。遽爾河橋成遠別。俄然風樹結深悲。雖云毀滅終非孝。自致摧傷却不知。按節已優三品貴。傳家還有七男奇。人生壽夭同歸盡。強惜今明亦太癡。</text>
<title>擬古飮馬長城窟行 月課</title>,<text>春風日日吹。芳草日日生。少婦在中閨。良人在邊城。邊城萬餘里。何以寄遠誠。隣人戍初還。傳說亦丁寧。良人善格鬪。選隷嫖姚營。還家當不易。王事有期程。兒女自多情。丈夫事功名。獨夜見明月。應共君處明。歲華又已晩。心中長不平。</text>
<title>寄贈煕遠砥平幽居</title>,<text>歲暮雨雪繁。獨坐望南山。南山有故人。意味相與閑。一自砥平去。懷思淚空潸。川路杳無極。靑山莽回環。世故日紜紛。憂樂亦多般。蕭蕭窓前竹。白日照其間。安得再合幷。杯醪共懽顏。</text>
<title>奉呈病醜叔</title>,<text>大旱得大雨。我人其蘇矣。聖德格于天。天應降監止。矇躄亦起舞。題詩以志喜。叔患眼姪病足故云</text>
<title>委巷</title>,<text>委巷枉佳客。携壺就花下。久已脫塵緣。且共傾深斝。奔忙人少味。闃寂天與暇。竹邊有草座。亦足供我臥。</text>
<title>和晴峯</title>,<text>東郭望西湖。屛間眞相若。不競桃李華。共愛芝蘭馥。世事劇紛擾。時光互遷變。君剛能獨守。我弱方自勉。所嗟各衰白。未得數相見。詩從春風來。妙語合典則。紙窓對隙曛。詠罷還默默。</text>
<title>沈晴峯挽</title>,<text>憶在庚申歲。始與君相遇。相遇卽驩然。胸襟兩無忤。同場鬪儷文。共酌搜詩句。我謂君格秀。君稱我材具。幸得早蜚英。長途一竝騖。有時論古今。未免有乖互。縱或相詰難。終然歸一趣。萬事無不有。悲歡經幾度。君謫長興日。我從福城赴。千里夜叩門。倒屣起還僕。扶携入升堂。苦懷向我吐。遠君賜環後。亦來數相聚。世故劇嬰纏。江干足風雨。平生丁按廉。迢遞阻雲樹。環顧只三人。每歎初約誤。聞君宿痾發。倉卒向沙步。疾已不可爲。無以成良晤。臨別三握手。遲回抵曛暮。不料竟至斯。遽爾承凶訃。念君抱深冤。沈憂仍作故。此事尤可傷。蒼穹杳莫訴。我書寄丁君。哀辭溝尺素。丁君報書至。拆視淚雙注。魂能知此否。已矣衿陽墓。莫不歸於盡。浮生等朝露。我亦能幾何。交期在泉路。</text>
<title>吳校理挽</title>,<text>己酉司馬榜。公居三等首。先人亦得參。遂與公爲友。先人溘早世。頑骸尙不朽。從公入玉堂。視余情特厚。余亦粗識公。剛腸眞有守。勁竹秋不萎。孤松秀高阜。文章乃餘事。筆法亦可取。後余遭貶黜。聞公忽不壽。嗣子鑾坡彥。遷兆意非偶。延津劍合年。吉慶應在後。懷曩自摧肝。此世何其久。所幸公知音。依舊龍洲叟。</text>
<title>沈監司 演 遷葬挽</title>,<text>我幸從公遊。年德俱爲弟。蹇馬我先鳴。仙鶴公晩唳。官聯郞署間。意孚談笑際。我狂公每恕。公才我深諦。銀臺及薇垣。長官以經歲。出授北關節。治理兼威惠。外內無不宜。艱危待匡濟。二豎忽來嬰。大病無良劑。人事固難料。天道又何戾。冥漠九原深。蒼茫百年契。令子長城宰。忠孝眞傳世。移定卽故山。斯爲永久計。題挽寄孤雲。重垂舊時涕。</text>
<title>閔淮陽挽</title>,<text>先人性寡諧。秖與公爲友。相見卽歡然。相期同皓首。遺孤方稚年。亦知交誼厚。先人不後人。無位又不壽。人事本無定。天理亦何有。公獨仍世間。處身無悔咎。諸曹郞宿列。郡府仍嚲綬。每憶過玉川。筆堂夜置酒。語次及疇曩。拭淚腸內朽。比年公善病。尙謂公必久。一朝遽棄世。孝子齊叫叩。爲言諸孝子。同是有父母。若比吾先人。壽福公多取。題挽泄我悲。公能知此否。</text>
<title>文生員挽</title>,<text>先人在世日。與公如兄弟。反復論說間。周旋憂患際。情義兩不渝。稚少猶深諦。不肖不自殞。先人先公逝。銜索亦幾年。攀號終莫逮。自此每候公。公必敍前契。語次或失聲。公亦爲之涕。公實有至行。乘除本不計。倚酒好折人。誰識公孝悌。無位譏歸時。壽考天所惠。生死得所安。昧者惜浮世。城西雨中蓑。更向何門詣。淹病違執紼。哀辭和淚製。</text>
<title>柳舍人女尹妻挽</title>,<text>余與柳巷翁。相友同季昆。閑時得經過。觴詠窮朝昏。女奴抱女兒。容色秀且溫。戲謂是門楣。不特一嬋媛。及長歸尹氏。尹氏亦高門。上堂謁其姑。女賓群譽喧。夫郞眞鳳雛。兩美成鴦鴛。叢蘭有新葉。柳尹俱得孫。況余與聽雨。生死義彌敦。聽雨賢而夭。榮慶久宜繁。每聞其家事。歡賀難爲言。焉知造物者。與人喜覆飜。一朝病不起。兪扁爾徒煩。柳巷執郞手。淚瀉如傾盆。璀璨嫁時衣。箱篋帶芳蓀。身旣舍世去。誰遺物獨存。盡取結束去。同葬蒼山根。在褓兒呱呱。求乳將誰援。雖壯豈識母。憐爾含哀冤。若果至成立。庶慰泉下魂。厓谷莽回合。飛霰埋早暾。素帷倏將撤。獰飆掣丹旛。柳巷哭不已。聲出余亦呑。顧向柳巷說。脩短難重論。人生各有命。此理君可原。呼酒欲寬譬。辭以方空尊。因之作挽歌。慘愴愼靈轓。</text>
<title>洛社耆英會 月課</title>,<text>東都荒野容諸賢。歸來自得林園下。海內政苦靑苗法。尙有村酒供尊斝。皓髮蒼顏共娛樂。翱翔廊廟何爲者。座中司馬未全衰。有手無由扶大廈。醉裏萬事都相遺。畎畝之憂在宗社。</text>
<title>縶驥四足氣空橫 月課</title>,<text>飛龍馬花雪白。遠自流沙蔥嶺至。十年櫪下跼四蹄。逸氣稜稜滿天地。龍馬呼北風起。落日凄凄霜露墜。主人何不一縱轡。直馳交河五千里。一掃凶奴數萬騎。</text>
<title>口號書呈病醜</title>,<text>半庭疏竹作微陰。倚醉接罹慵不整。固知忙裏難得閑。誰識動處常思靜。相看不厭是南山。雲煙松柏饒秋景。</text>
<title>奉呈病醜先生</title>,<text>東風日日吹。楊柳絲絲綠。世故苦相迫。泯默意不悅。寄語病醜翁。願一見之何由得。</text>
<title>海美覲親後還京</title>,<text>寧親海美未言遙。旋啓歸程意不聊。唐縣得朋傳斝日。禮山逢弟對床宵。新昌晝秣投平澤。素野晨征到板橋。十四日來還渡漢。終南佳氣滿晴霄。</text>
<title>送具景輝嶺南巡相之行</title>,<text>文彩風流摠世華。還將利器衛王家。東曹人物曾留鑑。南土山川兩建牙。三伏暵乾民可念。數年離亂事堪嗟。行登鳥嶺回頭處。漠北塵沙望更賖。</text>
<title>寄晴峯</title>,<text>山風捲雪入東城。窓竹蕭蕭夜有聲。濁酒好供無事飮。淸詩肯作不平鳴。時危陡覺丹忱切。歲暮空悲白髮明。此去君家十餘里。龍湖擬續剡溪行。</text>
<title>醉草謝寄韻</title>,<text>日落寒城人迹稀。燈缸映夜坐來微。愁邊歲月容顏改。夢裏雲山志願違。詩句推敲難入妙。酒杯潦倒易成非。何時最是思君處。雪竹風松掩小扉。</text>
<title>用晴峯韻。寄延安府。</title>,<text>風塵羈滯鬢毛稀。愁臥寒房夢翠微。身上久知前過重。眼中長悵故人違。流光忽忽時將暮。浮世悠悠事已非。有便起居西海外。幾回書札到荊扉。</text>
<title>夜酌主倅酒呈謝</title>,<text>石田茅屋兩三間。琴匣詩囊事事閑。接地滄波風萬里。滿天明月雪千山。煙霞靜散松筠趣。塵土羞慙桃李顏。深夜醺酣白衣酒。長歌一曲倚雲關。</text>
<title>四疊黃字韻</title>,<text>未逐將軍佩竹黃。蒼茫山閣挹書香。貞珉不受塵埃汚。勁竹寧爲雨雪傷。早旭破眠還就暖。晩風吹醉却生涼。相過尙有忘機侶。編草筵成石作床。</text>
<title>醉題洪上舍扇面</title>,<text>君子由來不諱窮。古人心見簡編中。山間草樹連朝雪。海畔柴荊盡日風。除疾藥囊宜數餌。寬愁詩句未須工。三杯濁酒陶然醉。無限乾坤一禿翁。</text>
<title>醉題嚴少尹壁上 鼎耇</title>,<text>歲暯終南雨雪多。淸杯銀燭夜如何。向來懷抱愁中盡。老去光陰醉裏過。照影殘花猶自在。帶霜衰鬢未全皤。蒼茫半夜西窓夢。明月江湖萬頃波。</text>
<title>東州席上聯句。醉不成章。東州足成云。</title>,<text>郭外靑山已夕陽。湖 小堂風露坐凄涼。那無上客能傾蓋。更有高文獨擅場。晉代淵明堪嘯傲。漢廷方朔任淸狂。樽前自恨才情少。多病新秋廢酒觴。東</text>
<title>朝暮吟。錄奉舊友。</title>,<text>暮粥嘗偏美。披書對短檠。山風五更起。海月一窓明。水碓催寒杵。霜橋怯曉征。吾廬朝臥穩。天未薄浮生。</text>
<title>到德山。題奉太守從祖。</title>,<text>遣信還京口。開樽又客間。深知政如氷。最好邑依山。庭鶴馴初舞。村厖吠久閑。催行遊子意。爲是拜慈顏。</text>
<title>兪麻田挽 希曾</title>,<text>可惜人如玉。胡然賦命屯。十年從薄官。兩邑泣遺民。幸有諸郞秀。懸知積慶臻。風塵違執紼。東望一沾巾。</text>
<title>閔寅甫內子挽</title>,<text>婦儀紗幔秀。人傑玉堂優。邑饋鷄單却。家榮鳳匹遊。莫須危世久。非必夜臺幽。回憶齊眉日。公能不涕流。</text>
<title>送綾州盧使君</title>,<text>臨別悤悤酒一杯。半簾斜照桂花開。洛城亦有閑田地。不許新篁靜處裁。</text>
<title>玉堂夜吟求和</title>,<text>上林煙樹暮沈沈。燈下淸談到夜深。浮世榮名都是幻。且將樽酒滌煩襟。</text>
<title>遣興</title>,<text>世上人人貪利祿。不知利祿不如閑。君看多小屛風裏。不畫紅塵畫碧山。</text>
<title>鄭承旨 攸 挽 本三首二首在上</title>,<text>禮部銀臺卽一時。傳家還有兩佳兒。莫云半百非遐壽。此亦由天却怨誰。</text>
<title>李生員 榘 挽</title>,<text>天南聲價動長安。妙歲文章錦作肝。身外浮名渾是幻。好將高節葬深山。</text>
<title>失題</title>,<text>閑居八十六星霜。諸子諸孫又在傍。浮世利名眞夢幻。好將高節此深藏。</text>
<title>復用前繞竹韻。却呈病醜。</title>,<text>階篁今縱免凋殘。安得窮冬傲雪寒。木覓山頭蒼翠色。且期揩眼一時看。</text>
<title>抵唐縣</title>,<text>雪壓靑松樹。風吹翠竹林。三杯碧香酒。白馬走駸駸。</text>
<title>途中吟</title>,<text>蒼崖斷處有人煙。七字逸 數三老叟星星語。如此凶年又量田。</text>
<title>東湖</title>,<text>蕭瑟秋風候雁過。淸江萬里夕陽多。溪鱗村酒堪乘興。四字逸 印碧波。</text>
<title>贈別舍弟</title>,<text>時俗謗君文字上。江山助我別離情。全篇逸</text>
<title>金書狀德承還自燕京。病中書贈。</title>,<text>司馬病中無日起。張騫槎上有時廻。全篇逸</text>
<title>贈人</title>,<text>今春又負東歸約。江上漁舟屬別人。又唯有竹君淸似我。雨中相對旦含杯。</text>
<title>洪川鳳城亭</title>,<text>吾弟洪川在。來誇一小亭。一聯逸 水愛圍仙洞。山憐隔縣廳。聞言解君意。不媿草堂靈。</text>
<title>途中</title>,<text>孤雲衆壑暮。小雨一秋寒。全篇逸</text>
