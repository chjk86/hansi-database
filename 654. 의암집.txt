<title>得生字 乙卯</title>,<text>秋風丈夫興。杯酒古今情。一一看檣立。雙雙送鴈鳴。天寒瘦竹影。日暮殷江聲。覆載元無極。長令樂此生。</text>
<title>沈橋書樓夜坐口呼</title>,<text>三更移枕席。秋色繞人深。四簷靑嶂合。雙戶小星臨。聞角牽風力。看書認燭心。時時琴一弄。歸鴈喜淸音。</text>
<title>偶吟 丙辰</title>,<text>樓爲吟詩敞。人還得酒豪。江聲春後壯。天籟夜深高。雲鴈牽眸遠。烟鷗和夢遙。自生千古想。嘯向月中臯。</text>
<title>懷友夜坐</title>,<text>詩滿床頭酒滿筵。故人今夜夢相牽。明光忽自窓間入。山雨初過月上天。</text>
<title>偶到松下。見山雲晩起。憶蘗社諸友。</title>,<text>春雲起空谷。僉友意如何。二月滄江大。千山暮雨多。回思溪上別。更望峽中過。細路松陰夕。行行發浩歌。</text>
<title>有所思</title>,<text>去夜有所思。今朝有所思。問我何所思。雲樹故人思。</text>
<title>江村</title>,<text>風光日日好。無處不吾行。江晩千帆落。城春萬木平。琴稀知者耳。詩憶古人情。又是樓前月。一年今夜明。</text>
<title>徐行</title>,<text>徐行數遠樹。獨立見歸雲。耳淸黃鳥語。心狎白鷗羣。雨集溪聲大。日斜屋影分。鳴筇過北岸。樵笛正堪聞。</text>
<title>江樓夜會</title>,<text>春江深百丈。危檻近風湍。遠樹平迷曉。高雲動薄寒。對人欣慣面。酌酒喜相寬。談笑無今夜。看看意未闌。</text>
<title>春日遣懷</title>,<text>傍花尋岸路。植杖立溪流。囀囀齊鶯舌。雙雙幷鴨頭。風斜當逕竹。春泛滿江舟。幽興無時已。携壺完轉遊。</text>
<title>登東城譙樓</title>,<text>譙樓無限景。招我久徘徊。曲折水東注。屈盤山北來。草深三日雨。花送一春杯。乘興迷前路。歸裝且莫催。</text>
<title>暮春歸家</title>,<text>春風三月出城闉。草色芊芊柳色新。匹馬東歸山日暮。隔江倠喚渡船人。</text>
<title>三月晦日送人</title>,<text>怊悵底心事。送人兼送春。送春非獨我。我獨送伊人。</text>
<title>送李興尹</title>,<text>薄言到溪南。怊悵送君去。君去我徘徊。山雲起處處。</text>
<title>贈朴活泉</title>,<text>一盃爲勸進。千里送行裝。馬嘶長江急。蟬號古木凉。老妻藏菊酒。稚子富詩筐。塞鴈年年起。寄書問此鄕。</text>
<title>尋寺</title>,<text>獨尋鍾聲去。寺在山深處。老僧坐誦偈。花前春鳥語。</text>
<title>春川途中</title>,<text>遲日春風道。小僮老馬牽。江淸樵笛外。野廣酒壺邊。古峽逢人語。深鄕得句傳。東行未百里。已有好山川。</text>
<title>詠反哺烏</title>,<text>園中有老栢。二烏來爲聲。飛上且飛下。不日見巢成。三月天氣暖。隱隱衆雛鳴。䧺雌事其哺。迭相往來輕。求蟲何處得。萬端是經營。豈不欲自食。哺子惟其誠。其飢心盡焦。其墜心若驚。其小愛何忘。其大喜何形。風雨日夜念。其死而其生。稍長能毛羽。飛飛下溪城。得食始何意。鞠恩自分明。反哺其父母。紛紜共弟兄。小烏頻反哺。爾誠須盡傾。爾誠雖盡傾。不如大烏向爾情。反哺不可倦。白日荏苒巢西橫。</text>
<title>與隣友共覔花柳</title>,<text>看花折柳伴。三五夕陽阿。坐屹淸溪樹。東風好鳥歌。</text>
<title>家有大扇。難以力搖。便見棄置。</title>,<text>潛江茅廬有大扇。一搖便停困蒼童。揮之可以五月凉。暑熱空令掛璧東。安得借與有力人。一煽乾坤起長風。直使天下流汗人。裸身盡在爽氣中。</text>
<title>田側松</title>,<text>紅紫園中花。灼灼三月光。遊人爭贈賞。愛彼爛熳香。昂藏田側松。摧折失其蒼。去來看花者。不欲掛眼傍。我意獨不然。愛松不愛花。所愛顧何在。云是晩節佳。從看十日後。園中去繁華。秋霜以冬雪。田側靑更加。</text>
<title>尋拜丈石書院。追感趙靜庵。</title>,<text>先生院宇幾回尋。老栢垂庭氣翠森。白日過墻花轉影。春風滿樹鳥懷音。公明開得千人眼。精一傳來萬古心。欲致煕雍時不遇。後生涕淚尙沾襟。</text>
<title>登仙人峯 禹揖山上峯</title>,<text>仙人峰上仙人遊。仙去峰高水自流。致治大儒臨荒院。趙文正院宇。在峰西近地。 抗義將軍臥小丘。李兵使廓之墓。在峰南近地。 秋風征騎鳴深樹。落日漁歌下遠洲。江漢朝宗何處是。華陽寂寞使人愁。峯之西北三十里。有朝宗巖。可以指點。巖蓋尤翁所名。而刻其手筆萬折必東四大字。</text>
<title>七日霖</title>,<text>七日之霖晝夜同。隣家咫尺苦難通。雲氣壓垂千嶂上。水聲動出萬山中。漏屋頻爲思廈歎。扁舟獨任濟川功。明朝喜見靑天色。緩步吟詩小檻東。</text>
<title>小會</title>,<text>阻懷黯黯雨連旬。今夕開筵霽色新。莫厭頻繁杯裏物。正欣邂逅意中人。常風江閣天難暑。有月山家夜不貧。共笑世間翻覆手。利能相喜害相嗔。</text>
<title>失睡</title>,<text>中宵失睡復難尋。起着床衣向戶吟。風廻松裏生虛響。月出雲頭散積陰。旋轉眼前家國念。往來卷上聖賢心。多少經綸憑小几。村鷄盡唱遠烟深。</text>
<title>愚溪宅。拈杜詩秋盡韻。</title>,<text>挾書兒伴釣翁廻。茅屋相連一水隈。秋節江山多傑句。豐年野社有深杯。低風細鷰流形去。向日羣鷗閃翅來。認取客心愁老熱。梧桐樹下小筵開。時砥平李▣▣來留。</text>
<title>江夜對景</title>,<text>村女爲羣出浣紗。滿江寒月動金華。西洲帆對東江帆。紅蓼花隣白荻花。漁火帶楓眠外落。酒旗拂柳望中斜。迢迢詩思登樓處。一杵新鳴隔岸家。</text>
<title>共詠杜詩韻</title>,<text>曲曲淸溪帶白蘋。故園詩句續前春。筵設薄樽爲厚俗。琴彈古調異今人。十世靑山流水宅。一村深樹白雲隣。弟兄迭唱梧壇上。無數淸蟬霽景新。</text>
<title>山水吟</title>,<text>靑山萬古在。流水萬古淸。登山復臨水。吾亦萬古情。</text>
<title>鵠庵。與李友子善 長字，再從聖協 舜錫 共賦。</title>,<text>雪深草庵小。一燭三隅分。靜與天心會。高無世事聞。磨驢多歲業。買櫝古人文。方寸千回念。鳴鍾聽到昕。</text>
<title>開卷</title>,<text>雨捲山窓明。樹樹鳴好鳥。客去庭花飛。開卷閑坐了。</text>
<title>花</title>,<text>數日不訪花。來看已風雨。怊悵難爲心。鶯聲忽在樹。</text>
<title>立石</title>,<text>大石龍門北。夏后所未平。不降九年水。至今老江聲。 石在禹揖山下松湖之上。俗言夏后治水到此。因揖而去。盖因南有龍門山。又是山適名禹揖。故設此言耳。</text>
<title>別梅友</title>,<text>梅花何必友。爲爾可人才。惠而携致好。怳也別離催。縱有明年約。那無今日懷。春風寥落後。相憶夢悠哉。</text>
<title>詠月</title>,<text>完轉靑穹月。雲橫却失明。試看雲捲後。無减舊時精。又配日光圓缺。隨雲影閉開。試看斯物理。明暗有從來。</text>
<title>對月有懷</title>,<text>西天雲氣惡。四海欲陰陰。誰把靑穹月。照明萬古心。</text>
<title>雜詠</title>,<text>江山如洗宿烟塵。境會新時意會新。積水涵來一元氣。深根斂蓄四時春。丹靑纈眼楓生壁。淸白醒神月逼人。▣▣▣▣▣▣▣。▣▣▣▣▣▣▣。</text>
<title>前村貧家</title>,<text>君不見前村貧家朝無飯。夕又無飯兒猶索。叫怒撞足仍呼泣。乃父無語母强責。拔鍋換錢計區區。吏來徵布不敢逆。傭舂得米將向炊。東隣貸主來促迫。歔欷入室相聚首。兒啼不住氣空塞。悠久歲月何以過。千計百計無好策。世上富人何福力。厭衣厭食有餘積。前村貧家甚可哀。盡日不食何獨厄。貧者自貧誰怨尤。仰視皇天日揭白。有時訴我顔色傷。割我簟飯豈饒𩚬。書中經濟謾說與。坐看門柳動春色。</text>
<title>母女相見</title>,<text>遠女何能至。三年始當門。相見我心慰。舅姑無後言。右母言。舅姑好顔許。而女敢寧親。來時舅姑語。經冬又經春。 右女對。舅姑忖我心。謂我母在堂。未可空手見。持贈餠與餹。 右女言。此物旨且多。知爾舅姑厚。東家女亦歸。弊衣垂空手。 右母答。</text>
<title>採薇女</title>,<text>上山採薇蕨。薇蕨何其多。固知母也嗜。路遠如之何。採採登山北。逶迤向山南。遠望當門客。新冠第四男。明日寄以去。新採伴舊乾。物去女未伴。因物毋應歎。</text>
<title>得樓字</title>,<text>萬念徘徊獨上樓。尋常閉戶自前秋。深江老柳春風動。晩壑寒松白日流。馳向高門頻繫馬。行隨仙侶且騎牛。爲之一笑出門去。春服君家已就不。</text>
<title>江樓夜坐。與李怡雲 定老 共賦。</title>,<text>故人起我上書樓。測測春寒也似秋。千載相看明月在。中宵獨立大江流。新聲雷雨盈天地。黛色峯巒入斗牛。料理遊裝十日後。龍門雪盡花開不。</text>
<title>次怡雲丈拈杜律韻</title>,<text>冰坼前江動臥船。輕黃門柳暎長天。韻語時令閒鳥聽。幽情更被白雲牽。四海幾人能對酒。一春無日不開筵。心超事物眞仙術。何用丘山飮赤泉。</text>
<title>次怡雲丈岳陽樓韻</title>,<text>平素男兒何所願。願言一上岳陽樓。巫山北列詩肩聳。湘水南開醉眼浮。秋日閒吟王粲賦。春風高倚杜陵舟。時人謂我太疎放。杖屨尋常于澗流。</text>
<title>怡雲，昭山 李明瑞 來曾。共拈唐律韻。</title>,<text>午筵詩會自晨鍾。雲樹連天重復重。小院風恬暄鳥雀。寒江氷坼動魚龍。永今宵有於焉客。作主人看好箇峰。拂袖春風樓上立。千門萬戶國恩濃。</text>
<title>怡雲堂會賦</title>,<text>微月寒窓燭影翻。相看脉脉故無言。近日何思心謾苦。古人不見夢猶存。未窮浩浩寧論大。孰主生生試探元。悠然坐對門前柳。好送淸風滌我煩。</text>
<title>寫閒</title>,<text>心虛事簡此端居。野服危冠與與如。欲罷不能春日睡。久看愈好古人書。松陰榻靜禽啼後。柳影門空客散餘。流水送聲牽逸興。携琴閒倚曲欄西。</text>
<title>得高字</title>,<text>新陽元已盛。殘雪更難驕。日暮西江遠。天晴北斗高。峽村饒物色。春興動吾曹。聊復開琴匣。如今尙古調。</text>
<title>怡雲丈洛行。雨隨而作。昭山不來。</title>,<text>怡雲向洛去。不見昭山來。春雨如今下。床書只舊開。店寒空對柳。堦潤定移梅。霽後知應到。花前念莫廻。</text>
<title>更寒</title>,<text>昨日人皆裸。今朝雪欲侵。山還收氣色。花更寂春心。世路多翻覆。物情各淺深。溪流淸自在。獨立整疎襟。</text>
<title>三月</title>,<text>三月楊根郡。春寒纔息威。淸江人自暖。永日鳥高飛。野服看爭㓗。園蔬採取肥。前山謀醉去。信手得花歸。</text>
<title>溪邊</title>,<text>溪深終困到。林密更穿過。愛酒休歉少。看花不在多。牛羊知暮徑。鷗鷺喜春波。覽物因乘興。行行得自歌。</text>
<title>春興</title>,<text>花下淸晨立。柳邊晩日吟。風光流更遠。湖影動還深。疎放要吾性。參差見物心。頻乘春瑟興。千載續餘音。</text>
<title>得勤字</title>,<text>乾坤三月節。雲樹一鄕人。湖商行艓疾。村務抻籬勤。繁花數郡界。春酒大江濱。吾輩須相樂。羣生各已親。</text>
<title>再從弟聖協來見。共拈杜詩韻。</title>,<text>絶俗惟靑嶂。怡神有小園。背來眞箇喜。謾詠若干存。夜雨經綸起。春天意緖繁。那堪君去後。晝永此山門。</text>
<title>金婆輓</title>,<text>慟矣曹家母。爲人今罕儔。貞行女士讓。高義丈夫羞。見者皆恭敬。吾門共慽休。知心惟有水。嗚咽不成流。一片心難埋。平生事可傳。恒言能忍餓。今去永如眠。細柳春風路。濃花暮雨天。行人皆竚立。丹紼送翩翩。</text>
<title>次怡雲昭山詠春韻 禁花鳥風月字</title>,<text>雪盡靑來遠近岑。雨過紅放後前林。士女冠童都是興。飛潛動植各爲心。帝御六宮陽德布。人開萬戶國恩深。自家胷裏元長在。麗景何須別處尋。</text>
<title>淸明日</title>,<text>明爲寒食飮。今作淸明吟。一路風前直。千江雨後深。只將春動興。不許物縈心。喜赴愚溪宅。壎箎合有音。</text>
<title>上蘇岑</title>,<text>蘇岑坐晴日。雲物得茫茫。醉興長江白。詩眸大界蒼。春風今者暮。吾輩古之狂。前路胡爲者。來來去去忙。</text>
<title>夜詠</title>,<text>春風溪上宅。夜久動琴聲。空峽鴻頻響。圓沙鷺自形。乾坤雙眼逈。水月一心明。有唱還誰和。江雲片片情。</text>
<title>怡雲丈拈唐韻。共詠春雨。</title>,<text>綠楊江畔紫霞臺。臺上望春春雨來。野逕遠當花外暗。村門盡向樹中開。潤隴齊發靑心麥。滋石新醒碧色苔。且解吾人詩思困。隨風繾綣不相催。</text>
<title>楸谷洞口</title>,<text>桃花泛溪下。花在何處開。也應網不密。漏送一片來。</text>
<title>潛湖境事 辛酉</title>,<text>我屋潛湖湖上村。村居境事足堪言。江心注遠深還駛。山勢浮空仰彌尊。日月光華行擊壤。鶯花富貴坐開門。春風蘗樹歸來晩。千古傳心聞至論。</text>
<title>登冠岳山</title>,<text>行筇拄到白雲間。坐見長空鳥影閒。對西中國連平海。拱北王城冠衆山。五江舟楫春風遠。列郡人烟夕照還。俯仰乾坤知廣大。胡爲庸碌作羞顔。</text>
<title>登北漢山城</title>,<text>北漢山城漢都北。東來百里始登臨。平日朝廷勤惕慮。淸秋筇屐立沈吟。正好守防因地險。更宜禮義固民心。回瞻萬丈峯光屹。爲頌邦休酒滿斟。</text>
<title>三角山</title>,<text>三角高峯萬丈餘。聳天體勢鎭王居。常見風雲遊半下。獨令日月轉空虛。大地繁華終結局。中原文物此舖舒。億千年去長春色。正祝吾邦寶籙如。</text>
<title>江華洋亂</title>,<text>丙寅九月。洋夷侵江都。擧國洶洶。若將不保朝夕。朝廷論去邠求和。華西先生輿疾奔問。陳戰守說得行。先生門人梁公憲洙將兵出戰。是日有作。時先生仲子黃溪公。重庵，省齋二先生陪從。麟錫亦從後。昇平世久恬嬉存。報急沁城洋䘲昏。都民鳥散震宸念。壯士雲興重國恩。大老首陳當戰策。在廷從息去邠論。仗義出羣梁帥去。分明天佑樹功勳。</text>
<title>陪省齋先生。自京進往西山。拜省先墓。</title>,<text>西山風水穩。二舍去王京。後孫今遠路。先祖此佳城。盛代揚朝著。亂時倍慕情。列聖同憂患。永令國泰平。</text>
<title>尋宿懸燈寺 丁卯</title>,<text>懸燈寺古入崔嵬。石色松聲午夢廻。客顧禽飛巡後樹。僧看花落掃餘苔。山空遊意閒雲過。林靜棲神淡月來。到曉鍾鳴深發省。飄然襟次遠超埃。</text>
<title>春日置酒 乙亥</title>,<text>暖屋深園百鳥聲。烏巾白袷製新成。千林雨捲琴書朗。萬樹花開天地明。晩日吟詩蒼巘起。春風臨酒大江橫。衣冠遠影津船渡。山外良朋趁約行。</text>
<title>伏和省齋先生詠玉溪九曲</title>,<text>丙子春。先生自楊根移定几案于嘉陵郡北玉溪之下紫里村。麟錫亦從之。溯溪十數里。境甚幽深奇壯。先生旣通記山水。又定九曲。曰臥龍湫，撫松巖，濯纓瀨，皷瑟灘，一絲臺，秋月潭，靑楓峽，龜游淵，弄湲溪而有詠。重庵先生，荷塘族祖  有和。和者更多。小子玆有蕪搆。夫子玉溪九曲詩。尋眞選勝卜居時。春風操杖從容後。閒聽溪聲曲曲遲。一曲臥龍湫上臨。龍乎爾臥卽何心。興雲作雨須臾事。故待天時畜養深。二曲疎松老石間。摩挲不獨愛幽閒。滿山紅紫非無色。誰似歲寒能翠顔。三曲欲賡孺子歌。誰看水可濯纓多。却憐山下寒流水。淸澈絶無泥帶波。四曲風淸皷瑟灘。冷冷終日送聲寒。如今春服來遊地。恰是浴沂眞趣看。五曲一絲臺下遊。桐江垂釣仰風流。漢時聞說多人物。扶鼎如何盡讓頭。六曲潭開滿月光。來看何必待秋揚。瑤琴橫抱徘徊久。夜靜春山興已長。七曲靑楓擁峽深。坐來極愛漲繁陰。也知重到微霜後。紅葉成章照滿衿。八曲依移俯磵幽。胡爲此地有龜游。吾師方理圖書說。質爾神州運返休。九曲問源閒弄湲。巖花自落寂禽言。衣冠列坐開絃▣。泉響遶山蒼翠喧。</text>
<title>紫里幽居 丁丑</title>,<text>尋幽紫里卜新居。近以靑山謝眺廬。萬栗陰連遷谷鳥。七松影落泳溪魚。怡顔風暖花間酒。玩味春深案上書。最愛鳴來九曲水。到門有意故流徐。</text>
<title>山宅卽事</title>,<text>宅靜靑山近。一樽又一琴。晝入堦花永。春將谷鳥深。自多書玩味。有與友論心。日日風光好。老須愁夕陰。</text>
<title>携琴至七松亭</title>,<text>無心成獨往。汗漫到溪林。行聞泉聲亂。坐看松影深。橫彼三尺桐。發此千古音。古人卽何如。自愛冲淡衿。</text>
<title>散憂</title>,<text>凉風滿林來。舒嘯一散憂。雲山同浩浩。天地共悠悠。釃酒大江夕。橫琴桂樹秋。千載陶處士。如今可相求。</text>
<title>採藥</title>,<text>採藥深山去。隨處穿雲霏。不見東園跡。已覺塵心微。坐石飮泉水。日晏方念歸。淡烟棲林末。山口見鳥飛。</text>
<title>謹次甫亭賞蓮韻</title>,<text>甫山亭畔紅蓮齊。晴日呼朋過郡西。淸賞共斟新酒熟。沈吟坐到夕禽啼。莫嫌艶蘂開還後。却使羣芳品較低。早晩提携君子汝。慇懃相對紫里溪。</text>
<title>懷充齋金友士綏 永祿</title>,<text>渺渺雲間月。亭亭雪表梅。皎皎光川子。飄飄出塵埃。迢迢蓮亭上。愛蓮獨徘徊。悠悠今夜永。滿山風露開。我有古調琴。彈之再三回。彈琴誰復解。思君君不來。曠野秋雨至。孤懷難自裁。</text>
<title>謾吟二絶</title>,<text>大道終無墜。隨人去復還。天高而地下。誰得處其間。滾滾來天地。皆從這裏還。區區私一點。容可着其間。</text>
<title>用前韻示同學求和</title>,<text>勉君先立大。亦我晩期還。肯把好身數。徘徊人獸間。昔賢求放術。反覆入身還。絶了多般想。存存敬義間。要仁造次是。要熟百千還。箇箇爲贒聖。知從戰兢間。簡編求至理。莫效櫝珠還。畢竟爲顔孟。祗應在此間。</text>
<title>睡起</title>,<text>歲逝堪歎息。地深少往還。驚來山外夢。流月滿窓間。</text>
<title>閒吟 戊寅</title>,<text>風月如有買。一宵可萬金。鶯花滿地在。富貴復誰禁。古今淸貧士。與我共樂心。</text>
<title>醉吟</title>,<text>翠松白石東西澗。垂柳明花南北村。欣對春風長闢戶。好逢明月不空樽。千重透峽江聲壯。萬古磨天岳體尊。擊鋏時生遊遠意。眼前納納大乾坤。</text>
<title>朝宗川歌</title>,<text>天下豈無可稱水。何必稱謂朝宗川。長江大河中國地。流聲已撤三百年。有川左海加平縣。東流洋洋眞可憐。此得江漢朝宗心。朝宗川稱豈偶然。所以月有如斯者。屬意鄭重前後贒。大明處士許滄海。曁李忠潭高義肩。彷徨乾坤安適歸。于此川矣來相連。烈皇大字孝宗批。刻石鐫心心惓惓。後有朝宰趙鎭寬。復立崇碑記末顚。皇朝遺民王磐川。謳歌皇朝心常懸。此設壇儀享高皇。崇禎九義亦配焉。大統行廟名義當。皇明大統于以延。歲薦苾芬克明禋。四方紳衿趍恭虔。磐川有子曰灘隱。慷慨高㓗敬承先。我師華老重斯地。名亭見心擬議專。重省二翁曁信叔。文以發揮力周旋。更與灘隱襟期合。悲歌筇屐相聯翩。水哉朝宗人朝宗。朝宗大義特朝鮮。南有巴溪萬東享。天地中間義雙全。昔歲我曾華陽去。巍瞻日月皇廟前。今日我乃川上來。繞向辰極帝壇邊。我將依歸讀春秋。我有俯仰感風泉。朝宗川歌歌又長。歌聲上徹大明天。</text>
<title>高達寺墟</title>,<text>師躅無尋處。寺墟雲影橫。惟存心亹亹。日夜石泉鳴。 先師華西先生讀書此寺。有亹亹千古心讀書常不足之句。寺在檗溪東十餘里。</text>
<title>懷山外諸友</title>,<text>獨坐淸齋夜。燈明小卷開。想來山外友。雪月起徘徊。</text>
<title>次隣友晝眠韻</title>,<text>簷日照床半。睡邊風捲書。深樹禽聲在。小砌花陰餘。白日高鷰語。床頭書卷掩。風散庭中花。時落晝眠枕。</text>
<title>呈怡雲丈</title>,<text>沈沈夏閣夜。忽念西湖友。孤舟繫小岸。風浪滿江口。暫時開懷抱。世間豈無酒。山中桂樹深。高歌相待久。</text>
<title>讀書雲谷庵。得吟字。</title>,<text>巢鶴山中歲暮吟。寒崖桂樹自成林。昨日光陰同逝水。今來道德負初心。明光肯使爲雲蔽。碧澗終須到海深。勉旃諸友同斯意。千載瑤琴更續音。松風桂籟悵悲吟。更見千山雪滿林。優遊還切憂深意。磊落誰期歲暮心。忍說恠邪斯世亂。寧同木石此山深。寄語吾人相勉學。天心可見發雷音。</text>
<title>得同字</title>,<text>聰明耳目能仁性。往古來今孰不同。庶可昔賢期萬一。其如醉漢倒西東。小心常在危氷上。大道寧迷白日中。除却盥巾眠喫外。更無一事擾吾工。</text>
<title>贈雲谷庵僧瑞鳳 二首</title>,<text>瑞鳳本仁善。出家五十年。試思墮地日。父母心欣然。爾不聞吾道。五倫極燦光。回頭在今日。今日卽天堂。</text>
<title>下雲谷。向潛湖路中口吟。</title>,<text>久坐深山間。出山大江流。意象頗開豁。顧瞻廣野頭。極見乾坤大。閒生古今愁。悠悠赴東湖。樹樹烟光浮。今夕故入家。得月更淸遊。應有一樽酒。相慰歲暮憂。</text>
<title>再入雲谷庵</title>,<text>玆谷爲境幽。今此再來居。雪中已佳趣。春興亦有餘。會集昔有樂。孤絶還自如。眠起鳥已喧。山日照窓初。出去巡溪石。還復入靜廬。豈伊學空者。床閱羣聖書。</text>
<title>金友士綏，李友子善期會不至。</title>,<text>豈有蓮塘水。看弄未忘情。豈愛湖上亭。壺酒不盡傾。使我先入山。山月已生明。兩朋皆無期。怊悵意難成。綠溪新生波。春禽復佳聲。玆境已幽絶。之子良友生。得與此成會。爲樂少生平。</text>
<title>卽事</title>,<text>風前小樹幽禽集。雨後平田大麥靑。早出還家山日午。梨花如雪滿中庭。</text>
<title>[缺題] 恐大老祠作</title>,<text>華陽洞裏去年屐。江漢樓前今日舟。彝性猶知夫子慕。良辰仍作勝區遊。數郡靑衿深院夕。一年明月大江秋。擧眼非無風景好。胷中誰撤萬端憂。</text>
<title>柯亭鄕飮酒禮。分韻得主字。</title>,<text>昔我老先生。曁吾曾王父。道義以深交。子孫幷收撫。龜巖勇急流。睡翁特好古。是皆同聲氣。課歲德星聚。迭講山南北。習禮江之滸。明時健廟後。盛會水竹塢。及門聞故事。自余十六五。叔父重朋學。高步踵前武。道妙濃隱几。浩氣藏環堵。東岳成晩築。時義澤雷取。春秋有講期。揖朋開門戶。屬玆三月望。凾筵蒸花煦。相觀攝威儀。談經爛橫竪。佳賓幸信宿。朝望捲林雨。皆曰可行禮。于以燕賓主。壇日暎揖旋。谷鳥悅笙皷。司正屹中立。備儀庶不窳。猗歟周元聖。進贒勤握吐。制作賓興具。節文盡精粗。王道之所本。風化豈小補。玆幸脫秦火。終焉在東魯。羣贒共理會。彬彬班中土。邇來忽否運。怪邪聘寰宇。禮樂淪糞壤。心術眩鬼蠱。檗水龍逝遠。凄凉心悲苦。當日萬斛憂。未形已燭數。賴有傳鉢地。頹波立底柱。風聲動遠邇。往往起皷舞。窮山歌鹿鳴。玆事足可詡。於是賡古韻。律令相參伍。小子起末席。揚言傾腎肚。序述猶餘事。所貴奉遺矩。更願諸君子。珍重力須努。駸駸道藝塲。循循仁義府。會見地底陽。朱光遍博漙。</text>
<title>奉懷從叔父省齋先生</title>,<text>萬山東望白雲端。這裏先生獨自寬。想得琴書聲靜後。一輪明月照寒潭。</text>
<title>奉呈徐敬殷 相烈 行幰</title>,<text>豹變南山側。鵬化北溟垠。徐子今時傑。投武而歸文。出入將相志。靑歲盖自云。時事一痛哭。歸耕遠山春。彼哉牙纛榮。唾罵如糞塵。謂是男子生。天地一箇身。不可草草了。所願大道聞。環顧一世內。道德崇兩門。丈雪重嶺穿。盛熱草中奔。蒼然說心曲。立定師生倫。不謂叔季世。有此特立人。志氣貴勇决。成就豈無因。涓涓始出泉。有源達海濱。喬夭新藝木。有本終干雲。耿耿山燈夕。與了無他言。</text>
<title>[缺題] 恐亦爲徐敬殷作</title>,<text>勝友相逢徐處士。名區歷覽巴江亭。乘險憐君能立脚。探眞喜我易忘形。擧觴月到千秋白。叩枻山來四郡靑。滄浪之水淸兮曲。托送淸風百世聽。</text>
<title>敬題大明高皇帝忠孝節義四大字</title>,<text>大明高皇四大字。胡爲遠來我東墜。勢臨滄海龍氣盤。神逐風崖虎步至。决知整頓乾坤手。氣槩古今無此比。况復字義有最大。立則萬世炳垂示。嗚呼忍說崇禎運。東國惟有陪臣淚。睠彼華陽一區士。平生血心尊周義。凡周之蹟無不求。所以萬仞壁上寄。皇靈在天昭日月。俯視蒼茫興一喟。吾友錦溪慷慨士。往遊玆谷遂感意。描來遠播竦人目。余曾虛遊還多愧。奉之千巖萬壑裏。風雷時驚遁鬼魅。西天惡氣雖憑凌。持此可以不怖悸。</text>
<title>旺洞卽事 癸巳</title>,<text>旺洞茅廬卽何事。隨時容與意優哉。巡塘魚躍看書坐。步岸雲飛曳杕㢠。花發前山新酒下。鳥鳴遠樹好朋來。周行親戚多情話。話悅情深好笑開。</text>
<title>登岸</title>,<text>細筇登岸坐。鳥對若相知。雨歇綠楊裏。鞦韆雙索垂。</text>
<title>南宮敬庵大兄 濰 行鄕飮禮。病臥未赴。</title>,<text>十里石潭村。四月鹿鳴歌。病鳥飛不能。翔鳳集已多。</text>
<title>病中述懷</title>,<text>獨向愁邊盡送愁。愁生樂處樂還優。雲來雲去靑山靜。花落花開碧澗流。良友不來誰共語。古人如在可相求。病中猶喚醒翁起。解領光風好地頭。</text>
<title>病餘新起</title>,<text>春深方起疾。日暖强扶藜。澗畔多花發。林間有鳥啼。良朋邀樹北。美酒壓江西。且復登臨去。發吾之興兮。</text>
<title>步至前溪</title>,<text>溪邊柳送黃黃色。野外山來碧碧岑。久矣風流違伏枕。於焉春景試携琴。水流花發年年興。魚躍人歌處處心。眞箇吾如點也趣。吟風弄日情何深。</text>
<title>洪武壁歌 乙未</title>,<text>洪武壁屹然宇宙間。左海壽春州南。柯亭洞口綠江灣。西指二舍朝宗川上山峩峩。有我洪武皇帝神享壇。神州陸沈三百年。洪武乾坤此江山。壁上臨洪武日月。壁下趨洪武衣冠。洪武衣冠奚特乎箕子封疆域。所明皇極至理于此可驗觀。箕封疆域洪武衣冠雙聯語昔我師鐫壁。壁前行酒且盤桓。年來東西氛祲漸大揚。箕封一葉靑幷此盡凋傷。洪武衣冠影隨絶。我向壁前呼號如醉狂。我亦聞之五百年必有王者興。中原洪武大聖倘復挺。我裝衣冠日望西。洪武壁歌歌更永。</text>
<title>天根巖歌</title>,<text>天根巖上放高歌。歌是我師歌意多。巖在柯亭村東。雀鳳山南阿。屹然復蒼然。根盤地中天立作。天根開闢以來年。吁戲昔焉漠北寒雲漲華州。繼之東西冷氛及靑邱。終風且曀雪霏霏。世界陰極地盡頭。不爲無陽於極陰。來復曰見天地心。我師歌意爲如斯。我到巖前歌又今。</text>
<title>四時月</title>,<text>春宜迷月見。夏好霽月看。秋多明月輝。冬得雪月寒。</text>
<title>奉和恒窩 柳重岳 寄示韻 再入遼時</title>,<text>鯤酋鯨長尙頑冥。計乏如今再此程。所賴錦恒同虎猛。可令不懼國人情。</text>
<title>歷留蓬坪</title>,<text>殘兵昔歲住蓬坪。再束遼裝問此程。山深高士也嘉遯。地美大賢之毓靈。痛哭人爲禽獸日。忍言身去國家情。有友伴行兼贈約。爲存華制計非輕。</text>
<title>[缺題] 恐亦江陵作</title>,<text>匹馬東西萬里間。笑吾身世未能閒。海氣交昏六洲界。天風忽爽五臺山。一心只有不誠在。億歲終無斯道難。更將孤抱商量久。蕭瑟寒燈共夜闌。</text>
<title>嶺東路中</title>,<text>我行杳杳逐春鴻。短策飄然下嶺東。天地此開初出日。嶽溟相撼大生風。衡爭傑句勞騷客。棋置名區惱化翁。寰宇淸明如得見。餘生垂釣鏡湖中。</text>
<title>臨鏡浦</title>,<text>旣爲蓬海壯。胡復鏡湖奇。平舖可人意。洋溢妙神機。誰昔風流地。我今痛哭時。謾興詩無賴。空令白鷗飛。</text>
<title>見月有懷</title>,<text>茫茫大陸沉。何處得開襟。惟有鏡湖月。完然千載心。</text>
<title>江陵道中</title>,<text>此地人來忽眼空。更無天下東之東。渺渺乾坤端倪外。茫茫日月轉旋中。尊瞻列嶽堪增氣。俯立層溟許盪胷。古今無限滄桑劫。吾道窮耶竟不窮。</text>
<title>詠雪岳</title>,<text>雪後千山皆雪岳。未應雪岳異乎觀。雪岳雪存無雪後。特立千山雪岳寒。</text>
<title>登洛山寺</title>,<text>襄陽洛山寺。遠客暫徘徊。大海茫茫見。扶桑日出來。</text>
<title>詠白鷗</title>,<text>雙雙彼白鷗。泛泛蒼波上。只白弄閒情。不作窺魚想。</text>
<title>杆城路中</title>,<text>宿宿行行襄杆路。洛山淸澗足怡神。雷轟大海龍騰夕。風烈蒼崖虎嘯晨。古寺鍾聲浮白日。列津帆影落靑春。浦南有友逢迎好。翠竹柴門月色新。</text>
<title>淸澗亭</title>,<text>淸澗八景中。誰嫌奇觀少。滿盤錯珍羞。吾箸下淡素。</text>
<title>高城道中</title>,<text>左挾金剛右溟渤。靑春獨立意蒼茫。浩浩乾坤空積氣。新新日月自生光。龍收雷雨淵心默。鵬搏天雲海道長。回首永郞仙已去。漁翁處處歌滄浪。</text>
<title>三日浦。風日不佳。末能訪到。湖中有四仙亭。</title>,<text>四仙庶幾遇。風日敎相負。吾悵四仙矣。四仙悵吾否。</text>
<title>入神溪洞</title>,<text>步入神溪洞。兩眸駭集仙。嗟歎一臠味。全鼎知皆然。又許多奇觀金剛山。未入其中只外看。翻悔讀書也如此。年光鼎鼎可堪歎。欲訪九龍還莫因。千崖氷雪正愁人。玄黃野血曾如許。憐爾深淵自蟄身。</text>
<title>志感</title>,<text>山見金剛日。水臨瀛海時。胷懷與氣像。準擬高深之。</text>
<title>通川道中</title>,<text>晩日通川整我襟。風光收拾感情深。着之不動山恒德。翻了無垠海活心。天道固知終反覆。人情何事謾浮沉。紛紛雨雪無愁色。叢石亭頭獨立吟。</text>
<title>叢石</title>,<text>金剛奇集大。叢石小益奇。奇戲造陸餘。好笑化翁爲。</text>
<title>遵海謾吟</title>,<text>我行遵海而東北。無賴山河勝景中。獨見明生魯連月。更聞淸送伯夷風。</text>
<title>遵海數十日。不見日出。每値陰雨。或片雲乍翳。</title>,<text>大願平生觀日出。魔兒今奈障因緣。只須反我靈臺上。每向朝朝驗皎然。</text>
<title>途中寒食 在永興橫川</title>,<text>馬上逢寒食。途中屬暮春。古今一般日。憂樂異情人。又萬里離家寒食至。非徒家遠故傷魂。安有正邦化夷陋。將無禮俗祭先墳。春心天地來今古。物色江山變曉昏。千門消息寥寥處。馬上呑聲一老人。</text>
<title>客遼見倡戲</title>,<text>軒皇堯舜古衣裳。影落倡優遊戲塲。斯客無禁雙湧淚。中華心性忍尋常。</text>
<title>奉和梧湖李友 鳳夏 寄示韻</title>,<text>痛哭扶桑子我均。誰知此意在君民。鐵籠初計全齊室。捧土微誠試孟津。江曲潛行愁野老。天涯回首悵佳人。去留畢竟無同異。華脉存時與有身。</text>
<title>贈洪汝質 德杓 鄭建中 華鎔</title>,<text>天下至難者。一番男子生。小心勤爾去。萬里有前程。</text>
<title>贈南允五 永洙</title>,<text>萬古鴨江頭。云胡此去留。風塵悲宇宙。歲月讀春秋。默默遼大樹。遲遲洌水舟。何時見道泰。且下幼安樓。</text>
<title>追輓鄭校理 寅協。畧述同庚同隣同習禮同擧義之懷。以和去年遠贈詩章。</title>,<text>同我人間先我天。湖山風月憶會年。詩歌未答哀辭送。萬里遼陽淚泫然。適我南爲先已東。遊仙巖畔兩衰翁。觀鄕欲挽先王道。洪武衣冠揖讓同。風雨東南皷義隣。幄籌抱送玉麒麟。祖宗重典中華脉。痛惜乾坤一葉春。異域艱難此寄身。書生自歎少經綸。掃淸宇內如無已。上訴瑤皇降大人。卓然己卯古家聲。玉樹春風箇箇明。爲念諸君追述事。能全所受是揚名。</text>
<title>贈元景明 世炳 歸故國</title>,<text>千秋必返古之常。歲暮徘徊意更長。送子招招巖穴士。別般桂樹在遼陽。</text>
<title>贈柳君躍 基淵</title>,<text>麟錫之再入遼。淸州柳友晩洲基淵。同其子寅鎬先至相待。令子讀書。躬兼助耕。經夏及秋。將還國爲率眷再來之計。盖以吾約定義諦。有曰萬古華夏一脉墜盡之餘。千辛萬苦準保其典型。永其來復。固其望也。雖加一日愈於已。以此爲固守心法。竊附昔日尤門傳授忍痛含寃迫不得已八字之意也。而爲可以與共也。奉贈短篇。忘其拙俚云。華陽夫子作。大義炳乾坤。柳君生其鄕。來此知有聞。父子幷苦辛。此意良難言。君去且復來。吾事已說君。</text>
<title>夜起書懷</title>,<text>靜夜書樓自罷眠。新秋五道有聲邊。逍遙杖屨雲千壑。整頓胷襟月一天。誰與同歸虞夏物。吾從所好魯鄒篇。獨抱眼前無限念。斗炳河明共轉旋。</text>
<title>中秋節日。和習齋 李宜愼初名昭應。又改直愼。 韻。</title>,<text>魂去故園朝復朝。今朝始覺故園遙。一年見月中秋夜。盡日看雲萬里霄。懸崖無路天猶濶。大樹有根風不搖。勉焉爾我斯須地。百十斤椎獨木橋。</text>
<title>同日呼韻自咏。請節谷 邊錫玄 習齋俯和。</title>,<text>支離書室雨三庚。起看中秋月一明。玉宇遙寒歌水操。鐵衣誰拂聽江聲。天以名辰休衆力。人由大禮節平生。天時人事有如許。慟矣蠻夷今蔑貞。</text>
<title>次習齋落木韻</title>,<text>千山皆赤萬山黃。無限風吹夜許長。凍不死吾看見汝。枝枝葉葉上新陽。</text>
<title>金仁伯亨麟。自撾勸弟侄讀書。節谷，習齋諸友。作詩以美之。爲題軸後。</title>,<text>金君家道好。無事戒方圓。未聞繆肜撾。勸讀也爲然。</text>
<title>奉和邊節谷</title>,<text>惟吾志事與君同。今日胡爲鴨江風。宇宙草荒蹄跡裏。遼東樹碧講聲中。經權自裁千古義。死生只恃一心公。大好人間雷萬戶。何天消息起扶筇。</text>
<title>夜坐讀易</title>,<text>忍痛含寃此一翁。遼天萬里雪堆中。四千餘載中華脉。五百來年列聖功。歲莫能寒松栢勁。春無不到海山瀜。屈伸有感看於易。耿耿燈光徹夜紅。</text>
<title>奉和錦溪 李根元 見示韻</title>,<text>吾友錦翁如泰山。正容磊落立人寰。同心惟有遼東客。白首靑燈夜幾闌。</text>
<title>奉和趙樗菴 廷夏 寄示韻</title>,<text>哀哉大道宗。海左幾多容。時輩乾綱蝕。昔賢間氣鍾。勢窮居屈蠖。運到見飛龍。老子深憂獨。天涯慰至庸。原詩以屈蠖見龍見慰。</text>
<title>和習齋混江卽事</title>,<text>八王洞闢混江陽。老客琴書歲月長。天時正夏看亭午。地勢中州憶大方。萬死爲心今也是。千秋必返古之常。好友有詩頻起我。且將杯酒弄風光。</text>
<title>八王所寓比隣。有陳君瀛昭字仙舫。陳胡公後也。自山東登州府來住。有志操能文辭。暇日相訪。</title>,<text>聖人之後有人佳。我往朝暾返日斜。始喜開樽臨玉樹。還驚操筆落天花。山河尙爾堯封大。禮樂會云箕域遐。學古幼安同此地。天眞守得庶堪誇。</text>
<title>奉和錦溪大兄見投二章</title>,<text>萬古千今有經常。乾坤日暮我歌長。遼北汕南撓桂樹。一般留色竚新陽。合道而權權便常。經權何必較誰長。出處皆應君子事。同心努力保微陽。</text>
<title>華東 ▣▣▣，圭堂 ▣▣▣，竹溪 ▣▣▣，恒窩景淵 ▣▣▣，敬軒 崔永勳，敏窩 宋敏榮，强窩 李子善 諸公。各步麟錫向所爲元雅義窩別章韻送來。寄意鄭重。萬里之外。不勝感歎。詩思拙澀。未能各致謝意。只用三則。以供諸公一粲云。</title>,<text>萬里同心勉守常。憂之深矣且歌長。使吾金透精誠在。天地元無可盡陽。備經辛苦也期常。會見何天運到長。從中起化先東▣。▣▣▣▣▣▣陽。大願諸公萬出常。扶持世道使終長。好敎我伴靑春返。歌詠昇平洌水陽。</text>
<title>書懷</title>,<text>數歲遼天拂榻塵。懷憂深處發歎頻。二儀剖判來吾道。萬事艱貞有爾身。泄泄眼前悲九宇。明明頭上照三辰。晴窓且坐看書久。大謂煌煌我聖人。</text>
<title>雙鷄洞講會有約。臨發口呼。</title>,<text>書榻八王洞。支離暑雨過。出門風禾黍。懷友露蒹葭。詩樽聊復爾。講說正如何。杖屨逍遙去。山川見許多。</text>
<title>八王洞秋夕聯句</title>,<text>遼上三年仲秋月。海東萬里小華人。毅菴。 夷獸惡氛難混跡。皇王制度以存身。習齋。 自古處艱誰似者。如今見復更何因。毅。 致來取法先誠積。好使神州賁再新。習。</text>
<title>李長津 文欽 壽筵韻</title>,<text>聞說雲翁宴六旬。遼天有客感懷新。顯門先業尊周大。循吏嘉名接漢眞。炳義扶華千古脉。血忠回國萬年春。子孫逢吉身强健。不肯秖爲好福人。</text>
<title>戊戌除夕。次實谷 李弼煕 示韻。</title>,<text>萬古入無眠。衆心同炳然。吾說貞元理。子看新舊年。</text>
<title>己亥元朝。用前韻。</title>,<text>覺來除夕眠。心地更醒然。終知吾道貫。十萬九千年。</text>
<title>與習齋次韻</title>,<text>至難難底學存存。通閉多時道義門。得正斃心餘日我。不虛生志幾年君。雲過視彼唐虞大。晷放看他桀蹠昏。萬事不須求別處。此身元有這乾坤。</text>
<title>登降仙樓 庚子</title>,<text>樓高夜登坐。若與降仙逢。長笛欄干外。月生十二峯。</text>
<title>過松京作</title>,<text>滿月臺墟鳥雀鳴。行人到此盡傷情。雲空五百年間事。猶有民稱圃隱名。</text>
<title>繕竹橋</title>,<text>振古無雙圃隱翁。君看橋石血痕紅。一身社稷存亡際。萬事綱常樹立中。今日難言當日故。我朝卽奬勝朝忠。浮雲變化人間世。松嶽屹空靑不窮。</text>
<title>山斗齋韻 辛丑</title>,<text>何天之下不氛埃。廟貌弓山淸且嵬。未緣高足眞誠到。那得光風霽月回。千古活源看遠注。二儀元氣會深培。只在羣公勤勉力。此齋一闢萬門開。</text>
<title>節谷齋編尊攘錄來看。偶吟。</title>,<text>節谷丈人家有梅。新春打坐淨塵埃。靜窓意入天星轉。高枕神迎海日來。大易春秋時義講。淸樽山水好顔開。看他明正編書筆。發得深深地底雷。</text>
<title>贈姜應五 濂</title>,<text>渡鴨前年同我苦。策驢今日訪君居。弟兄父子書聲好。滿月山中月滿廬。</text>
<title>謁淸聖廟</title>,<text>云胡夫子首陽餓。可事君非周武王。萬古生他淸者聖。特然天爲此綱常。</text>
<title>登聽溪堂。謹次先生板上韻。</title>,<text>五曲山高夫子堂。巖花谷鳥午風凉。緬惟當日聽溪趣。不覺心同逝者長。</text>
<title>又呼小絶</title>,<text>堂前碧溪水。聲不古今停。聽者非無到。難爲夫子聽。</text>
<title>松禾泮亭。申進士 錫老 爲設講會。謹次栗谷先生板上韻。</title>,<text>栗翁詩句朗千秋。上舍風流賁一邱。講誦聲高幽躅地。東湖遠客故停輈。</text>
<title>入九月山</title>,<text>春登九月去。老擬少年攀。自覺崇從下。更知危處安。神兼江海動。興入斗牛盤。仰想吾夫子。發歎於日觀。</text>
<title>登兜率峯</title>,<text>幾萬幾千仞。不須預計之。登登終不已。自有一登時。</text>
<title>老少數十。同伴尋遊九月山寺。仍行講習禮。</title>,<text>水流花發境尋眞。日朗天晴興轉新。四大名山玆九月。一聯遊杖又三春。靑岑鳥下鍾聲歇。深樹雲飛衲影頻。借得敞樓樽俎設。好敎猿鶴不驚人。</text>
<title>送金在聲 相鶴</title>,<text>蟬聲生遠樹。凉意得晴餘。歸且親燈火。心心古聖書。</text>
<title>辛丑八月。遊妙香山。玄藹春 煕鳳，朴寧村 在陽，韓竹塢 東龜，康隱求 柱國，崔固庵 一浩，金聖猷 憲鎰，玄允八 煕駿，玄汝俊 煕廷，金汝弼 錫殷，金箕洪 淳範，文樂三 悳淳，鄭子弘 毅鉉，文燦汝 錫瓛，玄克翁 煕燮，弓承武 履烈，金卿樂 康植，趙公章 大憲，金在聲，金玉汝 基瓚，金健則 天煕，康鼎則 文鉉，玄德哉 基明，白元龜 炳琳，韓祇叔 鳳植，玄子鳳 煕鶠，趙宗倫 鏞諧，宋丱煥國及麟錫也呼小絶。</title>,<text>同心人廿八。多日妙香山。如未會仁意。古今誰不觀。</text>
<title>香山書懷</title>,<text>三韓之國四大山。妙香獨負壯秀名。而我所慕壯秀實。非徒爲見壯秀形。羣峰摩斗爭聳目。萬壑噓雲忽盪胷。崚𡾓竦若神明立。磅礴訝許造化雄。降生神聖當堯年。天下正東開朝鮮。後有殷師因敎化。本朝文物更赫然。大運卽今胡罔極。完見小華形色失。不能滅死微軀存。願依玆山守餘日。</text>
<title>登安州百祥樓</title>,<text>百祥樓上一閒盃。沙渚迷茫鳥去廻。風月無邊心浩蕩。川雲相際意徘徊。西開古道皇華去。北聳巨山王氣來。節義永懷丁卯迹。江流不竭嶽靡摧。</text>
<title>登擎天巖書懷</title>,<text>九月九日擎天巖。千里望鄕意不堪。强飮數盃還自慰。擎天巖立可同心。</text>
<title>贈韓龍禧</title>,<text>譬如一藝木。培植固其根。枝葉從玆達。蒼然去拂雲。</text>
<title>示同學少年</title>,<text>眞不偶然丈夫子。一生天地君親臨。優優粲粲羣經旨。白白明明萬古心。盖謂山高天更遠。如無川至海能深。老而衰我君看否。好趁芳年各惜陰。</text>
<title>贈金箕洪</title>,<text>弱冠千里三從師。志氣如君更有誰。就斯戰兢眞工積。方能做得大男兒。</text>
<title>贈金烈叟 定默</title>,<text>聞否原泉終放海。知乎藝木抵干雲。苟爲有本君身上。誰道孟程空費言。</text>
<title>示諸少友 壬寅</title>,<text>頭頭絶心私。每每求理公。私心勞而塞。公理裕而通。</text>
<title>石溪九曲歌</title>,<text>一曲希朱潭邊。我坐歌一曲。櫂歌有遺千載聲。願言進道心相似。爲報猿鳥莫相驚。二曲屛瀨之側。我坐歌二曲。千山萬山風雨深。安得開霽醒耳目。壁色如畫灘聲琴。三曲龍澤之畔。我坐歌三曲。神物動息有時不。千林枯焦今如許。雷雨聲遲喚客愁。四曲文山之前。我坐歌四曲。春花秋楓正愛看。只恐雲塞路更險。多少來人透得難。五曲見心巖頭。我坐歌五曲。皓天有復古之常。雪裏不死頭白翁。爲開山門待春光。六曲寒泉之傍。我坐歌六曲。寒泉之食覺爽凉。欲注一道靑雲去。滌盡天下焦火腸。七曲冊崖之下。我坐歌七曲。萬卷書好此積成。魯鄒洛建傳來心。寒水秋月自分明。八曲石室之中。我坐歌八曲。朋樽圍席整襟頻。壁頭挺松屹柱字。分明警得千秋人。九曲平川之上。我坐歌九曲。前村桑麻雨露邊。此身願爲耕鑿老。堯天舜日轉回年。噫嘑唏哉。我有石溪九曲歌。爲是長歌甚痛哭。歌罷歸來依聖祠。英靈照臨此心曲。</text>
<title>金采三大人六十一歲生朝壽詩</title>,<text>月滿杏花三月天。懸弧六十一廻筵。從看孝子稱觥席。白鳳山光歲又年。</text>
<title>[缺題] 箕陵會作○時以天乃錫禹洪範九疇彜倫攸叙。十二字分韻。</title>,<text>九疇說與武王前。來闢小華東海邊。不謂殘生陵上慟。三千年後正陽天。</text>
<title>呈林樵翁丈人 景夏</title>,<text>飭帶敦行義。夔夔七十年。從知邪怪氣。摧却丈人前。</text>
<title>五月十日。羲周會遊。羲周希朱本名。</title>,<text>佳節端陽過。淸遊選日爲。溪闊多魚躍。山深自鳥飛。冠童風詠久。老少洒巡遲。看來人物興。殊處有同歸。</text>
<title>贈內山僧</title>,<text>愜心玆別界。厚面更崇峰。余意那能已。崖楓來覿紅。</text>
<title>過孝子李昌梅墓 癸卯</title>,<text>孝子李昌梅。延安官奴也。昔余畧聞有昌梅神跡事而未詳。吾季君汕叟 夏錫 嘗作西行。委尋其跡而還曰。李昌梅母子墓在延安郡東南五里。母墓向南。昌梅墓在階下少東西向。昌梅事母至孝。母死。每日役衙前。乘曉拜墓。風雨不廢。每時節。設饌祭之。凡時需非時得別飮食必設之。拜處卽先生兩足齊立跡。次連生四五步彳亍跡。生跪兩膝下雙手及笠邊竹所着跡。又生陳饌器跡。莎草茂盛而不延蔽。至數百年。不滅如新。癸卯秋。余自价川向本第。歷平山。恒窩汝翔 柳鳳錫 不期至。乃同逶路訪其墓。平山士友三數十人相送。抵之其跡。果如汕叟所言。摩挲其跡。感歎下淚。乃作一列拜昌梅墓。噫。此與鄭圃隱先生繕竹橋血痕相同。雖極貴極賤有懸殊。可作對誦也。君不見橋石斑斑血痕紅。孰是昭著圃隱忠。又不見墓階森森神跡暴。孰是表出昌梅孝。天地神明致感殊。忠於國老孝官奴。上下貴賤盡倫同。禮義小華曰我東。無父無君夷獸類。縱爾冥頑敢肆志。亂臣賊子均性天。曷不念此心悚然。昔日我馬過松京。俯仰橋前凜衷情。今日我路迂延安。彷徨墓下起感歎。凡我士夫宜拜哉。泰崇官奴李昌梅。</text>
<title>外鄕仙源洞松壇志感</title>,<text>仙源洞裏板山里。松谷無忝兩世斯。道大學高寒泉老。畏友賢弟稱視之。德義風流聞四方。士紳遠近來追隨。門前溪上築禮壇。絃誦洋洋無絶時。壇邊列植五葉松。人去壇存色不移。子孫敬止世以守。樵者戒無拜一枝。我師華重省三翁。遠尋賢躅徊徨遲。外王父母昔晬辰。我時七歲九歲兒。陪從生慈三舍到。遊戱松下不識知。嗣後有時有往來。歸告我母毋顔怡。近年我自遼東還。今當秋暮小驢馳。惟吾三舅仲舅存。老手撫我不勝悲。歷思往事頻淚落。更勉諸少繼先爲。盤桓撫松攀遠風。山高巍然水漣猗。</text>
<title>興道書社。走筆題一絶。以勉諸君。</title>,<text>九月山高碩果天。此中占象得輿然。諸君千萬勤斯力。至理復生今眼前。</text>
<title>問林居趣 甲辰</title>,<text>問爾林居趣。床書讀數回。好隨白雲去。流水與之來。</text>
<title>甲辰夏。余留殷栗興道書社。七月同少友十數人。移入九月山停轂寺。取幽靜也。爲賦五律一則。識其事。</title>,<text>初秋停轂寺。携簏續前過。未說心期愜。已欣世鬧遐。淸風一樓足。明月四山多。况復諸君集。大原能講磨。</text>
<title>次斗陵文會韻</title>,<text>錦溪，恒窩，恕庵 元容正。 文會斗陵元永平丈人▣▣宅。主賓合席。酌酒賦詩。恕庵作詩帖序矣。因便謄示序及詩。時余在九月山寺。臥病呻吟。蹶起步韻。以付回便。神短意思不運。多襲用古詩語。可愧也。生來窄窄海之東。同志如何久不同。孤吟西嶽峯頭月。大酌斗陵洞裏風。俄驚秋夜天方黑。誰覺晨窓日欲紅。至理循環今古在。經綸請各起心中。</text>
<title>追感於于堂故事</title>,<text>昔我十一世旁祖於于堂少日讀書九月山多年。成就大文章。時穆陵盛際也。麟錫遭時罔極。抱經續入于此。俯仰古今。世故雲變。感歎之餘。仍成小絶。我祖於子讀此山。雄文特節振人間。浮雲變化山長在。續抱遺經起感歎。</text>
<title>贈谷山金老人水蘭 乙巳</title>,<text>聞風枉路入。宅在萬山深。偃息蒼藤月。誰憐太古心。</text>
<title>谷雲小詠</title>,<text>輸贏論萬瀑。伯仲視華陽。泉石也如此。先生風更長。</text>
<title>巡溪口號</title>,<text>前修泉石屬吾生。九曲時巡次第名。坐無羡意游魚近。行有閒情好鳥迎。無限雲巒盤古木。尋常野戶葛天氓。要使山靈防鬼魅。夜安巖讀晝崖耕。</text>
<title>拱華洞 就白雲潭。新定地名。取向華嶽。因以寓意。</title>,<text>天下之東東以半。浮空三岳 大聖，白雲，華嶽 勢環回。要將萬古中華脉。收置斯間待放開。</text>
<title>新寓谷雲口號</title>,<text>昨夏留殷栗興道齋。偶發林居之想。作小絶云問爾林居趣。床書讀數回。好隨白雲去。流水與之來。使金權翁 衡銓 書而識之矣。冬還柯鄕。迂賞谷雲泉石。溪自白雲山谷流下。卽此而溯沿去來。有與詩意合。周覽山逕谿谷。宛然吟詩時想像境也。得此豈非所謂詩讖者耶。可發一笑。且世或責屬意泉石而忘世。實非知我也。先說此意於金聖猷。更以詩發之。乙巳三月。白雲流水句。誰識此媒緣。且莫人疑我。非於世漠然。</text>
<title>谷雲講會。得筵字。</title>,<text>乙巳三月七日。堤川邑行講。會者殆近千人。又曾與錦溪，恒窩約谷雲講會于是月十五日。乃奔馳趁到。會者百四五十人。是日壇享五賢。五贒諸葛武候，金梅月堂，金谷雲，三淵，成明灘。本有影堂。享以三九月望前。以朝令見撤。崔勉庵 益鉉 因其墟築壇以享。享訖行講如是。奔走行講。盖以時禍罔極。爲或有助於艱彼强此之道云。綻花堤上會。滿月雲中筵。列齒誦羣聖。薦毛虔五賢。風流非興尙。陽脉苦心牽。看到無窮意。來來有活泉。</text>
<title>谷雲路中口號</title>,<text>我馬驅而去。路穿束峽通。鶻摩崔嶽日。鶴立勁松風。石屹危心裏。溪流活妙中。積來夷險步。這處始言功。</text>
<title>登昭陽亭</title>,<text>壽春形勝冠東嵬。更一昭陽亭子開。遠拔靑光三岳出。長涵元氣二江來。畫軒花暎前人板。鏡水風生此日杯。可使夷音終屛息。動魂韶樂鳳儀廻。</text>
<title>石溪後園。呼韻得臨字。</title>,<text>日涉高園澗俯臨。呼朋容與坐隨陰。松無欲速干雲志。魚孰敎爲躍水心。性得吾全那偏物。道非古有獨無今。眞陽消息終安在。萬卷書開且整襟。</text>
<title>霖雨</title>,<text>連月此淫雨。愁歎白首翁。有終開霽目。快活一番風。</text>
<title>偶想谷雲常會。仍寫其境。</title>,<text>民皆葛天否。不見那塵心。屐從雲疊疊。瓢在澗深深。高冠晴日興。濁酒晩凉吟。松籟兼泉響。無非太古琴。</text>
<title>得庚字</title>,<text>不扇吾全未。苦炎三度庚。深林風緩動。碧樹雨高鳴。遇疾朋勞藥。質疑童執經。靑天消息見。鉤綱月新明。</text>
<title>霖雨見霽</title>,<text>支離愁雨此欣晴。杖我扶來下步庭。靑天白日羣生見。霽月光風有道形。沉病脫然通體爽。冥氛掃了兩儀醒。也識洪濤消落處。分明砥柱屹河程。</text>
<title>見晴。懷錦溪，恒窩，習齋。</title>,<text>姑閣身心病與憂。悠然開卷敞齋樓。並坐鶯愁多日雨。益淸蟬喜遠林秋。新詩爭與靑山出。眞意堪同皓月流。遙遙千里三吾友。斯境今還念到不。</text>
<title>黑丑花朝開午落。飮洒顧見。偶賦一律。</title>,<text>造化翁開大鑪韛。莫曾鑄出一般佗。蒼髯自有千年色。黑丑胡爲半日花。龍虎憐渠神變特。蚊蝱哀爾閙狂多。沈吟物理無時了。傾盡壺醪送晩鴉。</text>
<title>鳳洞觀海齋。得佳字。</title>,<text>野曠齋高景物佳。秋天點點落飛霞。坐令大海胷相得。目了羣山意更多。中立乾坤要不倚。餘生日月戒虛過。十二萬千年上下。也知吾道竟無差。</text>
<title>次處士金菊庵三絶句韻</title>,<text>定州金菊庵處士永祿在兩丁虜亂之時。尊周痛國。其節義忠誠。聞於一世。天將稱謂海東復有魯連。先生有便而詩五絶。悲定亂無策。文物掃盡。詠菊詩七絶。說大明孤根北風莫打之意。春帖詩七絶。爲感時物。北望燕山。有鶴駕東還及早春之祝語。三詩膾灸國中。京鄕古今詩人名士多和之。其後孫馨稷秉國。與余相從。誦其從兄穎稷秉栗言。要余有和。乃慕處士高節。幷感其懇。忘拙搆還。乙巳桂秋。在宣之鳳洞觀海齋。血願輸便面。胡塵掃一塲。中原文物去。七鶴叫凄凉。 七鶴處士所居山名。海東明月魯連村。栽得大明黃菊根。何草不萎北風打。寒花晩節此高園。五鳳山前景物新。有人一个淚沾巾。故綠北望丹誠切。鶴駕東還及早春。</text>
<title>醉歌</title>,<text>醉後長歌發。歌終聊遣懷。膽輪今古轉。心郭厚高開。倚杖星河動。橫琴海月來。未須愁夜永。地底日昭回。</text>
<title>觀海齋秋夕</title>,<text>千里家鄕悵望際。老生書卷優遊中。忍能閉戶今宵月。且可傾樽大海風。六十四年何忽忽。天人地理尙懵懵。商量一事差强意。同志扶陽會萬東。</text>
<title>偶得秋字</title>,<text>觀海齋前海色秋。一天風物共優遊。心同皓月中宵轉。興逐行雲盡日流。百世在前焉敢忽。千秋必返可寬憂。人間更有新奇事。鋟史卬朋善着籌。</text>
<title>又得回字</title>,<text>已時花畔螢輝弄。幾日峯頭鴈影回。大野將昏雲月坼。靑山欲斷海潮來。風烟萬里餘衰鬂。天地中秋有小盃。疑義商量朋結約。歸哉我屋案書開。</text>
<title>夜坐口號</title>,<text>起整襟裾夜氣通。雨餘澄碧動秋空。書聲欲歇峯生月。酒氣初醒海送風。從古山河人易老。卽今天地道非窮。幾時九宇朱光遍。扶杖欣欣白髮翁。</text>
<title>朴正言 治恒 輓</title>,<text>衰世誠難有此翁。向來一見起疎慵。芳名早菀登蓮桂。晩節還高賦菊松。三古衣冠身守義。四交蹄跡境無容。床琴猶在人何去。望裏空靑海上峯。</text>
<title>贐李復庵明善 熺</title>,<text>世路百險艱。身心一正直。華夷人獸間。立得萬仞壁。</text>
<title>春願 丙午</title>,<text>六十五年喫了我。死於今日短乎哉。何夫光景雷開戶。願少延生快覩來。又維歲之春春有願。回治亂極卽於今。迎來新日開昏氣。把去長風掃積陰。燦爛輝煌千聖道。歡欣悅樂萬家心。好將天下太平曲。白首老翁吟復吟。</text>
<title>丙午元月。入瑞興之五雲山。續命寺灸治病脚。金君權翁誦宋龜峯先生遊此寺時所作詩。爲步其韻。</title>,<text>龜翁遊此昔何歲。詩句淸新響玉扃。沉吟秋氣悲虛老。高坐道心增喚醒。天地蒼茫行歇病。山河淪沒立憔形。人言諸葛雲長似。倘使今生無晦冥。雲長先生字也。當時有言非雲長似諸葛。諸葛似雲長。</text>
<title>五雲山房口號。會坐者宋子明尙奎，徐明璿在衡，禹聖然相浩，李一善膺洙，金權翁衡銓，郭善五祥奎，李致壽及家兒濟咸。丙午元月十四日也。</title>,<text>九人痛哭五雲深。國覆人亡見卽今。箇中彌厲崇華義。木石堪悲此日心。</text>
<title>上元月</title>,<text>依舊來天上元月。五雲山裏坐開襟。願將光透斯人眼。去暗回明箇箇心。</text>
<title>病臥口號</title>,<text>白首窮經負債多。陶分禹寸只虛過。何又年年春臥病。前山爛却萬般花。</text>
<title>病淹殷栗。準擬浮海入魯國。</title>,<text>興道齋中歇病翁。疲驢强策自前冬。海山日暖琴聲動。天地春深酒氣濃。去泊太公垂釣岸。行登夫子振衣峰。黃河之水淸乎否。拭目中州泰運逢。</text>
<title>夜坐口吟</title>,<text>道豈終休者。聖何忽沒焉。衛斥誰爲地。死生吾有天。松風疏積欝。林月照無眠。呼兒頻側耳。雷起那方邊。</text>
<title>自解</title>,<text>十年蓬轉百風霜。日暮途窮此病狂。惟見古人皆實獲。能知短處便爲長。一心自得行其素。萬事無關任彼蒼。計國謀身非二法。生憂死樂理消詳。</text>
<title>止去國行口號</title>,<text>不先不後生丁此。箕聖遺封忽墜頹。病矣未能浮海去。寃乎無計保華來。道從天始開時出。陽卽坤終盡處回。所恃在斯寬我了。前山注目散雲堆。</text>
<title>病莫浮海。計定還鄕。</title>,<text>行遠其如病。歸哉我故鄕。泰山違一快。深峽歇千忙。吾道宜堅壁。妖氛敢太陽。况復偕同志。有依七聖光。</text>
<title>殷栗興道書社。以丙午閏四月十五日。奉安孔子遺像。以朱子配之。口號小絶。</title>,<text>今古兩儀間。孔朱二夫子。西嶽奉遺眞。天根知植此。</text>
<title>鄭君▣▣ 祖鉉 往還柯亭。聞季君汕叟將作金剛行。爲賦一律。</title>,<text>金剛天下大名傳。若譬伊人似古賢。乃仲昔年看未了。季君今日去何緣。東西南北人來地。一萬二千峯抻天。勝狀拾之歸作畫。好令病席臥遊全。</text>
<title>龍岡金玉汝，龍川文翼叟 鳳岐，張季乙 殷植。先後持橘來贈。㗖之極爽病口。作小絶以謝。</title>,<text>金橘如無酸。安能爽口多。却因遠朋餽。恨說破東坡。</text>
<title>奉辭栗儂鄭丈人 南達。丈人言待秋遠駕。聊以短絶仰質之。</title>,<text>晩暮襟相合。孰如栗老多。贈余九秋約。歸向菊楓誇。</text>
<title>金友栗齋 ▣▣ 千里遠駕。勞華東史鋟梓事。甚盛意也。間以詩贈余。爲此奉謝。</title>,<text>性如薑桂栗齋翁。老氣增豪邁學功。斂膝環堵時俛仰。石潭霽月首陽風。大道將窮痛且哀。卽聞鋟史喜顔開。執興短策無千里。助發新陽消息來。</text>
<title>尼山九曲</title>,<text>少友徐相默往中國。奉孔子及諸聖賢像而還。丙午。營建聖廟于柯亭斗尼山下。明年成。名萬世祠。因共恒窩連江上下。選勝得九。名曰尼山九曲。各有詠。老石千年立體嵬。萬川水到自縈回。非徒行客尊瞻過。更有仙人肅揖來。一曲立石。○石在禹揖山仙人峯下。巢龍巖面向東開。前挹韶驍二水來。巖下繫舟歌浩發。雲光山影共徘徊。二曲巢龍巖。○韶成綠驍二江來會。激激灘流過險深。使人自發戰危心。坐來默想乾三象。君子惕時無古今。三曲戰危灘。○灘在溯綠驍江數里許。翠屛橫列繞長潭。絶愛層花倒影涵。爰有吾琴彈一曲。飛禽無數度烟嵐。四曲繞翠潭。○潭北有吾琴山。永日移舟上釜淵。沙明水碧纜遲牽。到頭難不溯回久。長樂山開魚躍天。五曲釜淵。○淵傍有長樂山。洪武壁前行酒遲。臨風三復我師詩。斯存天地中華脉。坐列衣冠更肅儀。六曲洪武壁。○省齋先生刻箕封疆域洪武衣冠八字於壁上。有洪武壁前行大酒之句。飛靈潭水碧悠悠。自我童時慣釣遊。花樹相連江北岸。琴書晩暮更消憂。七曲飛靈潭。水流花發古巖邊。何物非夫賁道然。眞境無他斯卽在。倚筇隨意弄風烟。八曲賁道巖。沼名吾止止吾行。人與境宜安性靈。坐夜篷窓明月到。山容皆靜水無聲。九曲吾止沼。九曲詠歸江上天。徐趨理瑟聖祠前。願言來泰壽斯道。有屹尼山靑萬年。</text>
<title>送嚴君▣▣歸扶安 丁未</title>,<text>谷口花殘鶯亂飛。湖南千里送君歸。歸來閉戶桑麻野。莫向腥塵染素衣。</text>
<title>戊申寒食夜。通津旅舍作。</title>,<text>今年寒食通津客。此夜孤燈小酒盃。屯如艱我居貞地。溺矣須誰濟世才。重險水能尋海去。特高山可擎天來。渴睡小男猶守側。解言此理永悠哉。</text>
<title>北海舟中作</title>,<text>裝病一身小。揚帆萬里輕。國命今何境。天心付此行。風雲時變化。日月獨生明。傍人空笑語。茫昧我中情。</text>
<title>戊申秋夕。在海港。拈杜詩小寒食韻。同李剛齋 承煕 及諸少友共吟。</title>,<text>漂泊之中幾暑寒。凄凉於此古衣冠。三酌酒因良友强。仲秋月是故鄕看。但待神州淸穢氣。要從胷海靜風湍。那時好伴靑春去。更見同胞樂且安。</text>
<title>中別里冬朝 里在淸俄兩界間。吉州呂老人光國移寓時。借屋留之。</title>,<text>今其何日此何地。况以七旬年病翁。兒侄對看愁更急。家邦回首痛靡窮。寒山衝意來紅日。老鶻增豪起迅風。景物猶然有生態。且將盃酒强寬胷。</text>
<title>臘月小念朝坐對景</title>,<text>星盡鷄殘自罷眠。病多慵起强衣巾。衆峯高驗先紅日。遠屋稠知際密烟。渺渺心隨無盡海。昭昭眼轉不窮天。總寒束縛須堪苦。未久春陽滿地姸。</text>
<title>除夕</title>,<text>迢迢故國三千里。歷歷浮生七十年。客裏難經今日夜。鷄頭還見卽春天。死生夷險曾干甚。變化窮通有自然。朋類兒曹環燭坐。言言相誓秉心堅。</text>
<title>次金鼎甫 國鉉一名起漢 和人韻 己酉</title>,<text>宇宙風雲飜覆之。聖賢豪傑獨吾師。望中立脚誰能峙。夢外輕唇謾弄奇。義磊落惟張葛見。道明白易魯鄒知。千秋必返無今古。天理昭然不我欺。</text>
<title>西溪見春雪大作</title>,<text>春見非常雪。上天豈有心。願將此雪去。雪我國寃深。</text>
<title>西溪夜</title>,<text>憂國心千緖。思家意萬重。夜深眠未着。有月上東峰。</text>
<title>鼎甫咏春雪。爲步其韻。</title>,<text>溪石封稜較尺尋。岸林易色去蕭森。烟過恰是蒙絹纈。風動如將振玉音。應泄山河餘沍氣。敢違天地發春心。消瀜萬壑饒成水。儻滌老人煩惱襟。</text>
<title>晨枕有吟。用前韻。</title>,<text>憂中起想轉相尋。冷枕殘更老髮森。古事烈焚無獸跡。誰來蹴睡有鷄音。春風引動山河氣。曉日擎回天地心。往復循環元是理。抖神開眼整冠襟。</text>
<title>對雪吟</title>,<text>可憐白雪白之宗。對景開懷佳興同。飛時天地皆花色。積處江山盡玉容。㓗己莫留些子黑。持心自愛一團紅。且看搖落千林外。有好靑靑獨立松。</text>
<title>次鼎甫有感吟</title>,<text>憂國念家常痛哭。荒林絶塞秋冬中。方回天地三春氣。欲動山河萬里風。幾箇有心經濟士。須臾無死疲癃翁。言詩少友能予起。明證斯文永不窮。</text>
<title>得之字</title>,<text>坐輒仰空歎息之。此心欲與衆人知。唐虞何世今如許。孔孟其天孰敢疑。扶道安邦須汲汲。闡文揚武莫遲遲。誰能忠義英豪勸。坐輒仰空歎息之。</text>
<title>得辰字</title>,<text>豈意吾邦値此辰。長歎痛哭涕流頻。好三千里檀箕域。累五百年堯舜仁。多矣捨生忠義士。勉之抵死智謀人。功如郭李心張葛。未必古今爲限倫。</text>
<title>囊資爲賊盡竊</title>,<text>可憎又可笑。盜竊資空虛。弱子還勤力。親朋遂異居。近山厨乏桂。傍海食無魚。活計猶吾足。携持在篋書。</text>
<title>咏倭睦仁伊藤博文</title>,<text>睦藤弑逆罪天通。惡獸凶禽無是同。今曰文明時代世。謂之極等上英雄。</text>
<title>咏五七賊</title>,<text>汝看汝爲心快否。國亡人滅設言輕。在汝身家何所利。只存五七賊爲名。</text>
<title>得高字</title>,<text>旅舘馳心坐寂寥。殘燈數數敎兒挑。山河聲氣春風動。天地精神夜月高。捲盡大洋千劫雨。釃來故國萬家醪。七旬病老要無死。起否人間幾箇豪。</text>
<title>悲情</title>,<text>絶塞逢春春不賴。旅窓問夜夜何其。烏能成趣無花好。獨與相親有月遲。擔患耐艱憐少友。多勞善病念雙兒。阿侄卽今到家否。想來情境忍心爲。</text>
<title>再見春雪</title>,<text>前雪未消後雪加。支離人見謾咨嗟。應憐老客多蕭索。頻作繁華萬樹花。</text>
<title>對月憶恒窩 三首</title>,<text>我心隨月色。卽照故鄕山。雖云千萬里。咫尺對容顔。虔恭聖廟側。冠帶肅昏晨。月下輪絃誦。應歎少一人。世難罔極地。孰處也能强。珍重崇明德。自如此月恒。</text>
<title>講春秋有感</title>,<text>知否有王大一統。憂深慮遠聖春秋。總會三辰天北極。舖舒萬國地中州。蟻蜂微矣衛君性。江漢自然宗海流。古憂夷猾矧今獸。誰勸人人斯義求。</text>
<title>次李致三 炳台 見贈韻</title>,<text>春色日新又日新。病頹思我意中人。瓊華帶月詩相及。玉樹臨風愛欲親。只會搖時能自定。從知屈處便生伸。男兒志量須要大。四海弟兄千古隣。</text>
<title>得圓字</title>,<text>極恨丁辰不後先。未言處困無曾前。老生寤寐身形外。故國存亡涕淚邊。經得大寒春見發。因他一缺月還圓。看來物理旣如此。人事吾將問彼天。</text>
<title>李致三與鼎甫有詩往復。爲步其韻。以自誓志。</title>,<text>義惟我在命天存。百劫奚宜少撼魂。道國兼憂身有仗。死生一斷意無煩。無他砥柱之爲立。讀彼狂瀾也自喧。但恐吾斯未能力。願從志士聽高論。</text>
<title>再見春雪。有繁華作花語。雪仍頻作。久塞四路。絶糧至窮。更賦小絶。</title>,<text>殆無無雪日。窮絶更關情。也是頻添白。庸將玉汝成。</text>
<title>淸明時節。頻見雪作。卽故鄕花辰。倍切鄕思。作七絶三疊。</title>,<text>淸明時節雪紛紛。塞上呻吟惱客魂。憶昨太平釃酒興。故鄕處處杏花村。淸明時節雪紛紛。接續鄕山自去魂。完見多情親戚話。相連花樹後前村。淸明時節雪紛紛。無賴良辰欲斷魂。那續冠童前日趣。訪花隨柳近江村。</text>
<title>次咸兒聽鴈韻</title>,<text>只看山雪厚。不意鴈聲多。爾笑吾長客。吾鄕爾獨過。天時知不易。國事問如何。秋至歸當伴。江湖續舊歌。</text>
<title>絶糧</title>,<text>抵窮斯老見絶糧。絶處逢生理儻存。故把塘翁叱婢語。蘧蘧笑向諸君言。</text>
<title>見雪消</title>,<text>坐見臥看長雪色。開門無雪出門行。積厚閉藏深壑氣。消瀜去作遠江聲。始識春風眞有力。却憐山木盡生榮。淨來氛䘲如斯否。對景回頭故國城。</text>
<title>廢吟 因事言志或有之。吟弄景物。决不有爲。</title>,<text>遂甲題詩筆。恐虧薪膽心。念來馮拯責。老背汗如今。</text>
<title>銘杖</title>,<text>朴陶山 陽燮，禹史山 炳烈 親斬澗林。費力共削。見贈感領。爲作小絶。請李友斂齋 鍾夏 刻之。己酉正夏。回陽洞中。故人削此杖。贈我用扶衰。賴爾爲吾力。隨處免顚危。</text>
<title>築望國望墓壇。櫃奉孔朱宋三夫子華重省三先生紙牌。四首</title>,<text>留在異域。爲不忘君父師。望國統。不志列聖祖宗也。望墓由父祖。遠及祖上也。師則由親師。上及先聖先賢也。每朝登壇行拜。每月朔望。揭奉紙牌行拜。天地之天地。此居固可爲。惟平生所賴。天地道倫彝。大道君師父。今天下絶無。無於禮之禮。此地此時于。我有君師父。微斯我不生。生三事一地。得已我中情。每晨及朔望。悽惻而虔恭。寥廓乾坤大。耿然此苦衷。</text>
<title>芝村被水災。移寓孟嶺。居回陽洞李斂齋鍾夏比舍。</title>,<text>洪水蕩居屋。蒼皇孟嶺尋。困來猶不已。慕禹仰鄒心。</text>
<title>雨滂滂</title>,<text>雲黑黑兮雨滂滂。無晝無夜兮屋漏床床。滂滂床床兮我心憂傷。憂傷兮入無坐出迷方。幾時旋造化而開霽兮。使我氣舒神揚。日明朗兮風淸凉。脩我杖兮行徜徉。高我枕兮鼾雷長。</text>
<title>次金復汝 斗運一名斗海 望鄕詩韻</title>,<text>勸君頻上望鄕臺。風雨漫漫開未開。如日中天明大道。翁猶健步去歸來。</text>
<title>風雨夜捲。喜見月色。</title>,<text>漫天雨色地風聲。天地旋開月正明。非得月來風雨後。未應若是愛生情。</text>
<title>金復汝誦其族士少年仁伯甫 瀅泰 聞鴈詩。爲步其韻。</title>,<text>聲雲響月靑天鴈。隊隊南飛故不遲。煖酒雪山傾一酌。問陽消息爾先之。</text>
<title>十月之望初昏。月蝕旣旣而夜氣澄淸。得吟字。</title>,<text>故國蒼茫憂想際。生澄夜氣入孤吟。俄頃蝕月渾無跡。興復精神露自今。</text>
<title>再得吟字</title>,<text>俄頃蝕魄跡無尋。夜氣生澄起一吟。雪月互相發明白。乾坤極自整高深。開門忽轉淸新興。倚杖還增皎潔心。改過於人興復國。看斯光景定誰禁。</text>
<title>風亂起</title>,<text>風亂起兮雪飛揚。積憂傷兮望故鄕。安見淸明兮靜四方。</text>
<title>每朝望國壇行拜畢。同伴友序齒坐。讀約束文。</title>,<text>朔林雪屋暎紅雲。壇拜歸來讀約文。誠蓄於人陽蓄地。朝朝有肅儼天君。</text>
<title>夜坐孤吟</title>,<text>含悲北陸淚南雲。白髮孤衷坐夜分。整頓乾坤今日事。應時豪俊問誰云。</text>
<title>得存字</title>,<text>窓日明明照。老夫擊案言。詖淫誠沒量。戎狄謾相煩。大道原天出。中華在地尊。有玆天地日。孰使此無存。</text>
<title>可恃</title>,<text>夫我朝鮮國。小華稱古今。箕子敎條大。聖朝功化深。泰平仁特性。在魯樂傳音。况玆天有理。幺物敢生心。</text>
<title>敬讀古鏡重磨方</title>,<text>退溪李先生集古銘箴。取朱子古鏡重磨要古方詩意。名曰古鏡重磨方。後徹英宗大王之睿鑑。御題弁文。御筆寫詩。文有予將誠敬爲爾磨石之語。詩有晦菴闕里是本鄕之句。美矣重磨古鏡方。陶山發得紫陽光。遺編召感感宸識。聖敬皇皇躋本鄕。</text>
<title>更步前韻。示諸少友。</title>,<text>古鏡誰磨以古方。一層還有一層光。光風霽月堪吟弄。送子優遊返故鄕。</text>
<title>讀退溪先生磨鏡詩。有感而作。</title>,<text>如昨童幼日。忽曰七旬翁。宿昔父師訓。檢身皆已空。乾沒今餘生。生與不生同。夕死朝求聞。且莫謂年隆。大禹七十三。允下精一工。武王八十七。敬義飭厥躬。衛武九十五。自戒不自容。孔子稱好仁。忘老孶孶中。聖賢有如此。况玆極愚庸。庸愚老而死。可笑亦可恫。退翁磨鏡詩。三復坐晩風。衛武事在先生詩中。大禹武王事在鄭寒崗跋語中。</text>
<title>自訟有作。要諸友共和。</title>,<text>無論人我。難免有一病。在一我字。言是不是則我是而人不是。言能不能則我能而人不能。言知不知則我知而人不知。惟恨人不如我。千萬人必無一人如我者。其有得如我者。兩我相對。卽不相容。不除此病。天下事無可爲。浩嘆深訟。仍題三絶云。我是我能亦我知。於人千萬我如斯。聖人無我誠難及。有我我何玆甚爲。無人於我我人眞。人有我如方有人。畢竟無人如我者。於焉我獨獨夫身。雖令人得與我同。兩我相逢豈相容。度量恢恢人何見。辦天下事在一公。</text>
<title>更將反求諸己意。成一絶。</title>,<text>我也旣仁亦旣敬。雖吾仁敬更要忠。須求人我相形地。未盡分歟三者中。</text>
<title>又推餘意有作</title>,<text>淺流投石流生激。大海推山海不形。觀大海來無復水。淺流歸對若爲情。</text>
<title>朝讀約文。因病休就席。令諸少友獨行。</title>,<text>少友優餘慰老翁。約文並讀響騰空。覺來病枕昏昏夢。完轉扶桑朝日紅。</text>
<title>曉枕似寤似夢間。口中作語云將聚天下。先天下散。將一天下。先天下分。將樂天下。先天下憂。起吟一絶。十一月七日</title>,<text>聚散合分樂以憂。經綸天下古來由。龍飛物睹何時節。夢寐斯翁起擧頭。</text>
<title>己酉冬至</title>,<text>歲已至冬冬且至。至冬至處也春來。春來天地這時節。與物皆春翁放懷。</text>
<title>己酉冬至祝辭</title>,<text>冬至一陽初動處。老夫起坐祝辭爲。乾坤定得尊卑了。人獸還他貴賤之。孔孟程朱書大讀。殷周虞夏道平治。君臣父子同安樂。萬億千年永以期。</text>
<title>旬講値冬至</title>,<text>自我先師設旬講。到窮絶域此猶開。諸朋記否今何日。冬至陽生春又來。</text>
<title>得天字示諸友</title>,<text>變自緣窮通變緣。只存誠敬與周旋。無容吾急寧容緩。萬事由來有一天。</text>
<title>得源字示諸少友</title>,<text>莫失丈夫小子係。鴻毛愛弄泰山邊。若林靡地凡凡者。如日光天聖聖然。月放隨容無限照。水從不息有來源。竪之以宙橫之宇。一片靈臺也自全。</text>
<title>答金復汝詩意</title>,<text>還鄕當伴靑春色。萬戶千門好見開。天地方今心慥慥。君看子陸發陽來。</text>
<title>諸少友貿麻織履皆新手也。用復汝韻勞之。</title>,<text>諸君新履足。尙亦有勞哉。蹴踏鱗毛盡。從容步武來。</text>
<title>朴友泰庵 治翼 宿處東家。其胤彝采晨掃雪夜持飯。金君復汝作詩二絶。上首贊其誠孝。下首自悲闕養。爲步其韻。</title>,<text>飯持雪掃冷風颺。我愛朴君誠孝長。誰謂今人無及古。橘懷陸績被溫香。金君因此悲闕養。寒天感彼獨烏廻。矧乎風樹翁情地。壇望崗阡灑泣來。</text>
<title>次復汝鄕夢韻</title>,<text>還鄕身在此。夢覺更愁深。惟有靑天月。將心照故林。故鄕夢亦遠。冬夜思尤深。對燭憑書几。長風動萬林。</text>
<title>次復汝韻。瞻望聖廟。</title>,<text>巍然聖廟負尼峰。寒雪遙愁萬壑封。絃歌歸樂知何日。竚待陽春坐大冬。</text>
<title>和史山梅花詩</title>,<text>莫以梅爲杏。憐能耐北寒。漢濱終返爾。次第百花看。 史山詩云一技飄北地。多被杏花看。</text>
<title>又和史山梅花詩</title>,<text>貞姿絶塞胡然爾。惱殺熏塵就冷安。自此放春春萬卉。肯敎香閉雪欄干。</text>
<title>積雪栗烈。不可形狀。少友猶徹夜讀書。余乃用酒却寒。口號一律。</title>,<text>少友崚𡾓坐大冬。老翁頻起夜深中。嚴沍此看緊束縛。堅持猶會自從容。書聲並朗天涯月。酒氣無寒海北風。終孰遏他陽地底。雪雖百丈他消瀜。</text>
<title>鬱欝</title>,<text>冬之夜永雲如海。欝欝翁何懷抱開。有信雪消春色至。且看夜盡曉暉來。</text>
<title>次陶山錦圃 李秉純 史山酬唱韻</title>,<text>淸宵喚起主人翁。消散陰雲月上東。萬八年天人紀貫。三千里域國恩濃。終由地去橫流水。未了春回白嶽峰。且莫諸君楚囚泣。窮斯通變絶生逢。</text>
<title>有覺</title>,<text>信天天自至。謾惑惑滋多。相彼鳥矣可。其使吾處何。</text>
<title>有歎有願 五首</title>,<text>祖而有父父而身。忘本傷枝歎此辰。願見爾吾承世業。同稱天下孝恭人。得蒙燾覆世存身。天紀頹夷歎此辰。願見尊君爲道理。同歸天下敬忠人。受天正性有吾身。大道昏沉歎此辰。願見日新孔孟學。同爲天下文明人。顯明重大曰斯身。逐馬奔牛歎此辰。願見大行華夏制。同趨天下衣冠人。哀哀生各愛其身。逼獸阽昏歎此辰。願見挽回堯舜世。同升天下太平人。</text>
<title>己酉臘月念五日曉夢。得隻句云鬢毛衣冠濟世新。覺之以爲鬢毛二字語未瑩。亦違廉。改以毛髮稍勝耶。卽又成夢。語朴友泰庵改以毛髮之意。泰菴曰此雖寥寥一句。卽繫大機栝。玆豈晝思之爲夜夢耶。抑或爲眞兆耶。乃成一絶。</title>,<text>毛髮衣冠濟世新。句言適入夢中頻。儻然此兆非虛事。卽見何天起偉人。</text>
<title>春祝 庚戌立春在前臘二十六日</title>,<text>廿四平分節。立春大吉辰。從今逢大吉。天下泰平春。</text>
<title>新曆至自故國。乃遵洋法。</title>,<text>檀木秀堯天。好帶瑞蓂光。靑邱四千年。一貫春色長。故國來新曆。忽曰遵彼洋。老夫大痛哭。氣湧卽發狂。豈惟玆一端。禮義已先亡。疆土見覆沒。人類盡殘傷。掩抑淚自盡。時復擧頭望。堯天依舊朗。堯日依舊暘。天日猶如此。知有理永常。今有永常理。庶免憂無疆。</text>
<title>己酉除夕作 二首</title>,<text>今宵憂國淚。流入海增波。波聲鳴達曉。天地感心多。切切思鄕念。古今孰此多。靑春明日得。伴我者非耶。</text>
<title>庚戌元朝作</title>,<text>在昔歲庚戌。生孔又生朱。今年當庚戌。天心儻默圖。聖賢之不作。此時已甚疎。矧復世大亂。莫極此時于。德若孔朱有。位罔孔朱無。有德且有位。三重整一塗。</text>
<title>同日示諸朋</title>,<text>大酒沃胷憂散了。煩敎朋輩聽吾前。行看春色來無盡。坐使寒威去自然。老身思及安邦日。好運今回降聖年。斯國斯文寧欲喪。明明在上有心天。</text>
<title>得陰字</title>,<text>一治于生從一亂。三陽而泰際三陰。罪知自有春秋昔。放距誰能拳踢今。萬古循環天地運。太平開世聖賢心。不識不知吾老矣。坐待曉暉時復吟。</text>
<title>得如字</title>,<text>東西流轉十年餘。萬里深悲此北居。不自後先今世出。何由磊落古人如。熟從夷險宜思道。疎抱經綸且講書。老身惟懼心兼老。每事當前戒有虛。</text>
<title>病席得欣字</title>,<text>民國危亡奈痛寃。老夫腔血熱如焚。何世人間逢泰運。一朝宇內捲冥氛。天升曉日千山肅。地轉春風萬木欣。病席敎兒來進洒。沉吟時景坐開門。</text>
<title>逢春對酌</title>,<text>遠地逢春春似舊。旅懷對酌酌爲深。新鴻爭得靑天意。老馬猶存大道心。自是山河區以別。還須人物古如今。曾前敗去來何又。惟爾蚩夷謾有侵。</text>
<title>發歎</title>,<text>床書撤讀發歎頻。夷險歡憂輸一塵。生有未當泰平世。處宜莫小丈夫身。山河會貫三元氣。草木猶傳萬古春。看取立參天地者。道無成毁在伊人。</text>
<title>得懷字</title>,<text>病榻强寬臨酒盃。盃前有獨念徘徊。春風消雪千山起。夜月行空萬境開。擎日靡虧今日志。濟生誰慰老生懷。微微道脉扶將去。著大明光儻見哉。</text>
<title>諭義員</title>,<text>竭心盡力惟吾爾。利刃鈍兵且次之。只患淺深誠未到。莫云强弱勢難爲。有名禮義朝鮮國。徒尙欺邪海島夷。傾否虧盈天可待。克修人事念言玆。</text>
<title>洋曆</title>,<text>望弦朔晦故稱月。人事求宜所貴書。月失當然闕入事。頭頭無據意何居。曆用耶蘇生出辰。曾渠立極繼天人。無他輕蔑君臣義。彼亦有君何襲因。</text>
<title>洋敎</title>,<text>五倫之義九疇法。影響焉曾眼耳邊。天主耶蘇敎甚事。無天道理有言天。</text>
<title>洋人技巧</title>,<text>圖之河出書之洛。降瑞神州上帝情。曾是外洋斯有否。奇淫技巧但相爭。</text>
<title>洋砲</title>,<text>非直傷人滅人是。不仁到極益求新。生物天心人所得。物中惡獸决非人。斯不息時人盡滅。本心天地見何因。那時神聖英雄出。一手收銷大布仁。</text>
<title>洋人言天靜地動</title>,<text>以天爲靜地爲動。曾爾見親摩驗來。動靜看他男女性。肖之天地物然哉。計出凌華壓聖爲。誑言天地尙無知。恠來痴獃滔滔輩。自小自罔爭叫奇。</text>
<title>洋禍</title>,<text>電掇于天鐵絡地。舟車橫縱蕩人寰。乖常悖理何名狀。加禍三才摠不安。搶攘一任幾時去。物盡人消天地窮。誰能開廓揮神手。定位如常上下中。</text>
<title>新學校</title>,<text>所稱學校明人倫。盡滅人倫尙爾云。凌罵乃先父祖事。搖頭轉目曰維新。侮華之聖疾華文。欲我性無奴隷云。如使欲無奴隷性。於洋何獨有狂奔。有全體用惟吾道。大莫大焉神莫神。無限新新存這裹。何從魅術更求新。</text>
<title>開化言論</title>,<text>文明夢覺昏沈是。平等自由禮讓無。罔極也人罔極世。低看孔孟小唐虞。何斯大小中華國。乃至昏沈禮讓無。鬼唱魔呼乘是夜。須看白日纔東隅。</text>
<title>大悶四首</title>,<text>靡風容易去頭髮。不過云言利衛生。若使是爲衛生利。異看男女豈人情。曾謂古人皆短命。未聞各國盡遐齡。終無可信衛生說。徒毁親枝爲慨情。受之父母已無說。抑亦有斯非自天。若道斯爲除去物。天應初不使人然。受之父母得之天。矧復制從神聖傳。背聖逆天忘父母。此何人理乃其然。又一首聞說耶蘇曰敬天。髮從天得是昭然。敬天宜愛天從得。哀彼敎徒狂且顚。</text>
<title>曉得山字</title>,<text>獨令燈影照心顔。不輟憂端到曉間。風響高低無限樹。日開漸次萬重山。倫常詎使終淪沒。民國焉誰或等閒。寄語全邦人大小。有心到處事無難。</text>
<title>得心字示同義</title>,<text>正邦如許理難諶。萬古曾看禍此深。忍痛含寃寧得已。濟屯休否竟誰任。人須了勘當時事。天不等閒來復心。老物奚爲只瞻祝。朝朝紅日照忡襟。</text>
<title>寒食</title>,<text>忽今異域逢寒食。傷甚厭多盃酒傾。老眼常流憂國淚。佳辰倍切望鄕情。侍臣非昔趨公服。代我誰能上祖塋。御柳東風花樹月。何時歸去賦昇平。</text>
<title>憫欝</title>,<text>國安興不復。道可挽無回。忍以蒼生也。盡令黑死哉。聖賢心懇懇。英傑手恢恢。得見於今日。老夫笑好開。</text>
<title>願言</title>,<text>悠悠三數歲。欝欝遠荒隈。坐臥山風至。徘徊海日來。蓄精時以動。滅醜使無回。天地淸夷好。漢城大酒開。</text>
<title>曉枕</title>,<text>䁱枕轉旋民國念。燈花頻落遠鷄疎。山深草木風聲集。庭宿烟塵月影虛。心孰今焉開濟是。事難昔者抑驅如。老身於世還多望。豈借人材異代歟。</text>
<title>病起</title>,<text>病起涔涔憑几深。或書或友强開襟。掃寒地急春風力。去暗天催曉日心。死不緩他扶挽古。生當見否泰平今。約文義則須終始。豈乏人間有勝任。</text>
<title>夢中口語云日出曰晉。吾不有擧何哉。三月九日曉</title>,<text>有觀日出好。自警老無爲。昭德吾全未。神明故憫斯。</text>
<title>奉示同約同義</title>,<text>合一然後濟事。無我然後合一。不濟事不合一無他。有我故耳。甚難矣。我之不有我也。願與同約同義交勉焉。一直心中知有我。百般事上見無人。人人我我終何極。萬物同春本分仁。易地於人反看我。將吾易地見夫人。事自有該易地地。居然人我處同仁。</text>
<title>又示同約同義</title>,<text>衆萬今將有會地。自應醎酸辛苦甘。相和相濟多滋味。短彼長吾便北南。自大自能還絀小。有謙有讓卽優餘。取絀舍優知不可。也須天下廣居居。包荒何與中行得。恒德胡然夫子凶。至理推裁深達易。恢張大務致大同。</text>
<title>解激</title>,<text>大人胷量自能優。優處焉將有滯留。蕩盡纖毫相觸激。平湖泛出一虛舟。</text>
<title>坐愛朝暾暄暖</title>,<text>日西東見出。歲沍暖看生。翁坐何思慮。信天只積誠。</text>
<title>得來字。示義務諸處。</title>,<text>如之何好此時勢。寤寐斯翁心自哀。智力未遑民國計。利功焉著丈夫懷。擎天岳屹諸峯立。涵地海深多水來。事大先須人有大。恢今義務賴誰哉。</text>
<title>警身 四首</title>,<text>萬事皆由不失身。失身得不失乎人。臨深履薄從今戒。奚獨而身手足云。知乎道不行乎身。妻子而難况復人。罔曰斯身今已老。朝聞夕死聖師云。可否言論只在身。無身可否尙論人。從前泛泛吾身事。聞說衛公抑戒云。言在乎身事在身。無他質古聖贒人。聖賢不事吾無作。若使無言亦不云。又一首失國猶輕重失身。身焉天下國家因。凶奴易逐心難保。此訓今當三復申。</text>
<title>身外無物</title>,<text>諺云身外都無物。此語宜將兩㨾看。自重自私分義利。百般成敗不幾關。</text>
<title>自勉勉人</title>,<text>信無人不立。義舍吾何由。萬急千危地。只宜斯道求。</text>
<title>興喟</title>,<text>正大志伸羣物上。光明身立二儀中。有此方云男子者。胡令暗塞一生終。</text>
<title>寤寐 三首</title>,<text>天地心無寓。聖賢道孰存。其如民國奈。歎息莫云言。爲天地立心。爲存聖贒道。爲紆民國籌。誰慰翁懷抱。立天心存道。保國保民時。老物得歸去。終身歡樂之。</text>
<title>有恃無恐</title>,<text>十三萬歲天惟在。皇帝王時道自來。大小中華終乃爾。東西醜惡敢焉哉。</text>
<title>夜坐</title>,<text>夜深微雪俄晴際。茶酒頻含自解顔。風從多木聲威壯。月到中天體影閒。欲擧老夫雙淚眼。誰開故國萬重山。儻得有如儀弼手。乾坤揮廓轉淸安。</text>
<title>憂國</title>,<text>憂國復憂國。天涯老白頭。春風儻借力。吹撤隮山憂。</text>
<title>憂道</title>,<text>憂有端千百。莫如憂道憂。道無無復有。誰可但悠悠。</text>
<title>自警</title>,<text>宇宙多多男子者。差殊優劣有相懸。豈曾性分爲加損。但未工夫用百千。胷藏大海還餘地。德準高山更望天。在古賢豪皆到此。胡余卑鄙獨非然。</text>
<title>今曰維新守舊</title>,<text>有舊生新新本舊。維新於舊却炎氷。舊從萬古新今日。果宜今是古非稱。華夷人獸且無說。惡舊好新底性情。務爭時代崇治世。孰是文明與泰平。</text>
<title>憫世</title>,<text>曰愛我韓讎彼倭。倭頭倭口倭全身。身頭口倭兼政學。獨不倭腸難必眞。道國人身同所愛。獨身是愛忘其餘。身有立身利身事。取輕舍重又何歟。</text>
<title>想望</title>,<text>乾坤整頓時開濟。春滿靑耶佳氣濃。敎學方興五品遜。謳歌自起四民雍。晴看歷歷漢陽樹。曛對蒼蒼木覓松。寤寐云言斯境界。誰能拓豁老夫胷。</text>
<title>題回陽洞寓舍</title>,<text>異域遑遑再暑寒。數遷奔机就斯安。載道焉書同志友。成周之服大明冠。想望泰平心獨苦。經過險阻意猶寬。洞深別作回陽地。約會求爲誠一團。</text>
<title>對景志感</title>,<text>微雨夜來過。前山增靑緣。好鳥昨一嗚。拂羽弄晴旭。羣物皆得意。胡余獨踡跼。淚向南雲灑。誰與志胥勖。</text>
<title>對酒</title>,<text>乃深家國念。獨發丈夫嗟。素髮風霜集。丹心歲月過。三盃異域洒。萬樹春天花。壯志猶堪許。不須出涕多。</text>
<title>得全字</title>,<text>分外捄時白首年。千辛萬苦自悲憐。流轉西南東北地。憂遑三百六旬天。皇王帝覇嗟何降。道國人身愛欲全。眞丈夫誰今世出。掃淸海陸浩無邊。</text>
<title>得存字</title>,<text>曾云鳳出東方見。寧使鯨叨恣口呑。道自初開天地在。國從並立堯檀存。山川有暫雷霆薄。日月詎終風雨昏。提語二千萬人耳。一心精厲莫喪魂。</text>
<title>朝起見風雨時若</title>,<text>北海星流坐寂寥。南天雲斷夢迢迢。小榻憂深方黑夜。東窓睡覺卽明朝。皷舞風臨千壑樹。勃興雨及萬田苗。誰紆籌策邦回棹。轉見昇平四起謠。</text>
<title>步庭</title>,<text>病與憂深獨自憐。强因時景步庭前。千界盡淸風捲壒。萬形會正日光天。中原禮樂還魂好。東表衣冠復舊鮮。朝焉得見夕雖死。快樂吾心勝作仙。</text>
<title>因醉口呼</title>,<text>病臥乘晴起。積憂因醉寬。大海胷相得。高山體共安。宜先一心苦。欲後萬人歡。天地倘垂隲。老夫頻發歎。</text>
<title>衆迫建義旗。憂悚有作。</title>,<text>建旗豈曰衰癃事。慙悚憂惶不自禁。材云不借翁何與。誠欲靡虧衆共深。正中日午靑山影。澄澈天晴碧海心。望國壇前恭拜祝。太平萬歲復從今。</text>
<title>晩晴對酒</title>,<text>向晩逢晴神灑落。振頹臨酒氣崚嶒。雲捲眼前天萬里。風挑胷畔海千層。神功聞昔消蕃獸。壯志看誰起化鵬。華東終豈如今㨾。世運由來有降升。</text>
<title>庚戌冬至。海港作。</title>,<text>六十九冬至。閱來坐此邊。百艱驅在後。重險塞當前。身獨恢恢地。心還浩浩天。天時陽見復。道國儻爲然。</text>
<title>寒朝對酒</title>,<text>凜寒增怕使人戰。對酒生豪忘老年。心入層溟飜動地。氣隨崔岳聳磨天。詎云險阻無終遠。必見山河宛舊全。萬戶開來將次第。前宵雷響已轟然。</text>
<title>聞國行倭曆。以臘吉爲元朝。爲發痛哭。</title>,<text>有倭無韓矣。臘云是正元。兩宮孤悒悒。五爵胥欣欣。獨發天涯哭。誰伸國內寃。華東萬世則。行夏仲尼言。倭新班五爵于朝臣。</text>
<title>謹次龍堂改建韻</title>,<text>堂在慶源郡水汀村。我康獻太祖習射處也。堂之旣往興廢不得詳聞。而傳聞京人李范圭新來改建。仍作詩識之。和者至多。今日有如此好事乎。不勝欣抃。乃卽步韻。庚戌臘月六日也。太祖龍潛設鵠鄕。兒郞重唱響扶桑。人心喚醒隆新棟。天意分明復舊疆。接續春開嵩萬歲。崇高氣壓海全洋。白頭臣子今他域。踴躍題詩獻我皇。</text>
<title>寒夜不眠。有切國憂。</title>,<text>苦寒歌自永。憂國淚不枯。人爲禽獸役。世盡褐衣無。丹心輸夜燭。皓首撫晨爐。薰解敷治後。誰能挽有虞。</text>
<title>金復汝有和。爲答其意。</title>,<text>寒毒一何甚。靑邱樹盡枯。有患苦靡耐。未言春更無。山河消積雪。天地闢洪爐。宛然新氣像。不覺失憂虞。</text>
<title>得光字。再答復汝詩意。</title>,<text>老人坐苦楚。寒月又寒方。乾坤增寂寞。海陸積蒼茫。但看加沍極。未識稍陽長。畢竟春風發。靑邱樹盡光。</text>
<title>窮乏到極。聊以自解。</title>,<text>武侯幷日食。夫子在陳窮。贒聖有如許。甘心此賤庸。</text>
<title>復汝應口而和。更答其意。</title>,<text>夫子丁寧訓。濫窮與固窮。起予又少友。夷患勉中庸。</text>
<title>得天字</title>,<text>韓國老人忽增氣。正冠危坐淚收泫。吐納胷中朝暮海。轉旋心上古今天。未應華道終沉地。畢竟妖氛似捲烟。玄氷解處春風發。杖屨依移萬化前。</text>
<title>自警。兼警諸少友。</title>,<text>臣溟川注常平量。小井瓢投卽减痕。寒來氣壹松林壑。春去色空桃李園。利起鷄鳴能富老。惰安田畝獨貧人。爾我無他要自會。洪匀有賦也曾均。</text>
<title>自責最好</title>,<text>好事無如自責身。責知知矣責仁仁。多多有益全無害。辭好於身徒責人。</text>
<title>舍田不耘</title>,<text>自勝强哉自察明。苛人且厲每常情。常情有甚吾滋甚。草茂面前田一坪。</text>
<title>諸少友精潔持身。居常自愛。乃爲勞働役。不顧艱險辛楚。不擇雨雪晝夜。非實救窮拙計。是要習鍊弘事。爲極憐歎。仍作小律。</title>,<text>妙好常珍愛。勤勞庸玉成。勇前無雨雪。作息不昏明。擔脊營爲重。挺身苦楚輕。靑邱光濟術。由爾集精誠。</text>
<title>晨起煖酒</title>,<text>畏風怕雪寒何甚。憂國傷民淚自滋。遏終不得陽生意。虐亦幾何冬肆威。所獨存華寧地沒。玆惟無辜必天知。苦痛心懷聊自解。晨窓煖酒爲敎兒。</text>
<title>解窮示諸伴友</title>,<text>死地有生窮處通。何須畏死且憂窮。但使百窮無濫外。要當萬死不撓中。經他科險泉流海。閱盡風霜樹拂空。惟吾與子心無貳。造次常臨上帝公。</text>
<title>得陽字</title>,<text>五更風雪燈光。磊落衣冠坐絶荒。老夫處困猶思亨。少友從窮更氣揚。夜長不遠天頭日。寒猛何傷地底陽。强弱暫焉正邪竟。誰將此意勸全邦。</text>
<title>警心</title>,<text>男子有生斯宇宙。頭身更着這冠襟。體要偃蹇華嵩重。胷擬汪洋溟渤深。容一毫謀非正義。優天下善是公心。人多未克矧惟我。昔已全疎猶自今。</text>
<title>警諸少友</title>,<text>時哉子卽靑春負。老矣吾今白髮垂。天下經綸當分爾。世間人物渺還誰。最難在事行無事。却必不爲能有爲。中立二儀身正大。自優辦一死心時。</text>
<title>勞少友勤苦</title>,<text>孰不憐君無尙苦。我還慰爾有終成。雪堅木晦榮華發。石厲玉磨光彩生。打去艱難千險境。起來歡喜萬人聲。晨燈說與窮通理。三閱携藏四聖經。</text>
<title>拭淚</title>,<text>雙眶拭淚振衰癃。對景沉吟意萬重。風兼海薄聲爲勢。山與雲開體有容。進取經營誰死辦。昇平準擬我生逢。嗟爾島酋無肆意。億年王氣仁皇峯。</text>
<title>念皇極經世書。歎息而作。</title>,<text>旣覇且夷矧禽獸。皇王回顧悵余神。爲禽獸誦文明代。曾謂華東聞見人。有五降來禽獸曁。邵翁經世果如神。配天一轉宣尼道。禽獸終然化作人。</text>
<title>邪說暴行</title>,<text>唐虞三代治平䂓。千是千宜萬萬宜。一切不言當復古。滔滔皆曰彼西爲。虎狼有仁蜂蟻義。弑君遺父大成䂓。比之禽獸還生怒。可以人而尙不知。土茅雕峻論優劣。窮瀆階干語孰贒。靜士浮徒高下辨。震驚行說太矇然。善戰上刑次次之。一皆反是次功爲。使今世作鄒夫子。拳踢加威又可知。</text>
<title>自歎</title>,<text>生懸弧矢男爲好。賦厚洪匀聖一般。正身持向乾坤立。養氣流從海岳盤。緩步古今同往路。徐開天下共歡顔。大丈夫當如此者。風霜虛老七旬間。</text>
<title>臘辰</title>,<text>呼起諸君問臘辰。明燈高揭振精神。爲闢千門雷已響。欲生萬物歲將春。爰及山家梅放好。最先御里柳舒新。老夫拭去殊邦淚。竚待皇天大布仁。</text>
<title>得鮮字</title>,<text>殊方磊落坐三年。有閒輿衛白髮前。夜深斗轉胷今古。海濶雲開眼地天。治亂於生曾久矣。尊攘抵死竟誰然。碩果自含復生理。道東豈偶國朝鮮。</text>
<title>唁亡國大夫</title>,<text>遙煩曰卿相。倘記禍因緣。竊威九重赫。吸血萬人鮮。何曾桑撤土。幷不杞憂天。列班名爵五。崇賊鞠躬前。</text>
<title>奉諭國中士君子</title>,<text>義求恥尙士君子。有守有爲爲愛身。出客他邦無害義。一時可作賊臣民。作民彼賊身無義。爲客他邦有苦身。苦有義無輕重別。曾如何作向來人。</text>
<title>諭告國中民人</title>,<text>天涯抱痛老生身。爲向同胞下淚頻。四千來歲東華國。五百餘年聖世民。食人以獸嗟當地。爲役於讎忍戴旻。有死無生今日事。勉加忠義振精神。</text>
<title>警曉韓人籍淸俄</title>,<text>哀哀漂寓韓人士。莫忍爲他薙髮生。守得艱辛華一字。或斯天下何天淸。</text>
<title>自勉勉諸少友</title>,<text>磨礪丹衷老暮年。風霜白髮遠荒邊。想望華東同運返。營爲民國一心懸。憂存夙夜餘生地。事定初終萬死天。慇懃更向諸君勉。勤苦前頭有豁然。</text>
<title>大寒</title>,<text>今當大寒日。此後有陽春。耐得寒頭苦。逢春樂意新。</text>
<title>有定</title>,<text>死豈終無地。生還自有天。死生天地在。但使義求全。</text>
<title>有質</title>,<text>曰死生身成敗事。抑天抑我質其然。身死生唯無與我。事成敗不獨歸天。</text>
<title>義比</title>,<text>生有違天固是悖。死將求地却還私。安容適莫惟吾義。義比死生皆得宜。</text>
<title>有望志士</title>,<text>凡今志士聽吾前。顚倒迷冥世盡然。萬闢乾坤還上下。一分夷夏逈中邊。何如重大人倫紀。最所尊親我聖賢。此理糊塗誠莫謂。開恢重擔着誰肩。</text>
<title>得成字</title>,<text>無以勢窮窮我志。莫因力乏乏吾誠。値萬死生心不動。閱千夷險事求成。眼前自有乾坤大。頭上猶懸日月明。晩曛旅舘三盃酒。坐聽滄溟活動聲。</text>
<title>聽少友書聲</title>,<text>老子燈前少友共。書聲迭朗解愁顔。宵淸神入星河轉。曉永胷周宇宙還。第一華尊天下地。四千春碧海東山。春光華道無終極。東䘲西氛有暫間。</text>
<title>對酒口呼</title>,<text>對酒寬懷朝又夜。坐臨景物欲生豪。烟霞屛跡山崇重。星月垂光海動搖。閒裏眼看胡運老。醉中氣壓島夷驕。精神手段誰雄起。赤縣靑邱一色高。</text>
<title>庚戌除夕</title>,<text>不死風霜坐到今。寒燈白髮整冠襟。三逢除夕殊邦淚。萬祝回春故國心。淚滴層溟飜活動。心迎出日好光臨。丹誠片片人環席。前事商量洒細斟。</text>
<title>是夕勉同志諸友 四首</title>,<text>天地之天地。此天地我居。矧玆天地道。依道有恢餘。雖萬死生前。前塗却坦然。死生惟義比。義在死生天。大禹救民術。孔明興復心。朱宋尊攘義。今日義兼三。三義要皆就。一心辨死時。諸君須勉勵。不偶此男兒。</text>
<title>辛亥元朝 二首</title>,<text>辛亥之元日。南翁也痛歎。七十人間少。丈夫天下難。宜知中華大。所務國家安。徒然男且壽。覆載尙擡顔。十歲小童子。昔吾當是年。安泰惟家國。喜歡是地天。非歎老已至。孰謂事今然。猶知重義命。造次要參前。</text>
<title>題祝辭</title>,<text>姒姬驅抑盡。堯舜治平成。照曜村華服。卷舒家聖經。艱辛無我死。歡樂與人生。望國題新祝。晨天白髮明。</text>
<title>勵諸少友</title>,<text>憐君勞苦力難勝。見此令人淚自凝。但要守信同堅石。莫使持心似鏤氷。靑山寂寂將花發。大海茫茫欲日昇。萬死生頭須勵志。致身成立國中興。</text>
<title>辛亥立春</title>,<text>今朝春更立。此世運應新。花發水流境。鳶飛魚躍天。中華整頓日。左海淸明辰。經亂經寒老。見玆何快然。</text>
<title>痛寃哭泣</title>,<text>嗚呼痛矣嗚呼寃。天地斯崩日月昏。以彼之讎而彼醜。曰邦爲合此何言。非曰合邦邦卽滅。邦旣滅矣滅將人。滅人滅國華焉附。寃痛痛寃今此辰。此滅四千來歲國。聖神宗社奈如何。老臣遙向兩宮泣。聖壽靈長薪膽多。此滅二千萬人種。仁天胡忍泰平仁。老身遙向同胞泣。萬死持衷更振神。此滅萬千古華脉。滅華天下將何爲。老夫遙向邦贒泣。白勵身心禮義持。亂賊卽今快心否。人華國滅功成還。乃先父祖多嘉悅。爾後子孫將保安。嗟世英豪丈夫子。此寃不雪可擡顔。哭之又哭天涯老。哭盡乾坤春色還。</text>
<title>謾詠</title>,<text>當斯世也爲斯世。閉戶纓冠理孰長。民國誰今思活復。華夷自古事尊攘。生於有大乾坤德。戴以無私日月光。擔義當仁男子事。潔身何地可容藏。</text>
<title>得坤字</title>,<text>何此寰區黑窣昏。魔呼鬼唱任他喧。能言誰復承三聖。大道由來貫一元。虞夏殷周光損益。日星嶽瀆整乾坤。爲時更誦蘭陵語。必返于常抑理存。</text>
<title>華東史板秩。爲日賊作奸。</title>,<text>華東宋元史合編綱目。我華西先生命重庵省齋二先生撰述者也。奉臧篋笥。世亂搶攘。常懼有閪失堙沒。乙巳冬。余因倭禍。爲將出疆守義。發曲阜行行到海西。爲念是書之壽傳。彷徨不得去。翌年乃還到柯亭山中。謀爲鋟板。士友吳鳳泳，朴瑜采爲出財。朴治翼董役。未周歲而成。仍卽印粧百秩。將以送布中國。一邊建萬歲祠于斗尼峯下。奉周五聖宋五賢影像。藏板積帙于其側。方垂訖功也。日賊詗捕余甚急。不得已避之。使朴治翼竣事。日賊乃到。檢數板秩。牢鎖使不得出納。載一帙而去。噫。日賦之禍無所不及也。追聞有是。記始終事實。仍作七絶六則云。三師所述華東史。上續春秋綱目來。大義尊攘天日朗。爲將萬世泰平開。篋藏奉閣幾多年。世亂搶攘莫鋟傳。斯文興喪將斯係。弟子關心更悚然。小子昔爲曲阜行。彷徨未去乃還程。招呼明友同心力。剖劂粧黃不歲成。奉建尼峰萬世祠。側藏板帙竣功時。島夷行計誠罔測。事莫誰何憤且悲。聞說島夷尙識字。使渠稍慧者觀之。靑天白日蟲禽識。安謂終無服義爲。稍慧奚云獨彼夷。夷無不服罪能知。夷皆知罪華知勉。華東萬世泰平時。</text>
<title>罷鄕夢</title>,<text>賴夢家鄕去。戚親情話深。覺來是虛事。窓日照寒心。</text>
<title>詠鴈</title>,<text>羣之會一行之序。百鳥無如鴈性成。能遠能高誰與力。極南極北爾何情。江湖浩渺方怡悅。雲月蒼茫自響聲。最是逐陽爲守信。可令人有警平生。</text>
<title>夜坐得靑字</title>,<text>風窓欲冷醉眠醒。想望迢迢故國城。五夜月生天下白。萬山春起海東靑。初鷄應破多人夢。老馬不禁千里情。坐讀孔明出師表。遠空自曙漸稀星。</text>
<title>對春新景</title>,<text>臥病寒冬愁積寂。坐臨新景悅生華。靑山雲影時將雨。大野春心日坼花。此老悲夫身異域。凡人愛矣國同家。韶光不盡漢江上。尙見九陵佳氣多。</text>
<title>見鴈</title>,<text>身逐鴈來三歲北。更看爾影自南邊。靑山故國春花發。白髮殊方夜月懸。周旋道塞將通地。瞻對陽無可盡天。誰將腔血盈如海。流布人人肚裏傳。</text>
<title>有慨 三首</title>,<text>莫大乎心莫重身。身心吾失尙吾云。求之天下無斯易。富貴事功浮若雲。萬事萬爲曰本斯。未斯焉可有無爲。棄而穀種舍而耜。田墾苗生尙或期。知斯重大立乎先。萬事皆將無事然。寧宜此理斯須忘。自慨迷耄便倒顚。</text>
<title>有警 二首</title>,<text>大人心與大人事。元不爲同小丈夫。器量淺耶昏妄否。自看狹細可堪吁。王公不較倒印事。韓相優容執燭童。縱乏聖賢天地量。宜將江海二人同。</text>
<title>贈史山及諸少友</title>,<text>用屯田例。伐木開菑于名雲峴地。禹史山主其事。白善汝慶煥，李景雲錫驥，金鼎甫國鉉，金復汝斗運，韓儀卿鳳燮，康益明哲默，李允洽重煕，石▣▣鎭哉，康汝剛基復及小兒濟春執其役。素皆不事農畝。是役尤所艱難辛苦。勞瘁不可形狀。爲其濟窮基事。事不可已。堪所不堪。克自爲力。極令人憫隱。爲作小絶二則。克正克勤史山老。坐春秋讀起屯田。身伸大義將何日。白首靑山萬里天。諸人勞苦事堪哀。勞苦惟從義氣來。伐木心心讎賊伐。開菑念念世治開。</text>
<title>諸少友終日服田而歸。夜能誦讀。</title>,<text>盡日田中勞筯骨。夜歸書讀響天靑。精神誠意俱臻地。何做無成事値前。</text>
<title>奉贈嶠南老少諸友</title>,<text>余入雲峴。慶州居金公載銖字文秀號九巖。率其子榮燮有聲，道燮有瑞。朴公云敬元尙。率其子萬龍時亨，末龍。金雅士兄弟澗龍景一，性龍景直。避倭禍先來。寓居已數年。五屋成一村。衣冠皆古。守本鄕禮義淳俗。一見便成熟契。相愛有同親戚。日夕追隨。輸盡情曲。痛寃國事。時復握手嗚咽歔欷。來此異域。得接此芳隣。極不偶然。作七絶四則。以表深衷云。君鄕鄒魯我王甸。萬里忽然蓬轉身。邂逅荒山深樹裏。悲歌互發古冠巾。獨存天地小華國。獸食鯨呑奈若何。沒靑一葉寧云理。回首扶桑淚下多。日夕話情親戚同。更敦禮義素行風。循循虎尾春氷裏。磊磊靑天白日中。往無不復屈宜神。仰問皓天扶杖頻。將子優遊裝結束。伴還還有好靑春。</text>
<title>蒔陽壇。行士相見禮。</title>,<text>諸少友開菑搆屋之餘。更令築習禮壇。壇名以蒔陽。五月二十二日。掃壇行士相見禮。吾行中有深衣行衣幾件。嶠南諸士家各藏道袍。會員得皆盛服。韓鳳燮爲賓。白慶煥爲主人。金斗運讀笏。李錫驥行將命者事。李重煕，石鎭哉行具饌執事事。姜丱圭復，朴丱末龍爲盥洗執事。餘皆序立觀光。威儀整肅。氣像正好。有可觀。壇起深荒山谷時。蒔陽意思有誰知。古衣冠出徐行禮。萬樹陰中白日遲。</text>
<title>雲峴巢居</title>,<text>爲巢多木見。有峴常雲存。天入詩書案。山開禮義村。殊方饒古俗。窮境絶愁言。加我光明意。通宵月在門。</text>
<title>菑田種穀。爲螽盡食。慰少輩。</title>,<text>菑苗螽食盡。須笑不愁吁。天爲諸賢地。故增餓體膚。</text>
<title>雲峴卽事</title>,<text>古衣冠集天荒裏。書讀溪林鋤向臯。前野蕎花炎氣老。萬山木葉雨聲高。邅延翁彌憂思切。拂亂朋還義氣豪。壺酒頻仍餠米厚。南隣多見有深勞。</text>
<title>諭己諭諸少友。要各步韻。</title>,<text>萬事靡他惟責志。必無有志事無成。藝木干雲泉達海。斯其本立道由生。莫大乎仁莫美讓。仁讓由吾亦在誠。惟仁何物非同體。能讓隨頭却盡平。好問裕生自用小。戒之在聖矧吾愚。裕而加裕裕哉聖。於小小焉小底吾。凡事當前無不爲。溺心不可盡心宜。溺心大事還爲小。小事盡心大可推。</text>
<title>眠未成</title>,<text>我思悠悠眠未成。秋生山靜夜初淸。小屋書聲明月出。短簷杖影遠河橫。繼開不已聖賢道。正大有終天地情。徘徊遙望扶桑曉。喚醒人寰鷄幾鳴。</text>
<title>警心君志帥</title>,<text>心曰天君志曰帥。爲君爲帥莫爲難。斯須自慢迷其職。九有三軍奈不安。曰爾心君志帥者。帥矣帥云君矣君。從令不從從得失。體羣臣也氣三軍。</text>
<title>朝起見晴</title>,<text>明窓睡覺少喧聞。慵起加巾念古文。山重靜容經宿雨。天晶高體盡浮雲。空庭朝日馴禽性。故國秋陽送鴈羣。少友烹茶爲一啜。病軀自覺氣舒伸。</text>
<title>失睡達朝</title>,<text>憂深睡失夜如何。高掛明燈獨發嗟。四野垂星鷄唱動。一天落木鴈聲多。堯檀運否今其奈。禹孟功高孰也耶。故國蒼茫心耿耿。扶桑紅日照林阿。</text>
<title>夜坐有感</title>,<text>君看天體高明否。且識月容光潔耶。莫使浮雲來點蔽。浮雲點蔽卽如何。</text>
<title>歸哉吟。自警警人。</title>,<text>故鄕一去困風埃。誰不故鄕回憶來。美宅良田吾本地。東奔西走事堪哀。少也離鄕老得回。老年鄕樂亦多哉。歸程起望幾千里。且惜光陰裝爾催。</text>
<title>爲人示感</title>,<text>牛山伐牧正堪哀。美矣萌焉濯濯哉。日月歲年無伐牧。生萌遂美逐旋來。</text>
<title>興慨</title>,<text>至虛至實本吾中。地體塞深天體空。理積欲消斯境界。終身不見已成翁。做贒做聖孰吾禁。道在經言理在心。有失東隅無復悔。桑楡一刻愛如金。</text>
<title>警身</title>,<text>萬險千危困殺人。古今莫極此生身。圓明定慧無終失。雖爾頂頭轉鐵輪。</text>
<title>要無苟</title>,<text>得樹攀枝未足奇。懸崖撒手丈夫兒。有言可取逃空者。這事吾將欲做爲。</text>
<title>可惜</title>,<text>百生百做好的人。矧復伊生一度身。天大聖全斯物事。汩來些欲自拋淪。</text>
<title>觀書生感</title>,<text>至理存存在竗微。正形平勢察眞機。秤頭莫許蠅爲坐。天畔從看鳶自飛。</text>
<title>夜聞鳴鴻</title>,<text>撤讀床書整幘阿。時時開眼墜燈花。烟收靜戶溪聲切。木落寒天月影多。事內古今惟治亂。心頭大小有中華。悠哉輾轉殊方夜。雲裏鳴鴻三四過。</text>
<title>誦唐音</title>,<text>稽山罷霧欝嵯峨。鏡水無風也自波。眞境有能看到否。須令眞境在吾多。</text>
<title>心要虛靜</title>,<text>一箇吾斯方寸地。塵埃草木以焉哉。要常虛靜無煩悶。霽月光風自去來。</text>
<title>寬寂寥</title>,<text>在寂寥中寬寂寥。有書有杖供逍遙。步月徐行一溪靜。吟秋獨坐萬山高。理脉原泉流潑潑。疹急霜葉落蕭蕭。諸朋前致開言笑。須各持存志氣豪。</text>
<title>朝起口吟</title>,<text>坐同紅日白頭翁。林壑絶淸秋景逢。寬暢襟胷連曠野。斂持神氣對高峯。卷舒床帙心千古。斟酌時機思萬重。尋起夜間家國夢。南天無數送鳴鴻。</text>
<title>躁言浮念</title>,<text>多患躁言禁不禁。且愁浮念尋還尋。良方只有存誠敬。誠敬無時不在心。</text>
<title>夜步</title>,<text>寒天初夜步林臯。四面星辰欲動搖。海陸風塵愁裏暗。華東物色淚中遙。乾坤磊落立身大。日月光明持義高。眞丈夫惟能這事。吾生碌碌愧霜毛。</text>
<title>警昏怠兼示同志</title>,<text>人生自慢可堪嗟。本賦聖愚無損加。多見迷顚暝地。誰看豐積惰農家。天懸萬古光明月。山發千春接續花。將日湯新陰禹惜。元無時刻怠昏過。</text>
<title>雲峴書懷</title>,<text>一別蒼茫故國城。多年流轉老夫行。蒼天日月心何極。絶地風霜夢亦驚。强意芳隣交禮俗。寬懷少友讀書聲。曾聞苦極還生樂。見否華東有太平。</text>
<title>對紅日</title>,<text>坐常膺撫行常吟。宵晝以多年月深。疆域箕封非有舊。倫常華道可無今。鷄聲夜永殊方淚。鴈影秋生故國心。扶桑紅日俄光照。抖擻精神更整襟。</text>
<title>書感</title>,<text>心要定住同山止。知欲流通似水行。多愧未能吾力與。每看山水莫爲情。</text>
<title>書對壁</title>,<text>高明天體以。深廣海心之。準擬如斯可。闇卑狹淺爲。</text>
<title>九日。奉謝嶠南諸友持酒相勸。</title>,<text>古今稱是望鄕辰。今獨望鄕古不倫。若說客懷淚無限。但將名節俗爲因。幾年不見黃花地。此日相傾白酒人。早晩靑春同作伴。太平歸樂共君民。</text>
<title>同日醉題</title>,<text>殊方尙記重陽日。舊俗相看集古襟。木落風高鄕思遠。天長地厚國寃深。老胷時發壯年氣。醉席多生俠士心。飛去坂京擣巢穴。捲投醜種海中沈。</text>
<title>看月</title>,<text>天中月色萬人看。自是人看色外難。要識難人看到處。請君辦得一襟寒。</text>
<title>讀易</title>,<text>少友輩程課。皆在易經。金復汝求學易工夫要法所在。作小絶示之。太極生神化。契來四聖心。存吾心太極。逐位理相尋。</text>
<title>老少同警</title>,<text>人間萬事無終恃。可好其非是善爲。益者無如無自恕。勉焉不以不人知。能躍有登天上樂。纔蹉便落坎中悲。老少忘年同警戒。鷄聲舜曉起孶孶。</text>
<title>打窮</title>,<text>雖窮到極不心勞。義命斯存孰我搖。少友書聲開戶坐。中天月白四山高。</text>
<title>徹夜聞泉聲</title>,<text>異域星霜老淚長。濟時豪俊出何方。皇王帝覇中華國。文物衣冠左海邦。萬古乾坤罔極運。一天日月不能光。孤燈深山夕。徹夜泉聲到臥床。</text>
<title>還宅吟</title>,<text>小溪風浪打漁磯。日夕牛羊稍稍歸。夜久主翁還宅坐。萬山明月自光輝。</text>
<title>鷄曉起坐</title>,<text>風雨鷄晨點燭花。中情懇懇獨長嗟。只將澤水維心亨。干甚鐵輪雖頂磨。遲速餘生年月日。利鈍抵死國人華。孔仁知有上天在。儻得終然陰隲多。</text>
<title>得賢字</title>,<text>木石衰身畔。烟嵐病榻前。燈懸憂國夜。雲逝望鄕天。衣帶持華夏。床書捧聖賢。照臨惟日月。貫徹古今年。</text>
<title>靜夜</title>,<text>林屋燈明宿鳥知。小鑪茶熟細烟絲。風聽山泉聲轉逈。月看庭樹影旋遲。太陽氣淹天荒裏。故國心長夜永時。面前志事伸何日。起賦三飜采芑詩。</text>
<title>得眠字</title>,<text>亂離天地七旬老。辛苦風霜多少年。非居欝欝深山裏。卽在茫茫大海邊。望鄕月出巡庭步。憂國燈殘欹枕眠。筋力頻磨劒如雪。敎誰向賊直無前。</text>
<title>懲感</title>,<text>持尖錐不一塵著。處下海爲多水來。有物相形如許地。伊人正可興心哀。</text>
<title>可警</title>,<text>萬事莫如無自失。一生最怕獨吾賢。獨賢未有能賢者。自失何往不失焉。</text>
<title>直路吟</title>,<text>存心循理理應事。學問無他只有斯。有路一條直中外。東違西越正堪悲。</text>
<title>多勞無益</title>,<text>多勞無我益。正理有天然。天不爲吾枉。如何欲枉天。</text>
<title>信天</title>,<text>事事無騁我。心心有信天。天公私我在。焉理强能牽。</text>
<title>開講</title>,<text>絶域荒林歲暮悲。收神開講舊時䂓。處危彌覺天常近。到老多知聖不欺。理在前行須坦蕩。工疎追補莫遲疑。坎維心亨高山仰。此事除非有自期。</text>
<title>得憂字。與諸友共賦。</title>,<text>爲人於物男於女。莫使此生空自浮。萬事皆難常兢兢。百年且短暫悠悠。須知循理能爲樂。方見安身可不憂。未作聖贒歉吾事。性求必得得還優。</text>
<title>詠益卦大象</title>,<text>過必吝焉何所益。善斯違矣可堪哀。去看大易風雷象。君亦以之君子哉。</text>
<title>得看字</title>,<text>烟消靜屋燭輝闌。夜氣襟裾爭似寒。活水來來雪間見。高山立立月中看。人心只患頹無振。天運誰言往不還。衆膝促床論理義。飯疏褐破一誠團。</text>
<title>四時吟</title>,<text>春風與和樂。夏雨孰瀜施。秋月開心法。冬雪肅容儀。</text>
<title>有戒 二首</title>,<text>色言遽疾戒之絶。有此寧云老大人。體失所關極非細。淵深山重警常身。已有已無以人可。徒能有事求非人。豈曰不曾曾傳讀。爾全無恕所藏身。</text>
<title>有養</title>,<text>靜時淵默尸居若。動處雷聲龍見如。有養爲能如此者。爾年甚晩養無徐。</text>
<title>聞鷄鳴</title>,<text>世界渾酣睡。夜長風雨深。鷄鳴獨不已。苦苦爾何心。</text>
<title>諸少友製着法服</title>,<text>行講習禮。少輩法服未具。乃斫薪辦備。顧縕弊粮窘。百艱驅迫。况此地何地。此時何時。有能辦此。可知爲心。喜而有賦。弊縕窮困守。法服製新成。人道心能判。戎華力表明。乾坤知獨立。夷險見徐行。百進竿頭步。鬼神必感情。</text>
<title>又賦小絶。爲加勉勵。</title>,<text>惡衣美黻冕。有昔禹心公。惜寸追程曆。抑洪效事功。</text>
<title>行講讀約十月朔望兩會。嶠南諸友有爲設饋行以禮食。</title>,<text>約䂓誓志國壇下。講義齊心聖位前。多謝嶠南諸友意。重行禮食賁終筵。</text>
<title>雪夜</title>,<text>宿鳥警風鷄唱寒。老人頻起夜垂殘。千山雪下乾坤白。一室燭明方寸丹。道與友期終執守。國將誰賴復全安。講䂓約束行前路。有騭天心且默看。</text>
<title>晨起</title>,<text>月送多光鷄好音。積憂散擲自恢襟。坦道從生來險境。新陽會到坐窮陰。風雲卷放深山意。天地周旋大海心。中東禹服箕封域。在理寧云永陸沉。</text>
<title>題書案</title>,<text>和樂四時春氣象。光明千載月心期。何由解送私纏已。敎我終身坐在斯。</text>
<title>十一月一日</title>,<text>寒天雪屋講筵遲。老倩諸朋數檢儀。一息尙存存有事。此生不立立何時。朝聞夕死非云可。昔失今追正見宜。處患之夷要自得。自人離道道無離。</text>
<title>冬至 在月四日</title>,<text>是月俄明哉。有雷忽響奇。霜氷窮道際。天地見心時。形悴殊方立。神飛故國馳。陽來日新意。世運倘如斯。</text>
<title>傾聽</title>,<text>井坐天觀大。坂臨車欲停。雨行疑濕體。路伏信藏形。疏堰求沼止。斬根望葉靑。人間無此理。言下足傾聽。</text>
<title>銘戒</title>,<text>只要無自失。莫見在人非。昏恕而明責。有誰不我違。</text>
<title>奉贈金菊圃</title>,<text>金菊圃名在翼字益只。年七十三。氣健若少年。時相追隨。逢輒痛歎國事。率其孫潤龍，性龍。每月朔望。參約會講。殊方邂逅眼生靑。菊圃魯鄒鄕老成。禮義持知由素履。子孫賢見有躬行。憂邦憂道同垂淚。講約講書相許情。那日志伸得歸去。自嶠南北好逢迎。</text>
<title>贈安鶴山</title>,<text>安鶴山炳懽順五甫。同金菊圃，金九巖來此地。住雲峴十里許賁陽洞。入貫一約。又送其子壽萬讀書。至月望日約會。設饋行禮食。作一絶謝其意。三代威儀行做去。一陽消息發揮來。鶴山深意令人感。殊域寒天好笑開。</text>
<title>有國三節</title>,<text>本朝有所無古今大節三焉。外藩陪臣爲上國死。朝廷臣隣爲國母死。弟子爲師門死是爾。可使聞於天下萬世。特絶古今三大節。非徒彰著五倫光。爭禽競獸一天下。有曰朝鮮禮義邦。</text>
<title>崇明三義</title>,<text>皇明屋社後。聖朝設大報壇於御苑。士林建萬東廟於華陽洞。皇朝九義士子孫。設大統壇於朝宗川。爲之崇奉享祀。大報萬東大統享。貫三百歲一精誠。誰聞振古吾邦似。這義爭多日月明。</text>
<title>本朝風化</title>,<text>余欲作東國風化錄而未就矣。蓋道德節義事功忠孝烈。可侔中國。而若女子夫死通國守節成風。死節比比。不以千百數。又中國之所無。道義事功忠孝烈。可班中國或加多。繼周有作宜來法。三百年間獨掌華。</text>
<title>華東吟</title>,<text>美哉赤縣靑邱色。天地中間大小華。分義有之形勢以。親依卽似宗支家。文明氣發闢鴻濛。先後國先寰宇中。疆脉星分人種一。倫常禮樂乃相同。作堯之世立檀君。蓂葉敷春色遠分。明赫午暉鮮出日。中東造化起如雲。禹年萬國會塗山。表表扶婁玉帛間。海左文兆知肇此。慕華崇禮透誠關。誰送殷師白馬來。九疇手法八條恢。佳山麗水三千里。諸夏文明一色開。仁曰泰平元聖言。好云風俗紫陽論。定知東表中州亞。得此嘉評可復聞。求醫宋室高句麗。尋迹金蒙密獻機。當日忠謀雖不試。念華苦血鬼神知。麗朝不免事胡元。箇裏慇懃有正論。圃隱先生終特立。尊攘義理極明言。乾坤起立我明皇。大義風從康獻王。君臣際會邁千古。更服華䂓極燦光。國步曾年困島夷。神宗赫怒降皇師。蒙恩再造如天大。環域江山草木知。建虜匪茹萬曆年。本朝赴義卽如川。奮忠立死遼東伯。賜祭贈封紛降天。虜奴勢大敢生驕。遂以僭稱要本朝。二日二王庭峻斥。有言斬使懼而逃。驅來胡騎蔽天昏。力屈孤城尙忍言。馬上徹旻王慟哭。哀哀八域盡含寃。當時大發斥和論。國滅寧宜負帝恩。去死虜庭三學士。但令名節樹乾坤。危聲上徹震楓宸。亟降援師似昔辰。差緩事機威未及。追聞感激泣君臣。至有灣東七義生。合謀秋浦報皇明。南宮慘禍言酸鼻。怒魄雲號白馬城。大賢國有宋先生。密贊孝宗心掃淸。天不祚明事乃謬。貂裘老撫淚長傾。御苑儒林壇廟成。滔滔江漢億年情。君臣父子兼恩義。上下言玆貫一誠。唐虞文物沒腥羶。周禮在東三百年。不食果應天有意。還原種下理宜然。有華運否雪加霜。東浪西瀾極浩洋。大小元同休戚義。輔車唇齒念興傷。自蔑有華崇彼夷。滔滔新見極乖宜。性甘奴隷姑無說。狎虎招傷正可悲。有定神州化漸東。推求往蹟理今同。元無不復循環運。龍虎風雲想望中。尊中攘外天常經。拱北必東民本情。惟曰晦明斯義際。伊人伊獸便相爭。我帥華重省三翁。到底尊攘苦血衷。爲整二儀䂓萬世。續朱靑史述華東。春秋一統素王功。大義明如日揭空。安見世爲天下道。華東永在泰平中。</text>
<title>晨起得年字</title>,<text>七十老人晨起坐。呼天大慟髮衝天。世上無云男子者。華東終使陸沉然。爲天地立心惡已。貫古今來道可傳。庶幾見否王興運。洪武居然五百年。</text>
<title>聞中華國新起退淸而行西洋所謂共和政制</title>,<text>開闢來生中國居。不知中國有尊歟。天地中間好風水。皇王帝覇大鋪舒。倫常禮樂優優爾。文物衣冠燦燦如。唐虞三代棄吾好。掇拾水羊之裔餘。望有登天還失則。謂將遷木更尋幽。中華尊豈土疆謂。夷狄攘之禽獸求。繼天立極皇綱大。與道爲治聖模休。好他性質寧終誤。勉爾英豪會自優。</text>
<title>辛亥除夕</title>,<text>今年除夕除云甚。明日新年新更何。儻見獸人夷夏運。除去新來喜歡多。</text>
<title>壬子元朝</title>,<text>壬子元朝坐。無他祝語新。華東來好運。老作泰平人。</text>
<title>是日又題</title>,<text>尙日參三身。空然望八人。聖贒書未了。民國志無伸。自髮餘生在。靑春此日新。振衰靡自息。心語警申申。</text>
<title>人日</title>,<text>依舊云云人日得。老夫當此痛歎頻。萬古有光天致日。五常爲德世稱人。窣窣方昏方黑地。滔滔乃獸乃禽身。好迎暾出扶綱立。談笑何時俗更新。</text>
<title>正月八日朝口吟</title>,<text>扶桑送旭暎寒林。小屋明窓坐整襟。雪積閉藏天地氣。春還動起海山心。床書涵理魚淵躍。匣劒透精龍雨吟。願得泰來開世運。無他貫一衆誠深。</text>
<title>謾詠</title>,<text>兄弟于墻有是非。是非不說在乎誰。是非明白非心快。除是同歸是乃宜。</text>
<title>望八生朝笑題</title>,<text>今我年望八。望非望太公。設時文武作。敬義奈全空。</text>
<title>送金起漢帶三書入中國</title>,<text>白首晨天倚病床。深山樹影曙扶桑。中華一念胷旋轉。萬里送人心更長。</text>
<title>追悼一國死義義士</title>,<text>幾千歲積尊攘論。五百年深培養恩。沸乾道國扶持血。斷沒身家破碎寃。痛泣靑山埋義骨。高瞻白日揚忠魂。後死賤身空異域。遷延志事愧難言。無華無國又無民。從萬古無今此辰。誰則惡生而好死。只爲見義不知身。山崒日明還有遜。天經人紀賴靡淪。却恠名儒行墨者。是非談說弄柔唇。</text>
<title>得寬字</title>,<text>卽看雪盡捲餘寒。病减春晴頹臥難。放杖乾坤兼眼大。開樽海陸共心寬。靑山不動風何亂。白日自明雲莫干。吾道知須從困亨。竿頭緩步正容顔。</text>
<title>得山字</title>,<text>講聲初歇小溪潺。日永林深吾老顔。無數禽啼春晩樹。多般花發雨餘山。對樽無賴韶光得。携杖何時故國還。萬世祠前鏗舍瑟。暫行九曲綠驍灣。</text>
<title>憂積堆三疊</title>,<text>老且病身憂積堆。忍看華絶此哀哉。今焉華脉存無得。尙曰有生天地來。老且病身憂積堆。忍看國覆此哀哉。今焉國社扶無得。尙曰有生天地來。老且病身憂積堆。忍看人滅此哀哉。今焉人命救無得。尙曰有生天地來。</text>
<title>吊睦仁死</title>,<text>天下誰無死。莫如爾可哀。去歸何處所。爾父在泉臺。</text>
<title>聞木川鄭參判元夏合邦日仰藥垂死。其子用解藥而甦。因出疆至遼東守義。</title>,<text>罔極大東運。所無萬古形。身純忠國義。子切愛親情。魯海殆同節。管遼遂幷名。鴨江聲日夜。應急鐵衣征。</text>
<title>步黃上舍 鉉 死節時四絶韻。爲悼之。</title>,<text>黃上舍居湖南南原郡。合邦變出之日。見上爲倭所勒。頒示讓許勅紙。痛寃泣下。因命子設酒肴。招隣朋分飮如前。是夜溘然而逝。案上書置四首七絶詩。又有與子書。末句言汝曹勿爲過悲。葬會者萬人。倭奴亦稱忠臣云。小華有國四千年。大禍誰曾夢料然。特絶南原黃上舍。身持義理去登天。旣無迫運手援移。志士苟生分刻遲。泣望九重秋夜永。從容一拭淚千絲。日月慘光天地嚬。東靑一葉忽飄淪。誰宜不死無君死。擁紼嗟咨泣萬人。死惟得正獨非功。爲道成仁爲國忠。道國扶持知賴子。正邦終始海之東。附 原作亂離滾到白頭年。幾合捐生却未然。今日眞成無可奈。輝輝風燭照蒼天。妖氛掩翳帝星移。九闕沉沉晝漏遲。詔勅從今無復有。琳琅一紙淚千絲。鳥獸哀鳴海嶽嚬。槿花世界已沉淪。秋燈掩卷懷千古。難作人間識字人。曾無支廈半椽功。只是成仁不是忠。今日僅能追尹穀。當年恨不躡陳東。</text>
<title>聞錦溪叱却倭奴所稱恩賜金</title>,<text>一日倭憲兵稱以恩賜金來致之。錦溪曰。此曰恩賜金。誰之賜也。曰大皇帝賜也。錦溪怒叱曰。爾君睦仁。豈於我爲大皇帝。豈於我爲有恩賜也。速持去。憲兵敺之。又叱曰。爾君敬我老也。有曰恩賜金。爾持恩賜金而來。敢敺打也。命家人進飯曰。吾腹空矣。彼必捉去。將食而往。痛叱其官者。兵卒持金而去。倭以金來曰恩賜。怒聲雷發靑天中。萬里友人心敬服。高如山岳錦溪翁。</text>
<title>聞睦仁死。令我一國人盡服其服。</title>,<text>大韓臣姓二千萬。君服服之倭睦仁。不共戴讎夷獸賤。更無天下擧頭人。</text>
<title>追慟季君汕叟</title>,<text>乃兄宜死季君生。爲悼季君坐乃兄。眞不忍言慘禍事。都無可說急難情。家傳孝友兼天性。身在貧艱尙玉成。殃慶舛常抑何理。斯躬罪積溢流橫。</text>
<title>悼倭奴合邦時死節諸公</title>,<text>合邦變出之時死節。退溪後孫李▣▣，松江嗣孫鄭▣▣，鶴峯嗣孫金▣▣，同春嗣孫宋承旨道淳，毅堂處士朴世和，南原黃進士鉉，益山鄭進士▣▣，同福宋▣▣。傳聞姑止此。華絶國亡罔極中。不容無死死諸公。二儀至重常經義。列聖偏深培養功。抱春秋去泉臺讀。配日月來振古忠。靑邱回色仍周遍。陰隲知應懇帝宮。</text>
<title>八月十三朝口吟</title>,<text>只關在於我。無與屬乎天。事理斷如此。盍吾却坦然。</text>
<title>對景思故鄕</title>,<text>高秋日朗靜書床。景物看多供小堂。循砌流泉還道脉。滿山紅葉自文章。聊將怡目殊寬客。却奈搖情倍憶鄕。安見懿文來道泰。歸修我屋壽春陽。</text>
<title>華夷人獸之分</title>,<text>以天叙我天常我。蓋曰華人道則然。彼賤之爲夷獸者。但將形欲做他天。</text>
<title>辛苦艱難備無紀極</title>,<text>百千辛苦萬艱難。蝟集叢生莫詰端。縱至滅身惟有義。要吾不動似山安。</text>
<title>農作苗爲螽食。實爲豕與馬牛之食。謂將無餘。及登塲。猶占有豐。</title>,<text>蟲豕馬牛交食餘。秋登塲圃富農如。到玆有信天功在。志事儻令終不虛。</text>
<title>做事要訣示同志</title>,<text>做事之道。在預在無需在勿姑息。有預則綽。無需則舒。勿姑息則完。不問事大小。三者闕一則失其事。有預無需勿姑息。事將要做必由玆。挑我心頭明敏實。於天下事去營爲。</text>
<title>題秋豐金社長褒善狀</title>,<text>金社長奎瑞。爲韓人之顚連俄地者。多費財。病則設院而醫治之。死則買山而葬埋之。每歲九月九日。祭以酹其魂。於是千餘人褒善致狀。儘厚德盛事。非特此也。本國見呑於倭。深懷痛憤。嘗大設力於倡義之事。盖其仁性義質。根天而然也。余聞而壯之。作一則詩。以輸感歎之情云。賢矣秋豐金社長。大騰褒頌藉聲光。矜人病死恩推大。急國存亡義務張。殊異陋風常側目。泰平仁性貫中腸。深山寓老聞增氣。擊節晨燈寫一章。</text>
<title>贈韓儀卿，康汝剛以暇歸覲。</title>,<text>惜別雲縈樹。懷歸矢發弧。心向高堂急。情難老友孤。風霜旣積歲。氷雪更脩塗。愼旃善行返。大義有終圖。</text>
<title>贈康君善疇 奎默</title>,<text>遠雲淸滻心常逝。深雪烏蘇眼忽明。須識男兒生有事。可無擔義蔑稱名。</text>
<title>送春兒往故鄕</title>,<text>荒林曉日斷雲飛。故土回瞻氣欲微。親戚多年存沒淚。灑沾弱子兩衫歸。桑梓蒼茫夢思縈。兒穿萬里雪冰程。至情尙可踰於己。代我瞻登父祖塋。</text>
<title>安鶴山冠其子。用三加禮。在今日此地。行此古禮。事甚別矣。情極戚矣。似亦有消息在。以詩識之。</title>,<text>周禮曾存我國觀。人形人道著加冠。所無形道今天下。誰謂行斯此地看。冠巾秩進小階堂。照暎陰崖樹木荒。觀者莫愁驚鳥獸。是將流動剝餘陽。</text>
<title>聞金起漢同白贒復 三圭，張德中 基正。八月入中國。</title>,<text>此日三君中國行。可能峻語使人驚。一飜萬手西風遠。王道天開四照明。</text>
<title>曉吟</title>,<text>萬念深山曉。遠林自響風。乾坤有高厚。吾道詎終窮。</text>
<title>雪晴</title>,<text>雪晴朝氣朗。竦坐白頭翁。遠樹開雲黑。淨窓透日紅。警來千險步。策去百艱躬。中國整誰手。來吾前路通。</text>
<title>復汝作詩說做事所戒甚緊着。誦其句。與諸少友共省。</title>,<text>難生未及一毫處。事忌空飜百丈光。復汝詩能深發省。好同諸友不迷方。</text>
<title>又和復汝詩意。示諸少輩。</title>,<text>事當做處難無做。做事須求事盡工。燎原因起牛毛灼。滀堰從奔蟻穴通。謹愼得成諸葛業。從容能辦子房功。固吾衰甚諸君壯。省括開弦箭中紅。</text>
<title>破惑</title>,<text>世上云能務事爲。皆從邪術眩眸馳。吾看從古眞雄輩。一箇人無有信斯。</text>
<title>俄地事形漸變。决意向中國。</title>,<text>居陋初心計事爲。形移當起起無遲。唐堯古地宣尼里。去守吾身更待時。</text>
<title>常警</title>,<text>處夷如險險如夷。隨地都無事不宜。常戰兢兼常坦蕩。許君能做好男兒。</text>
<title>十月雪朝</title>,<text>漠漠玄冬白雪天。人愁陽意却茫然。卽從重地地雷發。聲到轟轟老耳邊。</text>
<title>送金衡銓往探中國消息</title>,<text>中原問消息。儻有反常經。雪屋催晨飯。送君萬里情。</text>
<title>述復汝言意</title>,<text>務爲於進守乎退。有守其惟能有爲。可與長趨平坦地。難求堅立險艱時。</text>
<title>可警</title>,<text>生難有過百年人。飢飽寒溫較寸分。達亦何加窮不損。只看是善有無身。</text>
<title>警悔</title>,<text>點檢平生悔事多。悔斯改矣老將何。勿言朝暮何年死。宜爾隨時用力過。</text>
<title>責望中華</title>,<text>中華夷狄薰蕕似。開化云云合理哉。如不可無開化事。宜開吾化化他開。</text>
<title>希望</title>,<text>安見有生大聖雄。有之必亦有其功。今居中國開神化。鳥獸蹌蹌四舞風。</text>
<title>雪屋夜坐</title>,<text>大運中華占塞通。時雄天儻誘迷衷。誰知雪屋孤燈夜。萬沸血丹頭白翁。</text>
<title>噫唏</title>,<text>優寵販君圖別利。名儒媚賊攬崇官。林翔高鳥庭巡犬。人物從難貴賤觀。</text>
<title>大警</title>,<text>極一二年鷄狗生。樂存飽食自營營。爲斯百歲人何異。設得秦隋窮欲情。</text>
<title>示會講諸人</title>,<text>剛信分毫無此外。心知須定脚跟牢。述工蛾好時時化。進步鴻看漸漸高。得正行爲便賢聖。絶私牽制是雄豪。所天與我兼形性。有重泰山輕細毛。</text>
<title>贈少輩</title>,<text>男兒身出負聰明。持志絲毫無自輕。最哀地面盤旋跡。寧做人間齷齪生。逵漸天聞鴻鶴意。雲飛川泳鳥魚情。大路從門通四海。辛勤執手送君行。</text>
<title>誦唐人鸛雀樓詩有感</title>,<text>白日黃河千里目。因登鸛雀一層樓。勸君更上泰山坐。天下形如泛小舟。</text>
<title>停盃吟</title>,<text>雲浮虛過唐虞業。丸轉閒遊宇宙形。這裏須知眞有事。與君歎息酒盃停。</text>
<title>對月起思</title>,<text>絶域蕭蕭兩鬢霜。天寒歲暮一書床。寰界渾烟朝暮色。襟期獨月古今光。衣冠左海形容立。禮樂中原夢思長。敎誰闡義華東史。效作仍爲萬世常。</text>
<title>壬子冬至日作</title>,<text>悲慨憂遑此極多。白頭流轉奈將何。乾坤好許身參立。日月空隨志逝過。民國一心生有計。中華二字寤常歌。往無不復惟天運。尋聽雷聲透坎阿。</text>
<title>是日題祝辭</title>,<text>寤寐斯翁有願言。泰平好况卽看存。昭朗光明開日月。高巍廣厚整乾坤。政治快復唐虞盛。道術純宗孔孟尊。千門萬戶華東闢。酬酌春風大酒罇。</text>
<title>諸少友次杜詩野望韻有咏。因隨而口呼。</title>,<text>坐看日月轉東西。寒帶寒年心更凄。一色氷連平海陸。多番雪積混山溪。蟄龍蓄意靑天躍。噤鳥凝思綠樹啼。冬至春兼時運至。乾坤浩蕩杖徐携。</text>
<title>冬至後三日夕。諸少友開酒。拈杜詩撥悶韻。有詠。</title>,<text>物物猶藏雪裏春。何時得做泰平人。遡古念書寒帶束。戀華商策夜簷巡。新雷卽見心天地。斡化元從竗鬼神。今宵諸友開樽席。莫曰傷多酒入唇。</text>
<title>金實軒興奎甫 商輿 來自本鄕。文君公圭甫 鎭穆 來自水淸守冬。以詩屬意。</title>,<text>殊方積雪共寒襟。腔血如丹燭照臨。忍暫靑邱埋穢氣。詎終陽道沒窮陰。香山雲護檀君氣。浿水月留箕子心。開得小華根本地。如今屬望故爲深。</text>
<title>焚香聖位。退而有詠。</title>,<text>朔望拜瞻夫子位。退思時復永歎言。十二萬年專間氣。三千羣弟列開門。眼合光明高日月。心包崇厚大乾坤。苟云血氣存蠻貊。畢竟聲名孰不尊。</text>
<title>得河字。與諸少友共賦。</title>,<text>爲生斯世徒生已。不學古人將學何。義理明如天日月。文章顯似地山河。宜君自愛靑春少。莫我空悲白髮多。且待前頭時運返。招呼散類盡同科。</text>
<title>敬金興奎讀小學</title>,<text>五十眞能箚脚跟。如今惟見實軒存。悲無師古乖人類。要以身先敎子孫。爲定家䂓曾石室。自稱童子特寒暄。七旬無似誰吾似。疎讀斯書愧莫言。</text>
<title>得開字</title>,<text>晨興商卽事。完轉獨傾盃。紅日朝朝出。靑天處處開。但吾持㓗去。焉孰點汚來。直理窮通路。素行自有恢。</text>
<title>得生字。勉諸少友。</title>,<text>今日卽何境。勉旃無或輕。會通必因塞。辦死便能生。鳥有長空意。魚爲巨海情。期終天地立。大段費神精。</text>
<title>徘徊</title>,<text>閱盡風霜荒漠隈。寒宵白髮起徘徊。天何運意三辰轉。海獨虛心萬水來。飜覆世還棋淨局。太平象到酒深盃。那由斯境斯生見。有否英雄手段恢。</text>
<title>次明道先生詩韻</title>,<text>根源直截莫毫容。本地心如淨日紅。幾箇古今爲把定。元來天地與相同。恒常山嶽江河裏。變化風雲雷雨中。別處聖贒功業外。人皆錯道有英雄。</text>
<title>得川字。爲示同志。</title>,<text>茫茫覆載古今年。瑣瑣多生正可憐。山何有力立平地。海不爲痕傾萬川。活虎生龍由免縛。挺松峙柱自無牽。聖賢人耳人皆是。天豈證誰莫爾賢。</text>
<title>得行字</title>,<text>眞見降夷降獸世。可言滅紀滅常情。二儀肇判人中立。三代何時道直行。萬古千今無此變。十生九死有吾誠。誰噓赤縣長風起。吹撤天雲露大明。</text>
<title>苦心</title>,<text>苦心赤血鬼神知。日望華州痛惋時。天地五行中正局。唐虞三代帝王治。北滿陸沉誠莫謂。西洋波沒更何爲。周禮魯存曾不偶。誰將此去後先之。</text>
<title>中華歌</title>,<text>中華衣冠我着服。中華詩書我誦讀。我三師尊中華義諦聞亦多。白首常我中華歌。天下人傾耳聽我中華歌。中華是如何大。天包外中以地。地之所中爲中華表裏。地天有相應。所天爲中亦不過。人亦譬之言。鷄子黃白渾囫圇。不知囫圇。足頭腹心形森羅。天有中和氣調風雨。地有中央色發黃河。况又天西地東相交媾中。生出大造化非是耶。人於是禀天地中正理。國於是闢天地鴻濛始。羲黃堯舜文武作之君。漢唐宋明承以尊。契夔伊傅周召作之師。孔孟程朱繼有言。赫赫倫常。禮樂制度盛章章。六經四子道理文正中。星辰嶽瀆位置在光大。皇王帝伯鋪舒存。有華不能無蠻夷。蠻夷天地邊外而。愈邊愈外中華愈相反。形形色色恠恠而奇奇。夷禍自古自有憂。愈往愈極正可悲。昔焉北醜加汚穢。沒失形樣已多時。繼今西毒有變化。轉及筋脉震蕩之。中華道理上達達。至達神明達高厚。夷狄形氣下達達。至達鬼魅達走飛。飛輕走疾鬼現幻。人見叫奇爭逐馳。噫噫孰謂文明光明中華地中華道。乃至如許黑窣爲。惟天運循環往復理分明。斯人也又萬古直道行。華貴夷賤有天地之定理。尊華攘夷窮天地之常經。我歌中華歌。以聞天下人。中華中華。曰是如何中華名。</text>
<title>壬子除夕</title>,<text>自看懷抱不能成。送酒隣多雖數傾。一生孤我者今夕。萬古還誰如此情。天下國家常大淚。人間覊旅百艱行。所望新年新運返。華東生出極文明。</text>
<title>癸丑元朝</title>,<text>九乘以八我生年。事無一就此年前。此日前頭還有事。猶將白首講靑天。</text>
<title>贈文君德汝 昇道</title>,<text>北來眞膽見君今。禮義邦淪爲痛深。十舍辛勤三訪到。證天不是等閒心。髻髮傳來萬古今。親恩天意聖裁深。剗却滔滔稱勝事。感君百折不渝心。仰歎昨古俯悲今。彌地洪流日轉深。白首送君愁惹起。最難保本至微心。</text>
<title>得思字。警身警世。</title>,<text>風入窓間月下墀。寒燈夜永案書披。適一來身宜一等。况三才位可三思。死後言論無限世。生前計較幾多時。警躬兼向人間警。天賦存焉聖訓之。</text>
<title>對上元月。思親戚。</title>,<text>上元月對思親戚。親戚一般於我思。有月奚徒今夜月。思還不絶月無時。</text>
<title>問姮娥</title>,<text>靑空月上上元光。四海通明萬古恒。故向姮娥問來事。幾時道泰我還鄕。</text>
<title>贈朴衡七 文璿</title>,<text>異域灑霜星五周。香山浿水夢悠悠。早歲風流還自悔。彊年義理欲深求。傷目紅毛飜白日。腐心漆齒齧靑邱。講行約設悲吾意。相逐竿尖百尺頭。</text>
<title>中華稱民國</title>,<text>達道君臣也是首。無斯人事更無求。天繞星辰皆北拱。地傾江漢盡東流。建極敷言曰洪範。尊王大義有春秋。中華帝國爲民國。口道中華不亦羞。</text>
<title>語中東人</title>,<text>赤縣靑邱人輩聽。老夫日哭時長嗟。中天正位尊皇極。左海東頭表小華。歷古垂裳治有體。始終尙禮事堪誇。爲吾所好無其可。人莫大焉從獸何。</text>
<title>語中東靑年士</title>,<text>何意生看此時代。蒼穹白髮淚商商。天開正大中華國。日出光鮮左海邦。堯舜治規百世繼。檀箕風化本朝昌。曰今妙好靑年士。這事嗚呼也可忘。</text>
<title>中州消息</title>,<text>華州消息每郞當。回首頻頻憂慮長。大統山河中一國。致隆禮樂古先王。陸沉三百年來慟。奔逐歐巴地去狂。抑我曾聞荀子語。皓天有復古之常。</text>
<title>自歎</title>,<text>自有丁寧師父訓。不無啓導聖賢功。賦畀上帝五常大。情理同胞四海通。生順沒寧張子志。憂先樂後范公胷。終身未了爲人債。顔厚起居天地中。</text>
<title>追懷倡義總務朴參奉 基萬</title>,<text>不渝易地好邦俗。自負根天正性情。敬祖刑家循禮法。恤貧導善廣譽名。利權莫售堅貞志。興復爲期壯義聲。矢意還喬終未遂。慨君遺魄永難平。</text>
<title>寄語中華民國</title>,<text>東海狂生狂可取。中華民國局中人。爲別馬牛此冠服。須看蜂蟻尙君臣。四代聖言之禮樂。九疇天錫有彜倫。中華曰國胡斯棄。况子由來直道民。</text>
<title>夢故鄕</title>,<text>荒寒春到不春光。昨夢依依返故鄕。花雨池塘魚潑潑。柳風院落鷰揚揚。</text>
<title>得維字</title>,<text>溪氷岸雪欲消時。緗案茶爐病起遲。氣蒸海作天雲雨。體大山爲地翰維。世界區分烟出沒。冠衿行動日追隨。赤縣靑邱春一色。擬將樽酒好依移。</text>
<title>登山</title>,<text>長臥雪中只吟病。始登山上暫乘閒。一天雷雨花心作。萬里雲烟鳥影還。自有春光來蟄地。誰將泰運解愁顔。回頭指點神州界。河馬洛龜曾這間。</text>
<title>得流字</title>,<text>晴窓起振病餘軀。茶熟烟生細細浮。曉日靑山持重立。春風大海漾空流。有誰己任憂天下。使我人居樂地頭。時運中東回泰術。彝倫宗敎急先求。</text>
<title>得胷字</title>,<text>雪裏冬天無凍死。新暄起坐白頭翁。鴈來故國蒼茫外。花發深山寂寞中。對月徘徊千古想。臨風動盪八荒胷。誰能喚醒中原局。三代䂓尋道大通。</text>
<title>離雲峴時贈金德翁 振鳳</title>,<text>殊方同約又同隣。親密情如宿好敦。脚下二兒須善保。君家此厥作天根。</text>
<title>火車至寶萊浦。吾與金興奎，金復汝。爲向李安郊所而下車。朴子敬同康汝剛春兒。直車向遼。急別口呼。</title>,<text>晨星分路急。未及作悽然。眼下茫茫地。心頭慥慥天。</text>
<title>木花村</title>,<text>溪心魚躍時時見。樹裏禽鳴處處聞。忘形自意鄕山坐。覺是天涯悵望雲。</text>
<title>示華人姚翼卿</title>,<text>極運三才摠沒淪。百年志士恨丁辰。時雄幸復中華地。可復獨非天與人。</text>
<title>見新鷰</title>,<text>從何新鷰至。忽見作懷難。爾語爾飛㨾。卽如故國看。</text>
<title>木花村。行壇拜。</title>,<text>家國深寃恨。風霜餘老頑。登壇泣且望。萬里積雲山。</text>
<title>聞中國萬淸軒子弟門人復髻髮之制</title>,<text>昔歲壬寅。少友徐相默遊中國。訪問有正學名節君子。得鄂省萬淸軒先生斛泉。學宗程朱。力排異說。不動一時公卿之引挽。守身持潔。囂囂古道。年九十四歲。主講謝疊山書院。尙日孜孜敎學。聞相默說尤庵華西道德及尊攘義理。深致崇仰。余聞之。極感歎敬慕。今少友金起漢往還中國也。以余有慕而造焉。則淸軒已沒。而其子弟門人。克守典型。當中華革命時局。獨復古髻髮制。余於是不勝忻聳。以爲淸軒之作地底陽脉而潛蓄者。豈端見於是而將大發也歟。遂詩以識之。淸軒楚北大先生。昔有高名海外驚。明學統宗考亭志。守身曠感疊山情。爭叫遠風渾世界。特形古夏獨門庭。從識潛陽多蓄地。起雷噴薄兩間聲。</text>
<title>再送金起漢中國</title>,<text>中華宇宙大宗家。如蔑宗家奈若何。天地鬼神惟監燭。此間憂慮孰吾多。那以中華效外夷。辛勤萬里再君時。洛書衍局須將去。定理由天人莫違。</text>
<title>偶見遠東報紙。言中國人心風俗壞敗之原因。云學說變遷。百惡俱作。至說焚經廢孔。人莫言其非。</title>,<text>曾是何如曰中國。西風一至魅昏人。焚經廢孔靑年口。噴起洪流天地淪。中國而焚經廢孔。古今天地事云宜。老父兄皆家裏在。義方詩禮獨忘之。各省老成士君子。焚經廢孔是如何。离簾兌甲艮而袖。可許仁人君子耶。豈無一箇英雄作。大手揮之以闢昏。家使經尊人孔服。功名億代炳乾坤。</text>
<title>木花村。八月一日開講。</title>,<text>木花秋色送新鮮。欹屋頹窓小講筵。問去說來多少理。高高白日轉蒼天。</text>
<title>中秋月夜</title>,<text>曷月中秋有好名。一年此夜最揚明。照來同是人間色。欲喚人心却盡醒。</text>
<title>中秋月思鄕</title>,<text>殊方見月六中秋。秋一秋來一倍愁。爲是鄕山流照色。愛看終夜不能休。</text>
<title>送人難</title>,<text>送人難送人難。天下之難。莫如送人難之難。去年送人難。今年送人難。昨日送人難。今日送人難。何時不爲送人難。白髮最是送人難。何地不爲送人難。異域最是送人難。何時好伴靑春。歸故國坐吾廬。終年終日相追隨。無復有此難。</text>
<title>木花村。九日小會讀約。</title>,<text>衣冠影冷木花村。赤血相挑說約言。那以此心終去貫。貫之左海透中原。</text>
<title>十月十日。西隣送酒。飮後口吟。</title>,<text>西隣春酒使人寬。醉裏挑心却發歎。反復機觀道華夏。中興運挽國箕檀。到頭不見行夷險。有志元無事易難。聞說純坤陽也在。但令筋骨耐天寒。</text>
<title>訟愚</title>,<text>心也理循事義比。莫將意必間其間。何思何慮干吾者。有定天來不自閒。</text>
<title>余冬汗舊祟。早發而極甚。實難支吾。加之金斗運百般勞力之餘。卒得危病幸而回棹。聯床而臥。終日發言作想。猶在興華復國。</title>,<text>七旬有二老翁身。萬劫經來一定魂。臥病堆氷寒帶野。陽春挑發此乾坤。風奔雪走病金君。天護陽回極費神。並臥窄廬猶起念。華東剝盡復生辰。</text>
<title>老少病臥。幸賴有方童瑞鳳極力救護。</title>,<text>茫茫異域雪天哀。老少病牀殊甚哉。保陽窮脉還奇絶。却得從何瑞鳳來。</text>
<title>感安郊 李南基 父子祖孫專心護病</title>,<text>父子祖孫卬友人。一心怛此病窮濱。感來至意無他說。願共歸遊道泰辰。</text>
<title>癸丑冬至</title>,<text>今日陽生冬至辰。病牀轉輾老夫身。浩劫靑邱餘飮泣。洪流赤縣急傷神。天地爲心元在復。春秋有義孰能伸。不死寒中卽見否。華東門戶盡開春。</text>
<title>夢中得聯。仍成一絶。</title>,<text>萬山花發皇明曆。四海雲騰大漢歌。夢寐看來這光景。遠揚神思不禁多。</text>
<title>題中華民國曆</title>,<text>有諸侯奉朔天子。聞否中華奉外夷。西曆上之堯曆下。乾坤倒置見今斯。四萬萬人斯閱看。些存人理詎心安。倘有英雄飜了手。蓂春掀起億年還。</text>
<title>漁父 綴成夢中所詠依俙意思。末句純用。</title>,<text>小磯終日上魚稀。無數江間白鳥飛。等閒明月東天上。爲載船頭泛漾歸。</text>
<title>謝西隣餽魚</title>,<text>李君珣嶠南士族人。流入俄領。積有年所。膝下有二小兒。適與隣人自海港貿魚來放賣。兒曰。雖作商事。豈不知禮乎。隣有老年先生。宜停賣而先有送也。李君忻然從之。兒名華龍云。別域新奇老老風。敎孩知禮有南翁。勸魚停賣先修敬。根脉天生是我東。</text>
<title>大寒</title>,<text>坐當大寒日。喜卽見陽春。赤縣花香動。靑邱柳色新。</text>
<title>題中華民國文字</title>,<text>有道庶人有議否。議之一字蔽頭頭。中華民國終何說。天地山河摠帶羞。</text>
<title>除夕</title>,<text>莫須除夕恨。除舊却新生。機看心善惡。運見世昏明。</text>
<title>甲寅元朝</title>,<text>天涯病臥老。七十三元朝。只有千回念。華東好運邀。</text>
<title>歎中華民國</title>,<text>中國之尊大人會。禿頭相對自看何。衣冠萬國冕旒拜。古昔威儀可想多。爭鳴黨會亂波驚。東决西橫北聒聲。何處得來掘地手。穩流就道一看平。州國黨鄕學校新。叫奇魅境失天眞。明倫明德非吾好。母曰今人異古人。時雄對局自紛謀。眼一正開徐轉頭。堯舜禹湯文武事。較今民國果誰優。天地所心華曰尊。無斯天地莫心存。誰卽當仁不讓古。爲天地作立心人。</text>
<title>憫新學</title>,<text>內治心性外容觀。周盡五惇五庸中。誰聞爲學在斯外。罔極華東新學風。無君無父是云學。理沒其人姑置之。却恠爲君爲父者。無君無父勉他爲。道馬道牛率性殊。道非率性物生夫。中華性道蠻夷學。椓命于天獨不虞。新熾淸燒天下了。胡無彼監警宜人。忠告中華百世主。新非新命禍維新。</text>
<title>新學校</title>,<text>古之學校明人倫。今滅人倫尙學云。命契堯憂舜敬事。中華何日得玆聞。古之學校成人材。今敗人材正可哀。大廈木求山濯濯。三年蓄艾尙宜哉。倫滅不明材不成。人心但使盡西傾。才心傾處隨傾國。有大人須勇智生。</text>
<title>女學校</title>,<text>最莫成言女學校。中東天地忍斯爲。於男平等爭鳴動。萬物之中復有玆。內則之文列女傳。古時懿範正如何。變遷孰謂至斯境。百愕千驚哭可多。</text>
<title>示人</title>,<text>天下中華國。人間正學書。有言必於是。斫我頭無餘。</text>
<title>甲寅立春曉詠</title>,<text>昔我華翁忉怛情。尊攘天地大常經。已遠皇明如所事。鳴來萬折巴溪聲。重老悲歌徹暮年。中原興復見何天。見止雖死還甘我。此語鬼神堪竦然。省爺中國腹心看。心中惡時無體安。惟義恢張常有講。至誠卽見徹穹蟠。病牀異域立春晨。念我三師自竦身。遙望中華因發祝。從今有立萬年春。</text>
<title>上元日。曉起服耳明酒。</title>,<text>我服耳明酒。非眞爲耳明。愛舊邦風俗。不能自已情。</text>
<title>對上元月</title>,<text>堯曆上元月。古今正好看。誰言斯可易。老我髮衝冠。</text>
<title>示華人楊鎬京</title>,<text>中華人不祖軒皇。違祖曾聞理吉祥。黃帝衣裳黃帝帝。窮天極地大經常。</text>
<title>孔子敎</title>,<text>孔子其天天可違。生民萬世大宗師。安天下術知何在。敎一爲塗化一歸。</text>
<title>看蟻蜂有咏</title>,<text>道只五存達天下。五中去首道其行。尊如中國無君可。看此蟻蜂須愧生。</text>
<title>示華人李紹棠</title>,<text>髮身頭上君人上。這理元來定自天。國無元首頭無髮。今日中華大可憐。</text>
<title>中華國黨會</title>,<text>亡於有黨古證明。國以黨開安見平。皇極敷言惟帝訓。時雄已事暫留情。</text>
<title>夢裏多說經綸天下。終以詩句結其意。覺而記之。</title>,<text>定天下術今天下。人各古之天下心。夢得經綸天下句。覺來頓覺爽胷襟。</text>
<title>示華人范某</title>,<text>崇外心傾外。棄中運去中。斯非無理語。斷斷老生衷。</text>
<title>遠東報。責平等自由之說曰父子可以平等。男女可以平等乎。說弊猶緩。且不數君臣。右袒民國。苟且亦甚。</title>,<text>平等若言綱沒淪。何哉獨不擧君臣。等平而止猶爲幸。婦卽乘夫子壓親。</text>
<title>贈柳宣薦 昇甲</title>,<text>壯年武氣振王京。破的再番高唱名。歸臥鄕廬甘寂寞。有誰嗟惜老干城。相逢異域極相憐。抵死爲心冠戴顚。十舍曳筇三約會。白頭忠義貫靑天。</text>
<title>崔生鉉戴來傳英人語</title>,<text>北道城津。有英人來留者。熟讀論語。極崇之曰。孔子之訓。言言切當。論入孝出弟章，賢賢易色章曰。聖賢之言。眞見判然。且曰宇內文字。漢文當爲大一統。因責中國人之有不學孔子。東韓人之並不喜漢文。切當尼訓見。大統漢文看。反受英人責。華東莫厚顔。</text>
<title>可吁</title>,<text>有志有操方慕孔。無行無識盡歸蘇。正邪類聚終難掩。善惡登崩更可吁。</text>
<title>示華人姚文燦</title>,<text>各自自由各成黨。試思國定可能期。有終一日天中出。萬物承光會正時。</text>
<title>世界聞有通合正邪衆敎而自大者</title>,<text>物以不齊爲物情。混同衆色色何成。合多雜學爲能大。正代人無有大名。學要致知辨是非。正邪爲一欲誰欺。和來黑白從看見。無白可尋祇黑歸。</text>
<title>示華人王時遠</title>,<text>生於有國爲人者。宜願國存無願亡。抵死務爲亡國事。今人皆有別心腸。圖存之術無他在。革正人心務急先。須看法自西來者。何件非壞性本然。壞人心性因壞國。往事吾東寃徹腸。爲向中華常沸血。陰雲誰撤露天光。</text>
<title>贈答金孝先 奎錫 書贄意</title>,<text>勤齋師範大。松隱義方多。博學君心好。其如昧拙何。亂風迷七聖。新舌罵三綱。不動如山立。勉旃保爾常。</text>
<title>淸明日作</title>,<text>是日淸明起病翁。淸明尙要在斯躬。一層好事生前願。天下淸明四望同。</text>
<title>擬向中國</title>,<text>苦多病氣長沉席。喜卽陽輝已滿門。振策周旋隨日月。整冠容與立乾坤。在地誰評中國古。何天物覩大人尊。聞說沂壇鏗瑟地。春風不絶詠歸人。</text>
<title>贈李安郊</title>,<text>先忠義烈大名揚。家學淵源累世長。道國關心身挺起。北鄕此日更聲光。相逢殊域事凄凉。回首扶桑淚下長。透石斷金同立約。人心會貫及穹蒼。固吾衰甚莫君輕。志氣相高大海聲。待有迎回天好運。義旗去竪漢陽城。</text>
<title>贈安郊孫麟得，龜得，龍得，春得四童子。</title>,<text>充源會遂泉流海。養柢須期樹拂天。矧爾家門芝醴舊。不言本善在人然。</text>
<title>贈金皥汝 永禧</title>,<text>固難愛國愛身難。兼得二難於爾看。勉旃及爾平生日。男子一生非等閒。</text>
<title>贈方童瑞鳳</title>,<text>讀書愴起降霜天。卽走遙程拜母阡。勉爾善培斯意去。立揚大道可終然。新製法衣來拜前。童年志氣已超然。爾能充得此心去。完見衝波竪柱堅。</text>
<title>贈任在得 圭植</title>,<text>先祖勿庵淪北鄕。佔門禍故極悲傷。相逢此地多相惜。望我行塵意更長。</text>
<title>贈崔君業 秉基</title>,<text>抽煩邁遠送吾行。多感辛勤此日情。聞子擇師能敎子。始終須效孟親誠。</text>
<title>贈宋童昌範</title>,<text>小童十舍餞老夫。此事還稱奇事無。行迫吾何酬爾意。只將人字警斯須。</text>
<title>贈趙童子承薰</title>,<text>周年相對見多奇。送我茫茫意故悲。爾亦羇鴻斯色擧。天南無處不陽宜。</text>
<title>贈嶠南李讚瑞 珣，珽旭 珽 伯季。</title>,<text>我居嶠北子嶠南。異域萍蓬意不堪。此別不須更怊悵。只宜各說位參三。</text>
<title>贈柳京三 道均</title>,<text>九月曾年杖子鄕。北天相對意悲凉。春還病鳥方遷樹。秋早羇鴻好逐陽。</text>
<title>贈李士日 燦洙</title>,<text>酒樽荒野月。禮俗鏡城風。怊悵今朝意。難形句語中。</text>
<title>贈任希運 成浩</title>,<text>佔門勿翁事。百世正堪悲。異域賢孫遇。綢繆有孰知。</text>
<title>留別朴▣▣ 容祐</title>,<text>寧遠逍遙杖。睦和邂逅樽。後情禽谷樹。先響鴈荊門。</text>
<title>留別申▣▣ 仕日</title>,<text>雲山杳杳嶠南地。草樹茫茫海北天。感子特然加我厚。結隣何處好因緣。</text>
<title>乘車謝社中贐勞</title>,<text>遠行意思蓄斯翁。淹過木花開落中。歲月支離愁裏夢。乾坤寥廓病餘躬。春還欲盡深山雪。天濶將迎萬里風。多謝社人勞慰厚。酬答車中洒面紅。</text>
<title>贈李▣▣ 炳燮</title>,<text>道國人身愛出心。慇懃同約斷堅金。勉君事擔雙肩立。志士連多謀蓄深。</text>
<title>贈許卿心 澤</title>,<text>不面便深面。兩心貫一心。慇懃同約地。前路好相尋。</text>
<title>贈許萬秀 鎰</title>,<text>大族陽川振北鄕。五忠炳赫遠揚光。有松栢茂承來地。立立多看寒裏蒼。文明東國泣滄桑。抱志彷徨此遠荒。深山讀約徘徊地。一片靈丹照許長。病骨有今西遠行。辛勤相送豈徒情。雖吾老拙無終慢。矧子才年莫少輕。</text>
<title>過吉林伊通州</title>,<text>崑崙正脉活龍來。南闢中華胡北隈。三峯過峽聯珠立。兩白騰空鰈域開。我馬遲遲過峽中。回頭東望淚橫風。天時地理胡今舛。禮義朝鮮連失隆。中州儻好事機乘。此往西南占得朋。地脉旣同人類一。華東運復並時興。</text>
<title>送金斗運入中國</title>,<text>經綸天下男兒事。豈曰斯吾分外哉。今爾從容中國去。茫蒼時局好飜來。</text>
<title>聞中國祀孔子。祭班有服深衣。</title>,<text>大聖祀儀殊昔觀。文明影子古周還。是知陽脉新昭著。幾日朱光九宇間。</text>
<title>太原商人言其府人士作髻者至屢千</title>,<text>太原髻影屢千高。一色齊州想動搖。直使老夫踊三百。淸明華運此將朝。</text>
<title>示華人孫鴻世</title>,<text>萬古三綱五達道。君臣首也也今無。中華大統尊天地。愕矣誰斯夢料夫。</text>
<title>示華人關松泉</title>,<text>生華有國違華道。讀聖之書背聖言。平等自由獨天出。人今多哲抑多昏。有自天敍秩命討。所爲人禮樂衣冠。謂斯不合中華物。宜暫回頭往昔看。</text>
<title>示華人程立沂</title>,<text>樂去有尊華夏實。甘居所賤蠻夷名。合乎天理人情否。奈億千年遺惡聲。除非中國道中國。何物曾看失道存。來自三皇五帝者。忍令無跡此乾坤。定今天下老成可。非定之難鞏固難。務正一時新進見。隨生善敎萬年安。</text>
<title>示華人劉隱良</title>,<text>髮頭騣尾形人獸。獸惡去形而况人。萬代祖先千古聖。受生受敎曰斯身。</text>
<title>示華人孫承讓</title>,<text>孰優孰劣華夷道。有我舊章胡彼遵。最萬萬宜斯髮愛。莫身爲重更頭尊。</text>
<title>示華人張世炳</title>,<text>貴夏賤夷何最關。先看此髮有無間。彼初偶妄寧眞妄。會有大人靡等閒。</text>
<title>示華人劉汝則</title>,<text>未有忘親爲及他。忘親孰若毁親枝。百行由孝孝終始。學孔人須先此知。若使人皆無孝時。有治天下可能期。莫言一髮干何事。宇宙重輕還係斯。</text>
<title>聞某老行中國。頭着章甫名色冠。身着深衣名色服。而令子姪毁形入新學校。</title>,<text>必焚經傳廢綱倫。學說看他天地淪。膠新粉古翁心貌。人獸雙居孰僞眞。</text>
<title>中華民國摘禮運大同小康云云。以爲孔子亦爲共和說。此其語訓有不同。共和意亦曾有說。漢儒傅會者。</title>,<text>此證亶其爲的然。較諸專侮足云賢。聖言明白許多裏。窮覔出來情可憐。盖謂共和堯舜爲。莫唇虛誕莫心痴。曰稽古帝曾民國。自以髮衣天下治。孔子春秋何說爲。尊王大義苦心之。若云孔子共和說。萬世罪人寧曰師。</text>
<title>聞中國崇王陽明低朱子。新刊大學。脫去傳五章。</title>,<text>姚江波浪極懷襄。大學新刊去補亡。夷狄異端相表裏。文治道敎此華邦。後孔子人爲失尊。乾坤翻倒豈他言。誰能去破昏雲霧。使見靑天正大存。</text>
<title>題英人威士赫演說</title>,<text>英人威士赫演說。華士陳煥章譯之。畧曰中國自古以士爲四民之首。故其進化爲獨早。今外人偏欲敎育中國。此誠奇恠。欲與中國以新言語新文字新服制新家庭。若中國不拒絶洋人此種意。則中國靡有孑遺矣。非特不拒絶。大開門戶。以迎來者。而受他人所謂敎育。所棄者非特本身。幷其子孫而棄之。釐般學士曰。敺人之學校。乃表示其最闇於兒童及人類之性質者也。夫敺洲敎育之法。本爲最大學者所排斥。中國安能望以此自救乎。敺法尙貽害於敺人。則其貽害於別國。抑又甚矣。豈可不自愛子孫而被人所欺乎。吾所親愛之中國也。君苟畧察乎君何以失明之故。則知敺洲將歸依於孔夫子也。然自棄其聖人。自棄其家。亦獨何哉。釐般曰。指示之法所重者强記。所供給者不過器機僅能發達而已。然亦止於是矣。指示不可以爲德育。盖道德非强記之結果。乃學習之所以成。孔子之敎。乃人倫日用之宗敎。豈若歐洲人之宗敎。吾人不能依以爲生哉。中國苟沉醉於敺化。其險更甚於鴉片。社會主意。披靡於歐洲。而愁慘之氣。震動於列國。比之孔敎愼獨之學莫見乎隱莫顯乎微。爲如何乎。若中國欲棄其特質。以易浮虛。亦短見之甚矣。泰西將來之大禍。勢有必至。以德育缺乏也。歐洲之社會恐慌。實由指示之法所造成。乃中國效之。以爲將來之希望乎。今日歐洲社會之亂象。孔子所已言矣。其曰小人反中庸小人無忌憚。夫非今日之謂歟。時中之道。乃敎育之原理。乃所以令人種再生者也。中庸曰誠者自成也。而道自道也。自道方是敎育之目的。自道之學。中國萬不能。而取法於歐洲。歐洲所有。不過印度所謂物質之覺識而已。非本體之覺識也。雖然如何能由敎以造自成。孔夫子曰修己以安百姓。修己其最要歟。有報告於法國敎育部者曰。吾國之敎授法。不過繼續中世之法耳。彼時凡敎訓。皆在天主敎堂之手。敎師據几而坐。訓兒童以彼所必須敎者。兒童又必須聽受師言。如神聖之物。此何等束縛乎。孔子之敎則不然。有弗學。學之弗能。弗措也。有弗問。問之弗知。弗措也。有弗思。思之弗得。弗措也。有弗辨。辨之弗明。弗措也。有弗行。行之弗篤。弗措也。此乃有秩序之精神。所以爲凡百大事之主也。比於歐洲之敎法。不誠令中國人勇氣百倍也哉。然則由敎育以再生之道。果如何乎。中庸曰。君子之道。造端乎夫婦。及其至也。察乎天地。夫婦之合。乃感與覺之合。男子長於覺識。女子盛於感情。男女異性。歐人男女同校。實爲種類之毒。吾甚喜中國無此也。中國當無忘孔子造端夫婦之訓也。敺洲之道德及宗敎。皆視體魄如靈魂之桎梏。故無以道德養其體者。歐洲之所謂德育。其一方面則不過指授之法。而其一方面則遊戲耳運動耳。吾不願見中國之少年。效歐洲少年之不美遊戲也。今若中國再建合理之敎。如先民之所爲。則一人必成一人之才矣。歐人之婚姻。多不過金錢問題。故女子爭參政權宜也。若中國婦女。則奚須爭此。但有家敎以達其天然之才。則彼自然不干預外事矣。中國之敎旣良。則可助日本以文德。今日本已悔服從歐化之太速矣。若中國又自棄焉。是兩國皆將爲物質主義之劫掠品而俱死也。苟中國再生。則並可再生日本。而印度，暹羅，波斯，埃及。雖寂然無聲。亦盼望中國能之自寤也。總而言之。若中國敎育而誤謬也。乃在忘記先聖之敎法。不以知覺閱歷爲智育之基也。歐洲敎育。全無益於中國云云。○英人有約翰斯頓者。論中國宗敎之前途。而於孔敎。三致意焉。謂現在中國最要之問題。在中國文明應自西洋之基礎。從新改造。或仍自孔敎之基礎。維持不失中國之文化。猶一樹也其在原來地土。中國固自有其滋養之材料。若移植他處。則枯萎死亡。直意中事。然則其不宜妄爲移植固可。不俟煩言矣。顧現在確有此種喜新厭故之勢力。使非先事預防。則中國在世界中。且爲沿門托缺之流丐。不亦可歎耶云云。中西美惡能看破。厚塞透昭天性眞。我欲向渠三拊背。歐洲廿紀初生人。陸沉失樣好中國。惜爾不辰遊覽年。使及文明三代上。應如超霧見靑天。晝非爲白夜非黑。破惑無何雖鬼神。爲問華韓新趣士。言猶不信出西人。天見其高地見厚。目具瞳子自非難。大成至聖吾夫子。血氣尊親此起端。</text>
<title>夢常在見復中華。雙橋行路。停車柳樹下暫眠。又復是夢。覺而口呼。</title>,<text>興復中華想望邊。晝宵寤寐一心懸。誰知柳下停車夢。好入文明萬古天。</text>
<title>八里甸旅舍夢中作</title>,<text>萬古花光來接續。一天鳥語轉淸新。自有主人襟抱大。管領中州無限春。</text>
<title>寓芳翠溝</title>,<text>秋天芳翠洞。病鶴悵無羣。注目深江水。增神古木雲。龍飛一忻睹。禽鬪四愁聞。少友進魚果。掃開苔石紋。</text>
<title>芳翠寓屋。停書口呼。</title>,<text>遼東客裏有淸秋。停讀殘書坐石頭。胷畔乾坤明月出。眼前今古大江流。拭多眞主中州目。掃盡跳夷故國愁。宇宙新編言有物。斡機欲與鬼神謀。</text>
<title>追聞義砲金雲仙事</title>,<text>夫忠婦烈金雲仙。比古士龍還倍賢。恨殺世無巴老筆。老夫歎發遠遼天。金雲仙原州常人也。夫妻爲生。日賊五條約時。有起義兵也。謂其妻曰。欲爲義。憐君而不可爲也。妻曰。何爲係戀我。吾死矣。請夫君爲義多殺賊。卽死。雲仙持銃獨行。見倭則輒射殺至四十餘名。倭憚之曰。數百軍義兵不足畏。金雲仙一人可畏。世稱金雲仙夫忠婦烈。</text>
<title>憶遂安李貞鉉，升鉉。</title>,<text>弟兄秉義逈於人。討倭憂洋老挺身。聞說萱堂蒙至敎。一生百困養天眞。</text>
<title>慰金仁伯，李光雲 成龍 勤苦。</title>,<text>出負入吹火。層山大雪深。知君辛苦意。早晩見天心。</text>
<title>自歎寒汗病</title>,<text>不斂冬春衾。未看字句書。州年經此病。得免沒知渠。</text>
<title>得遲字</title>,<text>芳翠溝頭春色歸。少朋數數酒將巵。坐令日夜江聲大。意與古今雲影遲。有否太平天下日。幸於存在老夫時。胷中志願難終緩。聊復三篇道冒爲。</text>
<title>輓金和賓 鼎翕</title>,<text>善承贒父宜賢弟。忠信聲名動四方。忽見萬松寒歲色。一分减却士林蒼。</text>
<title>乙卯元朝</title>,<text>今作七旬加四翁。一生何事事空空。不知餘有幾多歲。得見天開大道中。</text>
<title>臥病次仁伯消雪韻</title>,<text>一直臥寒疾。冬春無辨年。君詩消去雪。我酒暖來天。</text>
<title>曉枕</title>,<text>夜半風聲大。曉頭月色多。一天念終始。萬物臥森羅。</text>
