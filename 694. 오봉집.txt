<title>醉贈仲初</title>,<text>靑山逢故人。野店梅花發。相携勸一盃。莫報樽中渴。</text>
<title>書藥師丈室</title>,<text>蕭然方丈凈。凉月暎踈松。客枕初圓夢。驚回半夜鍾。</text>
<title>與安習之飮斷橋下。走筆贈之。</title>,<text>沙邊人半醉。江上月黃昏。悠悠橋下水。千里去無垠。</text>
<title>贈季宜</title>,<text>塞外三年別。相逢不可期。梅花一樽酒。携手話深思。</text>
<title>別慶林君</title>,<text>誰言丈夫淚。不洒別離時。與子將分手。班班自滴巵。</text>
<title>詠梅</title>,<text>南國人初別。梅花發故林。欲傳千里信。迢遆暮雲深。</text>
<title>遊山呼韻</title>,<text>雲間山一簪。風泛花千點。乘醉兩相忘。莫言無拘檢。</text>
<title>我太祖大王平阿只拔都于雲峯。回軍時。率從事官鄭圃隱諸公。登全州萬景臺。置酒高會。都事周博。先吟此事。因次其韻。</title>,<text>雷震征倭後。龍旗指故家。登臨歌凱意。孰與大風多。</text>
<title>次東巖韻</title>,<text>秋風一短筇。來自頭流寺。胸次淡無塵。皎如珠在水。</text>
<title>將別歌兒文容。呼韻戱書歌扇。</title>,<text>翠袖顔如玉。含愁倚脩竹。臨分膓欲斷。莫唱陽關曲。</text>
<title>杜鵑</title>,<text>月黑前山雨。更深謝豹啼。聲聲訴幽㤪。歸思錦江西。</text>
<title>贈太幸上人</title>,<text>碧眼雲邊衲。扶筇乞贈詩。滿衣山翠濕。玄理定深思。</text>
<title>臨漢江有感</title>,<text>綠暖春江水。萋萋岸草新。淩波無檜楫。愁殺渡頭人。</text>
<title>丁丑三月十六日。出遊家後碧川山勝殿峰。偶成。</title>,<text>暫憇靑山下。山花映碧巖。東風知客意。吹蘂點春衫。松間伏一巖。有如龜出曝。堅姿亦好奇。欲遣花藏六。偶然乘晴暉。閑隨蝴蝶出。花開正滿林。不煩殷七七。白水滿春畦。農夫方擧趾。莫嫌來饁貧。雨後山蔬美。千重海上山。大地鍾神秀。安得驂飛鸞。餐霞延永壽。睡餘乘興遊。快陟峯靑卓。微物亦自閑。山鷄鳴角角。缾傾詩亦成。日向西岑沒。戀戀起還休。松風韻琴瑟。</text>
<title>光州客舍墻下。黃白兩種菊。枝葉半枯。有感於心。因詠三絶。</title>,<text>數朶蕭踈菊。霜摧正可悲。未成佳節會。空待隔年期。可憐菊何晩。花吐隕霜時。憔悴空庭畔。誰將泛酒巵。絶代佳人在。霜風玉色寒。音書千里隔。獨立淚痕乾。</text>
<title>戱贈趙士強</title>,<text>孌彼孤蘭草。含香倚小園。却愁風擺蘂。膓斷立黃昏。</text>
<title>雪中遇客</title>,<text>寒風吹小雪。日暮客初來。綠酒頻相勸。離懷得好開。</text>
<title>次河西韻書澹俊詩軸</title>,<text>住筇幽石罅。鳴磬冷杉風。汲水和松葉。敲氷小澗中。</text>
<title>坐新倉院樓。觀江浪。</title>,<text>樓下長江水。悠悠萬古流。險分南北岸。誰作濟川舟。</text>
<title>丁亥臘月。大風吹動衙竹。夜半聞鴨烏驚鳴。有感而作。是年。有仙山損竹倭變。民間騷動。故云爾。</title>,<text>風打空園竹。羣烏半夜鳴。捶巢驚不定。人鳥一般情。</text>
<title>遊松京滿月臺</title>,<text>毁瓦頹垣沒草萊。前朝遺跡但空臺。靑山欝欝含愁態。落日松風韻自哀。</text>
<title>登大蔚嶺。權秀才應衡呼韻。</title>,<text>身世如今偶得閑。短筇徐步上孱顔。松杉躑躅交相映。紅綠千層暮靄間。</text>
<title>過楚山。避小雨。登任佑樓。</title>,<text>古逕連雲入翠微。荒園無主草蘺蘺。畫樓空壁題詩罷。細雨閑花落半池。</text>
<title>書內藏山千佛殿</title>,<text>木末飛簷碧瓦齊。手携筇竹上丹梯。登臨正値春將晩。山杏花殘好鳥啼。</text>
<title>重陽題板橋院</title>,<text>旅窓今日是重陽。蘺菊凌霜滿意黃。不見白衣人送酒。臨風空嗅去年香。</text>
<title>詠綾城庭梅</title>,<text>官梅消息雪中回。剛被霜欺半未開。欲寄江南千里信。美人何處暮雲堆。</text>
<title>暮宿尹漪文容小齋。因題壁上。</title>,<text>水回蘺落山圍屋。蒼翠蕭踈墻外竹。日暮來投問主人。小亭飮罷同衾宿。</text>
<title>題丈室壁</title>,<text>方丈蕭然宿霧濃。鞋留軒面壁橫筇。孤衾客子眠難穩。又被沙彌半夜鍾。巖扉無逕白烟封。警露禽栖屋角松。霛籟爽然神骨冷。喚醒仙夢五更鍾。</text>
<title>白菊微有紅色者。世之好事者。謂之醉楊妑。故戱書一絶。</title>,<text>粉面微生茜暈紅。楊妑初醉倚東風。莫將顔色輕相比。獨秀冰霜便不同。</text>
<title>題富安民居屋壁</title>,<text>蕭踈殘菊小窓邊。裛露金葩絶可憐。萬卉緫隨春氣暖。霜風何獨弄嬋娟。一朶孤芳衆苴中。淸香猶自細隨風。貞心不被嚴霜改。憔悴醒吟澤畔翁。</text>
<title>戱題 時聞礪倅被論</title>,<text>塵世功名一夢中。倘來還去絮隨風。傍人且莫論榮悴。自視浮雲過太空。</text>
<title>奉次思菴相公韻。題澹俊詩軸。</title>,<text>休糧古竇掩松扉。草沒苔深石逕微。閉眼觀心長入定。只遵淸凈戒無違。</text>
<title>丁浩然折寄梅花一枝。喜贈一絶。</title>,<text>溪頭立馬日西時。忽送江南第一枝。不語從知高士意。故敎催却老夫詩。</text>
<title>維摩寺下紙幕村邊。與李士靜，士武。放鷹酌酒。將別。因贈一絶。</title>,<text>一帶烟霞萬壑深。數家鷄犬碧溪潯。呼鷹煑酒山將晩。歸路霏霏雪滿林。</text>
<title>奉贈張上舍叔鸞</title>,<text>乳燕聲中春已歸。日長庭院落花飛。門前裊裊楊枝嫰。酒熟壚頭可典衣。</text>
<title>贈宋文約</title>,<text>靑燈半壁夜三更。尊酒相逢十載情。別後思君應悵望。月明歸夢繞江城。</text>
<title>臨別贈佳人</title>,<text>竹葉淸香金叵羅。佳人高唱渭城歌。靑衫莫摻纖纖手。征馬怱怱奈爾何。</text>
<title>贈宋國徵宗献</title>,<text>小雨霏霏濕不晴。杏花含笑正輕盈。東風多事吹盃灧。啼鳥重添惜別情。</text>
<title>金公應寅。好彈伽倻琴。倩妙手兼畫霜竹。請余題詩。因贈一絶。</title>,<text>伽倻琴韻玉琅然。金鴈聯飛十二絃。荷服仙人彈別鶴。風驚湘竹月流天。</text>
<title>全州南亭。贈邊季珍，安雲卿。</title>,<text>千疊銀山一帶溪。片雲喬木斷橋西。歸鴉莫引殘霞去。留待詞人醉墨題。</text>
<title>送鄭太守復始</title>,<text>關樹蒼蒼雪滿程。一尊遙餞送君行。雲山信是無情物。謾隔愁人望眼橫。</text>
<title>奉送金募官種得地</title>,<text>東閣官梅欲落時。那知今日送君歸。迢迢長路風烟外。不耐臨歧折柳枝。</text>
<title>奉別羅州牧使金公誠一</title>,<text>椽燭高花半欲摧。中宵離恨共傾盃。從今湖嶺分千里。遠信須傳驛使梅。</text>
<title>江西寺。別洛浦仙。</title>,<text>飄然輕曳白霓裳。羅襪生塵步步香。解佩西風忽飛去。碧天無際海茫茫。</text>
<title>途中偶吟</title>,<text>匹馬行穿翠密岡。鶴邊淸露滴歸裝。炊烟起處漁家近。知是江村擘蠏黃。</text>
<title>暮春偶吟</title>,<text>高軒晴日燕呢喃。岸幘長吟酒半酣。風伯不知春易老。更吹花雨落毿毿。</text>
<title>偶吟</title>,<text>南國佳人淡掃粧。天寒日暮倚脩篁。千金不肯輕回笑。坐失嬋娟鬢已霜。</text>
<title>萬淵途中偶吟</title>,<text>孤翠尖峯擢玉簪。潺湲溪水作鳴琴。蕭蕭霜葉迷行逕。何處昏鍾送遠音。</text>
<title>偶吟</title>,<text>莊生猶未脫童觀。鵬鷃何殊辨兩般。螻蟻王侯無大小。悠悠皆是夢邯鄲。水碧山靑一小村。仙娥愁黛立黃昏。相逢渾似陽臺夢。回首寒雲政斷魂。</text>
<title>漫浪吟</title>,<text>張大秋毫小泰山。雄豪奇辨駭人寰。細思不是恢諧說。萬物齊來捴一般。</text>
<title>戱吟</title>,<text>一條官路直如絃。楊柳依依拂翠烟。斜依碧窓人似玉。爲誰凝㤪落花前。</text>
<title>咏梅</title>,<text>半出踈蘺一樹梅。風飄殘蘂點蒼苔。吾衰未索巡簷笑。芳信無端病裏催。</text>
<title>咏金錢花</title>,<text>綽約仙姝出翠幃。茜紅微染越羅衣。佳期迢遞含殘淚。瘦盡纖腰玉一圍。</text>
<title>詠橘</title>,<text>千頭要利鄙龍陽。頌德長思楚國香。蒼海南涯秋正晩。新霜籬落滿林黃。</text>
<title>詠蜂</title>,<text>尋却千芳與萬花。從知天賦性繁華。喜遊晴日無窮好。莫近黃昏燭影斜。飛蜂從古酷憐花。自是天機不是奢。旣有風流兼有智。美渠成蜜識公衙。</text>
<title>詠帶雪蒼松</title>,<text>盤屈枝柯不受寒。蒼鬚粘雪儘奇觀。遙瞻凜凜神猶竦。可笑秦皇謾贈官。</text>
<title>詠成均館雪栢</title>,<text>魁屹輪囷百尺身。虬枝雲葉幾經春。霜粘雪打鬚眉白。彷彿餐氊北海人。</text>
<title>詠和順東軒梅竹</title>,<text>霜侵脩竹不能摧。翠葉蕭蕭暎酒盃。助發風神知有伴。屋簷淸瘦立寒梅。</text>
<title>風流嶺。吟得一絶。</title>,<text>細路盤紆轉石稜。山花紅暎碧層層。良辰勝地眞堪賞。其奈嚴程住未能。</text>
<title>擧義兵日。賦一絶。</title>,<text>非石貞心不可轉。八風吹動豈曾知。勤王一紙能搖得。悲涕雙垂擧義旗。</text>
<title>己卯三月三日。余以博士。代讀課試試卷。罷後過梨峴。見含春苑落花亂飛。因賦二絶。</title>,<text>王城佳節値重三。衙罷歸來酒半酣。多事好風吹禁苑。馬頭花雨落毿毿。輕風遲日正春三。街柳宮花雨意酣。滿地韶華驚客眼。歸心飛渡錦江南。</text>
<title>拜孝陵有感</title>,<text>山木蒼蒼日欲西。古陵春草綠萋萋。幽禽亦恨仙遊遠。却向東風盡意啼。</text>
<title>卸鞍憇於南原番巖。吟得一絶。</title>,<text>山光如黛水如藍。老樹蒼蒼鎖翠嵐。一陣東風微雨歇。杜鵑花發暎千巖。</text>
<title>丙子冬。以都會試官。往靈光。佛甲寺聞鍾。</title>,<text>山回水繞幾重重。信馬行穿翠靄濃。郵卒不須疑去路。隔林風送數聲鍾。</text>
<title>祭於宣陵。漢江舟上。口占二絶。</title>,<text>兩岸和風烟柳斜。春波淡淡漾靑羅。孤舟日暮廣陵渡。芳草王孫歸思多。斜陽古渡放輕舟。蘆芛蔞蒿綠滿洲。安得垂綸江上石。忘機終日伴沙鷗。</text>
<title>馬上口呼</title>,<text>海天空濶杳茫茫。一片孤帆帶夕陽。半醉閑吟驢背上。風烟收拾付奚囊。</text>
<title>在京師。憶家山春興。</title>,<text>斗升山北小溪邊。躑躅千層照海天。遙憶昔年春欲暮。幾回泥醉倚巖眠。</text>
<title>萬日寺雪中。與南敬甫唱酬。</title>,<text>釀雪愁雲萬里陰。獨尋蕭寺翠微深。看君下筆如翻水。何羨區區擊鉢吟。凍雲迢遞結層陰。雪擁歸程一尺深。驢背尋詩有政聳。玉峰多事入孤吟。</text>
<title>崔蔚山慶長。酒酣呼韻。因爲走筆。</title>,<text>和風吹入曲欄頭。烟柳依依拂畫樓。㶑灧銀盃須滿酌。此生猶賴酒消愁。</text>
<title>觀棊</title>,<text>手談終日不相談。坐隱誰知似隱庵。尺許紋楸分楚越。紛紛蠻觸戰方酣。</text>
<title>孝陵聞杜鵑</title>,<text>半輪殘月掛林西。山杏花邊謝豹啼。崖竹欲摧聲轉苦。夢回凉夜自凄凄。</text>
<title>蘇來寺。夜雨聞鹿鳴。</title>,<text>金風吹葉響颼飀。宿客無眠倚小樓。最是此間奇勝事。枕邊山雨鹿呦呦。</text>
<title>聞大駕幸平壤</title>,<text>三千里外一孤臣。悵望關西淚洒巾。驛路多虞豺虎亂。何人能扈屬車塵。</text>
<title>過梨峴。聞含春苑鶯啼。有感。</title>,<text>楊花如雪洒天街。雨後晴光上綠槐。忽送去年林下語。故園歸思繞南涯。</text>
<title>長城客舘。聞子䂓。</title>,<text>半輪殘月掛西林。倦客憑欄政苦吟。何事蜀禽千載恨。空山啼血送哀音。</text>
<title>次濟南亭韻</title>,<text>朱欄橫壓碧溪深。綠樹風來爽氣侵。極目蒼茫平野遠。片雲歸烏入孤吟。</text>
<title>奉次天將王指揮大顯韻</title>,<text>燕薊三韓道路長。關河烟霧杳蒼蒼。書生只祝皇威震。將士歌回鴨綠陽。煌煌斧鉞下天庭。遠救東方億萬生。我願將軍布八陣。建牙雷皷破倭營。</text>
<title>次天兵退休韻</title>,<text>天皇赫怒東夷叛。㫌旆飛揚萬里來。若掃黃塵淸海角。英姿應得畫雲臺。</text>
<title>關西僧戒明詩軸。次尹左相韻。</title>,<text>勞力床頭貝葉文。新茶攘睡奏奇勳。時燒香瓣空壇像。篲泛浮塵並白雲。瘦骨方瞳烏指爪。不因榮悴首曾搔。飄然心在烟霞外。却笑淳生困五勞。</text>
<title>次高而順三色桃花兼畫鸚鵡韻</title>,<text>白質彤紋燦不同。東皇裁綻用何風。枝邊有鳥能傳語。霧艶暾暉互射紅。一樹開花胡不同。三輝交暎動春風。梢頭慧質能言語。爲報晨霞帶日紅。</text>
<title>南原龍潭亭。次子順韻。</title>,<text>千尺巖邊敞畫欄。天風吹水玉聲寒。紫霞仙馭如相遇。方丈浮靑入醉看。</text>
<title>次安習之韻</title>,<text>霜侵羅幕洞房深。纖手仙娥弄玉琴。解佩西飛消息斷。夢驚梧葉動寒音。</text>
<title>次權應寅韻。贈輝上人。</title>,<text>壇飄花雨地鋪金。聞有高禪爲遠尋。說罷恒沙無盡界。回看江月半西林。</text>
<title>水林亭。次辛白麓韻。</title>,<text>西風吹起半簷寒。人在朱欄竹影間。一曲瑤琴彈別鶴。蟾光凌亂水漫漫。</text>
<title>次靑溪韻</title>,<text>烏紗巾岸對寒溪。風露更深月欲低。長笛一聲吹石裂。水禽驚起去來啼。波平溪面磨寒鏡。烟惹林腰曳白紳。獨倚危欄神骨冷。却疑身是馭風人。</text>
<title>次盧公彦客中聞鴈韻</title>,<text>客夢初回政子宵。斷鴻鳴向楚天遙。無端喚起鄕關思。催却霜華上鬢饒。</text>
<title>次辛白麓韻</title>,<text>蕭蕭征馬驛程秋。一曲纖歌勸小留。玉斝莫辭斟更進。夕陽離思渺難收。</text>
<title>次淨源詩軸韻</title>,<text>風卷歸雲海雨晴。天王峯聳半空靑。逢師細話山奇事。靜對鈴齋盡日聽。</text>
<title>次靑溪韻題水林亭</title>,<text>檻外靑羅一帶溪。溪邊山色翠▦▦。杜鵑亦解思歸意。故向林間半夜啼。</text>
<title>次尹季初韻</title>,<text>兩鬢霜毛種種生。延年空羡服黃精。秋風一夜還家夢。驚罷庭梧葉戰聲。</text>
<title>奉次海運判官韻</title>,<text>東風匹馬向江東。千里吟鞭拂翠嵐。客裡頻驚佳節過。烟花芳草値重三。</text>
<title>內藏山遊賞楓葉。次尹敬差官覃休伯亨韻。</title>,<text>行行山路轉無窮。一夜新霜萬木紅。蕭寺客窓驚忽起。數聲胡鴈帶西風。</text>
<title>上巳日。與客看花山下。權子由示南司評敬甫詩。醉次其韻。</title>,<text>松陰如盖草如筵。浩蕩東風上巳天。折得巖花簪醉帽。對君浮白碧峰前。</text>
<title>次景涵韻</title>,<text>衰遅無復曩心期。只愛名山水石奇。風月亦能知我意。短筇行處每相隨。</text>
<title>飮洞庭春。次李謫仙韻。</title>,<text>甕間春色洞庭香。白玉壺傾琥珀光。聽鳥看花終日飮。此身全以醉爲鄕。</text>
<title>禹陳巖</title>,<text>餐霞服玉兩仙人。巖竇藏踪絶世塵。數局圍來柯已爛。碧桃花落幾千春。千丈危巖聳翠巒。人傳仙跡有棊盤。何方一服靑囊藥。雲袂相携卧石壇。</text>
<title>偶吟</title>,<text>幽蘭孤秀亂榛荒。谷邃誰知有暗香。謾自容長寧免笑。殘英凋悴不禁霜。</text>
<title>金山寺僧沁輝詩軸。次鄭湖陰韻。</title>,<text>楊枝輕拂翠烟中。花雨飛空萬點紅。忽有山僧敲竹戶。睡魔驚散敗奇功。</text>
<title>馬耳山</title>,<text>雙立亭亭聳大虗。鏌鎁新淬發硎初。遙瞻峭拔超羣岫。直似夷齊叩馬餘。批竹靑尖馬耳山。雲霄雙聳碧琅玕。安能借取飛仙術。直上峯頭縱目還。</text>
<title>錦江道中</title>,<text>澄瀾一道碧於苔。上有靑山花政開。倒蘸玉波相照耀。江名爲錦豈虗哉。</text>
<title>祭於靖陵日。余以典祀官。泛舟於漢江向陵。</title>,<text>長江春水綠如油。和暖東風穩送舟。挾岸靑靑楊柳樹。萬枝輕拂動離愁。</text>
<title>寄曺察訪允祉 時在咸興</title>,<text>關樹湖雲兩杳然。三年一見鴈書傳。干戈萬死餘生在。旅食京塵雪滿巓。</text>
<title>過蘆嶺</title>,<text>長路橫穿石釰靑。馬前雲靄杳冥冥。黃花赤葉層層見。十里蒼崖展畫屛。</text>
<title>贈盧公彦</title>,<text>故人乘雪自西來。東閣相逢一笑開。十載交情誰會得。簷前微笑有寒梅。</text>
<title>寒風樓</title>,<text>山濃螺黛水挼藍。碧瓦朱欄鎖翠嵐。想得月明簷下席。羽仙應亦駐飛驂。</text>
<title>謾成</title>,<text>懶於爲學拙謀生。迹混愚氓作耦耕。苗盡荒蕪豆稀種。今年粥减去年烹。離奇擁腫道邊樗。保得根枝百歲餘。材散由來無用處。風烟閑帶老丘墟。</text>
<title>龍潭邠之峴</title>,<text>詰曲山腰百八盤。棧頭霜滑馬行難。方知世路多如此。爭似高眠一枕安。</text>
<title>柳枝詞</title>,<text>去年街柳颺金絲。白馬郞君折贈枝。今歲嫰條依舊綠。遠遊何處未言歸。</text>
<title>湛晶師佩酒來</title>,<text>無等山僧佩酒來。烏城太守共傾盃。三更月上梅花樹。大醉何嫌卧綠苔。</text>
<title>望靈巖鄕校舊基</title>,<text>昔陪先子杏壇邊。屈指如今四十年。廟貌已遷人事變。舊遊回首淚潸然。</text>
<title>過吉再先生故居</title>,<text>千年人去跡猶存。山擁園亭水繞村。凜凜英風如不死。至今能使薄夫敦。</text>
<title>戀終南山</title>,<text>華山木覔擁神都。佳氣彤雲正欝紆。南去難期重到此。臨行回首一長吁。</text>
<title>秣馬川原驛</title>,<text>江天漠漠鴈呼霜。驛路黃花弄晩香。歸興正催茅屋近。况逢佳節是重陽。</text>
<title>富安道中</title>,<text>小雨霏微濕馬鞭。吟邊芳草綠芊綿。回頭遙望楞伽色。藍翠千峰聳海天。</text>
<title>茂朱道中</title>,<text>輕衫快馬踏春山。長路遙穿翠靄間。識得東君眞面目。巖花紅紫鳥關關。</text>
<title>懸雲崖道中</title>,<text>花滿靑山草滿蹊。輕風吹柳綠絲齊。韶光如許身爲客。感彼提壺向我啼。</text>
<title>悲李大源 大源。丁亥二月二十一日。以鹿島萬戶。與倭賊遇於損竹島。大源掉戰船。先進。諸鎭船畏鐵丸。皆退走。大源力戰敗死。余哀其忠節。因爲賦詩以吊。</title>,<text>一舸橫衝怒冦羣。矢窮援絶首身分。英靈應不消磨盡。直作長虹貫海雲。</text>
<title>奉慰金嘆耳聾</title>,<text>人間先去一根塵。從此都忘喜與嗔。心地泰然機事絶。煕煕還似太初民。</text>
<title>次濟南亭韻</title>,<text>數疊靑山活畫奇。半邊飛雨落寒湄。殘霞孤添詩興。薄暮炊烟生遠思。</text>
<title>嗽階下小井</title>,<text>階下淸冷玉井寒。天光山影漾微瀾。嗽來習習風生齒。斗覺塵埃去肺肝。</text>
<title>瀛洲十八仙</title>,<text>日轉韶光上玉欄。東風吹細泛崇蘭。幽人獨自憐芳艶。手弄柔枝露未乾。右春蘭香花暖風輕柳色新。金爐香動醉和春。鴦衾睡罷閑愁重。徙倚朱欄第一人。右玉樓春烟浦嬋娟一美人。凌波微步襪生塵。慇懃欲寄相思意。仙佩飄飄不可親。右凌波仙羽衣霞盖杳茫茫。玄圃滄洲道路長。萬里歸來風馭鶴。玉蕭聲裡舞霓裳。右御風來三淸仙子異塵凡。騎鶴冲天謝轡銜。玉笛緱山明月夜。碧桃花落拂雲衫。右駕鶴來秋風玉井水淸漣。十丈蓮花藕似船。摘實何須栽七澤。一甞要使壽齊天。右玉井蓮無邊滄海濶茫茫。嫋嫋秋風露氣凉。靑鳥不來消息斷。蘆花如雪惱愁膓。右碧海秋淸都仙界有瑤臺。三五嬋娟海月來。雲散洞天凉夜永。翠娥吹笛自徘徊。右瑤臺月柳仙爲婿洞庭君。綠髮朱顔女出羣。宴罷水精春殿暮。蝦鬚簾捲鎖重雲。右龍臺雲金鰲頭戴是瀛洲。綽約羣仙會玉樓。羽盖乘風飛渡海。翠眉微蹙遠山愁。右瀛海仙靑年窃藥上蟾宮。丹桂天香兔影中。誤讀黃庭來下界。障羞羅扇倚東風。右折桂仙長夏閑憑水檻凉。紅雲一點照方塘。靜看翠盖銀珠碎。風起遙看陣陣香。右愛蓮香洞府春晴宿霧開。三花初發好風催。瑤姬眠罷嬌無力。蟬鬢鬖髿倚小臺。右銀臺春名區三峽楚陽臺。夢感君王玉佩哀。仙𨁯杳茫無所托。芳盟期化雨雲來。右陽臺雲臨邛秀色卓文君。眉戴遙山八字分。一點霛犀琴裡透。傍壚蹤跡作行雲。右琴臺雲孤蘭一朶擢榛荒。傾國容華壓海棠。閑倚曲欄春晝永。酷憐風遞半簾香。右愛蘭香柳拂長堤綠似烟。花殘宮樹雪飄筵。流鶯啼送新年語。喚起幽人午枕眠。右鶯語春百草俱腓一夜霜。東籬惟有菊花黃。紛紛世路尋春子。誰識西風晩節香。右晩秋香</text>
<title>張上舍淑鸞挽歌</title>,<text>筆端風雨挾龍蛇。咳唾明珠照月華。妙斲未能逢郢質。霜斤空自委泥沙。</text>
<title>挽扶安訓導</title>,<text>海曲空齋數載春。冷官辜負百年身。却將天地無窮恨。分付東風碧草新。</text>
<title>登木悔嶺馬上口號</title>,<text>峭壁連空翠。巖楓葉半紅。烟光村樹晩。秋氣嶺雲中。行止寧由我。升沈信化工。一生知計拙。歸伴釣漁翁。</text>
<title>題蘇來寺</title>,<text>客到河邊寺。蕭蕭落木時。霜深山果熟。烟重石苔滋。燈壁僧談幻。風林虎嘯奇。一庭松月白。凉籟爽塵脾。</text>
<title>題雲住寺</title>,<text>古木雲邊合。微行石角回。燈靑千佛影。烟濕小庭苔。岫色磨簪玉。溪聲吼地雷。憑欄無限趣。佳月上松來。</text>
<title>題雲住南臺</title>,<text>一陟崔巍上。天然石作臺。川光苔錦碧。杉韻野絃哀。興發詩千首。愁消酒百罍。任敎空翠濕。終夕不知回。</text>
<title>醉中。戱題吳玠京獻楓巖亭。</title>,<text>老樹千章合。層巖百尺欹。沙翻川雪白。雲献玉岑危。小雨催詩興。斜陽暎酒巵。莫譏微䆠薄。猶得免殆機。</text>
<title>醉贈金希禎應鱉</title>,<text>一笑相逢地。槐陰午景凉。鶯傳新語滑。燕報舊情忙。樽酒嫌多病。詩才愧不良。蕪菁花上蝶。催興莫顚狂。</text>
<title>贈天佑上人</title>,<text>留鉢碧雲岑。休糧古竇陰。壁筇隣瘦影。山鬼服高心。耳爽風杉韻。神淸雪磬音。眼塵都已寂。江月照靈襟。</text>
<title>奉贈塩鐵官安君宗吉</title>,<text>塩鐵軍資重。由來任最難。吳興煑海利。唐選採山官。國患倉儲渴。民憂鮮食艱。知君有才畧。應得救飢寒。</text>
<title>奉送申享老赴任安陰縣</title>,<text>爲親頻▦縣。南邑近鄕閭。照筯供烟蕨。飛刀鱠雪魚。溪聲喧枕席。山影落琴書。訟息光風閣。閑吟午睡餘。</text>
<title>送明遠年兄歸關東之歙谷</title>,<text>小屋臨瀛海。孤雲天盡頭。鯨翻紅日上。鰲戴碧岑浮。樵徑驅黃犢。烟灣伴白鷗。靑衫行欲脫。同泛四仙舟。</text>
<title>萬福寺。別蘇宜卿。</title>,<text>近郭荒凉寺。迎門一老僧。五層金佛殿。千載石蓮燈。白酒忘懷久。靑山識面曾。臨分意無盡。回首暮烟凝。</text>
<title>和順縣詠梅</title>,<text>老樹形孤古。蕭踈半出籬。枝摧經雪壓。花瘦被風欺。芳意嫌蜂到。高標信月知。寧隨桃李艶。飄落任羌吹。</text>
<title>閑居謾興</title>,<text>迂拙嫌塵閙。移家更卜居。簷虗山影重。門掩柳條踈。婢薦傾筐蕨。兒呈小網魚。尋巢前歲燕。來語午眠餘。</text>
<title>聞大駕幸平壤</title>,<text>長鯨掀赤縣。萬姓葉紛飛。諸將兵無血。孤臣淚濕衣。書稀戀車駕。火烈痛宮闈。安得回天步。雷霆一振威。</text>
<title>次李從運鷄韻</title>,<text>旅枕曼曼夜。無眠難及晨。方嗟催曉晩。忽喜報更眞。只取三聲喚。休論五德仁。幾年幽榻畔。驚起讀書人。</text>
<title>次盧宗之韻</title>,<text>才類林鳩拙。巢居不自謀。周流同斷梗。飄蕩似虗舟。驥老思千里。文衰讓一頭。唯餘歸釣意。南望路悠悠。</text>
<title>次白樂天春深好韻</title>,<text>何處春深好。春深山下家。烟迷郊外柳。風送檻前花。地有王孫草。門無長者車。瓊盃須痛飮。直到日西斜。</text>
<title>次白樂天難忘酒韻</title>,<text>何處難忘酒。山村天氣新。松聲和語鳥。花雨洒幽人。離病乘閑日。辭官自在身。此時無一盞。何以慰餘春。</text>
<title>輝僧詩軸。又和鵝溪韻。</title>,<text>靑草高亭晩。風烟繞廣陵。天晴鴻影遠。江濶鏡光澄。酒力愁添大。詩才病減能。岸巾彈古琴。相對水雲僧。</text>
<title>次李嘉平培達江亭韻 二首</title>,<text>十載聞名久。相逢戎馬間。靑衫暮齒髮。皁盖好容顔。契托沙邊鷺。盟尋物外山。傳盃論素抱。斜日坐忘還。八九椽茅舍。蕭然水石間。君嗟新白髮。我失舊朱顔。敗興無塵客。開襟有好山。淸談忘日暮。栖鳥與同還。</text>
<title>丙子夏。以公都會試官。在全州。次李參奉仲祐。</title>,<text>海曲茅簷在。山光翠暎門。林暄禽哺子。籬雨竹生孫。垂釣侵曛黑。聽琴到夜分。年來愛閑適。歸思攪詩魂。</text>
<title>次柳希仁書堂韻</title>,<text>秘迹忘機事。何曾浪問津。沙暄鷗伴夢。雨細笠隨身。已謝雉膏美。寧嫌蓼味辛。虗窓高枕地。應笑渡頭人。</text>
<title>次金公緖韻</title>,<text>丹極妖星孛。千官久廢衙。翠華關樹外。白髮海山涯。膓斷音書絶。魂驚戰伐多。望雲雲北去。佇立淚橫斜。</text>
<title>次朴堅千家韻</title>,<text>卜得幽奇處。從知不世心。烟霞閑趣遠。泉石宿盟深。烏和林邊詠。花飄石上琴。北山如未勒。仙界可重尋。</text>
<title>平橋途中</title>,<text>海濶天無際。霜淸鴈叫風。稻黃雲布野。烟白練橫空。身世悲歡裏。光陰醉醒中。悠悠成底事。雙鬢颯秋蓬。</text>
<title>與南敬甫。宿金新溪書堂。</title>,<text>虛簷臨遠壑。幽逕出松篁。雪白山明麗。風鳴樹老蒼。人逢千里面。酒對一尊香。話久星河轉。窓含梅月光。</text>
<title>達梁古城。城堞殘毁。追感乙卯倭冦憑凌。全軍覆沒。回詠一律。以寓悲慘之意。</title>,<text>荒圯餘殘堞。傷心古達梁。將軍先鼠竄。賊勢更鴟張。數郡良家子。同時血染鋩。至今風雨夜。寃哭橘州傍。</text>
<title>冬日題滌心亭</title>,<text>小亭臨斷麓。野色暎簷端。帶雪山文麗。含冰水氣寒。風林聲欲歇。霜竹葉初乾。烹酒斜陽裡。深盃洗肺肝。</text>
<title>次曺淑思樂亭韻</title>,<text>日暖高亭午。烏巾半岸人。風輕鳥語軟。雨歇柳絲新。月下琴難擯。花邊酒可親。晴沙江畔石。來往自無巡。簾箔鉤初上。楊花亂點人。水紋淸簟薄。氷椀冷淘新。園果長供客。盤羞每悅親。傳盃期爛醉。寧復數籌巡。</text>
<title>次抱月亭 亭在海州江南。主人李守誠。慇懃請賦。敢步栗谷韻。以贈之。</title>,<text>朱欄橫石角。華彩落寒湄。島逈潮回晩。天長鳥去遅。一聲孤舫笛。千尺斷磯絲。領得無邊趣。閑傾灧海巵。</text>
<title>趙玉立輓歌</title>,<text>丱角超倫輩。初逢若老成。雍容隣黨義。和睦弟兄情。擬約投同社。那知隔此生。一尊江上酒。揮淚送君行。英英妙少年。鄕曲共稱賢。長路方希騁。浮生遽已捐。中郞家孰保。伯道業無傳。同契翻成夢。千行淚逬泉。</text>
<title>輓咸悅守姜孟業</title>,<text>有美名家士。芹宮識面初。三冬藜莧味。十載典墳書。雲路鵬將擧。風花槿已除。他時隣笛㤪。不堪過公閭。</text>
<title>輓金新溪</title>,<text>遐冷延八十。陳粟積成堆。風樹思親淚。懸魚製錦才。三珠悲已結。二竪夢重催。哭盡山雲暗。松聲怨夜臺。嶃然出頭角。早日擅芳譽。力盡靑燈讀。名乖紅紙書。治馴桑下雉。孝感雪中魚。厚德孚隣保。相舂聲息閭。</text>
<title>輓陸太守大春</title>,<text>累綰專城綬。榮名三十春。輸忠知有國。推恕自忘身。世慮千尊酒。生涯四壁塵。德隆官不滿。吾欲問蒼旻。</text>
<title>挽卓君豫</title>,<text>蕭散淸懷抱。無機捴是眞。平橋蘆萩暮。碧峴蕨薇春。我醉狂歌發。君懽慢舞頻。烟沉蒿里樹。遙望淚沾巾。</text>
<title>挽羅進士士惺</title>,<text>名著南州士。先從戰藝塲。雄圖擬鯤化。長策竟龜藏。二竪翻成夢。三年艾未良。庭空無玉樹。遺業轉荒凉。</text>
<title>輓歌</title>,<text>淚盡天南士。情摧燕子樓。人間成一夢。松下幾千秋。寒月侵香枕。悲風動錦裯。玉琴淸㤪在。無限水東流。</text>
<title>題延安樓</title>,<text>虛檻蕭蕭小雨天。登臨飄若馭風仙。江拖脩白羅橫帶。山獻遙靑䯻露烟。遣興秪憑盃面蟻。謀生寧揆槖中錢。夢歸舊隱蘆花岸。垂釣荒磯落照邊。</text>
<title>題新倉院樓</title>,<text>蒼茫平野聳危樓。檻外長江萬古流。烟際露靑千點岫。波心浮白數羣鷗。半山殘月催詩興。一陣淸風洗客愁。漫有元龍湖海志。不禁華髮鬢邊秋。</text>
<title>題柳希仁伴鷗書堂</title>,<text>臺前滄海碧涵虗。西椄登萊萬里餘。白日浮沉羣蜃宅。靑岑隱見六鼇居。軒邊帆影風酣後。月下漁歌夢罷初。自笑吾生勞物役。斷崖那得結茅廬。</text>
<title>題勝殿庵</title>,<text>小庵遙在翠雲頭。杖策登臨雨後秋。天濶帆和孤鳥去。地平烟帶遠林浮。鳳仙花弄風前態。鷁退人欣物外遊。榮落從來皆有數。此身方擬一虗舟。</text>
<title>題邊山</title>,<text>萬木參天擁道周。盤回丘壑轉淸幽。雲收山色呈新畫。雨送溪聲聽戛球。露滴臯禽飛翽翽。日升林鹿叫呦呦。寬閑知是非人世。擬喚群仙作勝遊。</text>
<title>蘇來寺。題煕長老壁上。</title>,<text>亂峯深處有頹蓭。松檜森森鎖翠嵐。霜促林容成紫錦。雨粧山色染靑藍。愁端動引心懷苦。詩律翻催酒興酣。却愧高僧無物役。奔忙應笑擇酸甘。</text>
<title>題扶安公舘</title>,<text>午眠初罷倚危欄。啼鳥乘暄語未闌。城拂金絲垂柳嫰。簷飄香雪落梅殘。一春烟景孤吟裡。萬事霜華兩鬢端。物外優遊眞得計。不須奔走浪悲懽。</text>
<title>題漢江江亭</title>,<text>獨憑虗檻罷閑眠。衣袖霏微濕冷烟。羅帶江光晴漾石。玉簪山色翠浮天。沙禽來去斜風裡。漁艇沿洄落照邊。景物蒼茫供客眼。數聲村笛興悠然。</text>
<title>題長淵白沙亭</title>,<text>毗盧峯上踞胡床。一嘯臨風望大洋。萬里紅波金柱逈。雙飛白鳥碧天長。人行積雪堆沙岸。馬踏殘花落海棠。胸次崢嶸澆不得。朗吟傾倒酒千觴。</text>
<title>春日遊山。用放翁韻。</title>,<text>今年春色似前年。浮世胡爲作逝川。石上題詩神助句。花邊酌酒醉呼眠。襟懷淡淡無塵鏡。蹤跡悠悠不繫船。管得山林閑日月。任他人喚老儒仙。</text>
<title>遊金洪書齋</title>,<text>曲逕行穿小洞深。數椽書舍萬松陰。蒼峰當戶嵐光重。玉井連池爽氣侵。一夜寒霜林脫葉。千莖華髮客驚心。靑衫薄䆠無人問。只有秋虫和苦吟。</text>
<title>遊松京滿月臺</title>,<text>鵠嶺蒼蒼擁舊都。周遭雉堞見雄圖。龍樓有址苔封礎。鳳輦無蹤草滿衢。朝市變爲山雨散。管絃留作野禽呼。悠悠往事憑誰問。金井西風隕碧梧。</text>
<title>遊靜修書齋後豹霧谷</title>,<text>扶杖閑遊豹霧原。行穿松逕踏雲根。烟消蜂意欣乘霽。風軟禽懷好哢暄。血染花枝愁啼子。綠添芳草恨王孫。佳期杳杳思千里。獨對韶光暗斷魂。</text>
<title>丙申九月九日。携家屬。上碧川山上遊賞。吟得一律。以示子姪。</title>,<text>碧川山上作重陽。嫋嫋西風鴈叫霜。赤葉黃花供逸興。高歌慢舞任淸狂。干戈五載民亡盡。子姪一家吾得將。天幸已多何不樂。莫停雷皷酌深觴。</text>
<title>與詩山守安習之。向金山寺。路中作。</title>,<text>性癖山林不可醫。爲携騷客討幽奇。虎溪殘雪能消酒。鼎峴晴雲巧入詩。自信乾坤容散誕。寧嫌風月笑衰遲。吾生正似江梅淡。却喜尋春蝶未知。</text>
<title>蘇來寺。見辛白麓效鄭知常體。因用效其體。以贈德煕長老。</title>,<text>林間古刹倚葛根。漫字殘碑客到捫。散花瑞久蘿蔓塔。囓草僧閑葉擁門。道通雪山看不犢。意凈塵界念無猿。何時共步虎溪上。浩然一笑辭啾喧。</text>
<title>黔浦道上</title>,<text>漫漫長路繞江干。江上新霜著面寒。峰入雲天森鐵戟。海環島嶼散銀盤。殘霞落日帆影。歸鳥還雲傍馬鞍。安得龍眠神妙手。細摹留與短屛觀。</text>
<title>雲住路中偶吟</title>,<text>新葉初肥麥吐芒。連雲芳草綠茫茫。一條溪白橫羅帶。千仞峰靑削釰鋩。好鳥吟風添逸興。香醪醺面助詩狂。行行不覺天將暮。回首林間已夕陽。</text>
<title>與泰仁倅柳公埏酌酒閑話於蓮堤上</title>,<text>長堤絃直柳陰陰。堤下淸波丈許深。十畒紅雲鋪鏡面。半山飛雨落盃心。千村向晩烟初起。一葉迎秋籟自吟。入夜重添無限趣。月輝荷影爽塵襟。</text>
<title>過荒山有感</title>,<text>十萬倭兵據八良。沙斤白骨滿城隍。龍蛇陣合荒崗上。狐鼠心摧引月傍。赫震驚霆驅魍魎。疾馳長轂轢螗螂。神功永與山俱在。海角民安化日光。</text>
<title>登斗升山頭古城</title>,<text>崩頹古堞斗升上。呑納諸峰十里橫。山木豈知經百戰。野禽空自作千聲。興亡有數餘基跡。文字無人記姓名。客到不須悲往事。耕耘聊復樂昇平。</text>
<title>同泰仁倅柳公埏。登縣前小山。</title>,<text>靑山一點翠眉浮。皁盖來遊値晩秋。稻作黃雲平布野。水成羅帶細環洲。金樽稱意供淸趣。霜菊寧羞上白頭。浪跡偶添陪勝賞。落霞孤興難收。</text>
<title>登月井臺</title>,<text>直上峰頭月井臺。風吹輕靄四邊開。長天杳漠孤雲逈。大海蒼茫小艇回。蝟島君山靑數點。澗松巖檜翠千堆。紅輪倒蘸尤奇恠。暢盡生平壯浪懷。</text>
<title>登萬日樓。觀花有感。</title>,<text>樓頭晴日小風來。樓外山花滿眼開。坐上佳賓傾一郡。尊中美酒吸千盃。韶華稱意矜顔面。詞客驚時感抱懷。安得飄然陶謝手。風烟收拾錦囊回。</text>
<title>余以烽燧軍推鞫差使員。三朔之內。三登海南牛蹇峙。回視江山。有感而賦之。</title>,<text>長風吹到拂征襟。嶺上雲含雨半陰。白雪漲江潮正上。金盆垂島日將沉。功名有累分榮悴。歲月無情作古今。却笑吾行成底事。秪催霜髮滿華簪。</text>
<title>上東學堂後峰</title>,<text>扶藜日暮步山巓。平野茫茫接海天。一壑風霜凋木葉。萬家籬落起炊烟。歸禽斂翼踈林外。遊子聯襟古堞邊。吟嘯回來江月白。十年煩惱正蕭然。</text>
<title>題金山寺</title>,<text>金山古刹舊聞名。傑閣三層眼忽明。塵佛尙含甄氏憤。風鍾空帶濟朝聲。斷碑零落苔專蝕。破砌荒凉草半生。倦客憑欄吟未乾。滿山黃葉自悲鳴。</text>
<title>題三淸洞契會圖</title>,<text>三淸仙洞彩霞深。羅帶溪邊擢玉簪。駿馬雕鞍芳草裡。輕衫烏帽翠松陰。日斜帿皷撾頻疊。興入詩懷酒滿斟。勝事易隨塵迹散。繪綃聊托斷金心。</text>
<title>題吸香亭</title>,<text>詩山南畔大池周。兩岸人家碧樹秋。紅嫰萬莖花錦艶。翠圓千疊葉錢浮。吟邊遠岫含殘雨。郊外斜陽暎半樓。醉裡不知歸路晩。深盃頻勸寫離愁。</text>
<title>題成均舘契軸</title>,<text>禁園東角泮宮西。千尺長松一帶溪。盃灧綠蛆佳客醉。査飄香雪野禽啼。催詩飛雨隨風洒。牽興垂柳拂面低。樂事無常人易散。故敎圖畫姓名題。</text>
<title>題順天公館</title>,<text>昇平形勝冠南州。螺黛尖峰碧玉流。翠竹凌霜圍古堞。寒梅含雪映朱樓。烟拖練帨粧林態。灘送琴聲繞客愁。最好喚仙明月夜。洞簫吹徹海雲頭。</text>
<title>下第後書旅懷</title>,<text>東風吹面夢初驚。擧眼韶華滿洛城。禁苑夭桃含宿雨。天街高柳弄新晴。愁將歡去渾無緖。老逐春來似有情。遣興固知靡過酒。倚欄空復嘆甁傾。</text>
<title>次靑溪韻。題水林亭。</title>,<text>新搆華榱小洞天。登臨飄若挾飛仙。山含藍色浮簷外。石碎川聲送檻邊。靜愛𩿨來沙渚宿。喧嫌花泛世間傳。漁樵混𨁯酣眞趣。却笑佯狂晉七賢。</text>
<title>代小姬。次碧城守金鎭韻。</title>,<text>含愁殘黛別離時。畫閣東頭午漏遅。有信簷梅須索笑。無情街柳莫攀枝。孤形長伴靑燈影。一夢遙飛碧骨池。脉脉相思誰會得。只憑明月兩心知。</text>
<title>與安習之飮斷橋下。走筆贈之。</title>,<text>佩壺乘興坐沙頭。席下長川衮衮流。一望靑天蘆葉晩。半邊殘照鴈聲秋。身如岸草無鞿馬。迹似江波不繫舟。任却深盃頻勸醉。快然消遣古今愁。</text>
<title>敬天驛邊海棠爛開。馬上詠一律。贈金汝器。</title>,<text>十里平郊細雨過。海棠開盡滿晴沙。乍籠輕靄羅裳薄。微帶餘滋玉筋斜。解佩有情臨浦岸。含愁不語傍壚阿。長程行邁無休暇。馬上相逢奈爾何。</text>
<title>夜宿蕭寺。贈公彦年兄。</title>,<text>小雪寒風山路迷。遠尋孤寺日將西。飢烏杳杳啼高樹。黃葉蕭蕭襯馬蹄。半壁殘燈開几席。一樽香醑灧玻瓈。留連數夜眞佳會。臨別依依不禁悽。</text>
<title>宿靈源寺。贈李士武。</title>,<text>縈回線路遠穿雲。松檜蒼蒼鎖洞門。溪繞踈林羅作帶。山含殘雪錦成文。苔侵古塔千年寺。僧映靑燈一炷熏。客到蕭然無夢寐。不知人世有塵紛。</text>
<title>金溝公館遇雪。贈安雲卿。</title>,<text>萬里頑雲凍不開。北風吹落荳稭灰。平鋪野田銀爲界。粧點丘山玉作臺。烟絶袁安弓卧苦。履穿東郭印蹤哀。恩光叨被眞多幸。蠟炬江城倒百杯。</text>
<title>送朴光玉景瑗赴燕京 二首</title>,<text>朝天征馬向西催。路繞醫閭碧一堆。開雨生凉燕樹晩。胡笳聲㤪薊城隈。瑤階寶炬明如晝。金闕洪鍾殷似雷。盃灧紫霞三祝罷。仰瞻祥靄鎖蓬萊。四海梯航會玉京。省郞掄貳使星行。欽風孤竹千年廟。刮眼雄關萬里城。聘漢豈徒師黻鞸。觀周惟要審咸韺。從知誦得詩三百。專對天庭播令名。</text>
<title>送許判官子賀赴北靑</title>,<text>長路銀鞍白鼻騧。腰橫飛電劒靑蛇。殘民蒙化歌三異。強虜聞風畏六花。玉帳將驚神略秘。靈椿陰暎彩衣華。政成皁盖歸來日。陌上豊碑字似鴉。</text>
<title>送鄭太守復始</title>,<text>政先仁厚感人深。撫字寧勞課最心。墟落月明眠吠犬。公堂晝永弄鳴琴。犢並淸化留還土。鶴與高標返故林。雲遠天門誰借冦。短編聊復寄悲吟。</text>
<title>送鄭年兄以周赴燕京</title>,<text>遠聞員外赴神京。別裡重添惜別情。華表柱高燕月冷。醫閭山逈代雲平。城橫萬里尋秦跡。壽祝三呼拜聖明。季子今觀周禮樂。東還他日作邦楨。</text>
<title>送李彦潤赴咸鏡書記</title>,<text>駿馬驕嘶金絡頭。繡紋長帶佩吳鉤。雪殘孤館胡笳㤪。風急荒城漢月愁。獵罷陰山雄皷角。揚兵黑水擁戈矛。靑油幕下無餘事。談笑樽前好運籌。</text>
<title>送金公緖赴任海美</title>,<text>長組腰懸竹使符。迢迢征馬海西隅。威風要束淮陽吏。淸操應還合浦珠。梅下詩情添月勝。樽前鶴影伴琴孤。臨分更贈秦人策。細柳防侵轍鮒徒。</text>
<title>奉別金敬差官還京</title>,<text>承恩北極按南州。霜氣稜稜草木秋。斧影動搖江月白。繡輝凌亂野烟浮。同舟錦水三年別。共枕詩山一夜留。歸去高翔天九萬。夢魂應繞海雲頭。</text>
<title>留別</title>,<text>料峭東風二月時。蕭蕭微雨潤梅枝。千絲拂地楊含態。數點垂簷杏露腮。忙裡消愁猶賴酒。客中遣興秪憑詩。臨分不忍催征馬。握手還爲後會期。</text>
<title>丙申秋。奉別呂先生裕吉赴任公州。</title>,<text>公山南國最雄州。治劇方掄第一流。庭露槐根齊繫馬。槖蒙郞首卞爭牛。天兵有喜知厨美。野老無愁見政優。他日朱轓回洛處。想應遮路錦江頭。</text>
<title>春日。村居謾興。</title>,<text>霏微細雨過孤村。一夜韶華滿小軒。絳雪翻空山杏塢。紅霞蒸洞野桃藩。乘晴好鳥飛相語。得意遊蜂戱自喧。要路閑門俱爛熳。同仁方信有乾坤。</text>
<title>萬頃聚遠亭。次盧士雅韻。</title>,<text>朱欄高壓海雲端。薄暮登臨得暫安。鳥外浮烟島嶼遠。庭前含露紫薇殘。樓頭倦客吟方苦。葉際鳴蟬響欲乾。萬竹齊簷森翠節。輕風皷作玉聲寒。</text>
<title>次快心亭韻</title>,<text>州城南畔斷巖隈。一帶寒波鏡面開。岸際明沙銀作界。檻前靑嶂玉成堆。登樓倦客吟還嘯。戀渚閑𩿨去又回。滿眼風光誰解道。倚欄終日愧非才。</text>
<title>次靑溪韻</title>,<text>詩壇誰詑五言成。今見珠璣筆下生。數點遙岑吟外碧。千層霜葉眼中明。淸歌細穿雲端去。錦纜徐牽鏡面行。𩿨鷺亦知遊子興。近人來往恣飛鳴。</text>
<title>次士晦珍島公館韻</title>,<text>孤城珍島水爲基。耕愚氓荷聖治。島外峯巒森畫戟。檻前瀛海作天池。篁迎初月當窓韻。橘帶新霜傍砌幽。驛騎嚴程巡按處。鴈飛南度菊殘時。</text>
<title>次梁學官大撲韻</title>,<text>生平蹤跡最凉凉。政惱懷人遠夢長。萬事不堪飛絮亂。百年無奈疾風狂。莫誇身後詩千首。但做尊前話一塲。明日分携山水隔。佳兒須更勸深觴。</text>
<title>羅德明次坦蕩亭韻。自詠其書齋。走筆步韻。</title>,<text>錦城山下玉溪邊。新闢茅簷小洞天。詞客時乘佳月到。栖禽閑趁暮雲還。扶筇曳履松聲裡。藉草傾盃竹影前。花謝日暖風軟處。倦餘孤枕石稜眠。</text>
<title>次南原東軒韻</title>,<text>塵鞍初卸上高樓。形勝俱收一轉頭。蛟峀挼藍當檻立。蓼川拖練抱城流。氷盤雪膾忘三伏。珍簟風漪帶九秋。賢主佳賓難會合。滿斟浮蟻洗離愁。醉挾天風陟畫樓。岸巾高倚曲欄頭。林含野色村將晩。山帶雲容雨半收。對兔應傳仙臼藥。步蟾須作鵲邊遊。眞人蓮葉舟先泛。博望塵槎不必求。</text>
<title>次金正纘先韻</title>,<text>長念君家犯賊鋒。那知今日忽相逢。鬂邊華髮添新雪。鏡裡朱顔减舊容。去國孤臣同陸子。出塵豪氣是元龍。從今永作幽棲計。西海靑山興味濃。</text>
<title>次天將馮相公詠雪韻</title>,<text>風駈壯雪滿箕封。孤店遙聞一杵舂。掩盡高林無鳥影。沉平長路斷人蹤。殘氓寧歎三冬苦。上瑞還欣二麥豊。神略雄啚夷自伏。區區何數蔡州功。</text>
<title>又次馮相公韻</title>,<text>邊地三冬雪擁廬。征夫應有念鄕居。風傳皷角聲高下。日暎㫌旗影卷舒。胷畜奇謀神莫測。筆摛華藻錦難如。平倭奏凱朝天日。遠信須傳一鴈書。原韻旅客憂時自掩廬。元戎命駕慰離居。排空雲影㫌旗動。耀日霜華釰戟舒。專閫名高周尙父。摛辭價重漢相如。諸公此會三生幸。珍重無忘尺素書。</text>
<title>次安大道韻</title>,<text>萬壑千溪木葉塡。白雲何處有飛仙。雨過巖面濃山翠。風動松杈韻野絃。伴鹿孤蹤超物外。採芝幽興斷塵緣。從今遠托仇池側。月下吹簫小洞天。</text>
<title>次抱月亭韻</title>,<text>名區形勝秘千年。誰搆華亭壓海巓。帆帶斜陽雲拂島。風吹輕浪雪翻天。簷虗籟寂琴初響。酒滿人歡月正圓。此是蓬萊仙境界。坐來塵事揔忘旃。</text>
<title>次培風軒韻</title>,<text>玉立靑尖百丈峯。峯頭樓閣倚剛風。蒼茫烟樹孤村外。明滅漁燈一望中。鳥帶雲飛天曠蕩。帆隨日沒海冥濛。瓊宮銀闕應非遠。鶴背仙書信可通。</text>
<title>次車君雲輅</title>,<text>靑盖童童萬葉齊。坐來凉氣自凄凄。吟詩正合騷人翫。警露端宜野鶴棲。雨送寒聲聆忽爽。月含踈影望都迷。蕭然庭院無塵事。酒可孤斟瑟可携。</text>
<title>次宗之韻</title>,<text>鏡中霜髮日蕭踈。自笑虛勞萬卷書。一釰生涯長作客。十年𥀷皷未安居。酒寬憂思胷無滯。詩就珠聯興有餘。萬樹依依城上柳。莫將金色更驚予。</text>
<title>茂朱。次寒風樓韻。</title>,<text>微雨輕衫渡斷橋。試攀飛檻近天高。灘聲半雜松聲遠。雲影兼涵山影搖。野鷺有情當岸浴。巖花無賴逐風飄。深盃㶑灧傾樽綠。乘興聊揮雪兔毫。</text>
<title>和李黃鍾仲初坦蕩亭韻</title>,<text>小亭橫壓斷磯邊。俯瞰南溟萬里天。孤鳥遠從滄島沒。片帆長帶落霞還。烟村牧笛寒蘆外。沙岸漁簑細雨前。風靜踈林春晝永。開襟徙倚曲欄眠。</text>
<title>羅德明克之送葡萄。兼寄一律。因步其韻。</title>,<text>星槎回遠始知名。漢苑曾聞綠蔓縈。脩架風輕虬鬣亂。虗簷日暮帳羅橫。莖連凉露微垂淚。齒帶新霜乍有聲。甞後忽驚神骨冷。詩仙能解故人情。</text>
<title>次苔軒韻</title>,<text>蕭然門巷斷蛩音。碧眼高僧自遠尋。衣濕天王峯雨晩。筇穿靑鶴洞雲深。飢烹露菜長吟偈。靜閉巖扉只戒心。相對閑談聽不盡。日移松影半山陰。龍灣形勝鎭東邦。萬馬雲屯擁節幢。區別華夷橫疊嶂。界分南北抹重江。將軍筭熟無遺策。羌虜心寒不戰降。刁斗聲沉邊圍靜。耕桑安業俗淳厖。</text>
<title>次鵝溪韻。贈僧。</title>,<text>龍城客子卧痾餘。一笑相逢物外渠。蕭寺幾聞烟裡磬。山盤時薦雨前蔬。焚香禮像燈懸後。誦偈登壇月上初。安得從遊雲海畔。碧桃花下見仙書。</text>
<title>次李敬差純仁韻</title>,<text>秋山遊賞興難緘。歸思飄如馬脫銜。萬疊楓林粧遠峀。一溪流水繞重巖。燈光明滅靑深殿。歌響縈回拂舞衫。莫道丹梯容易上。蓬萊從古隔塵凡。</text>
<title>次朴敬仲韻</title>,<text>手把仙人綠玉杖。擬窮靈境採昌陽。深林枸杞應潛吠。幽壑神蹤定秘藏。守戒僧飢蒼石竇。歸巢鶴翥翠松岡。層層楓樹張紅錦。滿眼秋光引興長。</text>
<title>白嶽山凈土寺雙溪樓。次圃隱韻。</title>,<text>樓頭一笑對高僧。勸和淸詩愧未能。北岳翠連南岳重。左溪波合右溪增。風生虗谷秋聲遠。月上踈林夜氣澄。倚檻閑吟肌骨冷。怳如仙界馭雲登。</text>
<title>次安大道韻</title>,<text>年來脫馵卧荒▦。▣得幽居斬白茅。雨後遙岑橫海角。風前輕靄抹林梢。▦流身世沙𩿨迹。漂泊生涯幕鷰巢。潦倒愁懷無興致。金蘭唯賴有神交。</text>
<title>次鄭季涵韻</title>,<text>愁中孤卧數殘更。幾待黃雞遠店聲。滿地干戈阻客路。漲天烟霧蔽陽明。功名始信浮雲薄。身世方知落葉輕。自顧胷中無一策。欲尋𩿨鷺舊時盟。</text>
<title>次梁學官大撲靑溪洞韻</title>,<text>新結茅簷占翠原。靑霞迷洞鎖松門。村藏楓葉猿遊戶。水泛桃花客趁源。漁艇幾又沙火焰。吟筇多住澗苔痕。高歌放浪忘機處。抔以爲盃石以樽。</text>
<title>次聽潮樓韻</title>,<text>山川奇麗壯懷增。佳句吟成愧未能。動地鯨濤翻似雪。鋪床湘簟冷如氷。連檣遠浦隨風艇。一點孤村隔岸燈。暢盡元龍湖海氣。怏然疑挾羽仙登。</text>
<title>次高淸之亭子韻</title>,<text>主人亭近大池深。萬朶紅蓮托素襟。笛裡山風吹鬢髮。琴邊江月照盃心。一竿烟釣眞生涯。數點沙𩿨是賞音。直在胷中長不屈。高高天日自照臨。</text>
<title>喚仙亭。次河西韻。</title>,<text>江南晴日泛樓舡。㶑灧金盃溢聖賢。遠樹帶烟迷眼底。斷峯橫黛倒樽前。淸歌能使歸雲遏。纖手須敎倦客牽。已踐名區銀色界。緱山何必喚飛仙。夜泛剡溪雪下船。風流曾慕古人賢。詩情肯落靑蓮後。逸興遄飛白鷗前。玉笛聲從輕霧散。蘭舟纜使美人牽。飄然還似驂笙鶴。一陟蓬萊訪列仙。</text>
<title>次養眞堂韻</title>,<text>太守嘐嘐慕古人。機心忘了保天眞。襟懷瑩若波間月。政化溫如脚底春。翠竹蒼松爲伴侶。虗簷高榭養精神。公庭吏退飄香篆。蕭散還疑物外身。</text>
<title>鴈</title>,<text>一夜胡風振朔方。翩翩紫塞鴈隨陽。波寒古澤啼初月。烟淡荒磯拂曉霜。趁隊驚翻蘆雪白。呼群閑繞稻雲黃。邊衣錦字桃成苦。莫動哀音近楚鄕。</text>
<title>枕碧亭</title>,<text>亭枕南溟百尺臯。簷前蒼石戰洪濤。千尋畫閣齊孤。三疊神山戴六鰲。皷浪長鯨侵遠峀。呼風颶母簸輕舠。牙旗影落華譙外。倚檻將軍氣自豪。</text>
<title>伺候島海棠花</title>,<text>東風習習日遲遲。曳履乘晴步海湄。霜白人嗟千丈髮。裛紅花笑一春枝。輕盈態嫰烟收後。綽約姿嬌雨泣時。自古知音難可遇。少陵何恨不題詩。</text>
<title>錦水亭</title>,<text>蒼波一帶繞亭流。車馬無人境轉幽。雨檻懸燈驚宿鴈。風欞臨案伴眠𩿨。渴酙深椀茶翻眼。閑曳脩綸魚上鉤。樂便逍遙慵便止。浮名雞肋更何求。</text>
<title>題富安串所寓民居室壁</title>,<text>鰲峯老子脫塵弢。野鹿江𩿨與作曹。戱酌綠𨤍邀月醉。浪吟佳句共風遨。邊山拔地浮藍翠。西海舂天漲雪濤。飽得閑中淸意味。此間名利是秋毫。</text>
<title>題鰋巖</title>,<text>盤石當途號鰋巖。巖前溪水綠如藍。數家籬落依靑樾。千疊峯巒鎖翠嵐。羸馬征人愁欲老。美陰幽鳥語方酣。他年買却閑田畒。脩竹林中結草庵。</text>
<title>遊赤城</title>,<text>仙區疑是倒層城。霞氣旋從翠壁生。楓染新霜千樹赤。沙鋪晴雪兩邊明。鴨翻澄浪沉浮戱。人掉輕舟上下行。日暮興酣轟鐵篴。琴高出聽老龍鳴。</text>
<title>寄務安徐進士尊丈</title>,<text>芒鞋踏盡翠微烟。陪賞仙山二十年。瞰海天臺筇竝立。觀魚齋石袂相聯。人間一別元無定。物外同歡信有緣。尺素書來江雪晩。開緘淸表正依然。齋石。聖齋岩也。天臺。磨天臺。與徐上舍。遊賞邊山於二十年前。各散東西。未能更尋前迹。丙子冬。余以都會居接儒生試官。來于靈光佛岬寺。寺與徐公之居。相去不遠。公通尺素於余。述其濶別之意。兼叙昔日之遊。開緘見書。頗有感舊之情。因賦一律以寄之。</text>
<title>遊邊山實相寺。次伏巖韻。</title>,<text>牛嶺巉巉路欲分。飄然歸袂濕行雲。巖猿啼雨求離伴。林鹿呼萍聚舊群。松韻石壇僧入定。香浮竹院客來聞。捫蘿登塔吟將罷。回首烟霏已夕曛。</text>
<title>待敬差官。坐嶺上偶吟。</title>,<text>一夜新霜染萬林。楓如紅錦菊如金。天垂平野涵秋色。日下遙空轉峀陰。不管塵機多少事。却將詩料短長吟。無邊光景供淸興。須洗深觥蘸甲斟。</text>
<title>題孝陵典祀廳壁上</title>,<text>鼎湖龍馭杳悠悠。釰入橋山度幾秋。巖木響含當日慽。丘民力被至今休。雲沉荒隧添燈暗。苔蝕空階石馬愁。典祀微臣遙拜跪。仰瞻陵像淚先流。</text>
<title>訪鄭慶遇於霞谷。臨別。留題精舍壁上。</title>,<text>靑眼交栖霞谷奇。來尋山路暮秋時。蒼苔石上開情話。紅樹枝邊倒酒巵。仙界莫辭留俗筆。天紳應爲洗塵詩。依依若與佳人別。回首忘鞭去故遲。</text>
<title>羅牧任允臣景龍挽歌</title>,<text>昔年相遇洛城塵。胸次無機混是眞。月白共飮孤舘夜。花殘同賞小溪春。聯衾弊縣言如昨。乞雨靈壇迹已陳。西望海天雲漠漠。不禁流淚濕衣巾。</text>
<title>申直長彦沃挽 二首</title>,<text>高門茅舍偶同鄕。做業攻文幾對床。白雪論心靈寺夜。綠楊垂釣雨川陽。雄懷豁達期君遠。短日凄凉使我傷。寶樹森森盈玉砌。善膺多慶信穹蒼。壯啚初擬北溟鯤。萬里雲天快一翻。點額風雷三汲浪。潛心詩禮一齋門。輪蹄金井英聲震。錢穀豊儲令望尊。二竪無端呈恠夢。淚沾丹旐哭秋原。</text>
<title>申彦深挽 二首</title>,<text>相好相親四十年。君衰我老各華巓。幾眠芳草烟鋪地。長醉桃花雨洒筵。斫鱠溪頭波暖日。呼鷹山下葉飛天。黃泉獨去無良友。誰酌深盃勸爾前。笑他浮世白頭新。君我交情老益親。對酒寧知天欲暮。論懷不覺夜將晨。高風肯羡功名客。閑迹甘爲耕釣人。可惜今成一斧屋。此生無復見長身。</text>
