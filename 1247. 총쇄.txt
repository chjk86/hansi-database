<title>丙戌三月十六日。以嶺南飢民救恤事。奉命出南門外。二宿口占。</title>,<text>出宿崇禮門。終南何崔嵬。布德添海恩。推仁濟井孩。夜久明一片。此心伴燈㙜。當風襟乍披。見月頭半擡。葉波傳三春。珠露潤八垓。風聲自南到。聞之先傷摧。河北長孺至。江南洪佛來。所擔偏重被。任勝恐不才。千念纏一心。攬衣暫徘徊。鍾鳴風已冷。鷄喔曉未開。未暇杜問室。混忘蘓困盃。多般因除却。蘧蘧旅夢回。</text>
<title>次梁凡山再謇過屯支山淸帥吳篠軒長慶舊壘有感韻</title>,<text>遺愛如今問幾秋。臣民感戴護東邱。徘徊舊壘空餘地。觸處松風似笛樓。</text>
<title>渡漢江</title>,<text>矇迷花氣滿山紅。拂面又兼楊柳風。行尋舟子江頭立。春水齊天一望空。</text>
<title>月奈峴途中</title>,<text>行色怱怱日已斜。酒樓依舊笑春花。且將飮盡盃中物。一抹靑烟認暮家。</text>
<title>訪龍仁水靑洞李將臣鍾承別庄二截</title>,<text>鷄鳴犬吠少人知。蔬煎秫醪扶所之。惟有兒童牽犢過。隔溪遙指李庄爲。松杉五墓墓前村。孺慕從玆孝有源。舖置兼存精力到。使人誰不將軍言。</text>
<title>宿寬村店</title>,<text>行到寬村驛路遲。征駒玄瘠不堪支。如天聖德臣身逮。賴及南方際此時。</text>
<title>勸酒崕途中</title>,<text>莎壁松檐結搆同。設爐煖酒坐當中。逢人輒勸深杯飮。能使行勞賴爾功。</text>
<title>忠州彈琹㙜有感</title>,<text>彈琹㙜上坐。感慨幾人心。遺恨憑誰問。空餘江水深。</text>
<title>㺚川林將軍忠愍公慶業書院。瞻謁有感。</title>,<text>將軍祠屋舊書臺。忠烈賜扁與世開。大義而今誰得似。孤魂千古月同來。</text>
<title>峨洋川石壁上。卽盥手臺。將軍讀書之所。有感。</title>,<text>危險才通石路開。巨川不捨自何來。當前特秀千仞壁。云是將軍盥手臺。</text>
<title>鳥嶺上門</title>,<text>嶠南天府地。要險設重關。蜀道何須說。鳥飛不上山。</text>
<title>東華院途中</title>,<text>莫重黃藏地。欝蒼數百年。一朝山忽赭。屬目極駭然。</text>
<title>交龜亭</title>,<text>行行暫暇滌塵消。急峽水舂山不寥。閒散諸君堪少酌。莫嫌鬂頰上紅潮。</text>
<title>草谷店</title>,<text>碧霖霎霎客歸捿。雲宿峰頭路不迷。絶嶺連絲通鳥跡。䧺關暮柝聽烏啼。崤凾自古強秦北。釼閣從來保蜀西。設鎭謹烽陰雨備。行人到此可詩題。</text>
<title>遇雨有感</title>,<text>甘霈知時洽。生生各有聲。天心多慰藉。此客最關情。</text>
<title>路遵塗札爾磯。盖取其偏近。棧路僅容一足。巖石嶒崚。絲路如絶。千仞碧沼。當前難測。相顧而歎曰。幽昧險隘。古人所戒。而幾乎捨生。世事崎屹。捨正不由。哀哉。因述懷。</title>,<text>宣尼曾有戒。不立巖墻下。蘓老空發嗟。難窺瞿塘瀉。過險章子厚。受嘲亦多者。今此塗札爾。江山太險也。碧沼深千仞。蒼壁高萬把。一路通如絲。步行因捨馬。羝藩頭自觸。羊腸命幾捨。千秋屈正則。路昧比德寡。我豈不知此。捷徑每如担。踏平看始愁。作詩戒他踝。</text>
<title>洛東途中</title>,<text>洛東流水淸且漪。昨秋澇溢自此蕪。化爲沙虫蕩無餘。飽於鵲鵓盡成瘏。我初來此極荒寒。亦不忍聞不忍盱。沿江上下天府壤。獸蹄鳥跡盡入汚。聖人憂之炳麻誥。使傳直指劃靑蚨。先此四竆周嘉猷。方布三月漢政謨。任使偏重方活民。由於始到事未俱。盡日徊徨便成吟。裁箋欲題先發嗚。</text>
<title>㓒谷架山鎭</title>,<text>始見邱西鎭。恰如漢北城。紅腐儲倉久。靑山環郭嶸。夕陽暎古窟。陰雨戒前程。賢聖今相遇。昇平海日晴。</text>
<title>錦湖江途中</title>,<text>湖江春水碧於藍。野色平分見二三。麥浪正肥濃錦繡。斜陽片片下蒼嵐。</text>
<title>大霧</title>,<text>蚩作涿北肆其行。豹隱山南變其身。仍歎吾行尙稽遅。回想民情最可憐。聞道共工方肆日。又有大霧不宜春。搔首踟躕欲問天。太空冥冥亦難親。安使飛廉掃此霧。快與斯民躋壽仁。</text>
<title>奉酬道伯南侍郞一祐</title>,<text>雄都自是最中州。一帶琴湖遶北流。刺史如今宣德化。聖君無復顧南憂。</text>
<title>北堠樓。救急流丐。</title>,<text>流民數十自成羣。手探沸飯又相噴。可憐爾性豈如此。優下壺飧免九原。</text>
<title>餞春日。派送隨員。</title>,<text>九十東君去不留。况復離盃掌上酬。春歸花眼紅如睡。雨歇葉波綠轉幽。一路分歧人又別。百年逝水我中流。覊窓頹卧轉萬念。遠樹斜陽倦鳥投。</text>
<title>省峴驛店。倚枕排悶。</title>,<text>川原歷歷復悠悠。我馬南征幾日休。朝發達城山下館。暮過省峴驛東郵。傍人但道徑行苦。王事誰知▼((歎-欠)+央)掌憂。九潦爲灾堯不免。一民不獲摯惟羞。豈無牧伯宣恩手。爰及僬僥負重猷。圖報涓埃瞻北斗。思拯溝壑下南州。澤鴻不返何由集。猛乕當前不暇愁。涉險豈辭千里遠。不欺猶自一心求。四僚約定東西去。萬命生回買賣賙。劃下黃金惟我掌。荒餘赤子責誰優。追思孟叟傾棠廩。願學純仁付麥舟。也待宣文頒揭日。歡聲齊祝五雲樓。</text>
<title>嶺南樓</title>,<text>高樓湧出白雲間。眼下晴光均四寰。短棹淸風千里水。長林斜日萬重山。天開大地閭閻撲。人坐浮萍歲月閒。極浦縱橫題鴈字。洛陽何處是鄕關。</text>
<title>次梁凡山再謇紅流洞韻</title>,<text>紅流洞裏繞靑巒。佛竇灰飛老此間。如滿古床多貝葉。空門明月醉凡山。</text>
<title>次梁凡山海印寺韻</title>,<text>十年蹤跡兩茫然。爲喜君行續我緣。南國名山風月窟。東京才子畫書船。粧金六丈無量佛。擲錫三生有道禪。寺雨翻盆鍾罄急。慈悲花落散諸天。</text>
<title>鵲院走筆</title>,<text>蒼崕碧沼正險𡼎。南州隘吭盡此由。漢使直到蜚狐口。秦家重塞隴凾喉。壁如展屛江如帶。行旅至此看始愁。中有䧺關鎭其咽。以鵲之稱年代悠。木以爲梯石上叩。金何化鵲江中投。居人至今皆傳說。老夫聞之篇上酬。</text>
<title>梁山道傍。因舊伯趙公康夏遺愛碑有感。</title>,<text>滿衢黎庶共歡迎。向我胡然問有情。益咏三年棠樹老。遺功今日雪山輕。萬姓魚喁思復切。片碑龜剝德惟淸。若使趙公猶在此。饑饉安得害民生。</text>
<title>梵魚寺</title>,<text>梵闕宏麗世所稀。尋眞軟脚却忘歸。千年老佛多能悟。默向騷人筭是非。</text>
<title>話柳御史奭</title>,<text>直指相逢日。片氷照玉壺。所言皆信義。佩服可無虞。</text>
<title>釜山萬公世德碑</title>,<text>釜港䧺關接海洋。重門擊柝警非常。壘雲半沒夕陽遠。一片龜頭堪可傷。</text>
<title>草梁舘</title>,<text>海天南坼草梁關。粤自交隣誼不間。兩國縱然風土異。祗今文物亦相班。</text>
<title>入釜港</title>,<text>爲看日人舘。港口步徐徐。斷髮皆越人。板屋似秦居。瓦石團土炙。瑪瑠塗窓虛。波斯市上物。珍寶流通於。弛禁通各國。海門相對如。肩轂正如磨。人物自相踈。門㨾如紅箭。石竇可容輿。電線海信通。竹筩水途䟽。近千戶口多。疊聯櫛比閭。絶影島中樹。靑抹一點墟。又有監理衙。一局緫卷舒。且定勾檢官。禁斷左右漁。際見輪船到。疾於箭發初。萊舘雖壯觀。値此歉荒餘。男女相騈踏。或傭或趑趄。于嗟爾男女。胡不早還廬。</text>
<title>話東萊倅金公鶴鎭</title>,<text>玉塞重關護海門。靑山有燧謹黃昏。蓬萊太守治何似。猶在龔黃以上言。</text>
<title>話機張倅趙秉縉</title>,<text>行途轉逶到車城。故人適今佩章符。仁風初傳張宓琴。德政何能及杜郛。縶之維之秣吾馬。永日慇懃片心孚。觥籌交錯肴蔬香。禮待何必及此乎。主人莫喜留客雨。緬思民情還可吁。</text>
<title>頒賑</title>,<text>庫廩盡傾德意宣。生賴天恩死亦天。生死救活皆天賜。齊向宸居祝萬年。</text>
<title>次梁凡山詩</title>,<text>嗟吾與子聖時丁。玩物南州百態生。解佩西津分鄭手。彈箏東籬有秦聲。三春行客風流好。百尺高樓月色明。別恨莫論膓斷曲。翼鴻得意半天橫。</text>
<title>龜浦口占</title>,<text>山川綜錯鏡中開。到到吾行抵暮迴。烟渚有心靑嶂出。風帆無𧏮大江來。巨商漁利由珍脛。曠野澇灾經劫灰。暴雨初翻緣楚客。寒潮遠落轉殷雷。水容繞圻三形宛。島勢遙分七點嵬。沃壤明沙徒自幻。桑田碧海須臾回。覊窓緬憶民情急。攬袂挑燈強倒盃。</text>
<title>梁山尹令洪錫家口占</title>,<text>良川一境最艱道。主倅邀見我何愛。載途相續流與丐。遍身黃朣又浮痗。阿孃妻子莫重倫。斥賣奴婢行事悖。宰屠農牛至栗核。耕田之時以人代。少婦執耒丁壯荷。老者牽轡事憒憒。又有村婦抱二子。一投江中一在背。掩泣之際爲人拯。且言酸苦死無悔。諸般景色不可論。目難忍見心上潰。幸有全尹二姓人。曾前濟活被澇輩。盡日傷心慽不樂。慰言後來救其槩。返旅悒悒慘傷際。忽聞巷沸榜聲在。一家湧歡一洞賀。如對春風爽腑肺。</text>
<title>常有遊覽通度寺之願。而因王事之未盬而未遂。詩以誌之。</title>,<text>昔聞通度寺。今日到良川。行職身方係。仙區夢未圓。自三韓國建。第一梵宮傳。何處鐵瓦是。回頭空悵然。</text>
<title>七點島有感</title>,<text>三江一坼盡晴沙。極目斜陽數點家。仙姑且休桑海笑。何年宿雨使民嗟。</text>
<title>奉審首露王陵</title>,<text>駕洛王陵在彼邱。夕陽立馬悵回頭。千秋興替休相問。餘澤猶今土一抔。</text>
<title>金海。逢河僉正道一于此山亭。</title>,<text>原隰迢迢擁使車。名樓隨處不遑居。二旬風雨南荒路。一夕盃樽北海廬。憂極已忘前日妓。便來差喜故園書。朝來試看高堂鏡。短短霜毛問幾餘。</text>
<title>熊川天子巖</title>,<text>印島凄凉有古墳。悠悠往事世人云。紅羅天子今安在。一片歸雲住夕曛。</text>
<title>馬浦述懷</title>,<text>馬浦山川已再行。三年人事夢中忙。對花未解春風笑。斜日征驂枉斷膓。</text>
<title>入鎭海邑</title>,<text>始到牟山驛。俄聞失殿牌。民情大可見。吏習亦相乖。</text>
<title>過固城邑</title>,<text>鐵城自古舊都傳。杻葛棟樑伊昔年。富貴繁華何處在。笙歌暮起和蒼烟。</text>
<title>泗川尼邱山下口占</title>,<text>夫子大成如日中。魯邦文物卽吾東。尼邱何處誠禱是。泗上山川萬古同。</text>
<title>話趙御史秉老</title>,<text>祗目趙行人。話心又話民。王言如在耳。戮力誓同寅。</text>
<title>矗石樓下論介祠</title>,<text>矗石樓高護晉城。江山勝槩眼前晴。何年細腰輕身舞。落日湍波嗚咽聲。</text>
<title>昆陽石上村</title>,<text>碧山叢桂畫圖中。洞府深深淑氣通。塵閙不曾仙界入。烟霞晩闢瑞暉曨。</text>
<title>入河東邑</title>,<text>豆峙蟾津似帶流。兩江合處置強郵。山河壯勢藩邦國。知是河南第一洲。</text>
<title>南海鷺梁忠烈祠</title>,<text>風濤抽萬頃掀。恰似將軍戰皷翻。爲看千秋江月白。行人立馬待黃昏。</text>
<title>過觀音利落浦有感</title>,<text>水竆南浦極雲邊。到此徘徊淚潸然。忠武騎箕歸天上。斜陽片石綠苔錢。</text>
<title>話南海倅元顯昌</title>,<text>憐彼花田稼穡痒。去年此土値饑荒。雖然治績如相問。宓子張琴不下堂。</text>
<title>雨中述懷</title>,<text>行行到此事多怱。我察南方獨見公。快許平生心與志。只因一夕雨兼風。當今召杜高功著。在上聖賢流澤洪。欵接慇懃津談欛。醉眠不覺牎暉曈。</text>
<title>登雲南㙜</title>,<text>直上雲南眼欲竆。登高一笑耳多聾。翠峀展眉斜日畫。扁舟得意大江風。白首行人方暇息。少年太守盡和衷。烟鎖遠林歸鳥晩。滿庭明月半醉中。</text>
<title>錦城山途中口占</title>,<text>徐巿之過已昔聞。錦城山外半斜曛。至今猶有音聲窟。更看秦靑響遏雲。</text>
<title>水長浦</title>,<text>昌善江之中。古來多産藿。渡頭鱗集船。足貢足生樂。</text>
<title>昌善牧塲</title>,<text>塲中多宿草。牧馬自成羣。國家陰雨備。恃此樹功勳。</text>
<title>渡三千浦</title>,<text>乘舟早渡三千塲。爲活斯民啓未遑。休言菩薩來臨此。上有仁天澤萬方。</text>
<title>晉州卧龍山下南陽洞口占</title>,<text>卧龍山下問卧龍。先生去但蒼松。蒼松爾能知山寂寂水溶溶。千重萬重白雲出。彷彿先生容。七星古巖何處是。倘佯拍雲封。靑山頻入夢。我欲移家避世蹤。</text>
<title>統營轅門</title>,<text>轅門之下水如彎。蜂腰形便兩地間。最䧺三道大元帥。莫重一邦統制關。粤自壬亂設此門。忠武威望斗與山。雉堞自門至海止。水陸之禁重防閒。一夫當關萬莫開。挾山超海越亦艱。老我到此徒徊徨。只吟一詩薄言還。</text>
<title>到巨濟途中</title>,<text>始渡岐城見乃梁。有期王事太紛忙。耕牛買給皆恩澤。扣角今秋樂歲穰。</text>
<title>倉村有感</title>,<text>行處那堪瘞爾僵。三分人戶二分亡。西風吹曇啼鳥下。到此人情盡衋傷。</text>
<title>防營</title>,<text>防營重防海。溟色眼前環。老卒當陽睡。千淸聖運還。</text>
<title>新上村述懷</title>,<text>新上淸輝月一泓。有情無語觸心兵。佳人莫道陽㙜夢。明月年年照漢城。</text>
<title>龍華寺水品</title>,<text>龍華寺裏水。除却全區痾。名利生於此。紛挐一監窠。</text>
<title>奉審忠武公忠烈祠</title>,<text>忠烈祠堂到此尋。對山無語日西沉。庭前猶有寒松竹。保得靑靑萬古心。松竹淸高廟貌虛。黃鸝碧草自如如。身殲未盡紆籌策。魚鳥猶知恨有餘。</text>
<title>挽河亭暢吟</title>,<text>亭上年年月。亭下滚滚波。波萬頃月千古。當此昇平聖世不遊何。析烏啼暮堞。宿雲強半沉。白鷗眠蘆花汀。山碧水碧萬古心。鼾鼻皆少卒。徘徊老行人。此地無限意。安能挹彼長河洗兵塵。</text>
<title>受降樓有感</title>,<text>受降樓外係龜蒙。敵愾當時蕩掃空。黃馘皆傳三令下。遠驂獨佇百年中。公像儼臨千嶂月。軍聲猶振大江風。村娥拾鏃歸前渡。浪盡流沙耀碧空。</text>
<title>登洗兵舘</title>,<text>客舍宏麗湧半天。兵塵一洗昔何年。將軍志决身先死。絲月至今空上絃。</text>
<title>留春詞三疊</title>,<text>洛陽陽春二三月。萬種鶯花六六坊。䯻揷雲巫峽。裙拖水瀟湘。儂家住在鳳城內。玉暎紅膚二八強。蜂行蝶隊紛相逐。不是魯男子乃是風流郞。這皆當面啼背面笑。新人見舊人忘。向我莫更道靑樓說。斷送桑緣春夢一塲。海國桑蓬日。㫌旄擁將壇。萬金寶釼藏秋水。滿馬春愁壓繡鞍。夜來風動蓮花帳。忽見梅梢月團團。百鍊剛化繞指。結同心醉合歡。歌衫舞扇鷰輕擧。千里隨人不辭難。障魔強愛刀弱只。把情儂一般人看。劉阮仙郞去復來。落花流水認天台。風珊珊雨霎霎。依然記取月耶梅。問君緣何太憔悴。使我相看半疑猜。蘭麝薰籠香不歇。守紅十年時一開。大喬知爾心中事。海誓山盟送說回。行將辦理黃金屋。不使孤鸞舞鏡臺。</text>
<title>揭宣告文</title>,<text>宣告期同日。仁聲又德音。揭文還贖處。喜地歡天心。</text>
<title>述懷</title>,<text>堯潦殷旱皆聖世。天不盡劉胥匡生。歸故萬物齊一指。殘陽遠鎖極荒凉。莫使元元至此極。漢詔三月布南方。十綍丹綸法上天。文章綠繡拜下床。肆赦罔不鷄竿典。播告之脩鵠食遑。死者無憾生者甦。蒼天之賜孰敢忘。旱魃爲虐河伯歎。共工不才又肆行。恠疹之熾是何故。混無惡者與善良。是詩不是豪興者。行處觸目盡摧傷。</text>
<title>咸安太平樓</title>,<text>維王二十三禩丙戌去三月。余以別餉使之職。祗奉上諭。宣布聖德。嶺徼海澨。設賑各邑。大抵値昨秋水澇虫損。㐫荒癘疫。十室九空。萬姓嗷嗷。八口流散。父不能育其子。子不能護其親。老羸塡之溝壑。嬰孺緣之販鬻。烟火蕭條。菜色遍野。及此寅賓。邱墟相望。東作無期。而公賑已。又當麥嶺民命孔急之際。余行適値其時。稱以收買奴婢。願賣者題給限麥登時。計日給料。專以救活。限滿爲文揭榜。宣揚聖上如天之德。所買者一倂贖還。各邑奴婢揔二萬一千五百四十六口。掩埋僵仆四千四百六名。且流丐遺棄等救急。亦難殫記。饑饉餘生。咸被聖德。有九分底生意。恠疹惡氣。際時肆毒。沿海一帶。罔非染症。晷刻卽斃。人烟幾絶。滿心危懼。如坐針氊。如此大炎中。身經目賭。無事還稅。一髮不損。此豈非王靈所曁。幽魔盡伏。丹書所在。妖蘖皆消者歟。方春漢詔史侈千古。矧今聖德曠古罕有也。受命南下。夙夜憂懼。只恐任事之不效。幹事竣辦。及到咸安郡。是正午月半天氣也。客舍前有一樓。揭曰太平樓。邑㨾依山挾野。農土沃肥。秧苗移揷。䅘牟豊登。民産饒足。比諸所經。可見太平樓之信不可誣也。因登斯樓。戱吟太平一闋而揭之。太平樓下畫太平。邑㨾民㨾共太平。虫灾水灾皆不入。官村無事卽太平。流瘴熾沴亦不畏。人民咸安享太平。紫章太守云是誰。邑太平時樓太平。我行南道幾千里。非賑非恤最太平。寄語郡中耕織子。盡是聖人賜太平。</text>
<title>諸派員竣事後。齊會水淸店。</title>,<text>五人齊會一店中。執手相問喜氣冲。其喜非但相對好。軆安氣和是誰功。朝雨陰陰瘴癘氣。夕霧霾霾恠沴風。去路又有烏夜啼。飛螢走燐多鬼叢。王家恩威幷待處。炳若朝日出大東。惠可及幽乃今然。邪不犯正自古同。過此危險無事還。王命所在鞠此躳。齊向北宸同拜祝。萬年無彊治比隆。</text>
<title>挽南海倅元顯昌</title>,<text>天心難可信。民淚自然潸。第一南方守。靑山獨不還。</text>
<title>北堠樓救急</title>,<text>北堠樓前爾萬民。饑疫胡爲擧境臻。祗今一粒知誰賜。斯活斯生揔我宸。</text>
<title>達城有感</title>,<text>天曾屢土作環城。鐘氣魁梧傳盛名。徐氏遺墟云是此。而今但見鍊兵丁。</text>
<title>洛東觀水樓</title>,<text>一上洛東觀水樓。風烟不畫此江頭。縱敎落日催行客。正看平沙夢白鷗。</text>
<title>洛原驛縱筆</title>,<text>王事鞅掌頻過洛。生民困瘁殊無樂。哀哀孤寡誅求盡。又重前年年事惡。行見沿邊十三州。餓殍滿目塡溝壑。皇華原隰敢言勞。掩埋救急宣恩渥。天地之大人猶憾。堯舜其如病諸博。我馬玄黃我僕痡。竣事回輈始自昨。西原驛路掛城頭。鶉鵠嗷嗷何狀作。相將望我慈悲佛。哀彼顚連靡所托。輿薪盃水雖無補。臨行且可傾囊槖。</text>
<title>有感</title>,<text>兩宵信宿洛原中。只恐王恩未盬功。向我莫爭牛酒謝。生靈全活自宸衷。</text>
<title>有感賦古詩一篇</title>,<text>聖上卄三歲丙戌。嶺海饑饉又厲疾。南來客言初傳聞。大抵戶口减三一。居民流丐不復返。丙枕中夜憂且恤。別餉重任差小臣。小臣受命誠惶慄。王曰哀我赤子等。不吊昊天將盡瘁。我倉我廩何所惜。欽哉汝往納且出。祗承聖諭感淚下。玉墀肅命行不日。丹綸宸翰誡丁寧。紫章符綬藏愼密。同伴四人皆啓下。整頓行李日且吉。始出南門暫渡江。先誡從人有度律。果川竹山忠州地。嶺外消息先問詰。使軺如星踰鳥嶺。直到邱營告以實。軆察民情恩渥饒。賴及和氣蒼生室。漢詔三月吏方布。周保六章民之質。汲黯發倉千石餘。洪佛活人萬有七。沿海等邑不可言。假買人口積卷秩。卷秩積成皆還贖。徯我其蘓爾言必。生者與租喜可知。死者掩土悲如失。救死賙生知誰賜。天恩深處歡聲溢。斯活民生躋仁壽。南風麥黃正比櫛。八方掛榜四方招。宣布聖德告示悉。歡天喜地蹈舞日。恪秉丹衷公事畢。江南風景凡幾處。職事在躬未遊逸。還節北闕臣拜首。聖壽萬年受天隲。</text>
<title>丁亥三月五日。承招詣闕。下敎曰。特除㫌善郡守。莅邑政治。知爾善矣。退出有感。</title>,<text>有隕自天簡在心。郞潛新揷大夫簪。才踈百里叨分竹。身許雙南愧比金。白首臨民時務急。丹衷戀闕聖恩深。不欺君是臣之職。三字貞符佩作箴。</text>
<title>三月二十三日政。除拝㫌善郡守。謝恩有感。</title>,<text>漢治樻循良。虞績謹陟黜。民命諒斯在。司牧豈容忽。方今則哲明。井井治具畢。藩閫熊虎鑰。巖廊夔龍軼。如臣愧不才。側跡自分悉。活嶺靈惟仗。管桑效亦蔑。何知百里命。遽及散樗質。感淚忽逬瀉。溫諭况密勿。犬馬尙戀主。葵藿亦傾日。塵塵欲磨礪。圖報顧何術。事君如事父。庭訓敢墜失。朝夕視爲戒。聊以書紳笏。</text>
<title>二十四日應製。自上特蒙第二子翼善問名賜科。付之榜末之傳旨。榮感無比。識喜。</title>,<text>父麾同日子簪花。擧世新榮我最奢。祥和滿室來何自。會向重宸效祝華。追憶吾先積累基。百年餘慶發於斯。遇榮今日偏知懼。勉爾爲忠自孝推。</text>
<title>健元陵幸行時祗迎。與諸僚共賦。</title>,<text>龍旂徐動八鑾蹌。靄靄祥雲蹕路長。百世羹墻追慕遠。二陵檜栢粤瞻蒼。齊趍壽域迎和氣。會戴威顔昵光。豊鎬東西三十里。前陪已到九門閶。</text>
<title>支裝邑例。此是祭需封云者也。不勝追感。</title>,<text>仲由負米非今日。毛義動顔異昔時。餘生靡逮榮何有。萬事傷心風樹枝。</text>
<title>城北洞閔尙書泳煥桂庭別業。地界通敞。時宰來遊因賦詩。</title>,<text>名亭雲物屬昌辰。蕭致能來是可人。古木蒼藤淹白日。淸歌妙舞媚靑春。時平冠冕偸閑易。地勝樓臺遞主頻。竟夕忘歸看不足。莫敎羲馭叱西輪。</text>
<title>黃春坡別業</title>,<text>峰回路轉小亭高。到此遊人始息勞。細雨初晴抽碧草。山顔欲醉纈紅桃。平泉恠石居然我。綠野新詩最是豪。幸得唾輝依末席。多慚坐嘯瑨功曹。</text>
<title>陽支村金奉朝賀別業。相公近以風眩之症。屢年沉苦。來此調養。</title>,<text>白髮三朝老。靑邱一偉人。退休非忘世。愆損奈嬰身。都士瞻依久。門生拔濯新。請將醫國手。回得自家春。</text>
<title>三十日。榮墳高陽香峴山所。沿路上前導之靑盖紅牌。父以出宰。子以賜科。恩榮寵隆。途中有吟。</title>,<text>雙橫笛裏紅唐紙。五馬車前皁盖陰。滿路風儀何處注。香岑楸檟遠森森。</text>
<title>楊州細橋里山所省掃。墓村上下齊賀。且族戚知舊自京城出來。諸般事並依香峴例準備待之。乃與諸客共賦志喜于如在齊。</title>,<text>朝澆香峴塋。暮省細橋域。洋洋如在上。榮感成追憶。積慶吾先世。百年而後得。貽厥孝思永。非曰誇耀極。濬源委方遠。漑根實乃食。豺㺚知報本。霜露增悽惻。茶罷式且娛。餕觴獲多福。花樹會宗族。金蘭契舊識。將子示周行。報答加努力。</text>
<title>龍津閔尙書藕堂小庄</title>,<text>立馬龍津騁目謀。輕風獵獵麥將秋。團傾雲影山三角。偏近潮聲水二頭。郵卒就閒眠廢堞。僕夫愁遠叱行輈。尙書淸福恢餘地。剩借鶯花挾道周。</text>
<title>月溪途中</title>,<text>關東一路此要衝。滿地玻瓈欲盪胷。春峽商帆穿雨至。達川漁笛駕潮從。平沙岸岸爭明媚。佳釀家家樂素封。想見汀洲雙白鳥。閒來應笑劇忙儂。</text>
<title>龍元去月溪爲三里。石确崎嶮。最甚難行。乃述志。</title>,<text>將身寄石欄。擧足凌波面。行多磨礪平。勢側俯仰眩。東去無他路。前臨有諸縣。不似九折險。忠孝何由見。</text>
<title>砥平邑。一小亭臨溪。</title>,<text>千里風烟目擊來。砥平前路暫徘徊。葉仙飛舃遊何處。惟見空亭傍水隈。</text>
<title>原州形勝。眞我東之關中也。縱筆。</title>,<text>曲逆天下縣。彭湖斗南紀。山經水史費螢雪。頭白龍門斷爛紙。翩然拂袖下大荒。東出都門二百里。秼馬驪陽店。理艇龍津涘。前臨原野極望平。碧甍畵棟嵯峨起。鐵瓮金湯天府雄。鍾鳴鼎食人烟侈。當年設施彼何壯。控引周遭山與水。鉅靈攫士蒼蒼擲。馮夷噴沐汪汪駛。蒼蒼汪汪互蟠飛。蟠者爲蟾飛者雉。廣川當其面。領原環其址。巋然中處布政司。亞營本府相對峙。昇平朝野五百年。控制承接上下以。東方以寧官無事。又有賢刺史。由來所寶在得人。豈獨西河山水美。</text>
<title>候問巡相鄭公泰好述懷</title>,<text>紆黃嚲紫世知榮。當到腰身覺不輕。又有一天天下在。陽舒陰慘自能行。淺薄將何民社臨。興言晨夕責憂深。伐檀一句成三復。萬事惟求不愧心。</text>
<title>瀛洲舘</title>,<text>九華老人壺中語。招邀劉阮來相躡。疑是唐家十八仙。畵水東西證緣業。右揖洪涯左浮邱。可與玉淸通呼吸。君莫敎石室碁子翻一局。坐令爛柯移灰劫。</text>
<title>蓬萊閣</title>,<text>閬風誰曾見。蓬島今在此。我行已是出烟火。若有人兮招可邇。劉安雞犬響雲間。小舟一葉云誰俟。雖信美而非吾有。割與仙凡逈弱水。</text>
<title>方丈㙜</title>,<text>屨及方池北小邊。有㙜縹緲絶人烟。雲霞影裏長鰲伏。沆瀣光中老鶴翩。登臨喬偓應爭席。坐卧浮洪共拍肩。宿生緣業吾猶信。看盡今來窟宅仙。</text>
<title>原營。話鄭中軍雲五。</title>,<text>蓮花帳裏後康成。傾盖相逢半喜驚。九日携觴烏帽落。十年磨釼斗牛橫。伊昔風流追李郭。祗今歇泊近蓬瀛。男兒生値昇平日。悔向君山苦讀兵。</text>
<title>雉岳山形勝四截</title>,<text>有儼普門堂。春秋降祝香。如無靈異顯。何得至今將。右普門祠。製成麗朝文。摹刻唐宗筆。一片今安在。石亦有時滅。右眞穴碑。湫是天成得。菴惟人作爲。竈泉與石血。猶使後來知。龍湫馬跡。龍德何正中。雨晴惟人欲。只要明禋祀。不須起亭築。右龍淵。</text>
<title>遣興</title>,<text>衿轄形便覽一周。歸來旅舘意悠悠。氣呑秦壠追司馬。眼大嵩河學子由。幾處樓㙜多月色。四時歌管好風流。神仙富貴今行見。信有人間鶴上州。</text>
<title>名都道伯之威福一省。况蓬萊方丈瀛洲等名號排置。宛然一區靈境。所謂仙者未曾見而今始見之。</title>,<text>君不見鄧禹二十封侯貴。滿堂珠翠笙歌沸。又不見羣玉山人好樓居。風簾月鉤凌空虛。免笑寂寂能幾何。武陵躡踪諒無多。生際明時老潛郞。古有顔駟今馮唐。朱文露網動行幰。僕夫催喫嘉陵飯。笑蟻何知天上笑。一柯醉夢槐陰晩。蟾江繚繞雉岳屹。中有原營大排設。入雲高第號澄淸。朱棨畵戟森如列。楊花細落鷰子飛。大人富貴何巍巍。復有亭舘方池上。制度悉擬蓬瀛狀。居移氣養移軆。平地神仙萬鍾享。傍人且莫問馬曹。笑殺楊雄作解嘲。</text>
<title>安興驛橋傍疊石上。見江陵烈妓碑。</title>,<text>彜性貞操貴賤齊。氷花不染敎坊泥。江南才子多輕薄。痴笑眞郞墓上題。</text>
<title>上文峙</title>,<text>夷險相須是一間。太山頂上更無山。躋攀努力終能到。何事費吟行路難。</text>
<title>碧波嶺藥水</title>,<text>淙鳴石竇發天藏。長使行人瀉熱膓。入口味甘坤母乳。引瓢香冽洞仙醬。公如風月來無價。效勝刀圭試有方。一是不龜殊大小。用時還解濟吾鄕。</text>
<title>馬項初界</title>,<text>地夾人稀境始吾。項編如馬屋懸鼯。明知啖蔗非佳味。適我爲官奈爾胡。</text>
<title>宿碧呑驛</title>,<text>行行官路邇。稍稍人烟闢。郵卒出待候。云是碧呑驛。烹蔗供盤午。吹角報門夕。一簡復一嫺。已例經宿昔。踰丁胡爲來。羸民何忍役。所經十里地。磽确田皆石。耳固先於目。邑殘民貧瘠。所以諸般飭。已自在京宅。緡派須勿辭。憫汝歸手赤。撿符仍佩腰。益重民社責。庶幾竭魯鈍。圖惟效寸尺。晨鷄何太遅。坐待東方白。</text>
<title>心遠堂。次板上韻。</title>,<text>草草延行太束團。來時不審我爲官。萬錢腰重難兼鶴。百里才踈愧化鸞。憶昨艱關經檜洞。知今尊貴泛桃欄。厨供衙報俱依樣。仙尉功名有足觀。</text>
<title>述懷自勉</title>,<text>古廈丹靑在。乍看頗云好。漏船木蛆食。梢工心獨惱。自除桃源來。凋弊聞已早。其詳在圖誌。一一覷頭腦。題詠近梔蠟。廨司邈草造。就中還瘼大。滚滚極地到。及今如不治。朝夕若難保。旣云受人牧。盍圖求蒭草。</text>
<title>泛桃軒排律</title>,<text>日晏官樓按地毬。桃源全幅入冥搜。枯琴瘦鶴携千里。亂石回螺闢一州。拄笏看山當翠滴。移筵靠樹挾紅流。身非瑤圃三偸朔。行似玄都再到劉。庭上落花無訟牒。門前淸水有漁舟。亭街雨後香泥滑。簾幕陰中錦浪浮。岸近漲來還可掬。境深飛去不須收。宦情自愛梅軒尉。仙味如封橘戶侯。占候最宜肴巨鱖。忘機漸欲押閒鷗。在今得見朱陳俗。卧聽康衢擊壤謳。</text>
<title>韻用雷聲忽送千峰雨</title>,<text>黝雲渡河黑如豬。電光閃爍殷其雷。恰似媧天破石轉。鬼魅失所啼呑聲。穹霳神造固莫側。噴薄陰陽在俄忽。我願吾王軆乾斷。揮破羣奸幷驅送。龍繇協吉震百里。主鬯洪休於萬千。須臾風定晝如晦。拄笏不見山西峰。呼僮磨墨記陰晴。滿簾滴滴黃梅雨。</text>
<title>有所思</title>,<text>名者生於實。無實豈有名。自我臨民後。事無一稱情。况莅才屬耳。速郵未及行。如非誤看見。莫是徑責成。聞來思反覆。可訝亦可驚。似將一擔負。加我身不輕。豈不端心膂。絲毫答聖明。顧奈才淺薄。施措恐失平。但幸桃源郡。淳俗又淳氓。苟以齊魯待。易與知所程。農功躬飭畒。學䂓面喩黌。庶幾政成日。吾亦與有榮。</text>
<title>縱筆</title>,<text>如舞如翔飛鳳山。宜晴宜雨朝陽水。朝陽飛鳳共回互。中有倚風小亭子。桃源太守韵致好。公退之暇遊於此。風烟雲物滿目來。應接不暇何其侈。齊天碧樹簇千章。界岸明沙舖十里。縈靑繞白指顧中。盡日人行圖畵裡。朝來牙笏晉談淸。雨後珠簾滕賞美。瑯瑘釀泉作何狀。千古風流翁白耳。憑而納凉夏最宜。俯可觀豊秋更喜。安得龍眠畵一幅。起居飮食長相視。</text>
<title>有感</title>,<text>勒石範銅公曁侯。芳名偉蹟耀千秋。遞來遞去應無數。惟有仁恩在所收。右遺愛碑。棟樑宇宙是三綱。卓卓其人豈有常。俗美風淳諒不誤。㫌閭相望在玆鄕。右㫌閭。</text>
<title>全忠臣敏俊祠</title>,<text>封狐荐食歲龍蛇。徒死徒生只足嗟。炳義取熊曾有幾。甘心蹈刃古來些。無寧就盡分千臠。不爲圖存掛一牙。百世秉彜同景仰。也宜芬苾在鄕遐。</text>
<title>江干觀魚</title>,<text>長江之水何粼粼。演漾綠蒲涵白蘋。鷗鷺羣飛日向西。微風不動眠玻瓈。桃源小兒齊拍手。山影參差倒江碧。遊鱗潑潑復剌剌。其口如銀尾盈尺。大魚食苔花生篆。小魚吹浪紋起縠。夕紅漸殷躍漸多。下上掉尾錯相逐。濠上老人時在梁。世間筌蹄窅兩忘。魚知魚樂我知我。物我區分反不可。</text>
<title>川獵</title>,<text>白飯紅鱗鼎掛沙。野蔬重與剪蓴芽。江湖一味津津在。了忘申牌報晩衙。田家望望日如烘。人道南江獵得豊。俗尙自來聊不免。使君非是釣魚翁。</text>
<title>水穴</title>,<text>世間瓌恠石居多。風穴東頭水穴何。吹向五丁椎下發。浪從神禹斧前過。口呑飄颯頻搖鵲。尾洩谽谺詎測螺。莫道景純知博採。一經山海漏編摩。</text>
<title>泛舟遣興</title>,<text>羽刻商沉耳忽醒。吳雲遠逗楚山靑。官居不是無絲竹。爭似高江舟裏聽。右笛聲。大嚼香羹一椀餘。空談實飽異龍豬。未應多羡漁舟子。只愛山春不愛魚。右鱖羹。</text>
<title>戱吟</title>,<text>黑雲西南起。倒飮長江水。轟轟曳曳雷電掣。雨脚如麻未斷絶。沙上遊人逬鼠竄。忙手不及盃盂撤。這莫是天翁憐我無笑料。好敎他一番劇戱大絶倒。</text>
<title>優遊於斯亭者。皆雨之賜也。乃吟以述懷。</title>,<text>旱餘甘霈沃桑麻。民吏同歡是一家。漁獵不誣靈應驗。走藏何必禮容加。阿誰屬撰豊年頌。適我爲官節制衙。欲換倚風名喜雨。莫須專與子瞻誇。</text>
<title>川獵得雨之驗。益覺信然。而天公會事。其亦有待而默佑歟。由此觀之。人事之乘除得失。亦豈私智所能推移哉。因吟古詩。</title>,<text>夸父追日力靡及。愚叟移山意實妄。醯鷄浮沒蟻螘磨。勞勞役役馳空想。升沉榮辱盡前定。旱潦陰晴那可強。烏有先生好大言。賢者不信愚者况。今日之雨誰前知。一曲行歌爲君唱。巢居穴居亦有靈。矧以人矣迷方向。齊東之說誠荒唐。上雨下獵巧適當。平沙漠漠日杲杲。凈衣團坐棼相餉。雲起雷掀姑未霔。猶自然疑互顧望。請君休勞費心筭。云誰之聽惟天仰。</text>
<title>登古城址有感</title>,<text>興廢相尋百轉來。古人曾此築城回。當日北門雄鎖鑰。至今南垞長荒萊。力綿斗邑誰重竣。事在先天只自頺。桃源廨舍長隣近。猶免春犂犯墾開。</text>
<title>一回覽各書齋勸勉</title>,<text>廳壁煌煌勸學綸。下車先與約鄕人。自慚太守踈儒𧗱。欲廣文風奈乏身。勿助勿忘古訓垂。蒙時端養責惟師。待他司馬賓興日。雅飭淳淳不問知。</text>
<title>桃源</title>,<text>春來春去百年間。秦代衣冠漢世班。全幅桃源誰得畵。斜陽一秣下靑山。</text>
<title>縱筆</title>,<text>東輪纔稅又西鞭。歸對官燈思悄然。別在至情尤更苦。身縻薄宦只堪憐。畏途碧嶺須加食。孤店黃驪正穩眠。但願計程風日好。早憑回使信書傳。</text>
<title>與各齋長共賦</title>,<text>始到名區興復新。桃源之說問居民。千樹花飛錦浪水。萬家地僻武陵春。山亦少年顔不老。俗曾太古意兼眞。滁亭禽鳥同知樂。快倒三盃半欹巾。</text>
<title>捉鹿飮紅</title>,<text>衰境多因藥餌扶。靑囊陳蠧苦靈無。此來好頓山麋血。非復江村病暍吾。聖主敺民壽域躋。仁摩義漸是刀圭。偏憐老勁難於化。送歃眞紅徹口臍。</text>
<title>點檢軍物</title>,<text>一一麾除武庫塵。霜芒殘缺電光嚬。只緣近日恬嬉久。拋却桑根任委陳。</text>
<title>端陽卽事</title>,<text>天中喜笑吏民看。角射齊聲得粉團。聊以綵絲持贈意。爲君長命賀登盤。</text>
<title>與各齋長賦詩倚風亭</title>,<text>日向江頭擧酒盃。此亭今又此筵開。樓宜急雨黃罔勝。客有陽春白雪才。年少豈盡萬卷讀。吾軍亦足一張回。知從太守遊而樂。何處如君更得來。</text>
<title>訪崔隱士琦顯不遇</title>,<text>洞門深鎖碧窓寒。犬吠寥寥晝向闌。師去有童松下問。客來無主竹陰看。一楣凡鳥題何益。兩地靈𡱝照亦難。太似山陰雪月夜。孤舟興盡下前灘。</text>
<title>石穴</title>,<text>聞有石穴在西峰。峰名囉叭亦奇容。匆匆未及一登覽。靡我無仙九節筇。</text>
<title>倚風亭小酌</title>,<text>翼然亭子四環山。次第衣冠綠樹間。酒氣忽醒江木碧。更將佳句好開顔。</text>
<title>伏日</title>,<text>頒爵何年此日從。元氷自是暑能容。佇秋火代庚金伏。釀雨雲成水墨濃。世事惱人多變態。令辰與物好相逢。至今老少爭傳勝。羊酪端知爲費供。</text>
<title>進獻鹿茸。自官替納。價錢例斂者許减。焰焇代錢亦勿施。民情歡欣云。因有感而作。</title>,<text>言念桃源官。民貧邑亦殘。家無千戶剩。田少一坪寬。加以茸徵納。創爲蠧弊端。排成年斂例。耗甚日滋歎。賣犢艱充索。摘鐺苟免犴。嗷嗷憂轉壑。惻惻味忘餐。雨澤雖云普。雲霄詎自干。斡旋當我責。禀達替兒殫。達四宸聦邇。貿千院貢完。誠勤恩太侈。惶恐分何安。天渥宜推廣。鄕收幷削刊。爾肩應始息。余齒豈重酸。野絶誅求急。村騰蹈舞歡。輿謠聞井。邦運祝箕盤。報答涓埃願。衷心炳若丹。</text>
<title>此邑云是行舟形。通一邑都無井。而飮此烏啄水。亦從上流下。抑或有嫌其湧出歟。因以賦詩。</title>,<text>淙淙滴自石天流。削葉承來狀異尤。借問靈烏何倒啄。應緣此地地形舟。</text>
<title>自遣</title>,<text>偲偲十載步亨衢。恩綬桃源太守符。供職能閒如有暇。賴民齊備想無虞。生涯只道桑麻最。文物古稱忠孝殊。安得年豊成底事。一區大庇飽更腴。</text>
<title>是日講生計劃後。與訓長賦詩。</title>,<text>淸凉淑氣賴涵濡。委曲天心穡事腴。山似圍棋平野錯。水成緩帶小城孤。老於書釼還無就。悔是林泉早未圖。誰道不才明主棄。觀吾痴想足時需。</text>
<title>愛仙亭閑散</title>,<text>遊筇行自愛仙回。就此風衿爽忽開。時候政宜河朔飮。江名巧似子陵㙜。悟玄怳我超三乘。引白惟君勸一盃。烏石靈源知不遠。微吟緩步趁曛來。</text>
<title>鳳捿亭舊址</title>,<text>搜舊尋新恣意行。小亭遺址近孤城。毁垣影倒朝陽屹。破楚痕侵四美橫。丹穴已經多士瑞。空㙜偏感謫仙情。鳳兮我願歸來早。海國黃河又一淸。</text>
<title>詠歸亭次原韻</title>,<text>行値亭名翻起敬。衣冠想像丈凾間。江鳴四美彈餘韻。雨霽朝陽浴後顔。化舊縱荒猶勝地。卽今相守只寒山。重來起築如將待。自是無人不是慳。</text>
<title>倚風亭閑散</title>,<text>倚風亭上四時風。風送仙源淑氣通。雲棹晩藏山影外。雨樵碧入野烟中。阜民閱武惟公務。陰峀陽江揔畵工。遙點長安何處在。歸禽杳杳帶曛紅。</text>
<title>愛吾廬</title>,<text>吾亦愛吾廬聖邦。心閑捿碧俗淳厖。漱石枕流功第一。洒風詠月價無雙。花似佳人參酒席。山如高士對書窓。修眞鍊性於斯足。貧窶關心不以降。</text>
<title>觀釣</title>,<text>雲上釣磯住片陰。江魚盈尺引千尋。驚鷗飛向靑山去。一篠絲風萬古心。</text>
<title>贈全雅宗學</title>,<text>高名江左解君顔。淸枕因緣見錦還。敢把工程衡得失。只將才藝付躋攀。收書曾已千金散。覔句何須一字慳。擇必處仁先訓在。買山計遂老無間。</text>
<title>四美江泛舟</title>,<text>天光水色入扁舲。得意淸風助有靈。西子湖粧來月白。東平洛賦倒山靑。夕瀾翻曳烟濃岸。遠樹參差碧滿汀。最是仙源奇絶處。盟鷗眠𪆽兩忘形。</text>
<title>題泛桃軒板上</title>,<text>造物藏無盡。仙源正在玆。靑山綠水處。明月淸風時。文酒吟其趣。漁樵老此涯。幾人詩板上。我亦一題之。</text>
<title>細君生朝述懷</title>,<text>官遊無暇室家團。落落爲懷兩地難。佳節令辰多遠客。當年今日坐長安。強排肴饌非眞欲。生在夫妻末共歡。遙想故園閨閤裏。有人怊悵對朝盤。</text>
<title>白日塲呼中</title>,<text>慢聲齊唱壯元郞。畵皷淸笙晝日長。花軸縱橫才子筆。金樽傾瀉妓仙觴。梁園白雪誰居右。滕閣秋霞又在傍。不是全然觀美計。須令士氣聳吾鄕。</text>
<title>四美川閑行</title>,<text>誰將摩詰輞川圖。全向松林洞裏輸。此地居人何福汝。今來太守便忘吾。春深晝永花千樹。水曲山回月一區。眞箇桃源於是見。里名端與郡名符。</text>
<title>次板上桃源行韻</title>,<text>爲君試作桃源行。四疊靑山一片城。漁火遠歸芳草暗。壑雲欲斷大江橫。夕西野談農人樂。硏北詩緣太守情。喜看仙區塵不到。千家花竹近三淸。</text>
<title>與桐初，雲石次板上韻。</title>,<text>東到桃源十室連。一樓湧出白雲邊。靑分野色濃於錦。皓立巖頭凈似禪。山古民風餘地步。官淸鈴語動泉邊。藍田復有哦松趣。可續前人揭墨緣。</text>
<title>壯元需。自六書齋來。時卽仲庚。</title>,<text>珍錯三盤物太華。人云來自壯元家。喫合末庚村俗設。供𡇂才子榜名誇。區區莫謂酬頒豆。種種仍知勝饌花。美味六齋滋日至。詩能香頰饋香牙。</text>
<title>泛桃軒述事</title>,<text>桃源太守無事閑。坐凭梧几看西山。鈴索不鳴庭鳥下。手披仙書讀一還。星僮匿影柳傔瞠。猶自偃蹇任頹唐。忽聞衆聲門外聒。伐皷鳴笳沸如螗。初知適然漸起訝。起整烏紗坐長夜。峨冠在前野笠後。踴躍齊趨入官舍。就中翩翩手一繖。新栽錦縷生春暖。垂垂絛脚飄日中。籊籊長竿倚天畔。袵揷聯書前致辭。万人之名上繡絲。康衢烟月擊壤歌。足之蹈之手舞之。面面頭頭頌地主。媚愛相將曰余取。無功可指無德稱。徒費廩粟仙尉府。此物於我何有哉。再辭三辭去復來。爲念曠費姑寧受。倚立廳壁齊軒梅。逡廵不退復趍庭。替茸今歲東方寧。野人愚誠在芹曝。聖壽欲祝南山靑。淸齋去上葛來壇。佛燈七夜心香丹。彼皆田間耕叟。何知帝力民賴安。吾王大德如天地。二帝可三三可四。條風塊雨三千里。蠢動含生化咸被。爰採虔誠作一歌。慶忭微臣斷無他。黃河如帶泰山礪。萬歲千秋奈樂何。</text>
<title>與諸訓長拈萬國如在紅爐中分韻。得國字。</title>,<text>赤帝南巡行火德。打鍛圜毬一大域。扶桑作薪若木炭。九烏日來煽其翼。霧燻雲蒸自朝畫。山焦海湯無南北。衡山彌明適訪我。對鼎欲賦還不得。梧几炎炎竹簟熱。白汗沾透烏紗幅。懶撓白羽試一顧。擧天地無爐外國。</text>
<title>泛桃軒西。一銀杏木大可十餘抱。陰之所庇。晝日不漏。漠漠然虗靈淸凈。余愛惜以賞。</title>,<text>干雲一樹泛蒼蒼。下有人間五月凉。長發翠竽枝上籟。時聞碧玉匣中香。松宜有記崔藍壁。柟可生顔杜草堂。種者其誰今我管。風窓終日夢羲皇。</text>
<title>農丁獻需有吟</title>,<text>簡朴逡巡野禮眞。麏䴥童丱亦吾民。條風塊雨三農足。有戶無家一視均。官供爭如農餉美。上心元下情伸。今朝須盡歡娛意。知爾終年畢苦辛。</text>
<title>各齋罷接共賦</title>,<text>郊外新凉獵獵吹。文人持酒話前期。葉州雙舃行將擧。湖學羣髦不問知。功歸太守吾何有。醉到先生子莫辭。別有自今加勉事。城南黃葉暎緇帷。</text>
<title>橘戶書齋</title>,<text>梧葉佳辰橘戶堂。盈盤鷄糆動秋香。書生晒腹丁今日。太守忘形在此鄕。松下暫偸公退暇。槐陰仍闢讌遊塲。前路期君何處好。秋來聞道擧賢良。</text>
<title>中洞書齋罷接</title>,<text>性癖痴頑耽看山。更憐仙府簿書閒。斜陽韻士高情合。碧樹啼禽樂意關。貝葉乘風傳俗語。桃花浮水出人間。名區從古誰爲主。白髮餘生好是還。</text>
<title>述懷</title>,<text>秋來日飽不時需。無待官田秫釀壺。歌粒哺含俱有自。一胞民物是康衢。</text>
<title>倚風亭有感</title>,<text>倚風亭上微凉足。閱武堂中白日閒。多謝仙源前太守。遍題名勝待余還。</text>
<title>四美江泛舟</title>,<text>謀酒載詩揔客愁。都除俗想上船樓。哦松暇日非公事。泛宅蒼瀾亦壯遊。鷺渚釣磯淸世界。桃源太守老風流。少焉月出東山碧。剩學蘇仙步斗牛。</text>
<title>走筆次文雲石別章</title>,<text>城外明朝祖帳開。諸君荷此挈壺來。肇秋天氣蟬初語。千里鄕書鴈幾回。少別亦應傷遠緖。相思須早盡深盃。歸期早晩休勞問。碧嶺東西雪未堆。</text>
<title>余以聖節趨班上來。西面民數百名齊會。以皷吹鉦笙前導。謂以去不更還。請還衙。至以道袍等衣服鋪着路面。不得已下轎慰謝之。且奉獻食物。此是洗鋤需云。</title>,<text>碧驛午鷄角角喚。僕夫催馭愁日短。太守非是田園賦。諸民猶恐虹橋斷。盈盤饌饍爲飮餞。載路衣裳更何段。如天碧嶺行可上。到此令人失妙筭。初無政德入人深。又有前期復路坦。民之所欲天亦從。不然胡爲受爾傘。臨風回首一悵然。莫道人情有冷暖。潯陽起指有信潮。計日行期不可緩。飛鳧容易去復來。長路關心千里半。桃源於我信有緣。不待山中花霰散。</text>
<title>再踰碧波嶺</title>,<text>程途西指抵長安。中有嵯峨一碧巒。千里鳳城迷日下。九回鳥道在雲端。初來猶屬往時易。重到深知行路難。寄語輿人須努力。躋攀應復有奇觀。</text>
<title>半巖口占</title>,<text>迢迢記堠短長亭。字面須人道里銘。天恐經過迷遠近。也敎標植半巖靑。</text>
<title>馬項店舍</title>,<text>馬項層崕崛峍巓。數家懸若鷰巢然。籬間牛卧無餘地。屋上鳶飛不見天。世間平衍應多在。峽裏涯生有足憐。爲是前臨官道畔。秋來猶自戶編烟。</text>
<title>碧波嶺藥水</title>,<text>喘息間關上碧巓。暍消難藉說梅痊。此時赴飮如何爽。不用千金換一泉。</text>
<title>碧波嶺少憇</title>,<text>金剛一祖産千孫。元氣西馳碧嶺尊。齊雲翠黛蚌螺結。礙日丹崕乕豹蹲。松濤益壯初來客。烟火深藏何處村。下處不同登處苦。抵回平地趁黃昏。</text>
<title>碧波嶺一也。而行有升降之異。故路有易難之別。則雖以人事觀之。所謂乘除屈伸。安往而不相隨耶。因有吟。</title>,<text>朝在碧波左。暮在碧波右。險夷一此地。升降非別有。或難如天上。或易如丸走。一嶺判若二。歸來暫回首。至人觀玄妙。矧玆經歷後。禍兮福所伏。無者有之母。往復猶康莊。此理難誣厚。笑殺迷津者。甘作株兔守。苟無登處與。豈有下時取。殊塗詠一轍。覽玆知所受。否泰元不忒。捐益互無咎。此語如不信。請問無極叟。</text>
<title>芳林途中有感</title>,<text>擁道塡街耀一身。紛紛笑語爲誰頻。世間樂事無過此。只恐聲名却未眞。</text>
<title>安倉途中</title>,<text>悠悠㫌旆此經過。長路無如老熱何。秋水時從蟾浦至。晩雲晴拱雉岑多。天涯戀闕衷常赤。嶺外憂民鬂欲皤。野客不知心有在。謾嘲隨處費吟哦。</text>
<title>上所唐口占</title>,<text>肩輿沿水路逶迤。嫋嫋天風盡日吹。𪆽浦崩歆潮勢冷。馬蹄穿盡石稜危。瞿塘未必秦西在。松菊猶存望裏思。北去長安餘幾里。此中行邁劇靡靡。</text>
<title>今日之行。左挾大江。野界寬敞。江色澄碧。風帆沙鳥。烟雲野樹。頗覺豁如也。有吟。</title>,<text>玻瓈水色碧如天。挾路澄鮮敞眼前。兩岸蒹葭經白露。羣飛鷗𪆽拂晴烟。此來備閱千般苦。政有行多一暢緣。取次終南山色近。明朝催渡錦帆牽。</text>
<title>路由忘憂里峴</title>,<text>五馬東征春忽秋。長安不見使人愁。黃驪水濶目杳杳。碧波嶺高思悠悠。昨夜西風動歸興。琴鶴相隨理行輈。楊根抹馬凌晨起。寶院聞鷄抵午投。碧松壇畔紫鶴里。魂去魂來日一周。咿軋藍輿不暫止。伊今始上峴忘憂。祥雲靄靄臨天闕。芳草萋萋繞御溝。我家門前楊柳樹。長來一春幾枝抽。王喬仙子葉縣舃。淵明處士潯陽舟。荊妻迎笑𥠧子候。今夜聞鍾長樂樓。</text>
<title>賦歸眞趣。可以想得。有唫。</title>,<text>案上一部樂志論。枉被名韁乖夙願。路阻音書久別離。材踈圖報增迷悶。東州一去動經年。思歸未歸山川遠。九陌歌鍾家近住。秋來倍憶野芹獻。二水西風解行舟。載驅載馳身猶健。依依松菊綠蕪荒。苒苒楊柳黃金嫰。臨門稅駕日未午。斗酒親戚相酬勸。鳧飛葉縣亦不遅。鶴返遼陽更何恨。官厨肉菜久酸齒。且須高枕加飧飯。喜見終南靑未了。曉趍彤庭白首頓。</text>
<title>自嘲</title>,<text>錦壁楓花政値秋。殷紅深赤暎遐眸。霜染雲屛猩血漲。風飄仙帳綺霞流。騷人抽筆佳堪掬。遠客停車興更幽。官道悠悠期倥偬。好敎儂負一登遊。</text>
<title>有所思</title>,<text>記取農疇勸課臨。西來終是未忘心。自吾不見今三月。接壤推知此一林。峽裏利成猶勝昔。人間快活又逢今。官琴欲奏豊年頌。安得如飛度碧岑。</text>
<title>碧波嶺口占</title>,<text>憶昔經過碧樹秋。今來紅葉爛盈眸。回首幾何曾日月。停車亦自好風流。千林雉岳難專美。二月鵑花詎獨幽。呼我楓仙吾自任。東西地界冠玆遊。</text>
<title>郡中大小民祝聖壽於葛來寺。而有詩志喜。故余亦次其原韻。</title>,<text>覆育羣生性本良。微忱胥協供淸香。棠陰綠庇觀風化。葵萼丹傾向日光。地會靈英將禮潔。燈明佛竇降休長。諸天恩雨瑤花散。聖壽無疆是上祥。</text>
<title>賞菊</title>,<text>大凡草木之有花。浮冶而易壞。故縱使一時之艶華。而還同朝菌之見朔。老圃秋容。雖無爭彼之高。然寒花晩節。皷聳一世。則操觚弄墨之流。靡不斂手而搴焉。蕭穎士云低其枝弱其幹。豈弟君子佩服攸宜。余取以爲信焉。大抵天朗氣淸之朝。白月繁霜之夕。巋然獨華者菊也。於是騷人韵士不謀而咸稱。日植而詠觴焉。噫噫前日之浮冶者。爲今日黃花之敺鸇歟。陶謝范蘇之倫。以盡其詳。余何贅陳焉。雖然余亦菊者徒也。掇其香而記其槪焉。半日濃情共比依。重看時菊却忘歸。花香淡泊偸簾去。枝葉參差帶月微。沉吟令節來紅友。採得寒英問白衣。箇中眞意如相語。詩酒留連客不違。</text>
<title>與諸生共賦阜民軒</title>,<text>江上有亭亭上山。山碧水淸兩絶間。以財阜民非郡務。南薰高處解龍顔。良辰對酒放踈襟。欲學堯夫愛是吟。斷岸黃肥殘葉跡。遠林紅鎖夕陽心。秋來白髮添多少。歲晩靑山宛古今。藏物錦囊猶未盡。淸商一曲入玄琴。</text>
<title>泛菊會</title>,<text>今秋重九我今還。節物生光樂意關。紅葉詩隣多白髮。黃花籬落又靑山。參軍當酒風烏帽。坡老登樓夢鷺班。寄語丁寧耕讀子。昇平此日好開顔。</text>
<title>秋興</title>,<text>他鄕事事半消磨。謾興詩如老杜歌。野濶漁燈星點落。山寥病葉雨聲多。秋容太瘦看花可。世味全寒對酒何。鈴索日閒眠不起。晩風轉颯動庭柯。</text>
<title>諸齋長來訪共賦</title>,<text>佳興偏多玩物華。梅軒近僻傍山家。坌氣帶嵐歸屋角。微凉和雨動簾牙。㬉盒茶神傳畵字。暮林蛩響濕蒼霞。那能竗化千兼億。聊管風流寂寞涯。</text>
<title>對農丁吟田家卽事</title>,<text>九月秋高天氣凉。桃源一區開仙鄕。去時靑苗來時熱。農夫之慶稻與梁。隔籬招呼來相餉。山中白酒烹鷄黃。李四張三皆舊面。上下歡愛何洋洋。擊壤作歌衢有老。稱觥獻壽邠無彊。平秩西成惟乃勤。歸功太守吾何當。聖后在上調玉燭。天無烈風海不揚。又有賢伯宣其化。輿頌再騰詩甘棠。八荒壽域三千里。條風塊雨無愆陽。豊年穰穰其樂且。俾爾民物熾而昌。憶曾作苦三之日。如今峙積千斯箱。昭代以豊爲上瑞。年年此日備壺觴。</text>
<title>題士民詩軸後</title>,<text>念吾無德及於人。胥悅何能這此新。家習絃歌皆聖化。俗淳𤱶畒各情親。煕然衢老同其樂。偶爾劉公敢曰仁。萬戶花肥紅錦繡。昇平畵出武陵春。</text>
<title>落葉聲</title>,<text>木落霜前肅氣晴。寒天寥廓任飛輕。當風古壑傳秋籟。伴月空階作雨聲。淸霄能撼騷人夢。孤榻先聞遠客情。指齊萬物同歸古。剩讀南華悟此生。</text>
<title>五里程途中</title>,<text>長程回首故依依。國計民憂去住思。聖代卽今頻雨露。微軀何以答鴻私。</text>
<title>江水成氷。因步行渡江自戒。</title>,<text>滿渡玄氷覆碧莎。琉璃新合見深波。北風捲地成凝沍。東路連空戒跌蹉。奉職只宜不辭險。持身非敢忽憑河。英雄正大從玆出。臨事其如履薄何。</text>
<title>楊根邑卞武景家。逢崔僉正景圓氏夜話。</title>,<text>東庄留話故情歡。燈火靑熒五夜闌。別浦風來潮漸落。遙空雲盡月初團。城陰持酒今如夢。秋後看農且未還。欲問他時相憶處。木蓮花外白鷗灘。</text>
<title>途中賦事</title>,<text>綠林豪藪走松間。畏道傳聞不可攀。勦獲全歸良射矢。賞施嘉尙善男鐶。李郞詩扇何須贈。虞詡霜釯自是閒。黃葉城南凈如掃。前徒相賀罷愁顔。</text>
<title>店舍冬至</title>,<text>年華多在道中催。冬至還隨豆椀來。能言經宿猶情面。爲進溫湯亦辟灾。茅店客停寒食馬。菊籬人送重陽盃。村婆只要慇懃意。那識新添一齒回。</text>
<title>余獨自京來到馬項店。呼炊以粟豆甘蔗等。面強炊進。因述其事。</title>,<text>石田茆屋此居住。澤雉爲隣鹿爲伍。瓮裏有粟甁有豆。強被行人炊供午。盤盂狼籍沒東西。相視那知爲地主。蹄輪罕到洞門邃。巾襪不修衣裳古。太守爲誰但記姓。版籍猶屬桃源府。終歲荊門不見吏。老狵閒宿巖花塢。惟知種蔗作生涯。谷口燒畬趁春雨。耕而鑿而自食力。世色何由入聞覩。康衢古俗兩忘魚。乃知今在山家戶。風塵噂𠴲久爽實。強解不知言之苦。</text>
<title>余自京來。都無官屬之從。以京毛橋轎夫卛來。及到衙。無人知覺。因述事。</title>,<text>肩輿疾若舃雙鳧。薄暮歸來出不圖。花老空衙收晩蝶。松高深院定昏烏。雨絲風片何忙爾。電邁星奔自在吾。借手毛橋人第一。世間夷險變斯須。</text>
<title>賦雪</title>,<text>飛飛騰六下。人跡野逕微。萬戶齊貧富。千林混脊肥。最難鴻爪辨。獨見鶴頂輝。惟有寒梅樹。春光與爾歸。</text>
<title>江陵盲人李童春覺者。輒逢人聞音聲。便說壽夭吉㐫。明知的見。余亦試之。</title>,<text>神知靈異一春童。家在當年大嶺東。師曠審音惟有耳。張生觸物本無瞳。鳳祥莫是前言戱。龜兆終看後祿崇。慚愧世間明目子。的然相視蔀還蒙。</text>
<title>次玄雅膺澤韻</title>,<text>對君爽氣襲賓筵。一點靈犀壁至前。日下因緣逢故舊。世間有路接神仙。火華應試靑錢上。高韻難酬白雪邊。可質名無虗士是。津津談欛見眞天。</text>
<title>述懷</title>,<text>山中積雪雪中吟。秉燭良霄興味深。明月三分盃酒社。白雲一片野人心。萬物不齊徒增感。短歌出郢少知音。鄕關千里魂須去。曉夢俙微亂似林。</text>
<title>雪夜與諸客共賦</title>,<text>客牕風雪半陰晴。裘帶怕寒自緩輕。極浦橫斜題鴈字。曉床凄切卧蛩聲。逢梅爲喜江南使。見月聊憑塞外情。借問桃源無盡趣。學仙飮水老書生。</text>
<title>寄江陵崔雅有顯家親壽辰</title>,<text>筵中華髮坐如仙。六一韶光卽降年。寶瑟在床今靜好。茁蘭交砌正芳聯。娛賓嘉會金盤擧。持世淸儀玉樹前。愧未緣公躬進壽。要將賀語以詩傳。</text>
<title>劉光德以講壯元。驟帶校任。有女者請迎納壻。有財者卛去爲子。勸學文曰千鍾祿如玉女書中自有者。信然矣。有吟。</title>,<text>有子有子劉光德。席門四壁家無食。陳郞冠玉只自美。范丈給緡何由得。東閣招招十室邑。較藝府中來相集。泰誓篇上一字師。黃繭解悟難企及。庠宮亞座爲誰倚。一朝令譽金刀氏。西樓暗喚鳳凰侶。北阮爭負螟蛉子。家家美談冠一鄕。便作人間天上郞。玉女鍾祿來何自。爲有窓前螢火囊。三樂吾聞一育英。屋角喜瞻奎宿明。明年竹樓翁何處。只恐人心安小成。</text>
<title>夜與諸生共賦</title>,<text>二松樹畔闢詩樓。心遠便知萬象幽。捫虱可談天下事。買驢要試雪中遊。薄酒田勞君白髮。賢書賓擧爾靑眸。隨風諸子生珠玉。伴得仙緣半世休。</text>
<title>雪夜會訓長</title>,<text>滿空騰六下如期。靑拭雙眸兩看遅。酣夢忽醒莊蝶曉。豪情欲問灞驢時。萬物不齊循序感。短歌出郢少人知。淸士如今誰最見。仍裁雲牒細論文。</text>
<title>臘日</title>,<text>土皷餞寒天復陰。臘日裁詩興味深。靜居半夜能除俗。揣事今年亦負心。爆竹要驅儺與疫。設網爲範獸而禽。樽前白髮何能爾。太守風流只好吟。</text>
<title>贈竹下</title>,<text>桃都門外卽靑山。地僻百年流水間。天下少逢知己者。書中如對故人顔。梅瘦士寒元是友。燈靑酒綠兩相班。這邊高趣誰將問。白髮貪吟久不還。</text>
<title>謝諸生別章</title>,<text>東閣梅花歲色寒。征車明發向長安。吳會一錢惟表意。湘江盞酒不成歡。枉賀劇憐君髮白。殊恩圖報此心丹。來歲倚風亭上席。也須重對舊衣冠。</text>
<title>行路難</title>,<text>短句長吟行路難。星摩嶺上一回看。聞名已是齊天峻。住足仍非立地安。戌削氷崕緣石面。逶迤線路入雲端。半腰俯瞰三山小。絶頂常憂六月寒。愚叟投畚愁脅息。夸娥植杖覺蹣跚。孫峰東省重關險。祖脉西馳百里盤。誰道平生初到處。我來玆土適爲官。二年旅恨霜初換。兩度歸期臘欲闌。詢及詎無黃髮老。筭來差易碧波巒。昨同野叟相留別。曉發騶徒戒束團。獰風歲暮云方肆。積雪冬深尙未殘。姑使前臨要試步。豈眞努力爲奇觀。玉龍塩乕愈憑怒。翔鶴飛猿反失翰。纔得側身𢥠眼眩。全因據手定神完。瞎駒正似經深澤。凍雀將何抵屹竿。閱劫縱知添鬂白。喫驚猶自保心丹。壯士休勞排却手。謫仙還作噫吁嘆。架橫危棧千尋壑。放泛輕舟九折灘。京國遙思餘杳杳。人寰下視更漫漫。世間多少經過子。愼莫從那強理鞍。</text>
<title>平昌藥水店</title>,<text>畏道巉巖不可攀。東征遠客幾時還。行經虬角猶天塹。度盡羊腸又釼山。洞屬將身憑木末。逶迤擧足入雲間。關心長路多餘悸。平地歸來夢未閒。</text>
<title>杻峴氷程</title>,<text>嵯峨一杻嶺東西。雪白氷玄路轉迷。後轍相尋前轍覆。右邊偏側左邊低。平鋪盡是琉璃滑。愁殺如聞杜宇啼。始覺古人寒不出。同途夷險未曾齊。</text>
<title>月溪逢立春</title>,<text>光陰半是客中頻。今日月溪逢立春。千里關河新換節。二年京國未歸人。幾家題柱皆和氣。此地停驂忽悵神。棠舍昨聞鄒子律。陰崕佇見活吾民。</text>
<title>乘氷之難。古人所戒也。苟甘一時利涉之故。而復踵他日欲速之心。非持身慮危之道也。於是乎有吟。</title>,<text>古人有烱戒。春氷不可履。却顧今日行。縮得五五里。畏途如欲忘。長路何其邇。常情本好徑。一番况偶爾。前轍旣無覆。憑河慮或弛。睠彼徑行跡。匪喜伊惧矣。</text>
<title>世子宮卛師傅春桂坊。上䟽請加上尊號。至有庭請再啓蒙允。有感。</title>,<text>前星明拱紫微宸。縟禮昌辰獲覩親。萬壽岡陵遐祝擧。千官拜舞喜情均。虞韶是日風雲菀。漢詔方春草木新。微臣慶幸偏私切。參得鵷班分粗伸。</text>
<title>各殿宮議號後。親上冊寶。參班賀吟。</title>,<text>舜哲堯欽德彌光。重加徽號縟儀煌。顯揚孝著尊親地。拜舞懽均奉冊辰。有喜天顔瞻北極。無彊寶籙在東方。阿誰解撰河淸頌。會送夔龍集鳳凰。</text>
<title>世子宮誕辰。與諸僚共賦。</title>,<text>甲觀蓂花又一春。齊趍抃賀共臣隣。祥和爛繞前星下。卛普同涵少海濱。漢宮仁孝來商鳳。周室元良頌野獜。雷筵講肆天章倬。睿學懸知日日新。</text>
<title>歷謁佳溪金奉朝賀。上退休詩一則。</title>,<text>佳溪春水碧漣漪。樓箔重重晝靜垂。脩竹踈桐風淡淡。鳴鳩乳鷰日遅遅。綠蘿壁面懸朱轂。紅藥欄頭揭畫楣。精緻縱云丞相第。幽閒還似野人籬。午橋文杏今爲主。晩圃寒花古屬誰。黼黻洪猷疇曩跡。風雲嘉會聖明時。謝公夙負蒼生望。司馬皆稱走卒知。覽德世回祥鸑鷟。稽疑國有大蓍龜。貞觀治忽思房杜。熏殿都愈注契夔。槐閣未終霖雨用。楓遽上引年辭。一堂際遇猗歟盛。三度封章甚矣衰。鴻渥勉從優老典。菟裘爰得養閒期。平朝凈几看山笏。長夏踈簾聽雨棊。浩蕩寒鷗江海裏。癯腴仙鶴水雲湄。仲子田園聊樂志。希文廊廟豈無思。今辰展候還多感。先契頻陪最荷私。新築過蒙專效勞。隣庄故與近追隨。遺箴在案經嘉詡。扁墨傳家謹守持。孤露餘生誠不肖。夤緣出入迄于玆。空踈偶忝名途倖。仰庇知從眷念推。歷謁喜爲元禮御。收存牢記叔敖兒。恐妨衰境烟霞痼。長仰中流砥柱姿。南極星芒騰瑞彩。耆英圖繪儼淸儀。八荒仁壽同躋域。三曰康寧祝嚮箕。𤃡尾思歸曾已早。洛龍閒卧復誰爲。龐床趍拜知何限。寓慕區區一幅詩。</text>
<title>廩巖洞，儲廩洞兩局先塋省墓後。題付春雨室。</title>,<text>雨露初濡怵惕心。古岡松樹欝森森。千里縻身仍曠久。一年寒食又經今。奉持香火誠恒薄。追遠羹墻歲幾深。遺愛永存衣履所。長令樵牧自無侵。</text>
<title>宿華峴。夜述所懷。敬呈玩山從兄。</title>,<text>馬抹靑蒭飯與奴。吾行也遅胡爲乎。川原繚繞舊經歷。墨堗今在山東隅。阿兄高卧友巢許。大家花樹情歡娛。春宵苦短對叙阻。壁裏靑燈乍有無。當時苦遅北來鴈。明日又作東飛鳧。微雨初晴動別意。悠悠回首堪興吁。</text>
<title>宿加平淸平江店</title>,<text>熊旙遙指碧波崇。夜宿淸平興不窮。西來車馬方春後。東路山川似鏡中。五斗折腰生髮白。十年回首走塵紅。分明記取經行眼。收括奚囊幾處風。</text>
<title>砥平途中滯雨</title>,<text>強來孤店見遅留。關塞迢迢雨未休。正憶杏村魂斷句。也應同此一般愁。</text>
<title>途中卽事</title>,<text>習習風和雨。山嵐黑如瘴。長歌行路難。愁絶不成唱。</text>
<title>還官</title>,<text>碧波東望隔年華。千里歸來似到家。知名林藪聞啼鳥。慣面庭除掃落花。而今卽墨官無事。誰道仙源路阻遐。明日倚風亭上去。漁竿閒弄押鷗沙。</text>
<title>端陽吟</title>,<text>天中時節我玆鄕。風物無藏入錦囊。蒲酒初成蘭浴滑。蛟江欲渡米筩香。先生艾草除俗病。長命寶絲祈聖皇。此日憑樓懷遠想。官梅閒落滿書床。</text>
<title>瓦坪途中。逢全宗協有吟。</title>,<text>地面桑麻眼忽開。靑山東里絶塵埃。自笑漁郞忙底事。扁舟未及武陵回。</text>
<title>落訟泉有吟</title>,<text>訟理毫不爽。曲直如影響。如何谷口泉。帶此難洗謗。</text>
<title>上將巖</title>,<text>山頭屹立鎭東隈。故老傳呼上將來。幻化前身何夜隕。至今猶自應河魁。魚腹風雲石陣開。當年指使聽誰裁。一自五原星落後。世間留得典型來。</text>
<title>霧隱巖</title>,<text>一水來從重疊山。樹陰風珮擁相關。彭湖石出魚龍舞。銀漢星漂烏鵲𠴨。此地奇觀猶未了。當年造化暫無閒。請傾萬斛明珠瀉。洗滌人間烟火寰。</text>
<title>甑峰</title>,<text>鉢瀑爐峰久擅奇。只能取貌使人知。屋頭一點靑山甑。望見冬烟不復疑。</text>
<title>訪鄭雅基鈺不遇</title>,<text>山扉日晩犬寥寥。谷口先生信息遙。白雲滿地松花老。不知何處更招邀。</text>
<title>葛來寺洞口</title>,<text>三十三諸天。乃在山深處。若道未覺圓。請聞鍾磬語。</text>
<title>葛來寺</title>,<text>東到壯觀今始初。寺門淸語動銀魚。石能浩劫頭頭佛。蝸引蒼苔步步書。老僧杖立靑山靜。寶塔雲消白日虗。如來古案塵緣宿。坎指慇懃似悟余。</text>
<title>瑪瑠寶㙮</title>,<text>鬼刻神刓造化功。嵯峨一塔入雲中。千年凈洗諸天雨。萬劫難磨法界風。燕石縱文羞與比。珷玞無質可參同。強名瑪瑠今猶古。誰識桑門妙解空。</text>
<title>葛來寺。訪靑華禪師不遇。賦詩揭壁。</title>,<text>昔聞法號始今回。路轉峰崎寺正嵬。摩詰道心山共寂。賈僧詩魄月同來。金鎞在手開塵瞙。貝葉觀情悟佛陔。忙半泡漚都却了。談仙尊者影休哉。</text>
<title>龜巖</title>,<text>靈區搜勝石形奇。舖或平盤竪或碑。爲近佛宮塵不涅。應因鬼斧鑿而爲。劇憐仙錄先題處。添載吾名未到時。想見後來經此日。免敎太守不知誰。</text>
<title>太白山黃池。未暇登覽有吟。</title>,<text>黃河之水出崐崘。漢客乘槎去窮源。東國黃池在太白。朝駕夕返如咫尺。我上中峰已聞鍾。不知諸天餘幾重。怱怱人事俯烟寰。寧學山陰興盡還。</text>
<title>縱筆</title>,<text>怱怱結夏下繩床。步逐溪流挾路長。衣帶細牽蔬筍氣。夢魂淸繞石花香。高僧廬嶽留如滿。野客天台去阮郞。莫道仙源難再覔。新書一部記無忘。</text>
<title>牛巖槽淵</title>,<text>在在奇觀恣意來。不堪三步一徘徊。牛狀鉅巖眞恠底。槽如深沼亦奇哉。曲曲有名今日路。悠悠忘返此時回。梅軒歸掛桃源幅。水史山經手自裁。</text>
<title>到佛淵。與桐初臨溪。或沃面或濯手足。云此是仙家三洗法也。今而後雖在人世上。不染世塵。因相與大噱。共賦五截。</title>,<text>十年踪跡走紅塵。猿鶴多應俗累嗔。今日佛淵淵上石。翛然身化蛻蟬人。滿掬淸冷沃濯來。一回還覺出塵埃。山外豈無千斛水。齊寰九點半烟煤。作宰桃源松桂林。讀書飮水是初心。此來又學蘭湯沐。豈復人間一累侵。三洗仙家古有方。桐初爲我說之詳。沃面莫辭兼手足。一時全學也無妨。曾聽滄浪孺子歌。由來淸濁在靡他。無端湖海長悠泛。賴有今行妙悟多。</text>
<title>虎鳴全雅東夏庄</title>,<text>水複山重又一村。相留石鼎賦堪論。松間喝道非風景。峽裏逢人不俗喧。今夕於焉猶葛寺。玆區眞箇是桃源。田家鷄黍多滋味。勝似官厨木釀樽。</text>
<title>沒雲㙜</title>,<text>沒雲高㙜出半天。飛筇一上絶風烟。盤陀俯瞰臨流歇。危角回瞻倚斗懸。此地居人眞脫俗。今來太守似成仙。留名欲倩劉郞手。若比龜趺較似賢。</text>
<title>途中閒散</title>,<text>白鶴來鳴已昔年。空留白鶴洞名傳。行人立馬斜陽裏。華表山高爲證前。我本淸都鶴上人。適來湖海久迷津。靑巾進士何時遇。此地徑行似有因。</text>
<title>過柳洞。十二龍湫未暇遊賞。有吟。</title>,<text>聞有龍湫一十二。蜿蜿蜒蜒多且異。五月田家惜雨乾。水底胡爲但耽睡。潛藏勿用蚯蚓同。紅日杲杲向曝曬。好假不好眞。君不見葉公畵。</text>
<title>畵巖</title>,<text>重疊靑山萬石森。苺苔半沒夕陽侵。糓黃龜白逢時晩。獨保媧天五色心。</text>
<title>華表洞</title>,<text>靈谷東南隅。一一仙窟宅。胡爲華表下。白雲遊無跡。</text>
<title>億谷全錫龜庄。有吟。</title>,<text>行盡溪村識面稀。歸來靑眼石門扉。淸茶一椀醒蔬胃。披坐烟嵐碧四圍。</text>
<title>上石項全宗學家。述懷縱筆。</title>,<text>山西出將山東相。人傑多從地靈旺。錢氏墳前天目屹。子雲宅畔巫峽長。余少略涉堪輿書。過眼不全迷方向。㫌邑素稱山水鄕。其間固多淑氣當。最秀一峰名聖眞。千里遙遙大開帳。紅婆窈窕佳賓對。白嶽岧嶢太祖仰。居人有眼不解愛。紛紛邱壠空相傍。鬼護神慳千載下。留待來人發天藏。咨嗟不覺注目久。露出翻成卛口妄。無由移得長相隨。此山在心難可忘。</text>
<title>石門</title>,<text>丹壁忽中斷。乍看疑無路。上有兩邊石。峨峨對峙互。開闔還多事。往來必由步。自能關棙確。何用鎖鑰固。</text>
<title>石門途中</title>,<text>石門東百里。細路挾溪通。削立奇形各。狂奔急勢同。自疑人豈在。還覺我能容。况是桃源裏。居民太古風。</text>
<title>白雨潭</title>,<text>巖㙜層列畵屛開。何事琴仙去不回。只今靜夜空潭月。惟有松風續韻來。</text>
<title>伴仙亭</title>,<text>我本終南煑石仙。今來欲伴水靑仙。亭古江流人不見。此身以外更無仙。</text>
<title>題全宗協壁上</title>,<text>滿眼靑山展喜歡。有人持酒待余還。子瞻量少芭蕉葉。容易紅潮暈上顔。</text>
<title>愛山亭</title>,<text>亭名可愛愛山亭。四合諸峰立立靑。過眼怱怱看未了。藍輿到此幾回停。</text>
<title>愛山亭。與諸鄕人有拈。</title>,<text>名亭興廢舊相尋。適我來時若待今。一事堪誇西去後。愛山重煥翼然臨。</text>
<title>泛桃軒。喜題一詩。</title>,<text>玆遊奇絶冠平生。歷歷溪山入眼明。嵐翠會心衣上滴。淸冷洗骨枕邊橫。逋勘宿願今無累。身祛沉痾斗覺輕。自是仙鄕知不遠。泛桃高閣卽蓬瀛。</text>
<title>贈金畊雲潤龍氏晬辰</title>,<text>白髮華堂望若仙。生平康濟老天年。西方寶佛應遺後。南極祥星宛在前。宜爾子孫蘭幷茁。難爲兄弟璧雙聯。因公未赴諸賓速。虛負賀箋爭一先。</text>
<title>郊行</title>,<text>太守行春不在衙。南坪新雨過桑麻。官非田畯來猶喜。賞爲耘夫見輒加。放草不覊原上犢。翻楓忘却夕西鴉。村醪飮罷歸來晩。緩步曾聞足當車。</text>
<title>北坪途中述懷</title>,<text>靑烏奇訣解潛推。此地天藏待後期。不似漁郞太饒舌。逢人說與武陵知。</text>
<title>泛舟下龜尾灘</title>,<text>郊行盡日看昇平。五月農歌弄晩晴。不是哦松公事在。負丞丞負莫須評。一葉官舟薄暮津。松明光爛似花春。何須復羡南樓月。我亦今宵興不貧。</text>
<title>舟泊舞湖</title>,<text>畫楫浮空入夜溪。藤蘿雨歇遠山低。奚囊未盡東南勝。暇日遊筇復一携。</text>
<title>心遠堂燈夜</title>,<text>黃梅時雨下漫漫。歸對官燈夜向闌。蛙語似雷喧秫畒。鶴眠如海在松壇。境當排悶詩難廢。事到稱心夢亦安。還笑會稽王內史。墨池閒寫換鵝看。</text>
<title>江干卽事</title>,<text>五月江村風日好。野老念倦兒孫抱。荷蓧昨自臨淵退。折簡朝投紅箭道。招邀上倚倚風亭。亭在四美江之汀。桃花落盡水正膩。午風獵獵吹生腥。俯瞰歷歷沙上人。或擧之網或垂綸。洴澼相將來對向。鷗𪆽不驚如甞馴。鯋鯉汕汕鱸鱖肥。敺集澄潭合成圍。傍人借問得多少。摘取滿篠來如飛。亭上盈盈樽裡酒。待肴不飮流涎久。大俎方張擎高足。滿座驚喜稱善手。登盤一一水梭花。未及上口香先牙。張開巨口銀環合。斫散纖鱗雪片斜。今日之酒吾爲政。南有嘉魚詩一詠。魚吾所欲多且美。黃梅道暍還忘病。忽憶前年此亭子。喜雨騰騰官吏慶。</text>
<title>山嵐</title>,<text>桃源低濕又山多。長夏無如暑雨何。積翠蒸成炎瘴溽。新晴翻作曉嵐過。厭聞滴滴簾紋漏。愁見淋淋草色波。拄笏了無朝氣爽。淸茶一椀辟陰魔。</text>
<title>戱作</title>,<text>鷰鷰鶯鶯春可憐。誰敎爾玉人來到西廂前。燈花夜落鵲晨噪。他也吾娟娟寶襪凌波仙。湘裙瘦損楚雲暗。恰度了天涯無限相思年。但聞其聲人不見。又這是半窓弱水隔三千。明朝消盡惡緣業。遮莫恨一夜寒燈獨不眠。</text>
<title>觀漲</title>,<text>滔滔黃濁浩難邊。一雨新經一劫緣。五月郊原無荳畒。千家㰚落似桑田。廣陵莫說觀濤客。銀浦還愁泛漲仙。鉤取流柴問誰子。向人痴道足支年。</text>
<title>泛桃軒煑酒</title>,<text>聽殘歸雨坐頹然。氷簟胡床晝抵年。山水樓臺開畵障。桑麻籬落起炊烟。興來每屬佳賓句。晴後頻開太守筵。不必更尋方外去。人間別有武陵天。</text>
<title>初伏日豆粥</title>,<text>滿地蒼嵐氣欝蒸。今朝煑豆亦聞曾。三班政値三庚熱。一椀仍當一片氷。臘頌椒花風俗古。暑敺河朔盛遊稱。酒醒人散茶烟歇。午睡昬昬凈几凭。</text>
<title>步板上二十絶句韻</title>,<text>雨歇長江碧數峰。臺雲半沒蕩詩胷。借問希夷何處在。檻外猶今到寺鍾。右沒雲臺。沿溪峽路轉逶迤。恠石頭頭五色奇。道子染毫狂米拜。金芙初發瑞雲披。右畵巖。剛斧何年穴空。其中水水又風風。噌鏜無射君知否。剩得蘇仙與世通。右風水穴。十尋潭水注潦潢。古老相傳琴語香。中有幽人眠不到。惟看天際鴈高翔。右白雨潭。斜陽一抹畫淸秋。雲宿山巓霽色浮。仙女醮甑宜靜處。東頭烟曳又西頭。右甑山。下有深淵上有天。禪師何歲夢淸圓。奔流不到塵人世。恰似鉢衣相後前。右鉢淵。淸秋赤壁小舟回。宿雨密雲靑未開。借問周郞何處在。蘓仙詩魄月同來。右赤壁。華表村中月影堆。路遠遼陽鶴未回。城郭人民皆舊樣。靑山半面夕曛開。右華表洞。碧天明月滿空汀。汀畔超然一片亭。亭下漁歌淸復絶。冥鴻低聽白𩿨停。右漁川。靑城洞裏繞靑山。笙鶴淸緣月一灣。瑤臺消息歸雲白。穆滿千秋不復還。右笙鶴洞。奇巖臨水水流遅。上有蟠松下有龜。千年蓮瑞呈邦慶。仙區風物㹅吾詩。右龜巖。天排巨巖壯回盤。山勢東來似走瀾。蜀路險夷須不問。行人存戒此中間。右碧波嶺。月到潭心片鏡懸。景中人坐聳詩肩。雲深古洞龍猶伏。行雨吾東占有年。右龍湫。仙源重覔漁郞舠。兩岸春來遍是桃。錦浪奔流人世去。網花何必戒兒曹。右網花巖。方壺之洞在壺洲。又有名亭水月浮。斜日漁樵歸路晩。野樽須醉鷺盟秋。右方壺洞。曼瑚寶塔是誰能。佛竇供香只一僧。凈寺千年巖亦老。蒼烟晩靄護層層。右凈巖寺。碧灘之水碧於瓈。白鳥浮沉意不迷。搖櫓一聲飛去盡。更看漁子岸邊躋。右碧灘。金窟蒼崖鎖碧烟。千尋飛瀑白河懸。雲歸古洞龍何在。風雨一吟應躍天。右飛龍瀑。仙界淸光幷四時。㙜臨廣石水之湄。苔錢可掃題詩句。鶴唳猶聞設局棊。右廣石㙜。桃源一幅盡仙村。或在山阿與石根。暇日哦松閒太守。優遊勝地亦君恩。右隱仙窟。</text>
<title>四美江松林納凉</title>,<text>桃源亦在世人間。苦熱伊來不暫閒。賴有美江江樹在。時時流憇對怡顔。脫却烏紗納晩凉。滿天松籟泛蒼蒼。黃梅古道多消暍。安得淸陰遍四方。</text>
<title>細君生朝有吟</title>,<text>天涯孤宦淡於禪。今歲今朝似去年。湖上梅花長在別。井欄梧葉幾回傳。吾雖不設家應爾。忘亦無妨記適然。堂有佳賓庭有吏。狗湯白飯強排筵。</text>
<title>丹林山人。得虎咬鹿茸一對請納。故厚賞賦詩。</title>,<text>瘴炎如海萬山中。自是縱私不是公。已看朝遊非遠害。應憐消暍便稱翁。藥爐從此添良劑。獵戶於今見美風。食馬古人云賜酒。示情吾有若干銅。</text>
<title>逢李司果應七</title>,<text>鏡浦㙜前月。朝陽江上風。當年何戚戚。今得一樓同。</text>
<title>月夜泛舟</title>,<text>赤岸名過高。南樓事已昨。上下百年晴景少。中間作者何寂寞。吳剛神斧幾回修。玉兔搗藥春復秋。塵塵指頭見。窄窄閨裡愁。鑑湖之水五月凉。桃源仙人來採芳。江頭無風復無雲。桂樹團團天闕香。木蘭舟中人似仙。水晶簾外明鏡懸。君不見河上仲秋乘槎客。俯瞰齊州九點迷人烟。</text>
<title>中伏日。釣㙜賦詩。</title>,<text>十日閒來九在濱。江鷗喚我作佳賓。漁叟滄浪惟取適。東坡棊酒不如人。臨水了忘靑草瘴。坐沙還勝畵樓茵。斜陽大嚼歸來晩。一任輕風吹角巾。</text>
<title>造鳥網</title>,<text>每向江頭把釣回。鱖香調胄未全開。吏人嫌我無兼陸。手自新成鳥網來。</text>
<title>憫旱</title>,<text>亭上無心志喜文。民憂回首思如焚。欲將圭幣訴眞宰。愧乏霖姿祭使君。病暍黃梅無日起。懸流白瀑幾時聞。窓前龍子何當過。貯我玄池待用云。</text>
<title>與諸生共賦</title>,<text>使君分日作遨遊。巧値末庚兼立秋。倂送流光俱可惜。驅除老熱更何憂。一椀佳香紅荳熟。千家新色碧梧抽。翛然已出炎凉外。白露前江去泛舟。</text>
<title>倚風亭製述。計劃施賞。</title>,<text>好是新秋湖上亭。槐凉微動士衿靑。白雪陽春才子句。佳泉邃石美人屛。樽邊喜色竹凌氣。榜裡香名花播馨。勸君添作文房友。管子楮生與墨丁。</text>
<title>泛桃軒小酌</title>,<text>泛桃高閣靜於山。瘦鶴枯琴自在閒。二歲簿書隨水凈。一樓風月入簾還。官情欲付形骸外。民事猶存夢寐間。太守伊來何事事。農歌漁唱樂相關。</text>
<title>次鄕中志喜詩韻</title>,<text>梵宮三夜佛燈明。獻祝歸來告利成。歆格白雲神剡剡。頌騰黃耉壽盈盈。微臣久曠呼嵩列。愚叟猶知炙背誠。志喜一詩言不盡。於千萬歲豈勝情。</text>
<title>泛流酌酒。兼叙別懷。</title>,<text>汀洲秋草碧萋萋。一曲長歌望轉迷。遠樹風微蟬語早。高江潮落鷺拳低。人生未可無離合。世事堪論足笑啼。持贈共憑詩卷裡。怊然不似向時題。</text>
<title>上碧波嶺有吟</title>,<text>嘻吁脅息上崔嵬。炎海茫茫匝嶺回。沾暍尙遙氷玉井。滌煩無賴雨陽臺。名雖波也波何用。時則秋兮秋亦頹。可羡星摩峰上雪。那由挽得此中來。</text>
<title>二水頭。送月娥之京。</title>,<text>城外秋風颭酒旗。一雙江鳥乍差池。會當家裡還相見。怊悵不如無別時。</text>
<title>拜仙洞話舊</title>,<text>百年楸檟眷嗚呼。每念吾無愛髮膚。長在時巡樵牧護。遠遊稀到子孫愚。隱然有恃靡他矣。見或難期奈爾乎。多謝今宵村老少。慇懃反爲我提壺。</text>
<title>賦述懷</title>,<text>大化日流行。金火忽以謝。樓㙜凉月高。絺絡凄風射。關塞杳盈胝。蕭條不似夏。情人欲遠征。喞喞啼玉姹。縷弱難自持。泉咽不成瀉。問是何如人。長歌聽暫暇。我從長安來。悠悠東指駕。有緣復有緣。一一含笑迓。百事皆如期。盛水不漏罅。披雨談桑麻。侵星勸䆉稏。育鞠幷育窮。遠圖非卒乍。子衿何靑靑。牙籤揷滿架。皷舞聳羣情。甲乙賭高價。曳曳且融融。佳味漸入蔗。源源從我遊。又多好亭榭。有食無不知。酒餠及膾炙。鈴索晝不鳴。官閣如僧舍。擎傘彼阿誰。且驚且怒罵。曰退曰受間。一同功罪伯。旣云俛而從。胡乃團不罷。替茸文施仁。盪還召宣化。于于炙背翁。請效堯封華。香升禋克明。燭驗誠非假。緬想葛來遊。尙平畢婚嫁。喬松如我迎。猿鶴不我嚇。玆遊冠平生。淸福良足詑。自顧余匪才。致此蔭所藉。山水兩留行。風月一難赦。只擬卧淮陽。不道春夢夜。雙鳧正西飛。爲參賀班亞。非賦田園歸。有願𤃡川借。迢迢嶺之南。除命夢外下。民望絶珠纓。天行轉斗欛。來汝舊吏人。忍當腰綬卸。呱呱失乳兒。其情也不訝。地隔嶠三重。歲換臘一蜡。苦訴何煩寃。宜惻不宜咜。自是人情同。寧有少異差。遊魚思宿淵。歸鷰戀舊廈。于時正値秋。觸目增傺侘。征馬鳴蕭蕭。暝烏啼啞啞。落日下長亭。僕夫爲停靶。憑汝贈一言。歸傳宜這這。前工勉育英。舊業勤耕稼。此外復何求。無過可論貰。人旣美菁莪。地又宜桑柘。承家謹箕裘。持身戒機擭。人心易推遷。簣是所怕。遺愛如不忘。遵行須勿詐。側耳俟桃源。美俗逈凌跨。</text>
<title>戊子八月五日蒙擬。有感述懷。</title>,<text>蕩蕩穹天覆。溶溶溟海涵。羣生皆得一。予乃藐參三。桑署叨初筮。桃符耐久堪。隆恩何以報。今日又除南。</text>
<title>因道伯啓請。以治蹟仍任事。特蒙陞三品。且慈仁倅移除之命。榮感尤極無涯。賦詩十截。</title>,<text>聖代遭逢分已叨。吹噓旋復上風毛。才駑識淺如之奈。長恐區區蔑效勞。沃若公桑雨露枝。思添五色繡新絲。一春成就能多少。尙得名傳萬國知。迢迢嶺海仗王靈。鴻鴈嗷嗷喜再生。百萬黃金誰手用。不將出入問陳平。紫綬金章耀一身。桃源仙尉去年春。幾何了得公家事。慙愧虛名頌野人。終南佳色動秋期。聖節年年引賀儀。趨共鷺班伸粗分。天顔有喜近臣知。天門朝日鳳啣丹。花誥新題墨未乾。有隕鴻私玆已極。措身蹙蹙分靡安。漢代騎郞十許年。昔賢猶未易超遷。吏資戎級仍朝暮。臣以何人荷庇偏。重光緋玉大夫班。驚惧歸來感淚潸。天地若論圖報路。淺深河海重輕山。訓語曾聞父在時。生三事一勉無。此身今已非吾有。糜粉終來詎敢辭。仁山廐吏趁行期。君側明朝又遠離。葵藿尙能知向日。天涯戀闕奈何爲。</text>
<title>宿拜仙洞墓下</title>,<text>華盖翩翩擁五馬。夜宿拜仙先隴下。霜露凄凉感蓼莪。歲月侵尋長楸檟。村人爲我置高樽。賀語繽紛各勸斝。所喜故人今夕歡。不關冀州按事者。樵牧護來何日忘。車笠歌成宿契雅。挑燈促膝樂瀏瀏。自我不見冬春夏。東方之白誰復知。曉鷄喔喔雙翎打。</text>
<title>江頭餞送</title>,<text>擁道熊旛漢水秋。黃花紅葉暎行輈。南征一路平如掌。身向依然鶴上州。憶昨金門昵光。朝衣猶帶御爐香。行將就作江湖遠。故遣終南入望蒼。西風吹落澤鴻寒。伊惧非榮一寸丹。嶺海迢迢王事急。敢言親戚別離難。</text>
<title>鳥嶺草室店二截</title>,<text>南征行李太艱關。立馬蕭蕭鳥嶺山。秋雨惱人林逕黑。天應敎我玉成還。歸輪夕稅板橋西。屋上靑山屋下溪。長路關心難假寐。對燈愁絶雨凄凄。</text>
<title>仍伏念忝在分憂之職。叨承密邇之命。宜竭駑鈍。而甲申丙戌親經之憂。便同傷虎者。深知於斯時也。詩以排悶。</title>,<text>關路何迢迢。西風吹不絶。王事三過此。歷歷境森列。行逢仳㒧子。顚連繮相綴。傷哉去何之。喘息猶携挈。我本紈袴客。前臨庖廩設。飽煖與凍餒。宜若不相屑。如何此咨嗟。太與餘人別。今年嶺不熟。民憂九閽徹。堯湯德廣覆。念軫旱潦烈。不才適承乏。諄諄奉明哲。啣命出國門。未到憂先切。豈知入境初。爰見無告孑。停輈忽反顧。痌若在飢渴。推赤心雖。活蒼手奈拙。催馭勿少徐。徯蘓期罔缺。</text>
<title>洛東驛途中</title>,<text>人情易感舊經行。歷歷郊原驛路平。秋晩汀洲霜鴈度。荒餘籬落午鷄鳴。百家按堵伊誰賜。一片遺碑是我名。更喜今年稍勝昔。游鱗自作放河生。</text>
<title>善山途中。荒憂之作。</title>,<text>野色蕭凉滿目悲。誰知往劫又今時。首回入嶺經三宿。翻遣荒憂始上眉。歉生濟活聖憂分。目擊荒形過耳聞。東郡便宜無勝筭。丹心惟有不欺君。</text>
<title>義狗塚碑</title>,<text>畜物雖微性有常。捐生甘赴主人傍。古今累累荒山裏。惟見殘碑獨也光。</text>
<title>尙州途中吟</title>,<text>九潦七旱非人爲。天儆靡常理難測。嶺徼今年荐失稔。南民困瘁何傷衋。澤鴻哀鳴聲正苦。涸魚噞喁滚到極。宮燭遠照逃亡屋。萬里如見階之側。菲才猥膺百里命。淺薄常懷恐不克。行過黃池三百里。一網打成無秋域。就中商山得稍康。賴在賢侯勞用力。是知天行旱澇灾。亦由人功轉移得。臨風三誦伐檀詩。彼君子兮不素食。人於心上起經綸。視此爲箴存佩服。</text>
<title>話嶺營知舊</title>,<text>鴻鴈嗷嗷奈爾何。橋頭立馬舊經過。馮生卒改非要善。漢吏便宜不復多。三踰嶺嶠憂轉大。一包天地感靡他。方春賑貸丁今日。䟽决恩波對衆詑。</text>
<title>使衆堂述懷</title>,<text>腰下金章三尺綬。百憂綴旒垂垂重。孤露靡逮專城養。兼濟欲捐殘廩俸。成都龜鶴不自屛。喜看晨夕趍庭拱。紈袴錦臠誰家子。席勢揚揚市童寵。迺翁無德比文淵。戒書猶爲兒少恐。我家靑氊箕及裘。朝暮冀而先武踵。燎毛升天垂儆箴。漑根摘實宜培壅。明窓棐几猛着跟。賁育當之失其勇。豈但溫凊聲氣怡。以至儀容肩背竦。居家處衙道不越。范質書中足承奉。昔人不以家累隨。今我顧瞻心多悚。思見延陵季子賢。免敎短髮添種種。</text>
<title>弘儒侯講堂舊址有感</title>,<text>昔聞弘儒學。今朝覽古基。花枝閑鳥習。芳草偃風遅。千秋傳統緖。百世有宗師。東方君子國。文治賴之誰。</text>
<title>柳池有釼痕石。有感。</title>,<text>女郞義氣秉心丹。舞袖傞傞赴國難。有柳池前明月夜。鴈聲寥落吏人寒。右柳池。將軍雄釼石神知。帶着腥痕傍柳池。千載雨風磨不滅。也應勝似峴山碑。右釼痕石。</text>
<title>盤龍寺口占</title>,<text>九龍山下盤龍寺。茫然開刱在新羅。朱栱碧瓦天中起。洞府櫛比何嵯峨。六銖袈衣磨石盡。四時檀越如雲多。夜來忽淺蓬瀛水。夢幻世事翻如俄。佛像頹脫愁風雨。殿宇傾側蔓藤蘿。空門開閉身不壞。見在守仁今來過。寶花埋痕餘想像。短碑沒字空摩挲。中間作者何緣業。半塗木石經礱磨。寥寥寂寂靑山下。刹刹塵塵白雲阿。喚起慧禪尋古事。長吁一聲摩訶婆。</text>
<title>松林村口占</title>,<text>廵到松林眼忽開。仁山都會此中來。廣張楮氏生成所。坐弄金夫販鬻財。依例供充官日用。輸租寬備去年灾。假令紙出先西漢。也入三長貨殖才。</text>
<title>停車卽事</title>,<text>省灾殆盡櫛東西。我馬蕭蕭欲穿蹄。耳巖一路云何險。笑殺王陽退步迷。一日心忙似度年。簿書期會恐遷延。世間緩急吾能辦。一道由來是用權。</text>
<title>谷蘭途中</title>,<text>一回廵省一回思。翻覺民憂到上眉。我適爲官眞不幸。可堪羸弱散而之。大地同然嶺邑飢。慈仁尤甚上營知。不應俵給憑前往。裁得三書心腹披。燥濕原來勢不侔。就中猶有少知秋。環慈一境多堤澤。慨爾前年失善謀。</text>
<title>送金僉正信默</title>,<text>纔得逢君又送君。天涯樽酒不成醺。蕭蕭落葉應知苦。去去孤鴻此失羣。夜來桂亭留皎影。幾時梅榻歇殘薰。悠悠離合年來事。霜鬂緣他已九分。</text>
<title>歎民事</title>,<text>慈仁太守欲慈仁。殫盡心誠未恤民。一歲雨功僧䯻貴。九月穡事龜毛貧。聞三千里豊兼㐫。嘆七十村秋似春。統計公私何以奈。老農白首說酸辛。</text>
<title>韓將軍廟</title>,<text>妹節男忠兩事奇。靑山一片夕陽祠。濃粧誘賊乘船處。寶釼當軍擊石時。芳草乍翻神女舞。歸雲半沒柳湖池。年年香火天中日。長使居民感發斯。</text>
<title>射亭始役</title>,<text>國朝昇平三百年。柳陰弓弩事閑眠。區區欲試穿楊技。爲向亭頭不惜錢。</text>
<title>韓妹廟</title>,<text>韓將韓妹義名齊。草宿山祠沒馬蹄。寄語叢鈴神降席。太平烟月與相躋。</text>
<title>革塲㢢</title>,<text>客舍門前塲市繁。日中士女似雲屯。有無遷物從羲市。朝暮看人笑孟門。推此可知天下事。爲君莫吐意中言。古今隴斷營營子。先利後恩是謂豚。</text>
<title>社倉捧還米二截</title>,<text>大黠小痴螗捕雀。有餘不足鷰憐蚿。古人此句看來泛。今日官倉悟信然。擔負牛車走駿奔。雲腰狼戾入私門。換敎斗糓從平準。民手行來民不寃。</text>
<title>開倉</title>,<text>才短行春反糴秋。灾民何以堪誅求。無由不吠山陰狗。猶自爭輸大家牛。謾將街木騰虗譽。添遣官梅帶小羞。一語寄君能會否。須從實地作謀猷。</text>
<title>排悶</title>,<text>賑例有程從簡少。飢呼無筭寔繁多。下情上飭難伸屈。官處其間可奈何。</text>
<title>述懷</title>,<text>到天山下邑。去營半日強。不及雷驚遠。自能風聞詳。諸般棠下懇。無待言之長。豈意聲聞過。令譽不敢當。歸來旅舘裏。親知擧賀觴。面面誰說戶。紛紛客滿堂。自慙無他技。何由暴得光。伊懼非伊喜。副實合須商。小成官易怠。早發理何長。譬如行遠者。纔束出門裝。有初終鮮克。三復且彷徨。</text>
<title>官燈夜雨</title>,<text>役役紅塵裏。生涯不暫休。淸談緣有客。公擾爲無秋。鴨睡茶烟歇。龍唫竹雨收。小樓人散後。猶自費心籌。</text>
<title>送邊萬述摘奸浴智島</title>,<text>大嶺之南南復南。彈丸一島聳滄潭。地圍十里者凡六。天外半落焉如三。由羅歷麗等棄置。漠然洪荒化未覃。所産曰茸羣成鹿。厥藪惟木材比枏。博望星槎何日返。善馬邛竹頗能譚。王曰疇咨若予采。爰命臣愚汝往堪。不容徑費內帑貨。拜手辭却黃金擔。姑令監蕫先甞試。都事劉兄及長男。備授方畧雖已悉。遙度形便多未諳。邊吏萬述綜且核。前月使之去詳探。一日心中九往來。夜夜挑盡官燈龕。今朝喜聞眞消息。袖裏長書口裏喃。初政從民惟所欲。二員開拓詢謀參。荳粟落地便豊茂。水土宜人最肥甘。佇見朝家闢疆土。一郡可置珠崕儋。</text>
<title>夜行</title>,<text>夜行非興動。欲察邑中情。荷此全區重。不遑暇寐成。</text>
<title>金達文仁山人也。善歌舞多雜戱。夫貴端整而賤滑稽。乃人之常情。彼以何人。甘人挑譽。壞己天成。乃魍乃魑。惟欲買笑。可奇而還可惜也。乃戱作三截。</title>,<text>滑稽一轉得俳優。稠座中供媟戱遊。舞妓樂伶還自拙。風流全讓達文頭。抵死要人絶倒奇。千形萬狀一身爲。如令畵手能模寫。掛壁看來也解頤。播落寰中萬種生。有才無敎失天成。技能十八參嵬選。惜汝隣非武藝營。</text>
<title>帝釋庵</title>,<text>帝釋一庵羅代前。興亡佛國何茫然。荒臺古木消千劫。啼鳥飛花畢萬緣。彌勒堂邊塵刹刹。積香厨外草芊芊。此間定有瑯瑘勝。我欲起亭無智僊。</text>
<title>樂山樓三截</title>,<text>千仞山前樓榭高。老年坐嘯愧功曹。斜陽歸犢頭頭立。肯使今人戒佩刀。慈仁客舍樂山樓。山號邑名也有由。門外亭亭碑面碧。幾人到此去思留。仁必樂山智必水。水源山出智源仁。此樓何獨稱山樂。後智先仁方是人。</text>
<title>有所思</title>,<text>到天山下邑。殘薄小如螺。民俗雖云好。年荒可奈何。黝雲歸遠峀。明月照寒波。萬散心中合。於焉髮盡皤。</text>
<title>縱筆</title>,<text>到天山下水。到天山上雲。雲歸淡如古。水流緫無分。中有老知郡。日夕對慇懃。桮樽縱否否。風月亦云云。閑吟水與雲。見山對夕曛。朝來多爽氣。可笑王右軍。田園將蕪穢。謾讀淵明文。靑山慰我心。相對若相欣。千里玉筍遠。夢若亂緖分。可憐庭上月。應知照南薰。</text>
<title>試射</title>,<text>邑褊非乏一弓寬。最是新亭德可觀。強欲訖功期趁朔。一初人地肇更端。</text>
<title>仁同倅竹尊朴永善來訪同賦</title>,<text>京國風流卓犖姿。那料逢着在天涯。高人下榻靑山重。良夜登樓白月遅。三疊峨洋琴上見。八仙魁傑飮中知。翩翩歸盖傾如故。豪致看君老不衰。</text>
<title>戒馬吊</title>,<text>我行非不善。爾技本無良。雖憐枷累苦。懲一戒蒼生。</text>
<title>射亭聽笛</title>,<text>亭上使君亭下兵。邑中軍樣不多名。雖然可作南方扞。一笛昇平曲裏明。</text>
<title>省秋有感</title>,<text>荒年捧糴政。似難旬月期。俛野無啄雀。倒甁如刮龜。王事不可緩。課日東北馳。諭面舌欲爛。察眉心獨悲。落米要肥己。痛矣倉卒爲。斗斛貴平準。令民手自持。量餘其能幾。一一毋敢私。逸道良不㤪。事在一轉移。牛車與擔負。繦屬恐後時。倉鑰開三度。勘筆了一辭。樂歲所未易。乃見如今飢。倉氏歌紅腐。街童誦白碑。亦由美風俗。非曰善措施。從今省一事。歸作五言詩。</text>
<title>喜聽衢歌</title>,<text>心爲形役正堪悲。夜久無眠有所思。何處村歌樂自在。依然身卧比封時。</text>
<title>射亭新成</title>,<text>翼翼新亭湧碧空。眼前風物四方同。官民筵落方休役。文武才成可試功。題㙮三塲蒙正句。穿楊百步由基弓。寄言諸子專心勖。需用明時盡效忠。</text>
<title>遣懷</title>,<text>日下吾家嶺外身。宦遊元是苦緣因。看屋三年留婦幼。處衙一子視昏晨。無由了却心中累。奈爾終辭客裏親。南北迢迢望不見。老懷脆軟欲沾巾。</text>
<title>夜廵至東初書齋</title>,<text>洞口潛行學踐更。夜深茅店月初生。秀才不識余心喜。卷却床書一喫驚。十里東初有講堂。靑燈論語對書床。床前學口能知味。對我慇懃話義長。</text>
<title>扁揭以桂亭</title>,<text>以桂亭新建。吏民告錫名。錫名因地號。高揭倍輝生。</text>
<title>夜與金潤根穩話</title>,<text>東南時事不相遙。敦敎流行意也消。萬口豊權如昨日。一身灾政卽今宵。堪聽皷角踈星曉。更過酒盃少吏橋。安得珊瑚深量子。長使大庇半途邀。</text>
<title>以桂亭試砲</title>,<text>鳥銃自南來。吾邦第一仗。時時砲放習。從此無良將。</text>
<title>韓將軍廟炷香</title>,<text>夜到祠中炷瓣香。慇懃禮拜祝靈床。將軍本是忠兼義。逐盡南方瘧鬼猖。</text>
<title>題詩示學兒</title>,<text>縻公南北不遑私。家室團圝動失期。缺處常多圓處少。書中難盡意中辭。惹蘭阿軾雙雙繞。畵紙敲針事事怡。弟去差先兄後至。也應膓斷憶連枝。</text>
<title>以桂亭卽事</title>,<text>侯鵠東西賀燕翩。風流太守坐如仙。分符二郡腰偏嚲。修桂重新眼更鮮。百發烏號中箭箭。一雙蛾翠舞娟娟。壺觴今日吾爲政。弭節羲和欲抵年。</text>
<title>以桂亭觀射</title>,<text>君不見矍相圃。入者去者盖相半。又不見鄕射禮。正己屈己不相伴。以桂亭下桓桓武。可作南方楨與榦。周赳韓勁同地會。楚蜂漢猿幷時看。一中鵠侯楊或穿。百發烏號虱可貫。山西良將世世出。地靈毓精應不散。至今海門弛禁日。勖哉諸君習才幹。我亦西班試藝者。才乏弓馬可堪嘆。</text>
<title>麥事可悶</title>,<text>生靈百萬漏船中。惟有前頭大麥豊。天意將何先示兆。至今三白也全空。</text>
<title>送學兒之統營</title>,<text>南去北來西復東。可堪人事日怱怱。爺孃到老慈愈篤。家國關心路不窮。別恨應知留亦去。天寒又是雪兼風。洗兵關吏何時返。惟待安書抵趁通。</text>
<title>寶釼吟</title>,<text>泛灧一匣芙蓉水。上應牛斗光芒紫。林妖奪精魑魈啼。窟鱗逼冷蛟龍死。十年磨一百鍊剛。來自日出扶桑市。仁山太守身姓吳。自少好帶周防技。今朝脫贈是阿誰。受之如得千金喜。雪色戎袍冷和光。霧鬣名駒寶匹美。鷴尾熒熒新發硎。雙手摩挲試自擬。一揮能當百萬師。再揮能靖三千里。昨日西亭賞射歸。城上夜向旄頭視。在傍知狀長吉兒。高歌一闋春坊子。</text>
<title>搜括里簿有吟</title>,<text>事得其要功易竪。事失其要心獨苦。聦明所曁有界限。以一人當數千戶。貧饒的知十未一。虛實相蒙三或五。想見洞斂排分日。自有一一從公簿。可人圖籍知天下。大小雖殊智同伍。里胥所有官今有。詳悉從吾掌中覩。南阮北阮誰隱瞞。李四張三有訓詁。第其高下懸名錄。筆削之間使自主。</text>
<title>克善參榜有吟</title>,<text>新歲新傳喜事來。小兒名載榜中嵬。十年螢雪今收效。千里龍駒始展才。賞煥奎章光寶墨。科高應制選春臺。一家文武基斯肇。桂籍蓮啣取次回。</text>
<title>以桂亭携妓</title>,<text>名亭物色四時亨。太守風流卜夜晴。杜子橘車丰眼醉。秋娘金縷斷膓聲。紅拂當筵花解笑。皎然到峀月偏淸。薄幸靑樓君莫惜。蕭蕭白髮若無情。</text>
<title>以桂亭月夜</title>,<text>寶瑟淸歌桂子園。吾人興味賦詩存。風流自致東山妓。溢興將開北海樽。霜鬂對花情不老。山牎見月夜無痕。且論浮世百年隙。今日遨遊凡幾番。</text>
<title>淸道徐雅昌雲云其子載星負米至谷蘭遺失。還尋舊路。一老翁在路傍。出給米帒。道不拾遺。古有聞而今始見矣。玆庸晉叙。兼以鞋栗草三物見饋。故因賦其事。</title>,<text>徐家有子年十七。從少遊黌不遠出。生涯白屋或𢡫漁。舊物靑氊惟紙筆。爲親負米慈仁塲。歸時路遠忙西日。只愁石逕進步艱。不念糧擔在背失。須臾覺亡倒還尋。路傍有無那可必。矧玆歉荒多竊偸。假令收去非陰密。彼何人斯一老翁。守而還之不待詰。偶似劉昆滅火時。豈有彦方遺布𧗱。乃翁載贄躬謝門。一雙履及淡婆栗。申勤物物貺中心。顚末諄諄談促膝。此雖一事衆美兼。太守不有歸之悉。自是君家嘉範模。適會其人好姿質。履吾所獨供夜行。草果豈專甘如蜜。是時窓外多觀聽。彜性於天同得一。無寧將此推廣之。葉葉箇箇頒分畢。或把啖幼如覔梨。或持獻親如懷橘。遂令遠近有耳聞。油然善心噓春茁。甞醎似海酌一盃。播灌如雷遍百室。玆乃吾州風俗淳。慚愧兒童誦君實。客歸吏散公退餘。援筆作詩論大率。</text>
<title>話慶山姜晦林振虎</title>,<text>旬月不逢黃叔度。同舟今得郭林宗。天空海濶樓頭月。雨捲雲消屋後峰。白首論交多繾綣。丹爐有契未從容。近來公事休勞問。日費唫哦園二松。</text>
<title>夜出以桂亭</title>,<text>天心明月到名亭。渺對靑山似展屛。鳥夢投林空遠浦。鷄聲代漏點踈星。拂絃妙妓邀郞顧。覔句豪人愧酒醒。可使人生能百歲。鬢絲成雪奈伶仃。</text>
<title>與晦林及金丙鎬題以冬至</title>,<text>南到今年南至陽。又看雙鬂鏡中霜。節回葭管飛灰動。頌撰荀班獻縷長。山月偏勞千里夢。民風欲採一詩香。這間眞趣如相問。靜坐調心却老方。</text>
<title>以桂亭吹笛</title>,<text>酌酒相酬興味淸。滿庭山月五更明。閑中吹笛腸堪斷。恰似中宵出塞聲。</text>
<title>崔雅斗鉉見至</title>,<text>明窓棐几日遅遅。惜寸陰中互友師。善士一鄕拔尤取。吾儒三樂育英知。誰家才子能遊學。自愛杵孫可敎兒。坐我琴軒公退暇。喜聞絃誦到來時。</text>
<title>瓊玉膏</title>,<text>金丹一轉玉膏新。就試身痾覺爽神。自是不龜能小大。願言移得壽斯民。</text>
<title>贈崔生求和</title>,<text>堆案簿書隣吏去。滿樓風雪臘天平。最愛少年觀翫樂。碧窓深處一燈明。</text>
<title>韓將軍廟有感</title>,<text>將軍英魄恠魔驚。身後荒祠壓古城。瘉瘧曾聞血子璋。殲㐫今見鬼眞卿。桂薑性辣燒難歇。虎豹牙剛斃亦獰。使我重來靈孔發。新裁偈頌薦微誠。</text>
<title>述懷</title>,<text>慈仁灾邑尤之尤。我適不幸當此州。捐劃公資有成數。抄執飢吻無定籌。官燈照不寐。百慮無以爲謀猷。三度營書已勘過。且從龜背刮毛求。逸道何由民不㤪。心筭夜夜天一周。推與亦有不如奪。制剛從來莫若柔。筆之削之惟民手。撿簿從容使自由。貨寶可失心難失。事功將收議先收。取此與彼吾何苦。有餘不足宜相賙。爰把一通說與子。以何良䂓肯惠不。</text>
<title>雪夜與石醒共賦</title>,<text>飛飛六六又斜斜。十二瓊樓境轉佳。三白喜占千頃麥。半紅欲放一枝花。掩荊高卧袁安宅。唱竹新聲穆滿車。借問前村炊幾處。今年窮蔀不勝嗟。</text>
<title>使衆堂述事</title>,<text>漏船民事費心籌。賑簿堆中欲白頭。捐願義擔皆刱見。姻親黨戚貴相周。艱難只可經梅臘。轉輾將何抵麥秋。一念痌癏如在己。人無愁處我無愁。</text>
<title>以桂亭閑散</title>,<text>亭中吹笛露華遅。別恨慇懃折柳枝。謀酒囊錢君莫惜。一天明月下西池。</text>
<title>述懷</title>,<text>熊旙新自達西還。坐對軒梅凍在顔。龜坼可堪洴澼水。雀飛愁絶紇干山。大冬天氣無全暖。浮世人生不暫閑。四戒樂窩吾欲學。祗緣民事苦相關。</text>
<title>臘日</title>,<text>煎雀蒸豚迓臘平。一番風味喜盈盈。吏人窠裏陽和動。太守堂中臘炬明。民事百忙猶借暇。詩家三絶揔知名。西園數畒公田秫。釀得新春有脚行。</text>
<title>夜入古方洞書齋</title>,<text>一點書窓燭。照脣不照眉。惟言非偶爾。那識是阿誰。</text>
<title>贈姜晦林</title>,<text>月到天中白。分明夜在林。春陽只是發。無物不榮心。</text>
<title>以桂亭試射施賞</title>,<text>君子其爭德可觀。試才終日倚亭欄。只言陰雨先時備。誰識紅心正己難。五矢直流星點點。一弦持滿月團團。先王以此威天下。牧弩當年習用干。</text>
<title>次士民韻</title>,<text>舒長化日照臨明。借得餘輝贊厥成。踈才每恨活無策。簿廩多慚頌有聲。梅逢雪虐幾乎死。柳待風和快了生。仁此州民仍出義。湘亭盃酒溢春情。</text>
<title>二十七日。卽余生朝也。前以入格儒生施賞事。幷皆來會。知委而皆赴會。因以食物及賞格派及。且以一邑飢口及流丐一軆待令。以白飯肉湯派饋。捐廩錢一千一百餘兩。分給於一邑飢民及一鄕之湟汲者及流丐等處。黃槁菜色之塲。忽見和氣。爲賦一則。</title>,<text>我愛玆州號慈仁。慈者使衆仁覆民。顧名思義行何政。阻飢中寒推自身。公私人口千五十。滚到喁喁歲暮辰。觀市明朝沒善策。聚首仰我如蒼旻。是時無愛割淸廩。卽地均排濟危濱。上自八十下至五。人多錢少無全緡。招招流丐亦得與。面面眉展靑山嚬。恰似鄒生一吹律。坐令陰崕返陽春。所得幾何僅升斗。歡然髓浹兼肌淪。安得壯士傾金穴。一視肥瘠無越秦。</text>
<title>共訓長有唫</title>,<text>淸樽紅燭歲云闌。勝裏金花巧耐寒。廩繼粟兮庖繼肉。不妨呼我地僊肴。歌一曲聲正歡。醉裏回頭一攢眉。前村猶有未炊時。兒啼婦㤪甁甖罄。所思不來春日遅。歌二曲聲正悲。爲官非是輝榮昌。撫字當如漢吏良。普濟衆生無善策。憂心一日九回膓。歌三曲聲正長。</text>
<title>除夕</title>,<text>同來無暇室家團。一角門深落落看。穩話都留除夕待。及當除夕更多端。一年三百六旬夕。夕夕不除今夕除。除去此身愁萬種。種來春福似春蔬。迓新餞舊一宵連。屈指流光似蟻旋。鍾漏頻傳猶寂夜。鷄聲忽到喜明年。鬂絲成雪思鄕夢。燭穗含花報春緣。百里分憂千里客。欲除此夕咏詩篇。</text>
<title>感吟</title>,<text>高歌水調續東坡。望美其如歲暮何。螺殼欲傾滄海濶。虎鬚將捋亂山多。如臣一个無他技。爲吏三年做甚科。寸效未成承奉地。江湖惟有鬢華皤。</text>
<title>元朝</title>,<text>元朝靑菜喜盤辛。千里思鄕謾惱神。㬉榼屠蘇歡歲味。滿城剪綵報春新。萬戶驅儺爭爆夜。一區習俗賣痴人。願我今年期實效。山名邑號揔居仁。</text>
<title>立春</title>,<text>樞機東斡又新年。回泰扶桑日出邊。天將和雨來喬木。人得春風種福田。憂國願豐桃戶句。獻元祈壽椒盃筵。雙鳧未化朝長樂。解撰河淸問幾聯。</text>
<title>戱贈金在天</title>,<text>寒天露處劇憐渠。猶自心安分所居。腋手藉溫眞若喜。渾身全着也何如。</text>
<title>東倉監賑</title>,<text>曉到東倉賑。憐民呼癸庚。盈庭飢鵠立。救水涸魚生。仰軆蒼天意。孔懷赤子情。願祈秋穰穰。仁壽躋昇平。</text>
<title>與晦林，石醒打話。</title>,<text>夜氣蒼蒼星斗橫。梅前紅燭照人明。南州高士徐孺子。北海嘉賓彌正平。末路峨洋有知己。中年書劍盡賢名。恨無今世昌黎筆。一序揄揚溫石生。</text>
<title>送晦林</title>,<text>草色新年客下樓。孤舟南浦恨悠悠。那堪少一梅堂上。風雨時時空擧頭。</text>
<title>話金春坡</title>,<text>君自故鄕到。故鄕近若何。應知天上月。夜夜照無頗。</text>
<title>對春坡說姜晦林</title>,<text>十年踪跡走紅塵。回首林泉入夢頻。今夕梅堂牢後約。也應猿鶴待吾人。濁世翩翩掃粃糠。有琴無處奏峨洋。磻溪昨夜蘆花月。一老三千釣廣張。山爐賦鼎也成三。詩事從今足晉談。林木會心知不遠。醉眠雲月影森森。至人犀點照無涯。泉上分明耳癢知。倚釼斗墟看寶氣。幾時梅下見芝眉。一樽遙夜醉如泥。更漏沉沉月欲低。坐久莫辭今夕永。朝來又自一東西。遙憐來夜海門湄。獨伴寒燈有所思。半世心中多少事。也須春晩赴前期。</text>
<title>以桂亭翫月</title>,<text>官居十日九登斯。又値嬋姸月上時。寒後梅花同我淡。春來桂影使人怡。平安北地裁書去。休暇南樓命酒持。諸子不知余意樂。只言風露夜深垂。</text>
<title>上元日題板上</title>,<text>上元云佳節。憂民不自安。去年秋如春。貧屋白雪寒。伏臘與歲時。盃酒亦不寬。俄見田家老。負薪衣着單。又看村中婦。戴尿襪未完。兒童色飢饉。少壯亦蹣跚。如此可憐郡。我適爲爾官。戮力奉衙饋。朝夕玉食盤。粒粒皆辛苦。食此肌何胖。昧草范老進。蝗虫宋帝餐。當今聖賢遇。天意應有觀。春耕雖云急。農飧辦亦難。辦粮知無路。可噓又可嘆。民情如是憫。官心有何歡。今朝非不好。憂此正盤桓。</text>
<title>北倉監賑</title>,<text>糶糴豊㐫異。分賑日猶寒。民民瘢菜色。粒粒劑神丹。德廣慈悲佛。才慚覔飯官。天心應有後。占歲樂同歡。</text>
<title>十兩銅。饋淸道民。</title>,<text>得弓何必楚。視瘠不宜秦。同胞民及物。疆域莫非濱。斗小仁山邑。歲饑官且貧。臨賑無良筭。只要使平均。割廩沾流丐。抄饒濟黨親。澤鴻稍稍集。滚滚冬届春。有爲亦若是。豈獨一慈仁。云胡好事者。將此播遠隣。自是聲聞過。動得域外民。爭桑雖異境。同苔非別人。不窮寧有此。聞說傷我神。奈乏兼周恤。非緣恝越津。來意將何贈。惟錢一十緡。今歲秋應熟。歸待快活辰。</text>
<title>分賑</title>,<text>荀輿左右吏兵房。小大民人會北倉。量斗平升齊一指。諸天活水濟慈航。</text>
<title>縱筆述懷</title>,<text>匪分榮途孰似余。雲梯不待送吹噓。萬萬黃金別餉使。若若紫綬桃源除。履歷戎軒一資級。南來今又專城居。思惟報答冞矜懼。庶竭駑鈍敢虛徐。邑小如斗歲且饉。尙患臨事才空踈。豈意遐民喜生事。粧撰虛無作名譽。一絲半縷何有我。昨日今朝浪費渠。有似效嚬㫌邑事。所在擔負無何如。諸君賀語雖則感。論以責善安在歟。只爲留連冗弊夥。強屈受取心非初。自是淳厖鄕俗古。前頭接濟民憂餘。今夕且可談風月。倒瀉官釀澆胷裾。</text>
<title>春釋奠受胙後。路中口占。</title>,<text>留連文酒正悠然。少一官樓羨勝緣。如吾形骸秋雲屐。諸子風流春水船。追時將禮開丁日。持齋團心似定禪。受胙出門承爾嘏。雙雙鼓角五更天。</text>
<title>行社稷大祭</title>,<text>牲幣馨香禮大神。四更三點拜恭伸。齎誠嘿禱心中事。上佑邦家下澤民。禋祀年年迄用康。今宵如在降洋洋。孔昭神鑑垂冥佑。聖世維豊是上祥。</text>
<title>與晦林，石醒共賦。</title>,<text>閱世人情耐久看。推來還覺自天寬。山河形勝今猶古。文物風流盛復殘。因病得閒難謝病。有官無事似休官。恒多分外無求覔。未必讀耕然後安。</text>
<title>世子宮誕辰志喜</title>,<text>二月八日天氣凈。曈曨日出扶桑暎。平郊瑞靄紫生紋。小塘春水明如鏡。今夕何夕是誕辰。吾君之子祈天永。鳳翼翩翩春桂僚。麟趾振振朝野慶。渺渺臣宖天一方。延頸攢祝歡無竟。已放輕囚迓祥和。聊共嘉賓溢歌詠。南溟之水何盈盈。酌彼爲酒同濡泳。年年歲歲今日朝。樂無極兮於乎盛。</text>
<title>民社舒事</title>,<text>吾王聖德天同大。遇灾憂卹近臣知。糓馬肉屬减省。澤鴻涸鮒推仁慈。我有一編捄活錄。帑金百萬甦癃疲。是時不才適承乏。殫誠宣布敢言私。嶺徼頻年饑饉荐。階前萬里哀我斯。府貫倉儲傾且倒。劃付南營往哺之。井井條䂓排有節。棠陰飭墨無乾時。荒年租稅從何出。白地徵求最可悲。王府關和莫審愼。給灾自有遵守䂓。正供特省雖援例。分俵無寃是救飢。澤斯至矣恩斯厚。對揚詳纖分所宜。堆案簿書從吏手。査來櫛去辨毫絲。堪嗟刀筆善舞弄。任情囊槖爭銖錙。遂使仁恩閼不下。噫嘻痛矣奸細爲。蠧生於木螟生稼。百事從中類可推。七旱猶云一漑渥。檢得多少吾將施。見漏那無向隅歎。補瘼猶爲省力資。爲人蒭牧道不越。報答涓埃自不欺。而我斷斷無他技。髮膚不愛濟民羸。米倉石廩名徒好。素封何由戶戶移。</text>
<title>樻子新造</title>,<text>道人丹筆借玄符。金樻星辰繞玉樞。從此預開扃鐍待。坐令三寶自相輸。</text>
<title>贈谷蘭崔雅基一</title>,<text>聞道君先已昔年。卓行懿範自然天。功參台籍名家閥。恩厚臺啣耀客筵。棹禊到門忠孝倂。箕裘垂業子孫傳。况今蘭谷宣春澤。苗以滋根培以賢。</text>
<title>送石醒 幷引</title>,<text>虎文彪炳可愛而剛牙在前。龜背煑灼無餘而至靈存中。是知取貌者易於失士。達俗者簡於接物。噫。夫人之處世。貴相知心。同氣相感。同類相依者。自然之理也。竊聞富者施人以財。賢者施人以言。斷金之利。如蘭之嗅。皆從言出。言志者必曰而詩而書。文之章之。以酬暢和。以存信義。其詩其書。卽事之實而言之表也。明知其不可輕許者固然矣。今石醒上舍以嶠南雅望。種淵海之珍輝。贈我以言。許我以詩。盡情盡意。使人消落鄙吝。非愛其著外之文。實服其存中之靈。惟恐不切於言。而亦不能自已也云爾。石醒上舍訪仁山。邂逅誰知在此間。却看星星俱白髮。更宜日日對紅顔。歌詩互答先言志。物我相居莫作斑。且待丁寧留後約。杏花三月共春還。</text>
<title>送晦林</title>,<text>伯勞東飛燕燕西。天涯雲物遠凄迷。愛而不見夕陽杳。去者無情芳草萋。滿架書香留我嗅。聯床錦軸對誰題。小窩記否余心事。山水一張琴獨携。</text>
<title>贈慶洞金監役啓坤</title>,<text>故人家在澗之東。風剪雨絲桂樹叢。紅踏落花三月暮。碧穿芳草一蹊通。野樽待客春情㬉。鳥夢懸枝夕意空。玆邑魁奇如或問。主人高致此山中。</text>
<title>堂谷居崔致文捐四百金。爲本里書塾補助云。故與崔小窩賦詩誌之。</title>,<text>金夫固扃鐍。擧世滔滔然。一毛誰能拔。片鱗不自捐。矧今學舍鞠。冷眼行過前。吾州風俗古。種種見眞天。義賑施何廣。遺米守不遷。堂谷一奇事。尤有別論焉。傾財補里塾。四百黃金錢。黔堗新生煖。靑燈始足燃。家無挾冊子。文房非所憐。自言吾明府。諄諄新令宣。課農與勸學。使人觀感先。異哉若人也。未見一於千。將此擬激勵。何惜儒宮筵。區區門地說。齷齪可憎偏。風憲非褒美。㫌別善一邊。</text>
<title>古詩</title>,<text>紫霞山人腹便便。縹緲偃蹇拔人烟。朝飮木蘭之墜露。夕餐氷梅倚石眠。枉被三彭訴眞宰。墮落塵中欲十年。羊肥欺我胃脆弱。踏破蔬畦事熬煎。春園一草茝爲號。撫惜孤芳長自憐。夢中夢人崔氏子。飄然來自蓬萊仙。知君神妙三昧筆。左拍右揖王吳肩。平生胷臆梅蘭石。模寫從心換脫然。暗暗香動黃昏月。夭夭葉弄春風前。又似秋江水初落。癯骨稜稜如隕天。憑君一幅眠龍手。使我萬緣忘鹿阡。勇退從玆知不遠。何須勞問麻衣筵。</text>
<title>作勸學文二十韻。輪示一鄕。</title>,<text>我有一言歌瀏瀏。遍告邑中讀書士。帶經荷鋤朱忠臣。朝耕夜讀蕫孝子。忠孝之道本在書。若不勤工自暴已。內翰歐陽揮筆葉。端明司馬沃面水。古來及今顯達者。未聞不學能如是。閉門覔句陳氏詩。窮道著文馬遷史。元來窮達有命數。忍貧樂道吾所喜。不絶六藝韓昌黎。足用三冬杜子美。鳴世文章不世出。有意竟成無彼此。當年莫謂學日多。世事於焉到暮齒。三春永日無事時。飽食煖衣何能以。番風面面日夕吹。動高興時寓書旨。君臣大道陳編上。聖賢深意方冊裏。空吸烟竹勤讀害。醉到盃酌文士耻。從容步向書齋中。壁燈一點可師矣。有時唫咏宣湮欝。我當爲君妄評耳。細論古文愈妓樂。耽看奇書勝花市。歲月無情流水去。寸陰是惜大禹氏。勸君須讀五車書。善善惡惡自此始。請君爲我側耳聽。人生於此知所止。</text>
<title>逢㫌善全泰均。共說桃源邑事。</title>,<text>迢迢北鴈到南州。靑眼看來快散愁。千里爲誰今抵此。一年思見共無由。世間衣狗看無定。去後滄桑說且休。案上桃源編一部。相將話舊對淹留。</text>
<title>賑民述事</title>,<text>六廵東北路。取次察飢眉。升斗餘瀝薄。朝夕殘縷危。仰哺如赤子。滚滚在潢池。艱辛甫經臘。前頭春日遅。翳桑愁轉劇。窮蔀困愈滋。路逢仳離子。菜黃色何羸。前冬所未見。撤拾滿澤陂。施措從捐劃。儲置傾公私。有始宜有卒。責在民命司。接濟將何𧗱。索毛如刮龜。回瞻麥嶺遠。難若上天爲。安得壽民劑。一粒齊頤期。只求心無愧。惟有不自欺。</text>
<title>可歎</title>,<text>可歎又可歎。去歲失三農。漢詔今三月。鄭倉分一鍾。魚喁方告急。烏昧且時供。待見秋成後。堯民盡戶封。</text>
<title>可歎</title>,<text>虛曠公閨着孟光。薛夫人說太荒唐。興妖夜夜三更後。養祟駸駸二竪傍。諱我不言玆已久。認卿持性老猶剛。使君非有斬蛇釼。怪爾今宵寂走藏。</text>
<title>偕安永五。晩登到天山。</title>,<text>哦松有暇上華巓。到極高時是到天。一帶琴湖桃李縣。千村沃壤稻粱阡。鵑花石壁娟娟日。鷰麥江郊靄靄烟。自是陽春布德澤。裁成錦句理官絃。</text>
<title>蒔花戱吟</title>,<text>自憐花癖老無衰。每見空閒手種之。五日尹爲十年計。後來人必笑儂痴。</text>
<title>以桂亭暮春</title>,<text>十日梅軒九桂亭。肩輿到此輒思停。雪消眢井微波動。日暖荒郊瑞靄醒。萬柳靑絲行可折。雙柑黃鳥往堪聽。老夫不淺南樓興。一醉無關養性靈。</text>
<title>送獅孫</title>,<text>至日其來寒食還。愛情難抑去留間。心中說盡無窮事。若待和風解爾顔。物我丁寧付八還。大含元氣小無間。應知取次花開日。白髮空嗟鏡裏顔。</text>
<title>久旱遣悶</title>,<text>澤堤皆熯坼。草木未春萌。炎亢由天意。獨不憐民生。昔我初來日。每期屢萬豊。山川皆滌滌。空使我憂忡。去年秋不雨。今歲春多風。雖有田原沃。嘉禾奈可豊。縱云旱魃虐。應享成湯禱。天意胡寧忍。奈何日杲杲。山川與草木。旱滌末如之。周室望雲漢。空吟八叶詩。</text>
<title>途中有所思</title>,<text>南北迢迢百五辰。心丹髮白一孤臣。劇憐是日長安陌。斜柳飛花滿目新。天涯節序苦相尋。昨日淸明寒食今。古墓杉松何處是。不堪回首一沾襟。</text>
<title>與安永五話卽事</title>,<text>百五猶寒花未開。異鄕人自故鄕來。搔首啣杯強遣興。却憐愁不到靈臺。</text>
<title>登以桂亭試藝</title>,<text>古有負璞者。三朝淚空行。又有懷書者。十上舞袖長。鳥習飛講樹。蛾述繞書床。今日以桂亭。先數席珍光。蒼顔照白髮。頹然坐歐陽。之問揣句法。右軍緣墨香。爭獻吳興賦。擲地金聲鏘。自古我東國。鳴世多文章。菁莪育英才。多士寔思皇。聖人方文治。登崇有德彰。</text>
<title>文士來話廵相惠政</title>,<text>親廵開化域。一念誕儀圖。宣賜蘇飢子。濟拯感愚夫。腴生深麥畒。和入醉春壚。齊向宸居祝。千秋競以呼。</text>
<title>少坐細君私處。入衙賦詩遣悶。</title>,<text>一累還從二竪加。權敎移次吏人家。新心勝服扁醫藥。舊鬼仍囚薛氏衙。癯鶴尙持霜後骨。老梅將放凍餘花。披雲覩日諒非遠。玉季金昆擁板輿。</text>
<title>閑散</title>,<text>隨意便行所過安。溪山今得幾回看。詩能遣興窮還易。酒可消愁醉亦難。細雨草添無限綠。東風花似不堪寒。年年點檢人間事。一笑方知天地寬。</text>
<title>韓將軍祠宇</title>,<text>將軍祠宇夕陽移。伊昔何年身騎箕。鳥過靑山春寂寂。牛眠芳草日遅遅。隻弓勦賊英䧺氣。見月停盃客子詩。參差古木環擁立。恰似當時壯士儀。</text>
<title>學翼兩兒自京來覲。得聞移拜的奇。尤切悚懔有吟。</title>,<text>兒到詳承玉几音。無從感淚忽沾襟。太中一歲徒聞古。夢外三刀又見今。只恐涓埃終蔑效。可憐葵藿解傾心。行將去作華封老。遙向終南祝壽岑。</text>
<title>送細君還京。述懷有吟。</title>,<text>送罷歸來獨倚樓。天涯孤宦足搔頭。定知母鷰將雛樂。誰信仙鳧作吏愁。千里思家今夜切。百年如客此身浮。西征驛使何時返。消息眞傳解我憂。</text>
<title>觀燈</title>,<text>城上無雲復無風。塡街士女簇西東。買燈家家不惜價。綵棚屹屹起天中。長繩引火送上去。眼中百室入通紅。天仙會失瑤臺月。海客初乘廣陵虹。只能爲餙昇平像。豈復知尊普照功。九街今夕觀應壯。忽憶當年翫賞同。</text>
<title>以桂亭一鄕詩會時。喜雨適至。</title>,<text>此地亭成幸賴天。南來鳧舃是仙緣。射耦交爭紅箭中。詩豪多聚白塲邊。農政千村秧待雨。豊謠四野麥蒸烟。離程在迫情難盡。爲愛春陽永似年。</text>
<title>喜雨詩</title>,<text>嶺旱頻仍年不熟。千村萬落逃亡屋。甁罌告罄徵求急。嗷嗷澤鴻從何糓。我來仁山粤明年。以桂仍舊亭新築。有時講文開墨壘。及期閱武抽弓韣。彌月亢陽怕懲羹。又是天心未可卜。強招多士畢良晤。去留在心無衆獨。忽驚池荷聽有聲。興雨祈祈下霡霂。隴麥含風香膩肥。巖花垂露紅粉馥。堂賓獻賀庭吏慶。其喜洋洋爛盈掬。罔俾扶風專厥美。行見南民歌皷腹。</text>
<title>戱題墻角桃花</title>,<text>夭夭墻角一枝春。笑倚東風解悅人。非我故看看自易。只緣相在眼前隣。</text>
<title>次一鄕喜雨亭詩</title>,<text>東坡曾謂不如三。會事吾亭一雨甘。耒耟四隣耕白水。琴書半壁滴蒼嵐。訶人解撰扶風頌。太守仍成老圃談。自是有年秋可卜。昇平烟月在山南。</text>
<title>縱筆</title>,<text>雨雪霏霏楊柳依。昔我來斯今我歸。歷歷川原纔慣眼。怱怱日月倐成飛。人爲動物易生感。回首不能無依俙。來時天陛有所受。萬里尺顔恐或違。邑小蟻封僅成樣。野無雀啄荐遭饑。齊棠河粟無成筭。欲望回咷奈力微。下手無寧先目擊。四廵躬櫛一周圍。域內地方三十里。縣中民戶二千扉。營書三上期得請。蚤夜孜孜尙庶幾。城西小吏受笞泣。自道臨民幷恩威。翩翩高盖來何自。繡縷新成捧日輝。蜀郡謠袴褒已過。平原買絲出非希。從來名實不相掩。吾恐南隣有是非。官怠小成况有戒。洗心方且佩弦韋。漑根未及餐秋實。促織還當下夕機。廣陵齊安無定住。夢外除命恩何巍。行期苒苒無多在。計日巴人待指揮。願借一年何由得。父老往往霑巾衣。亭桂月明懸想像。谷蘭春歇惜芳菲。我心非石胡能轉。一步彷徨三發唏。畢渠飢槖經春賑。停我歸轅帶夕暉。聊憑一語勖夫子。不以人遐見腹誹。䂓條自有垂成緖。飭字非無未了徽。願言約束遵無失。所止恢恢千里畿。家絃戶誦千村晏。婦織夫耕一縣肥。此去巴陵三日路。秋來書鴈未全稀。</text>
<title>止竪碑不得</title>,<text>夜誦循吏傳。朝讀賑貸詔。爵祿奪飯牛。芻牧詎能要。竭智擔義捐。期見咷後笑。一視北東間。六七廵兩徼。痛癢切吾身。庚癸憫爾叫。行將二境上。民情殊賀吊。餞劉期漸催。借寇誠難照。倉儲問餘幾。今日畢頒糶。亞官許丞廉。替余手亦妙。靡我有厚薄。胡乃歌也嘯。北轅來何暮。羣情此可料。雞林一片石。宜憐不宜誚。</text>
<title>以桂亭。翫月聽笛。</title>,<text>春月令人解悅怡。南樓諸子此相隨。微醺濁酒三盃後。遠戛晴雲一笛吹。鄕國不堪頻北望。官舟多事又西移。詩成却對靑山笑。來夕風流且屬誰。</text>
<title>夜宿嶺營。述懷排悶。</title>,<text>情能生感感生悲。悲莫悲兮是別離。過了境來忘或易。慈人何事苦相隨。妻在長途子病淹。關心近日鬢霜添。及來達舘襟初豁。完樣安書兩喜兼。一抹巴山馬首靑。行期䒣䒣短長亭。未能治小何能大。慚愧先聲聳遠聽。追想當年客過湖。人心風土半糢糊。世間方畧難遙度。待至金城始可圖。</text>
<title>咸安赴任路。至杏店拈韻。</title>,<text>杏樹花飛春欲暮。嚶嚶黃鳥苦相訴。渠水無情自東流。游魚解惜分去住。南來臨汝強半載。慚無德政遺愛慕。知爾生來慣別離。長亭遠送良自苦。征馬彈蹄向南嘶。吾行不可停去路。最是塡街膓斷處。啾啾喞喞啼無故。驛樓三盃不成醉。故止行輈一反顧。巴陵此去無多遠。乃是洛東江一渡。梅花隴頭驛使回。霜月衡陽鴈書度。也知靈犀終不阻。又有夢魂長相遇。不滿三舂同省地。何用屑屑勞情素。江湖無限相逢地。暫時離別詎足數。君不見東飛伯勞西飛鷰。春來會有雙棲羽。</text>
<title>嶺營觀德堂鍊武</title>,<text>城柳靑靑白日陰。紛▼(糸+公)砲響動垓心。干戈弧矢同兒戱。糟粕還應不及今。井井豼貅五百兒。南邊陰雨備今時。荒齋墨客歸何處。好是從他壁上知。</text>
<title>電線</title>,<text>海鷰三宿長鰲角。一毬之大何茫茫。天柱高峯翳日久。午風回駕轉洪洋。蟾精悟妙經三世。龜手投方少一張。夸父撫膺海若呿。上窮下極摩鷄黃。黑子彈丸檀底國。遂令鷄馬參同堂。西程馹騎南戍燧。可憐兒戱誇奇方。火帆飄忽何時返。參商音耗馳神忙。玄官承命修月斧。萬柱一線伻柔剛。葱羅湖嶺抵木覔。虹貫東西絶扶桑。皇天自此竆造化。萬里聦聆一瞬強。</text>
<title>韓龍宮鎭奎先山</title>,<text>駐馬城西指顧頻。古岡楸檟菀靑春。素封華盖方全盛。自是靑烏不誤人。</text>
<title>觀金僉正在韶碑</title>,<text>落帽風儀菊底香。別來雲樹嶺蒼蒼。如今堪悵還堪喜。遺愛豊碑在路傍。</text>
<title>宿花園倉。念翼善病在店舍。慈仁吏之泣隨。俱係不忍無眠。賦詩述懷。</title>,<text>驛柳鬖髿正午陰。一般情緖兩傷心。黃鸝住久渾相識。雛鳳魔強未共臨。花開風雨無常日。舟泛江河不係潯。來夜洞庭湖上月。可堪霜髮鬂邊侵。</text>
<title>花園倉</title>,<text>沃壤東西柳木村。巋然一舍號花園。年來雀鼠知何壯。啄盡黃儲也自喧。晴晝微熏驛路賖。叢叢芳樹競繁華。東風不管民凋弊。偏向園林用意奢。</text>
<title>過雪峴。憶舊日一褐老。</title>,<text>靑靑嶺頭樹。記得舊叢祠。蔡澤捷遲日。唐生說命時。三年留後約。萬里指前期。朱紱居然我。蒼葭所謂伊。黃仙應在世。行訪水雲湄。邂逅靑山一褐人。鑑明如月照無塵。當時若信言符契。不問榮途問牧民。</text>
<title>玄風路傍。見郭氏十二㫌門有感。</title>,<text>窮搜古蹟上朝評。在在銘扁不厭情。百行之源惟有孝。賢人所過豈無精。靑邱禮樂三千里。玄郭門閭十二㫌。莫道苞山如斗小。羣芳衆美此中生。</text>
<title>過靈山邑</title>,<text>斗南元氣此中傾。靈鷲岧嶤類削成。端正螺鬟屛際出。森羅筆舌架頭橫。平生粗有尋龍眼。今日誰知駐馬情。太守三年淸福大。朝朝拄笏復何營。</text>
<title>上浦店。以鯉鮒鱠佐酒賦詩。</title>,<text>行邁靡靡三宿回。盒脩常御胃全頹。吳會新筍何日也。山梁雌雉正時哉。在傍知狀柳家子。鯉一鮒三買得來。鱗白如銀肥可食。尾長盈尺價應嵬。未敎入口先流涎。左膾右羹盤上擡。嚼滿香頰鳴宮角。調從善手宜塩梅。佐成肴膳津津味。飯可加餐酒更杯。曾聞一飽亦關數。恠動朝來食指枚。莫言野食非官供。可喜江壚近釣臺。衆維魚矣豊年頌。明日吾將政閣開。</text>
<title>渡上浦江</title>,<text>三老遙憐捩柁開。風光一一興悠哉。山從水墨圖中出。人泛菱花鏡裏回。但少赤江良夜月。宜傾采石謫仙盃。津亭行路傳相語。明日巴陵太守來。</text>
<title>可歎</title>,<text>在心民事急。三宿入咸安。簪裾宜好禮。刀筆未應奸。如何入境日。可駭非一端。昨見強項據。今逢直目觀。是將剸理者。一痴復一頑。人說巴陵好。吾知蜀道難。端緖旣如此。來頭無足看。回頭三嘖嘖。祿米太辛酸。</text>
<title>滿庭花卉。令人有林藪之趣。</title>,<text>我本紫霞山裏人。翳然林木長在目。蘭柴竹舘輞川圖。五柳孤松栗里屋。自從宦遊少此境。蘧蘧一夢桑三宿。㫌郡桃花仁桂亭。而今已屬食無肉。不知巴陵作何狀。來時半已評卉木。初從二藪更琴軒。森然不待郡誌讀。冬靑百日與老櫰。楊柳梧桐及脩竹。使人應接無時閒。滴滴濃陰映巾服。待得月明樂琴書。時有風凉淸案牘。種者何人留待後。當時不負將軍腹。</text>
<title>正是南風天氣。遍野大麥穰穰告熟。蔀屋艱食之憂。從此少紓。是可喜也。</title>,<text>我發仁山未十日。其時野麥何靑靑。爲民只欲南風早。無食何以東方寧。及到靈山之上浦。油然發穗時適丁。過眼森森猶似昨。與子共倚琴軒欞。耕耘種種雜桑麻。來牟處處遍郊埛。恠底朝來風氣冷。月令無乃金神聽。恰似黃河萬斛水。一夜天吳移野形。刈穫登塲今不遠。壽民金丹是最靈。啼飢非復甁罌罄。喫飽猶賢黍稷馨。我欲弋鴈佐新食。明日去上無盡亭。</text>
<title>衙夕</title>,<text>烽落南山星斗見。淸笙畵角動黃昏。一樓有月天鵝起。萬里無雲塞鴈喧。多少已經曾慣聽。分明偏喜此新翻。城中人耳應相似。管領全歸太守尊。</text>
<title>郡儒有南北黨。此輩之舞弄邑事。凡於鄕任吏窠。各阿所好。不問賢否。偏私仇隙。漸至膏肓。爲知郡者。往往隨風上下。莫之如何。畢境狼狽。踵相接也。憂歎排悶。</title>,<text>北岸不知南岸是。南隣惟見北隣非。和氣致祥乖致異。天時人事一同歸。昨奉營晤頗自訝。今看郡誌果堪唏。如何近百年間事。坐得周朞一二稀。多少案中前太守。其人未必盡才微。只緣恠鬼交相軋。竟使祥鸞失所依。漏船補袽憂先切。初到姑無審事機。京衙缸筒今糟粕。武城弦歌敢庶幾。藥石粱肉殊所遇。摘發鋤治莫或違。來時我已知名姓。狡兔城南幾日肥。</text>
<title>風化樓杏壇有感</title>,<text>一度花千載。春在夫子宮。有如時雨化。三千習禮同。歷鄒泰山樹。届宋龍門桐。緬憶乘桴歎。權輿吾道東。檀箕邈已古。作者寂如聾。弘文僅草創。羅麗半林叢。卓卓安先正。肇基廟貌崇。遂於三百郡。衆設樹之風。藐余適玆土。瞻拜及親躳。豈無凡卉木。文杏箭中紅。根抵托有始。枝條達無終。知愛者能幾。徘徊警深衷。</text>
<title>賦詩排憫</title>,<text>七事中一詞訟簡。來時面講承政院。落花啼鳥桃源郡。哦松柱笏仁山縣。奈何巴陵獨不古。已自入境駭瞠見。盡日相仍白活紙。無時可乾朱墨硯。公家百務坌叢雜。應接天水靡遑遍。家家仇隙人傾軋。嗚呼何時浪淘盡南北便。</text>
<title>送學兒之統營時。金元中又向密州。</title>,<text>雛鳳時兼客鴈飛。東南烟水悵依依。洗兵觀外孤帆遠。鎭嶺樓前匹馬歸。天涯動見賓朋散。海上頻成父子違。人世別離何足恨。花無風雨古來稀。</text>
<title>飛鳳山</title>,<text>鳳飛山下鳳凰飛。鳳去千年不復歸。餘麓逶迤神秘護。居人猶自飽甘肥。</text>
<title>頒賑後述懷 幷引</title>,<text>事固有不期然而然者。亦固有不待致而致者。其致者時也。然者天也。摭其已往。度其未來。則難得者時。而可必者天乎。余自慈仁移宰此郡。荒政溢目。民情嗷嗷。堂琴野鶴之趣。不暇問矣。粤在丙戌歲値極無。猥以監賑之責。奉命嶺徼。殫竭審視。全省顑頷。而獨安生樂業。不至渙散者。惟巴陵一境而已。甚異之。復命之第三年夏。玆土賑貸之政。又及於余。其將有待而然歟。抑亦不期而然者歟。因以編事弁之。巴山碧立巴江淸。重到喜聞絃誦聲。知郡乃先監賑使。受廛依舊聖人氓。餼鍾流澤由天意。扶杖願生洽野情。恩數便蕃民望厚。銘心報答愧無成。</text>
<title>登飛鳳山</title>,<text>彼艅艎之崔嵬兮。主鎭郡治南帳開。一枝翩翩然北翥兮。右翼乍旋而逗其名曰飛鳳哉。下有疊榭層楹太守之居兮。琴鶴軒覽德亭隱仙臺。一城四門或墟而或存兮。敗雉與東南孔雀共徘徊。撲地閭閻戶可三五百兮。太半是箕裘世業刀筆之才。鷄鳴狗吠街謠巷曲喧然無已時兮。可想太平樓名有取於古來。時正淸和永日四月半天氣兮。萬木交柯繁陰翠葉如利刀割剪栽。西園則冬靑百日梧柳桃竹向榮而成列兮。東墻焉枳林木果棗柿櫰杏葱蒨而羅。回覽時物而旣如此其盛兮。考形便而又如彼其恢。獨奈乎民瘠之不可肥兮。何由散十分春湘亭盃。</text>
<title>步琴鶴軒板上韻</title>,<text>城角危樓舊貫名。竹田初日上天庭。四合煙嵐偏滴翠。雙來巢燕太飛輕。莫敎二藪爭軒敞。最愛琴湖媚遠明。使君梅閣長隣近。休暇登臨不盡情。</text>
<title>用板上韻遣興</title>,<text>中州勝狀在巴陵。海國咸安亦共稱。百里湖山樓一出。四年奔走客重登。簾排新校無邊野。枕壓艅航最上層。遙想古人經始日。太平民物際方興。</text>
<title>昌原妓錦香。自浦上專爲見余而來。念一近溫柔。癭疣輒生。無寧勇斷情縷。不落眉釣。是夜隔屛於所棲之中半。置天孫於河東。宿星郞於橋西。只以談笑送情。半窓弱水可望而不可親。雖托瘧敗而爲辭。亦覺衰謝之使然。然則奚暇自許以剛膓耶。口占以解嘲八截。</title>,<text>西津解珮不曾羞。私語分明夜半留。燕子雙捿蓮幷蔕。當時七夕笑牽牛。劉阮天台憶再行。仙腰不减掌中情。一帆南浦成孤宿。贏得人間薄倖名。南州低濕瘴炎熏。江上琵琶不復聞。病起兼旬春又盡。楊花處處雪紛紛。 試開明鏡乍看過。紅褪朱凋奈爾何。剛被軒梅回笑冷。眞成古佛忘天娥。香娘料我舊吳儂。雲雨陽㙜喜再逢。明月一廂人影二。亂蓬頹畔早花穠。更漏沉沉燭影陰。有心還自欲無心。迢迢弱水三千里。只在屛風一隔深。五更鷄唱㤪阿誰。我識文君太沒知。自是游魚隨水尾。何須煩作白頭悲。十除其二此新詩。移入粧屛疊疊宜。少日情根如不斷。好將歸去慰相思。</text>
<title>送香人之昌原</title>,<text>五月江南送玉人。菖蒲花發馬當津。海門紅日三竿晏。驛路靑山八字嚬。緣業太忙三宿夜。風流難住四時春。思量別浦多潮信。莫惜相憑六六鱗。</text>
<title>煑酒賦詩</title>,<text>琴鶴堂中四脚床。善風獵獵午陰長。主人拄笏客凭几。篆烟繚繞添燒香。水鏡先生藻鑑皎。彭衙太守田園荒。不樂久居城市地。鍾漏滔滔五十強。京口情人同我意。惠好携手中心藏。平原惟有相士眼。一字不讀唐一行。沃州何處成嘉遯。桃源無路追漁郞。針磁相引鍾銅應。偶爾聚首巴陵鄕。眼染海嶽雲千疊。胷抱峨㟄琴一張。冥搜玄索屬之子。斗南元氣何蒼蒼。要得一區慳秘地。許同三逕菟裘庄。他時去作商山四。一局仙棋世慮忘。</text>
<title>覽德亭</title>,<text>此地有亭名覽德。德者衆稱非一德。亭上有山山飛鳳。鳳有文章可耀德。亭前有地時習射。射者正己亦觀德。昌黎老夫尋道源。有㐫有吉各有德。霖蒼先生翫世論。大器小器不同德。此亭揭名君知否。太守仁心是謂德。</text>
<title>止戈亭</title>,<text>竹田初日上旗亭。山市浮烟滿郭靑。官道如天聯鳳翼。商車近海動魚腥。佩犢澆風移渤邑。哦松幽趣憶藍廳。止戈三百年間事。輸與遊人任醉醒。</text>
<title>送金春坡，姜晦林。</title>,<text>一樽分送客東西。殊路今行志則齊。想見相思來夜夢。同歸爛熳在雲棲。</text>
<title>話草溪倅李奎煥</title>,<text>風塵作吏動紛挐。纔檢關和驛路賖。來夜達西橋上舘。賀君旅夢是鄕家。▦▦大邱▦▦。</text>
<title>夜話石醒</title>,<text>離羣湖海動經春。靑眼逢來半夢眞。落落鴈書稀往日。喳喳鵲報喜今晨。一團精白心中事。五月梅黃雨後辰。隣鷄野哭猶如昨。叵耐東西送故人。</text>
<title>過竹嶺有吟</title>,<text>君不見名園牧丹候盛衰。物理人事無參差。又不見香山居士養竹記。憔悴東亭舊種期。巴陵郡山號飛鳳。當年苦少琅玕資。一樹梧桐供捿息。千頃稻粱笑䭜飢。粤詹東崗齊對案。昔賢愛竹手栽之。根深忠孝雙全日。叢密風流篤厚時。邇來百年無本色。剪伐濯濯行人悲。官僮爲我說故事。駐馬暫聽頗然疑。風聲日陰如相待。可挽玆州運一治。</text>
<title>馬山浦有感。作詩以志之。</title>,<text>客懷欲與麻姑論。夜來淸淺蓬瀛水。舊時湖上淸風帆。蕭蕭吹泊汀花紫。漁戶千家匝炊烟。旗亭百隊開新市。有女如雲當春壚。喚客來甞石凍美。是時人物盛繁華。東南都會云如此。宿客貂裘今駟車。慣眼山川浦上里。徑行物色在思量。取次村容入點指。短短踈籬臨水頹。極目離騷不盈視。日月中間曾幾何。一盛一衰須臾徙。末俗誅求耗戶編。荒歲流亡損生齒。生民凋弊推可知。何獨一馬浦而已。</text>
<title>話崔主事海臯</title>,<text>我到昌山對子盃。芙蓉依水出群才。江南梅使春同老。硏北詩隣月伴來。夢裡懷鄕千里近。客中見友永宵催。人生樂志須知否。遠浦雲冥倦鳥回。</text>
<title>與石醒評品官園花樹。仍賦梧桐槐木。屬以求和。</title>,<text>巴陵衙舍小如舟。只對梧桐興味悠。碧葉送風能砌雨。綠陰當夏滿庭秋。畫簾薄暮茶烟濕。夜月懸空鳥夢幽。料得藍田崔太守。哦松日日不曾休。右梧桐。花欲黃時麥亦黃。朽根夜濕鬼傳光。三株能識遺孫貴。八月須看擧子忙。踈葉參差盈砌碧。老査盤屈拂雲蒼。浮生莫作槐安夢。一世榮途揔未量。右槐樹。</text>
<title>寄學兒</title>,<text>弧辰餙喜世皆然。具慶其人樂更全。正屬儂家圓滿日。又當兒子宦遊年。伏臘歲時孤度節。爺孃兄弟一方天。今朝養老堂中席。對食不飧遙汝憐。</text>
<title>廩隱朴士人準敬來訪。叙阻賦詩。</title>,<text>南州五月故人回。陣陣淸風拂面來。京國音書持錦字。江城踈雨過黃梅。周遊海嶽餘雙屐。歷數英雄又一盃。幾度思君君不見。而今同坐隱仙臺。</text>
<title>試射砲施賞</title>,<text>誰道人才古不如。只緣陰雨備虛徐。見今亦足張吾武。一一弓砲試貫魚。</text>
<title>偕廩隱，石醒。共賦隱仙臺。</title>,<text>影影燈燈萬象回。何年仙子隱居臺。鳳峀嵯峨雲白護。鶴軒寥寂月明來。鞱形金闕王喬舃。藏世玉精呂洞盃。霜鬢好唫君莫笑。到頭回想暫徘徊。</text>
<title>階下成小塘。得揷穉秧。夭夭可愛。</title>,<text>半畒方塘水。階前小掌圓。種禾秋色早。千里驗烟風。緬憶上林苑。籍田分八域。邦本亶在農。示民勤稼穡。</text>
<title>翼善去三月念間。自慈仁陪內行至大邱。落馬受傷。留店治療。今見致永所傳。則近始快完。任意動作。再昨上京。何喜如之。何快如之。</title>,<text>憶昨驚心日。萬事付塞翁。短折諒由命。刀圭故試功。自同不慈甚。任他人手中。猿膓無一寸。鶴髮欲千蓬。寒燈旅舘裡。 復忡忡。日月消磨久。身家厄會終。忽見奴星到。今朝喜信通。仙方傳續骨。歸路駕長風。快哉加寢飯。披霧覩靑空。</text>
<title>與石醒出郊勸農</title>,<text>山轉水竆大野回。靑靑芳草化翁培。平田上下穉秧茁。比屋東西少壯來。苗本分移兼去莠。麥飧方飽且含盃。千家又有墻花發。畵出昇平瑞色開。</text>
<title>與石醒促膝叙話</title>,<text>客從東方來。一箑淸風起。儲養五十年。丹赤滿腔子。論交苦不早。一見如平生。夢余登天闕。葵花捧日傾。玉壺對君瀉。一一眞珠槽。睠彼鵝林北。豈弟神所勞。精白選良日。金鑑千秋節。送子嬰白茅。不辭秋風熱。東坡念玉樓。野叟負田暄。勿使餘人知。惟有嶽靈尊。</text>
<title>與石醒共賦</title>,<text>官軒時仲夏。衆卉爛西東。庭梧三株碧。砌花百日紅。耽蜂豪似俠。養鶴睡如翁。中有閑知郡。好吟忘世功。</text>
<title>效歐陽公勸陝西文軆。輪示一邑以寓勸勉。</title>,<text>寄言邑中君子。農可勤學可全。朝出耕暮歸讀。上師聖下友賢。服田乃亦有秋。學日莫謂當年。千鍾祿書中在。萬斯倉畒上傳。帶經荷鋤上等。厭業隋農下員。一刻千金夜讀。八口百畒民廛。晠世庸有爲士。康年樂自然天。勞者富逸者貧。勤則知怠則愆。休謂老夫言差。惟聖嘉謨亦然。</text>
<title>偕石醒登飛鳳山</title>,<text>飛鳳山中暇日遊。欲竆眼界上層臯。天低白日當前過。野濶群峰不敢高。絶壑巖危雲影瘦。深林雨歇鳥聲豪。東坡呼吸應通帝。落鴈何時慢醉醪。</text>
<title>無盡亭</title>,<text>左海三十六洞天。名樓勝榭登臨遍。取次卷藏詩篇裡。閣梅花下披一見。哦松在園閑多暇。觀稼出郊興未闌。艅艎蜿蜒北迤走。有亭翼然臨其端。龍蛇兵燹經千劫。鬼噤神呵至今存。主人來少客來多。一筇徒倚東南軒。繞砌竹林吟翠籟。滿塘荷葉疊靑錢。臨風一嘯爽襟帶。天際澄流巴字川。官閣峨峨入南指。岳樓屹屹自北來。我欲丹綃描寫去。今世恨無龍眠才。</text>
<title>黃柳津。賦行路難。</title>,<text>紫霞山人茝阮子。絳節朝天日一回。一隳塵坑四三年。嶺路逶迤百折來。金章朱綬纏腰重。使我南征那可已。五馬間關僕夫愁。臨江日暮無舟子。野老門前博勞啼。口燥唇焦呼始起。蝸窓低黑眠不得。坐度夏夜何遅遅。行路難。唏吁嘻。</text>
<title>乘船賦詩</title>,<text>蜀道如天上。康莊卽眼前。竆通夷險在一轉。搔首何勞問靑天。烟消日出水如鏡。太乙眞人蓮葉船。背人白鷗何浩蕩。應笑我似閒還似忙。除非廣陵觀濤客。乃是銀河泛槎郞。芳洲杜若採贈誰。上有娟娟隔秋水。水調高歌不成腔。心丹髮白天涯裏。放遊湖海恣遠適。平地視我霄漢然。一聲柔櫓告歇泊。終奈此金章紫綬在身邊。</text>
<title>馬峙途中。望矗石樓。</title>,<text>第一江山第一樓。三年不見思悠悠。至今浮在圖鵬背。約莫來呈去馬頭。水氣射寒長夏檻。簾紋活動夕陽鉤。只緣慣眼曾經地。不待登臨半已收。</text>
<title>矗營城底蓮亭</title>,<text>削壁巉巖俯碧潭。潭深無底水如藍。莫道蜀山天下險。一枝鳥道在江南。帿鵠塲中德可觀。有亭高出待材官。幾株楊柳穿餘葉。猶帶淸陰覆碧團。亭下方池池上芙。亭亭翠盖未紅敷。我來差早花差晩。好事參差苦不符。</text>
<title>矗石樓。次申維翰詩。</title>,<text>十二紅欄俯碧流。無邊光景似汀洲。龍蛇閱劫餘三版。天地浮空起一樓。公退可乘庾亮興。客來還有仲宣愁。古今壯士逢時異。只合登臨恣意遊。桂醑招招三壯士。魂來魂去長依水。芳名不入魚龍呑。萬古波宮榮一死。</text>
<title>登矗石樓</title>,<text>矗矗石樓湧半天。吾人快到又今年。棹歌乍歇江心寂。樵斧暮翻野色玄。妙妓當樽多澁處。遠賓覔句倍凄然。晉陽城上竪三片。趙孟何時賴萬全。</text>
<title>船話鄭載爕</title>,<text>西隣折簡故人情。谷口春殘啼鳥聲。人涉卬不舟子裡。招招云是小康成。三晉樓臺一覽周。晩來移泊木蘭舟。翛然已出炎凉外。道是鑑湖五月秋。</text>
<title>南江石壁。有斷龍頭血痕。</title>,<text>翠壁丹涯戰血流。刀痕斷處號龍頭。若云壯士從玆絶。勝似齊桃二顆投。</text>
<title>泗川邑。逢朴吏仁。</title>,<text>入境多逢舊舘人。星霜回首四年春。山川歷歷顔猶慣。㫌旆悠悠路暫因。惟汝是賢勞往日。於吾何有記今辰。此來偏感中心貺。故許需雲錯海珍。</text>
<title>泗川郡店。話朴吏。</title>,<text>民吾同胞物吾與。舊讀西銘講此義。今年來牧巴陵郡。凋弊推知接壤地。朝改暮遞官久曠。良手難醫先數泗。前頭實有同病隣。肥瘠不忍秦越視。</text>
<title>早發泗川</title>,<text>長路關心如。行人起坐曉鷄初。所經舊舘多新換。自是今朝又昨餘。紅日射窓催送客。靑山當馬預愁余。洗兵南去舂粮地。須趁黃昏稅我車。</text>
<title>話固城東門外店主有感</title>,<text>尙憶當年賑救時。頒金隨處上恩推。緣他賴活流民急。偶爾名聲走卒知。百里行㫌重過地。千家加額一留期。江湖自是游魚忘。馬首靑山喜展眉。</text>
<title>立馬轅門</title>,<text>立馬城陰近海藩。拱辰樓屹乍憑軒。關防水國兼三道。管轄金湯第一門。湖嶺之間閒日月。龍蛇以後靖乾坤。要衝設險由來壯。忠武嵬勳不可諼。</text>
<title>述懷</title>,<text>太倉𥺀米滄海粟。誰人雄飛誰雌伏。城門來去日千計。相視尋常雜歌哭。會稽愚婦笑買臣。蠻府參軍賦陬隅。天邊一地經三過。宿生緣業蘇西湖。巴陵廐吏駕遵海。紫章太守身姓吳。洗兵觀前問舊舘。省中啼鳥如相呼。未及身登元帥府。夕供已自營厨具。石建兒郞舞衣斑。朝雲娘子纖手素。戶外之屨紛相錯。曲眉豊頰情相吐。更深客散住淸景。海上明朝押鷗鷺。</text>
<title>煑酒跌宕</title>,<text>仙樂飄飄處處聞。高堂五月酒氤氳。桂同長笛翻春雪。基協淸歌戛遠雲。暢叙也能忘獨客。風流亦足張吾軍。午饌又自兒郞手。三歲儂家初有欣。</text>
<title>劉司果士建近以浴智島開拓事。來留幕府。適會入島。不得與今日之歡。是甚缺然。詩以遣懷。</title>,<text>童穉情親五十年。共來關塞更堪憐。欝林太守留城近。桃觀仙郞入海先。今日酒盃難獨酌。此行弧矢似相捐。南浦蓮花誰採贈。思君不見只怊然。</text>
<title>叙事</title>,<text>人情易感竆途時。昔我幹事南民飢。燦燦黃金傾內帑。嗷嗷赤子濟潢池。動稱活佛千家裡。康衢帝力何由知。頒告非無文以揭。猶守舊見氓之蚩。一介斷斷臣無技。三字堂堂君不欺。惟知做去分內事。不敢貪天爲己私。我來三日南省下。胡爲乎爾來相隨。讚口不容頗眷戀。反身自省徒忸怩。爲人宜作荒年糓。播種千家自成碑。</text>
<title>有所思</title>,<text>錦水波盪雙䲶鴦。上有垂楊裊裊長。東風吹着同心結。爲君移泊舟沙棠。夜半無人私語時。緣山業海兩心知。丈夫生當五鼎食。瀟湘洞庭遠別離。憐爾守紅燈寂寂。楚天雲雨空相憶。後會十年期不遠。休悔夫婿封侯覔。如今風擺花浪藉。不似胡州舊時夜。知君笑啼俱不堪。樂昌明月誰復迓。道是無情還有情。相看脉脉秋波生。此來惟有詩相贈。萬斛明珠一幅傾。</text>
<title>題詩</title>,<text>盈盈樽裡綠。斷送故情來。似是合歡酒。還愁離別盃。</text>
<title>統營各廳。有饋有吟。</title>,<text>對酒當歌續續來。今朝又復此筵開。月明黃鶴長吹笛。春暎靑蛾更擧盃。我雖閑了人忙了。一已多哉再况哉。南去蓮花將有事。幾時候得順風回。</text>
<title>挽河亭</title>,<text>縹緲危欄入紫烟。挽河猶似洗兵年。山疑掛釼齊天揷。海學彎弓匝地連。自是元龍高百尺。至今戎馬靖三邊。沉沙鐵戟淘磨盡。惟見漁商泛泛船。</text>
<title>統營</title>,<text>祖落艅艎大局成。斗南元氣此中傾。天開保障通三道。地盡滄溟起一營。生齒漸繁無片隙。妖氛凈掃限高城。遠遊書釼登樓壯。人物鮮華照眼明。</text>
<title>百和堂</title>,<text>倚釼看雲海氣秋。南方斗酒此相酬。畵堂風動蓮花帳。孤島雲冥橘柚洲。天地寄身如大夢。風塵出脚足閑愁。詩成却對靑山笑。畢境功名怎麽收。</text>
<title>工房</title>,<text>刀鋸經來繼斲磨。立看成器自中科。兒生先學公輸巧。擬屬營門第一窠。</text>
<title>扇子房</title>,<text>族誅河東産。箇箇淸風射。明年五月秋。已肇今年夏。</text>
<title>入敎坊。戱賦粧臺詞。</title>,<text>楊柳桃花纖復穠。枝枝無力倚春風。身輕如鷰回回轉。凌波步步生芙蓉。大手小手春雲逗。前溪後溪明月籠。蘭麝衣裳香泛灧。玉膚珠汗臙脂紅。曲拍蹲蹲檀板響。藥杵浮動姮娥宮。風飄香袂空中擧。越溪二月生春容。佳人綽約年十五。可使輕颺在掌中。膓斷魂銷幾男子。門前車馬傾西東。</text>
<title>養老堂</title>,<text>養武塲中養老堂。古來優恤合商量。頭禿管城䟽絶去。少恩千載笑秦強。</text>
<title>賦詩排悶</title>,<text>我有長歌行路難。天南海水何漫漫。祝融祠前朱鳥沒。廣利宮畔靑龍盤。鵲尾不動江天朗。望洋平地空盤桓。仲由但抱憑河勇。㓒叟空言圖海搏。白日不照吾忠誠。大塊卷藏刁刁聲。出門朝朝望江口。水波不興蘋花明。但願淸風借一席。六鰲背上鴻毛輕。風伯風伯且聽我。此路不是營私行。海天布帆張空腹。蓮花浴智何時征。所候不至時日久。白髮緣他種種生。</text>
<title>運籌堂</title>,<text>大海南頭一閣軒。元戎統制起居尊。弓鳴黑月聞高雁。馬向長風駕化鯤。帷幄子房傳勝策。金城忠國奏嘉言。明時頗牧材恒足。汛掃妖氛靖塞垣。</text>
<title>依斗軒</title>,<text>萬木西園一小亭。滴來蒼翠滿軒楹。逈臨人盡寰中白。俯瞰山多海上靑。元帥退公憑嘯詠。遊人乘興任行經。軒凉不到炎雲熱。徙倚偏知酒氣醒。</text>
<title>六宜亭三截</title>,<text>結搆幽亭揭六宜。四圍惟有竹猗猗。元戎賴此爲庭實。鳳啄龍吟只自知。箭箭紅心德可觀。射塲開處竹聲寒。城中寸土無閑隙。尙得亭前百步寬。佳境層層又在前。篁間一茇看依然。華崗蘭寨藏無盡。似與王維入輞川。</text>
<title>倚六宜亭閑散</title>,<text>境幽墻北少人知。卉木萋萋四揷籬。一點好春藏不得。樓頭半露杏花枝。</text>
<title>養老堂</title>,<text>鎭日閑行反惱人。櫛看形勝一周輪。樓臺近海乘凉少。笳皷移筵中酒頻。熱境回軒要就靜。風窓高枕爲怡神。前遊已足歡娛畢。何苦諸君此又因。</text>
<title>忠烈祠</title>,<text>李公祠屋竹林中。百世羹墻景慕同。古壘雲埋龍虎血。荒城草漲鷓鴣風。武侯不盡呑吳恨。岳穆偏知報宋忠。有儼淸高遺像在。至今籩豆走村翁。</text>
<title>統營雜詠十截</title>,<text>神鴉昏集樹南枝。古廟荒凉不記時。桑海浪淘當日事。居人說是鑿梁祠。右鑿梁廟。通津南望鑿梁橋。未霽何虹半出腰。烈士有靈忠憤激。空敎白馬齧寒潮。右鑿梁橋。東堂峰下水彎弓。野樹陰陰壇杏紅。莫道此營徒用武。數間猶有讀書宮。右書齋。山上峰臺臺下寺。當年創自義信居。方便亦以慈悲勝。分送甘泉疾祟除。右龍華寺。唐津西去又三千。野曠天晴二百年。一自洗兵烽火晏。空餘戍卒枕戈眠。右唐浦三千。海上羣峰繞膝平。秋毫百里見分明。當時謾自名千尺。不着兵家候望情。右千尺樓。擊皷其鏜踴義徒。千軍面縛出城隅。鴈高月黑登樓夜。到此何人胆不麁。右受降樓。靑雀黃龍得美名。龜船創制最奇形。莫道至今多朽敗。由來神物老愈靈。右戰船龜▣船。嶺湖之蔽卽閑山。纔失閑山便受蠻。臨戰勝籌先地理。方知上將濟時艱。右閑山島。風雨壬辰事已空。蘬然惟有魯靈宮。海田桑葉年年碧。採入村娥繡戰功。右制勝堂。</text>
<title>洗兵舘試射</title>,<text>元戎鍊武賞施寬。百發烏號德可觀。今日吾軍張亦足。不須勁弩數燕韓。</text>
<title>聞細君病報。賦詩排悶。</title>,<text>南州溽暑催人老。鏡裏種種鬚眉皓。長途無盡何間關。濁酒新停似潦倒。自見家書憂思增。對食暫飧還不能。五十年來琴瑟友。一千里外甁鉢僧。遠使來時日已多。無由縮地欲如何。㫌旆搖搖背屯驛。強投茅店容如蝸。窓前滴滴芭蕉雨。攪碎旅魂眠不做。蚊雷蝎侵太無聊。鶴唳風聲却反顧。孤燈在壁間。無緣拋却愁邊山。但願身化西飛鳥。紫霞山前一日還。</text>
<title>述懷</title>,<text>民事身憂較不同。似將氷炭戰胷中。簿書頹積終誰委。家信驚危自不聾。良苦折腰彭澤米。無由掛席馬當風。此時如續平安報。坐得公私兩濟功。</text>
<title>步上飛鳳山流眺。心界爽豁。</title>,<text>愁來排悶強登山。勝似官樓獨守閒。眼界寬時胷次濶。依然身在醉醒間。</text>
<title>勸農</title>,<text>朝耕白水午移靑。燥濕同歸一樣形。魚市喧傳商賈樂。公田有頌雨師靈。便令荒菜收窮蔀。更見閒花落訟庭。嗣後在人天已足。鋤功從此莫須停。</text>
<title>韓台源眞。今之唐擧也。見余之相。謂以令非四竆之狀。不必憂慮細君之病云。故乃記之。</title>,<text>麻衣道眼明如鏡。欣慽嬰中著哀慶。鼻端黑暈戒船危。大宅黃氣寬酒政。自吾家信驚心後。相貌何能吉無咎。夢魂飛越春風遠。鬢髮蕭颯秋霜厚。談命中人身姓韓。平朝對榻凝眸觀。已知名高耳郭白。便賀聲出心田丹。紫黃喜信兩難誣。其言暗與書中符。人家倚伏如塞馬。滿心爽若觀濤吳。禎祥妖孽暫相因。占夢何曾解欺人。此事信如吾子語。今之唐擧才絶倫。</text>
<title>裵松坡製藥</title>,<text>宦業年來近海門。瘴炎偏覺鬢華繁。壯心漸化扶元計。良手初傳却老言。白日有成生羽翰。靑囊無失述歧軒。世間烟火今安在。卧聽松濤隔戶喧。</text>
<title>先妣生辰日有感</title>,<text>憶昔怡顔上北堂。年年是日奉華觴。一從風樹終天痛。五彩班衣何地張。鍾祿已違榮後養。星躔今又嶺南鄕。固知此供無於禮。爲象當時記不忘。</text>
<title>姜晦林間往星州甑山面。卜得家基於將坪而來矣。適時朴廩隱相違。未得對確爲悵。相與賦詩。</title>,<text>小白山人去相地。屐齒濕滿烟霞翠。祖岳孫峯形莫遁。到頭佛靈頗靈異。右以鳳鳴左舞鶴。一區將坪好排置。百川衿帶藏水口。千頃膏腴足農利。聞來不覺神馳往。粧出一幅新圖誌。且待廩隱先生還。酌酒相賀梅陰醉。</text>
<title>金春坡贈蚊帳有吟</title>,<text>蓬島仙人織綺霞。寄余蚊陣帳成遮。纖似夕烟來遠翠。凈於秋水見明沙。衆雷聲斷眠初穩。細簟身安癢不爬。自笑官貧何以贈。氷壺一片暎無瑕。</text>
<title>詞訟剖斷</title>,<text>聖人貴無訟。其次能摘發。所以詞訟簡。七事中居一。巴渝俗不古。爭端太爽實。中多寃不伸。類皆李鍾哲。巧婦粧其奸。貪夫逞其譎。鼠雀成牙角。驟看尠不失。難以非道罔。莫逃片言折。聞言先察理。斯乃聽民𧗱。</text>
<title>琴鶴軒。逢金春坡得濟，姜晦林振虎。鼎坐賦詩。</title>,<text>前身俱是玉淸仙。誤落塵間五十年。俛啄稻粱非本性。高捿松桂是眞緣。歸心彭澤頻看月。回首桃源別有天。待得廩翁成四皓。芝歌一曲橘枰圓。</text>
<title>因邑事有所志</title>,<text>庭有木果實。相投求好同。太酸非本性。只畏吹東風。</text>
<title>田家行</title>,<text>積雨空林烟花遅。原頭齕草烏犍肥。丁男去灌白渠水。老叟坐織靑簑衣。春務孔殷無閑日。侵星出兮帶月歸。田家飮食無美惡。炊麥蒸藜趁午暉。風調漸看秧葉大。雨乾常憂荳苗稀。我願村丁莫遊手。勸農官家有指揮。行逢勤儉施厥賞。過見怠荒蕫之威。官倉租稅秋來早。擔負牛車恐或違。作成羲郊星鳥出。耕康衢湖魚依。同我闔郡開化域。穰穰煕煕民莫非。</text>
<title>百日紅新綻。嬋姸可愛。</title>,<text>春到百花次第瓏。艶無十日落來風。天公亦厭無常色。爲送人間百日紅。</text>
<title>題坐杖</title>,<text>斫取梧桐樹一枝。嗒然南郭任撑支。吉祥只在身安處。未必牽強月蝕時。</text>
<title>初伏日。設豆粥犒饋。</title>,<text>寒辟瘟邪暑辟炎。色能紅紫味能甜。今朝一椀除消暍。勝似黃梅得雨霑。</text>
<title>對廩隱，晦林。</title>,<text>談水談山話未終。每偸公暇對商同。元來地利參人事。深淺之間有折衷。</text>
<title>細君生朝有吟</title>,<text>客久懷常惡。年衰戀更深。慣見居家日。歡娛每在今。兒孫聯彩戱。夫婦對床臨。自從旅宦後。佳節獨孤吟。寄衣頻換着。藏酒孰謀斟。季夏旬之七。難忘易記心。時回弄地瓦。誼重友床琴。對飡應不食。悵望楚鴻音。</text>
<title>遣興</title>,<text>竹月水荇承天寺。不知子瞻作何狀。諸君口裡卉木譜。譬如龍肉非眞餉。社堂枏樹徒爾耳。藍田二松於我况。君不見一梧一櫰繁枝葉。繞近琴軒好相傍。風發爽籟生其間。鳥懷好音鳴其上。茝園先生烏角巾。負手盤桓適偃仰。高枝翳日團如盖。翠陰滿地平於掌。微渠吾亦非淸福。朝暮官樓對相向。鳴蟬在巓凉宜納。老鳳捿枝德可尙。夜來更得明月照。老夫還思屋價償。</text>
<title>月上於後庭梧樹之巓。影滿於簾外疆塲之面。遠視如露華草搖。迫視若金屑篩散。玲瓏隱暎。氣像萬千。微凉時至。雅致自發。余顧謂石醒，廩隱，晦林曰。天憐官貧。添我以驟富。盍相與賦諸。</title>,<text>有梧不可無霽月。有月不可無梧桐。乃知梧月二而一。一般淸意良霄中。屋價添送香山老。詩懷灑落安窩翁。六月南州苦炎虐。城槐巷柳淸陰薄。黃梅雨歇江城熏。碧松濤落山壇窄。夜來強倚淸風枕。苦懷惟思河朔飮。忽看隱仙臺前樹。上有明月無虧欠。往往爽籟微凉動。依依翠盖團陰傾。使我散踏梧下月。偃蹇平地眞仙成。</text>
<title>曉出邑坪。巡檢農丁之趨事。</title>,<text>檐角起看東方星。一犂靈雨桑田零。念我農民春務劇。一筇看慰廵郊坰。日高誰家人未起。惟見吠客門狵靑。圉圉魚逝東里雇。往往鹿驚西隣丁。燥燥邁邁終無奈。我行三四徒勞形。已矣難忘㫌風好。猶云不及慈性靈。從此官家省一事。任汝高眠日午亭。</text>
<title>日幾晡。遙見農夫枕藉草間。不知日西沉。甚惡之。使閽隷持棍打起之。此是夢外霹靂。如鹿躍兎走。顚倒逬散。足可謂一捧腹好笑料也。</title>,<text>執役若探湯。耽眠如吮蜜。平生此輩人。觸目偏所疾。</text>
<title>賦述懷二頁。求和於諸名勝。</title>,<text>巴陵太守隱仙班。布化政如蚊負山。安能解使民無訟。大庇蒼生廈萬間。萬天虛籟入空明。古樹陰深夜氣淸。鶴去不回琴自在。氷壺一片若爲情。</text>
<title>雨後野色</title>,<text>維夏天時長養功。太平塊雨與條風。曲鋤山隴荳花碧。大椀江村麥飯紅。自古有年爲瑞上。從今無事以寧東。巴陵近海多低濕。嘉糓猶憂入水融。</text>
<title>中伏日。烹鷄酌酒賦詩遣懷。</title>,<text>炎天送客路漫漫。鷄酒仍成伏日歡。茶向博山爐裡熟。香留北海座中殘。浮生役役無由定。別恨悠悠不自寬。此去獐山三百里。鴈書那復得平安。</text>
<title>送廩隱，石醒，春坡之聞慶，星州等地。</title>,<text>鷰飛南去伯勞西。取次分張苦不齊。暫聚郵亭誠偶爾。頻當祖席奈何兮。半生宿願緣君遂。前路佳期待我携。國計身憂俱未了。嶽靈應識瓣香齎。</text>
<title>勸學有感</title>,<text>蜀郡興儒是此心。和來絃誦理官琴。百年風化應傳古。十室忠賢詎乏今。朱墨謾勞頒飭字。靑燈迨寂讀書音。㫌慈往事難重得。莫道同苔本異岑。</text>
<title>石山洞書齋。與訓長李白蓮吉恒共賦。</title>,<text>窮村稅駕亦奇緣。况有詞人李白蓮。厨供殺鷄胡奈爾。塲留縶馬是於焉。書香滿架齋如舫。詩話添燈夜抵年。明發我將東路去。閒忙一席較誰賢。</text>
<title>國農所。有感賦詩。</title>,<text>匏河汎濫漢時功。千載凝川所見同。幹事南來田復闢。至今鄭白有元中。旬月相思黃叔度。郡城遙望白雲師。冲衿埋沒塵埃久。愧乏靈犀一點知。</text>
<title>嶺南樓</title>,<text>嶺南樓上雲初收。嶺南樓下水長流。嶺南樓前櫛比屋。伊昔丹狗我渡頭。劉郞今又來河陽。何遜何事再楊州。故人佩墨我亦宰。爲看物色上此樓。風物依舊前歲色。人生白頭非昔疇。感君慇懃酒盃寬。醉倒猶夷興復幽。無邊風月巴陵守。有情朋儔密州侯。靑天鴈字來幾時。把手徘徊憑遠眸。瓊樓高處不勝寒。東坡詩魄水調流。共問鄕國千里外。白雲頭頭惱客愁。渡水淸風上面吹。隔林漁火半簾偸。延佇依斗乍回首。樂事相忘湖魚游。萬物同化堯天煦。野老炙背可上酬。</text>
<title>賦蚊自嘲</title>,<text>夕窓昏迫蠅初定。行人就卧牀玆凈。有雷羣喧入耳鳴。左針右刺紛相競。手揮爪爬終無聊。平生畏蚊如乕猛。此去南樓問幾何。起居如仙太守鄭。惟有蛻蟬風露淸。了無微𧏮土處病。莫是凡蟲亦世情。欺我逆旅無刑政。</text>
<title>密州卽事</title>,<text>南樓物色正初秋。下有方池泛乙舟。出水娉婷傾翠盖。含風菩蕾俯紅漚。我來差早凝川地。花事須凉杜若洲。此去巴陵知不遠。待他問着可重遊。</text>
<title>浪陶沙</title>,<text>樓上風流人物。江介古今繁華。不逢蘇玉局。谷口歸來見大家。溶溶碧水。漠漠平沙。高歌一曲浪陶盡。忽憶娟娟隔紫霞。</text>
<title>走筆次李蕙田詩軸</title>,<text>與君邂逅劇叢談。坐處高樓鎭嶺南。階前大道東西北。簾外靑山一二三。閒中水月淸如許。去後龜莓遠復覃。老我歸驂今再到。昇平烟雨萬家涵。</text>
<title>宿內士別。此是八助嶺下店。店臨澗水。淸凉逼人。盡日汗漿之餘。得此好境界。一枕穩貼。喜賦一截。</title>,<text>一脫烘爐上雪巓。通宵高枕爽如仙。自來甘苦相回轉。莫把先難坐自捐。</text>
<title>行路難</title>,<text>三登碧波嶺。五度主屹關。東極扶桑北長白。大抵海國環皆山。風塵作吏堪自苦。奔走不暇四年間。暑雨祈寒九在路。安窩四守仰難攀。昨飽凝川苦。朝喫士別艱。此去達城凡幾里。中有齊天萬丈頑。我馬玄黃我僕喘。石棧縈紆掛孱顔。側身絶頂捫星斗。駐足橫腰邈烟寰。復有烘日融成汗。淋淋透背何斑斑。將身到得上頭處。俯瞰行人蟻螘跧。</text>
<title>先妣忌日有感</title>,<text>盖聞豺㺚知報本。事親之終在追遠。寸草未報三春暉。崦嵫頹日誰復挽。萬事傷心風樹餘。一麾靡逮功名晩。年年一度七月六。著存思承笑語穩。口澤桮棬猶在今。悽愴焄蒿如見宛。毛義奉檄堪自嗟。奔忙熊軾東南幰。冬至寒食百五天。有懷在心人誰忖。家在京師墓永州。宦遊三歲猶未返。當秊今日今復臨。坐想妻兒供羹飯。祭不以身如不祭。淚聽慈烏神自損。</text>
<title>夜宿東明院店有感</title>,<text>仗義踈財豈可忘。千金難及一名芳。痴人知積不知散。請看韓碑在路傍。右韓碑。山下鷄晨無月天。誰家胆落乙風前。村人稍集紅暾出。遠藪鴉噪髮竦然。右噉乕。</text>
<title>苦蚊蝎夜坐</title>,<text>當壚稅駕日黃曛。膚覺咬侵耳覺紛。蝸屋壁間元足蝎。羽林陣裏轉多蚊。平生大夢何由貼。一夜神精太似醺。地近海坪逢苦海。遅遅坐待野鷄聞。</text>
<title>七月八日。卽古見庵虔禱日也。靜坐默念。詩以寓志。</title>,<text>大神如地水。無處不監昭。涓擇知今日。精禋自我徼。笑貌非眞敬。如臨對越遙。白茅何咎有。紅燭至心搖。愚悃思暄背。庶幾格上霄。嶽秩宗恒泰。邦休穆舜堯。見庵如可見。星斗迢迢。應知石醒子。不寐度今宵。</text>
<title>尙州佛堂峴南麓。有白石叢立。北麓有黑石叢立。左右相對。適時有人負土埋白石。余問土人云而白石之南。有人戶百餘。而每白石露出則女多失行。每霖雨後。必埋而防之。異哉戱吟。</title>,<text>洛江之水雨前淸。洛江之水雨後濁。江干兒女採藍歸。手如柔荑顔如渥。恠底今秊秊未笄。腰腹膨脝可八朔。南山白石白粼粼。朝朝暮暮生頭角。村丁負土暗相嗔。魚網之設鴻則捉。所可言也言之長。洛東之謠不可學。</text>
<title>洛東江泛舟</title>,<text>江國風流不寂寥。沙棠舟與木蘭橈。無邊波浪兼天湧。極目烟雲滿地饒。五渡洛東遊始冠。千重主屹首仍翹。此行未賦田園去。自笑歸帆搖復搖。</text>
<title>聞慶武陵淵洞看審後。卜家基賦詩。</title>,<text>主屹高山元氣碧。龍飛鳳舞西南脉。化翁豈曾徒設施。居人謾自散占宅。嶺外固多山水鄕。一長一短心不適。秊來有志仲山陽。思得一區營之積。廩隱晦林儘高明。爲我相地携山屐。歸說一統如畫來。耳根先熟梅燈夕。一日心神九往馳。尙恨不如親目擊。輕舟昨渡洛東江。試上杏峴高百尺。喜見扶輿湊鳳林。到頭一麓沙何白。沃壤甘泉好田庄。羅星華表奇砂格。而我菟裘亶在玆。盤谷平泉地不易。</text>
<title>立石川。與春坡乘昏潛往。脫衣洗濯。淸爽甚適。賦一截。</title>,<text>晩炎愈熾似洪罏。無賴床頭大扇奴。一掬淸川身覺爽。嗒然南郭窅喪吾。</text>
<title>店屋狹窄。蚊蝎且困。</title>,<text>茅店更深客不眠。獰蚊狡蝎肆行偏。欲暫貼身愁蟻穴。翻驚揮手㥘針氊。登臨㙜榭俱安在。露宿庭除亦異緣。一夜鬂邊添白髮。朝來明鏡半疑然。</text>
<title>送金春坡</title>,<text>林泉佳約十年中。落落歸來此會同。盟在𪆽𩿨齊泛沒。夢驚鳧鴈倐西東。今行不是天涯別。相憶堪憐榻半空。弧矢一分成漸遠。江湖回首意無窮。</text>
<title>聞慶艸谷主屹關</title>,<text>想像龍蛇歲。南蠻此入深。年年經過路。未始不傷心。</text>
<title>鳥嶺艸室店</title>,<text>白板橋頭碧洞間。乍來旋覺暑炎刪。千巖爽氣龍湫水。百尺淸風鳥嶺關。試問蚊聲何處去。好敎蝶梦別園還。此身疑到三淸界。剩得今行一夜閒。</text>
<title>鳥嶺交龜亭</title>,<text>主屹峰前路。嶠南大鎭關。如今天氣冷。到此客心閒。幾度交龜鶴。一番戰蜀蠻。湫深龍不見。只合賦詩還。</text>
<title>上門城隍祠</title>,<text>曲折逶迤到上頭。一門中出屹如樓。先天雨露松千樹。下界烟埃嶺百州。燒紙荒祠神不怒。杞盃孤店客應愁。逢人莫問長安近。過得三霄路始休。</text>
<title>彈琹㙜有感</title>,<text>彈琴㙜下水。年年浪陶沙。上有古戰壘。猿鶴㤪龍蛇。牛耕飮馬處。鳥下折戟涯。壯士云一去。前塵入望嗟。昇平三百載。無處試鏌鎁。行人長慷慨。到此姑停車。</text>
<title>院墟村前。一彌勒如彼露立。豈靈亦有時剝盡歟。乃有吟。</title>,<text>惟知佛力是靈神。花雨如何未洗塵。或恐慈悲猶不及。路傍故作普施身。</text>
<title>登崇禮門納凉。俯瞰長安風景。朗吟古詩一篇。</title>,<text>不見長安久。今上崇禮門。起望紅雲九重邃。尺五偏近天顔溫。南山靑靑北嶽白。慣識三秊無恙存。是時早秌天氣凈。千門日午歌鐘喧。弱柳靑槐承相里。淸霜紫電元戒軒。三條絡繹誰家子。太平文物衣冠繁。五馬以去雙鳧返。紫霞知是吾故園。悠悠京國長在目。時日思歸不敢言。人情莫如生長地。迎我載欣如相奔。高樓百尺微凉動。不知向晩天黃昏。</text>
<title>向在郡衙。熏惱民事。幾乎髮化而心灰。今纔到家。如身超塵網之外。心遊霄漢之上。始知苦莫苦於榮途。樂莫樂於家居也。</title>,<text>淵明歸去來。情話悅親戚。休恠白髮多。我且談經歷。民貧租稅急。鞭撻令人悲。簿牒日盈案。聦明難自持。復有簡書責。旋恐涓埃虧。粱肉久酸齒。於焉換星霜。脫然欲棄去。一日九回膓。艱關八百里。今日始開顔。惠連將酒至。雍端繞膝還。勞問無不周。慇懃溢言表。娓娓經年懷。不辭坐抵曉。翹首偏慣顔。南山靑未了。</text>
<title>有所思自戒</title>,<text>尙矣虞十二。欽哉漢循良。民社責任重。僬僥不可強。顧余才性拙。窃幸紆金章。牽補架漏罅。庶幾無咎殃。豈意褒賞秩。至登昵近光。匪榮伊實懼。逡廵不敢當。從來嘉尙典。亶爲策勵方。又重一擔負。夙宵敢自遑。</text>
<title>松亭遣興</title>,<text>東坡不可㞐無竹。茝園不可㞐無松。樂天買屋梧有價。茝園賜第松亦從。我松之名名天下。壇塲五月生秋冬。葉縣雙鳧前夕返。三逕猶存如待儂。醑我松醪欲大嚼。梅兄菊弟來相逢。盤桓共學淵明趣。爽籟往往多奇供。主人頂烏紗帽。嘉賓手持龍籜筇。絶勝去在南郡日。日哦松間獨踈慵。</text>
<title>甲申秌。新設工桑所於北嶽山下。拓地爲田圃。取日本桑木七萬餘株。種植培養。專屬賤臣緫察勾檢。余夙夜靡懈。緣四邊空閒處。種栽各色果木各色菜蔬及豆菽甘蔗等。幷隨時進獻。且養蚕治繭以獻矣。賦以志之。</title>,<text>廣成門外別園深。蔬果公桑被幸臨。共荷春天恩雨露。開花一一向陽心。秊來看護替人當。每恐春風逕就荒。司臣先得歸家喜。太賴園丁理有方。</text>
<title>雲起洞</title>,<text>雲起靈源瀉石淙。蒼凉不到晩炎濃。程身涵泳知何爽。蟬蛻塵埃倚雪峰。</text>
<title>聽松堂遺址</title>,<text>松陰一洞號幽蘭。莎作平鋪石作壇。爲是先賢讀書地。遺芬剩馥至今看。</text>
<title>幽蘭洞水窮處。有一泓。甘泉瀉出乎石竇。試之一碗。味極淸冽。而且兩壁夾對。石氣蒼凉。松陰交錯。當夏暑。屢度御臨。因以志喜。</title>,<text>名區顯晦亦隨時。埋却甘源世不知。蒼水有神傳玉字。醴泉呈瑞産靈芝。掃除苔蘚巖淙出。劈破雲霞輦路移。山鳥也騰遭遇賀。遂令幽壑動文螭。</text>
<title>工桑所雜詠十截</title>,<text>二年江國尺天尊。日下迢迢倚斗垣。雙舃化鳧終有路。而今始得入脩門。右復命。萬物生成覆燾間。微臣偏被重恩山。何由效得涓埃報。惟有前頭勵鈍頑。右謝恩。才短於人百不如。庶無譴罰在平居。歸來獲忝嘉褒典。遍軆龍光賜馬譽。右褒典。菊水杞泉謾有名。阿誰及此㝡靈精。盈盈拜獻齊天壽。萬古終南未了靑。右藥泉御臨。掬來活水一瓢春。驟雨飛聲入鼎新。龍團雀舌名佳品。瀹進三盃養聖神。右煎茶。佳實盛來箇箇華。先甞可以味堪誇。秋園薦進從時令。多勝溫湯二月苽。右進果品。遊觀勞佚國之㙜。恢廓淵衷鑑古來。粧點別園承顧命。可慚樗散不堪材。右水閣。休戚無時不與齊。臣家近住廣城西。含弘聖德推慈念。偏遣宮官問病妻。右遣尙官看病。五色盈盤玉井回。園官拜舞喜佳哉。分甘嚼解相如暍。勝賜金莖露一盃。右頒賜苽種。老氏曾云寵若驚。福謙天道况盈。糜身何以涓埃報。惟有丹心矢一生。右自戒。</text>
<title>掇綢所試藝</title>,<text>楊葉靑靑竹箭紅。掇綢亭下士彎弓。試看較藝誰多少。斗酒盈盈爲貺中。</text>
<title>電機燈</title>,<text>南山烽落昏星出。銀闕沉沉仙漏眠。忽如一時昇天日。萬燭通明不待燃。瑤樞大電奪精魄。回向銅柱柱下煎。一莖萬蔓成蛛網。琉璃甁子絛絛懸。永巷地白魑魈遁。那惜一宵費萬錢。嗚呼向使無灾異。此事何因得至前。</text>
<title>聖節日參班</title>,<text>瞳矓日出五雲中。獻壽夔龍拜舞同。金鑑千○佳節届。嵩華萬歲喜聲融。參班鵷𪆽齊趍賀。退食委蛇步自公。殊恩異渥便蕃降。臣朔如今飽欲充。</text>
<title>傍花溪濯足</title>,<text>烏石靈源卽此中。翛然脫屣濯淸風。花溪莫道滄浪濁。自是今人古不同。</text>
<title>景陽宮賜饌祗受</title>,<text>后德如天大範圍。奇花種種化中歸。航海梯山通遠道。扶桑若木返昭輝。露濃佳色偏留眼。風送幽香故襲衣。今日景陽深雨澤。宮盤擎出午甘肥。</text>
<title>八月初吉。卽壬午軍變時坤殿還御日也。每年以是日爲慶賀詣闕。賦詩志喜。</title>,<text>八月初吉天氣凉。彤幃穆穆儼黃裳。頌騰樛葛詩先著。德配塗莘史彌光。物物皆春和洽溢。年年今日慶流長。近臣承候歸東省。解撰新詞載一章。</text>
<title>余以毒感屢日委苦。而賜饌祗受次留待矣。因命入陛前。御爐燒降眞香。香烟裊裊。因風三嗅。鼻透胃開。靈竇爽而腠理調。不覺感祟之頓祛。依然若寒蟬吸露。咳鶴翔雲。日暮退出賦詩。</title>,<text>習習東風胃未平。山茶野茗苦無靈。兼旬觸暑因成感。課日趍行似中酲。寶篆纔燒香裊裊。沉疴便祛氣盈盈。歸來神骨如三洗。自謂仙官朝上淸。</text>
<title>翼善脚部。今始快完。還華峴第。喜題一截。</title>,<text>雛鳳幾時愁折翼。大鵬今日喜摶風。世間得失元如此。萬事從當問塞翁。</text>
<title>盖此地自國朝以來。名公碩贒。世主其地。巖屛石幛。皆被銘刻。各有名號。曰桃花洞，幽蘭洞，雲起洞，慕隱亭。皆其工桑所藩內也。又有三靈泉甚效異。自爲御苑之後。每春夏。三殿宮命駕出遊。建廣成門於宮墻。以通闕內。由是而今爲行幸遊觀之地。命作把守廳及射亭。以爲防守肄業。每於科時賜武科。伏念天恩曠絶。且新建水閣於武陵瀑下。名區彰著。自有其時也。余知舊幾人。酌酒賦詩。吹簫彈琹。汲泉煮茗。怳然若造物者遊方之外矣。夜深人散。</title>,<text>天闕邊傍銀浦水。石勢參差濕流雲。絳節朝回羣玉子。樓㞐日日丹霞醺。自從石破逗秌雨。上瑤花不復芬。蛟龍窟裏松濤冷。鴉鵲噪邊楓葉曛。昨夜乾文營室爛。帝命吳剛修斧斤。一區粧點雲月影。萬像織成烟霞紋。紫霞仙人心目會。隔岸蓮葉招邀欣。谷口子眞吹簫至。海上成連皷琴聞。始知霛境有顯晦。一遊亦足張吾軍。喔喔金鷄晨喚夢。覺來玉洞桃花濆。</text>
<title>琴來閔尙書偕金侍郞文濟來會松亭。余適往他還來。茶酒已俱矣。賦詩。</title>,<text>昨日桃花洞。今朝松石園。桃花松石兩奇絶。境幽盡日無塵喧。右揖洪涯左浮伯。雙䯻靑童携一樽。瀛洲學士蓬萊島。葉縣仙尉骨蕫飧。高樹鳴蟬新脫殼。沆瀣爲粻風露繁。有畫可傳三仙帖。翛然脫巾坐松根。</text>
<title>韓翰林光洙偕徐校理丙善來訪。卽上武陵瀑。吹簫翫月。</title>,<text>落盡桃花上釣船。風流一榻武陵天。蟻從彭澤樽中泛。鶴向瑤㙜月下翩。北斗文章今倂世。南州高士此同筵。更憐飛瀑淸人骨。疑是香罏曳紫烟。</text>
<title>轉入幽蘭洞。煮茗叙懷。</title>,<text>捨劇從閑轉入幽。幽蘭邃石動淸秌。射爲觀德俄經眼。酒是迷魂莫謾謀。優遊適値蟬聲樹。大嚼翻成鶴駕州。莫恠頻煩來此地。奚囊風物未全收。</text>
<title>東宮講筵。自上有衆僚參聽之處分。故余與隨行列側。仰瞻縟儀。玉音弘亮。說講滂沛。睿學將就。逈出尋常萬萬。我東無疆之休。其在斯乎。不勝欣忭。賦詩以寓慶祝之忱。</title>,<text>大東奎運耀前星。雷肆開筵聳衆聽。殷室甘盤傳舊學。塗宮賢啓抱遺經。魯論孝仁明日月。易辭神武邁風霆。小臣惟有齊天祝。筭進丹花萬萬蓂。</text>
<title>己丑八月十日。雷雨大風。申正刻。北嶽山裳巖上巨石自落。砰𥔀轉下。聲動如雷。或曳或磨或奔觸。隨遇隨碎。七散八落。及至山底。破礫殆盡。因述事。</title>,<text>彌天秌雨雷風起。萬室閉門惟有耳。忽驚鉅響從中發。萬竅轟鳴北嶽裏。觸成糜碎如鳥卵。轉轉懸崕到底止。李憑愕停箜篌手。側身天柱西南視。陰山白額云何去。霽色惟見芙蓉紫。始知石亦有時墜。鉅霛年老損一齒。</text>
<title>槐木亭月夜。飮酒吹笛。</title>,<text>賞花宜趁未開籌。十五前期月正浮。一年㝡好中秌望。今夕無妨永夜遊。又是陰晴難豫卜。且將詩酒共消愁。來宵乘興知何處。與子重登水上樓。</text>
<title>仲秋節日。省楸追慕。有感吟。</title>,<text>俗節由前數仲秋。香粳甘果捴新收。羹墻慕切來苗裔。霜露年深長檟楸。從宦久淹遐嶺外。瞻塋頻曠細橋頭。荒山日午寒鴉過。繞域三周愴不休。</text>
<title>菊士趙奉璧曾有松亭翫月之約。十餘韻士。各持一器饌。齊會跌宕。是日八月十六日夜也。</title>,<text>一年佳節一輪圓。松下衣冠次第延。書畵琴簫皆自擅。歌談文酒各能專。吾軍近日張惟足。明月今宵看可憐。此夜相逢仍大嚼。楊州何羡鶴乘仙。</text>
<title>海春金台爲其老大人退休。新搆亭舍於彰義門外新營南麓。請余一覽。故是日與某某諸人往翫。賦十截賦其事。</title>,<text>寬洪如海藹如春。斂若芬華不在身。出入脩門心轉小。一團團是事君親。右海春。彰義門前第幾阿。佳泉邃石箇中多。誰知此地營亭意。只在怡親不在他。右亭子。丹砂點㓒色鮮新。萬萬秋香錦里隣。想見有時公退暇。試將蔬果寓經綸。右果園。山嶽鍾霛地産奇。一泓巖坎貯漣漪。閑來怕有烟霞祟。早遣甘泉備上池。右藥泉。數畒方池八月秌。藕花開向小亭樓。主人定有追仙分。也合裁成太乙舟。右蓮亭。盤陀白石灘。蒲花落盡荻花闌。村娥似解巖捿寂。時遣秌砧響碧巒。右洴纊。臨溪濯濯學氷魚。曝向秌陽雪白如。石氣明鮮流水凈。浪淘磨礪太緣渠。右漂楮。武陵樵客躡仙阿。松下看棊欲爛柯。憐我午天烟火肚。山厨炊進飯胡麻。右午供。好山好水此中輸。洞府天開九華壺。而我恨非今道子。可能描去一屛圖。右山水。承順平㞐百行全。養親之大志爲先。登斯自有油然感。營得春堂退老年。右養志。</text>
<title>洗釼亭雜咏七截</title>,<text>時平三百載。苔蘚釼腮靑。無戰何須洗。空留此小亭。右洗釼亭。㙜上山如釼。㙜下水如弓。山水習知狀。還應學練戎。右練戎㙜。巖冥一朶雲。有寺林何小。不因鍾磬聲。誰識西峰曉。右小林寺。藏爲陰雨備。用作火砲需。鼠輩多偸窃。何當獵豕狐。右火藥所。北山何崛。上有一門通。苟得葉公掌。萬夫莫售功。右漢北門。鍾聲何處至。回首暮雲間。同安有遺戒。不必問寒山。右暮寺鍾。石逕何冥杳。行過一衲髡。不知鉢囊裡。擾亂幾猢猻。右石逕僧。</text>
<title>閔敎官泳琦兄弟。偕二十韻士來訪。入甘泉飮山川爽。轉下慕隱亭。酌以大斝。還松亭題詩。</title>,<text>出門皆勝地。逢友盡時豪。聽松堂下慕隱閣。琹樽日日張秋高。旣飮之泉復菓糆。風流跌宕遊以遨。憶在州郡日。一步寬綽何由遭。至人達斯理。軒冕如鴻毛。</text>
<title>往問琹來台于松石園。話舊有感。</title>,<text>▣日凄凄松石園。樽醪一斗上眉痕。流光荏苒渾如夢。往事悲凉不敢言。堂鷰復來新語苦。澤龍纔去寶珠存。俯仰而今成曠感。歲寒搖落莫相諼。</text>
<title>武陵瀑下。水閣新建。水從閣底流通。後瞻三角巖巒。成圍。前臨萬戶長安。畢呈形狀。登斯一覽。超然有絶浮埃之想。爲賦古詩一則。</title>,<text>京都閙熱地。帝王富貴家。富貴家裡淸景遠。閙熱塲中昭曠些。白額山下桃花洞。前臨朝市去不遐。中有一區泉石邃。鑾輿行過褒亟加。靈㙜經始臨沼上。天極昭回抵漢涯。月斧風斤成不日。元龍百尺凌虛誇。一水橫從閣底過。虹蜺往往生谽谺。試一登臨憑遠眺。北岳星斗捫可挐。我高人低易呈露。滿城佳氣何繁華。時遊觀兮節勞佚。萬歲千秋樂孔嘉。</text>
<title>宗廟，景慕宮，永禧殿秋展謁動駕。世子宮陪臨。余出還宮時幷祗待。獲瞻鑾輅羽儀之盛。不勝忭歡。謹搆排律志喜。</title>,<text>累洽重煕五百年。燦然儀節遹追先。殷家觀德功光祖。周室升歌禮配天。孝理冲融風邁五。頌聲洋溢海淸千。寶齡鼎盛昭文化。元胄離明戴啓賢。國祚永鞏環海甸。 睿工夙就講雷筵。每歲仲秋休式克。今朝良日吉初涓。 八鑾啓駕蹌蹌也。五色祥雲靄靄然。卿月羣工趍蹕路。前星瑞彩動瑤躔。仁敷堯族思親睦。樂奏虞韶續大全。苟在廟中如復見。卛由章上舊罔愆。典型世室羹墻寓。籩豆宗祊節序遷。景慕宮嵬臨繪衮。永禧殿閟倡朱絃。白雲深處香烟上。紫陌長時玉輅旋。旣見焄蒿芬苾苾。更吟瓜瓞籙綿綿。吾君之子猗歟盛。斯道於孫以是傳。鳳出安甯君子國。龍飛利見大人乾。禎符箕翼仁躋域。頌播升恒福至川。解撰新詞稱慶賀。徧爲爾德誕紘埏。箕疇建極便便道。檀域封疆萬萬延。拜獻華人三祝語。敢言葵蒮向陽懸。</text>
<title>賑恤請賞賜馬之典。謹述感恩一篇。</title>,<text>踡跼駑駘不直錢。名途負重戒危顚。處群敢望孫陽顧。視可惟堪郭隗捐。虎盖偶然曾渡海。鶴因何事乃聞天。虞庭車服叨殊錫。魯邑牛刀愧昔賢。今日過蒙蕃庶寵。一生那忘拜乘便。受人當識求蒭牧。倍切從玆惕若乾。</text>
<title>韓太史章錫，李尙書世輔訪臨。故待以白飯蒮湯。仍上水閣。煮茗賦詩。</title>,<text>鴨鎕紅獸煮龍團。我有嘉賓興未闌。模楷風儀初御李。斗山名價又今韓。共聯石鼎淸詩就。一飮甘泉宿胃安。此會偶同飛鷰賀。小樓新築水聲寒。</text>
<title>惠化門外城北洞三仁㙜。卽金判府事別庄。水石絶勝。相公愛其幽閴。退休已有年矣。因賦一詩。</title>,<text>綠蘿侵壁懸朱轂。風吹華髮烏紗欹。相公愛此溪山勝。前秊告退卧蓍龜。朝端一人韓范富。案上三物琹書棋。華子岡前木蘭砦。輞川未必賢於斯。咫尺不知城市近。翳然林木心融怡。綠野樓㙜粧點好。平泉花石排舖奇。林風一動香四播。靑李來禽爛垂垂。可是園林難獨樂。加額城中走卒知。</text>
<title>尹令永基葬其親于惠化門外三仙㙜。余會葬感作一截以輓之。</title>,<text>樹木猶知護吉岡。路傍藏在閱千霜。若言風水非虛假。此地惟應福慶長。</text>
<title>松亭月夜</title>,<text>風露凄凄夜向闌。一輪秋月掛松寒。淸陰滿地篩金碧。霽色當天濕桂丹。南國行期將荏苒。北㙜遊賞此盤桓。今宵好景人皆有。孰似吾儂獨愛看。</text>
<title>提壺登水閣</title>,<text>每一登斯自擬仙。又將絲竹助奇緣。穿雲裂谷翻隨手。流水高山自動絃。三五樓㙜明月夜。東南賓主故人筵。赤江未易重遊約。須趁今宵莫共眠。</text>
<title>黃春坡所居靑藤白石舘。話詩。</title>,<text>我有氷壺秋水冷。明月來照澹無影。坐傍長檠呵手寒。西風瑟瑟愁夜永。藤石仙人好樓㞐。門前梧葉黃金井。寒女提甕曉履霜。上有轆轤垂素綆。攀援繞甃三四回。不飮冷暖何由省。匏河負薪遅訖功。又將南去迢迢嶺。</text>
<title>韓太史經香留約。枉顧而因公未果。有懷搆一詩。</title>,<text>鴻鴈不來秌夜長。迢迢星斗流光。漸看鏡裏蓬添白。愁對籬前菊吐黃。未是山陰無雪月。祗緣薰殿補衣裳。南征一路行將近。安得提壺各盡觴。</text>
<title>後苑百花室福主泉。常爲御臨。謹賦一詩。</title>,<text>天降甘露地醴泉。瑞應畢臻至治年。金精效靈玉液潤。上林之水淸且漣。繞室百花香馥馥。倚壁萬松寒涓涓。玉盃貯歸霛壽閣。不須和屑銅盤仙。北嶽嶽霛知呵護。雲飛鳥過長澄鮮。阿誰新撰甘泉賦。供奉君王於萬千。</text>
<title>上北嶽山頂</title>,<text>洛陽道里均。秦中帝王地。白嶽羣峰五㙜來。斗北元氣蒼蒼萃。漢江之上仁王下。聖祖雲興大拋置。珠淵與玉海。由來五百年。粉堞周遭在。瑤軒結搆連。城門之軌非兩馬。佳氣葱葱上彌天。王謝金張盡富貴。日夕笙歌如鼎沸。復有長江分五津。襟帶溶溶錯經緯。東南漕運駕火輪。一宿千里大省費。八荒殊俗來款門。波斯寶貝競豪侈。西都主人喟然歎。紙價謾高長安市。</text>
<title>七星閣</title>,<text>星君日侍天帝傍。冥降庬裭靈剡揚。巫咸宿齊要精白。新宇淸晨事祈禳。下有明泉泂酌彼。桂粻椒醑愉上皇。玉瓚瑟兮玄酒淡。降福洋洋佑元良。人神相與毫無爽。葷菜腥羶眎不祥。上帝臨汝無貳爾。可畏弓影盃中藏。</text>
<title>機務處。與入直將臣穩話。</title>,<text>賢才不借異時來。滚滚諸公在省㙜。下邑休勞問閑劇。二松無暇一詩裁。</text>
<title>坤殿誕日。作感恩詩。</title>,<text>聖母元辰誕載回。昭容戶外引朝來。遐籌進一齡盈海。慶祝齊三喜溢垓。殊錫叨參降緡粒。私心敢望報涓埃。終南漢水無疆樂。萬歲千秌奉壽盃。</text>
<title>詣闕聞樂</title>,<text>有容斯覩有聲聞。一一難名五五羣。初來口語猶相阻。况乃朋精是樂云。右洋樂。舜桐𡽖竹有遺音。大樂洋洋盈古今。鵷𪆽兩階儀鳳舞。聖人忘味喜親臨。右本國樂。</text>
<title>御苑觀楓</title>,<text>新霜昨夜上林中。秋半如春樹樹紅。噓散武陵霞石片。爛開巴峽杜鵑叢。昭容紫袖渾相失。御史猩袍却不工。莫道芳菲花盡後。宮園今日見東風。</text>
<title>乾淸宮長安堂。菊花爛開。一自通各國以後。菊之別種前所未見者甚多。或葉細如髮。或花大如棕。爲賦菊花詩。</title>,<text>少讀至能菊譜書。謂盡佳品更無餘。落英垂花皆有說。天下之種應相如。蝙蝠蝴蝶來何自。始知奇多未見余。有菊長安堂下在。葉細花大平生初。黃英握滿仙人掌。綠髮纖垂玉女梳。我國獨有三山艸。知是他邦所無於。</text>
<title>各殿閣重建畢役</title>,<text>聞說靈臺不日成。吾王聖德紹周明。堂謨肯搆基先業。閣道馳回抵遠營。斯革彩翬新制度。于飛賀鷰敞軒楹。玉樓高處重回首。水調歌中望美情。</text>
<title>宗廟冬享大祭。世子宮以初獻官親祼。生際昌辰。獲覩邦國莫大之慶。鷰賀鰲忭。曷勝其懽。作一篇。</title>,<text>正軆元良承祭統。甲觀儀物鶴駕動。玉瓚黃流欝金香。寶簋蠲糦黍稷供。苾芬孝祀神嗜飮。雅樂洋洋淸廟頌。主器莫如震長男。億兆咸戴謳歌訟。春㙜瑞運河一千。壽域輿謠漢四重。吾王自此其無憂。宗祀有托神人共。陳器設衣篇讀庸。近民遠年辭祝雍。小臣鰲忭歡不勝。頌禱愚忱效華封。</text>
<title>巴陵柿枳木苽上來</title>,<text>淮南金橘大宛葡。可愛堪珍地産殊。來時未熟巴陵柿。聊寓芹忱囑趁輸。南包涉遠損秌香。物性人謀捴不臧。千里齎誠還未果。故將𤙡汗一徊徨。</text>
<title>賦雪</title>,<text>雪片霏微纈眼迷。黝雲漠漠遠山低。初如柳䋈因風起。更似梨花遇夜齊。才子梁園宜賦作。詞人灞上合詩題。明朝太守巴陵路。疑是扁舟下剡溪。</text>
<title>洛東店舍。逢聞慶倅李寅冕，朴廩隱夜話。</title>,<text>江舘懸燈客影三。萍緣同是嶺之南。盟寒海鳥頭先白。跡泛醯鷄味失甘。宇宙論交常苦晩。風塵作吏最難堪。洛涯相去無多遠。莫惜他時鴈信函。</text>
<title>斗山店。夜憶大邱中軍安潤明。</title>,<text>明時被器諝。聲績焜南維。同省三年地。耳雷灌口碑。鳧鴈東南飛。孤懷不可述。百年江海上。十九相思日。</text>
<title>星州苓川縱筆</title>,<text>苓川之水千百折。白日往往淸雷發。兩靑山夾如束。磅礴參差肩聳兀。一種落爲捨印巖。三品磨作貞珉碣。行行捨馬步沿流。前有澄鮮石面滑。黃卜碑前路長在。使君㙜上墨未歇。忽見一物傍盤陀。直立峨峨戌削骨。竪標可頂扶桑雲。限門足擎胊界月。有儼巖巖如丈人。令我忽欲具袍笏。側身一望魂𢥠然。嘖嘖三歎心語曰。此間必有霛異區。呼作捍門呵鬼卒。</text>
<title>苓川洞。逢李承模話詩。</title>,<text>行盡淸溪眼忽明。有人持酒出相迎。我識仙源偏嗜學。卜居故傍楮先生。</text>
<title>一區靈境。稡集精粹。融結原局。其果將坪是歟。喜題一篇。</title>,<text>㓒藏者黑丹藏赤。緣流溯源探枝根。相門廝養皆貴子。龍湫鱗甲多蜿孫。山氣葱葱水容凈。泛空明暈眉端痕。日踰西北如無地。立巖中間錯成村。卧水長虹飮百浪。山開曠望旋平原。不見將坪先想像。七分已符晦林言。</text>
<title>雙溪寺本是大刹。左右寮舍。擧皆毁頹。鞠艸繞垣。荒塵盈砌。令人有寒天古木之感。賦詩。</title>,<text>秀碧甑峰入馬頭。眼看蕭寺傍溪流。大雄殿裏三尊佛。一柱門西萬歲樓。剩把頹墟成夢幻。半隨灰劫過泡漚。前塵欲問空堦鳥。古木寒天客自愁。</text>
<title>諸名宿影堂</title>,<text>起滅如漚來去雲。空門妙諦本無痕。羊公宿業探環穴。王子今緣瘞像原。寫眞作影非眞影。矢久圖存豈久存。滿壁遺幀渝碧蘚。使人還愧六塵根。</text>
<title>皷洞金水使基峻庄</title>,<text>步隨流水入仙庄。錦里先生一艸堂。鷰頷立勳班定遠。菟裘卜築仲山陽。老來寧復三刀夢。晩節猶餘百鍊剛。我欲南岡新買屋。過從阡陌接隣芳。</text>
<title>偕金水使錦湖至將坪指占處大家基。與晦林之言無一毫差爽。天之慳地之秘。有待而然歟。乃縱筆。</title>,<text>山復山兮溪復溪。我來三日得攀躋。秋晩林𦤎黃葉盡。天開洞府白雲低。居人物外起田園。未至先聞漁子言。洛陽十月紅塵暗。夢想夜夜空馳魂。世人有眼不解山。其櫝但買其珠還。沃州今爲已知處。輞川曾聞先着閑。樂土樂土爰得我。玉秘金慳一奇貨。千頃稻粱食正甘。百川魚鱖酒可佐。七䧺風雨三國年。不與此地通人烟。淸泉白石實聞語。未歸心先賦歸田。</text>
<title>平村居人籬落</title>,<text>十月星西峽。松籬映遠紅。不知霜柿熟。錯道是丹楓。</text>
<title>靑庵寺</title>,<text>法寺鍾鳴暝鳥歸。紛紛釋子具袈衣。年來亦自嫌山淺。拜客時多拜佛稀。</text>
<title>贈僧性敏</title>,<text>見性元來抽碧巒。可憐慧敏出人間。諸天花雨幽深處。法說由知修道山。</text>
<title>靑庵寺遣懷</title>,<text>蘭若去天百尺三。夕鍾遙落自西南。雲盤玉女靑山黛。雷叱神蛟白瀑驂。蠟履境深吾且倦。烟嵐居近子能談。僧乎我有重來約。莫遣風吹倒地藍。</text>
<title>是日卽杓庭，惠人兩相公忌日。▣與錦湖▣▣相唔有感。</title>,<text>寂寞相逢野寺濱。原甞門下舊時人。華堂鷰語曾何日。大澤龍亡不復春。海內惟君知此恨。山中有曆記今辰。傷心萬事靑猿後。忍見星霜換序頻。</text>
<title>縱筆</title>,<text>伽倻回首白雲岑。蕭寺重遊久在心。前塵歷歷三分記。過眼依依十載今。好事不能無戲嬲。臨歧空自費沉唫。南歸且理漁郞艇。待得花開更問潯。</text>
<title>金石醒家在城南而距此不遠。且不在家中。則今失所圖。南望怊悵有吟。</title>,<text>葭蒼露白所懷伊。家在城南秌水涯。谷口烟霞今不管。山陰雪月巧違期。音容落落何時合。別恨悠悠此地思。相去莫云千里遠。海天終有鴈書知。</text>
<title>有李翁者來寓四十年。不畜家産。採藥爲生。人稱智翁而聞已久矣。間爲𡏖然。裵熊川遇鴻掩埋云矣。賦詩以輓。</title>,<text>索隱人多陷擭機。超然能似李翁稀。靑山有塚空疑信。回憶遼陽舊令威。</text>
<title>高靈舘洞。星山李氏墓祭。冠童爲五六十人。夫何人斯。種何蔭德。身後之昌。香火之奉。如彼其盛也。</title>,<text>誰家綿福富多男。一一衣冠靑出藍。想見古人勤種德。慶流能使後仍覃。</text>
<title>居地之好。人皆所欲。居於高靈者。以何福力也。健羡題詩。</title>,<text>行盡嶠南七十州。宜居初見好田疇。土肥每作豊年頌。水足應無旱歲憂。此地何由先占據。歸人只自擬菟裘。閱來兩丙添衰白。不信吾言看我頭。</text>
<title>渡主勿津</title>,<text>南天小雨潤如酥。此日吾行啓水途。棹歌晩發風猶箭。船語閑酬客挈壺。白鳥翩翩江上雪。靑山面面水中圖。歸來平陸憑前路。暮鴈便尋兩蘆。</text>
<title>家兒翼善己丑十月初九日政。蒙授守門將。仍爲陞六。特恩也。榮感無比。有吟。</title>,<text>殊渥便蕃降九天。偏蒙誰似我家全。何功父享專城樂。匪意兒登六品筵。三壇愧乏曹彬敎。一歲猶遅漢士遷。手折南梅瞻北斗。丹心圖報是埃涓。</text>
<title>有所思</title>,<text>我有長歌歌一曲。人生不能如匏繫。南征北還去復來。一得其間兩失計。我有長歌歌二曲。人心多不如吾心。諱疾忌醫無奈爾。未得早下頂門針。我有長歌歌三曲。耕事不必專問奴。數頃稌秫秋蕪沒。爲是臨耘主翁無。我有長歌歌四曲。懶婦遇秋心先驚。懸樑蠧絲亂無緖。夜坐呵寒繅車鳴。我有長歌歌五曲。玉樓金屋愁如海。偃仰屈伸難自由。惟見容顔鏡裏改。</text>
<title>卽事</title>,<text>橘綠橙靑菊又黃。繁霜白月漏宵光。姮娥不惜紅裙色。染下庭前柿顆香。</text>
<title>姜弁敏植字仲樹。自東萊見余而來。往在癸丑。與同志十人修禊事于葱茝園。鄭慶濬，金基仁，從兄玩山，從弟商默，趙弘烈，舍弟定默，金鍾健，姜敏植，安孝俊，惟余是耳。每月以十緡銅。輪回辦供。會之日。酒盤狼藉。風流跌宕。時宰學士文人韻士往往來投於是。染雲爲筆。倒河爲詞。批諸時文衡第其高下。至丙寅十四年之間。做得一板樣子。眞聖世樂事也。沁都之擾。始有圓缺之歎。猶得隨遇隨設。不至專却。逮至壬午。鄭慶濬，趙弘烈，舍弟定默，金鍾健已次第淪逝於其間。而六人者存。然或僑寓窮鄕。或宦遊遐陬。晨星落落。春夢依依。人世存沒之感。老大分張之懷。思之黯然。殆不成腔。舊伴惟一仲樹遠來相尋。又何喜也。又何悵也。聊與子劇談蘊積。以永今夕。以寫我憂。乃縱筆。</title>,<text>有客有客字仲樹。曾是長安十朋伍。長安十朋昔何豪。學語兒童亦解數。琴簫書釼詩酒歌。月一騷壇迭盟主。嘲雲謔月形骸外。倒海傾山意氣吐。如月之滿如花開。豈知一朝風兼雨。渙散凋零太半非。落落晨星那得聚。我從去歲客巴陵。有同失侶酸鴻苦。匹馬南來訪阿誰。拭我之眸怳惚覩。萍逢桑宿情初歡。水落霜凄事已古。前遊如夢春無痕。㓒園蝴蝶飛栩栩。</text>
<title>琬山金蘭贈余三首詩。故余卽次之。</title>,<text>聞道孔融四百徒。昔今風雅豈云殊。全交志合歡無盡。但願還鄕老鑑湖。禀得魁梧若一初。儼然性相自如如。方知筆下文章力。明世可期有緖餘。白髮綬符近海灣。可憐簿牒未容閑。要知爲政甄陶化。正是使如蚊負山。</text>
<title>次姜晦林八截韻</title>,<text>夫易交而難許者人也。易許而難知者心也。季仁曰。識盡天下好人。其所識者。人也非心也。侯嬴曰。人固未易知。其未易者。心也非人也。然則杜子之遠聞佳士。輒心許。可乎亦非也。世之佳士。非止一二。則其心許者。豈可多人乎哉。夫子稱二人同心。其臭如蘭。其二人之心。不可約之以同。亦不可謀同而苟合者。自然於志氣之中。符會片犀之上。實而若虛。淡而無味。是以死生之交。非俗士可論。心志之合。不可以與衆。故蒙叟之到曾也。悒悒焉不得一人。嵆康之至貧也。慽慽然與世廣絶。彼二人者豈不屑於交道哉。由於至難而未易也。竆達異道也。而貢禹彈冠。死生異趣也。而伯仁命駕。嗚呼。知心之難。難於千仞井底。若非力學君子蘊蓄平生之心者。孰能與心交之域哉。噫。余好交而世晩。心篤而性陋。生至五十餘。而惟一人焉。曰姜晦林。雅而有蒹玉之依。離而切車笠之契。感我不棄。許君難知。期耕讀於晩年。持金石而莫忘。故作五絶八篇。以酬其相與云爾。交情有二道。心面各相存。遲遲窓日暮。把袖對君言。明月懸空白。片心持贈君。蒹葭依玉樹。濯濯不曾羣。我有方塘水。留鑑五十秌。壺氷相照處。說與故人遊。歲寒消息大。淸士喜相知。當樽論白髮。自反有餘師。我看人世友。自謂死生心。功利相當日。浮雲變卽今。萬物皆吾役。心何以利遷。從知千古下。終始孰能全。適志人生貴。讀耕期晩年。一般無限意。長使蛩蚿憐。情堅膠㓒合。臭似芝蘭香。重寄慇懃語。此心兩莫忘。</text>
<title>送姜仲樹</title>,<text>江南十月動離歌。琴鶴騷人鬂欲皤。匹馬路穿湖嶺雪。孤舟帆掛洞庭波。來如旋去無來可。別是生悲有別何。都下若逢舊儔侶。爲言懷緖社中多。</text>
<title>贈文都事</title>,<text>玉蘊珠藏山澤輝。何人買櫝已先歸。此間雛鳳無誰識。在後陶沙莫謾希。器大自能容物易。才高寧欲出門稀。慈航普濟行將見。底事伊蒲有是非。</text>
<title>儉巖村。古有趙中軍純。我太祖大王有曰人中軍而伯夷。地儉巖而首陽。且李伶壬亂。白衣殉節人也。事聞貤㫌。當宁戊辰。加贈吏議。至是焚黃。故余欽感有吟。</title>,<text>偉人元自地靈鍾。一儉巖能再得宗。試看趙李相前後。炳然節義世知崇。</text>
<title>次儉巖焚黃韻 幷小引</title>,<text>天下之生久矣。忠義之士當國家板蕩之時。奮身赴難。視死如歸者。盖亦絶無而僅有。然來孝之能否不同。而偉績之顯晦隨之。又可悲也。往在龍蛇之燹。忠順李公倡白衣之義。殉于金官之戰。事聞贈司憲府監察。當宁戊辰㫌閭。乙酉加贈吏曹參議。以己丑十一月十三日。行焚黃之禮。不佞得與廣速。獲覩縟儀。窃惟公幽光潛烈。有百世不可誣者。故朝家樹風之典。愈往愈褒。亦可見慈孫追遠之孝。能使先美克闡。此盖一事而所感者三。於是乎言。綿竹睢陽兩絶奇。王師就義分攸宜。不知當日金陵事。衣白心丹孰使爲。風聲㫌別百年光。闡發猶榮紀太常。想見英靈泉下地。殊恩感戴上穹蒼。忠孝元從一致來。殉身褒蹟猗歟哉。儉巖門戶千年宅。二字相傳世世開。</text>
<title>話尙州朴德裕</title>,<text>有客來從四皓山。聞名固已早於顔。守眞豈或移天朴。置宅尤奇卜地閒。廩隱緣何知及此。茝園自是擬相關。一樽專屬君休怪。也賀先生得士還。</text>
<title>翫月</title>,<text>洞庭山月大如船。六十年來最爽然。醉殺巴陵無限酒。詩情判不讓靑蓮。</text>
<title>冬至有感</title>,<text>南客翻驚節序移。思家戀闕不勝悲。𪆽鵷政爾參班賀。豺㺚猶能報本知。獨也久淹千里遠。懷哉又見一陽朞。登盤荳粥渾無味。且屬傍人自樂爲。</text>
<title>金水使基峻來訪</title>,<text>江國天寒客枕孤。一燈來倒秫醪壺。官貧每感賓朋到。夜靜好商民社謨。念我田園將歲暮。知君書釼際時虞。今朝冬至陽初復。人事維新願與俱。</text>
<title>送別錦湖丈</title>,<text>桑宿怱怱夜閱三。一雙鳧鴈向東南。欲知去住懷深淺。看取盈盈天際潭。</text>
<title>述懷</title>,<text>太守譬如雲鵠逈。下民無異壤蟲微。壤蟲雲鵠不相管。蟠自爲蟠飛自飛。官司民命民事上。發號施令統依違。旣以脂膏充爾祿。不宜越視秦瘠肥。今日官倉租稅急。擔負牛車不待威。長腰盡自粒辛苦。癃背新經歲荐饑。寬得少間甯非願。怕有鞭笞與圓扉。民生疾苦乃如此。把筆題詩爲一唏。</text>
<title>登蒼龍船</title>,<text>有船下碇滄溟間。風雨不動安如山。云是泰西蒼龍艦。我人何曾裏面覸。千百金剛藏一腹。眼瞠口呿試回環。一柱華表通烟竈。三層隔板分銀鍰。火砲輪圖排位置。床上艦長如仙閒。我非公輸焉盡巧。下者莫測高難攀。縱使言之如鶻棗。百窺無由得一斑。木牛星槎行水陸。中國自此人才艱。</text>
<title>丹城倅趙箕夏相違未唔</title>,<text>丹邱太守馬當前。未遣霛犀照兩邊。奚使初回鴻鷰去。相思不見只怊然。</text>
<title>送金元仲</title>,<text>共來爲客嶺南邊。猶自相離動隔年。幾度苦思生白髮。而今欣握覩靑天。江關鴈落霜如月。茅店燈深夜抵年。西望長安應不遠。送君明發火輪船。</text>
<title>述懷贈石醒丈</title>,<text>造化轉移在一心。二人同時利斷金。白日照誠千里貫。靑山降靈三夜臨。巴陵秌別歲將暮。南征北去杳商參。惟有霛犀照兩地。苦無書鴈憑一音。故人袖中一幅紙。去後事狀何昭森。酌酒相賀梅堂夕。庶幾殫盡胸中忱。</text>
<title>述懷</title>,<text>在東者二在南三。荏苒流光不可堪。一度一年今日夕。自憐誰道是孫男。拱木秌山歲月深。典型無地可重尋。叵耐焄蒿悽愴日。身在天涯昨又今。歸心誰似此時齊。星斗沉沉月向低。祭不以身如不祭。愀然坐待遠村鷄。</text>
<title>送學兒之京</title>,<text>落落分張一室人。歲闌方得子甯親。喚捿小鶴梅前睡。雪後江樓暖似春。長安西望是吾家。明發兒行入紫霞。世故使人殊去住。一堪慰又一堪嗟。</text>
<title>賦雪</title>,<text>黝雲冥合遠山低。度盡寒鴉日夕西。誰决銀河傾倒地。似分玉樹點粧堤。痕埋巷履難成齒。勢沒橋驢不放蹄。莫道南方冬少雪。還從一夜上平臍。</text>
<title>次李璋祿三截韻</title>,<text>歲聿云何已放梅。巴山遙夜夢澹㙜。想緣偃室無公事。憑遣瓊瑤寄意來。牛衣卧雪袁安樂。斗米折腰彭澤非。試問洞庭湖上鳥。閒忙榮辱較多誰。新知不恨不相尋。纔得源源契便深。來歲篁樓餘幾夜。徒然惱殺去留心。</text>
<title>多日吟病。了無佳悰。是日始皷廢簧。</title>,<text>荒餘民社太薰心。閉閤兼旬似病吟。故人解說觀濤事。起傍梅花強披襟。拍案塵塵訟牒堆。蒲蘆爲政愧踈才。天寒不見池塘艸。謾興無緣謝句裁。</text>
<title>初度日吟</title>,<text>老遇生朝百感加。寄身又是在天涯。桑蓬安在初心遂。酒飯非緣餙喜奢。倍覺苦懷家室遠。空添暮齒鬂毛華。年來欲共人人飽。臨到分時每恨些。</text>
<title>劉都事士健專書。兼送霛壽杖一枝。余語石醒曰。劉友爲我今日以霛壽杖送來。是乃晬筵之所珍也。一慰一感。不可無一詩以志之。石醒曰。此眞好詩料也。乃與共賦一則古詩。</title>,<text>雪屋寒梅歲將徂。茝園老子遇懸弧。家在洛陽空相憶。友朋落落難同壺。對案不食怊然坐。斗覺天涯宦遊孤。強拄西山王子笏。嗒隱南郭先生梧。漢西竹馬南戍海。少日今朝每與俱。天寒歲暮江關裡。記得庚寅以降吾。寄來一杖曰霛壽。憐我七尺今衰軀。老境得爲邱壑伴。醉鄕還勝子孫扶。仙人九節何須羡。太乙丹藜不足殊。㝡宜來春犂雨後。携出田郊健於駒。摩挲不覺靑我眼。仰指天南老人圖。玉莖靈芝携可採。金丹壽民名相符。怳然如得龍孫籜。撑我鶴骨形臞腴。投瓜報瓊吾何以。如玉其人一束芻。</text>
<title>太守之髮。幾何不種種添白也。吁。</title>,<text>四吏五佐成歲功。天時人事將無同。仙仗溫諭猶在耳。友邦監務亦由躬。如何遭此艱虞地。百事潰裂心忡忡。渤海無由解刀釼。京兆徒勞費缸筒。漏船補袽心獨苦。盡日遑遑副手工。起傍寒梅問消息。今夕何夕歲將終。休閒有暇迎送際。爭訟無端天水中。琴堂飭墨無乾日。畢竟安在移澆風。古人計食稱日事。况我南來朞已竆。俯仰天地增憂惧。幾何不至頭如蓬。</text>
<title>派給官屬等歲饌</title>,<text>辭不傷情受顧廉。云爲一一入民瞻。莫言太守輕嚬笑。能散無妨魚果兼。</text>
<title>與愚山，石醒守庚於琹鶴堂中。一燈三人。俱是客也。此際懷緖自倍平時。幸坐成品字。有酬有酌。古人所謂聊與子卒歲者此也。乃酌酒賦詩。</title>,<text>臈月正當三十日。巴陵太守淡如禪。蠟炬靑熒庭吏退。革金喧聒巷儺前。須臾人定羣動息。軒鶴穩睡琴無絃。二客從余歸未得。左山右石浮洪肩。新知舊識同爛熳。乍談旋笑相聯翩。我有一樽屠蘇酒。釀自數畒官秫田。一盃消愁忘異域。二盃導和迎新年。三盃四盃成酩酊。眼花細墜紅潮涓。簷星晣晣如君列。更漏沉沉替我眠。相逢落落天涯裏。偶得浮生一夜緣。</text>
<title>元朝</title>,<text>寅年寅月日之寅。人是三人一主人。歲始政堂猶有暇。時來異域亦逢春。六庚苦守無情去。萬事重營洗眼新。樽裏屠蘓餘自在。休辭北海久爲賓。</text>
<title>溫陽李愚山運埴來留。多有唱酬。因原韻述懷。贈愚山詞伯。</title>,<text>浮生如駒過。窮達各有差。靑氊惟以寶。忠孝傳家罷。修補淵源啓。師友可更化。幸能天不窮。饘粥由耕稼。且從吾所好。風月本無價。</text>
<title>上浦江</title>,<text>新年三日客登舟。江自無氷水自流。也識南方冬候暖。魚兒不陟戱汀洲。</text>
<title>埋鬼戱</title>,<text>民樂須敎自任他。紛趍半月不嫌多。假令在上敺之強。未必安心一兩拕。</text>
<title>水文浦途中。咏水鳥。</title>,<text>停輈一望水文坡。白鷺靑鳧浴滿渦。寧伴葉仙飛化舃。閒隨野老狎晴簑。雙浮對沒無相管。匹去乘來不覺多。回笑人生難及鳥。新年役役此經過。</text>
<title>伴鷗亭途中</title>,<text>自笑風情浪過人。每逢亭觀輒呈身。聞奇咫尺今虛度。謾費官燈一夜神。</text>
<title>謹次愚山韻</title>,<text>自子之來束步輪。願言莫效鷰鴻賓。今日證非前日話。異鄕便擬故鄕人。篆入炷香僧結夏。詩生芳草士當春。君耕我職皆天賜。齊祝新年頌北宸。</text>
<title>固城倅趙鍾稷行中。酒物見乏云。故備送酒肴。兼贈二截。</title>,<text>鐵城歸客後劉伶。醉眼搖搖江漢萍。來時好被麴神怒。故墮琉璃一坐甁。巴陵太守今東坡。小酌芭蕉不勝酡。屠蘓經臘猶餘在。今日無妨與仲多。</text>
<title>大雪</title>,<text>天上彤雲布。雪華下早春。着林花意思。滿地月精神。偸箔輕寒襲。窺梅淡韻新。最難鴻爪辨。造物亦猜眞。</text>
<title>愚山出示儉巖李會燾家所作詩軸。故余次之。</title>,<text>白首南來弘正樓。酒盃送君自遨遊。最憐山色千年古。可笑人生一世浮。性由詩句開恢量。情致談鋒作謬悠。對君細看詩肩聳。想見巴陵閱十洲。</text>
<title>慈仁崔斗鉉見訪</title>,<text>喜君來訪太平樓。重作增光是好遊。題句爲誰驢脚短。寫圖任我雪花浮。盃酒且從今日醉。人生能得幾時悠。投轄盍簪留御者。謾勞餘墨到滄洲。</text>
<title>下林洞採薇亭</title>,<text>東國西山在洞庭。此間云有採薇亭。行經故里遙憑軾。百世淸風便喚醒。</text>
<title>運籌軒。次板上韻。</title>,<text>雄鎭南州是矗營。一堂高出晉陽城。無雙將帥登頗牧。第一江山冠蜀荊。夜冷淸霜凝畵戟。時平白日照竿㫌。繞欄流水橫弓樣。猶向旄頭學射精。</text>
<title>轉運使趙公弼永使饋朝食。皆京手調味也。喜賦。</title>,<text>口嗜人同得易牙。醎酸不適客天涯。鷄猪酒糆隨逢着。魚果塩茶半爽差。幾度洛陽思飮水。多從山寺笑蒸沙。今行好頓仙厨供。香頰津津勝嚼花。</text>
<title>宿固邑店有懷</title>,<text>十年南國好經過。海上靑山慣面多。細柳匝營春意早。絲絲牽動繫情柯。多荷緇衣授子餐。昔賢曾不盡人歡。一簞必償雖云小。千里烟波亦壯觀。</text>
<title>與愚山，小窩賦詩。</title>,<text>盛事無如九陌華。紛紛燈市混人鴉。艶陽南國春初動。旣望東坡月更佳。橋上踏過雙齒屐。樓前馳去七香車。共君坐在天涯夜。夢想依依似到家。</text>
<title>上元驗月</title>,<text>上元佳月大如盤。纔出東山萬國看。光景一年今夕好。登臨幾處盡情歡。官娥洗酌氷輝冷。野叟占豊桂影團。坐久捲簾憐不寐。依然身似在長安。</text>
<title>上元月夜。卛胡笛手。出南門外。爲踏橋遊。遊戱少輩。爲挽索之戱。亦一笑料。詩以酬令節。</title>,<text>天上盈盈月。寰中得得人。奚囊在前胡笛後。去踏南外垂虹濱。良辰遊戱風色美。滿街步蟾誰家子。當徑大索高平臍。一塲蝸角屯蜂蟻。太上英雄不犯手。俯瞰高倚瑤臺右。豊年歌笑餙昇平。勸君且倒樽中酒。</text>
<title>書齋乞功</title>,<text>鳴錚打鼓鄕人儺。乞米索錢不厭多。許使一塲成閙熱。只要新歲導迎和。</text>
<title>送小窩崔斗鉉</title>,<text>明日君且去。去留可奈何。情思緣送別。歲月盡消磨。止戈堪三酌。陽關又一歌。這是軒傍柳。試問短幾柯。</text>
<title>是日卽畢女婚日。乃爺身在遐陬。未覩嘉悅之狀。尤所戀戀。然鬂邊短髮。未必不自婚嫁中化來。正宜登高拂袖。叫誇道了債翁矣。乃賦一詩。</title>,<text>人家見生男女好。不知男女催人老。廣成偓佺無家累。朱顔綠髮春長早。百年緣業紅土坑。八見熊虺入夢惱。于于仰哺齒漸齊。或加之冠或加笄。人情鍾愛在晩産。及我南來未得携。坐想家中千里外。館甥吉日迨今兮。森然不見新孔嘉。此花開後更無花。一悵歸來復一喜。始作人間了債家。聊與尙平理筇屐。恣意周遊山水涯。</text>
<title>姜晦林，崔漢楂鼎坐遣興。</title>,<text>湖上新年逢故人。善風吹着一樓春。筇穿小白詩無敵。筆淬蓬溟畫入神。東閣梅花聊共賞。剡溪雪月信多因。濁醪但願留君醉。今夕天涯足社隣。</text>
<title>元曉庵</title>,<text>佛氏貴慈悲。衆生被普施。一刹艅航頂。千年元曉師。至今香霧窟。猶有數僧持。我來效華祝。精白致虔儀。丹赤無由暴。岳靈庶有知。</text>
<title>巖竇泉</title>,<text>穿石得佳泉。滴來松下涓。一歃淸人骨。翛然滌火烟。</text>
<title>義相臺修葺</title>,<text>翠嶺巋然義相臺。羅時名釋築斯來。金夫不解施檀越。一任荒塵石竇頹。</text>
<title>石壁上。有一靑松高十丈大數十圍。上有三層枝幹。落落如盖。着根於盤石上。義相法師甞讀法於其下云。奇哉。</title>,<text>有松何落落。有石亦巖巖。咫尺西南路。一仙復一凡。</text>
<title>元曉大師見性之說。豈其然乎。</title>,<text>道級殊堂室。祗憂具軆微。信如仁旿說。元曉其庶幾。</text>
<title>元曉庵幾乎顚仆樣。今幾百年。不卽毁頹。甚異事也。有吟。</title>,<text>殆哉汲汲尙巋然。故老相傳已百年。道至不生那有滅。想應師在此山巓。</text>
<title>義相臺有靈異事。每遊人犯厭至宿。則夜必拋擲於臺下坑谷。不爲見傷云。有吟。</title>,<text>任釣餌無義。軒塑虐慢神。願將玄妙𧗱。移補舊庵新。</text>
<title>虎豹遠跡</title>,<text>麋鹿解聽經。山君矧肆獰。雪上紅鮮滴。應緣一顯霛。</text>
<title>元曉，義相，允筆三大師。修煉得道之庵。</title>,<text>蔗境津津漸入甘。一家修道弟兄三。孤僧解說山中事。又得西峰允筆庵。</text>
<title>贈僧仁旿</title>,<text>孤庵專靠府人支。寥落荒臺古木悲。惟有一僧仁旿在。天花供佛賴維持。</text>
<title>庵無法堂。只於禪房。卓奉一小金佛。居僧與行者幷留。</title>,<text>芥子納須彌。須彌納芥子。莫言僧房小。道大無表裏。</text>
<title>姜晦林築壇祝願</title>,<text>辛童李子與姜師。福地秘靈築墠儀。委曲必從人所欲。心誠亶致感神祗。爲國爲家又爲身。粢盛禮備燒降眞。顧蒙虔禱精靈佑。庶叶無量錫嘏純。</text>
<title>禮佛</title>,<text>心外無眞佛。眞佛在吾心。嘉哉仁旿釋。念念着胷衿。</text>
<title>訪李璋祿不遇</title>,<text>剝啄荊扉問博勞。編摩有事舊薰陶。盤桓松下還怊悵。童子閒眠鶴唳高。</text>
<title>鳳山亭主人李益九其父與祖。世濟文學。見稱一鄕。詩以贈之。</title>,<text>文人洞府百年深。墨暈毫光也不沉。茅棟數間泉石我。書香一架馬班今。亭名是鳳祥輝覽。身姓猶龍道緖尋。客至喜聞絃誦起。山南故宅有遺音。</text>
<title>有所思</title>,<text>山碧水長我自知。偏憐一斝孤吟時。回頭人遠多奇想。斗轉霜寒月上遅。寸心觸處思難收。魚鳥無情獨倚樓。悵懣猶疑望可見。了知不忍別離時。</text>
<title>謝金春坡三寅釼造來</title>,<text>古有兩龍釼。牛斗奪精神。惟午吾以降。久知合在寅。世無寒風子。難逢脫贈人。春坡解占斗。爲我鑄洪匀。陰陽爇爲炭。攝提步合辰。寅墟迎日出。來自扶桑濱。藏足驅魈魅。用宜指佞臣。且待春坊子。銘我三尺珍。</text>
<title>客至</title>,<text>北去南來動浹旬。一回相看一回新。幾時惜別愁長夜。再到如期趁早春。家近莫辭頻作客。歲翻猶是未歸人。應門又有差強事。童子下山身姓辛。</text>
<title>有所思</title>,<text>施佛千寶貝。不如民一利。娛人百玩好。不如省一事。</text>
<title>索戱</title>,<text>肩磨人沸勢滔天。藁索賭勝云古傳。忽地風塵相摒擋。身心浮動惜衰年。</text>
<title>索戱方在酣角之際。有人壓脚於藁索中。幾乎糜爛。那裏得擠排救出。余令吹角作驚動之狀。於是衆人波奔星散。壓脚者露在地面。不至死矣。今將有緩急則彼皆驅而用之。其將奚恃也。</title>,<text>一遊一戱觀時象。太守也亦師中丈。角射已試趍粉團。閱武還嗤借器仗。一索東西千百群。低昂蝸角黃塵盪。一聲囉叭鳥獸散。戈亭大野空空廣。覇上棘門無今古。兒戱旗竿易反掌。驅市與生將安用。患在恬嬉不素養。</text>
<title>營廉之來。與公兄輩官政得失。商議錄給。徒生所到糜費。可勝歎哉。</title>,<text>上載無聲臭。中權廣視聽。偵探又其次。壅蔽所由形。法老仍循例。任非反逞私。如何云覘客。行處已先知。</text>
<title>早春</title>,<text>兩兩筇鳩躡鳳飛。雪消風暖午亭暉。𧃲蕪兒綠原燒淺。楊柳微黃水膩肥。和氣一團人共得。艶陽三届物皆輝。年華今日春風早。千仞岡頭振我衣。</text>
<title>適致齋于作廳。步板上韻。</title>,<text>三郡留看曲几書。謾將刀筆笑黔驢。漢丞自是無傷老。秦掾何曾不若渠。莫以文辭輕木訥。偶因公故度藍輿。薄窠淸廩憐同病。堪笑區區計朔餘。</text>
<title>釋奠祭有感</title>,<text>乾坤元氣聖人生。萬古斯門日月明。傳垂道統賢堯遠。折衷群經返魯成。百王共秉春秋義。後學咸知俎豆誠。退坐倫堂追寓慕。愀然如復見昌平。</text>
<title>社稷大祭有吟</title>,<text>國之大神社與稷。禮祀春秋致崇極。試思盛德所由來。吾何以載吾何食。</text>
<title>東宮誕辰</title>,<text>紫電瑤樞又建春。儲宮是日百祥瑧。賀班漢陛趍翔鳳。慶籙周郊頌趾麟。籌進寶齡花一朶。歌騰萬口月重輪。縻身嶺徼誠徒切。起拆南梅倚北辰。</text>
<title>上尊號志喜</title>,<text>七世觀殷德。三朋祝魯年。東方有道國。茀祿何綿綿。事業勳華盛。徽音妊似賢。式克至今日。猗歟合慶筵。前王於不忘。京婦以相傳。螭陛丹綸降。祥流八域埏。</text>
<title>五齋任及文士適來賦詩</title>,<text>西南霽色轉分明。會送峨冠集小成。高價定知懷玉蘊。新詩可愛擲金聲。偶因善士參三益。自笑憂民老半生。桑柘四隣居不遠。後來相望更關情。</text>
<title>與石醒賦春雪</title>,<text>餘寒側側氣猶凝。一夜溪山凍雨仍。草樹立看花歷歷。樓臺遠覺玉層層。像從査滓洪爐化。歌合陽春郢市登。老圃占年今已晩。那無三白臘前曾。</text>
<title>先考生辰有感</title>,<text>殊方節序易回環。此日頻年度客關。萬事傷心孤露後。一官靡逮侍歡間。歲月時辰追每記。聲音笑貌邈難攀。晩來縱欲登樓望。不見白雲天際山。</text>
<title>可憎</title>,<text>三呼爾答不分明。夙夜在公便未成。戎爾行將苔罰已。銘心莫謂我無情。</text>
<title>余招囉叭手，胡笛手。一往東門樓。一往止戈亭。待止戈胡笛聲。囉叭手一時擧行。而都勿漏洩。余與愚山，石醒潛出止戈亭。使之吹笛。則東門樓囉叭響應。故胡笛使之禁止。府中聞囉叭聲。知其爲別點考。星邁波盪。莫知所向。俄而覺在止戈亭。紛紛來聚。因與兩詞伯酌酒賦詩。</title>,<text>太守淸遊際月明。何年止戈昇平成。或恐誡嚴軍吏惰。故敎點考警常情。</text>
<title>晉州倅趙公弼永壽辰。請余未赴而謝之。及其回隷。酒肴備至。</title>,<text>江州誰送白衣人。尺素緘來六六鱗。天上需雲光欲爛。山南陸海味何珍。養親慶祝無疆壽。交友投分不速賓。中夜巴陵開晩宴。同吾諸客嚼津津。</text>
<title>民苦詩</title>,<text>靑靑原上草。裊裊城邊柳。田家老翁撤耕回。路逢行人共前後。借問田家樂如何。老翁沉吟不語久。已聞螳捕雀。復見鹿驚狗。雲翔淵伏適邂逅。半餉因緣亦不偶。田家樂田家樂。所可言也言苦口。我本農夫習知狀。民生一一生多苟。八口産業編烟戶。下有妻孥上父母。宵而索綯晝于茅。計在明春豫子丑。歲時伏臘能幾何。一年一度屠蘓酒。糓雨春分占農候。十家傳看曆一部。姑老無眠出看星。隔窓喚起晨炊婦。四隣耒耟猜爭先。不計雨打兼風吼。新穿黃犢鼻太強。舌弊唇焦叱緣畒。田頭日移飢膓鳴。短禈撲撲泥塗垢。農家飮食無美惡。烹葵及菽一簞糗。豈無桑陰穩着睡。我務方殷惜遊手。侵星帶月日復日。所望秋來一時有。由耕歷耘及收藏。事事苦辛無誰某。蟲霜旱澇僅免菑。雇傭挪貸爭相取。終年所得問幾餘。秋半如春屋窮蔀。忽聞村狵吠走藏。猛吏當街索洞首。手持官家傳令文。紙面泥朱大如斗。叫道今年租稅急。卯發縣門去趁酉。官人不得不善待。沽酒殺鷄村翁走。我願于頭且息怒。公賦爲民詎敢負。五日七日乞寬限。恰受麁談白眼詬。潛開囊槖口欲甘。足貰爲先責出厚。憑公逞私奈渠何。昧沒人情習性狃。團束再三無愆期。咆乕乃向東南藪。明知此限不可違。或摘之錡或傾簍。就中幾戶難辦者。李四張三寡及叟。零餘一一上腦牌。星火朱衣門夜扣。悲辭苦語不見恕。亂髮髼鬆捽之敺。兒啼婦哭逢亂離。慘慘上干天雲黝。此外徵求名色多。策應無時畢與受。狐假乕威浚脂膏。曲逕傍谿擳復箒。又重弱肉強之食。可畏鄕曲多豪右。門前白日怕逢人。往往夢外罹殃咎。烟火蕭條鷄犬稀。嗚乎存者幾歟否。遂令吾王之赤子。千百舂磨苦海臼。南北東西擧皆然。無地去作朱陳耦。生民塗炭一至此。曷由不自相踐蹂。感君今日慇懃意。畧陳疾苦心肝嘔。安得善畫吳道子。歷歷模來徹纊黈。</text>
<title>舍人公派安義池洞吳致斗見訪</title>,<text>玉溜霛源遠。金榦峻葉繁。苟自祖先視。雖䟽一是孫。</text>
<title>與石醒，晦林共賦。</title>,<text>旬月相思黃叔度。社隣新結白香山。燒丹禮佛君多暇。垂白臨民我最艱。聯句偶成三鼎足。廵盃生色一堂顔。聊知家國經營事。輸在先生誠意關。</text>
<title>與晦林，石醒共賦。</title>,<text>澄淸逸氣一心期。善男終爲天下奇。往跡依俙懷舊友。好書嘿會憶良師。草如世事除難盡。花比吾容問孰衰。歷數英䧺今已去。靑山以外更誰知。</text>
<title>春寒</title>,<text>當春寒更苦。乖作艶陽陰。造物須難料。人生敢自任。雨愁生麥氣。風戾綻花心。安得吹鄒律。暖回暢滿林。</text>
<title>見家書。訓長李泰勳尙不上來云。兒少之浪度。不啻可悶。</title>,<text>敎子擇良師。冀而千百之。功在端蒙養。業期學幼儀。自我宦遊後。不以家累隨。靡事不關念。先憂浪度兒。未甞無紙筆。自是有裘箕。驛使去復返。一一書中辭。伯強歸故里。消息一何遅。春候行將半。悠悠撤臯比。就正苦無所。提撕當屬誰。非謂人無信。我外乃如玆。昏衢明燭去。迷路指南虧。居諸殊可惜。泛駕奈橫馳。</text>
<title>安德云武科到門</title>,<text>泥蟠雲躍一軍諠。雙笛春風白馬翻。酌酒賀渠還自賀。褊裨猶得帶天恩。</text>
<title>與石醒，松坡話民邑事排悶。</title>,<text>我到巴陵二載間。不知官好但知艱。臨事每期從漢恕。欲治其奈化殷頑。庭畔方塘淸似鑑。天端歸鳥倦於山。浮生少歇名關透。燭爲詩翁照不慳。</text>
<title>與石醒，松坡共賦遣懷。</title>,<text>春似鬢絲強半陰。天時人事揔難堪。篆窓見月懷鄕夢。詩社看花貰酒心。庭鶴雖飢常偃蹇。野禽隨俗故浮沉。巴江去去巴山碧。愧我未和三月琴。</text>
<title>與石醒，松坡共賦。</title>,<text>商量五十七年心。雙鬢於焉白髮侵。客地興來詩在在。故鄕人到語深深。紫霞洞僻春應好。巴郡山靑月復臨。况是軒前忘俗鳥。倦飛斜日孔懷音。</text>
<title>春雨</title>,<text>非雨卽陰日以昏。渾似太極未分痕。山依濃醉矇矓夢。柳帶沉眠暗淡魂。響添石澗琴聲錯。翠滴林亭畵意存。復何簿牒相仍苦。硯北強含排悶樽。</text>
<title>旬題必無一鄕之異同。獨安仁一面漏落。追製參榜有吟。</title>,<text>百里巴陵郡裏天。前宵一雨趁花先。自是形便殊背向。何曾造化有偏全。</text>
<title>旬題呼中日。與諸鄕人出韻志喜。</title>,<text>爲卜良辰好宴開。春城花事惱詩媒。諸君皆是爬羅手。老我多慚製錦才。硏北文章藏寶價。江南風月擅騷盃。景中迷幻人中景。一片巴樓最九垓。</text>
<title>灾結査徵錢。先以本郡救弊。▣請得分給各面者。而今因營甘。以分半救弊事見困。撫字之義。寧不憂悶。</title>,<text>一塊饆饠兒手中。丈人攫去手還空。兒啼向母索零碎。奈爾飢膓未及充。</text>
<title>賀朴世珉武科，五衛將，舒川僉使三慶。</title>,<text>皓首簪花看益佳。新年吉慶華君家。鷰頷將軍飛食肉。楊州歸客醉盈車。弄春雙笛人人羡。白雪高歌處處誇。莫道吹噓容我力。恩天在上浩無涯。</text>
<title>朴打鈴唱</title>,<text>燕燕于飛海上天。前春社日又今春。口含紅絲種子。喃喃去向誰家傳。王屋謝樑非不好。尋常百姓留因緣。團團匏子大如石。災祥禍福誰知先。一室人情殊舜蹠。阿兄不及阿弟賢。爾歌長兮我歌短。短歌長歌歌一篇。</text>
<title>林桂同吹簫</title>,<text>新翻一轉飄律呂。楚月蒼蒼楚竹語。一是簫也萬不同。驢鳴犬吠來何許。幽壑潛鮫應出聽。霜天孤鴈復喚侶。郢市風斤今不在。高調千年誰敎汝。</text>
<title>抹山途中</title>,<text>梧桐付屋小轎行。到處兒童拍手迎。村叟輒逢稀識面。山花爭發各呈名。鷺飛平楚無邊色。鷗泛長江不盡聲。中有春寒眞意味。平時酒量太過情。</text>
<title>主勿津</title>,<text>一帶長江外。衆峰高以幷。雲光天際白。麥氣野浮靑。舟疾山如走。水平灘不鳴。吾生分已定。役役更何營。</text>
<title>與石醒望見岳陽樓。未暇登覽。共賦二截。</title>,<text>長江一帶碧溶溶。舟押浮鷗欲盪胷。東望岳樓樓聳翠。層巒削立玉芙蓉。江南名勝岳陽樓。乃在褊邦海上州。自笑浮生何倥偬。過前還失一登遊。</text>
<title>宜春途中</title>,<text>艶陽佳日過宜春。春在宜春北里隣。楊柳和烟垂綠暗。杏花經雨放紅新。此時好拾詞人韻。前路頻停太守輪。步步行穿圖畵裏。風光明媚上衣巾。</text>
<title>草溪忽嶺</title>,<text>忽嶺險於天上梯。但願後人容易哉。無由神力長歎息。何不當年斧來。</text>
<title>八陣驛。古帝舜煑陶遺基云。傳說雖屬荒唐。然前有一紅箭門。其果有據歟。</title>,<text>家家籬落杏花濃。拂面吹來二月風。樹老陶墟斜日下。至今猶有箭門紅。</text>
<title>渡草溪橫步津</title>,<text>橫江之水春盈盈。臨渡無船江自橫。的盧不來河氷遠。兩岸望洋花浪平。招招長脚識一過。始知厲揭可徒行。擔我轎夫皆健骨。添得村丁一二名。四杠藍轝在肩上。差失一足猶可傾。舟楫自有先王制。居人何不早講明。</text>
<title>山抱水回內。開一仙庄。</title>,<text>水抱山回自一村。鷄鳴犬吠樹陰昏。門垂碧柳餘無地。路入紅桃別有源。半是漁家江雨過。幾人蠶戶績燈痕。也應耕還多暇。夜讀時時樂志論。</text>
<title>高靈松亭洞川邊有一亭。扁以碧松亭。漢宣帝五鳳元年重修云。</title>,<text>山蹊百折雨冥冥。隔水遙看一小亭。四合峰回朝遠翠。百年松老護幽靑。重修五鳳徒傳野。閱劫壬辰幾換星。作者其誰無主管。空敎畵棟泛如萍。</text>
<title>陜川冶爐。有所作。</title>,<text>翩翩行旆幾重阡。玆到名區意豁然。溪山交錯疑無地。田土膏膄足食天。春華浮影濃如海。樹色凝空杳似烟。康濟一生終老願。方知秘護待吾緣。</text>
<title>客中遇雨</title>,<text>江陽山色雨中深。溪上黃曛立馬今。市近魚腥風共至。屋低烟點夜猶侵。眞仙不見愁如海。詞客同來喜抱琴。莫道春宵偏苦短。遅遅卧待曉鷄音。</text>
<title>送石醒</title>,<text>石醒山北去。怊悵我何之。團聚非無日。臨歧但惜離。靑山常偃蹇。綠水自淸流。中有人生者。如何不解愁。</text>
<title>旅舍寒食</title>,<text>南國佳辰百五回。石泉槐火夢寒灰。杜陵芳草愁邊綠。江浦行人望裏來。客未言歸春已半。詩難獨作酒誰媒。神鴉不解羇心苦。啼傍荒祠盡日哀。</text>
<title>入鷗汀文都事家</title>,<text>茅棟舊基賀築成。鷗汀正面大川橫。定敎鶴守爲身計。證看鷰尋不世情。雨過溪山渾似畵。春深草木盡生榮。幸吾愚伏相隣近。料得一般意味淸。</text>
<title>愚伏洞小庄</title>,<text>嶺之南又伽倻南。天開一局神功參。孤雲去後靑山在。武陵橋下紅流潭。澄泓深碧疊巘馳。往往鍾靈復産奇。中有一洞曰愚伏。譬如鷄黃包四爲。前臨沃壤耕稼可。傍挾甘泉飮水宜。溪山奇勝入指顧。士友芳隣足相隨。我營菟裘爲明農。亦以烟霞癖於胷。桑柘影裏闢老圃。猿鶴聲中躡仙踪。第待解官歸田日。水杵明月黃禾舂。茅棟一日居然我。高卧林泉養踈慵。</text>
<title>冶爐雜詠 二十二首</title>,<text>仰視蒼蒼萬丈嵬。螺鬟虬角向天開。斗南全局扶輿氣。鐘得伽倻一岳來。右伽倻山。紅霞門外九庵分。半是山僧半是雲。八萬大藏鎭長在。海於天地印於君。右海印寺。百道飛泉一咽喉。松靑石白洞門幽。春來㝡有誇奇勝。萬朶霏紅這裏流。右紅流洞。一入伽倻不出巒。孤雲往跡杳茫間。惟有一亭川上在。行人指點是籠山。右籠山亭。架壑穹然卧彩虹。尋眞一路武陵通。乘舟漁子還多事。謾向流花不辨紅。右武陵橋。九華壺中却未眞。仙鄕只在土風淳。請看一幅崇山下。萬口同傳活萬人。右崇山。淵深不許蓄凡鱗。測下無緣百丈綸。想見蜿蜒雲雨物。終須飛躍學存神。右龍湫。稍稍山開境漸移。一川無滓凈些兒。葭蒼露白何須問。道是淵源上溯伊。右伊川。十載山行遇一區。地名端與此心符。年來點檢人間事。縱有聦明不及愚。右愚伏洞。峨峨社樹欲千春。撲地村臨野水濱。也識古人魚鳥樂。幽棲於此養閒身。右鷗汀。元氣鍾英作一山。同聲應在此中間。橫前流水鳴嘡嗒。千載樂魂那不還。右鍾山。平陸無端屹一竿。居人云是以帆看。財成造化諒非偶。此地行舟賴始安。右帆竹。有山東望美崇呼。上載蒼杓俯冶爐。祖落伽倻三十里。筍抽蓉削最嵬乎。右美崇山。頭圓如幞角如簪。端拱雲間儼若臨。我誦峰名名信好。東西將相古猶今。右帽峰。陰雨公家備一倉。此間認是糓多鄕。失稔比年紅腐遠。只愁鼠雀化空箱。右邑倉。都會南州冶亦䧺。旗亭百隊日之中。子弟一生居近市。相逢半是䯻簪紅。右塲市。草想荒垣石想階。遺名尙說育英齋。靑衿一散桑花老。到此行人自有懷。右育英齋。上想虛雲俯瞰河。江南不獨九疑多。蒼茫野史無文獻。借問諸馮又在何。右河濱。一片橫岡卧帶田。舜耕今已二千年。原頭牛食無相管。尙看居人古俗傳。右歷山。一水渟泓萬古儲。群鱗潑潑浪吹初。寄言今世臨淵者。莫羡遊魚羡讓居。右雷澤。牛斗何宵隕降精。化爲奇石自天成。也聞此地重華過。故作遺墟捍衛兵。右劒石。長松落落復亭亭。閱盡滄桑不改靑。故從陰下盤桓久。喚我無妨住鶴形。右住鶴亭。</text>
<title>伊淵書院。卽暄，蠧兩先生奉享之所也。毁院時。十八邑士子。僅保一齋。名曰育英齋。</title>,<text>蘭摧空谷香無歇。鳳過丹山彩不泯。忍使堂壇墟鞠草。至今猶見舊時彬。</text>
<title>止宿草溪河濱寶樹店</title>,<text>我到江南物色料。文章何處不逍遙。樽和韻士含春㬉。山爲殘粧吝雪消。逢驛欲題梅信曉。思鄕漫步社吟宵。斜陽醉殺河濱酒。謾說如今想見堯。</text>
<title>泛舟向岳陽樓</title>,<text>來時不似去時忙。舟放平流向岳陽。帆拖晩風吹鬂髮。蓬回斜照映衣裳。江湖有樂銀鱗躍。物我同忘白鳥翔。收拾烟波無限景。玆遊奇絶富奚囊。</text>
<title>登岳陽樓</title>,<text>雨餘江氣倍澄鮮。徒倚高樓縹緲然。廖廓乾坤浮積水。蒼茫關塞界長天。萬像空明依日覩。半生湮欝向風宣。劉安鷄犬喧斯下。未信瑤臺別有仙。</text>
<title>乘舟入小浪江。至靈運浦。浦水回互。如蟻磨盤旋。僅到牛巖浦下陸。</title>,<text>一路有通塞。扁舟頻去來。草深泥似膠。水淺窄如盃。就橋非窘步。好徑失良媒。有此前車覆。他時首每回。</text>
<title>姜晦林有作念佛，白晝，晦夜三首詩示余。故次韻還之。</title>,<text>踈鍾初歇梵王庭。一點燈明佛竇靈。摩詰道心山月白。賈僧瘦骨野雲靑。空門緣宿三生夜。貝葉香傳七朶星。念呪非徒檀越事。蓮花樂處露珠零。右念佛。將吟白晝浩難言。人事曾因節物翻。燋峀朝霞蒸欲雨。襯林午蔭積生昏。飮澤夸翁追影鄧。出關仙子種核崑。如此文明今世界。鬢絲與爾兩相存。右白晝。太玄夜坐尙玄吾。犀片終難暗室誣。棋不着高巖老黑。溪能入夢柳州愚。眠際幻魂迷曉蝶。枕邊絲念伴宵蛛。不同萬吹同休息。始信天翁任植扶。右晦夜。</text>
<title>族丈監役兢秀氏來訪千里外。慰豁滿萬。共賦一詩。</title>,<text>新年君自故鄕來。持贈春光報驛梅。楸檟遠憑濡雨露。雲山多勝倚樓臺。江湖路濶誰傳字。花樹情深更進盃。蠟炬靑熒人不寐。今宵始得苦懷開。</text>
<title>農家八詠</title>,<text>曠野平如席。稻田片片靑。皤翁看水立。恰似眠鷗形。右看水畓。田畒連蹊磵。欲耕憎石頑。鞭牛因嘖嘖。空笑雉驚山。右畊石田。鷄鳴山日曉。露草未朝晞。招伴畊田去。高高捲犢衣。右曉畊夫。朝日靑山裏。阿娘去採蔬。携筐纔入戶。𥠧子挽衣裾。右採靑婦。婦採男畊去。老翁看屋閒。抱孫多誘語。爾父買餹還。右在家翁。三五樵童伴。入山採不休。負來斜日晩。盡是去年秋。右負薪童。午日當天烈。饁筐處處浮。提呼相醉飽。和氣滿田疇。右午饁。此疆與彼界。昨雨喜新晴。膏苗潤於膩。占豊歌太平。右農談。</text>
<title>往古南山。對山人戱作。時石醒監役丈亦偕之。</title>,<text>三年舌戰編戶氓。鉤鋸老鍊輸原情。鳥弦魚餌經歷飽。似愚實靈機先明。何處得來暄叟背。不可復見康衢耕。巴山雨歇春景麗。一筇雙屐登荒城。彼何人斯北崖下。招之曰來手竹橫。我以愚弄彼眞率。昏迷不省官家行。此去郡治僅投石。唐鞋騘宕言辭京。信我天然偸塚客。恰受誑㥘同孩嬰。形骸土木言拙澁。大樸未散鴻濛程。苟使淳厖盡如彼。所謂欺詐何由生。今行見人羲葛上。一篇新詩月朝評。</text>
<title>登無盡亭</title>,<text>江南物色正輕肥。暇日登高對翠微。花猜春惱還姸笑。蝶怕風寒向暖飛。谷霞散漫成朝綺。門柳鬖髿倒夕暉。更上小亭憑遠日。天低木末斷雲歸。</text>
<title>石隱與金復鉉來訪石醒。苦待之餘。甚慰豁。次▦▦韻。</title>,<text>何日城南杖屨東。思君不見與誰同。峽江鷗逐孤帆出。山市煙籠夕照紅。嚮笑彷徨緣路上。始知指的愜心中。此行非是故留滯。滯雨人情苦未通。</text>
<title>楊州天磨山見聖庵僧德善，桂春。以世子宮願堂修補事。持公文下來。余以三十兩補施。</title>,<text>邦休仙李一元良。冥佑神祇降百祥。道釋習知虔禱事。外臣猶是賀班行。敢言有補一檀越。遐壽無疆三祝唐。北望天摩遙拝手。萬年東國福綿長。</text>
<title>加上尊號赦文祗受</title>,<text>猗歟四聖德彌新。寶冊初成慶疊臻。八域靑邱懽樂日。十行丹綍誕宣辰。赦鷄幾處恩咸戴。賀鷰昌朝舞有鄰。遐外如臣何以答。祗將頒示共吾民。</text>
<title>贈金石隱炳殷</title>,<text>一識英華飽咀含。石南居士號奇男。琴聲相和風敲竹。鏡面新開雨洗潭。累牘連編無實事。評花詠水近空談。盍簪伊日惟心貴。淡處須知辨醴甘。</text>
<title>送石隱金炳殷</title>,<text>纔得離山却戀山。山人元自樂淸閒。烟霞可念無誰管。猿鶴應知待子還。鞭白駒歸高士谷。乘靑牛出老仙關。我田數頃隣相近。叢桂岡前有後顔。</text>
<title>送族丈聖養氏</title>,<text>東閣離歌發。流雲斷復連。歧分情太薄。行促意還憐。雷皷南風雨。香銷篆字烟。送君留不得。從此一方天。</text>
<title>黃參奉周永號梅史。起亭于藪谷龍首。名其亭曰卧龍亭。余與石醒作伴閑散。</title>,<text>各區選勝趁春時。敷得榮華草木知。浩渺天空帆去遠。蒼茫野濶鷺飛遅。江山從古元無主。亭榭而今更屬誰。自我浮生渾是夢。回頭一笑午陰移。</text>
<title>謝黃梅史淸酒佐鯉</title>,<text>赤壁亭成號卧龍。奇供物色寫難容。依依如畫沙邊樹。泛泛欲流江上峰。魚膾適充甘肉煑。秫醪止渴勝茶濃。取名鞱晦何須說。幸際當今聖世逢。</text>
<title>與石醒訪儉巖李山陰龍淳</title>,<text>一身未暇簿書間。爲訪君家暫偸閒。擇必處仁容後手。寬能接物識先顔。寧敎名士居無竹。如對高人坐近山。眞率玆遊難再得。題詩何妨月中還。</text>
<title>儉巖三新齋</title>,<text>水北牛鳴地。讀書一草堂。境寬通匼匝。村逈鏟冗長。座上春遊穩。盤中午啖香。歸來重回首。烟樹入蒼蒼。</text>
<title>與石醒，松坡賞春戱吟。</title>,<text>鬢雪如絲石火旋。東風斜日坐悠然。牽情芳草今三月。入夢故園又二年。天末雲消稀鴈字。雨餘墻僻繞蝸涎。露華濃濕花姸笑。恰似官娥做客緣。</text>
<title>與石醒賞春戱吟</title>,<text>春深野色靑。蒼駕已回東。花心經雨紅。樹影待朝西。織柳鶯投黃。含蘆鴈自南。我髮詩中白。昨宵夢漢北。</text>
<title>賦苦雨詩排悶</title>,<text>曉起占晴燒篆香。雲暗巴山鬂欲蒼。園中桃李花恒病。野外桑麻葉不長。前宵見月又離畢。披覩何時得太陽。三十六雨排一歲。今年都是春宮藏。土脉融消不成理。烟簑濕重難爲裝。哀我百姓于何糓。旱潦頻年荐饑荒。強頌風伯韓國子。欲訴眞宰杜草堂。春帖未效年豊字。空將詩卷富奚囊。一聲晴鳥喚我起。四隣耒耟催春。</text>
<title>以軍點例。止戈亭試射。</title>,<text>城陰白日黃塵雜。介冑刀鎗擁一匝。武士腰下烏號弓。將軍身上黃金甲。牙門吶喊高一聲。看官四會如雲合。堂堂之陣井井旗。擊皷中營響鏜鞳。令人捧腹彼阿誰。欹側其身馬騰踏。扶持堇免墮碎人。賴在行陣諸靺鞈。分明載進未冷尸。四十年前齒已卅。依如隴上粧神兵。借衣橫縫四三摺。無膽可排豼貅營。有腹空負蛟龍匣。亭前浪費施賞錢。世事恬嬉何沓沓。</text>
<title>次趙翼奎滯雨詩韻</title>,<text>永日相看小院深。東風細雨晝陰陰。偏憐重誼堅如石。最愛同心利斷金。雲物幻容證世態。春情浹髓費詩唫。諸君若解吾人興。不謝當時和以琴。</text>
<title>馬浦途中</title>,<text>官遊二載未還鄕。堪笑而今行役忙。路向險區多曲折。水從平處任圓方。千林濃濕涵雲氣。孤鳥飛來逈野光。只是雨暘愆節候。南風不到麥先黃。玲瓏春氣像。盡是路傍情。茸鹿宜驚走。乳鷮謾自鳴。川鱗堪酒饌。野蕨適飧烹。收拾無憑處。留題四韻成。</text>
<title>馬山行</title>,<text>鉅馬吐呑洪河浪。開南邊一大港。長鰲背上徐巿海。大鵬飛外耽羅壤。浦口漕倉集正供。及時裝發京師向。七郡黃禾秋事成。千里蒼波風勢壯。忽見中流泛丸輪。新制西來作何狀。仁川西去問幾里。飄忽帆風在半餉。舸艦迷津簇如星。云是湖商無盡藏。打皷發船何郡郞。令我岸上遙相望。</text>
<title>答錦香妓</title>,<text>坐處溫香手接知。美人歸去不多時。恨無報語籠中鵡。似囀新愁柳上鸝。楚夢纔回雲已捲。秦簫欲轉月初移。魔強理弱云胡乃。約莫相逢又失期。</text>
<title>近珠驛。逢金元中。</title>,<text>千里海上逢故人。相看無語黯精神。見君忽憶相思日。幾度春風斷送雲。</text>
<title>至竹嶺擧火</title>,<text>洞庭西望動黃曛。客馬蕭蕭入暮雲。此去巴城知不遠。數聲砧杵倚風聞。誰送昏衢秉燭來。星光月影共徘徊。車前車後明如晝。何必梁珠一十枚。</text>
<title>與諸客共賦</title>,<text>少年日永老人顔。春氣困人睡意關。庭畔雨晴蝸篆碧。墻頭花暖鳥笙閒。詩厭俗塵能作骨。棋曾仙韻最宜山。斜倚烏紗遣晩興。鶯黃柳綠兩相斑。</text>
<title>縱筆</title>,<text>我愛四時花。土人不見佳。名香雜凡卉。憔悴不芳華。又憐石榴樹。花實少能加。渥丹當夏美。霜葉遇秋奢。爰命移三本。園裏對杈枒。新托何由固。溫存戒日爬。保嬰當哺乳。扶弱合牽挐。一日三盆水。檢臨必自家。誇與傍人道。今年期見葩。</text>
<title>余以固城兼官。來宿此邑。而已該色吏私通知委云。而初無延奉之擧。至於下處荒陋莫甚。且招吏屬。都不來待。是何頑習。其於沒人情失道理之地。何可忍耐耶。</title>,<text>昔爲荒年糓。今爲豊年玉。玉宜知所寶。糓宜知所祿。如何固城人。入境多駭矚。所謂下處房。樸陋不堪宿。有令初不遵。有招亦不速。旅舘寒燈夜。瞻聆太碌碌。是忍孰不忍。雷勵一鞭扑。噫彼不知者。謂我料未熟。</text>
<title>轅門外貞珉可愧</title>,<text>南荒接濟仗王靈。海上三旬一別星。當日下無溝壑轉。至今上有太空㝠。行吾分內頒金饋。愧爾營中勒石銘。風雨百年磨不滅。遂令遺事耀觀聽。</text>
<title>朴世珉之修塋儀。可嘉口占。</title>,<text>誰家塚墓老姑岡。斲伐雲根碣又床。一是荒山衰草裏。奉先人獨也生光。</text>
<title>固城兼官述懷</title>,<text>剛柔要兩濟。威德幷行。一張復一弛。文武有權衡。罪犯在罔赦。自知難恕情。孰謂風雷後。旋看雨澤成。人性不相遠。幡然畏愛生。有言不忍負。有怒不敢嬰。駿奔如不及。何須動色聲。逋金千數積。刷帳一宵淸。曰我無別法。頓挫與寬平。</text>
<title>遙望南江</title>,<text>蒙蒙裊裊起無邊。肯逐塵埃較後先。點抹江湖鋪練似。濃依水墨掛圖然。曳來巫峽曾看乕。寫去毫端不借禪。捲入光風何處覔。幻成一段是雲烟。</text>
<title>矗石樓逈出於烟雲杳靄之際。欣然有作。</title>,<text>衆山簇立大江環。落日半沉水氣寒。望裏濃淡渾入畫。樓臺逈出樹中間。</text>
<title>春江曲</title>,<text>演漾春江水。晉陽城下流。烟波渺無極。上有木蘭舟。送人江南去。迎人江北留。春風何淡蕩。令我此停輈。夕照鴉邊遠。烟華草際浮。畫圖千萬像。不離杜若洲。浣女簇如帆。釣翁多於鷗。獨有盪難盡。佳人別離愁。</text>
<title>過南江別路二截</title>,<text>一帶江干朝旭淸。女兒無數澣衣幷。杵頭空響山愈碧。誰識阿娘隨手生。右浣女。磯頭舴艋小如梭。樂在窺魚不脫簑。行人豈識漁村景。錯道閒鷗泛碧波。右釣翁。</text>
<title>小安亭。走筆揭板。</title>,<text>綠竹蒼松一小安。溪山能使客懷寬。故知勝地非天上。堪笑浮生自人間。詩病良醫難下手。酒醺健士不欺顔。賞心未了徘徊立。啼鳥斜陽樂意關。</text>
<title>次石醒儉巖韻</title>,<text>諸君瓊韻灑雲烟。少一西隣是自憐。但使治心如玉蘊。何須饒舌似河懸。謀身那辨收身後。了事方知見事前。才短還慚遊翰墨。撫琴寄興欲無絃。</text>
<title>早出廵看農形。兼飭趨事赴早。</title>,<text>飛鳳山前曙欲晞。爲看民事振朝衣。春暉偏㬉天心厚。山雨初晴野色肥。戴饁婦慵遅日步。叱耕牛倦老農威。勸君勉勉勤玆穡。共樂年豊最我希。</text>
<title>蓼浦草丁數百名。以儉巖書齋禁草事來訴。故以勿禁之意嚴飭。更諭草丁凡事愼勿作黨事。退送。</title>,<text>農功不可妨。人衆不可勝。片言可折獄。必也無訟聽。笑殺騎牛子。何至紛成剩。歸去莫嘵嘵。吾題已先定。</text>
<title>無盡亭詩會。文士會者三百餘人。抽韻共賦。</title>,<text>巴陵多士振春衣。我酒斯香我菜肥。松桂中人元不俗。珠璣會處自生輝。野濶山高因地勢。鳶飛魚躍各天機。尙憶聖門論氣像。玆遊敢擬詠而歸。良辰佳約秩初筵。自顧還如學少年。次第衣冠芳樹下。悠揚皷吹夕陽邊。方知大德春功冾。更看遺風詩品圓。評月非徒專美古。慇懃深意屬諸賢。蘭亭回憶永和春。曲水流觴四十人。千載遂令無此會。一番長擬抵今辰。蹇驢嘶到詩肩聳。黃鳥飛來酒戶新。暇日遨遊惟聖賜。共躋仁壽域斯民。</text>
<title>與石醒，秋棠屨及於川上。披衿納凉。使官僮沽酒共賦。</title>,<text>口耳同豪此廣招。芳樽畫皷樂相調。流觴當日無絲竹。誰道蘭亭不寂寥。右酒筵皷樂。民在鄕閭我在衙。每當開示苦人遐。如今手授同筵上。兩意交孚間不遮。右帖諭親授。白馬翩翩彼阿誰。一雙橫笛別添奇。榮途好受泥塗辱。爲有當年榜上師。右朴弁呼新。盡日群居閙熱塲。松亭無賴乍頹唐。晩來川上披衿立。勝似鑑湖五月凉。右川上納凉。</text>
<title>二藪亭詩會。詩叢爲三百餘首。緫集爲一編。名曰二藪詩叢。到郡周歲。澇碌簿書。薰惱椎剝。迺於今日。得與一鄕賢士。永日交酬於佳林勝榭之間。歡欣和悅。使我眉山展而胷海曠。太守之樂得於人者夥矣。爰賦一律。</title>,<text>無暇哦松鬂欲皤。玆遊始得一高歌。簿書換作詩篇興。鞭撻飜成皷角多。諸客但知從我樂。使君偏愛得人和。斗樽今日吾爲政。三月東風面面酡。</text>
<title>話河東金弁昌洙號秋棠</title>,<text>黃鸎啼處樹陰陰。賦得新詩遠客尋。如非世故經離合。誰識交情有淺深。雲幻暮朝無定軆。月懸今古許同心。取名鷄筋君知否。宦海偏憐白髮侵。</text>
<title>近日火賊之變。騷擾一國。此專由於譏捕無實。所謂譏詗校卒。畏賊縮頭。倍於賊之畏校。潛行村落。百端爲弊。當塲見害。不下於被賊所奪。又可嘆也。</title>,<text>欲捕狐狸放豺乕。狐狸不捕鷄犬驚。欲祛癭瘤下鍼砭。癭瘤不祛眞元傾。自從綠林滋蔓後。黎民無以安居生。靑山掘拔慘鬼哭。白晝剽奪斷人行。邑鎭詗捕新令下。猛校健卒揚揚征。賊非畏渠渠畏賊。巢穴有無探先聲。不獵盜藪獵閭里。所過侵漁惟意橫。彼黨猶能力所及。此輩無由怒或攖。如何不見此爻像。但願時豊樂太平。</text>
<title>觀射</title>,<text>亭前風日午天淸。負羽諸軍兩隊行。失合反求何惡勝。中宜計數自歸贏。開絃搭箭分先後。沒貫橫邊異熟生。爭也亦同君子事。不妨頻此試工程。</text>
<title>才人朴福仁繩戱作</title>,<text>宜春童子年十四。學得奇才世無二。岳陽樓前吹笛回。多人咸願觀一試。肆筵設席張平遊。立柱掛絃懸空戱。將身解使觀眼忙。熊翻鹿躍何奇異。忽看白日生羽翰。憑虛步踏如平地。又有徐童來晉陽。年長一歲才其次。</text>
<title>次聚友亭餞春韻</title>,<text>百計難留此去春。心如夢裏見佳人。莫可奈何行客路。空然若是落花隣。別恨不勝芳草綠。吟懷無限夕陽新。只緣愛惜爲榮悴。獨羡靑松絶點塵。</text>
<title>春遊詞</title>,<text>芳草靑靑蝴蝶飛。遊絲暎日生春暉。歡娛未畢昏鴉起。仙狵驚吠鸎鸎扉。驛使西來梅信回。美人再上羅浮臺。勸君行樂惜年少。樽海茫茫合歡盃。</text>
<title>辛奭卽應斗之父也。間除忠勳都事。而是日餙喜有韻。故余亦贈詩。幷引</title>,<text>人生缺界。圓滿尠矣。壽或患貧。貴不必多男子。如辛君聖化。可謂兼此四者而有之。髮華而顔韶。壽可卜也。自資而無求。生之安也。委衖而一命。人所榮也。擧雄而連四。後之昌也。而又有難能者。人以善人稱是也。歲庚寅。以先蔭筮仕勳府。置酒餙慶。廣速而娛之。余適宰其所居之郡。喜得福善人爲之民。於是乎詩以頌之。幷小叙以賀之。七十人間白髮榮。丹臺仁壽慶符成。乃知華誥承先蔭。更見斑衣昌後生。春在壺天專古俗。恩隆門地樂昇平。鸎聲時節爲君頌。羡爾喬遷大有情。北里誰家盛宴開。桐花棗葉映含盃。頷前彩服承歡在。頂上華簪有隕來。積慶報施天可必。良辰嘉會日初回。寄言南社諸名勝。莫惜新詩錦軸裁。</text>
<title>代柳致永辛奭壽筵韻</title>,<text>華髮韶顔一老人。今朝儼作有官身。初筵旨酒佳賓醉。正好鸎歌百囀新。白鷺雙行四鳳雛。果園塲圃郭南隅。未開花與方圓月。輸入君家壽福圖。</text>
<title>董飭洑役</title>,<text>匏樽解使我民多。一乃心誠莫掩過。舁柯上起沙上石。衆力中成水中坡。雌雄必致神奇助。桃骨難除魔用磨。臨事無虞專在預。不須苦樂問如何。</text>
<title>出上里防築所。監蕫役丁。凡數百名。迨其息時。以酒五盆，北魚五快，葉草二把題給。日氣甚熱。切有暫就納凉之心。而少閒之頃。妨役必多。故自辰及申。露坐堤上。不勝汗熱。口占。</title>,<text>近日未能任所之。一心委曲答民時。樹陰望裏非無羡。自有幹旋坐不移。</text>
<title>登飛鳳山</title>,<text>古木斷雲兩渺茫。錦囊携處且携觴。烟藏柳幕鸎聲碧。兩歇花城蝶夢香。野老喜晴荷鍤去。村娥傍午採桑行。歸鴻北渚思鄕遠。倚斗憑眸天一方。</text>
<title>觀燈</title>,<text>佛燈點點自高低。初夜城頭一望齊。火樹縱橫連屋立。明光射處月猶迷。燈市瓓珊此日開。一城和氣逐人來。紅疑花發如春住。明若星堆不夜回。可使以風流火落。何傷於月點雲猜。霑恩伊昔多奇賞。遙望長安上北㙜。</text>
<title>燈夕戱作</title>,<text>巴陵城上處處月。巴陵城下家家燈。燈明月白宵如晝。淸興不負藍田丞。遊騎出遠藏神變。紫邏門寂收呼譍。東邊一鑼西邊一。太上安在無由憑。堂下曲直堂上辨。琴川一夜波奔騰。步虛無踪退藏密。猶龍不知風雲乘。</text>
<title>滯雨平林店。晝夜間都無一人現形。恠以賦詩。</title>,<text>野色溟濃一望同。行人欲斷雨兼風。滯留無奈平林宿。獨坐還如見悖翁。</text>
<title>先考忌日</title>,<text>嶺上叢祠樹。慈烏夜半啼。旅人時不寐。苦思倍悽悽。星朞隨處到。遊子未歸捿。孤露天涯客。瞻望淚眼迷。</text>
<title>題妓雲心墓</title>,<text>江南第一妓。仙降巫山雲。咳唾九霄上。紫焰生光文。鸚鵡本能慧。蘭蕙豈終焚。荏苒靑蛾老。腸斷別離羣。平生佳麗願。寄在眞娘墳。鳥啼花寂寂。春魂應化云。</text>
<title>步凌波閣原韻</title>,<text>凌波閣上景情開。兼務民憂不自裁。卧柳初眠鶯喚起。落花如夢鳥啼來。詩樽佳趣江南席。風月幽思漢北㙜。此日休論臧與否。呼兒且進掌中盃。</text>
<title>香園詞</title>,<text>水檻風來珠翠香。其中綽約多仙娘。短短桃花臨水岸。纖纖初月上鵝黃。寶䯻巧梳金翡翠。羅裙宜着繡䲶鴦。歌繞夜樑珠宛轉。舞嬌春席雪輕揚。皓齒乍分寒玉細。黛眉輕蹙遠山蒼。他日相思夢巫峽。莫敎雲雨晦仙鄕。</text>
<title>密陽鄭公堤</title>,<text>古有鄭公渠。一民蒙利。今看鄭公堤。二載徒力費。成敗雖不同。志意初無異。龍門猶可斷。匏子塞未易。功虧亦遺愛。久應說古事。</text>
<title>嶺南樓。次板上韻。</title>,<text>嶺南名勝擅中州。宦海玆遊盖所由。江上淸風人我共。樓頭明月古今猶。帆如擎柱參差立。波作鎔金盪漾流。壯志其何成白首。每逢佳妓輒堪羞。</text>
<title>顯敞樓</title>,<text>顯敞高樓湧碧空。暢和萬物聖人功。秧如綠錦昇平畵。民是素襟太古風。魯區日月絃歌誦。禹貢山河上下田。使君德政稱分命。百里桑麻雨露邊。</text>
<title>拓地得金佛。安于舞鳳庵。</title>,<text>貯漣漪小太湖。向來埋沒正泥汚。也應普濟心猶在。藏得黃金佛一軀。</text>
<title>舞鳳庵</title>,<text>寺小開如掌。孤僧極慧明。紛忙江水去。凈寂佛心成。淸梵通三昧。踈鍾落古城。方圓由默會。妙諦本無聲。</text>
<title>本倅在府三年之間。數十萬兩。幾盡淸帳。未刷只爲七千餘兩。非他。特以戶長尹熺璨之挾助幹旋。凡下手處。的知必成也。余一試之。果是副手梢工。始知臨政處事。全在於得人之如何耳。噫。如使咸安得一尹吏。豈至獨費心膂也哉。賦以志之。</title>,<text>府雄逋鉅先數密。谷口先生不暇逸。實心憂勤三歲間。刷萬零餘十未一。我佩兼符來視事。負金人盡竿頭地。半是強刮龜背毛。又有頑魚漏網類。危船幸得副手工。斷斷無他一尹吏。先播治聲奪其氣。次深機密扼其肮。爭趍競進何神速。七百緡銅一日塲。事飯比等稱心睡。賴有強輔周旋方。嗟乎而我獨不得。頭白巴陵隻手因。莫道人才不借異。北阮雖富南阮貧。</text>
<title>南江栗林下。出身崔德鳳宴樂。</title>,<text>龍也新登乕榜歸。栗林遅日詑恩輝。平生愛看人高薦。故借官絃助興肥。</text>
<title>江干卽事</title>,<text>落照拕紅水氣明。漁人無數傍江城。鷺鷀久押飛相近。魚鱖初肥尺可盈。非我誰知豪上樂。與君堪討釣中情。願描一幅新圖畫。歸掛官燈想雨晴。</text>
<title>宿趙性忠家。夜賦一詩。</title>,<text>客心爭一日。南江歸帆疾。爲有公家事。刻期帳欲畢。行至立谷前。邑奇聞纖悉。適値來賓過。且報隣獄出。中道忽彷徨。進退兩無𧗱。傍有趙家庄。僶勉投容膝。不曾貽人累。而今宿戒失。粥粥志靡寧。擾擾事多猝。長歌行路難。世味酸勝橘。</text>
<title>更上山齋</title>,<text>洞主連城璧。解令宿客寬。無勞鷄黍具。曾築菟裘完。境靜人愈靜。心安身亦安。定知天餉我。今始做閒官。</text>
<title>賦淸羲堂詩。贈懼庵翁趙性忠。</title>,<text>山深洞僻似先天。一派淸風萬古傳。夢爽北窓高枕日。神遊上世結繩年。靜聽松韻彈徽素。嘿契河圖翫理玄。我宿三宵元亮里。庭柯門柳故依然。</text>
<title>麥嶺七截</title>,<text>天下多危嶮。蜀棧與魯巒。雖然人盡度。麥嶺最云難。八年楚伯雄。三壯齊家猛。能拔能排時。未聞除麥嶺。此嶺殊凡嶺。登時必變容。本非高又嶮。肢軆自然慵。篝糓前春盡。山蔬當夏健。寄言謀炊婦。度嶺果難寸。大麥也終靑。今看如昨日。遅遅造化翁。胡不早成實。野人相屈指。芒種知何日。謂語殺靑飧。三分已半失。雪天婦戴尿。春曉夫鋤萌。若論營功處。泰山足謂輕。</text>
<title>懼庵翁請余以書硯溪二字。刻于硯溪巖石。故余贈詩自嘲。</title>,<text>硯是文房物。臨池吾學踈。只恐書成日。溪神夢告愚。</text>
<title>慕羲齋。與諸儒共賦。</title>,<text>病餘短策賴相携。何處琴樽歸去兮。別界尋來眞別界。淸溪渡盡復淸溪。隙地開園如掌大。遠山當戶似眉低。造物偏憐官事惱。酬吾以暇是天倪。</text>
<title>獨坐省楸軒</title>,<text>肯搆是堂遹乃先。誠深追慕逮長年。瞻依檜栢今玄隧。供養烟雲古葛天。濟美鳳毛宜裕後。跨行馬竈現光前。我家如在同休地。永世共期勿替傳。</text>
<title>慕羲齋</title>,<text>慕羲齋成務學先。感師化妙幾多年。輞川別業王摩詰。香社風流白樂天。鳥爲習飛來屋角。鶴緣聽講近窓前。客遊漣水逢何暮。正是聲名太守傳。</text>
<title>閑坐</title>,<text>奇緣偶際暇幽尋。隙地開園小屋深。却看靑山如看畫。更聽流水勝聽琴。欲從物外長無累。供以人間所不禁。茶罷詩成淸籟寂。閉門盡日學禪心。</text>
<title>贈趙順植</title>,<text>唐虞舊物是靑山。山裏居人亦好顔。悶我逃空遺我食。眞天不計自身艱。</text>
<title>贈裵松坡文杓 幷引</title>,<text>識好人三願一。夫何人爲好人。蘊經濟混世俗。勵節操是其人。姓非衣號松坡。業軒岐居城市。於其業識所蘊。於其居識所混。於其號識所勵。微斯人吾誰與。錦心雅量老書生。城市鞱名氣味淸。閱世誰無三好願。於君一識若爲情。種苽採菊可躋扳。何處雲深不辨山。賣藥韓康知者少。一般眞趣自無間。靑囊秘𧗱古傳方。妙入精明賦最良。耽句我今成痼癖。醫人未必病詩膓。</text>
<title>贈懼庵趙性忠 幷引</title>,<text>存誠之道。莫善於敬。持敬之具。莫要於懼。其見於經。曰惕若曰愼獨。皆此義也。而除非近道之姿。又鮮能從事於斯。余見趙斯文某。箕裘乎家庭。薰炙乎師門。旣而得懼字名其所居之庵。奉持焉佩服焉。至老白首而志彌篤。是其眞積力久。本立而道生。言談擧止。不問可知爲許先生弟子。則宜乎與之處而使人娓娓不厭也。於是乎謹步其原韻次之。大英䧺自戰兢求。纔失操存便敗謀。不覩不聞尤所戒。顧言顧行暫無休。心心如在春氷上。步步方登誕岸頭。一字淵源來處的。德宜其進業宜修。</text>
<title>勸農</title>,<text>四隣耒耟爭春務。水田漠漠人如鷺。男顔欣欣女顔悅。北村南村一犂雨。負郭田疇多在西。烏犍載秧朝渡溪。翁策扶老婦戴饁。襏襫經冬膝與齊。昨夜農祥爛光明。秋來稌黍車箱盈。沾我衣裳不足惜。但願今年租稅輕。</text>
<title>贈趙農</title>,<text>不襪不巾一野人。手持鷄草拝前茵。自來天撲無礱斲。始見伊今太古民。</text>
<title>閑散</title>,<text>沿溪芳草露華濃。雨後淸光隴苗丰。柳幕烟深鶯得意。稻田水濶鷺從容。樵童歸野靑山寂。漁老眠磯白日慵。此地詩篇渾謾興。午陰而已倒西峰。</text>
<title>縱筆</title>,<text>往余在東郡。十日五黌堂。訓誨兼師道。饋需時相將。南來無復見。好事久難忘。奬進性素喜。近又考官當。一人連三中。賢抱右無良。需雲忽前至。云自壯元郞。一壺黃稻酒。一盆鷄筍湯。待我先生禮。勝似八珍香。此物眞稀貴。豈宜獨自甞。已我先飽飫。向人足誇張。耕讀貴同樂。豈有彼此疆。盤儲多且旨。餘派屬文房。</text>
<title>看坪述懷</title>,<text>肩輿伊軋上嶙峋。巴下全坪入眼新。農候適時初過雨。我行多日已兼旬。溝塍水滿移秧手。場圃香來打麥人。自喜今年占大有。太平樓額始回眞。</text>
<title>賦懷</title>,<text>靑山如拱手。官舍在斯中。中有閒知郡。憂民但願豊。</text>
<title>賀石醒冠其子復鉉</title>,<text>入見冠笄取次成。今年免笑尙子平。平生此事飽經歷。每一勘來一快情。故人難孤托子意。中間幾度費經營。謀非不臧奈天定。料君心事言難明。何人右揖洪涯袂。一口纔開耳便傾。昨夜靑禽下瑤海。今朝赤繩結東城。聞道三加已有日。惟待佳期旭鴈鳴。快哉行將了一債。喜子眉上靑山橫。</text>
<title>追憶劉槐泉士建之京</title>,<text>與子如相見。收愁足以欣。驛路含情遠。行塵片片雲。</text>
<title>贈石醒賀</title>,<text>昌在前期兆有徵。君家才子庶幾能。朝雨午晴回吉日。高車健僕借官乘。初步雲衢良驥展。遠圖溟海大鵬騰。也知孔釋垂冥佑。抱送獜兒茀祿增。</text>
<title>庚寅五月七日。大行大王大妃。自承諱音以來。仰念鴻渥。偏被俯悼。情私莫伸。賦挽詩。</title>,<text>母臨七十載。八域一慈天。仁恩覃雨露。休命迓岡川。化域三千里。寶齡萬億年。云何旻不吊。窮谷淚傾泉。右叙公。臣家蔭喬木。依仰斷靡他。蒙庇容收置。效勞矢粉磨。桑泡旣屢變。梧淚又奄過。今日公私慟。茫茫天一涯。右叙私。</text>
<title>堪笑明査官</title>,<text>自分才具不如人。偶被査官按及隣。豈有兩非雙是理。當年心鑑粗無塵。海邑氓風可愕然。婚姻翻作角弓翩。年來點檢人間事。喪得良心捴是錢。同省三年荷謬知。自期臨事勉無欺。尙書明鑑淸如水。頌在甘棠一樹枝。</text>
<title>栽得四季花。石榴花於衆香舘園畔。新栽憔悴。使官僮日三漑水。如是月餘。始有蘓生。賦詩。</title>,<text>憐爾凡看故自移。只要培養不求奇。若使吾民知有副。家家住得四春施。日漑待榮遅似年。葉芽花綻妙無邊。看來足以心神悅。物必有因信至前。</text>
<title>學兒專送鹿皮褥一件，沉菜一缸。余素多下濕。甚合寢藉。沈菜則尤喜加餐。賦詩。</title>,<text>暑瘴昏昏似中酲。汗流如醬胃未平。和羹錦臠全無味。氷簟胡床不足淸。有物南來自兒所。沉菜一缸褥一令。文毛澤澤千歲鹿。軟莖津津五月菁。適我失味多濕際。安着甘呑甚合情。加餐今夕且高枕。撫腹便便穩夢成。</text>
<title>是日學兒生朝。各分涯角。懷甚。</title>,<text>一是南方又異鄕。年年今日歎分張。星霜有限周朞返。餠酒無聊兩地茫。宦業靡遑問家室。兒懷應倍戀爺孃。衰齡記性還堪苦。餙喜未圓寧欲忘。</text>
<title>派扇一鄕知舊</title>,<text>卧想田廬苦熱中。可慙無計德爲風。區區欲足公權句。分送淸陰竹一枝。</text>
<title>縱筆</title>,<text>㫌峽軒泛桃。慈鄕亭以桂。樹木於吾信有緣。別來依然已隔歲。巴陵小山名飛鳳。鳳食琅玕不啄粽。前人種竹盖爲此。園裏庭前對相控。年來不逢白居易。憔悴蕭條如失意。筐篚篲箒隨斬伐。短短餘存不成翠。猗猗菉竹性所愛。回首臨風爲一慨。申勤壅本補破缺。分付䟽間除蕪穢。曾不崇朝功告成。風來日出聲陰淸。不俗勝似盤中肉。納凉可携林間枰。脩脩長夏動幽閒。在傍梧桐亦生顔。寄語藍田老仙尉。日哦不必二松間。</text>
<title>贈一心齋訓長李鍾和</title>,<text>斗祿嬰心未暇眠。事爲全少對人傳。暍消轉薄黃梅雨。瘴圉難除暑葛天。投李報瓊誠望外。粧花艶月况詩邊。喜聞旬講成程式。佇使湖庠美罔專。</text>
<title>戱贈金春坡</title>,<text>昔年我愛月梅丰。至是堪憐未少逢。聞君小鳳云何鳳。亟羡壯時樂素封。鶯戀垂楊蝶戀花。三春依樣境無涯。花飛柳老風流盡。蝶舞鶯歌謾自嗟。</text>
<title>竝谷洪秉魯白淸一缸，覆盆子一箱送來。適時以收刷事。各該色各面任掌及主人輩諸未納作者四十餘人。獄囚十餘人。方張推閱。杖笞姑爲停止。命使和淸於水而幷覆盆子派饋。自衙客至階下幷派及。洪雅之遺推廣大矣。最中絶倒者。方露臋在杖板上。而俯首咀嚼。猶有甘呑之喜。余問曰汝亦知其有味乎。對曰當勘之罪笞不爲痛。况賜之德貺。味其不知乎。余聞甚矜憐。乃罷座賦詩。</title>,<text>其酸如橘其苦荼。宦味三年歷官厨。鞭撻黎庶心先惻。每一行來添白鬚。身在刑機菙一擔。此時餹飴亦不甘。何來饋遺適會至。白淸之缸朱實籃。投分異味性所喜。社肉宰割陳孺子。滿庭有口無愛憎。見食流涎同人己。恰似轅門餉大犒。蓐食傳餐隨手到。又如一天雷霆收。忽逢甘雨欣欣告。刑威在身食在咽。獨也堪嗤亦可憐。笞不知痛喫知甘。爾言其然豈其然。</text>
<title>余性畏暑怕蚊。已自四月。寢處設牀帳。以防濕氣與蚊苦。近日潦雨跨旬。天氣陰冷頗不適。是夕撤去牀玆。燖溫房堗。就卧少頃。飢蚤亂咋。煩欝叵量。少陵狂叫。不待束帶而發。坐卧失睡。作詩排悶。</title>,<text>人事天時適中難。乍來寒暖太無端。設牀首夏要除濕。燖堗今宵爲就安。本欲避獐還遇虎。如何闕角又無翰。叫狂早畫心中事。千載知音戴鶡冠。</text>
<title>新晴</title>,<text>郡城朝雨報新晴。竹下梧陰負手行。嘯去西園閑太守。凭來南郭老先生。將迎霽月天心凈。忽看淸塵地面平。啄實棲枝俱有所。正宜飛鳳錫山名。</text>
<title>春谷朴明益妻金召史誠孝絶異云。故招見賜食物。有吟。</title>,<text>孝本油然出性彜。何曾豊華嗇於夷。試看村婦猶能養。不是師承卽自知。</text>
<title>觀川獵</title>,<text>江鄕風味數魚鮮。五月巴陵雨後天。桃鱖好隨新浪至。松鱸多逐晩潮遷。行看愛子牽衣問。應待嘉賓擧網先。自笑彈琹單父宰。堂前一步動經年。</text>
<title>大坪</title>,<text>喜誦邠風七月章。喚余田畯亦何妨。賞雖小小猶賢已。諭輒諄諄每欲詳。百里春深初種荳。三農雨足早移。郊行勝似哦松趣。自是豊年樂未央。</text>
<title>贈石醒解嘲</title>,<text>知君取舍辨熊魚。樂赴江村食有魚。口裏若將呑洛鯉。腹中何事遇河魚。鱸兮縱美兼蓴膾。鮎也初非上竹魚。阡陌過從心眼飽。較余誰勝夢維魚。</text>
<title>贈金復鉉</title>,<text>風捲頑雲雨洗塵。物華生態入圖新。律身每做心無愧。自顧難逃不是人。閱盡世情捴聚塵。閑忙難得覺心新。從古誰知心內事。哲愚猶似一般人。</text>
<title>煑川魚佐朝飯。味佳有吟。</title>,<text>一串紅鱗敗胃蘇。江州還勝送淸壺。治民聞道烹鮮似。安得玄門往砭愚。</text>
<title>有掌大也似鴉靑色𧍙蝶。栩栩然來坐衣上。復飛揚一回于身邊。旋又坐衣。如是者彌近一辰刻。是何祥也。喜題二詩。</title>,<text>懶凭梧几任頹唐。春不重來鬂似霜。一范有何偏覰眼。解探人所未知香。邀亦難能况自來。分明看我以花開。偶從春外逢春信。佇見吾家喜事回。</text>
<title>戱贈錦蘭</title>,<text>錦有文兮蘭有香。名屬凝川第一坊。機月欲西谷春晩。閒抱琵琶過潯陽。悶我厨供太酸齒。手調佛託塩梅方。金槃檠進午時食。似得天花喫滿膓。</text>
<title>賦事</title>,<text>卷起床頭荊楚記。忽驚金火告初回。鴉啼黃石祠前樹。蟻泛劉松河上盃。一椀氷槃紅荳粥。除炎辟惡古由來。天涯又値薦瓜日。座上誰當懷肉才。隨時欲試閒康濟。祿米彭衙亦好材。烹鷄酌酒且爲樂。勸君休上望鄕臺。</text>
<title>述事</title>,<text>道貴一以貫。事或萬不同。所遭如極難。智亦有時窮。巴陵非小縣。始知若無終。吏民欠逋藪。南北傾軋風。庸醫當痼病。鍼藥兩難功。賦歸思徒切。糜廩心轉忡。天恩無以報。殫竭誓愚衷。努力職分內。庶幾夙夜公。寢飧有不暇。時覺汗身通。飢民日椎剝。戚戚我心中。惟知姑息拙。誰辦乂安工。悠悠一周歲。漸見債帳空。不因羣效力。何有獨治洪。中心何以貺。惟待秫樽豊。如何動以萬。翩翩繡盖紅。彩縷縫成字。高竿擎蔽空。顧今如喪地。不宜駭遠聦。無寧我姑受。功過歸一躬。</text>
<title>散步逍遙於西園梧竹之間。時春間所移石榴木。賴活於漑水之餘。綠葉丹萼。相錯於條幹。與春榮一般。喜占。</title>,<text>梧竹邊傍一石榴。春容憔悴似逢秋。夙心每喜裁花活。經驗多從漑水求。寒後氣穌花始着。病餘魂返葉新抽。君看萬事皆如此。未有積功功未收。</text>
<title>百日紅一樹在梧陰冬靑之傍。一本中分兩岐。南者爲梧陰所掩。敷榮差遅。北者向陽。至是花始爛開。朶朶仰張。望之若絳紗橫披。爲題一詩。</title>,<text>一樹亭亭白日紅。南枝猶嗇北枝豊。嬋姸傍有花兄笑。逼側隣無木長功。幹根已別情稍濶。早晩雖殊發則同。若也計盈三箇月。誰邊先得㤪秋風。</text>
<title>先妣忌日有感</title>,<text>未死難忘此日辰。兒今白髮倍思親。若知事歿如生義。定合賓筵小酌陳。</text>
<title>聽蟬</title>,<text>故人來處見淸風。高樹鳴蟬適會同。報客似曾期遠旆。蛻仙誰道是微蟲。此秋聲也流光迅。與子遊兮樂意融。擬續醴宮歐老賦。碧梧深院夕陽紅。</text>
<title>與諸客各拈一韻字。贈別金春坡。</title>,<text>夢想空勞日。歡欣各自天。心田詩有緖。樽酒月無邊。職分緣身係。君行在我先。蹉跎多感慨。捫髮慰衰年。</text>
<title>排悶</title>,<text>一邊雷雨一邊晴。孤負蒼生渴望情。恰似湯師徯蘓日。葛征纔始便休兵。</text>
<title>眞苽味頗佳</title>,<text>潤肺無緣病暍餘。黃梅愁絶雨聲踈。南方亦有苽期日。一嚼氷香喜起余。</text>
<title>喜雨</title>,<text>卧聽西園滴滴梧。善風獵獵病先蘓。連天白氣垂銀索。滿地圓鈴瀉玉壺。龜兆有田皆沃坼。蝟毛無物不沾枯。一聲雷皷須臾事。剩得人間萬象娛。</text>
<title>贈石醒</title>,<text>問君烟火裏。何乃苦如玆。答曰今雖惱。從此有便時。</text>
<title>月夜步南城。聞朴夷西有詠詩聲。興頗滔滔。余走筆一詩以送。</title>,<text>遙聞月下詠詩聲。更看酒家盡醉情。誰知四三城上客。無詩無酒飽風淸。</text>
<title>戱作</title>,<text>太平樓上月明時。太平樓下攔街兒。羣噪嬉戱集如蝟。一攘一鷄紛相馳。千回百回期賭勝。觸碎啼呼亦不辭。恰似春江魚子隊。日暖風和細浪吹。家家白飯隨意飽。不然驅之亦不爲。當街佇立便忘去。樂在昇平一展眉。</text>
<title>是日老妻弧辰。在遠未圓。畧備酒餠。派饋官屬。以慰孤寂之懷。</title>,<text>家累官衙不許行。心期笑殺似淵明。縱然自嗜生辰供。每藉荊釵小宴成。官屬吾看作一家。家中有喜豈容遐。今朝此饋休勞問。京第生辰是內衙。</text>
<title>民訴煩劇。近雖少减。猶有翻騰之擾。古人亦如是耶。乃感吟。</title>,<text>我似梢工民似舟。溪潭深處捴難流。雨雨風風波萬折。東頭少歇又西頭。伊人遺我牧芻塲。塲裏頭頭牛與羊。東走西馳心各有。執鞭斜日鬢絲長。禮待吾民闢寸田。先除莠秕恐生延。今朝鋤却明朝又。百畒日豊烟月邊。墨緩縻身若未回。臨山彈釼亦豪哉。試看漢代龔黃業。廊廟皆從字牧來。</text>
<title>偕愚山，石醒入儉巖書齋。</title>,<text>今世斯文屬海東。嶠南又是士林宗。嗟君衮衮才難得。愧我蕭蕭學半空。此日吟哦增跌宕。一堂樽酒做從容。萍鄕雅會元非易。談屑何妨到夜中。</text>
<title>川獵有吟</title>,<text>濠上逍遙風日佳。洋洋愛看水梭花。二年於此獵初擧。萬物之微生亦涯。樂歲人間魚入夢。澄潭天際水回巴。傍觀不識余心在。應道官家口欲奢。</text>
<title>登無盡亭。逢趙益奎，李壽贊。</title>,<text>巴陵勝狀在斯樓。水盡山回大野頭。滕子何年來守是。西風斜日鴈呼儔。極目高低捴一區。日斜木末數殘烏。禾靑水白風如錦。恰掛昇平烟月圖。江南景物最稱巴。我到來時興未賖。此地休言山水窟。衆香不斷四時花。飛鳳山前問鳳飛。年年竹實正堪肥。穎陽太守黃公子。德政何能感鳳歸。雨歇淸江問白鷗。古今時事也相酬。當天炎日方亭午。磯上何人大夢悠。</text>
<title>旱餘一驟雨。少慰人情。有吟。</title>,<text>千里滂沱雨一犂。立看禾稼翠盈畦。倚欄喜聽官僮語。城市明朝酒價低。</text>
<title>苦熱行</title>,<text>祝融五月南廵狩。火龍朱鳥承趍走。雨師縮首風伯藏。九烏煽動亢陽候。萬物驅藏一鼎中。若木斫薪扶桑烘。日事煎熬轉焦灼。流雲白沸翻天空。石髓流脂金骨鑠。遂令無人不病痟。後以翠釜炎炎爨。前有紅爐烈烈燒。束帶發狂欲奮飛。山嵐海瘴熏成圍。方牀煩欝細簟懊。舌呀肢墜汗透衣。山川滌滌土生烟。畏炎如虎不敢前。吳州月明方喘犢。楚水波蒸自墜鳶。揚威肆酷日甚日。後庚還道先庚賢。差強移榻就陰下。懶殘披衿臨水邊。大地生靈乾欲死。朱明焰虐最今年。魚龍海底愁波渴。鳥山中怕草燃。寄語隆寒莫㤪歎。擁爐猶得生春暖。如今未易河朔飮。幾處空有臨淄汗。湯火乾坤無可往。氷壺玉露馳空想。鄭瓜無聊心上鎭。鑑湖久阻耳邊響。塵寰一墮多苦海。人老非秋維夏在。何當一夕凉風發。日晶天高金火改。</text>
<title>余見飛鳳山前面。石脊中坼谽谺。如劈破然。或云此石未坼之前。吏多富饒。一自此石坼破後。民俗淆薄。邑多㢢瘼云。有吟。</title>,<text>有鳥翺翔千仞㢠。胡爲乎來此巴陵寂寞鄕。遺卵托山山明媚。解令省中啼鳥多春光。一夜藍風吹折翼。梧桐憔悴兮蕭艾日競芳。綵絲補綴非無手。獨奈爾葉縣雙鳧化舃忙。</text>
<title>勸農歸路。無盡亭川臘。</title>,<text>川原洵美風日佳。大守行春理小車。大海坪頭皆沃壤。儉巖村裏幾人家。行見老農占大有。來牟黃熟稼靑芽。邠郊田畯今千載。眞卛歡情不可涯。到頭烟樹葱蒨處。趙家亭子冠于巴。風帆北指雙江水。官道西通五里衙。黃鸝似欲留人醉。芳草如烟雜野花。更喜巴人樂從我。衣冠來自四方遐。草茵坐押忘機鷺。社榻吟成皷吹蛙。桃花水肥鱖魚巨。我且辦肴誰酒賖。漁人網集澄潭下。里老竿垂坐傍沙。勝日汀洲獵事利。黃梅雨歇柳鬖髿。一種風流樹林裏。藉坐蒻笠談桑麻。取次收入奚囊富。佳篇雅什香人牙。高盤膾細紛蒼雪。曲水觴回酌紫霞。一州闢作昇平像。醉到無何路不遮。名亭得此四美具。莫曰玆遊無已奢。此來愛看昇平象。不覺烏暉荏䒣斜。</text>
<title>午眠</title>,<text>平生不識午眠嘉。老去睡魔雙眼賖。懶捲簾鉤風味醒。庭林斜日影交加。庭樹陰陰動碧波。墻頭過蝶似南柯。北窓頹卧陶彭澤。欲見羲皇奈老何。</text>
<title>與石醒望野色遣情</title>,<text>山靑水碧邑名巴。老我奚囊拾晩霞。斷壑烟深寥遠犬。踈林斜日返低鵶。非緣興遣江南客。有夢魂須漢北家。造物生成無暫隙。立秋時節見稌花。</text>
<title>六月二十九日。故廵相靷行日。未能往哭。情甚缺然。賦挽詩三截。</title>,<text>三歲仁恩嶺海湄。棠花再發召南枝。魂車載返千家佛。今日何人不淚垂。漢庭行召二千還。朝暮宸情側席間。大廈未成樑棟折。茫茫天意信難攀。二天依芘歲三斯。顧我偏深荷謬知。北望琴湖揮涕泗。哭私尤倍哭公悲。</text>
<title>步鄕人士韻 幷引</title>,<text>余莅巴之明年夏。巴之人士。造進一物。其名曰萬人傘。余瞿然欲却之。客有解之者曰。公無辭焉。始公之未來也。玆州之事。如亂麻蠧絲。茫然無以經紀。公是憂之。手䟽紕繆。躬執機杼。章成而衣被之。於是巴之人。暖如挾纊。喜騰五袴。夫一絲半縷。當思來處未易。况賜一境之寒而庸無報乎。余曰。客之言夸矣。安有一襁褓。恃功底慈母耶。然顧今縞素中持久覼縷。愈涉悚凜。無寧強意從權。息彼綴旒。乃受其獻而促其歸。未幾鄕士輪韻爲詩。潛相收聚。使工禮吏謄進。余又愕然曰。始爲掩之。今反張之。何鄕人之益吾過深也。客曰。遂事無傷。盍取爲㫌慈續貂也。思不獲已。因悉次而弁之。空虛無一與人同。檢束身家亦未通。偶忝吏窠承乏日。幸逢鄕俗尙淳風。治因棠舍旬宣裏。化自茅宮輔翼中。半縷寸絲何有我。可慙華盖口碑豊。</text>
<title>監農八詠</title>,<text>朝雨懽連屋。晩風綠漲穰。化功無彼此。諺俗各殊方。右看坪。平田齊上下。歌笑盡藏在。水濶翻𥝧稏。恰疑白受采。右遐眺。農家六七月。富者亦言貧。卒歲能忘稼。自知甘苦辛。右力穡。爾勿言勞瘁。秋成盖自春。莫爭穿洫水。均是域中人。右戒農。殆知身力倦。惟待饁筐來。姑捨醇醨辨。開顔先引盃。右對饁。晴雲捲木末。野色正堪新。試問占年事。老農皆我民。右驗豊。近看民俗習。趍利盡機巧。至是歌堯壤。知應烟月飽。右俗習。肩輿除却了。步步田間話。歸路斜陽晩。吏迎折腰拝。右歸衙。</text>
<title>遊硯溪</title>,<text>廬陰物色似仙鄕。嘉卉幽蘭集衆芳。筆跡堪憐溪石字。酒情偏覺野蔬香。樓臨水碧琴書潤。簾捲風淸枕簟凉。眞面畫圖兼稼穡。箇中興味合商量。</text>
<title>步出北門</title>,<text>南土民風最我州。春勤耕作夏勤疇。千箱盈止冬能禦。爾不惰農乃有秋。鏡中白髮喚愁生。吏事民功兩撼情。况復望殘天不盡。水流人遠思何嬰。</text>
<title>遣懷</title>,<text>心身惱碌簿書間。儘覺宦遊極轉艱。世事紛紛人易老。民憂黯黯夢難刪。紅潮剩上沾蕉葉。翠黛濃成對笏山。聞道楊江芋栗好。鹿車何日拂衣還。</text>
<title>述懷痛悼</title>,<text>年年此日那堪忘。感時悽愴我思長。兒失怙恃至今恨。未採靈芝拜獻堂。切想儀範森在目。居處嗜好宛如常。妻兒云是將事潔。祭不以身徒自傷。河海雖渴心何盡。光陰若駛追莫當。念我鞠育誠靡逮。寸草未報髮已霜。如今從宦君恩大。信覺忠孝並難行。落日西風空灑淚。白雲何處是家鄕。</text>
<title>七夕</title>,<text>夕窓螢度露華明。屋裏琴書冷忽驚。烏鵲盡飛天上去。梧桐微落井邊聲。半生乞巧愚猶在。千里思歸夢未成。寄語星官莫催漏。河橋知有惜離情。</text>
<title>琴鶴軒戱題二頁</title>,<text>綠綺琴。伯牙心。一彈復一吟。千古有知音。冷冷神語動遠岑。江水涓涓江月沉。右琴。舞白鶴。倚東閣。松濤何處落。仙屨戶常錯。昨夜西風動廖廓。吾將騎汝去朝洛。右鶴。</text>
<title>迅雷</title>,<text>巴山歸雨欲翻盆。震盪乾坤缺裂喧。勢猛亥椎飛鄴壘。聲雄禹斧鑿龍門。消融暗室陰邪肚。逬竄荒林鬼魅魂。恰似當年湯武怒。四海懷安仰至尊。</text>
<title>贈校長安重煥壽宴</title>,<text>蓂花開落自回新。全福人間尠見親。喬偓未偕琴瑟友。公卿或少玉芝春。滿庭諸子同稱慶。平地雙仙不染塵。更賀身兼難及處。鄕隣傳道百源眞。</text>
<title>比而賦也</title>,<text>有兔爰爰獺貪嗔。一在山崕一在濱。嵒嵁澤藪互爲窟。荐食田苗掠沼鱗。䱷虞有掌窃患此。掩擭張羅備苦辛。纔能敺越未加殪。猶自狺然欲噬人。枯株不可長相守。我欲移船去問津。鱸鱖洋洋荳新熟。今歲無菑喜展嚬。獨慮狂狡瞰無也。爬爪磨牙起宿塵。坐令鷄犬逢離亂。反不如初任渠辰。寄語陰山射乕手。一箭雙除靖我隣。</text>
<title>送石醒</title>,<text>客中惆悵送君行。對鏡新添霜髮生。交契證膠藏馬跡。歸心觸物撼蟬聲。一塲愁入孤雲斷。千里思過細路縈。此去休言容貌隔。更將明月照深情。</text>
<title>贈金炳殷</title>,<text>萬事如棋度有防。是非榮瘁捴相忘。衿期山水雲俱白。高尙芝蘭髮正蒼。人不知之遅我用。身將隱矣笑他忙。何時只合南陽卧。未必終敎作木強。</text>
<title>與石醒，愚山共賦。</title>,<text>之子行期在我先。新詩未就悵居前。那堪節物虫聲切。玉露團團月一天。㧵酌無廵自後先。呼兒頒柿趨爭前。莫恠醉憑談笑劇。故將愁域幻眞天。</text>
<title>無盡亭送友人</title>,<text>嗟君從此一方天。驛路蟬聲了萬緣。雲白山靑人獨立。飛飛野鶴起無邊。</text>
<title>與諸士人論文</title>,<text>古人雖不見。事事載於書。寓心收糟粕。着味戒生踈。論時分玉石。咏處放瓊琚。斜日三杯酒。勸君有是譽。</text>
<title>對月賦詩</title>,<text>海底明來月。多情照我樓。梧桐枝上掛。楊柳澗中流。謾惱佳人夢。應添客子愁。停杯將一問。千里不同攸。</text>
<title>翫月賦詩</title>,<text>夜深凉意發。月色倍淸明。萬里雲心寂。千林鳥夢驚。東坡擧酒誦。西子浣紗行。濃露流蒼葉。團團照似晶。</text>
<title>火鐵</title>,<text>異哉三物火爲都。俱處囊中隣不孤。石電掣來疑鑿斧。金聲惹出勝焦梧。明如炤燿流丹鳥。形擬光陰過白駒。最可深閨難閙地。神功任手不兒呼。</text>
<title>止戈亭觀射</title>,<text>邑中多射子。卜日試高儔。猿臂控三舍。鷹眸的一帿。穿楊連喝采。懸錦好爭頭。自古江南手。期門第一流。</text>
<title>效王弇州蜀令時八限文軆。示一鄕書齋。幷引</title>,<text>夫文章大關天地之氣數。下得品物之英華。以夫子之天縱。韋編三絶。大禹之聖人。寸陰是惜。况乎末塗之下相哉。范公緇帷。爰及苗裔。張奭曳白。沒世無聞。嗚呼。不職莅玆二載。窃觀鄒魯之遺風。每欽絃誦之餘響。豈待強勉而篤業哉。雖然竿到百尺。必有更步之期。山爲九仞。每切一簣之誡。凡我邑章甫。仰師絶編之聖而惜此寸陰。則題鴈射金。豈以獨美於別人哉。陳八條示于詩。以益勸勉焉。少時才藝最難知。恃藝不勤到不知。自古聖賢皆問知。今人矜己自言知。知若自知漸昧知。識如不識是眞知。莫謂當今無用知。人生到老恨方知。</text>
<title>衙後巖崕下</title>,<text>篆窓無暇挈筇枝。枕畔靑山隔歲知。古壁問名丹鳳屹。懸崕覔字碧蘿垂。吟哦不讓松間趣。結搆還思竹下宜。遇境有時今亦晩。歸心爭奈及苽期。</text>
<title>北將臺納凉</title>,<text>城上高臺出半天。西風徒倚挾飛仙。晩炎下界成烏有。未必三淸訪海船。</text>
<title>聞天罰黃牛云。有何惡緣業而有此也。爲題一截識恠。</title>,<text>深遠惟天孰揣摩。妄將微細望無差。若言報應如人別。今古全歸問幾何。</text>
<title>看坪慰農</title>,<text>白玉齊山飢不粟。明珠盈海凍難檽。憶曾歲惡人無食。海澨拯援白我鬚。今日看秋秋大稔。煕煕大地變康衢。箱倉處處歌納稼。旨蓄家家樂斷壺。禮野意眞阡陌上。右邊太守左農夫。顧我秫田田亦熟。釀爲春酒作懽悞。</text>
<title>梁舒川慶洙號雲溪。贈余以詩。故卽次之。</title>,<text>偶爾相逢俱洛陽。拭靑話舊不勝情。孤雲流水人何去。北入長安是帝城。濫叨墨綬第三州。爲政臨民若使舟。涉非容易君休說。每過風濤白盡頭。憶昔舒川太守賢。仁明治化上恩宣。聊知遺愛留民澤。未必後來能擬先。</text>
<title>李愚山贈別</title>,<text>白髮共看日夕連。秋風無據我聞先。去留勢也因其所。怊悵奈何亦自然。愁處遣懷當酒地。別時有味見詩天。後來心苦相思夜。明月應知遶夢邊。</text>
<title>次贈裵松坡別章韻</title>,<text>交情深得最無求。氣槩相隨未暫休。語到別時眞有味。只將有味莫將愁。一句吟來輒許嘉。驚人不到是誇華。以詩贈別非無意。持拙難酬愧欲奢。</text>
<title>次通引秋興韻</title>,<text>卽看秋色勝於春。風月雙淸畫未眞。穡事南州今大有。農家八月是仙人。</text>
<title>勸勉通引學詩</title>,<text>書窓稍可近燈明。少不肄工老悔情。奈何飽食惟思索。談藪都無一取聲。</text>
<title>與雲溪，愚山登飛鳳山。</title>,<text>槐陰蟬曳夕陽明。幾處望鄕遠客情。食薦新添風土記。慰看士女沸歡聲。</text>
<title>登望鄕臺</title>,<text>秋來孤客倍思歸。步上荒臺一杖飛。紅樹暎人城日晩。西風吹鴈海天圍。田園北阻今三歲。故舊南來此兩依。賴有官樽佳釀在。登高取醉莫相違。</text>
<title>與雲溪對酒遣懷</title>,<text>忽驚身獨在天涯。脉脉離憂到上眉。陸畤懽娛從此濶。彭衙家累不曾隨。枯琴瘦鶴惟吾管。華軸芳樽屬子持。南國漸看佳節過。莫須催待菊花時。</text>
<title>元曉庵重修後登覽</title>,<text>藍輿伊軋上嶙峋。叉拜深深佛宇新。匠石初成六偉頌。闍梨解度三生身。不須煩揭紗籠句。自喜重添檀越人。我願山王是安妥。時將道力濟斯民。</text>
<title>夜話徐聖佐</title>,<text>湖上靑山秋八月。生蒭一束徐孺子。孺子之先我通家。遺芬剩馥桃花里。參迢商隔三年後。水落霜凄一夢裏。今夕官燈我眼靑。典型風儀恰相似。脩程跋涉爲誰來。室則雖遐人則邇。請君終坐莫須眠。巴山夜話漲秋水。</text>
<title>秋夜遣興</title>,<text>紅燭淸樽秋夜長。衣痕猶帶稻花香。吾王勤儉倡優拙。看取豊年樂未央。</text>
<title>賦事</title>,<text>舊讀西銘哀顚連。薄試慈悲在丙年。辭陛已奉三月詔。臨政常思四窮先。杖頭餘錢每限少。餹飴只直市童憐。溪路間關行且坐。有女疲癃適過前。食艱西隣撲棗婦。年迫天台閱桑仙。所須無多眼孔塞。十葉風楡喜事傳。誇道今年得一飽。和天融地赴市廛。官燭不照逃亡屋。四海如渠又幾千。邊生九被杜萬廈。廣覆大庇嗟無緣。</text>
<title>夜與客話</title>,<text>海國縻身二載秋。迢迢明去嶺南樓。病骨難堪風露冷。還憐野鶴任沉浮。</text>
<title>與石醒吟客中九日 二首</title>,<text>旅舘寥寥一燭紅。把盃悽對菊花叢。淸詩每爲重陽惜。及到重陽又客中。萬古佳辰九月九。今宵無處不重陽。興來快倒花前酒。莫問他鄕與故鄕。</text>
<title>用板上韻</title>,<text>秋容寥廓覺心淸。酒泛黃花勝友並。山積無邊平野色。樓涵不盡大江聲。風當古木三分競。月脫頑雲一倍明。專爲此行兼地主。豊登穡事慰民情。</text>
<title>與蕙荃話</title>,<text>莫道哦松久未遑。西風吹過竹深堂。我師必有三人座。客興都濃九妓傍。一榻南州高士見。重陽餘樂晩樽芳。欲將顯敞樓前水。添得更籌此夜長。</text>
<title>南樓小酌</title>,<text>測秋爲遠客。令節屬重陽。茱佩風謠好。餻盤口齒香。寒葩朝浥露。落木夜驚霜。西北浮雲際。遙知是故鄕。</text>
<title>贈蕙荃李鼎煥</title>,<text>露下天空秋水淸。南樓乘月故人並。大夫卽墨官無事。詞客江關賦有聲。今日樽筵思北海。當時偃室見澹明。對君疑是虛舟泛。魚鳥悠然兩忘情。</text>
<title>登嶺南樓</title>,<text>秋晩高樓極望淸。日華浮動上簾㫌。會心自有濠梁意。側耳先驚淅瀝聲。政愛靑山環萬疊。卽看明月坐深更。而今潦倒嗟如許。覔紙題詩慰客情。</text>
<title>南樓戱作</title>,<text>前身知我桂宮仙。不見姮娥六十年。今夕南樓人似月。宿生緣業此重圓。娘娘早結彩繩紅。當日芳名偶所同。夜夜爲君珠箔捲。慇懃來照畫堂東。巴陵回首洞庭湄。恰似淸溪夜發時。何苦人間有別限。相思無處不相隨。</text>
<title>與蕙荃春坡話</title>,<text>故人來接望鄕臺。木落庭空碧水回。紅葉暎人初日出。孤舟移浦曉嵐開。雹霜塞北驚千里。肝胆關南勸一盃。君去須從吾所約。篆窓證看雪中梅。</text>
<title>述懷示蕙荃</title>,<text>世事如棋老邁回。堪憐懷祿尙徘徊。靖節只能偏愛菊。屈原還復不言梅。秋獨四時容易去。雨何九月漫浪來。從今土木形骸外。付與化翁自在裁。</text>
<title>倚枕口號</title>,<text>昨日復今日。何年返自涯。虛明如有見。冲漠似無知。白髮終難禁。丹工了未期。悠然望月上。倚杖已多時。</text>
<title>坤殿誕日。與客登樓。醉號一詩。</title>,<text>九月天高風勢凉。長安西望路脩長。今日遙知鷺班賀。當時叨捧翟幃香。率濱同極懽娛意。老掾能供蹈舞方。偕我蒼生躋壽域。且須爲樂未渠央。</text>
<title>別離難</title>,<text>別懷難盡酌靑州。老樹悲風葉葉秋。情種無端生太瘦。江頭皷角卽離憂。</text>
<title>栗林途中</title>,<text>幸逢高士話南州。秫釀斯香蟹甲秋。涉世悲懽終莫解。只緣未了愛生憂。</text>
<title>述事</title>,<text>忝荷恩波管此州。持心夙夜恐陽秋。兒童爭道兼官至。益覺身都兩地憂。</text>
<title>賦懷</title>,<text>熱心記得處凉州。屋裏三更戶外秋。失眠輾轉殘燈落。無月中宵獨也憂。</text>
<title>杏亭抹馬</title>,<text>秋季冬候近。氣色轉慘悽。疊嶂延陰靄。危石出故溪。是時收穫竟。曠野一望迷。落日明遠岑。寒鳥集荒堤。樵兒歌如眠。野老醉似泥。夕風吹絺絡。隔水問前蹊。</text>
<title>與朴廩隱準敬及石醒夜坐叙話</title>,<text>拄笏看山王子猷。淸談宗主足風流。我來按巴少佳趣。郊行時與賓朋謀。不辭嘲我靑烏眼。屨及山包水盡頭。宿草荒蒿何累累。今古人生一貉邱。向我莫問知魚樂。悠然一笑便忘憂。不如老農眞率意。茅店斜陽酒錢投。</text>
<title>自戒 幷事實</title>,<text>凡讀書貴專心。近余對卷非徒爾也。亦欲求益於行。而每於臨讀。有膠擾胷中。驅遣不得者十條憂。內而家累。外而族戚。仰我者綴旒如也。所帶薄廩。不足以接濟。則輒思因緣營度於其間。往往發而旋縮。是曰老慾一也。知舊賓朋之來。雖皆酌宜迎送。而潛藉暗鑽。竟致貽累者踵相接也。是曰客擾二也。近日民訴雖曰頗簡。而塗贋抹眞。點草惹花者。猶有存焉。是曰譎訟三也。此來周歲之間。首先懲勵。浮浪潑皮之類。庶幾革面。而日前馬吊之捉出於近隷。是曰潛頑四也。平日迂於營生。反不若栗里田園之猶有可論。自顧家計。惟宦業是賴。則其於遷進。不能無非分之望。是曰營擬五也。一自宦遊。家無老成。兒少失學。先範日遠。重以都下桂玉轉艱。力無以支給。思欲於南峽宜糓之地。營置一屋。爲晩年携集。訓子課農之計。而身顧有縻。坐聽人幹。則不如意者。又常八九。是曰農棲六也。觀世之佩符外邑者。內有妻孥之隨。外有輔從之列。懽然融然。了無旅寓之狀。余旣不樂爲此。屛去琴鶴。兀然獨處。洞房長夜。輾轉無寐。每當此際。非必曰牽情於脂粉。思有喃喃者在傍而不可得。是曰燕枕七也。大凡人情。非不知秋之可悲。乃其所感則不同。若余厚蒙恩造。瓜報蔑效。而秋與老至。衰頹侵尋。是曰秋懷八也。自我不見家久矣。夏秋一還之營。虛費神用。而歲行將半。歸期未卜。病妻𥠧孫。森然在目。是曰思家九也。舊讀三國誌。至司馬水鏡龍鳳之論。輒掩卷歎曰。天之降才。何甞豊於古而嗇於今耶。於是或訪諸泛駕。或採諸圭竇。至今老白首。不見一偉人。嗚乎。其眞無有耶。有則吾將從而遊之。是曰求賢十也。凡此十憂。皆吾病心之物而害於讀者也。故間甞著之爲詩。略抒衷素。石醒其爲我批之。鷄筋終貪戀。蛛絲轉繞縈。吾衰嗟甚矣。廓掃幾時淸。右老慾。石醒曰。知老慾之可憂而憂之。慾將不足憂之。鳧鴈交翔集。月寒秋水涯。朝來看爪跡。一一汚明沙。右客擾。石醒曰。秋水明沙。鳧鴈攸集也。責之不咈乎所性。詩之忠厚如是夫。嫫母餙西施。珷玞混良玉。一鑑應萬幻。辨別何能穀。右謫訟。石醒曰。姸媸在彼。吾何與焉者。鑑照物之謂也。至於人爲。當倍費明。是誠可憂。悍馬踶初戢。獰蜂螫已虛。誰知床玆下。猶有漏網魚。右潛頑。石醒曰。恩從近始。威自大先。此陽舒陰慘之道也。洪爐點雪。不銷幾何。短綆垂深井。自知亦拙謀。無是其如餒。譬如農夫秋。右營擬。石醒曰。爵祿不入於心。飯牛時事也。素位而行。拙賢於巧。人心難似我。做時不如說。艱哉千里外。坐搆一巢穴。右農捿。石醒曰。使人者勞心。使於人者勞力。勞心勞於勞力。厥惟艱哉。澹泊如僧定。無眠坐夜分。自憐孤枕畔。猶似夢巫雲。右燕枕。石醒曰。以若修鍊道人。微露風流太守。無乃以吾之不可。學柳下惠之可之意歟。流鴻嘶極浦。落葉下長洲。高樓明月夜。膓斷欝林侯。右秋懷。石醒曰。意在言外。當與蘇玉局水調詞參看。越鳥依南枝。遊魚戀舊澤。竹子與桐孫。森然長幾尺。右思家。石醒曰。客不能無思。旣有思矣。則思孰切於思家。宛駒不乏種。和璞自懷珍。寰中獨延佇。懸榻久生塵。右求賢。石醒曰。鶴鳴在陰。其子和之。苟以是心求之。必將有輕千里而至者。 ○總曰憂不可有。亦不能無。惟在止於所安而已。須將所得於論語者。觸類而長之。向之病吾心者。自有攻治之方。是則所謂求益於行爾。</text>
<title>四季花</title>,<text>竹栢凌寒而不能花。欠似人之無文。梅菊忍凉而局於時。殆近士之一節。尙得高名花卉譜。詩畫紛紛競芳烈。夫何一樹云四季。無夏無冬花不絶。笑他草木隨黃落。羞與桃李爭同列。繁華亢節兩兼之。宜若膾炙花中傑。奈何時人鮮解愛。僅能被我侯區別。嗚乎取舍本如此。肉口不食寒泉洌。花兮惜汝生何晩。不遇風騷宗匠採入綴。只今又無湓江子。阿誰能作愛蓮說。三嗅淸香抱我筆。勖哉夫子勵霜雪。</text>
<title>贈別廩隱老人</title>,<text>木落鴻流歲色寒。行人取次理征鞍。錦城云樂還須早。彭澤雖貧酒未乾。遊屐羡君惟意適。名韁愧我自由難。莫言岐路無相贈。秋水氷壺一字安。</text>
<title>辛應斗，錦蘭輩。以飴餹饆饠盈箱相繼。實有心貺之感。</title>,<text>穆生不嗜酒。古佛惟天食。靡我無官厨。所須輒供億。時輩利析毫。簞豆見於色。惟正日兩外。吾寧無苟得。夜坐如禪定。飢思有時或。旣無謀諸處。幾微誰能識。辛僮與錦妓。何由此推測。盈箱不時需。一一殫誠力。煮餻衣豆素。漉餹貼荏黑。入口鳴宮角。枵腹生春域。物旣旨且多。餘派覃在側。易記復難忘。回頭轉感極。人情無古今。一飯猶云德。</text>
<title>獨坐述懷</title>,<text>寥寥寂寂復空空。一炷燈前一茝翁。自有琴書留栗里。詎無梅鶴在隆中。故人今作遼陽鶴。騷客眞成澤國鴻。黃妳亦應欺我者。相思不見漏丁東。</text>
<title>㓒原倅李承遠屢有詩贈。故余和之。二首</title>,<text>談屑餘輝一掬春。薤甘荼苦味方眞。友忠自是家推國。文采須知世有人。活契畿區優食力。淸官嶺徼莫言貧。愧我如今山未買。願從那得此身親。盍簪爾日尙風流。荷命分憂各領州。驛村當掃含恩石。海市憑看吐氣樓。談諧能許稱江左。詩律堪憐慰莫愁。晝糴夜燕無外事。白頭羇宦自遨遊。</text>
<title>謝靑農申𣛜遠來相尋</title>,<text>多謝賓朋自遠來。聲華已灌耳邊雷。神交不阻思千里。情竇相通引一盃。泉石有隣方可就。田園無主詎能裁。天涯解榻開新面。三宿巴陵雪裏梅。</text>
<title>宗人聖裕以其大人回巹云。裁書請詩。故爲搆一篇以送。</title>,<text>天上三千甲。人間八十郞。同牢躋壽域。回薄日之良。巹盃仍舊洗。床瑟學新張。娟娟古時月。重爲散天香。福源玆又始。佳期不可量。下有弄雛兒。翩翩一不少。詩禮述家庭。柔怡克昏曉。早年著令譽。行義合㫌表。値玆稱慶辰。慈孝傡基肇。堂儼雙垂鶴。庭趍反哺鳥。借問誰家是。吾宗有此稀。聞道福緣善。由來一夕非。龜蓮偕上壽。鳧藻永令肥。自顧天涯裏。迢迢賀座違。聊將無量祝。千里一箋飛。</text>
<title>登北將臺。望洞庭湖。</title>,<text>洞庭湖上岳陽樓。望裏山容碧數頭。難盡斜暉圖畫活。高風得意大江舟。</text>
<title>竹嶺有吟</title>,<text>誰人種竹此山中。儲得淸風欝未通。聞道遊仙能解釋。鳳飛來集琅玕叢。</text>
<title>夜雪</title>,<text>紛紛如席蔽寒霄。添得嚴飈閙一宵。庭前頃刻方盈尺。回看雲頭勢愈飄。</text>
<title>李蕙荃鼎煥，㓒原倅李承遠，宜寧倅金麟洙。昨夕詩會于惟正堂。而余以身疴未參。其翌日要余次韻。故仍賦之。</title>,<text>天吳驅海逢馬止。上有倉儲十三峙。漢代蕭何掌轉漕。湘江羣宰來讌喜。梅前煮酒不成醉。同是天涯歲暮裏。大舶西來駕風輪。造化愁絶窮天神。吐納須彌一芥子。兒戱黃龍靑雀津。廣陵寒濤擊石壯。坐令口呿西都賓。天風栗烈海雲黝。歸對胡床呵凍手。北海豪情貫虹蜺。豊城紫氣衝牛斗。租民擔負苦叫重。何似吾人腰下綬。霜臺夫子約誓明。裝發輪帆指日征。浙東長腰幾萬斛。二十四時抵西京。何郡牛車課更最。懸知太守德政行。魚腥風動米塵昏。津吏預憂江豚掀。鴉帶市喧歸港口。鯨鰸浪怒打籬根。起望長安白日下。我輩胡爲浦上村。江渚來往侶魚鰕。可能免笑蘓大家。蛟龍宅畔寒天暮。鴻鴈聲中故國遐。白首久忘心中妓。暖榼徒爾顔如花。武陵仙尉愛吟詩。風流儒雅亦吾師。待他源裏桃花發。舟子相尋足後期。免敎催吏敗人意。盡日淸談喜可知。</text>
<title>與石醒賦雪</title>,<text>翕翕煽陰氣。凝雲當暮年。庭羅瓊架樹。簷結玉流泉。豊屢千箱積。功先三白連。偉哉皆帝力。喬嶽與深淵。</text>
<title>偕運使入蒼龍船。艦長德國梅耳盛備酒果以待之。余以牛脚鷄卵償之。有吟。</title>,<text>茫茫環海蕩無涯。今日車書入一家。已令舟具驚心眼。且遣盤供爽頰牙。就裏雪糖甘比蜜。塩梅屑屑不須加。膓神但受無相怕。取次新方蔗境佳。豈曰無牛與鷄子。不如西羞旨且華。曾聞天下口相似。試嚼軟脆可意耶。</text>
<title>夜坐</title>,<text>小邑厨供數品餘。官居淸絶似僧居。檢田抄戶常無暇。長夜飽看滿架書。</text>
<title>登伯夷山</title>,<text>墨胎扣馬孰能耶。吹到淸風西日斜。不周山上薇猶綠。至今雨露屬誰家。</text>
<title>嘆立春雨</title>,<text>老去逢春苦用情。已拚新曆試陰晴。太平終歲觀今日。一曲農謠自古傳。礎龜新潤篆蟲泥。曉起驚聞雨脚齊。若使農謠眞有驗。民憂國計奈何兮。</text>
<title>弧辰吟</title>,<text>男子桑蓬志四方。居然五十七年光。蓼莪有痛終天慕。松菊關心故里荒。都把全家留上洛。獨成孤客在邊鄕。傍人不識余無樂。猶自殷需替擧觴。</text>
<title>琉璃缸。捉入數尾鮒魚。置諸案上。缸小水淺。喁喁圉圉。彼以江湖之性。化爲甁罌之充。雖得掉尾游泳。只是方寸寬而已。魚其靡樂哉。然非所遇相近。方且看弄而止。豈知夫魚之樂不樂乎。爲賦一詩。</title>,<text>爾本天池牣躍孫。漣漪萬斛口恢呑。巨或翻身騰北海。祥宜曝鬣上龍門。春浪桃花消息晩。氷泉潛伏學龍存。一朝誤入漁人手。偏荷狙公放活恩。玉壺淸水僅盈勺。漑尾沾鱗爰處爰。將身一轉無餘地。低首三回自淺源。浮沉猶有天成質。時向朝暾弄薄言。潛雖泳矣亦孔窄。觀者還云宿處諼。濠梁之水舊三變。今世何由遇漆園。我願魚兮姑兩忘。春來縱汝滄江原。</text>
<title>除夕排悶</title>,<text>江關守歲鬢添霜。客散琴軒獨倚床。掛壑脩鱗留不住。栩園粉翅化無方。思家政有彭衙賦。救火還慚漢吏良。差喜嶺梅春信早。明朝東陸迓三陽。</text>
<title>元朝</title>,<text>終歲勞勞簿墨間。賴逢元日好偸閑。守申餘在屠蘓釀。畵卯初收鴈班。誰把三刀占大夢。聊投九煎住韶顔。天涯亦足迎新地。莫恨經年未得還。</text>
<title>途中述懷</title>,<text>太惱近民多少情。衝寒直向達西城。歲華埋皷翻兒手。客夢孤燈轉夜更。書信固知梅使早。和容故傍酒壚生。聖明偏照叨忝地。自顧殊恩不敢名。</text>
<title>丙戌來此時。急於救飢。無暇於景致。今玆之來。無復救飢之憂。而惟有覽賞之興。盖以轉運使以裝載稅米事。來留三千浦。而余致此行也。</title>,<text>浦上新年天氣凈。玉蟾寒吐波心鏡。南通南海東扶桑。一望如入琉璃境。泛彼中流凡幾島。森羅馬背星文炳。居人慣是湖邊住。少能解道今宵景。閭閻如畫復如眠。里狵不吠靑山靜。當年經過亦此地。只見凋殘未見盛。斷絶炊烟水東西。家家室室懸如磬。王事在躬民憂切。有眼不見波千頃。重來回首六年間。飮啄飛潛各遂性。今夕只可談風月。雲物無邊共觴咏。由來和氣自致祥。且須歌頌春臺聖。</text>
<title>卧龍山下南陽洞。有七星巖家基。世多足來搜。未的其處。戱題一詞。</title>,<text>襄江水碧峴山峨。産一鷄黃亞細阿。中有龍蟠鳳逸士。思君不見欲如何。來人不是騎驢客。解唱梅花一曲歌。風流人物浪淘盡。惟有地名千載過。寄語時人莫謾索。巖文七點仰難摩。伊今大夢誰先覺。門外英雄鬢髮皤。</text>
<title>郡北場途中</title>,<text>始我理征車。際纔獻發初。家音經歲阻。行役浹旬餘。強疾心靡樂。姑隨酒𥸴猪。達舘寒燈穩。海門熟路除。矗營與轉使。欵我早來攄。所經多舊識。迎賀不曾踈。稍稍勘行債。眉黃隱欲舒。歸來兎江口。忽逢驛使書。家國平安字。令人氣豁如。巴山知不遠。回臨郡市墟。街童共徯我。環擁劇憐渠。槖金餘幾許。今爲買餹虗。餘波及官隷。喜動一人余。歸共軒梅笑。幽香襲滿裾。</text>
<title>賭索占豊</title>,<text>一部南方風俗通。試將挽索闘奇功。老龍偃蹇橫三路。健乕咆哮競七䧺。太守還從觀壁上。專城絶少在家中。定知勝負機關大。用汝年年驗歲豊。</text>
<title>上元望月</title>,<text>角蝸闘罷玉蟾飛。滿滿籠來海國輝。皎如明鏡臨丹闕。圓似朱輪過白扉。色半白黃晴雨適。弦無厚薄稻粱肥。老農看作年年驗。寄語吳剛愼勿違。</text>
<title>釋奠祭後。還衙賦詩。</title>,<text>祖舜宗堯道德巍。流行元氣四時回。無非敎也文玆在。未有盛於民以來。環轍盖憂當世事。山樑長抱後生哀。羹墻千載吾安仰。案對遺經愧不才。</text>
<title>祈糓大祭。以眩氣未參。命士人趙性鶴替行。</title>,<text>周家崇報配天宜。粒我烝民爾莫非。明香一炷淸齊夜。願降康年民國肥。</text>
<title>次朴永脩見贈韻</title>,<text>守罷庚申獨守衙。添敎短髮鬂邊華。官貧少有門懷刺。春早猶看案漑花。好句偶同人日寄。高名喜誦畫舫嘉。涯居不是銀河遠。那得尋津一泛槎。</text>
<title>李璋祿前有贈詩索和。故因次之。</title>,<text>隔壁一佳人。三年看未徹。瘦梅巧耐寒。飢鶴空懷潔。種秫春田中。勞筋鋤斗棘。故山自有園。羡彼雙鳧翼。志士修初服。大人宅廣居。援琴理山水。四海一通渠。</text>
<title>古㓒原倅無極翁梁周翊刱太極池種蓮。賦采蓮曲六疊。令童妓五六登歌而侑觴云。余和其韻。</title>,<text>蓮池秋賞說濂翁。閣小如舟杳泛空。借問藕房紅萬朶。何如圈白極圖中。西施玉腕比干忠。立立亭亭訝許同。好向月明風露冷。團荷擎盖出波宮。汚泥生挺色鮮淸。秋水溶溶不讓淸。一種芰荷裁獨淸。古今人物較誰淸。淸香三嗅自疑仙。坐在開花十丈蓮。多事江南偸採女。羅裙會待小塘船。君莫謾誇紅杜鵑。秋來淸賞逈凡仙。雲犹再吠漁舟子。我笑桃花亦世緣。漾漾輕舟與子同。相將採採小池中。花底葉間情未極。淸歌一曲主人翁。</text>
<title>行路難</title>,<text>長途行邁太艱關。風急沙崩石勢頑。店小僅容經一宿。舟危分渡待重還。極知名利眞成惱。自笑生涯不暫閑。家計近偸排悶法。酒盃詩句強怡顔。</text>
<title>夜往中營。逢安奇察訪洪成潤。鼎坐穩話有吟。</title>,<text>今夕吾軍亦足張。中營樽酒置高堂。江湖側跡淹嶠外。家國回頭憶洛陽。象笏拄邊來曉爽。虎鞱深處動秋霜。涓埃效蔑君恩重。雲雨翻頻客路長。蓮幕故人今喜見。馬曹賢尉久難忘。請君莫惜通宵話。一聽城鷄別意忙。</text>
<title>呈玩山從兄氏晬宴。幷引</title>,<text>太上無情。其次忘情。最下者與之敵。顧以三歲積擬。謂有今日對攄。又爲世故所奪。坐失情話之會。瞻望雲天。傷如之何。所以詩爲慶晬作。而樂意常少。苦語常多。豈非非徒與之敵。乃反爲所勝者耶。然爲哥哥繪餙頌禱。在座自有其人。亦何庸少弟爲哉。華子岡前花爛發。大家康樂垂華髮。阿弟阿兒遞擧觴。天倫樂事圓如月。一盃壽富二康寧。還自今年更計齡。行見從玆永州市。價高南極新圖屛。就中少一欲無言。縱欲無言不得呑。北鴈初飛春向晩。巴陵孤客欲銷魂。難忘易記逢今日。把酒看花憶李園。昔我先君兄及弟。同居垂老友于敦。吾曹親見當時事。朝夕源源儼兩尊。一從風樹終天還。孤露餘生三從班。腰佩區區是何物。三年不見白雲山。華庄密邇在塋側。省護全憑大宅安。我去兄年亦無幾。而今非復昔時顔。人生老去苦懷多。團聚無由鬢漸皤。三宵魂夢泥和水。千里音書癢爬靴。前歲今朝心自語。明年此日去湛和。公家掣肘無時已。萬事其如理弱何。其嘯也歌無足爲。不如旋祝喜歡辭。吾兄純嘏老愈壯。嚮用當如九五箕。千金驥展孫陽野。六足龜遊太乙池。富貴功名都了債。角巾私第好相隨。一堂百年懸弧日。閑說當年阻濶時。</text>
<title>登太平樓</title>,<text>較藝歸來晩上樓。滿城紅綠一軒收。鶯花細草靑春暖。野馬遊絲白日悠。畫意可堪移彩筆。酒情誰不典金裘。四郊烟月昇平像。幾度登斯喜聽謳。</text>
<title>與梁雲溪共賦</title>,<text>孤懷長是獨爲醒。遠客三年在洞庭。百五良辰今又過。洛陽回首草靑靑。</text>
<title>新塘途中</title>,<text>溪草和烟岸柳依。藍輿扶醉帶晴暉。緣病似閒心獨苦。當春快賞興還飛。村女筐中桑葉細。野人籬落杏花肥。一生惟有靑山好。白髮蹉跎氣已非。</text>
<title>答韓暎斗，趙德平酒物。</title>,<text>靡我無樽供自娛。甘辛醎淡任官厨。每將一臠知全鼎。怪有雙盤送腆需。趙子好分榮宴盛。韓生解慰旅懷孤。矧玆是月之初吉。食福津津孰似吾。</text>
<title>竝谷別川。卽鄭寒岡杖屨之所也。余速一鄕文士。往遊賦詩。</title>,<text>艅岑秀碧別川潯。勝日藍輿路轉深。酌酒無廵頻坐石。看花不盡更穿林。來守是邦三載後。窮搜佳境一番今。百年巖刻留精彩。始識寒翁獲我心。</text>
<title>詩成而有所感。以太守遊此地。古今一也。而或溪山被榮。後人傳誦。或酒醒人散。空無知者。可吁也。然余武人也。以尙氣之談。搆而見志。其或本色歟。賦詩。</title>,<text>特地風光舊賞潯。岡翁陳跡感人深。依俙留蹟咸安字。澹泊開庄主吏林。遮莫當塲枉談古。焉知視昔後如今。問余太守何爲者。只許平生一片心。</text>
<title>雲溪夷西有詩。故用其韻和之。</title>,<text>風漾沿溪路。扶輿如坐船。禮眞隣興德。花泛錦成川。愁緖緣詩局。豪情見酒天。松篁交翠地。繞屋數三阡。</text>
<title>廵西園賞花</title>,<text>春來堪笑髮星星。膏雨惠風草木醒。梨花枳殼花俱白。竹葉丁頭葉盡靑。病夫心醉衆香舘。遊子詩成二樹亭。瘦鶴枯琴閒簿牒。官居自是喜淸寧。</text>
<title>是日卽玩山從氏晬辰。旣未同慶。懷甚悵然。而學兒又乍來旋去。情緖怊怊。詩以排悶。</title>,<text>客裏經過意轉怊。思兄送子在今朝。懸弧餙喜分千里。繞膝承歡得數宵。華子岡頭雲漠漠。洗兵舘外水迢迢。呼僮且進盃中物。願入酣鄕萬念消。</text>
<title>步出南城</title>,<text>一帶村閭麥滿郊。山來川去樹相交。寓心面面無非趣。能不典衣貰酒肴。</text>
<title>次李雅扁翊詩韻</title>,<text>縹緲仙姿降太淸。耳根先熟灌雷聲。三朝璞玉光雖晦。千里龍駒價不輕。手鍊丹工何處試。胷藏素訣待時鳴。乘春過我成緣宿。喜接芝眉釋病情。</text>
<title>散步花園。紅紅白白。各呈天形。甚可愛也。戱題花詞一篇。</title>,<text>南國二三月。番風吹不歇。園中天氣日微暄。令我百花花競發。曾經富貴李唐時。不待問名人盡知。嫣然一笑百媚生。可惜南豊不作詩。題品休誇張緖美。謝家絶唱因風起。風騷宗主無其人。縱綴漏香爭奈爾。白透月兮紅透血。子䂓幾度歸思切。我有瓊琚何處報。枝頭從此子初結。葉生未及小如圭。淡赤微朱簇剪齊。前宵乍過淸明雨。思向江村酒榼携。自顧頻年客海濱。而今三見玉窓春。欲變巴陵花作縣。異時同調是安仁。佳妓心中久已忘。何須溱洧贈紅芳。可憐院落溶溶月。惟有天葩白雪香。黃鸝谷口春將暮。且欲收藏摩詰塢。借問何時南渡淮。年年雨露亦安土。五度谿頭躑躅紅。水丹一派偶名同。繁英抗節兩無愧。認是冬靑卽杜冲。眞紅絳茜粉紅鮮。愛爾山茶發最先。無冬無夏春長在。問余四時誰較賢。名尤奇絶瑞香花。麗質天成似紫霞。似松非栢丁頭木。一發春榮亦孔佳。樻捿花譜名無傳。莫是詩人取舍偏。解效隣嚬凡幾草。形形色色各呈硏。莫道石榴開着遅。先將丹葉勝花奇。若使一年紅百日。賢於開落在春時。柿花作意棗花脴。春盡餘春取次開。蒺藜莫謾輕香泄。且待防秋虜騎來。儂於松竹不論葩。羞共羣芳競粉華。風霜搖落日。獨秀非子耶。</text>
<title>三月二十日。向於別川遊。未盡搜勝。郡中合與同賞者。又多不參。是日更卜一遊。先屬朴夷西。通于諸名勝。余到川上。文士會者。二十餘人。各述詩文。集爲一冊。名以別川續遊錄。各持一件。以備故事。</title>,<text>前賢遺躅仰高山。一月重尋到此間。春暮落花隨水去。日長啼鳥隔林還。郡中章甫能言古。谷裏烟霞慣識顔。百世聞風猶立懶。我行非是學偸閒。無數好花四面山。何年浮水出人間。先生陳蹟雲俱邈。後輩淸遊月再還。草木分明帶精彩。川巖的約露眞顔。與君續賞云誰賜。偸得簿書一日閒。</text>
<title>登太平樓。賀落成設宴賦詩。</title>,<text>洵美金羅郡。有樓再煥新。形便依戀闕。名義悟偕民。功告三登歲。域躋百里春。玆遊眞可樂。樽酒溢鄕隣。</text>
<title>話弄玉</title>,<text>忽聞窓外轉鶯聲。春暮花容惱瘦生。向我莫言桐葉句。不關情處也關情。</text>
<title>遣興</title>,<text>桐花開盡木苽陰。枳殼靑梅堪酒斟。觀物細推還顧我。我今何以白頭吟。</text>
<title>登南城餞春</title>,<text>送春恰似送人遐。怊悵無端日又斜。千縷不支飄去絮。百金難住落來花。已矣題詩當餞道。偶然分酌在情家。委曲化工多委藉。綠陰取次足堪誇。</text>
<title>養士齋</title>,<text>張公本意育英才。半畒儒宮此地開。隣美魯壇瞻有所。䂓詳鹿洞講無頹。廢興常數知應爾。補葺前功盍念哉。賢得掌齋全屬望。踈姿誠幸適玆來。</text>
<title>題具敏邵草堂</title>,<text>雷聞色相反元元。自愛風流到入門。芍藥正緣邀貴客。海棠應供戱兒孫。淸詩似偈通三昧。雅謔無邪蔽一言。况復里仁成美俗。寬能接物共春溫。</text>
<title>答趙其宣酒肴 幷引</title>,<text>晉籬搴花。喜見適來之使。臨臯賞月。賴有不時之需。顧余餞春。初不謀酒。吾爲今日之政。奈送來之無人。客從太守而遊。惟擧飮之待我。豈意倚樓長笛。解携洞庭雙柑。遂使紅潮上眉。變快活於怊悵之際。繼以彩箋入手。極吟哦於登臨之間。爰有戱題。聊以寄謝。春愁黯黯上眉橫。倉卒無誰卜我行。強作獨醒同屈子。更憐消暍似長卿。白衣適到來何自。靑眼相酬喜欲驚。爲報瓊琚磨醉墨。其人可愛壁連城。</text>
<title>消遣</title>,<text>衰病緣侵骨。苦吟尙負花。保民看若子。推己處如家。茶煎晴雷發。香燒妙篆斜。寓心閑趣足。輒許自堪誇。</text>
<title>携筇出門</title>,<text>繁陰如海故人遐。出郭蹁蹮路轉斜。綠入三眠蚕飽葉。紅歸一夢蝶愁花。對客元無曾識面。尋村或記舊經家。燕語鶯歌知我意。多情偏向若相誇。</text>
<title>題趙周漢壁上</title>,<text>選遊未暇念衰癯。每向所之強策扶。入室芝蘭幽趣在。堆床琴籍俗塵無。契交不逐炎凉變。情誼那從老少殊。却喜將來兒子慶。花生筆下唾成珠。</text>
<title>次石醒匡山韻</title>,<text>性癖元來耽看山。名區多在此中間。淸緣有得皆應樂。勝事未追何所關。常聽是非頻掩耳。每逢泉石好開顔。群仙料我烟霞想。都把匡廬寫景還。</text>
<title>賀趙性忠壯元</title>,<text>魁批亦兼齒德高。白頭難敵是詩豪。群仙若解坡公意。不可以余爲老饕。</text>
<title>桐花滿地</title>,<text>簇齊開盡落無邊。滿鋪饒華謾送年。鷰憐汚沒啣升屋。風惹殘香舞自天。聽經雨下施諸佛。戴帽歌終宴衆仙。一種芳心寧受濁。更隨流水泛如船。</text>
<title>與梁舒川慶洙飮酒賦詩</title>,<text>良辰回薄梵王宮。現界前遊事不同。啣卹敢言燈市壯。占豊惟喜雨田公。一樽北海賓朋在。三載南州歲月怱。屈指歸期何日是。黃梅花發漢濱叢。</text>
<title>余携筇至隱仙臺。繁陰正佳。且其巖壁甚奇。甞欲起亭而未果者久矣。是日始開拓修築之役。自隱仙臺。歷群玉峰，積書巖。皆得一新整理。連徑被莎。循階種竹及梧。宛成一局佳境。盖其石軆疊貼。而上如積書樣。質理丹碧。頭面正方。高可側身而仰。低可箕踞而坐。如大小屛障。參差而列者。延亘爲八九幅。而袤可三十餘步。又有社樹環匝於邊傍。上有葱蘢嘉卉。薜荔檉椐之屬。垂蔓曳柯。引風嫋娜。翳日陰森。石氣林香。禽聲風韻。令人可椈。棋罷茶歇。余錫名以自怡墠。又其上層燕處超然。盖取陶弘景詩與張穆筆意也。因共賦卽事。</title>,<text>林香石氣透神淸。若對隱仙塵慮輕。契擬臭蘭皆舊面。詩如啼鳥捴新聲。小枰棋子丁丁落。老樹陰心滴滴生。太守三年何所事。自怡燕處喜名成。</text>
<title>超然之趣。惟自怡者知之。余於三年而得一邱。石氣林香。種種可愛。墠而名之。一曰自怡。一曰燕處超然云爾。揭付衙廳之西。</title>,<text>飛鳳巢高石氣淸。自怡墠邃淡雲輕。種松已作敲琴韻。栽竹須要戛玉聲。太守風流全一局。隱仙緣業悟三生。捴將幽趣由人享。物物先天入混成。</text>
<title>先考諱辰有感</title>,<text>床頭掩却蓼莪詩。瞻仰穹蒼不可涯。回薄時辰今又到。關河滯坐過庭兒。餘生自盡惟香火。香火不親恫則那。斗覺古人官楚日。感歎米槖無由荷。封需前月佐蘋蘩。似已先期抵到門。星點四更千里外。坐令三獻替兒孫。二字著存親手書。訓垂要欲祭儀如。周旋出戶聲空寂。莫是吾居異舊廬。天涯頻見歲年徂。霜露其凄雨露濡。省掃邇來兼亦曠。空將樵牧付阿奴。專城不洎在堂年。萬事傷心孤露先。滿天霜月空林夜。何意烏啼近我前。坐抵前村第一鷄。寒燈明滅向窓低。想應將事方纔畢。話到阿翁不寐兮。</text>
<title>登燕處超然臺</title>,<text>月明如晝白。儘覺夜生林。村火踈星落。巖苔古篆深。韻空千籟響。色寂一般心。無酒尋常恨。爲誰費短吟。</text>
<title>自怡墠縱筆</title>,<text>有鳳翩翩化爲山。山斷石出壁立千仞巖巖顔。側垂仙掌芙蓉艶。上戴佛頂蚌螺頑。跂余隱仙揷雲屹。𤠔猱欲度愁援攀。夏宜急雨作飛瀑。跳珠噴玉銀河灣。有文不礱斲。丹碧何斑斑。神剜鬼刻殫奇巧。望之如八萬貝葉積上齊雲鬟。蒼崕放輝翠嵐媚。似移羣玉峰來置此間。蔓草搖搖垂作髮。高柯翳翳掩爲關。石氣淸人骨。林香愈俗癏。其勝也如此。胡爲乎至今棄置如等閑。巖書欲蠧長苔蘚。李後百年不見同志還。相尋興廢若相待。天地豈應終秘慳。紫霞山人南渡久。朝朝牙笏拄西覸。穿雲曳履拜石丈。側看橫看興不刪。爰命五丁斧鑿開。混竅孱除陳掃穢費兩日。植竹衣莎功百艱。道塲淸凈新㙜墠。丹崕翠壁生㻞瓓。纔出墨池登雪嶺。幻得來李家娘子一般。我酒斯香我茶熟。與客登臨座四環。南遊自怡北燕處。陶弘張穆招爲班。排刻石面模篆隷。秋蛇春蚓朱紅殷。烏紗嗒然隱梧几。窅喪牛鳴城市寰。巴嶽齊眉而崛峍。琴川繞膝其潺湲。㓒園蝴蝶飛栩栩。滁亭禽鳥鳴𠴨𠴨。使我白日生羽翰。蓬瀛閬風相回彎。面面頭頭堪可語。買之不愛千金鍰。朝隨棲鶻戱。暮逐馴鹿嫺。勝似哦松付公事。君莫我嘲莫我訕。令人怊悵將何別。不待秋來放白鷼。</text>
<title>邑底遊少輩。持畫皷登自怡墠。唱和歌謠。連臂蹴踏。因遣興。</title>,<text>墠成初擬自怡吾。響月隣歌不待呼。倚聽西軒添一喜。此心還欲與民娛。</text>
<title>自怡墠。唱春香歌。</title>,<text>林簇鼕鼕畫皷鼉。歌寥亮處雨滂沱。喜聽巖壁飛成瀑。較勝陽春白雪多。弘景自怡儘自怡。嶺雲忘却雨功施。而吾不是求多者。只爲身關廩祿糜。</text>
<title>送石醒還山 幷引</title>,<text>君去靑山。予歸白嶽。臨岐之始。傷如之何。餞人以物。不若以文。盖物有盡而文無盡也。正是何時一樽酒。重與細論文。君今修道我長安。同是關情行路難。家肥義重觀華棣。金斷交全化臭蘭。料得碧苔三徑古。應知靑嶂一樓寒。言味無窮酒味盡。後期當以慰相歡。文字堅如玉石攻。無人不道用眞工。百家書閱雙眸豁。一片心淸萬慮空。出谷禽聲聲各異。平堤草色色渾同。衆生比看春花發。自是低昂一任叢。</text>
<title>朗吟</title>,<text>村蒙氣聳里胥閒。觴詠名樓得得還。不有暫勞誰永逸。須看我髮鬢添斑。</text>
<title>述懷上浦店</title>,<text>客久歸心似發絃。於焉百務已三年。居人莫唱鴻遵渚。倦鳥知機任自然。</text>
<title>水淸店。逢㓒原倅李承遠話叙。</title>,<text>逢君誠偶爾。仍別意怱怱。如有分離恨。應知一夢從。</text>
<title>徐泰均家庭除</title>,<text>叢竹雙榴夜合花。綠紅間白各相誇。可憐一朶階前菊。留帶含咀霜後華。</text>
<title>端陽</title>,<text>年年此日在他鄕。怊悵天涯爲客長。白髮逡廵歸未得。孤懷酬節強斟觴。</text>
<title>詠歸亭</title>,<text>立馬斜陽芳草茵。咏歸亭上咏歸人。浮橋百尺如虹飮。活水方塘暎碧天。</text>
<title>金山鳳凰臺</title>,<text>臺榭浮橋上。三島一葉船。蓮花時尙早。詩句意方圓。鳳去空留蹟。人來望若仙。登臨形勝是。淸賞頓忘年。</text>
<title>滯雨吟</title>,<text>書無翻覆雨今來。節届移秧最喜哉。長程千里何須說。正是行人欝未開。</text>
<title>途中有吟</title>,<text>波波去去復行行。堪笑浮生世累縈。遠樹渺來烟靄錯。晴雲奇幻畫圖成。移秧豊兆期秋在。打麥農資是夏營。稚子老狵先且後。饁妻戴飯一筐傾。</text>
<title>到茂朱外孫金丙鎬家</title>,<text>長思難抑至情由。十載蹉跎到此州。釣濯初心無更議。書農晩計未專區。牽戀雖吝非予素。寄興尙優羡爾謀。王事縻身留不得。待將釋負復期遊。</text>
<title>題金司果煥昌家</title>,<text>之君卜宅似仙居。樂志一篇依羕餘。對竹虛心如對友。看山有味勝看書。四時花續香生地。數曲溪深釣餌魚。客亦知夫風月在。淸緣老去未全踈。</text>
<title>聞慶武陵淵洞。卽我卜築處。而二載經營。不過九間。尙未成樣。人難居接。環堵蕭然。實由親未檢役。反成葫蘆。若能遂初意。則膝可僅容。亦云幸矣。因述懷。二首</title>,<text>卜築全爲敎子畊。農成齋以揭堂名。桑麻十里村隣逈。水石千年洞府淸。容膝何嫌茅屋陋。安身猶勝世途榮。鋪張別局稱其力。儉畧吾家戒後生。靑山一面小蘅扉。園果畦蔬雨露肥。身與白雲閑自在。心隨流水潔同歸。待時鎡器農無失。力穡人情天不違。事業早知今日是。亶知名利緫危機。</text>
<title>金參奉得濟自去冬始家役。訖于今春。四月分。奉老都正公。率妻携幼。又月初。成其子婚於陜川文氏家。可謂盤根之始。切自心羡其勇退之志。但遐峽奉老。尤難甘旨矣。有吟。</title>,<text>一局興居樂志篇。生涯到此是眞天。輞川花竹新庄美。栗里琴書舊業專。自古山中多宰相。至今林下見神仙。從盤夙計嗟吾晩。儘覺斑鳩巧拙緣。</text>
<title>轉訪立巖申進士𣛜家。兩昆季俱居一洞。果木花卉。叢匝羣芳。而一洞上下。無非親戚奴屬。余之有志未就。凡幾年乎。將何以得此哉。之楚之托。專恃賴效。乃賦以贈之。</title>,<text>素襟相對意俱遅。希望誠非獨自宜。山水麗明塵俗遠。衣冠淳厚古風遺。紫荊正好連枝大。芍藥須知邀客儀。小屋比隣居最近。源源日夕肯相追。</text>
<title>上淸州松面里士起峯。俯瞰有吟三截。</title>,<text>昨暮高無嶺。今朝士起峯。前程云二峙。削立碧連空。衆巒環野拱。大水抱村流。一望秧如錦。聊無願國憂。參天巨木藪。中有李家庄。世世簪纓襲。聲名冠一鄕。</text>
<title>歸賦叙話</title>,<text>叨恩晩景怕心聲。報答徒勞誓以淸。荼菜甞來知苦味。酒杯酬獻證交情。松風慣聽龍吟細。月露憑看鶴夢輕。今負二宜歸賦得。田園依舊混天成。</text>
<title>登水閣分韻。得玉字。</title>,<text>千門甲第愁炎熇。盡日車塵沸港曲。黃梅雨斷添消暍。烏角巾高困拘束。無甯眞率遊方外。左拍洪涯躡仙躅。今日吾軍亦足張。淸風故人來相續。筇鞋策策幽蘭洞。烏石靈源喜盈矚。選勝淸凉最多處。水頭一閣眞吾欲。長松翳日收紅爐。飛瀑穿雲噴白玉。夷然一上窅喪吾。何者爲榮何者辱。羾寒濯淸如逈超。烹茶貰酒聊相屬。脫巾露頂風颼颼。令人玉樓起寒粟。如非隱几南郭綦。莫是聞棋蘇玉局。試問紅塵有此無。細簟方牀不免俗。宮恩久沾玉井氷。炙背且向楓告。</text>
<title>閔說書及諸韻士來訪共賦</title>,<text>坐久相看興不禁。古松如畵滿庭陰。氷臺爽氣淸於水。玉麈談鋒利斷金。肯與朽樗同棄物。自栽叢竹托虛心。商量添得詩料足。斜日蟬聲一屋深。</text>
<title>水閣觀瀑</title>,<text>爲愛淸凉再卜遊。溪山慣識舊朋儔。松搖爽籟千尋直。蘭播奇香一洞幽。陸羽壚頭茶已熟。君平簾外雨初收。那能遠借黃生手。搨得新圖几案留。</text>
<title>百花室。賜果祗受。</title>,<text>新詞一曲感洪恩。滿袖天香播遠聞。獻芹誠薄徒懷核。慚愧東坡遺細君。</text>
<title>陪從百花室</title>,<text>釼珮朝天瑞日明。百花深處悅群情。聖主非常賜顔色。臣才愧乏撰河淸。</text>
<title>細君壽宴</title>,<text>彭衙太守歸田日。未聞翟氏開壽觴。伯鸞孟光賢夫婦。未聞子孫多滿堂。荊釵難老彩舞匝。太似歡娛我獨當。</text>
<title>綺山別設一小酌筵</title>,<text>團欒一室我懷多。滋味如今更若何。數樹枝低兒摘果。群芳香續蝶窺花。老妻此日延初度。賀客當筵和詠歌。諸子稱觴期壽筭。人言五福在吾家。</text>
<title>與綺山小酌</title>,<text>雲幻天邊出。山從雨後新。談禪如結夏。愛酒擬藏春。孤負終軍妙。誰知蔡澤人。吾生分已定。不必混紅塵。</text>
<title>次李蓮峰東闕觀翫韻</title>,<text>五雲宮闕又城東。選日共涵聖世風。詩以難描垂柳碧。酒能留待好花紅。壯觀細聽如眞賞。老去曾經似夢中。遊覽奇緣雖未得。恩光渾若此身同。</text>
<title>次學堂詩軸韻</title>,<text>種樹商量百鳥來。培花須待四時開。中有眞人多意味。鳥以和詩花引盃。</text>
<title>送全雅學鉉</title>,<text>還鄕儘覺悵三分。洞是拜仙山白雲。寄語莫言生計薄。何憂夙夕見楊君。</text>
<title>立秋雨中</title>,<text>霏霏滴滴際秋天。氣逼新凉到枕邊。巖角雲沉流石乳。耳根雷轉濕茶烟。秦聲難調琴知緩。楚夢入懷薤有緣。爲是人間炎熱苦。故敎此雨覺情牽。</text>
<title>直宿撤罷後。賜饌祗受。</title>,<text>天顔有喜近臣知。下有微勞賞必施。直宿內中三夜後。千官飽德退委蛇。</text>
<title>七夕</title>,<text>靜夜搖搖風露生。穿針幾處散香淸。九華燈畔緱眞降。百子樓中皷樂成。受祚必從蒸氣燮。留神仰卧曬書明。二星多小經年恨。化作今朝亂雨聲。</text>
<title>患候平復。招集所內人。相賀酌酒。</title>,<text>仁覆慈天瑞日長。廣成門外卽工桑。蔬果最先沾雨露。樓臺偏近納淸凉。三宵洞洞葵忱切。萬歲欣欣玉候康。把酒相携作鰲忭。終南山色更蒼蒼。</text>
<title>百日紅。今春自咸安採送幾株。納于闕內。其餘栽在松亭下。至是受氣爛發。覽者稱賞。㫰在南方。未見奇愛。今移京洛。獲被美評。豈花之醜於鄕而姸於京歟。抑知其可愛而愛之在人歟。有感而作。</title>,<text>花細葉稠剪綵存。殿芳留帶一春溫。知機欲語曾無夢。如笑當風却有魂。嬌態肯隨桃李伴。絳眞自許夏秋繁。可憎南國徒爲棄。愛惜須人故托根。</text>
<title>月夜賦詩</title>,<text>積雨愁收喜自邀。蟲聲露氣夜遙遙。松間滿照明來月。酒可賖兮友可招。</text>
<title>用兒輩新晴韻</title>,<text>一掃衆陰霽色宣。物華生態遠相連。魚龍水碧交遊濶。鵷鷺沙明聚集全。黃稻晒來豊兆驗。白雲起處道心牽。非徒特地新凉至。砭耳蟬聲亦可憐。</text>
<title>述懷</title>,<text>兢懼沾恩重。衰侵報日忙。區區兒少願。耕讀樂時康。</text>
<title>諸益來訪。登水閣。</title>,<text>禁苑深深輦路東。公桑蔬果被恩同。淸能可掬蟬聲際。凉亦無痕水氣中。堪笑親朋頭雪白。爲謀樽酒面潮紅。吾儕此會皆天賜。况復仙香咫尺通。</text>
<title>賜果祗受。餘派科後。鄕儒見留者。有感。</title>,<text>儂家近住廣成門。時食便蕃荷渥恩。金橘每叨來海國。朱櫻不漏摘宮園。群藜宇內思同飽。一室啖餘尙有存。歸去誇傳鄕父老。仍知雨露及窮村。</text>
<title>搨影余及克時兩兒於一張。居然爲祖子孫三代也。</title>,<text>兒孫常苦未相隨。今日新圖一幅移。妙手入神黃鐵性。眞機奪造碧琉璃。拭眸豈有毫毛別。繞膝如聞笑語奇。三世不離千里外。七圓銀子價誠宜。</text>
<title>工桑所。親臨犒饋後。琹來台歷入吾家曰。今日盛德事。莫盛於君家也。余曰。偏荷優渥。私分惶蹙。追述一詩。</title>,<text>聖德天同大。群黎爾偏爲。呴濡均被化。覆燾蕩無涯。玉輅春田降。宮林大餔施。刺肥烏帽列。皷腹羽林兒。狼藉宮盤上。需雲處處隨。下有侏儒飽。上無方朔飢。盛哉今日擧。於身親見之。儲宮有召命。臣又荷偏私。別具一床去。妻孥亦與知。殊恩逈出萬。同我復其誰。圖報踈才愧。欲言感淚垂。珍重尙書賀。匪賀伊戒持。敢效華封祝。歸來歌一詩。</text>
<title>上命抄楊州民男女年七十以上。凡一千餘人。是日招集闕門外。男白米三斗，錢三兩式。女白木一疋，錢十兩式。親臨光化門樓上頒賜。於是傴僂戴白。喜氣彌天。歡聲動地。余亦參班。於乎盛矣。恭撰短引。庸表攢祝之忱。</title>,<text>漢家議賑方三月。周后施仁首四窮。斯乃帝王之盛德。不圖親見於吾躬。聖上垂衣三十載。一意導民仁壽中。海陬荒政歡聲動。都下歲頒和氣融。光化門前設大餔。男歡女悅集衰癃。雪綿今歲羸躬煖。雲粒明朝老肚充。謳堯歌舜楊州巷。勝似廷僚呼碧嵩。</text>
<title>贈別李生員蓮峰</title>,<text>仲秋時節月來良。繞砌蟲聲露氣凉。千里送君多感慨。陽關一曲我思長。</text>
<title>贈宗人聖典</title>,<text>四十無聞擇友良。從來世事盡炎凉。可憐志士還多苦。干謁深期命道長。</text>
<title>與金耕雲賦詩</title>,<text>眞賞淸秋勝事閑。襟期澹澹好開顔。令人醫俗窓前竹。不世鍾情屋後山。逸趣尋常懷葛際。新詩出入謝陶間。古松明月如留約。却看親朋此夜還。</text>
<title>黃鐵性云各國人。遇各國名區。描寫幅則必重價貿取矣。近已搨取松石園。而工桑所與貴第松亭。亦將搨去次來也。是日余適與詩客集于松亭下。因幷搨詩會樣。子黃曰。此將布于天下各國。諸客曰。作詩當於勝地。吾輩生於褊邦。名不出千里之外。而今因此會。坐得名褒揚於六州。豈非幸之幸歟。乃洗盞更酌。續吟一頁。</title>,<text>磨螘方羊藐小軀。夤緣佳境上新圖。騷壇不俗人隨勝。時眼爭奇價必殊。九道已通今異昔。萬邦應識我爲吾。玆遊喜得魚門手。莫恠臨離更挈壺。</text>
<title>謹賀閔尙書琹來除拜騎判</title>,<text>昨夜河魁占斗垣。朝來喜報一軍喧。團袍斗印靑雲菀。畵戟彫戈白日掀。軒室夢羊符異兆。漢家司馬耀新恩。紛紛賀客轅門下。栢悅如吾問幾存。</text>
<title>重陽對菊</title>,<text>百花如夢餞春回。叢菊重陽晩始開。屈子夕餐堪賦也。淵明獨愛信宜哉。有人同賞何辭酒。得句長吟合上臺。適我歸園時政値。好酬佳節一看來。</text>
<title>綏陵幸行。出東門外祗迎。</title>,<text>八鑾回抵夕鍾鳴。蹕路東西瑞靄明。六部簪紳趍肅肅。二陵松栢立靑靑。都民有喜鰲相抃。衛卒無喧馬不驚。漢水帶橫南嶽礪。千秋萬歲覩昇平。</text>
<title>親臨景武臺。觀兵丁技藝。</title>,<text>畵皷鼕鳴簇羽林。淸霜紫電晝森森。擐躬犀甲爭先奪。掛臂猿弓較入深。袁大人來奇愈出。戚將軍後妙宜斟。吾王勤儉倡優拙。暇日觀兵備雨陰。</text>
<title>親臨瑞葱臺。參班。</title>,<text>五千七百盡驅來。軍令分明更擧盃。偃武至今仙李國。觀兵於此瑞葱臺。賞施有次科資給。犒饋均同飽煖回。四海交隣邊徼靜。諸君何以答涓埃。</text>
<title>登水閣觀楓</title>,<text>因樹窩西水閣雄。四時佳景暫無空。夏宜急瀑開胸界。春以奇花媚眼中。主人詩酒重携客。黃落乾坤別有紅。盡日憑軒看不厭。酣霜萬壑是丹楓。</text>
<title>十月十五日。知舊邀余設詩會于七松亭。酒半金潤甫聞風而來。乘醉劇話庚申年間事。盖杓庭，黃史，以堂尹尙書宇錫，經香韓尙書章錫，梅史李知府浩譱，劉煕復，金圭源，吳膺默，張英俊，鄭慶濬，趙弘烈及余會于此亭。觴咏粧成詩帖。杓庭書月圓會。黃史書伴仙帖。劉學溪書楓露壇。俱是巨筆。趙古靑，金學圃模寫眞勝。俱名畵也。鄭松泉撫琴。吳茝人評茶。擬作名亭勝事。於焉三十餘年。計其日卽今日也。其後杓庭至文衡。黃史位躋黃閣。奄忽下世。其餘同遊。亦次第零落。以堂，經香尙存。而今則不參。舊伴之存而來此者。唯茝人與吾二人而已。俯仰今昔。良足泫然也。滿座爲之慘憺。殊無逸趣。詩仍未成而座罷。余歸卧松庭。月色滿庭。追憶七松午話。不覺轉輾。賦詩遣懷。</title>,<text>存亡人事杳難形。彈指滄桑幾換靑。唯有傷心舊時月。七松移照二松亭。舊讀蘭亭不解悲。一觴一詠自怡怡。當時視昔應如此。始信羲之卽我師。</text>
<title>到漢江乘舟。望雲述懷。</title>,<text>白雲之雲天際來。去時還從天際去。白雲兮白雲兮。下有狄梁公永懷處。秋霜春露迭相遒。北檟南楸長幾許。潯陽賦歸負初心。我駕役役南江渚。王事在躬敢言私。民憂溢目紛無緖。陽遵志事兩難全。海濶天長此延佇。</text>
<title>大邱朴與星州朴山訟。星朴二處子寃死。有一士人作朴孝娘傳。播廣都下。邱朴買燒之。傳雖不行。眞是非尙在。</title>,<text>曲直恩讎自有常。區區何必費金黃。燒書難燒時人口。後世猶傳朴孝娘。</text>
<title>李蕙荃用東坡韻。要余和之。因次韻。</title>,<text>區區茝號人。百年已過半。病固何能已。老且不足歎。屛除胷中埃。但願健常翫。苟究其所宜。寓觸皆閑散。符綬叨天恩。駸隨名利伴。歲垂緣漕供。日勞對簿案。各隨其分爲。焉用此煩亂。孰能時至行。靜思每心盥。嗜慾人所由。洗滌不可緩。前宵舊交親。妓歌珠一貫。點檢此一生。徼𢔛性所愞。於斯證馬牛。以之較氷炭。筋力轉衰羸。酣詠未參舘。月來燭漏殘。夢入曉衾暖。無酒無詩緖。敢望要人粲。</text>
<title>登燕處超然臺</title>,<text>一片丹衷是我心。斜陽有感此登臨。衆山搖落還如古。短竹扶踈見至今。世事棋飜當必着。人情紙薄苦相侵。雌黃之說君休問。翹首自怡費越吟。</text>
<title>臘日。與石醒及日山炙雀佐酒。賦詩遣興。</title>,<text>雀辟彊魔酒辟寒。閣梅花底一蒲團。臘平莫問秦時古。風味多慚漢吏寬。傾瀉素心今夕永。留連靑眼故人歡。勸君坐抵鷄鳴曉。玆會天涯再得難。</text>
<title>白雪詞一則</title>,<text>山暗。雪斜。碧松樹。白梨花。九秋皓月。十里明沙。風寒驚睡鶴。野曠返飢鴉。憑情又眼雙拭。望美兮天一涯。瓊樓十二遊仙子。不勝淸寒吹玉笳。</text>
<title>石醒及日山李鍾浩昨有所賦於儉巖而示及余。朗吟其韻。致有可羡者。因走筆。</title>,<text>諸君詩似孟郊寒。湖上宦遊羡爾安。擧世何曾方外托。一樽自愛眼前完。高標有得由天見。器量無加隨地寬。身命年來都過望。東南三郡尙爲官。</text>
<title>謹次金水使基峻韻。而詩中金令曾經五度從軍。有慷慨之意。</title>,<text>雅謔中宵際雪天。逢塲莫道契如川。慇懃此地留連意。願在君前作少年。心香暗動欲梅天。淸誨聞來若涉川。直待明朝聽講去。諸生不是謾今年。五度彊邊足感天。此行重托到巴川。須知爲國民憂切。壯志雞燈抵暮年。</text>
<title>是日行講揖禮</title>,<text>斯文與世道。氣數互汚隆。稷下千經古。湖庠一洗空。文成倡竪幟。吾道海之東。列聖垂衣日。羣儒皷篋風。云胡粱肉飫。不與古時同。編帙渾成蠧。誦絃寂若聾。偉哉今召伯。激勸必先躬。條䂓追呂氏。增損倣朱翁。頒行七十一。儒儀瞭卷中。而吾適忝宰。聽講試羣蒙。濟濟菁莪美。彬彬棫樸叢。信知天賦與。今嗇古何豊。庶變吾州俗。佇看十室忠。</text>
<title>對梅花。韻用雪滿山中高士卧月明林下美人來。</title>,<text>松踈含雨聲。竹瘦保寒節。窓半許明月。階虛受暯雪。支離冬夜長。太甚老眠短。村燈明復暗。鄕夢去更滿。相思花正發。恰似對妻顔。看看兩不厭。何處是家山。白髮倚烏帽。徘徊向晩風。春光嫌早到。漸入數枝中。迎素擬粧施。望靑笑渴曹。黃昏浮動夕。有誰爭韵高。調鼎感殷相。漏驛㤪屈子。千秋頭上萼。漫弄操觚士。西湖楊鐵崖。滋筆批淸坐。東坡蘇玉局。便腹飽香卧。波斯種石室。紅白太唐突。鶴頂依殘雪。鷺心伴夕月。貞固大夫里。圓通居士盟。再尋何遜閣。倩笑王陽明。風淸千里夢。夜久數聲砧。何年高䯻婦。慇懃送雪林。歲寒白屋貧。沽酒水西社。快傾風味春。泥睡南枝下。可笑隋皇家。空拋剪綵紙。詩隣不寂寞。天送雪中美。見月憶玄度。對樽思照隣。巡簷看我笑。徒爾惱騷人。所思在遠道。相對細傳盃。依斗遙望處。氷魂夢裏來。</text>
<title>御極三十年。聖壽望五十。陳賀誠罕覩大慶。欣抃擬述華祝之忱。</title>,<text>上帝懷明德。邦休際熾昌。舜殿祥雲靄。堯階瑞日長。龍飛天九五。龜協洛中央。欲效華封祝。無待賀隨行。</text>
<title>與石醒述懷</title>,<text>思鄕日日殆狂幾。鬂亦經寒帶雪飛。曉枕迷茫蝴夢薄。霜天搖落鴈聲稀。殘年廢學渾忘姓。數歲離家倍惜衣。千里故園何處是。詩情酒魄不須歸。</text>
<title>與石醒及日山李延日鍾浩共賦</title>,<text>謾勞光顧頓增新。談笑一堂都是春。暖閤難將梅友狎。寒庭易與竹君親。堪憐異域同聯榻。只恨離筵未結隣。獨客又逢初度日。居然五十九年人。</text>
<title>除夕 二首</title>,<text>節序頗驚南土換。最難耐是歲終辰。單携柳弁他人子。三守金庠此地申。公暇乍除星畫卯。新休迓續日賓寅。春來更有年豊願。一炷心香糓上辛。蟲鳥風雷歲欲周。經行歷歷試回頭。孟光花甲延長夏。何遜花期續晩秋。南市不逢高價驥。西庄近就拙謀鳩。適來隨遇新衣換。笑似童心老未休。</text>
<title>元朝</title>,<text>官門皷角動春輝。恭向宸居禮賀歸。爲客驚看新換曆。思君恩重舊頒衣。梅花經臘芋仙出。椒酒應時桃菜肥。最是石翁憐我獨。離鄕故作日相依。</text>
<title>曉發上浦</title>,<text>金鷄叫罷曙流光。輸與行人早理裝。野漸破矇纔辨色。路猶慣面轉知方。自從六十專城任。做得尋常控馬忙。寒氣侵凌微酒力。狐裘貂帽暖尤良。</text>
<title>途中立春。有所思。</title>,<text>適時惠雨潤如油。一種春心遠客愁。帖子延祥書綵鷰。耕農勸作策泥牛。江山氣像新添態。草木精神捴入柔。檢看此翁頭雪白。條風不到亦堪羞。</text>
<title>人日</title>,<text>七日人逢好。於今有此生。添年何畏老。占候但要晴。見雪南來少。侵晨絮仙輕。眚災誰得信。豊兆慰民情。</text>
<title>陜川舊邑店</title>,<text>朝發冶爐店。回頭有感思。桑田隨處變。蝸舍逐身移。古木如相守。孤亭保自危。嬉遊慣舊俗。知樂不知悲。</text>
<title>途中述懷三截</title>,<text>曉雪初收朝旭闌。宜人共得健尤安。登高未必西山勝。寓目頓忘行路難。剪彩縷金倣古成。從新此日見羣情。行人亦解酬佳節。故向酒家調菜羹。人以可人奚論吾。飯囊肉帒一傭夫。中於無與空垂老。詩不成章酒不㪺。</text>
<title>至永昌驛。雪寒甚酷。因止宿。</title>,<text>巴西雪花掌也似。征旆悠悠行不止。冷然旬五駕長風。亥廡盤回一磨蟻。晉陽歸雨夜飜盆。水漲南江不辨涘。津人苦勸公無渡。世故匆匆沒奈爾。我馬虺頹我僕痡。彊着肩杠凜臨履。寒風烈烈波滔滔。凌踏魚龍窟宅裏。連天黃濁半成澌。龜破凝膚難正視。同塗勞逸判淵天。我在華軒人在水。陽舒陰慘理無間。平地歸來細彈指。前哲惟能軆下心。常思痛癢切於己。乘輿濟洧今何在。而我慚非鄭東里。無甯歇泊一煖寒。日未西時駐行李。</text>
<title>對月娥</title>,<text>我到六旬爾四旬。堪憐雪髮更難春。兩心不負十年約。一話那窮千緖眞。茝曾處士淸惟古。梅是佳人韻復新。多情盃酒慇懃勸。月到西林夜到申。</text>
<title>感古傷今。不覺彷徨。</title>,<text>牛山歸馬倚斜陽。啄啄飢烏似戰塲。新鬼煩寃舊鬼笑。路人誰識此心傷。</text>
<title>馬浦途中</title>,<text>自邑紆迴轉運營。中間七百往來程。縱謂新春寒少弛。堪憐白髮老頻行。野雲淡抹來朝氣。店婦倩粧牽午情。弭鞭斜日低頭想。何處鄕山足養精。</text>
<title>上元夕。與裵松坡招韻共賦。</title>,<text>六載郡縣到嶺南。衰齡五十又三三。闌珊韻入風當竹。料峭寒生月滿潭。立宅惟看今祭粥。細君應記昔傳柑。每逢裵老孤懷遣。我以狂歌子以談。</text>
<title>金元中來訪</title>,<text>杜鵑曾比君。君到際花芬。君與花俱在。起余底處欣。</text>
<title>早春天氣寒暖適人。足暢幽欝。臨風把酒。信豁如也。呵賦得。</title>,<text>役役三營路。勞勞一月間。凍梅氷頰皺。風籜粉衣刪。靡我無涯境。逢君有剩閑。風流追北海。文彩憶東山。墠躡雲仙履。峰抽雪妓鬟。溫溫和煦動。習習善風還。一嘯宣堙欝。三盃滌苦艱。會須憑遠眺。相與發怡顔。適養江湖性。却忘廊廟班。浩歌樓上倚。疑是出人寰。</text>
<title>多栽花木於自怡墠</title>,<text>相質由天勝。裁成却在人。如今三逕就。依舊一園貧。鳴鳳于何止。歌蜂浪自巡。仲春宜植木。今日正當辰。孫碧村中律。兒紅壽長隣。萋萋隨種列。艶艶逐根新。香爛詩邀友。陰成酒速賓。經春花葉好。供我自怡神。</text>
<title>東宮誕辰</title>,<text>恭惟甲觀瑞辰回。萬舞歡聲動九垓。邦籙無彊獜鳳出。天顔有喜鷺鵷陪。賀班伊昔叨吾分。會事如今適子來。歌詠四重遙倚斗。長安不見悵難裁。</text>
<title>往飭洑役。路中口占。</title>,<text>四隣郭外田。十里沙頭堰。前秋一極備。溝道散橫蔓。累石不能支。悍湍惟意噴。春殷土脉融。報牒謄街論。籍衆募奔趍。差勤掌蕫勸。而我盍往觀。躬自試監憲。荷畚一百五。一一里丁健。補缺齊效能。貼頹累積寸。自是食力疲。正似沙炊飯。言念殫腁胝。安得不飢困。我有妙理樽。何須待甘餪。申牌早已催。市肴邇亦遠。瓦甌亂無巡。簇聚如飮鼴。乍忘勞筋苦。云好點心頓。甞聞古格言。暑雨興咨㤪。每思來處艱。盤飧粒粒悶。今日薄薄酒。買歡納一圈。只爲衆力齊。非要頌聲販。已辦防直錢。無勞添酒券。所希秋利成。得糓倉箱萬。</text>
<title>申飭新塘金礦</title>,<text>聞昔投金抵玉年。四隣鷄犬靜如眠。五丁鑿後山仍動。三品輸來海漸遷。文反速貧何事士。寶多無價不窺田。笑他今日新塘上。苦語申申舌欲燃。</text>
<title>述懷</title>,<text>荐雷驚百里。經帙奏新功。稱慶蕃優渥。覃恩及遠躬。周弓叨有貺。韓袴愧無功。寄語謳歌者。新飜入睿工。</text>
<title>梅花詩品</title>,<text>折梅香自在。誰是意中人。江南無所有。聊贈一枝春。</text>
<title>送柳致永之京</title>,<text>曾惡煩客擾。還覺人去寥。情同巴峽水。搖蕩坐無聊。</text>
<title>宿馬浦</title>,<text>巴陵春二月。太守理行輈。役役公家事。滔滔遠客愁。路連天際外。日落水西頭。蠟炬依殘壁。龍帆泊晩洲。欲無簡書畏。故作雪泥憂。是夜雲含凍。前年海失秋。鶴城偏欠負。蜒戶困徵求。積藪諒難拔。菲才詎所優。矧乎沿俗悍。何以刻期謀。撫枕通宵坐。海鷄報曉籌。</text>
<title>述懷</title>,<text>騄駬塩車意氣昂。大兒文擧小兒楊。區區腰腹違相副。忍作准陰出胯行。</text>
<title>店臨江頭。心界爽豁。夕陽一羣鷗鷺浮沉甚適。韻用江碧鳥愈白句。</title>,<text>佳麗南洲說此邦。長歌懷古不成腔。鷺羣無管興亡事。調戱斜陽水滿江。溶溶瀁瀁春塘夕。兩兩雙雙對十百。恣意弄波沉更浮。縠文圓起玻瓈碧。鸚鵡時爲籠裏囚。鷹鸇多被架頭擾。能言善搏莫相誇。捴不如渠自在鳥。米塩軒冕備辛苦。無暇寬閑烟火肚。白鷗浩蕩誰能馴。若比世人眞有愈。澤國生涯糧自積。水多腸少飮無射。不與田禽啄稻梁。其心應似其身白。</text>
<title>訪金春坡不遇</title>,<text>立馬長街首一回。杏花深處獨含盃。江天布帆春無𧏮。云是坡翁載送來。</text>
<title>梁山途中有所思</title>,<text>山欲靑時草欲綻。白鷗片片等閑回。回憶哺飢年已久。居人誰識此重來。</text>
<title>通度寺。與石醒共賦。</title>,<text>遨遊老去彊爲情。宿願須知緣以成。千年寺古靑山色。萬樹洞深流水聲。鷲捿高倂慈雲闢。龍伏長留慧月明。語對經僧渾醒俗。空空底處道無形。</text>
<title>遣興</title>,<text>複殿莊嚴古㙮奇。塵機息盡悟無爲。香厨引水雨聲錯。靈界放光曙色凝。妙入如何功寂滅。眞知是處念慈悲。天敎六出山門積。自以今來慧可期。</text>
<title>彦陽途中</title>,<text>過了一山又一水。山山水水險哉。斜陽執策因將進。只怕前溪風雨來。</text>
<title>余以督刷官。來赴蔚山。時當三三。天涯令節。自多旅懷。撥忙吟抒。</title>,<text>身隨海燕到江南。芳草天涯旅夢酣。時候暖寒春六六。人情悲喜日三三。長緣墨綬閒無暇。只恐蒲鞭化未涵。新浪巴川鱸鱖美。幾何回泊順風帆。</text>
<title>蔚山兵營</title>,<text>制勝堂高望裏雄。軍牢吸唱快肩風。山河壯勢樓㙜出。民物煕情雨露中。地昔龍蛇過經理。人今裘帶見元戎。海晏天晴無戰氣。鎭南門外夕陽紅。</text>
<title>自嘲</title>,<text>上有皇天日月明。列星殘照敢言明。江南靑雨抽春草。盡是旬宣化裏明。</text>
<title>蔚山本倅金永稷間拝永興。明當發行云。故余詩以餞之。幷引</title>,<text>同居洛陌。曾無里閈之雅。白首靑眼。乃在嶺海之遠。奈之何逢榻未暖。征旆爰啓。詹望行塵。實勞我心。恭䟽短引。畧抒悵慕之忱云爾。三年聲績仰高山。淸話官燈一夜閒。日下歸期鳧舃化。浙東公幹鷁帆還。翻成遠客參商裏。暫見眞仙夢寐間。回首故園同漢北。前頭應不隔重關。</text>
<title>太和樓舊址</title>,<text>黃龍淵上太和聞。只看浮沉鳧鷺羣。勝地幾關興廢事。春風自解草花芬。落來大野三山出。逝滙長洲二水分。簿牒相仍閒未暇。漁歌牧笛意何云。</text>
<title>駕鶴樓賦得</title>,<text>大嶺之東東復東。州治先數鶴城雄。羅代繁華衣狗變。壬辰風雨水雲空。國朝昇平三百載。生齒日蕃民物豊。君不見太守之居極軒敞。前松後竹多淸風。又不見客舍南樓太和屹。雕梁畵棟紛玲瓏。百隊旗亭新雨後。千家戶扇艶陽中。此來似有宿緣業。賞心無暇夙宵公。寒食淸明看漸過。閒行今日共石翁。滿城佳麗都收拾。伴鶴始之架鶴終。我有一部風土記。歸來添載剪燈紅。</text>
<title>客中寒食</title>,<text>今節如逢夢裏春。異鄕又作客中人。家音阻隔今三月。拜掃難追悵轉新。桃花粥腆饌排寒。藍尾酒消愁強歡。近日徵租偏苦重。春和不得使民寬。</text>
<title>窓前杜鵑花一枝的歷對。余念花開花謝春自管句。無得折取者屢日矣。妓輩偸揷笄餙。矜憐故有作。</title>,<text>一種杜鵑僅幾花。暗隨春風向余斜。祗恐夜來風雨惡。更憐移得上娥珈。</text>
<title>雪谷鄭誧麗朝人。有鶴城八景詩甚絢麗。用其韻效其軆。</title>,<text>積水盈螺酌。長川入芥船。名樓興廢浩無邊。滿眼草芊芊。暗淡鰲山雨。空濛馬島烟。憑欄把酒興悠然。似欲吸鯨川。 右平遠閣。鳥背捫南極。魚頭挹北洋。前臨無際水天光。上下一蒼蒼。鏡裏河山小。籠中日月忙。求仙秦漢路迷方。彈指幾滄桑。 右望海㙜。鰲極撑危頂。龍鱗曝晩汀。千年三字碧波亭。休問有無銘。楣月長含白。簾嵐未了靑。漁歌和與浪淘聽。石髮半凋零。 右碧波亭。天揷金柯葉。山含玉露華。令人解誦半輪峨。錯認影西斜。夜靜喧銀瀑。秋晴散彩霞。連峰不遠上淸家。脫屣躡仙阿。 右隱月峯。浮白何從飮。霏紅半已無。春光爲我肯來留。收拾一山隅。遠客膓應斷。佳人手尙柔。休敎飛絮任溪流。歸轂可攀扶。 右藏春塢。逕路莓苔篆。烟霞綺縠紋。觀音道釋不言言。鍾磬隔溪聞。風度林香遠。雲深石氣昏。蓮花古蹟向誰論。山日已黃曛。 右白蓮菴。迢遞仙居壯。呼噓帝座通。處容云是昔何翁。今見在詩中。寶襪凌波白。花簪映雨紅。悠悠今古劫無窮。平地倒藍風。 右制勝亭。北拱臨天闕。前瞻對海門。東南佳麗一樓軒。人物邑居繁。春風多係馬。夜月不離樽。紛紛來去閙朝昏。誰復念窮村。 右太和樓。</text>
<title>是日卽我玩山從氏再回甲日也。前歲今日。未遂晉參。今又遠在天外。老懷欝陶。詩以寓之。</title>,<text>三月十三天氣晶。看花忽憶玩山兄。兄年計已六旬二。初度今朝日適丁。門行最長是康樂。家範獨存如魯靈。政宜是日團成聚。桃李芳園共叙情。並與音書久阻絶。居家在旅未丁寧。有無華子岡前舞。疑信經香館裏觥。兩地相思兄亦弟。也應臨飯老懷縈。巴陵近信那由達。前月因公赴鶴城。花面鳥名踈楚越。糓零錢瑣費神精。前夕笙歌座上妓。嗟無雅謔大哥程。試問從玆籌甲子。幾回回薄老人星。往年謂有來年在。今日重違去日營。節物風光共流轉。洞陰寒食草靑靑。一波纔動萬波起。漏盡燈殘夢未成。我願吾兄偏受祿。永躋壽域樂昇平。</text>
<title>月夜宴罷後。憶裵松坡回文。</title>,<text>松坡。思切。意嗟。云誰別。是靡他。一字書隔。九回膓何。應看今夜月。獨作此笙歌。尋巢畫樑鷰屋。求友嫩柳鶯梭。苦憶微君能幾有。我懷底處付吟哦。</text>
<title>戱以妓名排入詩語。以寓翫賞之趣。</title>,<text>鷰語鶯歌柳綠天。梅香桃臉笑春姸。玉柱鳳琹初月上。採紅兼得領花仙。</text>
<title>喚鶴齋卽余下處。適有所懷。次白香山奉酬淮南牛相公思黯見寄二十四韻。</title>,<text>齋以扁喚鶴。似我渴思賢。思賢爲需世。顧才愧窺天。推究名與利。無不自機權。利必招灾異。名是要榮闐。不材處高木。能盡以天年。方圓隨意適。陶泥惟在甄。俗云殊今古。化豈異坪壖。灘頭風浪急。常怕滿載船。先訓不敢忘。戒之在燕筵。宋人病揠苗。韋妻怪揷鈿。自是商量地。在公擬定禪。玆行元非筭。暫時證宿緣。宓子治單父。陶令遊斜川。鶴城形勝擅。雄據卽十連。村閭烟樹裏。魚鳥暮帆前。東風煽駘蕩。景物十分圓。草茵侵坐軟。花臉向林全。物色正如此。緣何廢詩篇。鞭因徵稅重。日加促令傳。訴情言哽塞。乞限淚如泉。際玆凋瘵極。胡不天雨錢。借問吾民慍。不及調舜絃。已經春早晩。難辨蜜中邊。撫字固如是。不覺轉慘然。</text>
<title>南海忠烈祠賜祭時。余以祭官典差。而日字只隔三日。此距四百餘里。度不能抵及。勢將防報。盖忠武公嵬勳卓節。夙所欽仰。寔是一展素忱之秋。而日迫路遠。坐負期會。撫躬歎惜而已。</title>,<text>平生尙慕李公忠。遺廟周旋是素衷。而今去駐東南地。恨殺心同事不同。</text>
<title>採得玉梅花一枝。移栽巴陵之衆香舘。</title>,<text>玉比賢人梅比娃。玉梅一種號名花。可憐移去巴陵意。匹美聯芳總一家。</text>
<title>夢作</title>,<text>蓮花界上一禪人。來作人間太守身。近時刷政如星火。何以愛蓮不愛民。</text>
<title>或云積苦之餘。一番張樂。足以少暢。余曰。除非公務則便是無事。一場之戱。庸何傷乎。乃以舞歌交迭。賦得。</title>,<text>丹碧紗籠膩燭煌。支床畫鼓植中堂。琴手調絃簧舌慧。歌衫束帶舞衣長。一唱慢聲紅袖擧。翩如嬌鳥兩垂翔。浥露芙蕖微演漾。含風楊柳乍低昂。吹漸高亢彈漸促。將身赴節對蹌蹌。羽聲寥亮商聲苦。大手回旋小手忙。玉腕飄輕鼉腹脹。四桴一響錯相將。蓮步四環如轉磨。絛巾八脚似垂楊。女師擊朴鳴爲節。奏罷雲門一廣場。須臾換戴藍氊笠。雙出鴻門女項莊。珊珊鼻玦鳴璆佩。片片腮鱗閃電光。人影婆娑釼影暈。梨花渾軆散霏香。翻將武技帶憐愛。觀者從傍如堵墻。淸歌終曲房中樂。能使纖塵動畵樑。陽春白雪詞三疊。流水高山琴一張。洞簫聲斷夜如海。滌蕩十年塵土膓。而我心中久無妓。此來役役又何遑。暮雨朝雲難入夢。淸絲豪竹杳成忘。小兒饒舌破人戒。爲我今宵置此觴。合奏一堂雙絶舞。如參仙樂意淸揚。</text>
<title>蔚山回路。口占因寓目。用采紅，流鶯，梅香，花仙四妓名。</title>,<text>官路東風面。嬌花展采紅。太似曾相識。含羞欲訴衷。流鶯盡日語。知是訴春心。莫謾風光媚。終憐懷好音。梅花吾所好。難狎易情親。芳結憑誰展。暗香自管春。有花春尙早。菩蕾姣如仙。寄語人無折。留看又一年。</text>
<title>通度寺牛鼻巖近處石面。使智性僧題刻姓名。</title>,<text>刻成新面目。淸凈絶無埃。試看題名字。非徒我獨來。</text>
<title>去來時入通度寺。數旬間。寒煖頓殊。物態變幻。因感吟。</title>,<text>向日經行滯雪衝。如今駘蕩見花濃。一月再來僧苦未。詩無紗罩飯無鍾。老眼飽經歷。心如面不同。夜對高僧語。塵埃一夢中。</text>
<title>到勿禁。逢金春坡叙話。次壁上韻附尾。</title>,<text>臨江小屋暮春天。浩漾波光意豁然。無物能如𩿨𪆽趣。擬君長作畵圖緣。心機看得虛舟泛。詩律酬成芳草連。情緖一般同是客。幸敎霏雨借奇便。</text>
<title>石醒自釜港見到。備說遊觀之盛。因通度題名。蔚山戴妓。東萊觀市。取次會成三業願。玆遊奇絶冠平生。余詩以解嘲。</title>,<text>鯤鵬鱗羽化。龍釼斗牛光。遺名誠所遇。焉用有其方。右題名。朝雲含雨濕。春鳥喚花開。競將明媚態。引我勸深盃。右黛妓。鴈弟魚妻妾。蟻軍犬婢奴。盖聞猊與㺊。止竟八良虞。右觀市。</text>
<title>村家短墻。斜出紅桃一枝。鮮姸可愛。其下有十五六歲女兒。脂支紅臉而立。驀然起想。因有作。</title>,<text>自矜春色出墻花。分與行人共看華。無可奈何風不耐。未知輕舞落誰家。</text>
<title>登嶺南樓</title>,<text>身分名區最所難。此樓五上足遊觀。桑麻安業民生樂。風月入懷客子寬。幽鳥好音和管囀。佳娥嬌態比花看。等閑省得吟魂勝。偏照斜陽下筆端。</text>
<title>題餞春詩三則。戱贈月娥。</title>,<text>花開花謝任春工。鄕館新愁一夢空。我髮若絲無所取。不如蛛網住殘紅。挽留無計送君期。啼鳥數聲綠滿枝。茫然難覺春歸路。飛絮落花應自知。風雨無端送別催。佳期再信上梅胎。春如佳嬉嬉如月。人遠明朝月亦頹。</text>
<title>題土爐詩</title>,<text>晴窓閒擁坐。於汝世難秋。外餙五行土。內儲七月流。心灰寒士友。軆煖美人儔。點雪皆消烘。聖門亦不羞。</text>
<title>題咏燭詩。贈松坡求和。</title>,<text>有燭家家箇箇珠。待賓何處縶塲駒。暮廉星漏分紅獸。㓒室輝生繼赤烏。穗戴春花探戒蝶。影如海藻樂占鳧。思鄕遠客方挑盡。濡炷還同濡尾狐。</text>
<title>觀棋有吟</title>,<text>落子縱橫箇箇珠。黑加點㓒白如駒。智勇兩行同逐鹿。雌雄相决孰知烏。畏網藏跡依山虎。延頸窺機泛水鳧。踈簾珍簟看棋客。何似叢祠博戱狐。</text>
<title>燈夕</title>,<text>錦棚千樹奪春工。萬國同看一夜紅。塡街士女紛相錯。盡在昇平歌笑中。</text>
<title>三月別試初試。家侄永善，次孫時泳。以策問參榜。又應製。長孫惟泳入格云。一月內一家三榜。是開眼處也。志喜。</title>,<text>根固源深積慶因。鵬程豫卜啓途辰。願兒愚魯曾何意。俾爾熾昌早立身。紛紛抱策金門日。鼎鼎開花寶樹春。千里帆回消息喜。天涯孤客頓怡神。</text>
<title>克兒時孫。自京從尾張丸輪船來。與同載人有所賦詩句。用其韻述懷。</title>,<text>包括瀛環勢接天。快哉利涉尾張船。童男不識何時返。兒子卽看此日連。試爾猶能誇壯志。自余每縮歎衰年。說惟未盡心中事。劇到鷄鳴也弗眠。</text>
<title>余因統使上營。隨至老姑堂。則克時兩兒爲見其父兄。適時來到。在衆中看翫。因與相見。千里外萬人裏。得成祖子孫團集。其喜叵量。有吟一則。</title>,<text>車馬沸滄海。㫌旗拂紫烟。知有元戎在。餘皆𥺀米然。眼看無識面。楚越載同船。榮耀當如彼。零丁堪自憐。冉冉彼誰子。前趍兩妙年。乃是延陵季。携同謝氏玄。會合成三世。亦足張吾筵。異域生春色。雙眉喜歡巓。</text>
<title>呈統制使閔公敬鎬</title>,<text>君不見高唐盼子者。趙人東漁不敢謀。又不見澶淵寇萊公。宋朝北鑰無復憂。我東重塞重於南。古來推轂盡名流。軍功爵賞皆决外。閫帥之任極揀求。在昔忠武受命來。一掃南氛運神籌。挽河亭上月千古。洗兵館前波幾秋。當今聖明招俊日。千百人中閔公尤。閔公偉器與雄才。胷藏萬甲鎭南州。拜謝鳳闕杖節鉞。昨度凾谷驅驊騮。翼鴻得意靑天逵。一張華盖春風悠。幕僚簇擁左之右。恰似芙蓉水上浮。向導磎程羅旗纛。衛從武勇盡貔貅。快肩豪奴張秦拳。細眉官娥和吳謳。行如流水建瓴勢。君子砥道千里脩。巷婦村兒爭塡途。以手加額復拭眸。士曰時哉民曰樂。猾胥聞風龜縮頭。皇明八賜爲誰功。可繼前烈惟我侯。曹相一遵何約束。往古來今功業侔。下官職在巴陵守。只愧分憂久未酬。此日歡情發爲詩。天佑南溟申用休。</text>
<title>次兒曹端陽韻述懷</title>,<text>忽憶乾淸恩賜連。朝衣猶襲御爐烟。字民元是擔惟重。一病如何晝苦眠。辟兵已判靈符佩。長命須看彩縷前。驚心節物憑誰問。情緖蕭條却黯然。</text>
<title>是日學兒生朝。克時兩兒想多慰悅。賦詩遣懷。</title>,<text>人家樂事是弧辰。對舞斑衣悅兩親。爭奈一官孤渡後。長爲千里未歸身。今朝養老堂中客。曾是連枝膝下人。想見記來初度日。臨飧不食味酸辛。</text>
<title>世祖朝潛邸時願堂。晉州長安庵。</title>,<text>長安菴以號。聖蹟擅遐陬。因證珠傳手。法施石點頭。夜行非是險。世念總眞憂。禪問猶能記。香山先我優。</text>
<title>訪申洞趙僉樞相奎贈詩</title>,<text>鳧勇鵬騫若有時。天敎我輩便逢奇。芸香新曬琴書架。華氣留看桃李枝。直待才能明世用。擬將志操碧山知。多情鷄黍難辭欵。自是心身賴得宜。</text>
<title>朝起有吟</title>,<text>日尋淸凈界。非爲擇幽深。金動難圖劫。火交未定心。解知禽鳥樂。滿覆檜松陰。細瑣人生事。如何惱至今。</text>
<title>規戒具在桓</title>,<text>擇里不孤近郡城。心純貌粹妙書生。鍊金剛質徵當礪。磨玉潤章角以聲。肄業直須三史閱。克私何啻一毛輕。論經有比如醇飮。醉必熏柔勝酒傾。</text>
<title>述懷贈裵松坡</title>,<text>太平有像賀農成。酒氣豪騰打麥聲。方際移秧朝雨洽。天心委曲答人情。珠走玆心篆燒香。琵琶亂灑響池塘。從來所得君知否。快我虛堂六月凉。</text>
<title>衆香舘。次絶句六首。贈裵雅雪松。</title>,<text>一識荷君自遠來。滿腔聲韻好懷開。琴心能得鍾期後。料是庭梧爲我知。標秀神凝衆所憐。端知操行是家傳。涵養深中眞得力。詩成珠玉筆雲烟。中立天津陳十洲。致身英擧出頭頭。萬里鵬程知固有。何嫌今日此沉浮。家曾阻嶺簡無聞。母必倚閭子望雲。遙想𥠧孫當進果。願將移孝顯忠君。口稱珍需軆綺輕。瞽無色相耳聾聲。縱緣衰病如聾瞽。於食於衣奈慾橫。幽夢初醒靜午暉。閑愁空惹喚金衣。淸風無約能生竹。對面虛心儘載歸。</text>
<title>答趙周漢壯元禮</title>,<text>過經如昨少年時。選勝交遊貴在知。內蘊詞章疑宿搆。旁通文藻破藩籬。雨含琴調熏風遠。人似棋機習俗移。翫物尋常須有味。蒔花自發不愆期。</text>
<title>植棚於堂之前後。以琉璃燈安其上。引火上之。於是庭除炯朗。蟻螘可數。</title>,<text>琉璃龕凈夜光流。用火新方是石油。桐底竹邊俱有照。風前雨裏捴無憂。夕飧纔罷敺昏去。曉漏抵殘帶影留。我笑匡衡生太早。借明謾向壁間求。</text>
<title>詩社新晴韻</title>,<text>麗景還隨霽色俱。恩光新沐物相扶。山如宿酒醒來重。雲似敗棋着處孤。琴韻茶香淸擬古。暮烟踈竹淡生圖。農心望歲歡連屋。帝力何須問有無。</text>
<title>自怡墠詩會韻</title>,<text>密鋪濃陰淡墨光。尋常分得遍身凉。小壇能擅文章債。僻地偏生草木香。望若神仙君輩樂。坐看瘦鶴我心長。肴樽一飽難爲謝。酬句何嫌笑大方。</text>
<title>詩社原韻自遣</title>,<text>暇日登臨緫景光。碧梧叢竹自生凉。孤雲初出山容淡。一雨纔過菜味香。俯仰須知尋勝足。縱橫盡得賞心長。玆遊眞卛淸如許。何必更求却老方。</text>
<title>間有嶺營請賞。以請余仍任矣。今旣成命已下。私分懔蹙感吟。</title>,<text>苽猶過望况仍苽。營請曹回恐謬加。不是無心終蔑效。偶然虛譽反成佳。河東待罪今三歲。𤃡上爲官又一家。手折南梅瞻北斗。殊恩圖報蕩難涯。</text>
<title>步燕處超然臺詩社韻</title>,<text>病餘糊亂緫難甄。永日要將何所緣。意轉荷珠無定處。計多瓮筭未成眠。謀身未爲營錐地。需世祗憐愧管天。止仰從看皆有數。聲名留待子孫賢。</text>
<title>途中細雨</title>,<text>細雨斜風客路長。閑忙人事正難量。草花爭媚如迎笑。野性自合無賴香。</text>
<title>匡廬山白蓮社三截</title>,<text>匡廬山下白蓮社。盖亦取諸靈運寫。心尙遠公想起來。肅然如對今蘭若。何年掬水妙香聞。兩寺元從一寺分。磬罷鍾敲僧入定。法天惟見雨花紛。招提緣薄我來遅。壁上留題李白詩。俯仰搜尋眞面目。後生無復盡情辭。</text>
<title>贈鏡湖，月虛兩禪。</title>,<text>禪心明月鏡生輝。三宿奇緣殆庶幾。古洞雲來皆佛氣。空門花落亦天機。滌除煩障開淸凈。栽植善根斷是非。語對高僧諸念寂。從知眞性覺依依。</text>
<title>白蓮社。逢趙雅昇奎。</title>,<text>招提逢故舊。情緖極從容。愁惹常憐獨。興因此比蹤。淸風生院竹。琴韻奏庭松。會面誠難得。深衷警曉鍾。</text>
<title>月虛禪師請余以詩</title>,<text>有何曾閙世間喧。無復更思身外煩。際旱法天三日雨。慈悲餘澤及前村。坐近濃陰永日淸。門臨流水小橋橫。暇閒縱得尋幽處。老去詩篇太瘦生。</text>
<title>李進士玟夏能詩善酒。兼抱偉才。遊覽湖山三十年。近住此寺。卽訪賦詩。</title>,<text>久聞名號結新因。一面襟懷似舊親。問君待得心期否。萬事憂酲不患貧。志擬筠篁操愛松。文遊淮海筆成鋒。故尋流水籠山處。不妨耳聾所好從。</text>
<title>余以宜寧獄事。暫避于趙懼庵山齋。</title>,<text>昨宵安穩宿檀那。重到山齋意更何。天將風月無錢買。人借園林許我過。榮途早識傍觀好。閑處方知自適多。生事縱然猶可勘。難輸債負是詩歌。</text>
<title>余所怕蚊而此處無之。如得淸凉界。喜甚賦詩。</title>,<text>通宵不起耳邊聲。露卧方牀穩夢成。卷却帳紗凉愈足。免燒烟草胃初平。居人此地仙何羡。太守今來病欲淸。世事還同塞翁馬。偶因奔避得閑情。</text>
<title>此近牛鳴地。有烏啄水。卽白蓮寺舊址。小兒腹瘧及眼眚。無不神效。七十翁飮之月餘能生産。屢驗矣。今盍試諸。余樂而有吟。</title>,<text>金羅太守素多疾。俗物刀圭箱蠧屑。奔竄山齋纏百憂。重添暑祟卧呻泄。聞有匡廬在牛鳴。神烏啄石井穿成。故老相傳屢經驗。能令瘉瘧眼眚明。山下居人勸我飮。飮了一瓢寒凜凜。頓覺沈痾祛身邊。回頭快爽何如甚。</text>
<title>有感賦詩</title>,<text>南來殿最六回輪。長是優褒漢吏循。慚愧黃苽今已熟。明年此地又逢春。</text>
<title>壬辰六月十七日。卽我細君再回甲日也。余昨歲閱夏於京第。擬於今年。團聚於官廨。以度今日計矣。克兒時孫。先已下來。而仍苽出稍。拖至仲夏。緣此未得帶來。遽當此日。念一室長少各在南北。至如克時兩兒又於海島中未還。落落分張。斗覺無聊。作遠別離，有所思，相思苦，歸去來四曲歌述懷。</title>,<text>遠別離兮。堪憐屈綬黃。自任民社重。未展里坊匡。宦遊情味惡。常在別離塲。兒曹來未幾。何以又分張。滌煩歌一曲。世路多岐不自量。余亦曠官緣事會。靜中孤寄似禪堂。有所思兮。家鄕定不忘。歸夢常嫌短。懸弧儘莫將。遙知諸子侄。倘或擧華觴。寄言思我未。余豈蚓無膓。遣懷歌二曲。餙喜吾家樂未央。人生離合何須說。推究陰晴天不常。相思苦兮。義重結東牀。鹿車共力挽。龜繡回文芳。他人尙自苦。况復我孟光。孤舘誰能慰。開樽醉亦強。寄語歌三曲。憑君惟祝壽而康。思無過矣思君切。故着來時手製裳。歸去來兮。宜休各有方。郵至陶羞折。秋生張憶行。武陵田數畒。足以自留藏。孉娛如未得。不若早還鄕。思歸歌四曲。一室團欒最所良。自是不歸歸便得。悠然當擬卧南陽。</text>
<title>懼庵詞伯知其爲室人再回甲日。以酒餠烹鷄慰之。因與座中諸人隣居三家及在野農丁共飽。拈韻。</title>,<text>玆自主人一掃門。欵能容接話田園。百年幽僻靑山宅。六月虛凉碧樹村。果品甛香花結子。蔬芽淡軟竹生孫。便便坦腹無餘事。賴得淸風夢羲軒。</text>
<title>趙懼庵請余以詩。走筆。</title>,<text>君今六十八臻人。較我衰齡長九春。虛縻冠盖閑常少。甘守簞瓢樂自眞。詩文有簿如蘭契。盃酒論交易面親。心未曾求過分事。向君圖作少年身。</text>
<title>近旱爲甚。何天之厄窮斯民。至於此甚。言念農情。萬萬憂悶。因賦所見。</title>,<text>天無雨意野無靑。萬口嗷嗷不忍形。吾衰未甚頭如雪。生値人間再丙丁。</text>
<title>跨旬酬唱。蔚然有文興之風。使余適爲官者。亦與光焉。此余四載間第一喜事也。賦而志之。</title>,<text>而我性喜文字飮。長安十豪曾連袵。長庚磨蝎互推遷。失脚紅塵三十稔。吏事七條一學興。才踈務劇恐難審。墨紙堆床苦昏花。除非里牒卽鄕禀。中間觴詠強招邀。乍作旋停做樣怎。屬貂在念恨無由。每到興來空撫枕。驚聞南社詠詩聲。較藝紛紛日轉甚。競發藻思今謝陶。同驅筆力後劉沈。謂余一日長乎爾。左供右批來仍諗。依然坐作主盟壇。喜得南來好題品。</text>
<title>述懷贈金元中</title>,<text>深入魚能脫。高飛鳥亦難。名爲多取險。利是少求安。見苦方知樂。經忙始愛閑。與君俱老矣。只要一心寬。</text>
<title>悶旱</title>,<text>人一其家我一鄕。憂人憂己較誰長。心焦民社全安計。頭白遐陬賑救方。十日無禾今幾日。隰庄猶涸况原庄。那當會得扶風雨。與子登亭喜擧觴。</text>
<title>用裵雪松贈詩韻</title>,<text>坐致淸談對射巾。江南風月最今辰。詩成李杜眞方駕。筆愛鍾王是後身。惹恨無端鶯喚雨。消愁有力酒藏春。人將涉世徒勞過。何以如君𡱝辟塵。</text>
<title>影</title>,<text>物於響應總由原。照遇相隨任覆翻。渾地浮靑風有路。滿天虛白月無痕。鄧林化骨曾追日。寶帶暎蓮幾斷魂。推究人心難料得。焉知一段入黃昏。</text>
<title>詩令以言志爲題。韻隨自意。軆用所長。盖欲觀各人志向所在。及其詩成見之。富貴淸福。不一其方。眞箇是人心之不同。如人面之各異也。賦志。</title>,<text>人言兼富貴。正喜畢婚姻。所得皆過望。時時自問身。</text>
<title>祈雨有感</title>,<text>誰道聽卑理孔彰。人天相去杳難量。斤斤欲借神官力。替訴瑤皇香案傍。</text>
<title>龍淵祈雨</title>,<text>鱗蟲之長四靈元。龍德曾聞世所尊。太極星圖呈處出。湘江雷雨起時喧。有呼必應今宜驗。乍澍旋晴是亦恩。禮幣區區誠意淺。反身省咎更何言。</text>
<title>祈雨臨祭。有聲若雷鼓。祭畢余問俄何聲也。對曰。聲在水中。必是龍吟也。余嘻曰。龍吟天不雨。誠究說不得也。感賦。</title>,<text>俯聽雷鼓仰星羅。此事無從理會過。批鱗廷議波宮裏。呵退鱒魴與𩵶鼉。不然上帝封江海。龍亦無如作雨何。固知惠我非無意。還似人間有戱魔。龍王龍王明聽我。移我之言移我歌。人無食兮人將滅。神非人兮神享那。人神胥悅兮曷以。只在一雨兮滂沱。轉借南天門道士。去上瑤臺訴且哦。</text>
<title>卧龍亭主人黃梅史。聞已奄忽於前春。雲物依舊。人事變換。感舊之懷。存歿之愴。一倍依黯。追述一頁。</title>,<text>登亭怊悵強擡顔。物是人非四載間。鶴去瑤㙜餘皓月。玉埋春谷但靑山。當時孤負楣文托。何處得來梅史還。樽酒前遊成夢幻。江雲渭樹老懷關。</text>
<title>吁嘆</title>,<text>大地乾枯一網如。民生處處涸泉魚。至今反幸地低濕。若比彼疆此勝於。</text>
<title>田家行</title>,<text>嗟嗟紈袴子。聽我田家行。田家何太苦。欲語淚沾纓。皇天降有衆。十計九其氓。何甞獨卑賤。乃本同胞生。逸居等所性。職受異其名。自從就口食。服力事耘耕。將爲來歲計。豫自今冬營。蝸廬穿壁鼻。日入煨松明。編茆襏襫織。斲木桔槹成。長憂失農候。曉起看星驚。中男負耒出。竪子驅牛征。饁婦來何晩。飢腸三四鳴。滌磧完隄堰。引溝揷稻秔。田功貴及早。汩汩寸陰爭。問君胡乃爾。無是有呼庚。正供與家計。尙患乏存贏。此盖康年事。矧今亢旱橫。泉脉行將涸。池儲早已傾。𥠧禾自就燥。如保病孩嬰。惟時灌務劇。運食在田坪。掘希牛漦出。綆要螺勺盈。百身思不足。喘息晝宵幷。殆若忘飢渴。無遑顧辱榮。所獲其將幾。區區箱及罌。糠粃充闕漏。藜藿佐湯羹。奈又強之肉。責求豚豕輕。長如畏伏雉。僅免沒呑鯨。哀哉彼契活。足損石人精。</text>
<title>祈雨祭已過處暑。因停止有吟。</title>,<text>民吾同飽是咸安。巧値今年旱事難。圭璧薦誠常恐淺。桔槹疲力尙無寬。禮防有限誰能越。農候殊時自可歎。舊雨未全歸斷望。且將雲物暮朝看。</text>
<title>琴鶴堂。逢鄭雅禹瑞叙懷。</title>,<text>政苦秦刑日。恩踈漢網秋。旱憂泉已涸。凉兆火方流。事往風隨扇。時來月在樓。底中無足趣。惟以喜君留。</text>
<title>先妣諱辰。不親將事。痛慕尤倍。</title>,<text>此辰今復至。有子在遐濱。誰云名利客。曾是孝親人。</text>
<title>贈雪松裵鳳欽四截 幷引</title>,<text>萍水苔岑。載閱炎凉。一點靈犀。實有默契於心者。於其歸。不能無一語。然叙別之意少。相規之義勝。不幾近於交淺而言深。乞恕之。鵲何巢避歲。鷰亦戊違泥。羽族能如是。人家况不齊。鳩計常營拙。鷦謀願借安。自隨其分足。尺寸得猶難。蛛網飛禽罥。兎機猛乕哀。所經多險處。臨事可銜枚。飢老蜂蠶苦。醜姸烏鶠殊。我心知已久。何㤪復何虞。</text>
<title>次詩社韻</title>,<text>露白天空月正長。故園松樹繞神凉。逢君淸夜當千快。選勝高樓除百忙。自古緣詩同結社。如今酬酒可從鄕。所須不至燈如海。衰病何嫌曉色蒼。</text>
<title>遣興</title>,<text>南關爲客動經秋。昨夜西風又入樓。梧葉林園殘暑退。荳花籬落曉凉流。仁天有雨亭名喜。勝地題詩士價優。官貧縱愧稱盟主。秝酒何妨暫此謀。</text>
<title>旱餘秋熟。亦如人事之獲蒙冥佑。感吟。</title>,<text>杏店東西野色靑。頓令心眼悟殊形。民憂太劇徒虛念。雨澤雖微亦孔靈。事悉莫如躬地審。資生早已自天聽。官僮且進盃中物。後笑於今悔獨醒。</text>
<title>馬浦。逢金元仲叙話。</title>,<text>羊角扶搖駕遠圖。檜山南坼貯平湖。魚塩管轄三千里。嶺海風烟第一區。島嶼天晴連日本。帆檣水濶控京都。自從揔務增佳麗。鼎沸笙歌無日無。</text>
<title>昌原龍潭金礦。日人馬木建三設礦。而丁主事鶴喬監蕫。追述其槩。</title>,<text>五丁壯士無消息。金在路傍人不識。檀箕開國四千年。地何愛寶天何嗇。曰有馬木建三人。開礦檜山之西極。穿至二十五丈餘。一粒別銀姑未得。轆車移水斗板梯。長桶煽火大砲泐。番更役丁互晝宵。不道從來功不卽。我初見之舌自搖。及聞此言重撫臆。從誰作事信無疑。恐君得不償功力。</text>
<title>贈平壤鄭雅瑀瑞</title>,<text>賞春如昨已秋時。便覺緣吾一病遅。勝槩如期相迭代。自怡心事與人知。勝地因人各有時。遍遊指點我心遅。浿江浮碧雖云好。不及玆區接見知。</text>
<title>謝李海昇太甲茶見贈</title>,<text>一貼柿紅一匣茶。深知我得較君多。味到極佳口相似。石醒猶道品無加。</text>
<title>閑坐縱筆</title>,<text>殘炎尙苦際新秋。分外凉生雨入樓。恒日勞心非富計。老年實事是歡遊。戒持不可言人短。酬接無如待士優。詩酒猶難容易得。况乎全盡此身謀。</text>
<title>百種日。有贈蓮花一枝。故揷安于琉璃甁。置諸几上。朝開暮合。不失秋水之容。尤可愛也。</title>,<text>娉婷褭娜一莖蓮。立在茝人梧几邊。忘病對渠增淡泊。移根就我亦因緣。日非百種寧云兆。花是孤芳愈見憐。暮合朝開紅不損。玉缸淸水卽秋淵。</text>
<title>播種泰西雜品菜種</title>,<text>有菜新從泰西來。東人創見不知栽。綻入喉及加陪地。香吉更又紅芹㙜。天下之口擧相似。未應西嗜東不美。我本宮園管蔬菓。種種生生識妙理。彭衙秫田有餘畒。不妨先自試春功。若使登盤佳可食。明年派與野人同。</text>
<title>苦雨</title>,<text>萬事中爲貴。樂極亦生哀。箕疇雨暘叙休咎。極無極備均㐫哉。旱時思雨不厭多。及到多時悶又何。農家最怕白露雨。差過一犂損稼禾。造兒劇戱一何偏。我欲梯雲上問天。詔使蜚廉掃宿霧。杖藜出郭覩晴新。</text>
<title>聖節日。速鄕父老。置酒餙喜。幷引</title>,<text>聖節大慶也。居是邦遇是日。凡有彜性者。知皆歡忭。知皆歡忭。則必有賀賀之之極。而頌祝之辭作。是惡可已也。但餙喜之節。中外不能必侔而廣狹隨焉。至於窮鄕僻村。遇辰而蒙然者有之。是其河魚之忘。何與於帝力哉。然又曷若與衆樂樂之爲愈樂。而慶隨而廣也。余輦轂底人也。每遇慶賀。輒側參班。又有便蕃寵貺。非比尋常萬萬者矣。今於遐外而當此辰。犬馬之戀。不以鳧鴈而少間。瞻天望日。此懷云何。仍念於我有絲竹焉。有米肉焉。皆吾君攸賜也。擧吾君之賜。廣吾君之慶。固無咈於對揚之義。而庶有補於報答之方。此今日之遊所由設也。有執爵而諗于座曰。夫宣上恩德與百姓同其樂。信使君事也。歌詠聖德。以備治世風謠之什。乃吾輩事也。盍詩以歌之。帖以廣之。永矢爲吾州盛事也。僉曰諾。詩旣成。請余弁帖首。辭不獲已。緫叙若干云爾。祥和鼎鼎午陰團。環海同情是慶歡。鳳曆新添堯日月。龍池共沐漢衣冠。適天快霽眞嘉會。此地宣恩亦好官。但願玆遊於萬歲。稻花處處報平安。</text>
<title>次朴花石見寄韻</title>,<text>民生疾苦此憂先。頭白江湖四箇年。一旱警灾何太劇。六壇靈應未全圓。始知乞巧眞愚爾。還似旋風適偶然。慚愧郡齋縫掖老。歸功輸與閣梅前。</text>
<title>爲修理移捿于衆香室。僅能容膝。賦詩排悶。</title>,<text>移捿強就衆香欄。試着蝸房膝未寬。窓暗倩僮分曙色。庭褊停吏問朝安。暫勞久逸元如許。少苦微酸詎足歎。且喜緣他刪外擾。睡回專意古書看。</text>
<title>謝李雅載斗梨栗柿之贈</title>,<text>梨碧柿紅栗子黃。乍開苞動秋香。甘於剡蜜偏宜口。爽似凌氷自潤膓。莫道戱談徒哺啜。也知情貺出尋常。官園老竹無佳實。欲報瓊瑤愧不光。</text>
<title>犯贓之飭。切中時病。其在分憂之列。尤增兢惕。述志有戒。</title>,<text>不欺君三字。吾家一副䂓。佩玆莅民上。夙夕勉靡虧。龔黃去已久。世道混醇醨。惕惕懷憂懼。省躬戒自持。營關綴廟筭。三復十行辭。舜聦亶聖睿。山啓合時宜。萬里如咫尺。凜然仰首思。無則當加勉。有斯盍改之。敬將書座右。遇事撿猷爲。</text>
<title>挽金復鉉四截 幷引</title>,<text>凡人必有死。死有五難。曰堂有白髮。曰家無遺育。曰藝就才望。曰身滯鄕關。曰魂斷夭域。皆人所難忍。而至若所受命道。非人力之所可忍而當之者也。君於此界上。幸有遺孕者。固有德蔭所敷。寔爲死猶爲孝道人也。丹㫌秋風。情景慘惻。近余衰狀。未能扶柩一哭。豈得無一言哀辭而奠之乎。正是衣冠雖化土。名德不爲塵。誰謂身非汝。天地委形自有是。有才嗇壽兩堪傷。精爽那知卄二誄。夫豈生非汝。秪緣所遇與心違。三春如昨靑孀哭。丹旐秋風何處歸。忍道性非汝。早終由命復何疑。衰膓此日百酸攬。况對君爺珠泪垂。何乃子非汝。德蔭報施必有因。聞來聳喜賢遺孕。死亦猶爲盡孝人。</text>
<title>見京奇則去月伏日。內下錢米云。聞甚感祝。志喜。</title>,<text>沃若柔桑禁苑西。頻沾雨露翠萋萋。葛覃絺絡今千載。摘供宮蠶儉德齊。餼廩中遊飽德身。伐檀還似寘河漘。申申每戒看園子。恐作明時素食人。湖上高秋遠鴈喧。平安二字眼揩昏。書中別有雙擎喜。萬樹春濃感國恩。飯有雲腰酒有錢。東陵作佐濯淸川。優遊試問伊誰賜。道是君王逮下宣。當時想像熱肝膓。大嚼幽蘭洞裡凉。今古康衢擊壤老。江湖游泳也魚忘。天外孤臣晩始聞。詩歌一曲寄諸君。葵能向日芹堪曝。報答須知護樹勤。</text>
<title>李海亞來懇一札於㓒原。余曉解其無慮。而猶不知止。故不得已書付。因用王弇州送王鎬語解嘲。</title>,<text>橘黃柿紅木果靑。節候自在是委形。蚌珠苓珀君知否。臨事何須惱性靈。</text>
<title>奉挽佳溪金奉朝賀。以抒忉怛之懷。</title>,<text>邦籙無疆萬億年。古家喬木篤生賢。芥靑如拾梯雲地。葵赤常懸捧日天。黃閣做治躋壽域。綠堂休老闢閒田。憶曾問業東都過。誨若垂箴小子傳。爭奈鱗翔稀別後。每將龜鶴證來前。一生山仰誠恒若。千里書回夢愕然。蘭報逶迤聞已晩。樹襄就次赴難先。寢門洩慟情何極。尺紙修辭淚自泫。良愧祗今孤負大。敢忘伊昔眷存偏。子瞻也有公私哭。文潞應知墓道鐫。已矣九原那更作。典刑惟記拜床邊。</text>
<title>聖節日。內下錢三萬兩。頒給五部內貧殘戶之典。於乎盛矣。</title>,<text>祥雲瑞日聖明辰。化囿生成物物春。嘉會千秋金鑑節。長安萬戶繡燈隣。令頒漢代山東吏。德飽周王沼上人。廣 慶回思當日事。心丹髮白一孤臣。</text>
<title>送石醒還山。遍看農形。歷訪李秉錫。時韻士多集。便成騷壇勝會。</title>,<text>藍輿伊軋度秋田。非是偸閒學少年。蘆荻湖邊俄送客。稻花香裡更尋仙。知君偃室無公事。悟我匡廬有宿緣。雞黍午盤仍大嚼。不妨吹雨遠連天。</text>
<title>余以密陽兼官。往來所經歷。揔執爲六十四頁絶句。</title>,<text>官居衰老日。未𤻲病吾民。試看能醫者。醫人不暇身。祗受兼符。已怕溪曾漲。渡頭不搴裳。䫻風來忽地。空致漫塵浪。初渡梧溪。竹田云有驗。聖化際時開。猗綠盛如此。應知去鳳回。登竹田嶺。蠶繭與蛛網。營求在縛粘。如何金礦務。剝削甚刀銛。新塘金礦。事爲惟在人。何患無高筭。未效採分金。萬圓過費欵。龍潭礦處。偶逢丁主事。聞說建三郞。呆了終難解。胡爲爾亦佯。訪丁主事。短籬霜柿濃。平畈香粱熟。尤驗畵圖看。斜陽兒駄犢。野色奇觀。緣塍細路開。底處弓腰曲。戒在坦途行。必從人所欲。野逕線回。値此夜中秋。月明如勝晝。炬除非爲民。謂我民情透。帶月行裝。夜容隱在林。海面開如鏡。齊物寄吾身。淸虛任素性。夜色蒼凉。孤城聞擊柝。斗轉斷烟浮。街店如蝸窄。升軒屋打頭。昌原邑店。公行無彼此。官事何煩聒。市儈與山農。亦能堪契活。空衙發歎。出門人面麻。海國波斯市。祭祖又衣新。遺風自有以。早出塲市。南方風俗通。節日中秋好。士女極歡娛。烹鷄蒸黍稻。中秋節日。遍滿掃塋人。無非追養者。此行誠不知。轉覺酸如也。路中遇感。蜓蝶來還去。牛羊類自同。更看鷄挾子。擁啄菜田蟲。物類自樂。兒童騎竹官。試問誰家子。呵殿大加奇。昇平便在此。兒戱昇平。素看千峰出。黃歸五穀登。人行秋色裏。援筆畵難勝。秋色淸佳。穉兒逢客走。村女見人羞。自是鄕淳俗。從看著物柔。新豊村前。去年江水浮。借宿鳳山側。今向新橋過。弓絃也似直。憇新橋店。窊汙江浦近。隨漲汎沉連。今日蘆花地。滄桑兩界天。兩界浦池。慇懃好店婆。擧酒佐鱗謂。此是令辰需。江鄕無別味。店婆淳款。遇物問如何。心形天自在。母鷄雖挾鳧。水性終難改。物態卽然。雉雛生必啄。牛犢脫能跿。料得人尤別。其由敎化乎。風俗可見。望斷天疑盡。波翻地欲浮。江山回盡處。鷗鷺任其由。江色一望。鳧鷗元宅水。我亦泛舠輕。爾本無心者。緣何近我驚。乘船中流。江村無限好。自是力難任。試看窺魚鷺。似閒而苦心。江村事業。肩風雙吸唱。喝道聲如雷。店窄難容膝。蝎公又向來。洙山店次。飯登香稻潤。饌佐細鱗肥。堗熱如爐在。難堪汗透衣。午飯供待。繭足止能除。癢頭搔卽快。適中在事爲。常恐違心戒。述事自誡。疲癃一老嫗。訴說極辛酸。童穉爭來集。謂余再任官。路際原情。途中逢鷺江。拭眼話秋腔。問爾淸江鷺。如何見我𢥠。路逢鷺江。霜侵山面瘦。風怯草頭搖。孤鴈雲邊叫。吟情到碧霄。秋景詩料。遍聞黍稻香。閒卧牛羊飽。停立國農堤。物物明且姣。國農所堤。野池凈植蓮。花葉相稠疊。愛勝似魔倩。營移謀未協。野池蓮花。荒凉頹破屋。不獨眼前騷。黨盜如無擾。必然困吏饕。破屋子歎。黃卷槐陰屋。義方有等差。伊吾聲轉急。擾似水邊蛙。禮林書齋。殆險賓川水。遠帿深過臍。早得徒杠就。其無病涉兮。搴裳賓川。知府宣德化。一境古羲農。寓目長林外。高樓逞舊容。眺望如畵。輒當延奉入。職分果何爲。尤覺腰金重。心勞力易疲。延奉例待。簑笠鮮粧女。呼應走水涯。驚散誠何事。便如鷰雀儕。簑笠女娘。鼓角中流去。江山氣像新。觀覩人如海。分憂戒在身。乘船叙事。壘印若若綬。叨恩敢忘初。心雖如筆正。才不補遺餘。入凝川府。此樓今幾上。淸福不同凡。底處歡娛足。更何問季咸。登嶺南樓。月色今宵最。酒杯得趣欣。妓歌珠一串。妙曲不曾聞。甞酒聽歌。砧急寒猶怯。蛩鳴恨自交。望斷空搔首。無人問象爻。憶裵松坡。樓靜星河轉。氷姿對月娥。好景都歸夜。其如白髮何。對妓遣懷。雖云無宿㤪。已矣九泉魂。有口莫能辨。難追悲涕捫。南部獄査。敬愛惟欽恤。參酌昭頑冥。不覈情難得。眚灾宜赦刑。供招得情。人無不死者。一死亦猶難。驚震民何辜。期圖撫字安。民情矜憐。聖主覃恩切。丹綸感下頒。利民何惜有。供奉及裁刪。丹綸頒下。長江樓上月。竗妓又張琴。酒半香初際。逢君亦好吟。邂逅蕙荃。世情多不韻。寒雨客愁含。專意無些樂。家鄕貧亦甘。雨中述懷。巴江孤帆來。巫峽今雲宿。琴酒憑君開。新知如有夙。話興海倅。曾與語申生。禮林今屬墅。遺編刊補修。學問知眞處。禮林申雅。鷹揚雉縮跟。獺捕魚驚躍。吁彼類之麽。飛騰堪可噱。押送軍牢。念玆民産業。導舊防堤成。便利姑無顯。灘鳴似不平。防堰導流。矗營差祭來。官熱眞該笑。取捨做甚麽。謾他多被誚。矗營差祭。世情聞卽悶。何是復何非。隨喜饒盃酒。淸歌貫妓圍。煖酒夜話。遐俗極寘頑。善言難化服。不忍杖笞加。恐傷遺血肉。判决懲頑。胡爲貪酒技。做作自心瞞。收贖何傷有。徵頑補疺殘。懲贖救弊。臭穢應知惡。暗明各現輝。欺人瞞自我。不省卽心非。訟情狡猾。選佛衆生愿。莊嚴未現眞。一端心是佛。不料在吾身。佛念攸同。野鮮黃菊花。屋曬紅唐草。收穫已登塲。人喧新釀好。村庄卽事。</text>
<title>見京奇。近以進饌事。外邑妓物。叢集京都。笙歌鼎沸云。喜題。</title>,<text>東海上翁承召日。入闉先問靑樓人。物色與時互升降。曾聞驗候洛園春。採花使者何時返。金碧銀紅簇四隣。笙歌存肄需雲起。要趁天厨進膳辰。</text>
<title>重九會</title>,<text>霜葉新姸我麁踈。童心還覺興猶餘。黃花已驗應時候。白髮堪憐困簿書。試佩茱囊誰得健。賴遺社酒腹充虛。羡他諸子登山去。不可以風病自如。</text>
<title>送別㓒原倅往公州赴任 幷引</title>,<text>黯黯銷魂。惟別而已。况四載同省。源源之餘乎。然抑有一說仰賀者。僕甞見錦江。卽左海之西湖。而人物邑居之繁。烟雲風帆之湊。一寓目而盡得之。惟鎭軒是耳。今令公一出而爲武陵仙尉。再轉而作錦江主人。是非但平步靑雲之爲可壯。兼有湖山淸福而享之。何其盛歟。異日光焰。灼灼然自西來者。必令公輝映中物事。伏以俟之。戎車得意正秋風。馬耳雙尖指顧中。三品恩除江錦煥。四年聲績石珉豊。隣邦爲客偏相近。霄漢成仙逈不同。若也宿緣猶未斷。那無餘地在公忠。</text>
<title>密陽途中</title>,<text>如駒流序自推遷。行役空仍一慨然。閱盡閒忙人孰是。過經苦楚客堪憐。山粧霜染楓初艶。馬趁宵闌月復圓。旅感還將秋興看。偸生可證惡因緣。</text>
<title>途中遇雨</title>,<text>四野雲垂驛路長。冥冥朝雨濕行裝。亂收打租沙相半。平踏滑泥足自忙。遇事苛如秦二世。虛容難得漢三章。渡頭解纜隨風去。滿地江湖集帆檣。</text>
<title>渡凝川江</title>,<text>淸笳動江國。素月臨天闕。七渡凝川水。玆遊最奇絶。</text>
<title>登嶺南樓</title>,<text>傲骨偏多感。蹉跎已白頭。妓爲堪老伴。酒不了鄕愁。紅葉知辭樹。淡雲解映洲。風傳醒俗耳。淸磬到高樓。</text>
<title>遣興</title>,<text>恒言人稱百。七十古難期。除看憂愁日。無多平穩時。取歡當若此。不樂復奚爲。妙妓歌傳酌。菊香月亦宜。</text>
<title>述懷解諭諸妓。使歌之。</title>,<text>思切秋雲薄。話深曉月紓。花容看愈艶。霜鬢弱無餘。罷舞脂凝透。蹋歌珠貫如。纏頭那忍別。自悔好緣初。</text>
<title>途中吟</title>,<text>天高水瘦路縱橫。黯淡秋雲畵意生。納稼豊登村有廩。播麰時及野方耕。落霞風齊拖去。宿酒霜林渾醉成。行役酸寒終未解。故園黃菊也牽情。</text>
<title>宿內士別店</title>,<text>高高八助嶺。遠遠千磨場。推禩當三閱。計程過五裝。田蔬曾所適。川蟹亦堪甞。慣面聽童幼。呼爺覔我糖。</text>
<title>曉發雪峴</title>,<text>巷舂通曉健。店飯待鷄嘰。聞犬知村近。過街見客稀。漁燈星點落。風陣鴈聲飛。片月當空皎。虛明似曙輝。</text>
<title>李玟夏來訪。請余出韻。卽拈杜草堂赤甲韻。送東社。因用其韻共賦。</title>,<text>文園較藝日聞新。剪葉裁花忽復春。桂樹山中方待客。蒹葭湖上又逢人。苦吟老杜詩無敵。消暍長卿病有隣。料得明朝紅葉面。幾多佳句見淸眞。</text>
<title>謝崔堤川菁根餠</title>,<text>朝來食指動無端。暮接需雲上滿盤。精九舂香稻美。挾持雙箸煮餻團。應緣舊識京都俗。爲餙良辰戊午餐。非曰報瓊文字具。賀君餘慶鳳雛丹。</text>
<title>壯士軍官金伯倫以武科新恩。請謁使致永呼新墨面之戱。余奪而幷呼。致永及趙鳳哲，安德元使之對舞。挾之笙歌。又使新恩幷負三弁躍舞一回。可知其膂力出凡。乃使進前。衣以女服。一軀肥大。女頭着宕巾。仍令張袖戱舞。眞一番笑料也。戱吟。</title>,<text>誰借吹噓送上天。悴往榮還劇汝憐。華伶弄笛難爲貴。貴在翻身喜氣傳。頤指頻煩無敢越。先敎滿面墨環圓。須臾幻出一軀女。裙𩂖腰肥束半邊。旎旖肢脚似神聳。喜地欣天任折旋。一足三身能雀躍。也宜持戟在王前。</text>
<title>戱賦月娥</title>,<text>窈窕秋江月。皎皎明如素。凌波三五夜。偶得周郞顧。曉漏催殘曙。迢迢銀河渡。菱奩爲誰明。孤鸞愁刷羽。業風吹殪雲。氷輪載啓驅。昔君樓上輝。今我簾間吐。娟娟可奈何。意轉如荷露。願化形影隨。東西長伴住。</text>
<title>牛疫憂歎</title>,<text>村囤空盡野骸堆。已足仁人觳糓哀。興言耒耟明年計。縱有龜獜可用哉。</text>
<title>文會間頗未遑。爲士者亦有望之之意。揀取一鄕各門中以文詞操行表異者。濟濟來會於覽德亭。奏管絃娛之。文彩照耀。談笑歡洽。俄而夕陽在山。珠玉俱成。幷小引</title>,<text>玉蘊而輝。丹藏而赤。莅玆四載。得於林下者是此。而窃余喜得與賢士大夫遊者。中間一再邀接。每患零星。未甞快洽於心。肆乃另撥堆簿之暇。冒擧折簡之招。幸羣賢亦喜與余遊。及期而至。日又與後赤壁適丁一勝也。顧畢至之盛。較圓於曩日偶値之辰。無負於古人四美二難。具不具復何足論也。於是乎詩以言志。堂開琴鶴爲排筵。我有嘉賓玉比賢。秋後衣裳荷共凈。水邊㙜榭月初圓。梁園末至何妨右。赤壁良辰偶似前。知否一樽今日酒。春和擬散萬家傳。</text>
<title>石醒卛克時兩兒。往儉巖書齋。有詩唱酬。用其韻有吟。</title>,<text>不願兒孫學晉淸。追隨惟欲應同聲。喜存截髮曾來訪。報在投苽此送行。供午謾勞謀酒債。迫昏聊趁倚閭情。奚囊拾韻誰多少。助我閒吟起剪明。</text>
<title>鄕約條規。已與一鄕講定。故余亦取古制深衣着之。赴鄕校行鄕飮禮。信乎以禮導民。民斯易從也。喜賦一篇。</title>,<text>昕鼓鼕鳴出日暾。庠門多士如雲屯。菁莪色動映襟帶。𤧫琢其章金玉溫。初筵秩秩僎及价。或司之俎或司尊。汕汕者魚呦呦鹿。一口誦過如己言。三冬文史誰先足。可使一一居魁元。敢曰得人吾榜最。將美且歸棠花軒。</text>
<title>李海叟玟夏來在東社。以詩寄來。故次其韻二截。</title>,<text>攀回騫鶴恨無因。尙有郵筒不諱親。鍊玉精金增愛玩。也應丹竈道無貧。強魔解障日哦松。掃却無如筆一鋒。童子出門仙已擧。端知二客不能從。</text>
<title>送月娥還密州</title>,<text>我有名花一朶春。乍來旋去若無因。應知古佛忘天女。自是情儂作別人。樽前蟻醁斟寒暖。鏡裡蛾眉帶笑嚬。孤枕不成雲雨夢。南樓明月幾回新。</text>
<title>冬至</title>,<text>地底雷噓動穉陽。天時人事要新方。灾祥盡與羣陰去。吉慶初隨一線長。淡貯土樽玄酒味。潛敷紙閤素梅香。荳紅辟厲成年例。四見三班喚共甞。</text>
<title>院北趙性鳳以其壽辰請余。念其爲弊未赴。是日封送宴需。甚多且旨。詩以謝之。幷引</title>,<text>見速之厚。心貺之惠。俱非片書容謝。玆搆韻三疊。仰博一粲。荒田強墾。自顧可笑。幸加郢斤。勿掛人咍。又一賜耳。華觴起舞彩衣郞。想見融和動壽鄕。更喜天休南至會。海籌添共線陽長。慶嚼邀歡不我遐。坐違楊鶴恨如何。似閒實劇如相問。看取軒梅瘦也魔。需雲一朶及餘波。敗胃醒回腹便皤。笑殺白衣應窃怪。倒持籬菊送江衙。</text>
<title>玩山從兄居鄕幾年。不以事物經心。惟文史自娛。撰集國朝賢公卿事蹟表著者。名以國朝故實。是書也爲念惠連薄有土炭之嗜而寄來。吾兄愛我以德。眞可感念。有吟</title>,<text>我與吾兄百不如。玉葭已判竹葱初。講道嘐嘐先壟下。懷榮碌碌瘴江瀦。養懶習成路修阻。動經年月二音踈。惟有一貞醫不得。聦明减後嗜看書。南遐地僻貧緗帙。苦無奇籍可起余。閉戶著書曾幾日。兄今一部遠寄諸。郁郁乎哉周柱史。彬彬然也漢芸廬。滴薇之露盥我手。文焰往往瓊笈噓。瞭然五百年來事。鋤我胷中斗棘除。</text>
<title>對梅花有唫</title>,<text>憶余身昔在瑤臺。長與梅花題品魁。顧影相隨水淸淺。借棲爲隣鶴徘徊。誤讀黃庭天帝怒。幻來骨相落塵埃。槐棘門前跡每走。蔬果園中手自栽。終宵聽殘芭蕉雨。苦訴無人襟抱開。起傍寒妻問消息。手指羅浮花信回。暗香浮動月黃昏。冷蘂參差雪白堆。相逢不及問無恙。乍看疑是玉人來。瘦骨淸癯太似我。一是茝人一是梅。翁今髮白君不老。玉作肌兮氷作腮。詩中想像西湖句。水面思斟石帆盃。咫尺仙凡逈懸絶。請君憐我無相猜。尋芳猶有弄珠手。許身愧比調羹才。吾且尊君安紙閤。不使去混桃李咍。</text>
<title>克兒自時泳之去。歸思日切。且石醒，松坡苦勸上送。余許之。顧余南來四載。孤枯若癯曇。老懷頗無聊。卛置滕下。一以慰旅寓之懷。一以勉晉修之業。奈渠知見尙爾髫孩。不忘索飯之嬉。苦戀生病。豈亦堂有老慈。積久矌省之故而有是歟。姑以此自解。古人有責子詩。余且擬述。</title>,<text>我師陶彭澤。不以家累隨。孤居日就淡。絶少解顔怡。錯愛梅看室。強情鶴喚兒。豈無舞彩戱。盈爛紫霞楣。故令移就我。朝夕供含飴。止慈孫及子。問字父兼師。云胡歸思切。瘦損我憂貽。曰去吾無奈。任他之所之。盡日心懷惡。愀然拄笏頤。人言容或有。莫是故寬辭。朝來彊自解。知爾堂有慈。久矣手中線。渝染南塵緇。歲華奄將暮。天涯可無思。</text>
<title>呈經香韓文衡壽辰 幷引</title>,<text>偏被眷愛之地。積違候問。已非私心所安。况今餙慶之辰。苟一荷知。孰不趍參。而獨宖默未焉。瞻望西雲。實不勝悵慕之忱。敢搆韻三疊。仰備閒中一粲之資。伏望鑑過焉。霞醞盈盈彩舞圓。臘梅花下儼雙仙。塡街珠履紛騰祝。遐筭將多秩二千。釋負歸來樂事圓。江郊養適是眞仙。好將花甲從今計。齊得彭齡便朔千。叨誨年來苦未圓。江湖漠漠隔天仙。如今獨漏弧辰賀。愧比原門食客千。</text>
<title>本郡講學之修報。回題褒美之優。賞施之盛。俱出望外。以之頒示闔境。尾附以詩。</title>,<text>興學職所宜。乃其七事一。佩玆以臨民。誘掖苦無𧗱。非曰我能之。責人則明悉。金羅信洵美。鴻碩聞輩出。或山斗儒林。或股胘王室。去古諒非遠。文獻未全佚。若比潮及蜀。事半功倍必。此可與有爲。試甞倡詩律。畫閣太平春。紅亭無盡日。凡可題詠處。招邀殆遍畢。事有進於此。工夫何細密。先天大節文。羣聖浩經帙。經帙講斯解。節文習乃秩。師道久癈弛。阿誰作導卛。衢昏燭力微。耿耿懷憂恤。猗歟李相國。詩禮兩無匹。績著原隰勞。望重巖廊弼。往年殿南服。首務人才述。條䂓酌朱呂。暸然筆則筆。繡棗煥有文。嘉惠十州七。儀節詳賓主。科程較甲乙。先得我口悅。味甜中邊蜜。措施一遵何。第觀來效實。取次考勤慢。今玆再歲聿。果於庠宮會。藹藹多士吉。披蠧論談沛。歌鹿威儀佖。微覺事稱心。夜歸穩貼膝。然不敢自是。報與上司質。云何好題品。布寫爛蠁肸。棠花耀丹蓂。春色散蓬蓽。乃知稽古力。光紫闔境溢。令譽貴有終。宜思內自怵。安知今日褒。反遭異時黜。寄語靑襟子。烏兎忙於馹。自修須及早。有始那無卒。誠徹九臯聞。怠速窮廬汩。樂有已成䂓。無待自手拮。非學惡乎志。有勞方乃逸。行見巴陵郡。馥馥播芬苾。舍欲湖庠窄。駕將稷下軼。顧我適爲官。自笑此相詰。苦口胡乃爾。無或聽首疾。行期已陳苽。宦味久酸橘。終奈性之天。樂觀菁莪茁。天孫雲錦紋。君子玉瓚瑟。嗟乎獨不得。荏苒羲馭叱。重歎旬宣意。下究不敎窒。奚但一曆止。中有金萬鎰。證君執左契。莫認狙公栗。</text>
<title>送愼成之還洞陰</title>,<text>鄕隣一別夢依依。千里南來事又稀。少日漁樵顔有舊。百年楸檟掌無違。爲誰伴雁天涯到。送子騎牛雪後歸。壺酒投河多妙理。此心惟欲與人肥。</text>
<title>石醒醮子日吟示</title>,<text>畵角催晨客理鞍。天涯信有別離難。悲歡閱歷人全老。寒暑推遷歲向闌。尙子一生遅了債。淵明五斗未休官。待君共酌屠蘓酒。莫待梅花雪後殘。</text>
<title>排憫</title>,<text>衰年正苦病侵凌。叵耐簿書歲底增。金友不來柳郞去。夜深相伴一窓燈。</text>
<title>賀趙相奎壽職</title>,<text>白賁邱園樂壽康。鶴鳴誰道邈穹蒼。一朝恩誥花擎喜。雙鬢華毛玉暎煌。此事古稱稀有慶。攸居立變達尊鄕。郡齋獨客多仙分。坐得丹霞滿榼香。</text>
<title>立春日。褒題適至。同堂賓有吟。</title>,<text>春色來隨殿最臻。病餘神思一回新。東窓梅萼敷香遠。南國棠花布化均。盍把天時推物理。仍知人事戒吾身。區區欲效華封祝。淺薄將何答聖仁。</text>
<title>述懷</title>,<text>終年消暍似相如。賴有郵筒遞起余。敢擬文翁治蜀日。自非安定掌湖初。踈慵今我惟調病。慚愧諸君輒報琚。留載輕舟西渡日。不妨薇露滴無餘。</text>
<title>壬辰十二月二十七日生朝。學兒自統營來。族人在譱，哲根亦至。喜有子有族。賦得。</title>,<text>汾陽富貴相。頷之最爲樂。彭澤千載人。情話忘窮約。自我南渡來。孤旅頻歲鑰。豈無好花樹。迢迢在京洛。每當初度辰。忽忽情懷惡。吏賀非斑舞。賓酬異壽酌。今日有何喜。喳喳報晨鵲。金昆來繞膝。羣俊戶屨錯。一一生春色。融和動梅閣。孤露縱有感。團集亦歡若。信足張吾軍。悰緖不似昨。庖廩俱有繼。爲我湯飯作。相屬成酩酊。不辭飽餺飥。白鬚欲自詑。福田不曾薄。但願長如此。吾生欣有托。</text>
<title>與石醒觀市。則都無窮餓之狀。反有康年底氣像。斯亦莫測之理也。</title>,<text>朅來行穿市囂紛。百隊旗亭色擧欣。槖裏靑錢無處費。只防沽酒自成醺。</text>
<title>哭玩山從兄輓</title>,<text>處世若大夢。追憶何茫然。同堂兄及弟。自從髫髮年。床業鉛槧共。庭懽彩舞聯。梨栗與葱竹。無處不隨肩。但有不同處。乃一愚一賢。律身明澹泊。任氣喜騰騫。尋常爲余語。吾弟勝性偏。此雖近嘲謔。中實寓繩愆。不曾求表襮。誰知谷牝玄。淸貧安素履。孝友襲靑氊。平生山仰意。欲學未能焉。云胡中晩日。世故各相牽。床書携峽寓。斗祿淹嶠壖。逖矣天涯裡。音書動失便。旣違由歷路。况阻晬稱筵。後會能復幾。情緖苦更纏。愛我老彌篤。新書出手編。懷來一披讀。慰浣忘寢眠。忽於前冬末。驚聞愆節宣。所恃仁者壽。百歲謂在前。那知耿蘭報。遽至夢外邊。此時極慘憺。長號淚徹泉。繞壁緬疇曩。孤燈耿夜懸。念我辜負大。種種痛心田。趍診若相忘。卽幽奄已先。達者不疑命。強寬㓒叟篇。皎彼雲間月。缺界九分圓。綺第非旅舘。翼覲及湯煎。悠悠何足說。所貴歸得全。佳卉寄空谷。明珠返靜淵。積慶如可報。上有不食天。不悲諒無幾。踽𨂙只自憐。緘辭千里外。持以哭新阡。</text>
<title>破戒走筆</title>,<text>吾儕髮白聖明時。野社初成一會期。醉聒不妨爲上瑞。參同奚但比親知。懷寬莫說山陰餞。情到難辭子固詩。願把玆鄕躋壽域。艶陽分作少年遅。</text>
<title>逢李壽瓚，黃基元。疊前韻。</title>,<text>住了金羅問幾時。南泟苒苒迫行期。四山慣似幷州故。五載情非逆旅知。無地復謀文字飮。有懷還賦別離詩。雖加一日猶愈已。莫怪終旬上路遅。</text>
<title>賀李山陰阮府壽宴</title>,<text>烏帽兒郞彩袖垂。釀和爲酒屬春時。皷偕琴瑟宜家樂。鍊到喬松在世遅。四朶棣華同閈見。百年桑柘某邱知。遐籌計數從今又。先甲纔除後甲隨。</text>
<title>別自怡墠超然㙜</title>,<text>昔已窮搜索。看愈更奇絶。巖老透古靈。令人解就別。</text>
<title>歎竪碑</title>,<text>苦意辭碑竟竪碑。州人作事太乖宜。空敎一片靑山石。坐失風檣護隱之。</text>
<title>遊匡廬。訪李晩松鍾和。</title>,<text>寤寐匡廬四載間。撥忙今始一躋攀。逕穿雲履飛邊出。水繞仙碁響裡還。公擇之居多白石。東坡於此識靑山。知遇岳靈明證在。手編輿誌載眞顔。</text>
<title>移往固城日述志</title>,<text>水冷水溫飮自斟。鬂華種種四年今。後來恩㤪何須問。萬事惟求不愧心。離亭惜別最誰親。閱盡三分一郡人。若話靑靑長不改。除他艅嶽少能眞。招同龜鶴強移捿。海上群山入望齊。擬欲畫看春一幅。鳥名花面遠依迷。</text>
<title>贈趙座首玟奎</title>,<text>來去相當似有因。風流今古倚樓人。聾猶不妨聦何捨。新孔其嘉舊益親。岐路論衿良苦晩。明時抱柝祗緣貧。悔曾多少捐錢日。一軆庠鄕視未均。</text>
<title>癸巳二月三日。接見京第電報。去晦日都政。移拜固城府使。賦之以自勉。</title>,<text>斗筲與襪線。才量自知明。自從民社後。惕惕戒持盈。一麾旣已幸。屢典曷由成。日爲較日食。十九不稱情。無功憂季布。多拙愧陽城。况又今除拜。偏蒙有隕榮。階啣陞都護。疆形掌統營。皇穹冒下土。蕩蕩無能名。靖思圖報計。糜粉亦云輕。平生三字佩。天日照精誠。</text>
<title>鎭海邑還送咸安三吏。贈詩。</title>,<text>知爾當年慣別離。長亭五里證分歧。無端做此閒商量。追一追來竟莫追。</text>
<title>背屯驛。夜坐排悶。</title>,<text>朝發金羅郡。夜宿背屯驛。傳舍小如蝸。僅容貼膝席。亂墨矮兒屛。沉煤黑漢壁。藉使遜於此。何辭經一夕。云胡司火手。要溫失中適。髀肉爛將消。背汗融成液。披襟欲大叫。煩欝無從釋。將身寄洪爐。便成渴睡客。人情貴推下。宜豔不宜讁。孔路疲供臆。橫遭困苛責。酷吏比大暑。詩言傳自昔。從此逝臨民。洗心如保赤。</text>
<title>賞花有感</title>,<text>州非何遜梅應瘦。縣遇安仁李始華。自是今人不及古。空拋佳卉屬籬笆。</text>
<title>登揅經樓</title>,<text>南湖春水雨初晴。幻畵抗眉入眼明。銀屋盪紅斜日遠。縠紋皺綠晩風輕。不知徐子何時過。太似天吳故意成。我且公餘消世慮。未須多讓竹樓淸。</text>
<title>簡肅堂。次板上韻。</title>,<text>新糓新絲困稅征。民憂無計破堅城。前頭康濟詢詹尹。唯有今年雷火明。混沌當年太空。海門一舍不同風。區區欲試龔生𧗱。歲月難期一變功。</text>
<title>賞花有吟</title>,<text>三月春光天一涯。倩敎蜂蝶報朝衙。鎭南都督風流好。剩借忙中閒看花。</text>
<title>宿轅門之將廳</title>,<text>轅門來去一蘧廬。月色波光覽有餘。璧沉金躍溶溶裏。兎冷蟾寒澹澹初。庾亮不淺南樓興。蘇子難專旣望譽。此路恰同旬五返。天風飛錫自徐徐。</text>
<title>蒔花</title>,<text>羣芳種種托新移。如保嬰兒費護持。爲報東風遮莫厲。恐敎菩蕾入看遅。</text>
<title>閒散</title>,<text>東坡浪道側成峯。峰在城頭處處逢。芳草一園飛戱蝶。高樓百尺俯元龍。舊知世界鵬溟大。且喜關防鴈塞重。暇日筇鞋䟽緩節。鶯花挾路解相從。</text>
<title>固城雜咏十截</title>,<text>固州太守新到州。州在南邊靑海頭。舊國伽倻雲漠漠。荒塵鐵甕水悠悠。朝野昇平三百年。閭閻撲地匝人烟。斜陽女採連環岸。春雨男耕折戟田。擬賦河檀不素飧。丹心感君恩。花昏案上糢糊誌。柳掩門前疾苦村。簾角風恬春晝晴。一筇雙屐試廵城。許容樵叟攔街過。乍閱倡僮戱索行。纍石傾頹草樹荒。女墻西畔暫徊徨。烟邊魚蟹生涯戶。竹裏風雲際會堂。鐵索楣書古自門。超全灰劫至今存。路連昧谷通寅餞。柱控天皇納遠呑。嫋叢蒼散萬柯。雩壇露坐淨明沙。團蒲安用官僮借。騎竹堪憐巷竪多。前臨客舍柳靑靑。淸海堂南市道經。百隊有亭長亥日。三街無處不魚腥。高名竹島習聞曾。草鞠亭虛感廢興。安得蜃噓樓突兀。空敎鰲戴骨崚嶒。官道重尋枕海樓。炊烟四起暝禽投。遍看形勝胷衿豁。點綴陽和肺腑收。</text>
<title>石醒謂余曰。平日聞晉陽物色。爲江左第一。今見山水樓臺人物邑居。信乎名下無虛也。余笑曰。使石醒有今日壯觀。專由於從我遊也。第登矗石樓。辦當一卓酒也。相與大噱遣興。</title>,<text>與子同舟發浩歌。試看佳麗果如何。江偸素練溶溶遠。樓入靑雲矗矗峨。伊昔干戈消已盡。如渠甲乙見無多。名區物色長依舊。百過令人不厭哦。</text>
<title>石醒獨上矗石樓。余則以馳進未暇。頓覺閒忙。同行而異情也。賦詩。</title>,<text>同舟而濟不同樓。萬種風烟屬子收。芳草洲邊崔灝去。洞庭湖上少陵遊。浮世幾多憑眺樂。榮途信有折腰愁。歸來旅舘聊相問。君白吾靑較孰優。</text>
<title>與石醒共賦途中景槩</title>,<text>一部輿圖列郡壃。眼中歷歷掛車傍。山不童兮澤不竭。郊有麻兮園有桑。高燥原隰何膏沃。鄭公之渠雍壤黃。門前亥市走交易。去海魚塩不舂粮。田民樂土疇過此。宜若安生逢吉康。爭奈誅求困徵急。猶聞鞭扑起官倉。</text>
<title>密州述懷</title>,<text>夕稅行輈曉理裝。名樓一步似相忘。舊時花鳥凝江上。應笑征人有底忙。</text>
<title>吁歎</title>,<text>長路關心未暇眠。寒燈在壁夜如年。誰家直堗謀不早。丁女釀災因風宣。輿薪難以一盃救。滄海須臾變桑田。屋主驚魂猶未定。啼號往往街頭顚。如蝸二間足庇汝。何必待杜工部廣廈萬千。</text>
<title>挽朴廩隱</title>,<text>四海皆兄弟。昔人以爲夸。事有偶相感。因之不在科。念昔吾先子。知公石蘊美。俾作我強輔。遂成同室邇。源源四十年。休戚與同肩。睠彼白雲下。原隰賴誰賢。平生知遇感。謂此酬神鑑。垂老飽離合。欲忘吾何敢。君平旣棄世。才大難爲用。譬如霜落林。秋鶻獨自竦。足躡玉龍子。口念包羲氏。嘐嘐千載下。以之托知己。憶昨巴山舘。爲我話菟裘。重尋遂初賦。晩契指官休。那知達西邸。逢此噩夢音。欒欒彼誰子。相視淚盈襟。長歌擬招些。聲咽不成腔。宿昔藏身志。零落何山谾。遺托那忍聞。喞喞重一吁。陰相苟有靈。庶幾不負孤。</text>
<title>述懷自遣</title>,<text>思家未果故人思。溢目時憂動失期。千里西行鳧舃阻。一江南望鴈書遅。中山看屋君應樂。海上回輈我獨知。怊悵仁州今夜恨。無由縮地欲何爲。暑氣江含雨。覊懷夜抵年。借問迎新喜。何如送舊憐。</text>
<title>店舍夜雨。述懷。</title>,<text>黃梅時節雨紛紛。挾路棠花映薄曛。應是南民知惜別。淚泉傾瀉上干雲。念彼佳人不見人。怪來江雨漲迷津。明朝知有前期在。獨宿何妨守一晨。</text>
<title>憂悶</title>,<text>愛麥如愛金。民心卽我心。無端一夜雨。减却瑞頌唫。</text>
<title>宿咸安邑述懷</title>,<text>雨過雲收萬境空。巴南立馬海天通。望塵翁媼咨嗟處。擁路兒童指顧中。念我向來恩意薄。令人此地感情同。更憐接壤無多遠。莫道前期阻鷰鴻。</text>
<title>觀燈</title>,<text>萬國通明眼界賖。梵王佳節此繁華。城中入夜家家月。棚上非春處處花。洽遣遊人塡巷裏。頓忘孤客在天涯。更逢谷口仍同賞。今夕風流一倍加。</text>
<title>卧龍山內院寺有感</title>,<text>野寺荒㙜晩。寒天古木悲。如何老道力。不庇一軀爲。</text>
<title>東學解散云。賦詩。</title>,<text>吾道中而已。本無他歧名。祈姚垂柯則。姬孔加準平。邇來四千載。如日中天明。矧矣檀箕國。授受有攸程。絃誦家家作。彜倫戶戶行。云胡一種說。標幟使人驚。移奪遵墨直。化爲漏網獰。一瞬集群吠。宅心未易評。隣聞已可愧。騷慮亦非輕。邦憲貴先敎。以諭不以征。譬彼陰霾翳。見晛便消淸。我有同塗客。聞來引賀觥。</text>
<title>門樓揭板 幷引</title>,<text>歲乙酉。嶺大饑。粤明年春。上捐劃嶺之公貨十四萬金。命臣某潛行稱買奴。限麥熟濟活。其尤無告者。事訖宣示而蕩滌之。臣某祗蒙聖諭。踰嶺周哺沿海列邑。行到固城。一例賑救。時大麥初黃。幹事幾竣。粒我幾萬生靈溝壑之命。措諸不識不知安堵之域。我聖上懷保如傷之澤。誠曠絶千古矣。臣某不勝歡頌。登州之枕海樓。叙事賦一則云爾。皇華使者首陽客。枕海高樓一百尺。諸君且莫勸登臨。朗月淸風空復夕。來時行穿鬻人市。滿前黃䤋誰家子。甘心樵汲少須臾。願入豪商販券裏。停輈爛用水衡錢。行路錯疑楊州仙。笑而不答知者知。惟喜前村起炊烟。是時南風麥初熟。不似春天沒舊糓。圉圉洋洋便忘河。俾爾再生知爲孰。君不見九州桑麻入洪流。黎民阻飢惟堯憂。又不見方春三月議賑貸。山東疲病咸戴劉。前秋嶺歉王曰咨。密遣臣宖往哺之。懷金故托買奴使。德猶耳鳴貴無知。莫把雨功歸太守。直恐才踈有欺負。且須共酌樓前海。萬歲歡祝南山壽。</text>
<title>步出龍頭亭</title>,<text>南來久閉相山眸。偶向廵郊試暫搜。二樹杈枒餘鹿角。一岡邐迾起龍頭。憑將圭璧誰云美。拋棄蒭蕘亦足羞。廩隱道人今不在。臨風嘖嘖更夷猶。</text>
<title>勸農巡坪</title>,<text>古自城東南北西。田連阡陌掌平齊。滂沱昨夜一犂雨。此疆彼界水滿堤。田家作事貴及時。夙駕秧牛出恐遅。烟簑在肩雨笠頂。女顔悅悅男顔怡。田中泥濁深沒脛。不知長畒何時竟。農謳不必問腔調。蚓短蛙長亦堪聽。黃鷄午唱隔溪遠。望望饁婦來何晩。今年禁釀農供薄。鯨吸無由一大椀。驚看原上拄杖久。認是吾州新太守。太守曾知尊且貴。胡爲乎此泥中否。莫是人忙不自閒。與農爲伍樂相關。歌聲故高手故捷。解令烏紗帶喜覸。始也然疑終漸馴。不似麏䴥善怕人。臨行且有中心貺。分爲葉葉合爲緡。吾儕小人食爲天。好是宵歸饒吸烟。知醎不在飮盡海。貴從官家得一錢。農夫爾眞料我麽。性本樂此也靡他。農夫謂余如不信。試問桃源人曰何。</text>
<title>登南山</title>,<text>峴是諸山小。一拳只麽靑。向微羊叔子。千載誰誦名。</text>
<title>詠怪松</title>,<text>樹木有爲人愛惜。材在材與不材間。柳子移愚曲不几。老泉好奇假爲山。儂於赤甲緣有素。卉譜洽閱松亭閒。今日舞鶴盤桓趣。一株入眼驚心覸。根盤子促兼屈曲。五品之中若是班。安得移渠感知遇。坐令肉鄙仰難攀。</text>
<title>乾川獵石藏魚作羹</title>,<text>我釣維何試獵川。漁村十里興無邊。桃渠肥膩經春浪。竹塢行厨起午烟。治似烹鮮知妙悟。話因耕讀破閒眠。食者雖甘罹者苦。玆遊非是嗜情牽。</text>
<title>富壽巖崔應三庄</title>,<text>龍盤洞裏鶴過川。卜築勝區是一邊。雲涵活畵山含雨。風細輕蘿草織烟。聽來澗響同心契。掃却塵煩愛醉眠。南國宦遊歸未得。武陵淸趣暗中牽。</text>
<title>冐雨還衙</title>,<text>去時春有脚。來時雨滿衣。陽春魚共聚。踈雨鶴分飛。魚聚羣能樂。鶴飛獨自歸。歸來高枕一燈懸。隱居懷人不就眠。君不見山陰雪月興盡返。至人於世無相牽。一事在心除不得。秋來長恐民無天。</text>
<title>勸農遇雨。入朴鎭國庄。</title>,<text>野屋逢雷雨。不須問主人。泥融頻戒束。帽借各爭新。床閱奇書古。壁看軆字眞。農謳聞愈健。還愧慰吾民。</text>
<title>次石醒及趙進士丙奎船遊韻</title>,<text>閒忙好事較誰多。觀稼觀濤各自佳。南浦候潮招韻士。西郊罷饁望官家。衣沾楚客帆前雨。口嚼江城笛裏花。歸路違期君莫笑。烏暉欺我轉頭斜。</text>
<title>端午日。風雲堂古事。</title>,<text>天中佳節値天涯。遠客相酬有所思。野外櫻桃應已熟。門前楊柳爲誰垂。鞦韆習俗看遐澨。笳皷遺風走古祠。晩對石翁成大嚼。竹凉忘却夕陰移。</text>
<title>鞦韆詞三疊</title>,<text>雙垂虹索柳枝頭。高過元龍百尺樓。城內少年環似堵。爲言佳節此相酬。纔從離地便凌空。似鳥翩翩西復東。菖蒲自是眞仙藥。一蹴令人到上宮。六年爲客在天涯。忽憶長安年少時。遙憐舊日鞦韆樹。已作扶踈不繫枝。</text>
<title>竹島船遊</title>,<text>畵楫浮空水接天。笙簫凄切妓歌連。喬松日下遊霄漢。鷄犬雲中入紫烟。一出城寰多勝覽。重逢澤國證前緣。東船西舫人如海。無盡風流晝抵年。</text>
<title>與咸安五老賦詩消遣 幷引</title>,<text>余在巴陵四載。郡中賢士從遊者多。但簿墨少暇。軆例有碍。常恨不得源源洽好。及南移于玆。閱春徂夏。阻戀頗苦。適五老委訪。余喜甚。設南浦泛舟之遊。夜深而還。尙恨歡娛未罄而告別。在明朝起而視。雨霔如麻。於是賓主聚首。詩以屬貂。揀得唐人詩何當共剪西窓燭却話巴山夜雨時十四字。糊栍分取。洽爲七賓主二首之韻。余曰。今此所拈唐詩。有若爲今日準備也。多生緣業。其當復有剪燭話雨時歟。願各言其志。以作異日巴山故事之資焉。僉曰諾。試墨菖蒲下。乘舟菡萏間。黃曛歇泊隱仙閣。衙靜似僧閒。何恨蛩相別。多憐鷰復還。往車不待挽。海天雲暗雨含山。憶在巴陵年。四五有朋無暇披情肚。一自南來讓別人。江雲渭樹相思苦。燈花報喜晨鵲噪。仙屨錯滿淸心戶。有酒醑我鱸鱖肥。笙歌盡日滄溟浦。歡娛未畢正黃昏。預憂明朝散賓主。天公會事何神哉。滿江吹送菖蒲雨。不敎吾人苦相留。硯北樽南遂相聚。今夕無妨談晉淸。井井梅陰七賢數。回首金羅舊業緣。何當更續源源伍。</text>
<title>賞花</title>,<text>爲人性癖貪花卉。頗似東坡居有竹。㫌之泛桃慈以桂。所在佳品如相續。衆香館前滿園春。今年孤負南來人。自從莅玆不少减。栽植羣芳每申申。荒餘焦悴半掇拾。苦懷留住何嗟及。忽見四季殷紅朶。朝一暮二衣香襲。依如美人久別離。邂逅逢來慰相思。我邊有花花邊我。勝似筇鞋往搜奇。</text>
<title>老人宴 幷叙事</title>,<text>古昔聖王之御世也。必以導斯民躋仁壽。爲鑄治之要務。唐虞之衢室。商周之膠庠。皆是物也。猗歟我主上殿下。挺上聖之姿。法無爲之治。臨民三十年間。閭巷往往多壽考之人。玆豈非摩仁綏和。敷五福錫庶民之效歟。今年春。因英廟故事。抄都下八十以上老人。分內外所燕享之。仍行會列郡。令該地方各於境內。捐公糓一例設行。臣宖適承乏于玆。以本年五月十五日。會境內八耋人。列坐于壽民堂。凡七十九而九十七歲爲㝡高。座定進食物。餠𥸴魚肉▣及果品油物各一器。惟酒聽其能飮。於是六伶彈之吹之。四妓歌之舞之。政是盃盤浪藉。風流跌宕。足令如墻觀者。不自知其肩聳而足蹈。中有一老袖餕餘。云歸遺細君。可想其偕老。尤可壯也。又有一老蹲蹲然起舞作歌曰。食前方丈兮妓樂作。腹果耳繁兮樂莫樂。伊誰之賜兮隕自天。宣上恩德兮太守賢。因抱了歌妓。作狂蜂浪蝶之戱曰。俺是六十年前。二十三風流郞也。一座爲之頹金山倒玉柱。適十四歲歌童梁萬祚，才人朴龍福幷在傍。令萬祚唱春香傳兎公辭。龍福作地上雜戱。亦是日之一助也。時金羅，趙槐史翼奎，朴花石永脩，朴夷西龍夏，裵松坡紋杓來在。向余賀曰。使君前在吾州。捐廩立養老社。今在此府。承命行養老宴。若使君眞可謂壽民之靈丹。所到之福星也。而已夕鳥投林。素月窺東。諸老次第謝告歸。仍念如此盛事。不可無傳。拈律韻同賦謄冊。俾壽一本於玆州云爾。天淸海徼際時明。滿座期頤揔老成。高俎深樽排勝餞。曼絃繁管動歡聲。宣恩與衆心丹在。偸暇稽今印綠生。知府之人頭亦皓。同躋壽域更牽情。</text>
<title>送裵松坡</title>,<text>海上黃梅宿雨晴。行人明發出東城。詩成竹嶼留芳跡。家在巴陵憶舊耕。夢裏相思無以慰。天涯恨別若爲情。不如滿引陶甁酒。都把悠然一打平。</text>
<title>穉荷爲浮萍所困。感賦一語。</title>,<text>芝蘭種不榮。荊棘剪不去。濂翁此句看來泛。今日方知有爲語。秋水芙蓉性所愛。手植一莖漣漪貯。勿問開花藕如船。喜存團葉疊靑錢。綠萍誰敎靡靡合。方池一網無空邊。惜哉蓮花竗法不曾讀。坐令本相成荒田。</text>
<title>與石醒登西城觀野色</title>,<text>公餘事業課陰晴。又向東郊振策行。十笏亂山嵐翠滴。半篙新浪海腥生。爲官不負哦松趣。與子同酬問柳情。嬌鳥唫邊芳樹合。午鷄聲裏淡雲橫。數村烟色連桑柘。四野風光入稻秔。暇日登樓思庾亮。閒來聽水學淵明。雙飛石鷰初停舞。百畒黃牛已掇。詩成欲與神龍語。須念田家惜雨氓。</text>
<title>㫌善高星達。卽余在彼時侍僮也。千里來見。慰甚。</title>,<text>有童有童來何自。履下痕曳星摩雲。尋眞誤入長安裏。山川攸遠曷能云。自我南來今六載。桃源之說久不聞。恩㤪炎凉去後事。且須憑傳罄底蘊。農謳至今歌擊壤。社集追思飮以文。當時街竪僵復起。行路咨嗟頌使君。吾政何能得至此。自是㫌人俗淳勤。人情去留無同異。有時思到坐宵分。</text>
<title>莅初種百日紅一樹。及是見花。培栽之功。不可誣也。</title>,<text>培根食實妙難誣。今日看花叶所圖。白圃早迎風意暖。紅房新受露華敷。劉郞信有重來約。何遜休誇再佩符。滿眼春光加百日。可堪從此倒金壺。</text>
<title>述懷吁歎</title>,<text>一違漁樵孟諸野。風塵作吏良苦哉。上有簡書畏。下有鞭撻哀。事到眼前惡可已。分內區區報涓埃。濟河終非一葦抗。賴有刀筆殫其才。奈何吾人獨不得。坐令事積如山堆。衍楊囹圄豈初意。薄勘故欲懲將來。自顧忽忽心無樂。一日居常膓九回。巴陵難治今莫說。若比固州猶恢恢。曾未一朞刷十萬。號令趍走如風雷。嗚呼何時復見此爻象。使我怡然快眼擡。</text>
<title>室人生朝遣懷</title>,<text>少讀淵明歸去辭。心形句語未深知。名途覺非亦云晩。四郡五斗身猶縻。佳辰令節荏苒過。室家團聚苦無期。今日紫霞山下宅。有人閨裏倍相思。華觴已過六花甲。彩舞未圓三蘭兒。我姑酌彼金罍酒。除破閒愁倒接罹。</text>
<title>苦熱行</title>,<text>祝融司辰驅火龍。煎湯熱海何溶溶。有雲如炎熏到骨。有瘴如墨濃盈胷。時又恒暘魃怒爀。石可爛兮金可鎔。白羽搖來風勢弱。黃牛喘去月華穠。南維低濕足蚊蜹。夜來陣陣交相攻。任頹烏紗欲大叫。邈然興敗園中松。竹瓦之朽今已久。披衿一暢無由從。馬卿消暍何時起。潤肺賴有盤苽供。軟於氷雪令心爽。甘勝飴餹入口濃。丹瓣堆過祿五斗。不妨移我東陵封。</text>
<title>大嚼水朴</title>,<text>炎海成圍叵耐支。云沾消渴水苽宜。醒來敗胃甘於蜜。潤去枯腸冷似凘。莫說野人投木李。翻看仙子嚼冰棃。與君苦熱憐同病。分送淸飈肚裏吹。</text>
<title>聞學兒除拜泰川。感恩志喜。</title>,<text>天地生成大。于于不可名。枯苗承雨潤。幽草向陽榮。吾家久零替。玉醴誰能評。憫予藉善慶。一資寵若驚。涯分戒踰足。門閭待後宏。携汝南來後。三年不入京。圖報恐無路。升遷豈所營。那知而小子。華秩耀簪纓。腰嚲西州綬。班趍內衛行。鴻私何以答。葵日照中誠。</text>
<title>夏夜遣憫</title>,<text>蚊雷四起草燻深。悄倚松欞夜向沉。簿牒久閑生印綠。漁樵雜坐礙燈陰。業緣有素經三宿。奔竄無聊費一吟。隣閙未知何日定。鴈書惟待喜傳音。</text>
<title>因夢事賦詩抒情</title>,<text>夜與寒燈守五更。更殘燈滅夢初成。忽然身在松亭第。怳若潯陽歸話情。季方候門將我几。穉孫繞膝挽我纓。家人一一若平常。談笑溫溫集上堂。分明記得第二女。面貌形容宛在傍。初看微覺經年別。再看頗訝幽明殊。是時余心半悲喜。試將問之飜含糊。喔喔隣鷄忽倒喚。欠伸一轉南柯散。依俙孌婉在眼中。猶勝天涯永隔看。百年恐貽無窮痛。來慰阿爺尤可憐。願爾後身化何處。海桑三閱天台仙。</text>
<title>風雨歎</title>,<text>七月北風天地肅。奮發呼號卷大陸。聲如鉅雷驚鬼神。冷比嚴霜殺草木。晨鷄戢翼不敢叫。一任終宵盪萬竅。朝來視野野無靑。枯萎秕稃暎相照。婦孺田頭仰天哭。嗷嗷萬口于何糓。當時別餉白我頭。不幸今又司民牧。况聞誅求街巷說。如風益暴浚膏血。弭災祛瘼奈爾何。永夜官燈不滅。</text>
<title>與石醒共啖早紅。戱吟。</title>,<text>當年此物食巴陵。人去巴陵物又仍。百里投分情愈密。重來嚼破味新增。甘香可愛霜前熟。珍産便宜境內興。長笛樓頭一回首。瓊瑤欲報愧無能。</text>
<title>嘲石醒嗜柿</title>,<text>果腹何如糓腹寬。貪多無暇計甘酸。使君得壽齊方朔。柿蔕將高度索巒。</text>
<title>賀柳致永生男</title>,<text>誇張樂事柳中郞。年抱孫時得弄璋。天上麒麟奇瑞降。人間駿驥坦途長。供歡豈惜千金費。餙慶應希五福昌。豚酒穰田人莫笑。秋來應獲萬斯箱。</text>
<title>旬題呼中施賞</title>,<text>藹藹鄕多吉士人。聯奎絡璧際昌辰。十年篤業燈前夜。萬里初程榜裏春。稷下遺風如復見。洛陽才子更無倫。育英自是參三樂。故設玆遊擬作新。</text>
<title>八月望日</title>,<text>松餠登盤栗子黃。擧盃欲飮却停觴。錦城孤客心無樂。寒食行人思自傷。羅代嘉俳風已古。竹樓公退日丁當。詩成更對靑山笑。故國殊方合兩忘。</text>
<title>出東門</title>,<text>角手砲軍前導雙。轎軍吸唱勢如杠。關身名利眞鷄筋。臨事惟思每自𢥠。</text>
<title>憫農</title>,<text>坪野高低一色黃。遙看豊占近看荒。坐聽莫若今躬審。民社全無濟活方。</text>
<title>玉泉寺禪榻</title>,<text>山回川抱水連天。花雨紛飄法界前。淸磬頻聞渾醒俗。靈泉一飮可長年。冥心已作粘泥絮。妙相從看出水蓮。對釋潛通圓覺說。此生半是少乘禪。</text>
<title>呼舟中流</title>,<text>吟眺長城下。樓㙜夕照明。江聲流不盡。秋色畵難成。魚絆釣絲躍。洞隨漂杵鳴。泛舟欸乃曲。神想超塵淸。</text>
<title>宿北倉店</title>,<text>酸寒役役馬而車。得失何須獺與狙。逐利爭毫人乃乕。釣名貪餌我其魚。定知世味刀頭蜜。謾好篆形蝸角書。所適無過要口腹。未圖悔及帶經鉏。</text>
<title>入宜寧邑</title>,<text>縣古徵喬木。風淳是好鄕。關山環海止。驛路挾江長。全濕雲行雨。半紅柿過霜。催裝今幾日。抹馬又斜陽。</text>
<title>戱贈申子顯</title>,<text>子顯捿捿者。巴陵是所欣。寄書梅已折。待鴈信難聞。逢君誠邂逅。話舊自慇懃。暫時情可表。旋別意何云。</text>
<title>新蕃途中</title>,<text>東風天欲雨。曠野熹微時。倦客猶酣枕。鳴鷄尙在塒。霜寒侵氣冷。路遠覺神疲。杯酒還無力。乘興隨所之。</text>
<title>草溪牙里津。賦卽事。</title>,<text>兩郡界頭古渡通。終朝行我畵圖中。誰云秋色澹惟素。山愈聳靑樹染紅。</text>
<title>行過江干</title>,<text>一源須萬派。合處浩無涯。風棹誇秋漲。野禽倦日斜。飄帘醻酒市。垂柳釣魚家。收拾都詩料。况兼晩景賖。</text>
<title>宿雪峴</title>,<text>此嶺曾經屈指多。護持無術最難過。所使非無徼𢔛事。其於行役老衰何。</text>
<title>途中見石醒書。仍述懷還寄。</title>,<text>南來叫鴈一天霜。驛樹江雲意轉長。却羡名區能坐閱。自嗟偏地此行裝。營謀便似磨旋蟻。量力應無轍拒螳。渺渺懷人今不見。向誰說盡熱中腸。</text>
<title>戱述</title>,<text>莫言生女晩。所悅果誰知。參看諸子列。足慰亦吾枝。姿因孩可愛。情以老尤慈。壽福惟天定。深希善護持。</text>
<title>過南樓</title>,<text>西征迤北復南還。朝發凝川指馬山。蕙友未多燈下話。月娘殆若夢中顔。奔忙長路何時歇。咫尺名樓不可攀。愧殺秋江江上鳥。一生焉有此艱關。</text>
<title>謝贈蓮實</title>,<text>所須惟藥仗頹齡。每向靑囊問性靈。病似文淵防薏瘴。方評陸羽試茶經。故人持贈淸心劑。老我調治敗胃醒。他日南湖重過路。相逢莫訝渥丹形。</text>
<title>與愚伏洞鄭雅鎔共賦</title>,<text>遙夜官燈眼忽明。南州逢此鄭康成。吟肩驢背靑山聳。豪氣牛墟紫焰橫。年少壯遊宜自負。月朝佳品固難評。一官下邑頭空白。慚愧夫君願識荊。</text>
<title>安靜寺。東風吹雨。</title>,<text>六銖袈衣磨廣石。桑門大劫塵塵積。冷山桃李冬花開。象敎肇東阿道釋。伽倻南有大梵宇。龜毛兎角三韓古。雲木嵯峨覆頹垣。石泉嗚咽鳴寒雨。我來信宿搜奇勝。筇鞋踏遍東林逕。義祖菴前洗鉢泉。元公㙜下占星磬。有石稜稜閱千霜。一竪二側仍相傍。持證禪宗待覺師。空門之說誠荒唐。太顚不來浪仙去。敲椎道理無誰語。一回過此猶業緣。明朝獨下猿啼處。</text>
<title>舟中有作</title>,<text>招招舟子問前津。灧澦瞿塘一葉身。平地歸來猶胆悸。安居肯忽險中人。</text>
<title>九日採菊泛酒。贈石醒，春圃。</title>,<text>墨肚曾知怕肉粱。憐君近日餓藜床。黃花令節人同得。白酒新醅我已甞。貪婪莫入無何地。澆灌當思汲古方。會飮尙多公退暇。嶺南元有後重陽。</text>
<title>雲興寺前。有大松屢萬株。因統使勿禁之令。七邑樵軍。一時亂斫。盡歸童濯。因賦其事。</title>,<text>如是我聞雲興寺。肇自三韓薦福地。四山一局三十里。合抱長松欝蒼翠。一枝不許斧斤攻。僧多刹富專其利。讒人饒舌木之災。新令如霜大元帥。一朝童童山不毛。石佛當之亦下淚。五丁壯士神釼鋒。盍斷貪嗔頭作二。</text>
<title>看秋灾。至朴雅準洙庄。</title>,<text>茅廬蕭灑是君居。壁有靑囊案有書。禾隴待人秋省路。藥欄留客日斜初。寒厨炊黍休勞具。荒歲求蒭不自徐。從此源源成晩契。澹然相照玉壺虛。</text>
<title>富壽巖崔氏庄</title>,<text>天涯同是洛陽人。三到君家意轉新。手味有來偏可口。談華入聽自怡神。田園好向桃源闢。芋栗無愁錦里貧。城外鶴橋知不斷。相過百遍未爲頻。</text>
<title>看秋灾後。賦所懷以慰輿望。</title>,<text>夜讀循吏傳。朝誦豊年詩。循吏才不逮。豊年亦難期。自從下車後。慽慽懷憂危。草錢先課務。圭璧繼殫思。僅同牛山木。猶有萌櫱滋。秋成稍稍近。尙望民無飢。如何一時夜。殺風捲地吹。方胎旣靡爛。先發况枯萎。念民隱。曷由少紓爲。所審灾政。不當坐受欺。挺身簡騶率。盤費飭自持。草草理行李。原隰日驅馳。停行詰吏胥。量出較公私。但求心無怍。寧論興㤪咨。于時雨頻數。滑泥何多歧。靡靡我行邁。洽閱月盈。盤旋若蟻磨。靡處不我之。終得一回遍。猶自不知疲。統論一境內。歷歷認在玆。沃磽旣異壤。得失不同規。年形何足說。大率極無時。嗷嗷彼赤子。經濟責在誰。職叨發倉黯。憂切納溝伊。分符宰百里。報答蔑毫絲。躬丁此艱會。庶幾殫無遺。嗟哉汗漫子。莫知我心悲。朝來看明鏡。添白幾鬚眉。</text>
<title>贈黃後山基元</title>,<text>白酒黃花似昔時。歡娛轉重舊親知。珍叨新品投銀杏。珠串妙詞唱竹枝。儘覺微官曾所愧。早爲良友已留期。希君恕我陶然醉。只恐前頭又見遲。</text>
<title>與海亞，石醒共賦。</title>,<text>閒散每登枕海樓。供遊薄俸足堪收。憑論塵鎖何由了。但聞雲心自在流。世上貪忙難覺苦。人間除醉卽須愁。不知此事君知否。君若知時從我留。</text>
<title>與石醒登枕海樓。賦詩遣興。</title>,<text>昨市米價高如樓。今市米價低漸下。昨市米廛人碎頭。今市米廛人赴寡。中間爲日曾幾何。一慘一舒如冬夏。東隣女賈嘆且泣。登隴罔利無復及。遂令遠途糶糴心。從今皆願吾市入。村烟復起便無憂。我姑登彼枕海樓。樓頭白日正亭午。樓下黃花欲暮秋。離得忙中一步地。種種淸景來凝眸。請君看我腰邊物。微此何勞市一周。做了今日稱心事。終宵鼾息勞齁齁。沉吟不覺日之夕。市門人虛暝鳥投。</text>
<title>次海亞李壽瓚韻</title>,<text>親朋近與此生踈。惠好唯君分有餘。茶藥贈多因病久。衣裳寄早及寒初。交情鄭重金相似。詩韻淸鏘玉不如。醉傅狂言人盡笑。獨知我者是床書。</text>
<title>石醒，海亞擬竹島泛舟。因風未果。唱酬風雲堂。余用其韻次之。</title>,<text>貌隨年老怕初寒。牢落未圖與子懽。不可以風今泛海。無妨見月此登巒。天供所適宜窮樂。人惜其便自在寬。經濟如何無好筭。使吾民事飽艱難。</text>
<title>送海亞</title>,<text>明將送子出東城。秋後覊魂欲暗驚。蒹葭遠渚無窮緖。鴻鴈長空不盡聲。浮世百年離合恨。詩家一槖去來淸。首回歧路云何贈。惟有氷壺貯兩情。</text>
<title>謝玉泉寺僧仙祺贈念珠</title>,<text>蓮㙜不見恨無窮。一墮形骸苦海中。瘞像陽明門久閉。修眞白傅社今空。有僧持贈菩提子。望吾重入梵王宮。多生懺悔從玆始。念誦朝昏可復功。</text>
<title>風雲堂虔禱韻</title>,<text>徼福風雲福輒隨。居人虔禱少虗時。自家利鈍何勞卜。一飽神餘喜可知。</text>
<title>遣興</title>,<text>歡娛共衆樂堯天。泛菊香醪興復圓。舞拂正隨鳴皷角。詩成渾似畵雲烟。波紋細皺魚千頃。霜葉紛飛鴈一邊。亭榭名區須合置。巋然留與擬光前。</text>
<title>大風歎</title>,<text>凉風斜飛黝雲走。孟冬之夜人定後。始也窓紙鳴細戰。繼以檐牙怒觸吼。飄飄陣陣勢漸巨。震盪萬竅空中擧。莫是天傾復石破。李憑驚撤箜篌語。擁衾屛息時一愕。往往燈暗門環弱。魂𢥠不敢開戶視。一夜變作何天地。南海陰墟古多風。豈意今年見之二。把筆欲賦昌黎頌。神不見諒心窃恐。風伯風伯聽我言。野粒猶未歸一統。</text>
<title>占雪</title>,<text>南州十月雪花飛。若比常年氣候違。穉菊未全新吐萼。行人多是舊穿衣。眩生銀海猶堪賞。立幻瓊枝且莫晞。客久自知殊早晩。且將歲暖驗天機。</text>
<title>十月十一日。菊花猶存。知嶺南氣候太暖。比東坡重九。又晩一旬。</title>,<text>東坡詩話記天時。南國黃花十月宜。彭蠡不遅聞鴈信。灞橋差早跨驢期。最憐寒蘂鎭長在。且喜孤芳晩始知。幾度留看重九會。泛黃聊復雪中奇。</text>
<title>登盃山述事</title>,<text>眺望臨高晩景斜。看山滋味勝看花。風前潮漲如飛棹。城裏雲沉入畵家。鷹爲含盃驚雉伏。女緣梳首落釵賖。若言水鏡知人感。自顧無妨便作佳。</text>
<title>步自壽民堂。出竹島泛舟。至盃山下陸。酌酒賦詩。</title>,<text>文彩風流兩美具。馮夷擊鼓夸娥舞。杭湄月上太守蘓。峴首花開都督祜。山頭螺殼拾爲酌。紅袖官娥花底聚。盃山在左竹島右。下車之初已按簿。伽倻古國繞爲紀。鐵瓮荒城支作拄。梅堂朱墨適有暇。吾且乘船薄往暏。江天雨過錦浪肥。海門烟消晴日午。逍遙秋水未了興。盃泛靑山只隔滸。高名仙過九華壺。秀色人瞻萬古魯。仁山智水此日樂。一樽東南賓與主。</text>
<title>晩菊會占菊字</title>,<text>南岡十月天氣肅。木落霜凄畵可讀。雲收兀兀山千疊。潦盡溶溶水六幅。略數奇觀得二十。中有一島島名竹。湖山公物不用錢。昔人曾此名亭卜。亭雖已墟勝自如。而我盍謀重修築。意匠突兀賀先成。我姑酌彼樽醪漉。南方冬候暖如春。晩宴參汝盃中菊。色可餐兮金英英。香可佩兮蘭馥馥。今日之酒吾爲政。落帽風流喜溢掬。十日官居九湖湄。罔俾東坡專獨美。</text>
<title>因學兒遣懷</title>,<text>雛鳳尋巢欲遠颺。離憂脉脉入思量。天寒更愼調餘病。親在應憐海外鄕。已辦紅帆泊萊港。行將彩舞拝萱堂。十年南國頗相送。鏡裏愁看鬂似霜。</text>
<title>見石醒掬海甞味。戱用甞字。</title>,<text>鷗胷白浪鴈天長。木落霜飛月建陽。自解遮風非智拒。誰知掬海不愚甞。遂初何啻曾追驥。圖遠堪憐此係檣。較看于今三品級。喜君未到髮髭蒼。</text>
<title>石醒醉卧竹島。載還不省。待其醒。作詩解嘲。</title>,<text>紫霞山人年少年。含盃高致莫誰先。走馬行尋花柳肆。呼盧沉醉綺羅筵。一朝翻然猛自省。水落霜凄露眞境。自從手賦止酒詩。醉人近前視之冷。生憎蕩子溺不返。伯倫作頌非高論。我有佳賓號石醒。解飮文字若無損。生姿枯淡學儒迂。甯欲發舒時當壺。偶爾一酌南湖上。醉到無何倩人扶。轔轔載還倒接罹。頹卧申晡起曉時。蝶化莊周周化蝶。覺非始憑傍人知。向我低垂赧赧如。自言醉過平生初。無傷也是便快活。一番笑殺襄陽兒。過者裁抑揚不及。酒之爲德亦可入。曾聞淸濁比聖賢。愧君持心膠一執。</text>
<title>裵松坡，具敏邵送紅柿。因派饋各人。石醒最喜也。</title>,<text>巴陵投果故情歡。念我頹齡潤肺難。霜後熟濃甘比蜜。籠中細寫大如盤。喜施宜用平均法。懲惡兼推惻隱端。願把漢倉移此政。春和立見囿成團。</text>
<title>壽民堂詩會 幷引</title>,<text>物本無聲。激而後鳴。人不自奮。皷而後發。余雖不嫺於口業。甞從洛社。得聞思無邪之義雅矣。今於公暇。請與諸君從事。其各逞發藻思。播諸檀板。使在外聞者有所興起也。牙旗井井陣堂堂。特勅陳琳草徼長。海戍狼烽衝遠斗。譙樓畵角動淸霜。德星古里多才子。白雪何園見上郞。報答明時無一事。思將文彩變斯鄕。</text>
<title>謝鄭民國壯元禮。贈社中。</title>,<text>詩朋一散倐三宵。強欲無思不自聊。寶墨香留題後葉。寒槽痕着滴餘潮。應知社屐長隣近。只恐郵筒遽寂寥。今日有何消息好。晨看喜鵲下庭條。誰家詩酒續前宵。持饋殷需興復聊。敗胃頓醒通似竹。閒愁忽散退如潮。玉壺一倒生春暖。銀箸雙鳴破晝寥。爲報慇懃言外意。高歌莫惜奏終條。</text>
<title>與石醒對酒賦詩</title>,<text>風流非擬謝東山。時見仙娘入座間。楊柳闘腰烟態弱。芙蓉暎臉露華斑。忘情肯墮曹溪水。有夢虛勞楚峽鬟。與爾合歡惟是酒。須從壺裏醉無還。</text>
<title>謝朴鎭國壯元禮。兼示勿復效嚬。</title>,<text>甲乙論詩出愈奇。風流不淺暖寒巵。無端割據三分鼎。等是交爭一局棋。谷口高盤充腹後。匏公金榻效嚬時。從今欲罷騷壇宴。新令須看勿字旗。</text>
<title>謝月娥贈柿橘</title>,<text>團團送自月娘娘。一半濃紅一半黃。巫峽香緣曾捲雨。秋園佳品已經霜。情非以物翻成感。味爲其人且可甞。倚枕賦詩君莫笑。瓊琚報果古來常。</text>
<title>統營途中述懷</title>,<text>宿昔桑蓬志。收拾不盈半。炳丹猶未沫。尸素可勝歎。夙宵策疲駑。苟免時日玩。築壘苦難成。團沙戒易散。將身却自顧。又無蛩蚷伴。惴惴每懷懼。材踈是罪案。誰人舌太饒。解令名實亂。謬聞徹上司。封章手自盥。苦懇雖則切。遂事曷由緩。復加一重擔。那堪此柔懦。寵驚喜相隨。元來一以貫。敢藉吹噓翼。惟思鍛鍊炭。職事難暫曠。催車返故館。拙手勞拮据。愚忱負暄暖。努力尙庶幾。毋速識者粲。</text>
<title>明倫堂聽講</title>,<text>南至前二暾將出。庠宮有儼初筵秩。地主深衣整几案。村秀牙籤抽卷帙。東黌西塾互相師。君子相爭較甲乙。奧旨微辭辨蠶絲。篤業勤工考蛾述。生熟精粗不可誣。其中善讀十居七。爰拔諸生第高下。毋以有司㤪得失。儒家亦用勸賞政。面面頒施紙束一。餘波幷及榜外生。使愧其心亦敎術。繼以靑錢資午啖。是日之會能事畢。衣冠濟濟菁阿古。衿珮𤨿𤨿槐市密。我心載悅歸來晩。靑山欲含半邊日。</text>
<title>冬至歌三疊</title>,<text>我歌歌一曲。一盂紅粥一齡長。添機弱線移雙髩。噓管浮灰碍兩眶。姱服在箱憐薜芒。勁弓掛壁愧蓬桑。滿腔猶有丹衷炳。護養新心答穉陽。我歌歌二曲。望美人兮天一方。九闕烟雲祥靄靄。千官釼珮賀蹌蹌。葉鳧未化遊仙舃。彭秫空飛獨客觴。隨例展誠淸海舘。遙祈遐祝壽齊岡。我歌歌三曲。蒼茫家室入思量。老妻紙局塵應宿。阿弟梅梢雪自香。旅恨盖聞佳節倍。詩膓非復少年強。不如且進盃中物。萬事蕉隍付兩忘。</text>
<title>與石醒，梅叟各賦歌詞一頁。</title>,<text>迢迢海國三千里。役役塵寰十二時。今夕何夕見粲者。明眸皓齒紅袖垂。人生得意須行樂。左執榼兮右螯持。壺中吏隱陶彭澤。琴上人來鍾子期。霜天一辦煖寒會。銀燭金爐坐夜遅。君不見晉相牙籌手自執。田園第宅終何爲。又不見北海高堂客常滿。風流文彩令人思。假使吾輩今宵無此樂。淡淡甁鉢枯枯棋。融融不省東方之旣白。誰復知身在地之角天之涯。</text>
<title>紅根㙜一本盆置座右。丹莖紫葉。日漸可愛。賦一截。</title>,<text>偸春貯在枕頭盆。紫葉丹莖色可呑。莫厭護持如保赤。天寒恐被損脆痕。</text>
<title>賦一詩。贈石醒求和。</title>,<text>君不歸家纔半歲。我長爲客已三年。懷隨久近殊多少。每到嚬眉足笑憐。我昨見書家室穩。君今合席弟兄圓。天涯喜事同賓主。試問春和在那邊。</text>
<title>種得杜鵑月餘。憔悴不敷。作詩自寬。</title>,<text>南州不見漢濱春。移杜鵑來要作隣。花性入冬偏畏冷。人情計日急看新。鄭三應惜佳期晩。殷七空留造化眞。童子未諳儂意在。朝朝猜覷漑根頻。</text>
<title>竹島二十韻</title>,<text>終朝拄笏澹忘機。似靄非烟纈眼微。城裏千家饒翠滴。居人解學謝玄暉。天王翠嵐。城外彈丸割小封。淸風一派墨胎宗。最憐黃落秋霜節。也自靑靑不改容。風雲脩竹。嬋姸較似雨前多。先得菴僧爾莫詑。鉢小未全都汲了。平湖送作萬金波。碧鉢霽月。城隅一軌不他由。朝至如歸暮若流。衣袂六銖磨礪盡。蠶魚開國證千秋。白門行旅。月落星稀漏箭催。有聲墜自法雲嵬。未論潄滌葷腥喜。喜在噌吰感應來。法泉曉鍾。狼烟不起羽書空。海上靑山一炬紅。關塞卽今無外警。虛勞戍卒候昬中。金山夕烽。沃壤雍黃引白渠。連雲䆉稏掌平如。向微一陌巖前地。縱有金剛不屬余。佛巖嘉禾。欲把唫毫賦乳泉。靈源一派小山前。煩君更種南陽菊。仰飮應知壽永年。盃山甘泉。愛欲携持美欲餐。叢叢列揷繞亭欄。思將借得維摩手。移向新屛畵裏看。玉壺羣芳。孤城下住幾漁家。城上長烟向晩遮。一片荒根靑似染。行人指點說恒沙。鐵甕暮烟。金鷄啁哳斗杓低。翠嶺岧嶤晩望迷。太似天成東表臬。亭亭擎出瑞輪躋。巨留朝日。篙師候信慣曾知。來打江城每趁期。誰識天地噓吸氣。潛隨月窟互盈。橘島晩潮。翠靄丹霞倒射明。夕陽奇景畵難成。興酣回笑齊公淚。自是今牛浪得名。牛山落照。翩翩畵出魯連孤。騰躍蓬蒿笑匹雛。極目南湖秋水濶。應須去學大鵬圖。鷹峯歸鳥。孤飛邊抹一層。如濃如潑復如蒸。遠看錯訝桃花艶。猶似漁舟入武陵。玉女晴霞。一種蒼官偃蹇腰。當年不屈大夫朝。高柯只許巢仙鶴。月下時看舞翮翹。舞鶴踈松。白鷗心事綠萍身。舟小如梭手一綸。古調至今餘欸乃。知音豈是利名人。獐項漁歌。籊籊長竿錦纜高。凌波彩鷁是輕毛。洞庭一夜南昌路。信有王生醉菊醪。龜浦風帆。元龍豪氣我曾聞。今上高樓勢入雲。閽裏朱衣嫺口手。時傳軍樂下紛紛。枕海皷角。千百爲羣自往還。一生捿息在江間。可憐啄粟田頭雀。縱類飛禽有這閒。蘆島𩿨鷺。</text>
<title>統糓開倉。賦事。</title>,<text>隱仙閣裏銷金帳。睡回透射朝暾暉。官僮呵手撥紅炭。報道今寒倍昨威。人情甯不欲煖逸。自顧身章異布韋。飯罷衣裳每顚倒。催行穿入牛車圍。官倉廳事寒如鐵。一團蒲薦無屛幃。衆咻潮盪因風閙。米塵箕颺滚雪飛。倉曹視我如芒刺。盱睢無隙乘機微。量餘預開來時槖。半粒期使於民歸。傳道輸公此可迨。傾甁倒箱忘年饑。豊儲告成三千石。足防漕船督指揮。</text>
<title>南村別將金聖煕善歌詞。檀板一聲。淸音自發。在座輪唱一闋。依枕聽之。足可忘病。</title>,<text>柳弁催鞍欲遠征。忽聞堂上唱歌聲。煒煌耀壁銀釭凈。跌宕揚塵畵皷鳴。白雪旗亭來二妙。丹霞金屈勸三行。愁雲捲盡靑山喜。苦雨晴回皎月明。解使病儂多起色。應知歸客渙離情。悠悠去住言何益。只合亡羊抵五更。</text>
<title>盆杜鵑疊字軆</title>,<text>山中無杜鵑。盆中有杜鵑。杜鵑開何晩。晩開尤愛憐。憐渠頓忘病。病吟詩一篇。篇中何所語。語到未花前。前月採一樹。樹之窓南邊。南邊最向暖。暖律謂回先。先旬與後望。望望憔悴然。然無不着理。待着遅如年。年華漸垂暮。暮朝手漑偏。偏漑不知止。止竟有奇緣。緣業等因果。果見吐芳鮮。鮮紅日增益。益驗生物天。天姿何絶妙。妙在層枝懸。懸者如催下。下者若珠聯。聯綴交呈媚。媚我欲無眠。眠時與爾共。共作花中仙。</text>
<title>晉陽月供進食物。詩以酬之。</title>,<text>晉陽明月月中仙。調得天香學九煎。纖手舂磨非俗臼。妙方烹飪出人烟。鶴樓身姓古今賢。持贈氷壺貯醴泉。細細沾唇甘比蜜。津津潤肺淡殊玄。兼玆二味信奇緣。病客天涯喜破眠。應揣穆生不嗜酒。莫嫌居易解參禪。</text>
<title>蕙荃用東坡韻索和。走筆次之。</title>,<text>無寐不謀同。憶昨子之半。忽復長一齒。撫時發永歎。榮極蔑涓埃。姿踈奈愒玩。矧矣海饑荐。萬口仰樗散。求蒭姑未得。愧比牧牛伴。備經檢荒田。徒勞櫛災案。端居費瓮筭。惘然增迷亂。復有徵求急。簡書手先盥。所賴海上署。期會每寧緩。催課歲將奄。洗心策頹懦。故人適寄書。言志兼一貫。譬如服淸凉。胷抱釋氷炭。悠悠復何論。腥臭汚池館。甯採我薇蕨。葆晩藏春暖。何當剪窓燭。相對一高粲。</text>
<title>冷麵自官厨至。與一座評品。</title>,<text>誰翻佛飥巧抽纖。椒栢塩梅色色兼。着入大椀盤縮緖。夾持雙箸動隨拈。試甞便覺偏醒胃。長啜何嫌薄汚髯。况玆歲暮寒燈夜。異味奇香一倍添。</text>
<title>賦雪</title>,<text>一度今冬六出花。初看驚訝更看佳。玉樓銀海人容凈。鷄竹犬梅字樣舒。高士牛衣憐是日。眞仙鶴𧝟任誰家。臘前且待成三白。騰賀明年酒剩賖。</text>
<title>聽金祉俠，千任年吹簫。</title>,<text>淸心軒月隱蒼蒼。誰送參差裊裊長。驚夢老蛟應出水。離羣孤鴈宛嘶霜。琵琶已古歸潯浦。鐵笛非今降武昌。聽遠却疑人子晉。近前還是姓金郞。爲我莫辭重度曲。憐君解吹妙偸方。竹技續續餘音在。童子傳奇亦出常。客來赤壁評烏鵲。仙去秦樓引鳳凰。天涯幸遇陽春士。瀏亮風流樂未央。</text>
<title>次李司果碩瓘見寄韻 幷引</title>,<text>余於石愚。始因鄕儒褒狀。知其有蕫生之行。繼因不履偃室。知其有澹臺之操。所以梅燈遙夜。斗覺人遐之歎。際玆珠玉贈眎。豈非神交耶。三復以還。益驗有德者有言也。但恨五芳諸勝。僕姑未之冥搜。只把冷淡話和將去。尤見其無味。惟恕而評敎焉。淸標想像考槃人。泉石烟霞是四隣。案上詩書桐栢夜。巷南花竹武陵春。工存鍊火丹應熟。味在看山碧愈新。咫尺澹㙜久貽阻。璚瑰欲報倍馳神。</text>
<title>弧辰日。初不欲設酌。被傍人強供。詩以見志。</title>,<text>今夕何辰本欲忘。朝來還被擧壺觴。全家俱在長安裏。千里孤居嶺海傍。垂老益慚弧矢祝。撫時偏感蓼莪章。強顔歡笑寒燈下。簫皷無端閙一塲。</text>
<title>寒燈曉鍾。獨坐述懷。</title>,<text>較我濟荒年。誰知心獨苦。燈寒睡不成。添得思鄕肚。</text>
<title>監賑感述</title>,<text>廩人繼粟庖人肉。不令獨飽司民牧。今年歲惡烟火踈。滚到天寒凜北陸。紇竿凍雀飛鳴哀。幾時陰谷陽春回。衆口噞喁訴近止。何待西江决水來。壽民堂下人如市。盡是吾王之赤子。布褐單寒結鶉鵠。菜皮枯槁呼庚癸。投河羣飮一壺酒。側首聞名猶恐後。安得銅山破爲錢。使汝紛紛計貫朽。蒼穹仁覆欲幷生。來歲應將禾稼明。吾亦于時遑暇逸。有眼不視嗷嗷氓。</text>
<title>賦春帖詩</title>,<text>歲暮天寒春又來。江南物色看佳哉。微黃欲動門前柳。淡白初蘓雪後梅。六管浮灰新日月。萬家題柱好樓㙜。桃符擬撰豊年頌。鴉鵲聲中樂野回。</text>
<title>吾年今忽六十有一。事業日負初心。聦明漸不如昔。何以則無是二者也。伏枕口占。</title>,<text>往哺糟糠戶。歸觀金革塲。人人皆自樂。沸聒如蜩螗。大嚼頒階下。旋看飽則颺。譬如驟雨止。萬境俱蒼凉。閒思解闖靜。無計喚嬭黃。有生必有職。顧我嚲金章。今年何事事。歷歷可思量。不才吾孰似。增秩荷穹蒼。觚稜望不見。三歲路脩長。客冬失賢從。今夏捐阿娘。以公旣如彼。言私那忍當。飛鳧不自化。淹此天一方。一一心中事。欲言思自傷。玆莅歲將改。頗知俗梗強。刀筆不入彀。耒耟自有膓。盲風一打海。矧又民食荒。筆殘呈上使。舌爛諭全鄕。幸逢二天二。庇固出尋常。零稅告無幾。人道勝年康。昨見西來信。民閙太熾張。人性不甚遠。胡至彼猖狂。縱云無則勉。淵氷心窃惶。憧憧費心筭。自是鬢添霜。忽驚六旬一。誰復係流光。素悃懸葵藿。初心負蓬桑。眼看春又至。胡不勖慈諒。抑戒思衛武。潛郞笑馮唐。詩成鷄正唱。滿引一椀香。掛壁鈴聲寂。懸床燭影煌。投毫乍倚枕。非是夢黃梁。</text>
<title>甲午正月一日</title>,<text>有家人盡各㱕家。惟我與君天一涯。案有詩兮樽有酒。相酬且可樂年華。多事久今無事好。孤吟孰與對吟奢。拭到淸癯同竹葉。甘存淡泊學梅花。心香細逐爐烟暖。腔調潛隨市雪佳。閴寂對窓聆鳥漏。蕭條隱几岸烏紗。西山爽氣簾間滴。北海佳賓座上加。身計已將除枉筭。塵愁不必數恒沙。一團坐了終春晝。看抵篁林返夕鴉。新歲新心聊洗濯。氷壺持贈玉無瑕。</text>
<title>石醒還舊居矣。無誰與語。詩贈二妓。</title>,<text>客去樓虛晝漏稀。端居詩思更依依。歲新南國誰相問。家在西京獨未㱕。寂似逃空難見喜。閒非垂釣詎忘機。眞成一夢陽㙜夕。兩個禮雲紅袖衣。</text>
<title>余心中無妓人也。崔弁謂慰孤寂。率三妓入來。好意難遏。前使歌舞。獨恨無石醒共之。</title>,<text>古佛忘天女。邇來三十年。馬海携孤枕。鶴山用白錢。旅舘逢新歲。情思枯如禪。何來紅袖隊。一一新粧姸。娟娟芙蓉水。裊裊楊柳烟。偶爾成曲宴。兼珍羅在前。怳然添驟富。新月銀鉤懸。破戒那無顧。風流還足憐。就中人少一。匹馬星山顚。</text>
<title>監賑有唫</title>,<text>抵長春日欲如年。滿眼枯黃慘在前。鴻雁嗷嗷集于澤。一夫不獲任誰愆。口衆其如食寡奈。前瞻麥熟尙茫然。貌瘦民肥雖所欲。移粟發倉苦無緣。貞符三字做實地。炳炳丹心上有天。春詞擬續年豊頌。海內雲腰斗一錢。</text>
<title>歎吾衰</title>,<text>吾生不與老爲期。公道世間誰得欺。偏好怕寒衣厚絮。更嗟較瘦鬢成絲。眼精减去看書廢。脚氣柔來藉杖宜。試問丹心還有未。此情難盡向人辭。</text>
<title>話秋棠金昌洙</title>,<text>新年看月月光新。對影成三共故人。如晝山溪驚鳥夢。微雲天宇掃魚鱗。忍冷不辭開戶久。貪淸莫恠上樓頻。峨嵋赤壁誰云好。我愛良宵怡悅春。</text>
<title>上元夕。聞歌謠賞酒。</title>,<text>天妃擎出凈盤盂。太素纖塵一點無。四海同㱕銀世界。千山倏變玉浮圖。上元佳節晴尤好。今歲豊徵樂初殊。踏影鶴橋橋上立。依然生際在唐虞。</text>
<title>宜春途中述懷</title>,<text>月春之孟巴陵道。水聲山色令人老。巴陵於我爲桐鄕。社叟耕童情面好。憶昔飮餞城南門。擁道士女如雲屯。隔浦時看南雁來。湖上何人寄書回。休戚無間身去留。自我不見今一周。宜春㱕路得近信。太平樓下飛灰燼。辛生猶是舊時人。浩劫滄桑說難盡。黃塵拍拍蝸角闘。白日慘慘豕牙磨。南北狺狺怒未已。茫然百里隨風沙。公私積儲俱盪然。剸理惟待査員賢。我適有事甘棠下。一舍路過金羅邊。川原歷歷當時事。行邁靡靡此地難。君不見前車覆轍後車戒。周道豈無康莊安。無寧獨採我蕨薇。一鞭他日聊同㱕。東邊日出西邊雨。世間俱無眞是非。怕遇西塵汚姱服。秋來更製芰荷衣。</text>
<title>嶺南樓早春</title>,<text>風流不减舊時看。一嘯搴簾乍倚欄。頓信此來春尙早。滿江雲物逼人寒。</text>
<title>表忠寺夜雨賦詩</title>,<text>百忙中有一番閒。三宿江南載藥山。山中法侶多名釋。搜勝採奇塵念刪。三師忠義正堂堂。墨行儒名尤有光。法孫相繼褒厥美。遺芳烈烈山久長。舊聞靈井大伽藍。兼有偉蹟人爭談。此來泂酌淸冷水。悵望千秋歎再三。丈夫事業當如此。操觚弄墨非男子。六祖猷爲竟何如。至今空寂浮雲視。慧公一詩許知音。古調不亡松風琴。夜來又得天花雨。端坐蒲團滌塵襟。</text>
<title>贈慧雲禪師</title>,<text>聞香隨喜入山深。同齒高僧色相臨。經聽有因參立石。宦遊無證愧彈琴。詩成琢玉傳淸梵。月照浣膓定法心。記昔王家宣賜重。由禪將看布園金。</text>
<title>堪笑</title>,<text>渠今不識我爲誰。我自知渠是女兒。還笑衰年偏種愛。臨風三復菊花詩。</text>
<title>東宮誕日設酌</title>,<text>前星動彩繞樞垣。紫禁烟霞靄九閽。天篤寶齡添睿筭。春迎和氣映祥暾。無疆邦籙千年國。有道曾孫貳極尊。遐阻小臣逢此日。聊同海庶對斟樽。</text>
<title>先考生辰。有感述懷。</title>,<text>孤露餘生不肖多。專城靡逮痛如何。焄蒿悽愴天涯裏。瞻望春暉感淚沱。毛義奉檄違初志。仲由重茵是同科。豺獺亦能知報本。著存孺慕我則那。思其居處與笑語。不寐西傾河。近尋巾衍理遺藁。嗚呼手澤經編摩。</text>
<title>步虛詞</title>,<text>中天古今明月。兩岸吳楚靑山。沙棠之舟下長浦。雖居人世上。便是出人間。風露凉更漏永。簫鼓鳴發棹歌。風流人物誰多少。非亦一東坡。是亦一東坡。手揖浮邱道子。肩拍洪崕老仙。一生奇絶玆遊冠。往似前百年。來似後百年。</text>
<title>卧念民情。不禁。</title>,<text>玆來汲汲笑纓冠。接壤騷訛事涉難。平生初到墮深甑。繆戾簿書沒緖端。事至眼前治乃已。按圖索驥失味餐。上畏簡書下民隱。不幸當此泗査官。睊睊胥讒成仇敵。風俗何由得奠安。使民不有冤切骨。雖賞應無故犯干。憂深有若理亂繩。才短其如錯節盤。潢池盜弄非無罪。窮蔀徵求詎自寬。無眠坐深夜。髮欲皤然心則丹。請傾萬斛南溟水。逋藪都將滌一般。</text>
<title>因査官事務。留泗川邑口占。</title>,<text>千載來遊泗上潯。滿腔子是惻隱心。谷風習習欣羣木。和昫遅遅哢百禽。明時身作山東吏。漢詔方春夙所欽。海澨飢荒頒帑貸。田家疾苦慰農針。域中窮蔀憂方切。隣闘纓冠適遇今。促駕淸晨發古自。翩翩冠盖向尼岑。城隅十里黃塵盪。白套多人首黔。頹波壞裂津無畔。亂繩紛綸緖難尋。苟究其源誰任咎。潢池赤子困漁侵。民惟邦本胡不念。馴致如今載胥沉。似將鉛刀遇盤錯。叢叢憂思彌胷襟。旅舘三宵難假寐。時時負手費沉唫。泗民現狀如方病。其奈才踈乏朮蔘。寒谷無由回暖律。春來還似閉羣陰。地異湘亭同酌酒。人非單父坐彈琴。遙憐壽民堂前後。花木須吾日就深。顔色凋朱腰墨綬。頭華促白頂烏簪。一曲陽春聊自慰。客中時日苦駸駸。</text>
<title>隱仙閣。逢蕙荃，澄雲夜話。</title>,<text>湖上春風見故人。懸燈夜雨話情新。此地多因王事過。知君無暇憶鱸蓴。</text>
<title>佛巖閒散</title>,<text>簿書期會久營營。忽見春衣告旣成。偸暇一遊兼祓除。先庚三日過淸明。盤頭細膾抽銀縷。鼎裏香餻泣絳英。險歲恣歡無已太。催㱕須趁夕鍾鳴。</text>
<title>賞春</title>,<text>借問四時何時好。二月三月靑春早。借問百花何花美。梨花杏花桃及李。前身知我宿林客。偏愛看花老更癖。春寒每恐晩開花。及到開時不在衙。役役簿書泗濱舘。荏䒣番風過已半。歸來先問春消息。滿園花樹多顔色。邇來不見旬日中。白者已白紅已紅。上枝下枝霏香雪。南隣北隣錯繡叢。嫣然一笑東風前。莫是嘲我遲遲旋。看到無花日尙多。與蝶舞兮蜂與歌。牧童村前携酒去。靑蓮園裏秉燭過。花兮花兮鎭長在。瑤池有春三千載。衆香館中舊時主。緣渠歲歲朱顔改。一片花飛却减春。如是我聞杜陵人。豈無四季與秋菊。繁華不如春芳馥。梅花擺亂柳絮飛。况是春光太半非。長絲欲係西飛日。六驥爲我驅無疾。春來不用覔封侯。但願日日花下遊。</text>
<title>賀梅叟家親加資</title>,<text>知子榮親積擬營。一朝誠徹九𦤎鳴。壽星南極精芒動。花誥西來吉慶生。綆汲莫言容力賴。雲天自是際時明。緋衣白玉光閭里。事在吾宗倍喜情。</text>
<title>竹島泛月</title>,<text>官居十日九湖湄。千載東坡許兩知。民事少寬占大麥。塵愁拋却挾飛危。浮空畫楫更深後。弄月纖歌興到時。春水渺然迷所止。凄凄風露夜何其。</text>
<title>內帑錢一萬兩。適下於公賑告罄之際。感祝賦詩。</title>,<text>宮燭逈照逃亡屋。孟春劃降荒年穀。臣才愧比山東吏。往布詔令司民牧。飢氓得哺月三巡。賴至今日皆天恩。千䋋萬粒忽中斷。麥嶺前瞻杳無津。斗邑殘粟捐何補。一春功虛作饋主。十行丹綸降特旨。萬里雲日明天宇。開門爛用水衡錢。海邑羣黎得再生。壽民金丹不先後。江南百室生春情。唐堯漢文如復遇。草木陽暉皆自樂。遐州忽逢春外春。倩敎詞人頌聲作。</text>
<title>題朴懶窩詩卷後 幷小叙</title>,<text>日石醒爲余言近有持詩卷來示者曰。此翁曩時以能詩藉藉於梁楚之間。今有一子。亦甞鼎鐺乎本州。太守富於哦松之趣。欲得一言。俾光先藁者。故致此轉達其言如此。子其有意乎。余取讀一過。翁之作僅一羽一臠。而山南諸名勝和贈裒稡爲十居八九。於是益信其能於詩之云。能於詩固可欽矣。而博求追和。要增遺集之重。其子之志。尤可嘉也。玆步原韻一頁而㱕之。山鳥如歌日抵年。居人尙說懶翁賢。善其鳴者孟東野。怳與遊然王輞川。佳句世間千首寄。高名身後九分圓。竹枝續續江南弄。盥手薇床破午眠。</text>
<title>次李鍾和見贈詩韻</title>,<text>不見匡廬見故人。風流生色異鄕春。明時白髮俱仙侶。永夕淸談不俗塵。知有宿緣留後約。故將佳句道深眞。瀛環墨跡來何自。卷裏長存席上珍。</text>
<title>玉壺</title>,<text>一髮名山擅玉壺。登臨全局畫難摸。老兎孕精呑滿月。神龍現瑞弄明珠。莫言峴是諸山小。枉被峰因有水誣。儂家二十詩中景。揷入羣芳隣不孤。</text>
<title>謝丁香壽贈畫蘭</title>,<text>香壽道人題品高。評花區別在揮毫。肯把芰荷媚桃李。羞將蘅杜比蓬蒿。寄來蘭蘂精神寫。能使茝園臭味豪。從此不孤隣九畹。朝朝盥手讀離騷。</text>
<title>新統使入府日。有所感之作。</title>,<text>建牙吹角鼓淵淵。人馬騈闐枕海前。是時風雨威初霽。紅滲綠渝色不鮮。工房小吏走汩沒。前導各自㱕安歇。千金之費一時供。數月經營下箸忽。但幸目前無笞罵。支度誰能計多寡。一粒半緡從何生。該掌重之剩入下。將此徵求疲力民。矧玆甫經歉年春。空將鞭扑龜毛刮。種種逋藪何相陳。厥初制定有攸當。安知末流如許長。無由挽海一滌盪。下邑作吏頭添霜。</text>
<title>舊統直向輪船上京。本府支辦之物。因進於余。余招鄕人在邑者二十餘人。各分饋一床。又以油紙其餕餘。使遺妻孥。因賦其事。</title>,<text>海晏天晴日上舂。東都門外餞元戎。支過大賓雖已幸。移徵殘戶自何從。公厨我有妙理樽。欲將施勞必姑恩。五六老叟鄕之望。薄言招招壽民軒。曰我盃盤有餕餘。對嚼官民其樂且。豊珍一一成包。自道光彩覃窮廬。擧有欣欣喜動顔。一團和氣生座間。逸道使民民不㤪。秋來徵索孰云艱。小惠區區獲美譚。愼毋臨事獨肥甘。黽勉行來非得已。還笑狙公賦四三。</text>
<title>統校金德鎭於海印寺祝聖閣監蕫畢役後。刻余姓名於紅流洞石面云。此余有意未遑者也。感賦一律。</title>,<text>不見伽倻已十春。形骸役役走紅塵。武陵花葉關心久。翠滴烟霞入夢頻。豈料華封告成日。飜參雲壁載名人。天敎借手尤奇絶。方信仙區有宿因。</text>
<title>瑞香花</title>,<text>桃花凈盡杏花飛。一樹瑞香紅獨肥。詩格笑他曾子固。艶粧酷似楊貴妃。開遲不妨春餘在。韻剩偏支雨後依。蜂蝶也能知管領。墻頭朝暮自相㱕。</text>
<title>鎭海途中送梅叟</title>,<text>座上少嘉賓。人間多歧路。悵望巴陵東。懸㫌抵日暮。</text>
<title>燈夕有感</title>,<text>今夕年年燈火朗。好是掛看昇平像。萬里天涯習俗同。五度踏橋巴陵上。垂虹低下流星。尙恨不如京華盛。微我無酒以寫憂。日下㱕思更漏永。此邦猶是伽倻國。千年古塔餘傾側。人間令節釋迦辰。自謂遺風燈盛餙。城裏居人半無烟。風情蕭索如寒食。世間甲子何曾忘。京國今宵空自憶。鍾樓街上家家月。白嶽山前處處花。五侯七貴同遊賞。無人不道盛繁華。東坡空抱買燈䟽。遙夜江湖獨歎嗟。葉縣雙鳧何日擧。娟娟美人秋水遐。</text>
<title>盆池種蓮</title>,<text>妙法蓮花有道根。種來三瓮悟玄眞。當年開着人不信。自從安排未一旬。丰然出水彼何苗。已覺今朝勝昨朝。初錢也似漸掌大。幾何不如齊芭蕉。仰張已解擎露珠。綠凈何曾見泥汚。取次參差舖水面。堪憐可愛無時無。魚子汕汕時走藏。令人欲似觀濠梁。却怕雙鳧好沒解。官僮特飭竹圍傍。待得開花十丈秋。試將紅藕削爲舟。紫霞山人千歲壽。就與神龜葉上遊。色欲餐兮香欲佩。製可衣兮絲可綸。借問愛蓮同我者。濂溪以後幾多人。</text>
<title>贈別薇坡金錫奎</title>,<text>知君猶是洛陽人。離合天涯倍愴神。舊雨巴山餘剪燭。孤舟楚浦更沾巾。光陰轉向忙中過。書劒難逢客裏親。此去風波須努力。卽今歧路揔迷津。</text>
<title>西郊吟</title>,<text>占豊已兆麥登塲。出郭吟筇到夕陽。銕甕前塵垂柳暗。玉壺幽趣晩花香。無心野鶴同情逸。如舊海山引興長。太守此行名已好。傍人謂我勸農桑。</text>
<title>富壽巖崔氏庄謾興</title>,<text>川原漠漠樹陰陰。勝日尋芳與客臨。草座先排黃鳥岸。藍輿俄過白鷗潯。一樽濁漉花香細。四月微凉麥氣深。妓舞妓歌忘已久。何須強解有無心。</text>
<title>畢賑有感。作歌而悶之。</title>,<text>舊糓旣沒新穀登。夕炊喜看前村烟。老農尙記岐陽占。詞客初題瑞頌篇。狙公芋栗省一事。吾亦梅軒日高眠。憶昨冬春議賑貸。民命瀕危如漏船。疫癃可哀山東杖。惠澤思沾內帑錢。枯黃鶉鵠彼何人。月三傴僂來滿前。仁天欲民無盡劉。麥隴南風秋色傳。盈畦膩香花浪起。繞郭嘉穗如雲連。中厨少婦洗鼎笑。從此儂家於是饘。賑政于時亦告成。一是官民快活年。自云德海兼恩山。糜粉思酬不足捐。今年麥稔振古無。自食猶能免壑塡。我聞其言重惻嗟。不忍乳哺遽忘筌。君不見菩提樹下慈悲佛。願度衆生㱕福田。</text>
<title>水陣新船倉軍物點考㱕路。帆檣簇擁。軍樂迭奏。肅殺退而陽和至。憂愁散而歡娛集。信乎一張一弛之不可已也。倚篷喜占。</title>,<text>海天日出簫鼓鳴。鐵城都護催南行。是時湖騷日孔棘。州民仰誰如長城。南營羽書談軍務。鶴唳風聲盡疑懼。水陣本爲陰雨備。薄言戾止披武庫。銕鏁纔開驚鬼奸。淸霜紫電齊如山。戚揚英矛何者是。個個不似紙上看。軍校趨前同我踈。名物之間混魯魚。頭頭相對丹靑瞽。無用前人有爲儲。嗟哉藏器不于身。縱有其時動何因。閱來水陸俱堪歎。完缺雖殊不用均。孫吳豈曾別般兒。壯欲行之幼習之。吾人生際昇平世。三百年來狃恬嬉。痴心無意讀苞桑。虛負君山秋夜長。風塵安用蠧魚輩。事往時移頭已霜。區區姑試眼前計。載我胡越同舟濟。君不見謝傅東山携妓遊。風流亦足安危係。</text>
<title>竹林途中</title>,<text>年年至願是年豊。豊在農天雨澤中。靄靄東坡占大有。祁祁西土見神功。往時圭璧猶餘悸。此地桑麻歷驗躬。莫怪新詩吟馬上。欲將憂思訴蒼穹。</text>
<title>敬題雲下大老寫蘭幀下 幷引</title>,<text>李延日鍾浩得大院君閤下畫蘭二幀。伴來其畫。題書以爲茝園居士淸賞。癸巳菊秋七十四歲叟作。筆勢芬芳。香韻動人。思得一本以償宿願者雅矣。今忽坐奉太老爺手寫名香。其爲感喜。不止紉之爲佩。而居中謀忠之誼。亦可忘諸。粧成幛子。揭之座右。以爲朝暮觀瞻。猗蘭雅操。不知千載爲古。雲下淸範。不知千里爲遠也。余號以茝人。爲與蘭同倫。夙仰國太老。畫毫妙入神。有眼擧相似。名幀遍普濱。而我獨不得。欲倩恨無因。偉哉李夫子。一諾何申勤。怳惚雙綃幅。伴來六六鱗。披回快省識。香動幽谷春。珍愛諒無價。芬芳不染塵。一朝添驟富。勝似月鉤銀。座襲同人臭。佩華君子紉。平生折枝蘊。伊今如見親。况有題頭字。煒煌晉髓眞。便成朝暮遇。千里敬瞻頻。感此傳神寫。新詩敷袵陳。</text>
<title>與石醒用鸚鵡盃。酌石菖蒲酒。</title>,<text>欝鬯蘭陵浪得名。新方聊試瓮頭傾。色餐白石柔堪把。採趁靑蚨價反輕。禦瘴何須輸薏苡。偸仙還似餌金莖。旅人身分天中大。風味兼之鸚鵡觥。</text>
<title>倚枕作風雨歎</title>,<text>天地間有湮欝氣。萬吹鼓發無時旣。假之萬竅金鐵鳴。激以九江波濤沸。南海陰墟祝融宅。扶搖羊角蓬蓬積。尙憶前秋秋七月。一番浩劫滄桑碧。南郭先生夜隱几。窓隙起聽颼颼紙。始也刁刁復切切。城西老木叫似呼。依然地軸傾南東。坐我終宵震盪中。海天漠漠流雲黑。畫壁搖搖蠟燭紅。天意幽深不可知。灾祥今歲欲何爲。悠悠繞壁不成寐。呼兒覔紙題一詩。</text>
<title>輿載撮要十冊告成</title>,<text>妙齡賦遠遊。豪氣貫墟牛。覽了三千里。遍幾二百州。摶鵬終有歇。磨螘詎能周。况値名韁絆。無緣宿願酬。爰從輿地載。聊寓木天搜。簿墨遑偸暇。圖經廣送求。試令初草藁。旋覺太戈矛。中外應殊例。古今或不侔。更張惡可已。磋切暫靡休。殫巧編摩手。揩昏考閱眸。楮生挑長價。毛族㤪童頭。到得垂成日。忙似促課秋。纔回粧剪綴。仍又着題投。首尾經三歲。摩挲翫六洲。知爲珍寶藏。要寡撰粧尤。言念分勞大。難同自計猷。縱甞開曲宴。諒足費殷憂。薇燭餘天錄。牙籤證鄴侯。役煩功亦鉅。器就樂還優。海國新書出。桑楡我乃收。</text>
<title>在野口占</title>,<text>渢渢土鼓頌豊年。似海平郊沃壤田。白水决渠春雨洽。黃冠翳日午陰圓。我行其野三農地。民事方殷五月天。外客不知心有在。爭言太守費靑錢。</text>
<title>移栽冬栢樹</title>,<text>可憐海國冬靑樹。千里移根托我隣。舊葉萎殘新葉出。滿園花木一般春。</text>
<title>折花揷甁</title>,<text>白白紅紅數換奇。春光長在小甁兒。嫣然一笑猶眞相。勝似隋人剪綵爲。</text>
<title>叙懷有吟</title>,<text>天涯久作未㱕人。節物風光轉眄新。公暇無多携酒日。衰年猶記弄璋辰。佳賓適至村南鎭。妙妓仍招市上春。遙憶紫霞山下宅。彩衣應復倍思親。</text>
<title>賞石榴叢</title>,<text>堂前堂後石榴樷。五月花開殿晩紅。樂意箇中誰管領。雙飛彩蝶舞春風。</text>
<title>白合花</title>,<text>夜合朝開白合花。花開花合揔堪嘉。海人苦少京華眼。縱有靑錢不見賖。</text>
<title>蓮葉漸長</title>,<text>葉葉亭亭就次長。朝看差別暮看強。初生水面錢同疊。漸大墻陰盖似張。龜蔡異時游泛泛。露珠如意走瀼瀼。何須必待花開日。對此常思一擧觴。</text>
<title>悶雨</title>,<text>民憂國計課陰晴。麥事今年頌泰平。佛飥萬家謀大椀。農謳四野樂新耕。奈何雨水頻無定。壞了來牟太不輕。喜損惡盈元有戒。茫茫天意詎能明。</text>
<title>題蟾月呼祖</title>,<text>淵明㱕去來。情話悅親戚。而我久守株。自阻梨栗覔。忽得一孫娘。時來喚在傍。胡然而祖也。業知非天常。絶勝聆空跫。喜動油然腔。旅恨如將訴。石人袖濕雙。</text>
<title>種竹成林</title>,<text>記取前年手種成。風聲摵摵日陰淸。從今莫問盤無肉。喜得東坡不俗情。</text>
<title>四季花</title>,<text>一樹移根再受生。晩來花着向人明。較看早發還先萎。諸品誰能與爾爭。</text>
<title>喜晴</title>,<text>我有嘉賓賀鷰飛。披雲今日睹晴暉。寬行酒政他無事。喜聽農談便息機。簾捲榴花明子眼。軒當荷葉襯吾衣。從玆席煖山東吏。聞說千村麥正肥。</text>
<title>從嫂姜氏輓</title>,<text>儀範襲家庭。端詳由性質。自㱕吾大家。五十年一日。舅姑稱孝順。娣姒服和吉。翼也作螟兒。愛育踰己出。稍稍人世樂。亦旣抱孫膝。云胡天不吊。奄遭崩城恤。啣哀苟維持。疚毁抱貞疾。一朝遽下從。三燧猶未畢。夢然千里外。晩承蘭音實。兄亡旣未赴。嫂沒哭又失。此痛何由洩。強把輓歌筆。</text>
<title>讀朴武肅公實記 幷引</title>,<text>黃生鶴來以朴武肅公實記示余。余敬閱一通。公少從寒岡鄭先生學。龍蛇之亂。以白衣倡義旅。屢立奇勳。及丙訌。公年老家居。聞變急赴行幸所。中道聞和議已成。遂痛哭還山。自是無當世之意。曆用崇禎。史廢元魏。蹈義自靖以終。事在尊周錄。與鄭文簡幷稱。至若排衆治喪。白沙李先生。 不恤權奸之箭。飛書陳義。坐破逆魁之胆。甲子适亂。 是其天稟之美。必有大過人者。而創卒受用。亦豈無所本而然哉。今上辛未。廟議齊發。特降節惠之恩。而躋享於皇壇。於其延謚也。本孫有志慶原韻。時之衿紳。皆和而賀之。其一時欽慕之盛又如此。於乎偉哉。謹玆步和。以寓高山景行之私云爾。以一身當四難功。扶倫敵愾炳丹忠。風泉追慕遺文在。雲日躋陪廟議公。百世河山垂鐵卷。至今星斗照蒼穹。潛光閟蹟終褒著。拚讀雙編慶賀同。</text>
<title>竹島泛舟</title>,<text>蒼茫海色晩潮生。鷗鷺堪憐近我鳴。忽然割去靑山面。疑是怕吾舟子橫。</text>
<title>賀李都事尙奎</title>,<text>丹邱才子玉如姸。一發嵬中拾芥然。芙蓉江上生榮耀。桑梓鄕中動愛憐。孟氏看花何苦晩。終童棄帛可同年。乃翁怡悅知多少。帶過揚揚夾道前。</text>
<title>雙陸</title>,<text>頭頭立立類天成。鏤馬公輸太用精。色相半紅兼半綠。形容難弟又難兄。戱同賭博賢乎已。才比投壺有似爭。只是雨中消遣法。無關勝敗兩忘情。</text>
<title>熄燭燃捉蜈蚣。作詩自箴。</title>,<text>少女瞰我無。簸弄靑紗幮。八人持性烈。所觸情不敷。恰將障夏具。燒斷成點汚。似讀傳燈錄。茶毗一箇軀。匪戒伊忽爾。如廁問須臾。使前周智慮。豈有此踈虞。于是夜正邃。咄咄興歎吁。忽又一驚喫。凌兢彼巨蜈。呼僮忙發捕。如乕搏之徒。聚觀紛相賀。且可安寢乎。所賴燭遇夜。有功誠不誣。玆雖微細事。合把作貞符。</text>
<title>盆池蓮花丰然出頭者二朶。喜題三疊。</title>,<text>盆作池兮竹作籬。護持蓮子似嬰兒。之栽之養俱臻妙。看葉看花喜自期。憶昨團團葉始生。擎如仙掌露珠明。中於百卉尤奇絶。我已其時喜若驚。怪爾朝來動細香。挺然出水兩紅房。頓令官圃增光紫。眞個翁心喜欲狂。</text>
<title>海坪野色</title>,<text>經濟憂深酒細傾。出郊回首看新晴。此疆彼界秧移後。東里西隣麥打聲。天道喜隨人事報。秋形先卜夏功成。一錢斗米昇平像。同我羣黎頌聖明。</text>
<title>途中卽事</title>,<text>野鳥嚶鳴快活歌。歡情種種此經過。病肩時與靑山聳。百遍吟詩不厭多。</text>
<title>先妣生辰有感</title>,<text>我有不忘日。回回六十年。憶昔萊衣舞。愉歡貧亦全。怙恃奄捐背。天胡不見憐。而今養靡逮。忍享一城專。春暉何以報。孺慕遇辰偏。天涯一樽酒。徒然記往前。</text>
<title>孫嬌婚日有吟</title>,<text>我了向平債已久。南遊十載超塵垢。老去人情戀孫嬌。笑語依依膝左右。突然今作新笄娘。前月東床迓玉郞。只憑雁字聞消息。嘉悅何曾親見甞。抒懷望鄕欲上㙜。身淡如禪心冷灰。人間樂事居家最。却憶淵明㱕去來。</text>
<title>縱筆</title>,<text>民肥貌瘦古人稱。臨事思齊恐未能。十戶九常租有負。三旬一遇麥初登。窮閻何忍頻徵索。薄廩徒勞較减增。鞭扑簿書兩催老。幾時官舍靜如僧。</text>
<title>湖騷猖獗。日以作統防虞之意曉民。有吟。</title>,<text>君不見漢家全盛時。烟火無警春煕煕。朝廷禮樂文明化。州縣歌頌循良治。日繁生齒無相管。放牧郊坰不用覊。日夕歌鍾事歡樂。豈知銀蟾盈極虧。一朝朝歌起盜藪。赤子漏網頑魚爲。冀州刺史何㥘也。生長昇平狃恬嬉。羽書昨日眞傳喜。淇上一捷勞王師。亡羊補牢雖云晩。陰雨之備其在玆。爲吾民者明聽我。開示申申約誓辭。</text>
<title>聞李中堂電報</title>,<text>長安城裏人波奔。長安城外騎雲屯。黃埃滿天風蕭索。羽書旁午日夕聞。豈無豼貅號百萬。戰守猶豫論紛紛。人心鼎沸懷危懼。鶴唳風聲皆晉軍。國計身憂千里外。起望日下心如焚。中堂大人身姓李。六洲爲之坐立云。視我東方同內服。坐鎭時務紆籌勤。了然退虜心先辦。電音昨日來慇懃。從此羣情有所恃。眞同百蟄聽雷殷。倚擔家家今旰起。闉闍依舊心不分。合浦故人惠我好。爲誰禿盡中書君。有酒醑我斟相賀。三軍不戰成奇勳。</text>
<title>百日紅盛開</title>,<text>有花有花紅百日。盛開不待殷七七。園裏成行十八本。絳英錦瓣盈樹密。綺霞醉重穠華淺。太眞粧成艶態失。朝暮憑軒媚我眼。嫣然如笑情愛溢。羅浮梅花徒能爾。河陽桃李難與匹。露葵朝槿豈曰無。少有兼旬持本質。花非徒愛壽可愛。歷夏經秋以時出。若使題品評高下。莫惜令渠置第一。</text>
<title>見蓮花當年見花。喜占花字。</title>,<text>一味淸高性所嘉。多情長伴又天涯。芳姿故厭東風嫁。濃艶殿看金節花。白露浴成施粉籨。絳英醉重破愁家。正如女少欺余老。對鏡慵粧不作誇。</text>
<title>白酒鮮肴供詩遣興</title>,<text>吏退庭空入夜初。月華浮動斗牛墟。葉心珠露凝還重。簾額紋波漾若虛。不恨少知淸意味。祗愁浪費好居諸。更深夜永眠難借。灝氣無邊河漢瀦。</text>
<title>見殿最。與石醒共賦。</title>,<text>樗櫟之材民社責。夙宵惟懼不堪敵。臨之在上質在傍。矧有家規佩無射。萬事不欺心三字。名譽何曾求赫赫。每當六臘自知明。政拙陽城尤悔積。計食猷爲少相稱。我一無能人十百。那知兩營秉公筆。八字評來俱第一。海帥規我以報答。按使奬我以勤恤。破甑弊箒增光輝。自顧瞿然如有失。若將背負添一擔。乾乾惕厲終是日。洪流難以一葦抗。安得才高賢記室。</text>
<title>細君晬日有感</title>,<text>垂老常思一室團。遇辰還覺减人歡。百年晬酌餘能幾。千里孤棲各自單。縱有停鸞同作舞。好違雙鶴對臨盤。西湖苦憶梅花坐。風味蕭然夏月寒。</text>
<title>竹島泛舟</title>,<text>舟外舟中捴一天。如何苦樂各殊懸。應羡蒼凉同水月。須憐煩惱起蚊烟。慣供官人肴酒載。偸奇村竪鼓歌圓。浮生實事歡娛是。能得今宵喚作仙。</text>
<title>悶旱</title>,<text>山南比歲告無禾。少旱其如彌月何。眼看江湖封未盡。願天速變作滂沱。</text>
<title>貫一村逢苽田。派饋所率。</title>,<text>小車伊軋汗通身。可念征夫太苦辛。賴有東陵霑道暍。今人誰識邵平仁。</text>
<title>登洗兵舘</title>,<text>閣裏淸風五百間。登臨六月暑炎刪。方花壓地靑山重。畫棟浮空白日閒。天朗斗墟無戰氣。人遊海國破愁顔。李公祠屋長隣近。伏臈村翁自往還。</text>
<title>蚊陣成雷</title>,<text>門外海門盈尺地。圉人溽瘴困垓心。夜來又㥘蚊雷壯。扇打烟敺苦見侵。勢當方至諒難遏。坐不能安轉更深。南營宿客何仙分。達曙鼾睡淸滿襟。</text>
<title>壽民堂。聽華容道打鈴。</title>,<text>伐鼓淵淵人似市。滑稽大讀三國史。商聲寥亮羽聲苦。悲處令悲喜令喜。烏林黑月赤江風。聽者如從壁上視。新鬼煩冤化爲禽。能以其鳴酷相似。及到華容一轉奇。堂堂高義雲長氏。腔調高下知者知。郢斤三疊誰能爾。</text>
<title>鎭海途中。口號抒悶。</title>,<text>爀爀炎炎朝日杲。冥冥邈邈上天玄。誰敎龍伯興潭底。憫見牛兒喘月邊。四朔賙飢如昨日。萬家艱食又今年。雲霓未卜秋將近。爭奈嘉禾發穗先。</text>
<title>广底店途中。用山雨欲來風滿樓。作七頁。</title>,<text>茫茫炎海一舂間。十步行勞九轉艱。怪底颭旗凉意動。遙看天際暗蒼山。馬首翠嵐滴無數。西南隱隱鳴雷鼓。前徒鰲抃紛相指。萬脚橫空飛白雨。寒者將襦飢者粟。庶幾慰我三農足。明明在上日監下。天意必從人所欲。一抹烏暉含碧嵬。亭亭斜漏半邊回。無常衣狗須臾變。還似招招不肯來。拚雲更欲訴蒼穹。予奪斯須奈造翁。殆若秦中諸父老。垂垂悵失赤旗風。年來憂賑鬂毛短。傾倒公私無善筭。忍看前去原田上。枯白萎黃隨處滿。身管區區百里州。優人無暇自閒優。金章紫綬誰云貴。空負門前枕海樓。</text>
<title>見完營轉奇。不覺憂歎。</title>,<text>盖聞至治極。隣國分相望。有土必有毛。自居足自養。卒歲不往來。煕煕春㙜上。吁嗟世漸降。萬塗趨巧匠。弧矢象已著。干戈繼以創。勛華乃揖遜。德巍無能狀。倫彜啓關鍵。統緖傳相仗。東海知朝宗。肇自塗山享。蠻蜀縱相尋。不曾越土壤。漢祚屬休明。朝日中天朗。恬嬉羞戰陳。踈迂習禮讓。邇來三百年。民生老煕穰。大勢忽不侔。六洲力相尙。端倪一瞬至。洋海一葦抗。秦楚始搆兵。褊滕遭扼吭。獨無方寸刃。不自由偃仰。傷心日下地。黃塵彌天漲。扶携日塡塗。波盪將安往。郊壘是誰耻。虛縻苟俛強。亡羊尙補牢。廟謨思更張。上有祚宋天。下有應漢將。蒭蕘不足採。庶幾非妄想。潢池亦赤子。勦絶心反愴。㓒嫠不恤緯。夜起寒燈傍。</text>
<title>泗溟堂祠宇修繕有感</title>,<text>捨施求福田。其然豈其然。取予義所在。一毫不妄捐。何來兩衲子。荷帖羅拜前。見說松雲廟。屬當修改年。貧道拙如鳩。事鉅力則綿。早自月正日。相將起募緣。此風滋已久。日索無名錢。藉公肥自己。宜懲不宜憐。試看今域內。尙憶泗溟賢。九原如可作。再覩滌腥羶。拊髀傷時事。令人曠感偏。於乎不可忘。相役何害焉。</text>
<title>對蓮花。憶裵松坡。</title>,<text>南州六月水軒凉。菡萏初開動細香。花下對酬人少一。巴陵雲樹遠蒼蒼。</text>
<title>先妣忌辰日。念家渾今在奔避。其將事之節。何以措辦。此際孺慕尤切。述懷。</title>,<text>妻子于何憇。時辰此復臨。年年身在外。今日倍傷心。</text>
<title>立秋日。與石醒赴佛巖川上小酌。用白香山新沐韵。思滌時憂如去垢然也。賦詩。</title>,<text>烏紗何太重。秋熱增煩憂。流金經百鍊。化爲繞指柔。况聞長安市。衣履混氊裘。少輩安於俗。去浴盤渦頭。吾亦愛吾潔。滿引水一甌。將身濯塵垢。風味一何悠。譬彼靑林蛻。超脫烟寰愁。井上梧桐落。屋西星火流。擬作潘生賦。思追蘓子遊。魯嫠忽復歎。放乕誰能囚。安得挽河水。洗之天下優。謀身不謀國。吁嗟知曷由。</text>
<title>巨留山祈雨壇近處。韓塚掘移事。雇丁數百名來訴。此無非旱憂所致也。作詩排悶。</title>,<text>田家望望惜雨乾。六月七月無終端。圭璧齎誠駿奔走。桔槹殫力轉艱難。雩壇有驗傳自古。汚衊觸神神輒怒。夫何一人求回福。覆轍在前不知覩。氓雖至愚亦孔神。一嘯四會搜嶙峋。椎埋掘拔終難掩。事在先機似隔晨。降旛合置原恕科。率籲徵求且奈何。臨民貴在使無訟。苦口諄諄髮欲皤。高高在上日監玆。旱靡有定天胡爲。憂來排憫都無術。空費吟哦一首詩。</text>
<title>宿咸安。見土龍祭有感。</title>,<text>當年管領太平樓。過境依依客宿郵。人事纔經桑海變。天時方屬土龍憂。五更金皷聲何壯。一座衣冠話暫酬。燭盡漏殘眠未暇。虛勞起望作雲油。</text>
<title>儉巖鶴聞齋午炊</title>,<text>茅齋移築碧山隈。縹緲軒欞絶點埃。廬嶽南來元氣會。洞庭西望爽襟開。誦絃不染風塵色。舖叙曾留太守書。臨別贈言無盡意。九臯他日鶴聞於。</text>
<title>聖節日。速鄕人置酒作賀。</title>,<text>天柱迢迢遇聖辰。羣情懽忭海惟均。蓂花寶紀昇初日。桃核高盤映萬春。壽域躋仁開化囿。賀班違拝感孤臣。涓埃蔑效分憂地。一事宣恩樂與人。</text>
<title>途中述懷</title>,<text>風埃役役白渾頭。長似㫌搖未暫休。民食告荒空啄雀。鄕隣搆隟闘泥牛。誰要巷曲纓冠救。我有同舟臭載憂。日角亭亭天向晩。海樓東畔急回輈。</text>
<title>步至栗川有感</title>,<text>春因勸課頻煩過。秋爲査灾絡繹行。滿目田原猶似昨。不知今去是何名。</text>
<title>戱筆自遣</title>,<text>一粟之微滄海大。浮沒升沉何勞爾。紛爭碌碌雙角蝸。援赴區區一穴蟻。我來作吏風塵下。彭衙五斗非榮耳。四隣耒耟喜自操。八壇圭璧心如燬。湖省風鶴煽庶頑。又有邪氣干其間。方至之勢敺不去。有力可以排南山。苞桑策裏一柔字。我能用之心常閒。驟雨暴風不終朝。須臾自起還自銷。從容我步恢餘地。海門軒豁天寥寥。</text>
<title>送石醒還山</title>,<text>旅舘相隨六載今。桃潭不及兩情深。憂來孤榻同無寐。興到名樓共有吟。浮世去留非異事。亂中離別最傷心。囂棼未凈身先去。慚愧峨洋壁上琴。</text>
<title>仲秋節日。占韻自述。</title>,<text>吏散閽收不成列。今夕何夕嘉俳節。眼前良辰自回薄。天涯孤宦何捿屑。有客有客金石醒。去我已作多時別。樽有酒兮案有琴。無心携就自怡悅。芳階苒苒香風生。乍看粉黛來携挈。雨雨雲雲呈遠媚。燕燕鶯鶯偸巧舌。東盂西榼紛前羅。海鄕珍錯何芳潔。似逢潯浦琵琶女。一切煩惱能解說。頓令枯釋變春風。還勝仙郞歌白雪。莫論心中妓有無。喜在塵根一痛洩。笑煞黃岡王竹樓。焚香默坐何孤絶。世間衣狗付悠悠。何異泡花自起滅。</text>
<title>戱題一截</title>,<text>踈材偶爾夢刀三。俯仰回頭無甚慚。惟有歸裝不及古。來時一去雙擔。</text>
<title>因東徒事。戱題一語。</title>,<text>東學風聲去益加。所經城邑亂如麻。一塲舌戰強於武。倒向吾州作爪牙。</text>
<title>賦詩志愧</title>,<text>海天秋日晩。風厲山蒼昏。世路委多曲。羊膓不足論。我昔悠悠者。弊廬雲下村。一朝心形役。勞碌走兼奔。枉奉廬江檄。昏頹彭澤樽。尙恐墜庭訓。斤斤竭所存。苦吻代斧鉞。巡轍遍郊原。輿濟難能廣。四隣起嘖言。傳聞一舍地。白如雲屯。自靖豈無托。迎勞不敢尊。古人貴自反。內省忘寢飧。小疵雖莫究。羣籲有由冤。病在膏肓久。何勞問岐軒。至訓吾從衆。良方靜制煩。譬如潮退後。參差拾漲痕。劫淚塡街巷。狂灰積溷藩。窃弄潢池裏。哀哉彼元元。我適爲爾宰。慚無保赤恩。民俗何淳古。猶欲無我㤪。所賴丹不沬。姱服佩香蓀。興言歲將暮。盍㱕來田園。</text>
<title>吾將去矣。三盆蓮分給朴文璣，卞相直，晉陽月。</title>,<text>二年臨汝德無加。過境頭回轉覺嗟。當日名香吾自種。散分惟有滿園花。</text>
<title>感吟</title>,<text>玆州非蜀郡。吾政愧文翁。偶自嗜昌歜。喜與儒士同。周旋鄕射禮。酬酌詠㱕風。念昔東南郡。歡娛各自充。拙規成一副。來此亦靡他。春絃思鼓舞。月試篤程科。缺界少圓滿。旋遭好事魔。禮俗灰隨燼。㱕心矢上弦。爰屬遂初賦。常情或未然。寧載欝林石。吾何愛賞錢。腆薄不須道。邀歡苦未圓。尙有一轉語。慇懃欲寄君。昔賢垂至訓。荒怠精于勤。異日桐鄕地。蔚然俟有聞。</text>
<title>城內誰某爲余餞酒。有吟。</title>,<text>怪無前席向時歡。歌不成腔酒轉酸。鴻雁遙空春燕擧。江湖滿地夕陽闌。千回離合皆前定。一視盈虗是達觀。老緖當秋脆易斷。恐君怊悵入余看。</text>
<title>出處鄕廳。憶花卉。</title>,<text>當日固知今日有。栽時不計別時難。松方就翠筠初密。荷已經紅菊欲寒。代謝一朝爲客去。芳菲來歲屬誰看。更憐植物無情識。絶勝人心倒起瀾。</text>
<title>命柳致永行具一幷裝束。乃賦詩自遣。</title>,<text>太寂寥特不寂寥。滿園黃葉語蕭蕭。羸駒路遠嘶依代。孤鶴年深憶返遼。代謝且看金火遞。恩讐已付雪氷消。鄕思轉惱如三月。郵信初回隔一宵。閱盡親知催飮餞。敎他裝俶束團腰。誰傳借冦方要路。莫遣來蘇且起橋。春雨邱原心每往。武陵烟樹首頻翹。浩然明日潯陽渡。掛帆輕舟任自搖。</text>
<title>新舊官交龜</title>,<text>腰下三年綬。人間萬斛愁。今朝脫相贈。縹緲覺身休。</text>
<title>與諸幕府出兵船所叙別</title>,<text>來如春燕去如鴻。吾輩無多此會同。天地不根萍泛水。樓㙜遞主葉隨風。參軍幾赴黃花席。太守初開白鳥籠。却恨行期殊早晩。思君又在洛城中。</text>
<title>鄕士與人吏輩。各以酒肴出餞于栗川叙別。有吟。</title>,<text>人送吾時我送人。天涯去住欲沾巾。離情未盡詩三疊。苦語常多酒幾巡。孤鴻落木蕭蕭地。碧海長空杳杳濱。恨少利刀都斷了。那堪兩地夢魂頻。</text>
<title>鎭海倅鄭逵瓚已賦歸。有吟。</title>,<text>行尋舊主解征鞍。谷口先生已去官。烟火蕭條秋意冷。定知寰海少全安。</text>
<title>過密邑。聞日人彌滿。未得暫憇。念月娥母女。情甚缺然。途占一篇。</title>,<text>當年過密如有得。而今過密如有失。如有得云如何。胡州賞花花結實。其髮髧髧其笑嘻。晩生鍾愛情非一。如有失云如何。有嬌在傍無由見。况乃參商千里外。渠留我去何時面。信有人間行路難。一步三顧徒增歎。阿母不知吾已過。謾勞抱女登樓看。烏啼鵲噪苦無情。河漢漫漫橋不成。僕夫乎爲我剩沽江壚酒。醉忘萬事浮雲輕。</text>
<title>因道伯挽留二日。旅舘述懷。</title>,<text>老夫老去心愈小。處世常若臨深池。豈不欲揚眉吐氣一大快。顧有三字家規毋自欺。自從結綬臨民後。擧而措之㫌咸慈。邑雖凋殘歲雖險。是時百事皆有期。下有安生樂業之民庶。上有請賞增資之監司。聖恩彌重陞都護。癸巳之春又南移。官秩漸高憂漸大。心丹髮白圖報思。固之爲州濱大海。民頑土瘠號難治。重之以營下策應百艱於他郡。兼之以無名海稅年增而歲滋。僬僥強負千斤重。效勞萬一其在玆。先從弊瘼及奸蠧。櫛來査去散千歧。最是應排錢數萬。徵索方張興㤪咨。可存則存削則削。爲所當爲非惠施。旋聞怪鬼倡勒竪。萬落千村戶斂匙。有不虞之譽者必有不虞之毁。能媚嫵之說者亦能惎忒之爲。明者觀微况已著。是將乖戾根於斯。一紙雖已猛打破。思之忽忽心不怡。鄕風事會足懲艾。底礪瞿瞿倍前時。顧余斷斷無他技。惟有誠勤實地推。公輸未或愆期會。詞訟必求無偏私。勉厥耕稼敦厥學。口曉文諭心腹披。秧隴給錢農服力。庠門揭帖士觀儀。歲雖少旱秋有望。謂與吾民享穰煕。怪雨盲風忽何至。一番浩劫滄桑湄。原田漠漠無雀啄。忍看髫白啼漣洏。寬辭對衆申約誓。我將衣爾之寒。我將餔爾之飢。遂乃足繭於檢灾之役。繼以筆禿於控營之資。雖然捧糴不得已。指日回喩如刮龜。特令斗斛民自執。弓渠初見之便宜。旬日之間倉鑰下。咸曰康年無此比。幸荷二天偏劃下。獨奈例待窮春遅。爲捐廩資頒一境。姑令甚者供糊糜。除日躬巡城四部。強半破茅寒風吹。啼飢呵凍慘難狀。銅五銅七人口隨。㱕來守庚坐達曙。喜見紅暾新歲曦。三營候問不但已。雪泥千里費驅馳。僕夫回車其克疾。萬口喁喁待我炊。正月上旬始公賑。鶉鵠滿前令人悲。俾克均平無鼠竊。自春徂夏畫一䂓。公貨旣停私俸退。一意窮氓濟險。東騷熾焰適時發。所過鄕邑成屠夷。朝暮且至河泗境。傍近危懼如風枝。因之列郡民作閙。往往長吏棄如遺。國計民憂無善策。若涉大川津罔涯。棠軒秘旨如星走。武備申嚴戒設奇。城儲海藏躬自閱。一二其完九殘虧。國朝昇平三百載。久矣文恬而武嬉。卒遇警急將安用。古人陰雨重可噫。天又于時久不雨。赫赫炎炎月再彌。圭璧牲香天不應。憂心如燬民何其。雩停節晩終無奈。懸燈卧殿屎。政拙心勞乃如此。種種白盡頭鬚髭。忽聞背芚多人聚。聲言明日入城來。玆乃所謂民閙否。畢竟於吾亦當之。寧人負我毋我負。往迎不聽傍規持。從玆以往不欲掛。罪我知我臨神祗。千層浪裏飜身出。只緣吹毛覔無疵。解將符信傳新倅。快若龍駒初脫覊。田園松菊應相待。浩歌一曲㱕來辭。昨非今是竟誰覺。千載淵明眞我師。</text>
<title>逢姜晦林穩話。時當重陽日也。相與有吟。</title>,<text>驛路前頭見故人。敎余虛不負良辰。天香無盡黃花發。世惱相仍白髮新。鵬海蟻封休太露。鶴長鳧短或非眞。也知文擧還多事。樽有淸酤座有賓。</text>
<title>途中無聊。占韵排遣。</title>,<text>昔我往矣楊柳依依。今我來斯方歲寒。昔我南遊周道如砥。今我西征行路難。方歲寒欲如何。絺兮綌兮不可以。行路難欲如何。深厲淺揭而已矣。聞道官軍仗王靈。長蛇猛虎竄叢薄。酒泉止沸商山靜。鐃鼓轟鳴旋過洛。路傍兵站列亭障。一塵不動淸如水。天敎殊俗爲吾用。五百三年新甲子。委心去留今如此。輕舟昨渡泱泱津。武陵雲樹入遙看。不愁物外田園貧。試問彈琴單父宰。何似無絃高卧北窓人。</text>
<title>武陵農成齋述事</title>,<text>若有人兮山之盤。向來貽阻爲心難。豈無鱗羽傳書褫。不似峨洋對榻彈。吾之武陵子剡溪。擬築菟裘樂晩棲。今夕何夕得良晤。懸燈促膝限晨雞。爭席漁樵比弟兄。農談盡是聖人氓。我且移家來作主。突然茅屋喜新成。今已賦㱕陶靖節。行將樂志仲山陽。旋思梅鶴在涯角。長路扶携太未遑。千里周旋賴有君。茶塩柴米費勞熏。免敎生客憂棲屑。已辦搬行到九分。早晩春冬是未知。且看措置下回宜。君不見商洛芝歌隱綺皓。惠而好我長相隨。又不見元白神交老彌篤。綠楊明月詩中思。</text>
<title>鳥嶺卽事</title>,<text>當年枉比蜀道難。湔惡思回倒峽瀾。敺斷蛇狐淸似水。掃除叢石凈於盤。孤捿店主閭閻穩。薄暮征夫袵席安。轉險就夷誰所使。還羞不自我人看。</text>
<title>竹山途中。聞訛興歎。</title>,<text>言抹征驂駐白巖。戒心歧路失東南。海陬訛誤何須問。咫尺闉闍市乕三。</text>
<title>月奈店。逢金雅台英。其堂叔耕雲金潤龍。其間遇接於忠州地。去月作故。爲返柩下去云矣。余聞而錯愕曰。此余五十年莫逆友也。今焉爲千古之隔。惜其風流文雅何處得來耶。忙綴輓詞抒悼。</title>,<text>幽蘭香以葆。良玉潔爲珍。灝氣儲溫粹。惟公昔降寅。孝友由天賦。文章逼境眞。洛中淵海地。風儀倬社隣。處世金羞躍。交人酒欲醇。顧余曾托契。已自妙齡辰。愛慕同師表。交孚䍐比倫。云何中晩日。貽阻歲華頻。及此歸田路。承爲隔世人。吁嗟不復見。涕泗欲沾巾。賢咸方自力。旅櫬倍傷神。達人也知命。乘化不應嚬。懸知不食報。歸見蔭庭春。由來理不爽。何必問蒼旻。</text>
<title>入城日。直往從弟綺山家問病。卽還松亭本第。渾卛俱在永庄。夜坐賦懷。</title>,<text>久客人今作主人。云何不樂感懷新。妻兒避地翻成遠。故舊移居巧失隣。峽裏音書仍阻絶。巷南賢從又吟呻。相酧惟有園僚在。說菜談桑坐抵晨。</text>
<title>入工桑所看審有吟</title>,<text>便蕃兩露四三春。在內周旋不以身。司樴乘田隨報答。園丁說與更申申。</text>
<title>歸家有懷之際。崔僉正星煥，劉護軍永羲來訪共賦。</title>,<text>歸田之日交請息。我笑淵明與世違。春街葱竹靑年過。秋水蒹葭白露晞。洪崕在左浮邱右。有酒醑我秋香肥。憶曾南北相思苦。音容杳杳更依依。雁書何事霜前遠。蝶夢無端覺後非。腰下金章脫相贈。浩然輕舟得意歸。宦情已付秋蟬薄。仙夢初隨葉鳧飛。松菊猶存童僕守。全家移峽令心欷。有來苒苒遙相認。使我狵也吠松扉。燃藜閣裡仙緣重。芳草洲邊詩價嵬。執子之手摻子袂。鬢毛衰白看依俙。我來何晩君來早。且須共惜樽前暉。</text>
<title>數日閒適。餘憊闖作。擁衾而卧。詩以遣悶。</title>,<text>向我自南來。惟以歸爲急。宜若坐在家。世慮無自入。有事聽子孫。有役委樵汲。况聞古人語。知止殆不及。稅駕日欲多。神精稍收拾。㫌搖雖已定。骸碎如相襲。寢飧微失甘。斗覺勞坐立。時天風日凄。頹作衾底蟄。孤燈伴夜久。憂思集。事業做甚麽。吾年踰六十。增秩超三階。分憂典四邑。思惟恩造大。身百未爲給。矧今郊壘多。烟塵逼呼吸。言念宵旰憂。臣子所痛泣。愚抱負暄忱。嫠忘恤緯悒。效力難自由。虛糜盤中粒。進退不忘君。今我猶散級。漏船須早袽。欹廈盍重葺。所賴㙜省裏。滚滚多賢執。裨諶善草創。季孫勞原隰。宣光運再昌。萬壽嵩華挹。且當屬詞臣。撰進河淸什。</text>
<title>坤殿誕日。詣闕退出。與所內諸人登水閣餙喜。</title>,<text>左海年年此日秋。鵷班蹈舞下龍樓。衣拖堯陛蓂香至。樽挹南陽菊水浮。佳境無邊都點綴。明時有暇此優遊。而我最多新受賜。向來三歲在遐陬。</text>
<title>舊日詩徒來訪。登水閣觀楓。分韵得愛字。</title>,<text>肅霜日以摧。境與情俱碍。蒹葭蒼欲渝。楊柳黃將碎。水樓秋賞饒。紅樹明如繪。蒸霞濃石脂。文綺映山黛。誰裁葉作花。令我逢春再。唐詩用意深。晩也故尤愛。</text>
<title>余素癖於梅。年前所蓄者。幷還推置諸所棲之室。儘好也呵賦詩。</title>,<text>龜鶴招同返舊棲。漢濱春色轉秋凄。家無諸葛先生弟。園有西湖處士妻。可惜月盆餘較减。故容紙閤入提携。待看紅白還嫌晩。須趁先鋒臘品題。</text>
<title>安山陵村。琴來台生長鄕也。近因寓居。要余一覽。是日擬行。製排律二十韵幷小引呈鑑。</title>,<text>窃惟受知於門下。五世于玆。中間縻職在外。久曠躬候。尋常戀慕。靡間食息。及其解㱕也。幸庶幾朝夕趨進。少伸阻菀之私。旋値駕在鄕第。懿範莫承。世事之不可期。有如是耳。顧賤累近亦往寓東峽。身且就彼爲家。則後來源源。又有不可期者。是可懼也。今玆折旋。庸可已乎。惟我閤下溫粹其姿。謙虛其德。久典樞要而僥倖之門不啓。歷颺淸顯而容接之禮彌恭。所以飫當世談士之口。而耀來許良史之筆者。閤下固有之矣。旣而角巾就第。琴書自娛。收斂若無。詩效韓太尉喜雨。進退得中。堂比裵晉公綠野。于以頤性靈而樂希夷。賦遂初而葆晩節者。閤下又有之矣。僕又何慊乎。但所憂者。涯居異昔。山川悠遠。重以衣狗世紛。多難測度。蒲柳質性。日覺衰耗。倘節宣趨探之行。未克茹誠。則愛慕傾瀉之忱。無容自暴。况今眷存留止。非不知出於逈異。實緣委曲情私。期有以必於辭㱕。於其行也。彷徨逡巡。終不能决。然豈徒然哉。其在人世。俯仰之感多生。去留之悵果有。書不盡言。言不盡意者存。故敢搆荒蕪之詞。冀蒙斤正之敎。惟閤下鑑諒而參恕焉。公昔巖廊瑚璉施。風裁淸節見堅持。天姿不苟包公笑。大軆同㱕丙吉知。門外播芬桃李頌。籠中貯富朮蔘醫。謙謙自牧圖前易。寂寂如無雨後詩。砥柱中流瞻注意。素衿江左擬關時。功成未及盟河泰。事去旋遭撒奕棋。北叟本能推倚伏。魯嫠空自恤安危。天寒澤國鴻冥遠。家在城南馬去遅。栗里琴書初有主。酇文田宅足爲師。超超不落雌黃界。綽綽無愆霽潦期。樂志未應窮釣弋。游心聊復業裘箕。神慳福地需吾餉。天借中身玉汝姿。兩世受知誰似我。四年貽阻至于玆。參商叵耐相思苦。鱗羽常多未盡私。催喚行舟纔北抵。飜驚黼座早南移。剡溪乘興寧虛返。蓬島尋眞故載馳。眉宇怡怡敷勝昔。盃心款款溢於辭。思量宿契同休戚。俯仰前塵半喜悲。進退得中眞可賀。分張在卽更堪嘻。令威久化千年羽。工部徒攢萬國眉。琴上峨洋餘古調。歲寒松栢寓深思。荒詞工拙何須說。留作他時替面資。</text>
<title>贈仁川墨洞散人</title>,<text>我與散人生幷世。六年炎海又源源。王事鞅掌無可往。簿書堆積米塵昏。北人不服南水土。呼噓瘴厲中熏煩。懸知坐此成奇祟。已自前歲愆寢飧。浩然賦㱕差先後。我今來訪仁之園。恰似飯山逢杜甫。太何生瘦澌眞元。我有一言當良劑。不須勞問岐與軒。而今擧世方大病。痛在於身何足言。似君逸才醫國手。天應不敎卧山樊。將欲療人先自試。那知造物深意存。勸君從此休瑕慮。二竪分明夜已奔。</text>
<title>細橋里如在齋有感</title>,<text>荒山西日寒風發。烏啼啞啞啼未歇。聞此踟躕不能去。悽愴停車作歌曰。山有木兮木有枝。秋霜春露深年月。一氣根葉流無間。今日來尋舊時碣。十尋楸檟就杈枒。百年焄蒿何倏忽。思其笑語記毛似。洋洋如在迎候謁。昔我髧髧供含飴。篠驂梨栗孩知沒。撫頂前言尙在耳。昌我之門華我閥。秋林碩果受不食。保有而今到白髮。靑氊舊物惟忠孝。尙恐家聲或墜厥。慶善無窮思水遠。典刑空自仰山兀。吁嗟歲月太侵尋。志事追先多未卒。離家三歲今更遠。一宿旋㱕恨倉猝。臨行寄語守塚人。警戒無怠護樵伐。</text>
<title>梅盆入置室中。受氣溫全。枝梢之間。頗有窺眼孕精之漸。顧余下峽。其看護無可委托。乃申囑李明甫。</title>,<text>紫霞山中居士者。而今家在白雲下。東西相距一舂半。理裝明朝往新舍。豈無壺中都卷了。舊舍猶多未忍捨。園中松與門槐樹。老蒼不待人護假。有梅有梅曾我種。𥠧似嬰兒僅盈把。看弄長如神女珠。剪拂欲似孫陽馬。衝寒山意催花信。却恐今去來時寡。明甫猶是西湖徒。知我愛梅惟君也。灞橋詩句頻要解。羅浮題品曾說打。孔明托弟吾托君。爲有神交半世雅。見梅時時如見我。千回百回情相惹。待着花開寄一枝。使我坐泛論䧺斝。</text>
<title>到柳谷。哭玩山几筵。夜坐賦詩。</title>,<text>千載遼陽鶴影還。此時情緖一悲歡。荒山人與琴俱去。故里兒持屋尙完。垂老向平纔了債。覺非靖節已休官。六年今始啖家供。鱸膾蓴羹儘可餐。華岡遙夜一燈深。洵美吾鄕始覺今。花面鳥名欺客久。漁兄樵弟爲誰尋。日月幾何楡合抱。釣游疑似水移潯。班荊叙阻言難盡。故遣狂歌費短吟。</text>
<title>歷拜約山金相公墓。有感述懷。</title>,<text>兩世龍門御李親。黃河嵩岳見於人。虞廷輔弼追夔卨。周室楨榦擬甫申。一自山樑驚恫後。十年冥摘失依身。而今緬憶成陳跡。恨入荒邱草不春。</text>
<title>還山。用㱕來平地作神仙七字。賦詩七頁。</title>,<text>日日思㱕未得㱕。六年今始解重圍。宦情太似江南橘。嚼到酸時悟昨非。兒童雀躍喜余來。百勝趨庭雁回。除却人間一公事。復誰重上望鄕臺。洵美無如郡永平。白雲長住碧山縈。人知我屋于其下。喚做宅名吳固城。焚香凈掃本田地。沉水明珠無點累。不換車乘十二照。且須持向丹經字。田園生事少興作。匣有枯琴畦有藥。枵枵似欲外形骸。臧穀雖殊一忘却。曠我心兮怡我神。雖居人便出於人。淸都一路無多遠。從此休勞更問津。當時浪道世無仙。仙在有無無有邊。誰信紅塵奔走客。偶從忙後得眞詮。</text>
<title>春雨室。卽我先考妣墓下齋室也。山川物色。足有可稱。拾得三十名目。拈韻賦詩。</title>,<text>冥搜才子盖甞云。不見蓬萊見白雲。未到山時名已好。翩翩仙鶴出鷄羣。右白雲山。國望岧嶤石廩圓。扶輿融結揷靑天。五丁壯士何時過。一線巖阿路掛肩。右新路嶺。石勢嵯峨廩樣儲。佳名千載尙傳於。那由散作家家有。紅腐年年積自如。右石廩峯。鷲嶺迢迢本在西。胡爲乎此入雲齊。知應佛祖東來日。石帆歸輕載遠携。右靈鷲峰。杉松檜栢欝蒼環。一片佳城萬仞山。百世咨嗟吳孝子。行人指點白雲間。右孝子墓。谷口潛行不見村。雲中鷄犬始聞喧。莫言生計山居薄。廩積崇巖俯洞門。右廩巖洞。惠雨濛濛峽裏春。茅廬蕭灑出風塵。肯搆堂謨傳勿替。慈孫百世首陽人。右春雨室。翯翯胎禽逈寡儔。山空樹老爲誰留。自從石面塡紅後。駕護眞仙下上遊。右鶴飛臺。麟角麕身性仁。朝朝看跡石頭循。憐渠罕出雲林外。世網多非遠害人。右鹿循石。玉似精明醴似甘。淙淙石竇貯湛湛。歲時酒醬供無盡。試溯源頭孝恩覃。右玉醴泉。蓬壺仙子此徘徊。淸淺盤陀鏡面開。三洗餘波無處湊。潛流故向白雲回。右仙相川。鱗甲參差偃一軀。飛湍散作吐呑珠。請君莫學長時卧。山上白雲有所須。右玉龍湫。萬木藪深山杏肥。鴉噪斜日凜獰威。似將道力馴成性。長向仙居護石扉。右伏乕洞。笋抽蓉削對成三。雲衲霞衣滴翠嵐。欲把遺名尋舊事。山中今有幾伽藍。右迦尼山。儂家昔在漢城隈。爲愛村名卜此來。溪翁巷叟皆仙侶。不染東華一點埃。右拜仙洞。農吾願學事差遲。舍己耘人欲奈爲。早晩賦歸成宿計。松明夜夜顧名思。右農成齋。泰嶽巖巖魯所瞻。我生東土未曾占。賴存國望隣先壟。忠孝何由得兩兼。右國望峰。朝罷羣仙下玉樓。化爲名嶽入雲抽。也應慳秘文明氣。鳳舞龍飛湊到頭。右仙人峰。千年富媼秘靑烏。今作吾家禁護區。福地定應多慶善。雲仍無事但歡娛。右貯廩洞。玆來悽愴感秋霜。拱木峨峨半老蒼。餘生孤露無窮恨。添得年年寸草長。右貞敬夫人墓。洪涯中𤤐駕虹蜺。白日晴雷鬼魅啼。此去丹山知不遠。川名帶得鳳凰捿。右鳳捿瀑。如飛欲啄鉅巖前。多少行人利涉川。雉子無端長畏伏。山梁就似石梁賢。右鷹巖矼。粼粼白石瀉漣漪。也合忘機坐拄頤。逝水東流磨不盡。昔賢芬馥至今遺。右翫漪臺。橫卧澄潭不測深。任他鰌鱔自相侵。田家近歲頻憂旱。誰識神鱗苦用心。右白龍潭。一種雲根墜在淵。長腰盤屈學蜿蜒。却嫌有雨還無證。故遣傍巖噴霧玄。右卧龍巖。平灘瞻似洛泱泱。肩背星文隱若藏。也待眞成終有日。可能千歲上蓮房。右龜頂灘。南來淑氣擁佳城。一抹懸燈最有情。天恐幽臺長夜黑。山靈分付照通明。右懸燈山。千丈芙蓉削出金。錦珠西望栢森森。從遊宿契餘緣業。永接芳隣互往尋。右錦珠山。齊天偃蹇似龍蹲。平廣成形德所尊。最愛土饒多物産。葭宜曲薄蔗宜飧。右德峴山。亭亭白日向西流。亂靄輕雲取次收。屛裏山圖添畵料。一聲樵笛下羊牛。右斜陽山。</text>
<title>與淸夢李承國宿白雲寺。夜話東湖大師。</title>,<text>境深何處是香㙜。滿地白雲僧掃開。聲在樹間幽澗落。明生室裏寶珠堆。昔余搜勝纔三宿。與子尋眞又一回。持殿而今誰作主。遠公雖去惠師來。</text>
<title>歷入桃坪監役族丈宅。午備饌供。此丈素以貧窶。力無供客。今日之事。出於意外。可感而亦可異也。縱筆。</title>,<text>桃源有翁翁信天。或時不食如神仙。借問不食緣底事。我欲言之心惻然。故里喬木春陰淺。弱苗流落東陵田。兒不知耕妻不織。弊弊長物惟靑氊。糟糠麁糲甘如蜜。十年一冠衣無全。况復邇年年不熟。雕胡一斗直千錢。方朔先生飢欲死。玉川才子貧尤憐。是時翁家何所有。環堵蕭然風日穿。朝來門掩如空寂。四隣頻見厨無烟。我適行經爲剝啄。從者八人參同筵。出門入門翁歎息。不許筇枝薄言旋。驚見午供何從辦。松盤瓦甌無中邊。脫粟之飯園蔬菜。賢於頓頓食黃鮮。笑煞尋常一過訪。呑盡君家卒歲饘。爲問甁儲更餘幾。客纔㱕時鼎又懸。安得紅腐無盡藏。大餔天下寒士歡眼前。</text>
<title>過桃坪郭氏庄。感題三疊。</title>,<text>怱怱十載此經過。門巷依然古木峨。強半所懷人不見。山陽隣笛悵如何。親知存沒。當時不惜買山錢。爲愛桃源物外田。屋裏主人今已換。滿庭梧月屬誰邊。舊屋換主。回廊翼翼堊垣登。繕得要新舊不仍。太似孫陽一顧馬。纔經剪拂價三增。郭氏治屋。</text>
<title>宿春雨室述懷</title>,<text>東坡憶子由。曾是恨生離。而我憶吾弟。悠悠死別悲。生離猶有前期在。死別還無後會時。白首㱕來楸下屋。大被長枕共者誰。忍令香蘭委空谷。一寒如此兄不知。風急蕭蕭孤雁度。霜重凄凄紫荊披。嗚呼九原難可作。尙忘無思苦有思。縱我身無向平債。種種塵惱多自貽。人世踽𨂙如我獨。憂來眼前無誰咨。嗟君宅兆將有事。移近先壟心則夷。詩成不忍讀。老淚欲漣洏。</text>
<title>舍弟緬襄地。大不入心。噫其玄和再世之日。吾未來見。而兒輩誤聽庸師之言。使宅兆未得永安。尙可謂兄生在世耶。痛矣夫。昨於淸夢語。頗高明。乃於儲廩外白乕。新占一穴。屬淸夢涓吉。移窆於至月七日。而日字促迫。不能無未足於心者多矣。歸賦一篇。</title>,<text>山空月朗風凄切。援琴欲彈聲凝絶。仰視蒼穹兮廖廓。俯聽幽澗兮嗚咽。意緖慘憺復踽𨂙。靑山是日云誰別。嗟予季再世玄和。感舊傷今不忍說。辭何以慰長逝魂。卜云其吉新占穴。營襄有期期甚催。縱欲無憾那無缺。鄕隣畢至日又良。封樹不至愆儀節。斷送靈芝㱕厚㙜。白首阿兄臨壙訣。煩熏復燃已灰膓。辣毒重干久閉舌。㱕來獨作陽界人。餘恫在中何由洩。遠離知君非素心。今在親傍神理悅。碩果秋林一線陽。食報知應在阿姪。</text>
<title>春雨室。送淸夢之京。</title>,<text>木落風高歲欲闌。漢城㱕客理征鞍。眼窮勝覽餘雙屐。手遇知音畢一彈。緣薄可能留子久。才高不患入時難。荀卽去後香猶在。思到君時坐處看。</text>
<title>念固城已不屬自己邊事。然今其書中。絶無好消息。不能無于中。作詩見志。</title>,<text>舊讀東坡詩集言。事如春夢了無痕。盖以忘情爲太上。窅然喪吾合混元。自我賦㱕㱕來後。千里孤城杳海門。甘酸醎淡何知味。歌笑悲歡不聞諠。一日二日消磨去。蘧蘧蝶散南華園。桐鄕小吏太多事。碧樹秋盡來靑猿。蠅頭細字剡藤上。畫出一境情之原。豕狐逸牢流潛毒。稂莠失鋤滋遺根。恰似楓林靑鬼▦。新鬼舊鬼啼煩冤。幾何日月其間久。事事一局滄桑飜。民情歷歷如斯覩。曾是吾人費撫存。拚今溯往飜成感。有始無終不是恩。愀然廢書一長歎。慮念殆欲忘寢飧。固知大車塵隨暗。若飮醇醪醉到昏。誰能復書好消息。惠然遺我除憂煩。嗟呼豈止一州故。擧世惟均待手援。二三管葛爲時出。廟筭恢恢聚首論。已敺貪汙望風走。更敎匪類罷雲屯。詔令近下山東吏。大寒之後陽春溫。固之爲邑濱南極。化行姑未窮河源。大明自是無私照。遐澨知應非覆盆。寄語居民俱晏堵。來秋且釀太平樽。</text>
<title>自公退述志</title>,<text>微軀年老合休官。纔得㱕田分粗安。才乏桑蓬酬世了。質同蒲柳望秋殘。回思報答憐衰白。荐奉恩言激寸丹。若也策駑終有日。且須努力更加餐。</text>
<title>挽聖老七截</title>,<text>我家賢從今連連。少我一年便同年。他無足道兄乎爾。生得人間十日先。憶昔聯翩膝下兒。君葱我竹比塤篪。人生一世同流水。閱盡悲歡鬢已衰。自我南遊歲屢過。秪憑魚雁問如何。彭衙五斗眞雞肋。情話年來失已多。前秋纔得賦㱕田。擧目滄桑益黯然。舊日九人今幾在。惟君與我正堪憐。積慶無如運否何。少年阿侄抱沉痾。想君憂慮成奇祟。父病多於子病多。天亦難諶鬼不仁。忍令君作大㱕人。踽𨂙從此吾安往。廓落乾坤淚一巾。悠悠世故苦參差。今始阿兄一哭爲。自是綺山隣四皓。儀刑想像舊芝眉。</text>
<title>謝崔五衛將辰性宴需</title>,<text>枵腹便便老更寬。彭衙五斗不堪餐。豈無都門日大嚼。終與自家無相干。怪來食指動旋止。坐失婚供只自歎。君家慶醉不後先。一卓需雲驚眼看。風流貢父適在座。對床好頓何如歡。我且爲君作一頌。頌君今日福履完。王母瑤桃蔭堂北。荀氏羣龍繞庭欄。弟勸兄酬稱兕席。賀賓盡是賢衣冠。遭逢玉駕桑田稅。預卜天敎做好官。終而復始花甲子。海籌從此環無端。儂家亦有館甥宴。理弱魔強未去觀。何奈天中三五月。一邊虧了一邊團。</text>
<title>賀劉五衛將永羲再回甲筵</title>,<text>洪福如來現世身。差前一日亦良辰。眼看左海金刀宅。回薄六旬有二春。想見君家昨歲今。賓朋歷歷賀樽斟。而吾獨在南關遠。枉費相思兩地心。喜鵲朝兼折簡回。許令親見慶祥來。園中芳萼庭前樹。春在高堂獻壽盃。</text>
<title>乾淸宮。觀四月八日火戱。</title>,<text>十載江鄕寂寞過。帝京今夕壯觀多。叢叢花發非春樹。盪盪雷鳴不雨坡。同得歡娛都在此。欲求髣髴更無他。未知葉道虹橋夜。曾有喧訇火響麽。</text>
<title>省拜廩巖儲廩兩所墓位。㱕賦一則。</title>,<text>雨露之春霜露秋。思㱕種種白渾頭。况復年年是日也。明發不寐懷悠悠。一自身還在日下。便繁召對渥濃優。天門非是言私地。始若無時决去留。豈料恩諒靡不届。許令蓬蓽暫㱕休。又玆首夏之旬四。一度時辰際適周。生成曲遂乃如許。欲報涓埃感淚流。如在著存餘手澤。顧余小子慙箕裘。如老萊子眞可羡。白首斑衣復何求。</text>
<title>送學兒搬移聞慶。上廩巖洞山所省拜後。遙望兒行。下春雨室遣懷。</title>,<text>嗟嗟我生初。家世長安裏。骨肉無相離。室廬詎或徙。慣是紅塵內。歌鍾日夕起。乘除苦無常。都人泣圮。第宅皆新主。衣冠異昔禩。先公水鑑明。鄕居早有以。蔬畦付理生。楸壠瞻依倚。弊廬庇雨風。庶幾無忝爾。風土縱云淳。餘波漸覺邇。我聞今武陵。人道彼勝此。俗尙書農兼。鄕隣鄒魯美。爰搆鷦鷯棲。謀拙鳩也似。人多路更遐。去去長虛擬。苟非猛着心。終乃未遑已。斷自今日爲。勅勒曉裝理。長男奉祠宇。冢婦陪行李。全家雖未俱。就次有終始。同行二十人。計程半千里。拜辭在眼前。步步倚閭指。一生慣遠離。孰若送兒子。老妻悄無言。情懷尤可揣。我姑陟彼岡。行邁欲盈視。非無鏡照千。層嶂奈前峙。吾亦從此逝。團聚異時喜。</text>
<title>偕趙小雲濟揆及知舊上春雨室賦詩</title>,<text>嶽色泉聲仲夏辰。超然登坐足怡神。蔭庭花木如迎客。滿地烟霞最可人。忙裏少閒誰似我。永時追慕舊惟新。白雲千載山名好。肯染東華一點塵。</text>
<title>藕堂趙尙書席上。口號一則。幷引</title>,<text>洞陰山水鄕也。去京師未二日程。士夫園林相望。而盖方羽儀王朝。靡遑退休。眞盛時事也。藕堂趙尙書田廬在錦珠山下。歲甲午秋。公辭帝里。養閒于玆。余前過入候。見公角巾逍遙。與漁樵雜處。希夷相忘。客至與之酒而盡其歡。甚得鄕居之趣。爲可艶服。然以英齡雅望。宜乎密邇帷幄。而今乃作山中宰相何也。抑洛陽之候。與名園相上下歟。詩以請質焉。八世天官趙尙書。少年白晳巖廊居。價越珠璣美瑚璉。春絲爭繡早時譽。棋飜世故至難量。千里驚心日下望。余從海邑㱕東峽。吳會寒梅驚起傍。一洗東華舊艶塵。田家裘葛作爲倫。芋栗園深戴烏角。藤蘿壁靜掛朱輪。客至休煩山外事。促膝醇醪倒三四。無絃一弄海山調。貴在知音言外意。公門桃李憶當時。銀燭朝天出每遲。溢目昇平吾及見。萬家烟月屬春煕。花開月上過如俄。歲暮天門凍雨多。一片菟裘棲息地。丹山抽出鳳巢阿。年來吾亦愛吾廬。相望東西一舍餘。屋上靑山門外水。時時過訪說樵漁。</text>
<title>工桑所直中。詠喜雨。</title>,<text>沃若工桑屋後林。曉聞簷滴響淋淋。潤生龜礎千門靜。痕着鶯花一院深。天不遺民監在上。吾如赴約適來今。平明喜看終南色。翠漲嵩華萬壽岑。</text>
<title>工桑所養蠶摘繭。用機器抽絲。</title>,<text>天若不恤緯。織女不在霄。地若不恤緯。海豈出鮫綃。垂衣羲象著。葛覃周儉昭。世級日以降。羅綺競六朝。不念彤庭帛。出自寒女挑。扶桑闢蠶土。仙李誕靈苗。憂勤思下究。纖悉講材料。宮林拓別圃。桑葉何夭夭。東求好種子。西採機杼要。馬娘感冥佑。今年蠶事饒。團團摘黃白。巧妙若工雕。機器造新制。來從洋海遙。吾知李相悅。理絲素有條。工偸七襄巧。績效三盆調。萬縷匀抽一。細若蛛絲搖。待供菲衣具。將蠲貢繭徭。誰知有所感。賀語徒囂囂。愧無一字補。援筆作新謠。</text>
<title>綴綢所試射</title>,<text>手持𤙡角集亭頭。箭箭中心赳赳儔。如月其圓弦影滿。似星之直羽聲流。才䧺虎發思飛將。勇奪猿攀學養由。時輩不知陰雨備。只言暢叙設玆遊。</text>
<title>上御工桑所水閣賜果。退出頒給所內諸員及綴綢所諸射員。</title>,<text>恭瞻御座水樓高。五月乾坤爽翠濤。靈液一盃當九煎。君山何必待仙醪。靑李來禽萬萬枝。宮盤擎出異香知。聖恩憐我相如暍。勅賜珍甘浹髓肌。賞大勞微愧不才。諸君何以答涓埃。人生縱道靈於物。少似葵花向日開。</text>
<title>因勅命入侍。徵稅署長規則已成。卽爲赴任幹事。乃固辭退出述懷。</title>,<text>理無躁進久。人貴自知明。處世若臨履。常懷戒滿盈。求伸思蠖屈。逐臭愧蠅營。所以曾經歷。無干衆怒嬰。掌賑夢非到。遷官寵若驚。自從賦㱕後。身復不離榮。異數叨三接。僉詢側九卿。田園就蕪沒。怵惕不能行。回思空費廩。無路答昇平。冥鴻隨霽潦。蹲鳳速譏評。年紀况遲暮。桑楡日以傾。頻頻添疾祟。冉冉减神精。云何自天隕。好爵又來迎。僬僥難自強。樗散詎能成。恨乏回天手。徒勞披腹呈。忽忽坐無寐。喔喔晨雞鳴。</text>
<title>虎烈刺病大熾。特蒙勅賜藥物。感吟。</title>,<text>病名元有四百四。今歲初聞虎烈刺。巫祝無靈禳不除。一網匝域炎炎熾。捐帑黃金降藥料。坐令二竪夜遁逃。博施惟均率土濱。工桑所內荷偏叨。我願吾王壽萬春。驅魔普度濟斯民。太平花發無風雨。南極家家見老人。</text>
<title>挽申室從妹氏</title>,<text>嗟予姊之賢淑兮。辮貞蘭而爲姿。幼時習於女則兮。適人稱夫婦儀。天難諶於福善兮。何命道之多崎。旣文令之喪耦兮。又莊姜之無兒。持門戶而自力兮。謂喫着之足支。固無待於外也兮。亦何苦而求之。然其志也足淚兮。聞佛氏之慈悲。積現在之修行兮。佇來世之報施。凡民有而往救兮。殫我勞而無辭。今奄忽其乘化兮。指西天而爲期。門開閉而不壞兮。路康莊而靡虧。顧幽明之永隔兮。令白首余齎咨。允人理之匍匐兮。奈天行之乖離。念班行之九從兮。㷀獨存此一枝。宮懷舊於魯靈兮。石無徵於仇池。認不悲之無幾兮。又何必慼慼乎自貽。</text>
<title>送尹秘書郞德泳赴日本遊覽</title>,<text>東指東萊地盡邊。蒼茫碧海遠連天。帆檣掛去扶桑日。島嶼浮來對馬烟。男子桑蓬齎志後。文章書釼學遊年。君還預卜搜奇勝。添載吾家撮要篇。</text>
<title>經香韓太史章錫氏挽</title>,<text>名家上黨世生賢。冠冕淸朝五百年。瞻彼大同城下水。其來滚滚有源泉。天意如將大有爲。公來時適應昌期。泰山北斗於人見。萬口一辭今退之。夙歲蜚英是倘來。文垣畿輔仰風裁。奈遭朝野艱虞日。麟鳳棲棲強自回。江湖自是廟堂憂。焦却丹心白盡頭。邦運如何天不憗。一朝麟馬卧山邱。龍門御李幾回過。容接無如我最多。自道依㱕欣有所。春風傾仰一團和。南州貽阻六年今。每奉音書慰戀忱。尙意在前長百歲。陪遊杖屨樂園林。約莫㱕田不少先。驚聞館舍奄長捐。山摧樑折吾安仰。痛哭西風淚逬泉。子鶴聯翩漸陸鴻。古家喬木又春風。異時㱕拜泉㙜日。爲報靑氊業彌崇。</text>
<title>岳母車氏挽</title>,<text>少時哭外舅。雖哭不知悲。今當岳母喪。不哭淚先垂。有故失臨壙。惟以挽詩寄。待來竟不來。應責人子僞。夫人在世日。七十年爲善。吾聞有口者。皆言餘慶緬。</text>
<title>憂歎</title>,<text>四郊多壘日。同室又生闘。如火不自戢。燎原誰能救。</text>
<title>宿退溪院。有所思。</title>,<text>思。嘻。任重。力疲。慨然歎。甚矣衰。莫效微勞。忍訣明時。葵藿傾心向。琅玕負腹披。賜暇還鄕今日。繞壁不寐誰知。潯陽松菊聊同趣。吳下蓴鱸且及期。素志猶存勇退。好爵又將自縻。豈無犬馬戀。但恨駑駘羸。憂心慽慽。行邁靡靡。宜盡分。敢言私。礪鈍。報施。感。詩。</text>
<title>宿春雨室。無寐賦詩。</title>,<text>萬事靑羊秋八月。深山婦孺呑聲哭。日慘慘兮風瑟瑟。袖有春秋不敢讀。回身怵惕出東門。家在白雲山下村。行道遲遲不能去。纔臨退院已黃曛。新嘉猶是意中人。相視無言淚滿巾。借問路傍名利客。尋常知否此傷神。籬前穉菊澗邊松。物自無知喜更逢。㱕去辭中怊悵句。不應全似此時儂。爲臣忠蔑孝何曾。㱕拜先岡顙泚增。晩圃黃花空有露。誰人能寫晉之乘。歲月侵尋拱木秋。舊時遊子雪盈頭。傷心志事都休歇。且向遺書晩節修。點檢人情細入微。滔滔多欠少天機。始知山水吾師也。如啞如聾無是非。</text>
<title>述懷書呈小雲丈</title>,<text>人皆得官喜。我獨失官喜。得官當時榮。榮極反生悴。失官雖無光。虗裏生光紫。福兮禍所伏。禍兮福所倚。我家本淸寒。靑氊安素履。功名戒盈滿。喫着無惡美。不曾工於求。靑雲來逼耳。秩高都護府。金多賑御史。監蕫工桑所。一官已十禩。自從賦㱕後。庶幾身脫屣。好爵又自縻。官名徵稅是。句檢繁多節。古之治粟吏。僬僥強萬斤。駑駘策千里。敷袵前致辭。諸公不我揣。天地荷生成。僅得休暇以。于時遭艱虞。出門無所恃。茅廬夜不寐。懷未已。朝來得西信。官報新聞紙。豈料至微懇。上格天聽視。帖然覺身輕。徵署非復爾。如鳥脫樊籠。似木披葛藟。一重雖餘在。知應就次弛。丹鼎告利成。所須惟藥餌。吾將學達觀。物馬齊一指。</text>
<title>喜金石醒見訪</title>,<text>昔人送客歌白雲。我以白雲賦逢君。淵明錯比無心物。雲來雲去何慇懃。我家白雲山之下。君居嶺上堪自欣。白雲與嶺間千里。落落南北非同羣。憶昨臨民四郡日。思將澤物心如焚。却似天公發會事。龍方興雨風引雯。卷舒陰晴不自有。淡影悠悠度夕昕。惟以寂斂爲功業。渡湘入楚長隨勤。南湖一日狂飈發。恥與衣狗爭紛紜。㱕舟恨小不容載。遂成就別參商分。隔斷山川千萬重。南來雷鼓何由聞。水盡南天思不見。春梅秋菊空芳芬。豈無靑袍一樽酒。端居孤絶不成醺。朝來怪底衣生潤。天際輕陰翳薄曛。冉冉堆成虛室白。令我揩靑纈眼紋。雲兮雲兮重緣業。爲誰來此深山垠。</text>
<title>春雨室午炊</title>,<text>好開襟抱更怡顔。應接風烟未暫閒。九月人遊紅樹裏。萬重山在白雲間。許令芝宇參同契。自是蓬心不敢攀。此地聞名知已久。詩篇早播卷中還。</text>
<title>偕小雲，石醒，芝圃上春雨室。墓奴黃老積適値位田秋收。午供雞黍。風味眞率。</title>,<text>黃肥黃熟季秋時。與客來遊趁午炊。瓦碗三區無整伍。松盤四脚不勝欹。自是大羹元欲淡。肯敎珍錯便乖宜。江鄕肉菜酸於橘。膓胃如今一洗之。</text>
<title>偕石醒至仙遊潭。卽楊蓬萊舊遊處。</title>,<text>蓬萊仙子此遊潭。二百年傳古老談。禽飛谷口疑鸞鶴。樹揷巖間半檜杉。斷送點烟銷了九。修成道骨洗經三。摩挲石面尋遺刻。落日苔花悵不堪。</text>
<title>與石醒直上白雲寺漕溪瀑</title>,<text>一水琮琤瀉向西。粼粼白石凈玻瓈。行逢斗落垂千尺。激作轟鳴響萬溪。當日得名緣寺近。至今仍舊與山齊。濯纓濯足俱無敢。自異滄浪淸濁兮。</text>
<title>宿白雲寺東湖禪室</title>,<text>尋眞筇屐費登臨。纔到禪房日已沉。祗樹迎人黃葉晩。曇花滿地白雲深。口啖齋飯參玄悟。足躡仙區償素心。住持惟有東湖在。爲說僧殘百弊今。</text>
<title>自八月二十日後。無意於世路。所帶職與賜第。幷乞還納。未蒙允兪而下鄕矣。今伏聞工桑所監蕫及松亭第。幷以金學淵代差。今焉擔負盡脫。優遊畎畒。爰述康衢謠一則。以寓攢祝之忱。</title>,<text>我生康衢四千載。地又海東東復東。所遇非乏今堯舜。才比夔龍不在躬。尙有嘐嘐致君志。厥初誤了維桑與蓬。漸覺名韁似麋束縛。暫遊劇地如鳥樊籠。擧目全無寬綽界。忽忽不樂頭童童。賜暇還鄕近何幸。猶魚欲忘江河洪。就次西來消息好。工桑稅署盡脫空。身輕如蛻是誰賜。宛逢甲辰春和風。不識不知烟月裏。而耕而鑿畎畒中。蓂花瑞日暄生背。不是謠童便歌翁。乃知康衢不在遠。只在自家樂融融。亂曰。微臣欲效華封祝。吾王壽富與堯同。</text>
<title>㫌門懸板取色。有感。</title>,<text>天褒隆重耀門楣。永慕羹墻寓在玆。不肖敢言能繼述。惟將物色更新之。</text>
<title>參哭班退出有吟</title>,<text>銜恤國門外。遑遑靡所届。塗雲手莫攀。梧淚血空灑。漠漠天九重。斷斷臣一介。今日參內班。感激展稽拜。</text>
<title>剃髮訛騷歎</title>,<text>一毛不落全而去。五百有年民昇平。生曾受膚一本尊。理不差毫五倫明。彬彬一轉文勝質。滚到極地皮不存。冬裘難以夏葛責。廟謨更張究弊源。苟利於民不愛髮。至難先自至尊爲。誰知近日深宮裏。未展神堯八彩眉。城中高結一朝空。疑懼輿情鼎沸同。潢池赤子無窮慮。不獨伊川披髮翁。</text>
<title>與李河東鍾郁話舊</title>,<text>萬轉相逢只是前。艶塵珂馬憶當年。牛刀割試誰長短。鳩搆移安少後先。海內弟兄今比屋。世間名利已忘筌。課農訓子無餘事。樂在身閒不用仙。</text>
<title>留別石醒</title>,<text>浮生一快遇知音。歲暮天寒話到深。千里西來靑眼在。十年南國白頭吟。佳期定是難重得。猜覷如何苦用侵。想見故人㱕計早。嶺雲湖雪揔關心。</text>
<title>戒樞機強拈</title>,<text>道家玄默是吾師。座有佳賓願共之。今夕淸談風月可。故人高調海山知。處世須思緘口訣。論詩看作飮醇巵。樵兄漁弟成儔侶。莫遣時憂倒上眉。</text>
<title>春雨室遣情</title>,<text>衰年漸覺厭紛挐。每到山廬境始佳。松老尙堪擎雪盖。楓殘解作背巖花。道存遠害看遊鹿。詩貴沉吟迫暝鴉。追憶楊仙如復見。白雲千載未曾遐。</text>
<title>細君老病將攝中。藥餌別無見存。刀圭未盡如意。甚悶事也。</title>,<text>海鷰雙飛海茫茫。春風裊裊春日長。築成危壘何太苦。哺養羣雛不厭忙。玄翎憔悴紫頷汚。不知那裏失年芳。喃喃呴呴紛盈室。一歲能事足誇張。欝金堂上同棲息。踈雨天邊共頡頏。烏飛兔走如相促。昨夜西風天宇凉。巫山流螢火。楚浦蕭蕭度雁翔。芹泥老屋冷如水。懸在搖搖風雨樑。幷坐交愁語更澁。太似梁家老孟光。咳鶴不靈朝吸露。病蟬無力夜迎霜。本期社日同來去。豈謂恩勤太中傷。願君老健如秋鶻。有匹回翔繞在傍。</text>
<title>偕石醒往趙小雲庄賦詩</title>,<text>興來筇屐磵途深。偶似剡溪雪後尋。滿座春風樽裏酒。一張山水匣中琴。連城璧重誰知價。長笛樓高獨愛唫。百遍相過不相厭。巖廬非是是非林。</text>
<title>尹學士德泳自日本還。以書探余。感其意。詩以謝之。幷引</title>,<text>巖居一老傖。百無肖似。未知奚所有取。而往於磵道窮陰。旣賜臨枉。今於遠旆纔還。荐垂函存。始也驚訝。莫省所由。終焉感篆。無容名謝。謹搆荒蕪之詞。用表木瓜之報。幸恕其拙而諒其衷。則是又一賜耳。君家紫閣陰。我住白雲下。白雲與紫閣。迢迢隔仙野。忽何昨嘉平。小舟山陰雪。遂令三日座。去猶香不絶。天意玉汝成。遠遊浮于海。駕風追列子。步廡窮竪亥。鯨濤幾萬里。穩涉似郊坰。豈惟神所勞。實賴仗王靈。聞聲驚且喜。早晩扣玄關。自笑啁啾鷃。尙此蓬蒿間。誰知翰苑宇。回與老樵看。款款情辭密。諄諄禮意寬。昔訪諒已荷。今書感又何。心貺無由報。新詩謾自哦。仰希丹山鳳。現瑞靑雲霄。俯幸里仁美。永矢德音昭。</text>
<title>偕石醒，芝圃上春雨室。</title>,<text>平生三有不如歎。寧少棋歌酒去難。遙夜閒愁消獨坐。良宵佳會合同歡。而今亂雪層層路。又是饕風陣陣寒。引榼喚春春便到。一盃還勝服金丹。</text>
<title>聖老小朞。遠未洩哀。老懷。</title>,<text>縱云先甲便同庚。難弟難兄我弟兄。初度桑蓬連擧慶。兒時葱竹對成行。來何少後㱕何早。病未臨觀葬未營。一哭靈筵今又失。欲無還有淚泉傾。</text>
<title>送別石醒還山</title>,<text>我歌爲君行路難。古來幾人長發歎。玉關迢迢三千里。瞿塘嘈嘈十二灘。又有一重天塹險。不在於山不在水。陳張陵律皆何人。龍門叙俠非徒爾。朝爲腹心暮仇敵。人情飜覆何可常。吾年六旬經歷飽。種種髮化交遊塲。營營逐臭蠅來集。望望隨陽雁去忙。前年賦㱕白雲下。門無剝啄山日長。重陽獨酌盃中酒。籬下菊花時正開。誰知庭雀可羅日。道之云遠君能來。多君心事歲寒後。不作滔滔兩截人。一賓一主長相守。自言留待還鄕春。浮雲世故忽飜沸。預恐前頭路阻絶。知君操履本如此。薄言告㱕㱕思切。長蛇在後豺虎前。雪滿關山氷塞川。屈指行程歲云暮。孤舟歇泊在那邊。我願君行須早宿。我願君行且加餐。行路難重可歎。</text>
<title>賀李河東鍾郁晬辰</title>,<text>異時身姓有靑蓮。不是謫仙平地仙。薄試牛刀南郡裏。㱕來鶴髮白雲顚。幾回花甲添遐筭。每遇弧辰設喜筵。我里居人三十戶。四隣同座最高年。</text>
<title>先局治道。喜老妻送酒。</title>,<text>神慳兩廩秘天機。滿地白雲人到稀。邇來四萬八千載。樵父纔通一線微。過眼尋常只仰望。玉龍眞訣未窺詳。明堂不露非其主。今作吾親衣履藏。竪石栽楸粗殫誠。傾塗獨未就平夷。半生奔走紅塵路。志事蹉跎到老遅。吾爲吾先坦道開。村丁倩手試治裁。從知我里氓風好。半是不招渠自來。崇朝役役闘叢林。霧露霑身汗彌襟。縱欲償勞無預料。只增迷悶切於心。提壺一鳥穿▦▣。喜若淵明見白衣。來時曾未謀諸婦。何自持遺倉卒盃。環坐松陰藉草茵。飜成野酌亂無巡。暴遭腰腹陽和動。天是玄冬人是春。追先遇下兩如心。緩步㱕來喜不禁。我欲作詩爲君賀。百年琴瑟許知音。</text>
<title>有所感</title>,<text>我生之初逢吉康。我生之後罹百殃。我有長歌歌有思。其歌也嘯思自傷。憶昔周漢中衰日。天以宣光啓再昌。甲子元年新日月。檀箕古國大封疆。朝野淸平民物洽。煕煕皥皥復洋洋。綺陌紅塵珂馬闘。靑樓曲坊珠翠粧。花開月圓屬全盛。是時我方中身強。高可以攀馮鄧列。下猶不失仲山陽。是盖時平然後事。至今髮短心猶長。誰知一夜藍風起。吹倒崐崘迴日岡。四海六洲成唇齒。萬里一瞬通梯航。遂令亞細車書國。制度章程變舊常。我東眞是彈丸小。與時偕低與時昂。譬如天行金火遞。造化不能無更張。一朝城中高䯻落。四方就次殊冠裳。駭機處處傳市虎。繹騷赤子池之潢。東合羣烏西赴蟻。朝發徵兵暮索粮。官軍其奈寡敵衆。聚散無常續死亡。閭里蕭條秦父老。州城奔竄漢循良。回頭欲問稅駕地。何處人間乾凈塲。美人娟娟隔秋水。北風其凉雨雪雱。寸膠不止黃河濁。一木何支大廈僵。我家今在白雲下。餘波尙恐黃塵揚。伊川非是歎披髮。恨未桃源學深藏。憂心坐無寐。屋角三更河漢蒼。</text>
<title>再回甲日作</title>,<text>世事差池日不同。昨今還是古今中。自吾點檢年來事。肯訝人稱過去風。去年今日甲重回。盛事月圓花又開。驚盡滿堂鄕社眼。一時騰賀沸如雷。今歲今朝日則丁。家人離散客零星。盃盤草草風流拙。相視無歡似獨醒。不是賓朋不我存。先期太半赴雲屯。也知露宿多飢渴。共說前年醉到昏。雞羣鶴立日西暉。巷竪爭傳戍卒㱕。先向我家如赴宿。飜成賀客溢門扉。倒榼傾罍晩宴張。還如一歲再重陽。主翁眉際靑山展。勝似平朝趁滿堂。惡缺喜圓是性天。人誠非我詎知然。挽回陰谷陽和動。一拍詩歌快聳肩。</text>
<title>歲除日。憶聞慶諸卛。拈韻自遣。</title>,<text>白雲山上白雲浮。白雲山下水長流。雲浮有分亦有合。水流還見溯回舟。吾兒今歲下嶺南。自春徂夏届冬三。山川悠遠羊膓險。消息難憑雁字緘。臘月正當三十日。白頭翹望倚閭頻。想應餞迓思親地。病不以身猶以人。行程歷歷計川原。天際玄花纈眼繁。葉聲犬吠渾無賴。所思不來山日昏。老牛舐犢鳳將雛。世亂離憂斗覺孤。在父猶然慈母况。垂垂白髮惱遐盱。愁顔無計對相開。強把權辭慰一回。昨夜今朝占夢好。如心喜事歲新來。</text>
<title>守歲</title>,<text>跳丸兩曜信怱怱。轉眄今宵歲又終。爆竹驚魔傳古俗。打𪔛邀伴任羣童。鬢邊甲子雞鳴後。燈下庚申鶴夢中。萬事老來成暗禱。新年家國運俱通。</text>
<title>趙小雲示其守歲及正朝詩。故次之。</title>,<text>老年守歲異前時。恠有閑愁倒上眉。世味漸知寒似水。情根謾自弱於絲。雪堂喜白其然未。石室呑丹不可爲。預卜新年多好事。驪珠輝映倚樓詩。月正元日日初躋。太似先天起攝提。萬國開東占玉鵲。千門報曉聽金雞。不愁老去頭華重。惟願年豊酒價低。已到入新今第七。草堂和寄一詩題。</text>
<title>聞梁文驛王師勝捷</title>,<text>建陽元祀梁文驛。中興諸將如熊虎。潢池盜弄迷不知。所恃兒戲雞距武。雖千萬人竟何能。一朝肝腦腥塵土。于嗟同室起戰爭。何苦乃爾嬰天怒。</text>
<title>見聞慶書。喜獨得晏然。</title>,<text>自從編氓化爲軍。騷然日聞所不聞。腥鋩鉅鹿雷霆闘。猛火崐岡玉石焚。㐫徒猶可奈無辜。萬落哭聲干天雲。父在洞陰兒在嶺。此時吾家兩地分。南北迢迢涯與角。苦戀虛驚度夕昕。忽看專价帶書至。千里行穿虎豹羣。忙手開緘快一讀。寒暄二字何足云。籠巖距家未一舍。飛灰雪亂血朱殷。在在閭井桑田改。根株互連樑上君。一區池㙜乾凈土。眞是武陵花水濆。從知非是別天地。只緣初不干囂氛。君不見商山高出楚漢外。綺里黃公忘世紛。又不見東邊日出西邊雨。界割憂愁與歡欣。乃翁從此須高枕。何用念汝勞辛勤。</text>
<title>寄桃坪郭主事允龍</title>,<text>當年俱是洛陽人。移寓東州又近隣。野翁空有冬天暖。嫠婦渾忘㓒室貧。聞道王師過昨日。飜敎閭井出風塵。若令此地微君在。何異城門失火辰。</text>
<title>聞除智島郡守</title>,<text>棲息巖樊得所歸。老年名利夢依依。仲長不受當時責。陶令深知昨日非。國望峰前看鹿跡。仙遊潭下有漁磯。休官二歲無窮樂。栗作盤飧葛作衣。屛處非要尙志高。芭蕉病骨鬂霜毛。身同匹雁誰知少。力似羸駒不服勞。年過六旬精已耗。官居三品分已叨。田間事業惟歌詠。興到時時起染毫。便蕃異數出尋常。百里新除郡海洋。尹鐸豈眞才保障。長孺非敢薄淮陽。感恩惟有無從淚。垂老重逢遍軆光。縱欲坐辭臣分在。行將西去冀鑑諒。</text>
<title>省墓有感</title>,<text>明發不寐懷二人。靑山拱木雨濡春。烟雲盡入羹墻慕。風月空留警欬神。至恫無窮追遠地。餘生有感遇榮辰。西行復恐㱕期晩。誠薄其如格紫宸。</text>
<title>過華峴。吟示金司果德元。</title>,<text>行鞭西指赤城霞。路過華岡問子家。鍾漏前遊如夢寐。漁樵眞樂是生涯。窮通有數終何恨。禍福無常轉覺嗟。一曲滄浪應解聽。風波努力更須加。</text>
<title>夜坐無寐述志</title>,<text>太行之山高揷天。蒼蒼仰視芙蓉鬟。岧嶤一萬七千丈。惟有白雲當其顔。羸駒踡跼仰脅息。飛猱欲度愁援攀。今古行人路由此。早自髫齡及短鬜。彭祖偓佺誇老健。安仁長吉㥘懦孱。我生之初日初出。遠遊歌成步不閒。手持禹斧窺奇勝。肩荷愚畚索秘慳。雲梯鉤引到中半。庶幾企及高仙班。尙餘階級捫星斗。仍知地步出烟寰。忽覺鬂邊凉意動。回首斜陽已在山。木脚蹣跚向前進。計在一物身無關。襟裾欲滌淸泠水。紫紆靑纏次第刪。旻天仁覆思廣濟。雖有麻絲不棄菅。三神乃在水之下。詔使霜鰲戴而還。九閽深邃齎誠淺。盡日徊徨悲淚潸。任重道遠將安届。願向靈㙜問濟艱。</text>
<title>贈梁牙山在騫</title>,<text>別後星霜問幾周。喜君聲績在牙州。行何德政民猶頌。縱遇危機賊不謀。乍暖乍寒晴後候。宜歌宜哭酒中愁。風波晩節須加愛。餘刃恢恢待割牛。</text>
<title>入俄館陛見後。周覽各國公館。制度巧妙。始知匠氏之才。亦在泰西也。㱕賦一詩。</title>,<text>大匠斲成崐崘柱。萬古西極撑天宇。門楣紅日疾如梭。步窮竪亥愁夸父。桑楡返景燭龍輝。種種玄妙通幽戶。駕風爲帆掣電機。一一東人所未覩。峨峨公館半入雲。向來猶是黃昏雨。羣仙借我快一看。屋頭霽色秋毫數。金碧樓臺何煒煌。使我魂𢥠又舌吐。除非鬼刻而神雕。便是風斤與月斧。公輸羞汗垂斨驚。安用中華舊規矩。乃知天公大巧奇。窮到無餘在西土。隨時趨避是人情。何苦區區反齎怒。回瞻大廈漏床床。歎息秋宵臣杜甫。</text>
<title>偕劉士健訪李明甫家。仍念工桑所感舊之作。</title>,<text>舊讀蘭亭記。感歎陳跡字。事過情隨遷。無殊今昔視。昔我何緣業。十年一田地。有第松爲隣。有桑園共寄。一榦與一株。種種安心意。晉老倚遊筇。衛倌奉法轡。何須問主人。解嘲倉庫吏。麻姑在傍笑。世故隨魔戱。年老思巖棲。霜葉亦憔悴。羸駒脫重擔。感激荷天賜。嗟嗟李明甫。知我心中事。幹勞同休戚。有事討難易。今日重過君。華堂樽酒置。擧盃話前塵。令人足涕泗。芳園春正殷。一一何明媚。請君休提舊。萬事無如醉。</text>
<title>大行王后挽章十截 幷小引</title>,<text>嗚呼痛矣。昨年八月二十日禍變。尙忍言哉。凡爲吾東臣庶者。尙敢有足履地。有頭戴天。來世春秋。將何以辭其筆誅乎。伏顧偏蒙厚造之餘。旣蔑絲毫之報。而惟言惟笑。卒同㱕於惟均之科。有臣如此。將安用之。嗚呼痛矣。母臨三十年東國。一視慈天蕩八垠。尙記邦休煕皥日。黎情中外一㱕仁。醇醨大化苦無常。薄蝕蟾蜍孰主張。一自玄駒經劫後。韶和九十少晴光。年來錦玉失寧居。三殿宮宵守歲如。遠外不知深裏事。祗能傳誦買燈䟽。綱墜一朝掃地無。旻天不吊奈何乎。垂垂父老呑聲哭。窮谷深山淚欲枯。平居說禮太多端。鉗口諸儒袖手觀。自有民彜不遠復。而今始得素衣冠。天地無私物自偏。微臣最荷曲生全。若論報佛恩多少。刹刹塵塵未有邊。十載工桑管一園。如雲近第覆松根。追惟賜送便蕃日。妻孥猶知詑眷存。密符牌馬促嚴程。嶺海荒憂軫睿情。十萬黃金惟汝用。豈眞今世乏陳平。身微才短少攀援。四邑遷移隕自天。今得㱕田惟聖賜。擬將華祝頌於千。萬事傷心不敢言。忽驚人世海桑飜。天高地厚將安適。痛哭無從血淚痕。</text>
<title>與劉士健宿李判官基禎家夜話</title>,<text>春事闌珊似我衰。綠肥紅瘦欲何爲。人生會有霜餘髮。物態初移雨後枝。海內弟兄今幾在。座間賓主最深知。得錢莫惜頻沽酒。合少離多是可悲。</text>
<title>與劉士健酌酒餞春</title>,<text>春是於人何有哉。年年謾自喜㱕來。名園不惜千金費。才子爭誇百句裁。時至而行無可奈。智窮則已莫相猜。芳樽美醁猶餘在。臨到晨鍾又一盃。</text>
<title>劉士健生朝。速余往賀。</title>,<text>今世風流劉貢父。平生喜與友朋遊。神交元白生倂世。童稚情親今白頭。兩家弧辰共往來。不待折簡知其周。長安酒價近翔貴。難滌胷中餞春愁。昨日無端食指動。如今果遇需雲浮。風情恰似孔北海。樽中有酒座朋儔。惟君知我淸狂態。醉倒無何作詩酬。玉季金昆健如虎。供歡之物皆能求。盤中珍錯兼水陸。惟喜年年添海籌。假君一歲多今日。使我便作康衢謳。</text>
<title>南征前一日。留別京師知舊。</title>,<text>城上譙樓朝日赤。城中車馬如雲積。靑絲玉壺酒如乳。朅來城隅送遠客。遠客借問是阿誰。茝園老子南州適。已從津吏買行舟。柁樓如山海口泊。此去水路三千里。令人南望頭催白。平生惠好意中人。到此不能無相惜。臨到分張悄無語。暗暗將心禱河伯。風塵作吏古所悲。况乃拯溺無奇策。看我鬂邊髮種種。思將瓜報將何益。但願歲寒無相忘。鴻雁飛時寄書尺。</text>
<title>孫女納采日。無寐述懷。</title>,<text>搖搖心事似懸㫌。明發孤舟作遠行。路指去家千里外。魂銷爲客百年情。尙平未了塵寰債。徵士何知斗米榮。賴有孟光知此意。臨離自許理涯生。</text>
<title>東湖孫明川秉浩家。見江燈通紅。</title>,<text>海天無月夜。又是空濛雨。鷗𪆽此時眠。蛟龍何處舞。忽看遠射紅。錯訝如漁戶。一燈又一燈。盡自船中吐。東舸與西舫。須臾不知數。簇簇散花叢。點點聯星縷。通明遍水面。好是一臨覩。疑若廣陵宵。羣仙降天宇。白分蘋浦花。丹失楓岸樹。微渠太寂寥。照我明心肚。漢槎直窮源。楚帆晩移浦。夜坐供詩料。風流亦足取。觀濤昔阿誰。㱕人病欲瘉。昭昭如白晝。歷歷非塵土。何苦紈袴子。買燈費財府。空歌長夜漫。寗子生何古。擬作昏衢燭。長照征南櫓。</text>
<title>東湖滯雨</title>,<text>買船三宿海天宵。千里南州隔岸遙。浦口潑玄雲漠漠。帆頭拕白雨蕭蕭。長路關心前一夕。臨行未果又今朝。九折灘頭期渡已。汀花且莫笑人遙。</text>
<title>金浦爕谷。見輪船前過。歎其疾。</title>,<text>海水東流去。漫漫不見端。行舟小如葉。出沒風波瀾。前過一火輪。來人寢席安。我船方下流。彼船向上灘。上灘與下流。遅速自易看。順何如曳陸。溯何如飛湍。覕眼三十里。已覺不及觀。遅遅我行也。船載何時搬。作船者誰子。了無行路難。鯨濤不敢捍。鰐浪平如盤。假令易地處。其勢疾轉丸。巧拙異東西。臨淵空發歎。</text>
<title>永美亭。喜自京江至此爲五六百里而數辰刻來泊。</title>,<text>海天布帆無恙掛。朝發京津夕沁届。篙師說是永美亭。行旅如逢旣濟卦。宿雲爲我卷而去。長鯨爲我出而曬。江都西塞之保障。雉堞連環水四寨。鰲頭島嶼關防險。鵬背金湯港口隘。楓根繫舟引大白。遠村烟生西日掛。終南東望何杳茫。計程疑是天涯界。潯陽誰道不通潮。馬當洪都只一派。河之廣矣比洞庭。日行半千神猶怪。一生壯觀於水見。三老長年以風解。陸行聞有千里駒。木道神哉此行邁。便與漢槎爭後先。肯同晉帆論勝敗。明知利涉仗王靈。吉卜何須問龜蔡。五車之載攝方寸。誰識須彌吐納芥。前頭尙有里三千。從此行舟作何快。歇泊蓬萊知不遠。留與羣仙對燈話。</text>
<title>江華雜詠五截</title>,<text>本爲防西塞。高城枕大洋。自從通萬國。朔去只存羊。江華。遠戍孤烟細。荒山短堞平。舟人遙指點。猶自誦遺名。文殊山城。浪呑精衛恨。風鼓石尤靈。未到名先慣。孫郞昔此經。孫乭項。漢功綿竹壽。晉蹟峴山嵬。摩挲今視昔。殘日上莓苔。魚公碑閣。浪淘千古盡。湮沒皆無聞。獨有孫家子。婆娑降桂旛。孫乭墓。</text>
<title>仁川港立碇</title>,<text>海壖昏黑太陰垂。似墮垓心帆去遅。過境惟憑舟師語。萬像鴻濛入九疑。孫項依微永宗暗。壯不知壯奇不奇。遙看一處攢烟樹。道是仁川濟物湄。雲開雨捲露軒豁。風拂船旗獵獵吹。壃形歷歷來入眼。全幅丹靑借畫師。峨峨結搆洋淸日。不待躬尋坐可知。浪花不動明落照。倒影樓㙜水底移。湖南㱕客覺心爽。拾韻臨風題一詩。</text>
<title>八味島前洋夜月</title>,<text>吳剛修斧桂枝抽。待我船樓近水時。風外纖紋明綺縠。烟邊眞影凈琉璃。八分佳賞杭湖少。旣望淸遊赤壁宜。寄語世間看月客。朅來須採海天奇。</text>
<title>舒川烟島前洋。見日入。</title>,<text>杈枒老木影橫斜。天極西傾起絳霞。一晝經行移大界。萬輪㱕宿入誰家。鞭揮昧谷催羲馭。羽刷咸池浴暝鴉。若使畫工描厥狀。暈紅多勝出東涯。</text>
<title>到靈光法聖浦下陸。宿金昌周家。</title>,<text>列子御風旬五天。枕上蝴蝶蘧蘧然。舟回積水乾坤外。身到平湖日月邊。暎湖樓亦大都會。天借吾人一夜眠。喔喔晨雞鳴水戶。短僕起理征西鞭。計程猶餘一日役。不似居家舒膝便。一天簾額踈星斗。萬家井欄起炊烟。長年何處艤船待。已防雇直辦靑錢。三盃壚酒難成醉。新郡漸近民憂先。玉樓金屋愁如海。傍人錯比平地仙。官貧難望蒙佛力。誰借江湖濟衆船。昔我讀罷五千字。治民云似烹小鮮。試向晨窓開寶鏡。種種霜華未老前。京口情人來住此。慇懃慰我情周旋。東閣看梅在明日。暗香浮動春風傳。白首一官臣分猥。肯辭淮陽卧十年。</text>
<title>法聖枕上作</title>,<text>雞聲看作曉鍾聲。警發身心一倍淸。前有三年今上日。欲行千里是初程。霜餘筍籜滋新粉。雨後芙蕖脫舊英。昭代仁恩均水陸。鏡中民物荷全生。</text>
<title>到智島</title>,<text>智海太守初下車。權借掾房接起居。繞砌荒蕪愁鞠草。登盤厨供雜腥蔬。零星鴈三四五。不中繩墨趍庭除。賓館靡遑設壇墠。庠宮后土隨而虛。紛綸事務無端緖。草昧爻象雲雷如。民物鴻濛姑未闢。歲月難期變厥初。顧我年來老多病。精神筋力殆無餘。蘊抱何論樗散質。聲績只愧牛刀譽。在傍况又無強輔。一琴一鶴惟隨余。五斗折腰古所恥。爭奈他時畏簡書。朝來更欲彈長鋏。莫論官厨有無魚。縱然洗心強策勵。何異輿薪駕疲驢。</text>
<title>勸農後歸吟</title>,<text>露冕痕着桑麻雨。老夫喜作烟簑伍。手畫平沙井田制。書留曲几神農譜。爲官斷斷無他技。勸民農桑是天賦。行逢田畯原頭笑。四郡風謠事已古。海俗縱道魚塩利。居民亦自重農土。衣沾滑泥不足惜。思見黎情鼓之舞。秧歌一曲徯我侯。針葉三三復五五。吾王勤儉親耕籍。爲汝農書降一部。</text>
<title>逢盧司果尙迪相慰</title>,<text>公榦各自海南州。靑眼相逢笑白頭。洛下親知千里外。天涯旅恨一燈愁。當年志業俱灰冷。異域光陰似水流。他日歸期須早結。飄然李郭濟同舟。</text>
<title>新入政堂</title>,<text>一歲之春一日寅。玆州萬事自今新。驅馳千里靡他故。夢寐三刀只此民。星芒瞻北極。諄諄天語憶楓宸。長風破浪艱關路。白髮丹心老病身。居爲省功仍舊貫。莅緣邀福擇良辰。換來壁面糢糊紙。滌去堦唇襞積塵。啓處惟求容膝易。云爲全欲以躬親。一毫莫取非吾有。十目其嚴暗室神。人物木強要彀率。鄕風草昧試經綸。酬恩敢望涓埃效。臨下宜思惻隱仁。先見固能無後悔。至誠方可得詮眞。及時料理將圖遠。自我勞勤始責人。疾苦遐陬哀赤子。幈幪品彙答蒼旻。志存宓子彈琹坐。治愧文翁刱學彬。五袴風謠那復起。二松公事不須頻。三農時節無聲雨。百里陽和有脚春。盡日官門淸似水。長時漁戶慣於隣。踈才不比論鷄割。美俗何由說雉馴。曲几書留循吏傳。金章腰重地方臣。諸君莫曰來何暮。太守深知屈有伸。百務紛綸臨以簡。羣黎匍匐視之均。淸風明月三年後。回我輕舟上漢津。</text>
<title>新設凡具。不中節次。堪笑也呵。</title>,<text>海隷強如犢。奔騰不受羈。廉頗思用趙。懷抱可深知。</text>
<title>命通引趙允基作詩。疊其韻述懷四截。</title>,<text>島民新戴聖恩天。經苦須知樂在前。自顧臣身何以逮。才踈不合濟時邊。際看梅雨慰民天。宛格宸衷辭陛前。爲政各隨其分做。何憂宣化抵遐邊。小局開明鎭海天。煥然文物未曾前。桑虫科斗能成化。無復更思身外邊。農賈漁塩各食天。支分門內計生前。一般化育今稱是。誰復名言海一邊。</text>
<title>謝鄕民餽酒</title>,<text>醎淡海味試甞新。魚蟹何如陸錯珍。親視家人無阻隔。德揚君上有恩仁。遐濱亦在三千里。寒後初逢九十春。臨別慇懃相贈語。民情官意兩皆眞。</text>
<title>招鄕民。派授條䂓。兼餽食物。</title>,<text>離爲秦越合希夷。我有深樽妙理知。天向一中分造化。人於心上起施爲。行師危險非良將。投劑和平是上醫。仁壽敺躋遐俗美。恩威幷用下愚移。暖寒不必從他問。痛癢須思自己推。民物同包今日會。一團和氣動春煕。</text>
<title>分栽烏竹菊花于庭除</title>,<text>官貧花竹富。已自在桃源。松倚藍田壁。李遮河縣門。晩香憐菊圃。孤節憶筠軒。今日兼斯得。移根托我園。</text>
<title>喜抱牒民始至</title>,<text>薔薇露盥手。坐讀東坡詩。君看厭事人。無事乃更悲。擊節與三歎。眞吾百世師。憶曾在四郡。詞訟何煩糜。應接恒窮日。靡遑暇展眉。忽忽心無樂。思逢事簡時。自從來此後。新務散千岐。籌筭勞筋久。經綸入手遲。譬如初竅。混沌無攸爲。不是使無訟。庭空雀可罹。坐若枯禪淡。遲遲白日移。朱衣忽前呵。紙面載何辭。文吏曼聲讀。官僮印綠披。幾乎忘却久。還見昔風儀。微渠抱一牒。知我者其誰。海橘辛酸足。而今太守知。案欲無遺牘。門思起頌詞。但恨䂓模拙。詎回循吏治。絶島多無告。陽春倘可期。</text>
<title>初伏日。派餽荳粥。</title>,<text>人間伏臘數良辰。斗酒相勞習俗因。千里玄溟連暑瘴。一盂紅粥速情親。我從忙裏偸休暇。誰是寰中共苦辛。此事年來成已例。莫辭今日飮無巡。</text>
<title>送鄭主事行烈，崔主事東詢之望雲監稅。</title>,<text>同爲遠客更西征。駕海歸舟一葉橫。男子桑蓬當路喜。故人書釼遇時榮。天晴別浦孤鴻擧。日晏荒城匹馬鳴。樽酒相逢何處又。小燈遙夜夢難成。</text>
<title>南山松藪。白鶴翔集。人謂新邑異瑞。縱筆志之。</title>,<text>地勝隨開闢。飛禽自去來。分州畫野日。符瑞安在哉。火烏流王屋。僞誓令人哀。雖無敞舍鶡。不害爲相材。我來草創地。下車屬耳纔。虹樑遅鷰賀。烟戶困鳩財。安巢猶恐狘。憂來一徘徊。傳道南山樹。有鳥雪皚皚。譁然喚做鶴。指爲應期回。鍾乳穴何古。明珠浦始開。自愚欲愚我。聞來足一咍。海鄕鳥多白。鷺鸛混同胎。眞鶴誰曾見。見白認爲該。珷玞非瑚璉。𩤵駃異駑駘。不復辨眞贋。其言殆類詼。山非子晉過。樹豈浮邱栽。於止如所止。飛類誰能媒。巢鷰尋華屋。海鷹宿陽臺。巢居宜樹集。非瑞亦非灾。借令的爲鶴。未必頭驚擡。和氣劇難致。何從一宿醅。鸚鵡雖能語。羞爲上下雷。君看葉公畵。眞龍反驚猜。昔人乘已去。今在天雲嵬。吾言如不信。請問上頭崔。爰把供詩料。停毫引一盃。</text>
<title>喜黃春圃鶴來見訪</title>,<text>別後三年枕海樓。孤雲野鶴空悠悠。二十景光長在眼。玄都難作再來劉。憶曾從遊樂文酒。其間固多風流儔。最是春坡儒雅者。幾番簫皷載同舟。誰道人心勝潮水。蒼波泛泛忘機鷗。况是南荒千里地。平原門下客無求。門前刺紙阿誰是。崔顥樓傳千載秋。履聲颯颯不忘耳。眉宇蒼蒼尙在眸。糓城靑山一片石。轉轉不隨江之流。那知南北參商外。訪我窮溟絶嶼陬。逢君不覺揩靑眼。看我還添戴白頭。往事滔滔入情話。說道終宵且莫休。</text>
<title>答黃春圃欽歎</title>,<text>一副當䂓農與書。黃生知我固陵居。才評月試看高下。業課春耕蕫實虗。老去豈曾移素性。此來聊復用前餘。願君道義交相勉。休說臨民𧗱不踈。</text>
<title>答黃春圃贈別韻</title>,<text>草洋西望瘴雲昏。忍與君携惜別樽。馥馥剩香三日座。那堪去後獨摩痕。葭蒼露白有餘思。摻執子裾問後期。千里重逢知未易。手書無惜雁來時。</text>
<title>後園松藪歌</title>,<text>有松有松千章特。傍我西園地逼側。赤甲皆成老龍鱗。移來年月不記憶。我今爲客居其下。才踈愧比鸞捿棘。官閒時閱卉木譜。可憐黃落無聲色。爲人性癖愛抗節。菊之凌霜竹之直。閱盡蓬蒿上干雲。惟有徂徠舊種植。庇雨曾受大夫封。傲雪同歸御史劾。一生羞爲桃李顔。超脫烟寰洗粉餙。郡成之日與我遇。滿崗蒼翠交如織。踈溜時與淸風値。長夏庚炎熏不得。長腰偃蹇如丈人。我每遇之心欲式。今日定有哦松趣。招招石友林臯卽。爲攀鶴捿閒共遊。靜聽琴寒樂無極。世間車馬應無數。奔走黃埃白汗拭。流水聲中仙履下。東坡故事遙相憶。我有枯棋三百子。勝敗俱欣彈白黑。起聽靈籟時時發。長在樽南與硯北。海內蒼生方苦熱。願分淸陰賜一國。</text>
<title>夢見金石醒。覺後有唫。</title>,<text>碧海南頭月滿時。余懷云誰思。遙飛一牒邀相見。雨雨風風再失期。黃嬭惱人頹細簟。一雙蝴蝶莊周爲。靈犀不阻華胥路。玉樹褭娜春風枝。苔岑萍水無何界。座上芳樽案上詩。琹鳴廣漠峨洋調。歌和瀏亮春雪詞。風馬不驚時夜靜。如眞如假兩迷離。忽聞喔喔晨鷄喚。好是人情苦不知。一塲幻境人何在。海闊天長未有涯。恰如石鼎賦成後。衡山道人神雲馳。未須說與痴人解。想見其來也不遲。</text>
<title>園中古木。蒙密太甚。剪其枝條。境始昭曠。</title>,<text>智湖官閣小如舟。叢薄四圍晴晝幽。風柯搖曳琴書亂。雨葉陰森鬼魅啾。朝朝破我看山興。蕭致難同王子猷。借問曾經者誰子。一任蒙密閱春秋。借似桂枝無足惜。分付官僮月斧修。凭梧喜聽丁丁響。乕倒龍顚次第收。恰似鴻濛開闢日。濁者爲坤乾上浮。忽看老木踈而竦。下有名園境始優。白日爲之照空隙。淸風爲之來不休。眼前突兀梅花閣。稜角峨峨露上頭。爰得人間昭曠地。烟雲一一神襟抽。始知佳境不在遠。須向靈臺方寸求。天理曾爲人慾蔽。孤軍一日廓邊陬。我欲粧成屛八疊。移來雲物養神眸。</text>
<title>前曾安聖八。後曾李日永。俱以七旬老客來見。盛言設邑之嘉會。新政之藉菀。欣有少須臾之願。其意亦頗嘉尙。爲賦一詩。</title>,<text>鳩筇傴僂鶴婆娑。訪我羇窓款款多。偃蹇不曾離井閈。蹣跚還自涉風波。壽星南極身無恙。化日東方髮已皤。侯德曷甞能究下。民風從此可迎和。逢筵莫道來蘇望。去後思聞擊壤歌。更願今秋禾大熟。免敎閭里困催科。</text>
<title>賞百日紅</title>,<text>已作三年別。重逢百日紅。從今三個月。香國寄身同。</text>
<title>喜石醒見到</title>,<text>鈴索無聲時夜定。欲眠未眠更漏靜。屈指行程期已晩。殘燈明滅懷。深閽老卒噪如鵲。報道門臨金石醒。我座爲君虗已久。邂逅初成今夕永。摻裾促膝傾山海。曷云能來道脩夐。君不見朗月淸風輒有思。未逢玄度憂心炳。又不見座無車公人不樂。淸談少與風流盛。當今交道多淺薄。黃金不多德不競。氷壺淸澈照心膽。歲寒松栢不爲病。霜鍾氣類長相感。千里靈犀一片暎。</text>
<title>偕石醒避暑于後園柟樹下</title>,<text>城槐巷柳淸陰淺。熱境遊人不勝喘。山水之鄕松桂林。古來淸福如今鮮。智衙自是海中峽。屋後靑山小如峴。前度何人好種樹。中有蒼柟長偃蹇。年老長條覆官閣。經春綠葉垂垂軟。官門縱道淸如水。夏日可畏當午熯。啜罷香茶撓白羽。頹卧方床苦輾轉。翳然林木眞會心。卬須卬友休暇選。淸都羽客如相喚。分付官僮掃苔蘚。行尋不覺欹烏紗。策策筇鞋綠莎踐。揀得陰深藉草茵。日光不漏風亦善。動隨海波同演漾。界割墻根更平衍。嗒然欲償梧月價。朗讀前人買屋券。登高不換以桂亭。坐深回笑自怡墠。忽憶花溪杜少陵。神交不知千載緬。今人尙誦楠堂詩。一篇瓊琚手自撰。霜雪竽籟助顔色。緣江白茅幽而顯。吾政何能淸似陰。慙愧來人戒勿剪。</text>
<title>奉審關帝廟五截</title>,<text>間氣鍾生太上䧺。當時三國凜英風。春秋舊讀居夷聖。雖在騎箕佐我東。往蹟龍蛇記太常。海邦中外苾芬香。泰山不泐黃河細。號彌隆時德彌章。夢誨丁寧夕降靈。神人一理感冥冥。莫言此地濱荒寂。有儼新宮左个靑。晩生千載不知遙。每挹遺芬遇暮朝。適幸而今爲地主。躬將祀事敢言昭。分明寄語此邦人。禮有尊神與凟神。禋祀須知崇報意。只能徼福恐非眞。</text>
<title>前後庭除。百日紅爛開。</title>,<text>園花早發還先萎。籬菊偏能晩節香。瑤池玉桃誰曾見。神仙之說誠荒唐。一開不落紅百日。我識玆花冠衆芳。憶在嶠南愛吟弄。似別佳人不可忘。今來湖上如相逐。好向庭除開兩傍。繞樹千回三個月。不妨喚我探花郞。</text>
<title>方池種魚</title>,<text>闢園思種樹。安架爲儲書。有池魚不蓄。何用鑿斯歟。睠彼堂前水。含泓深膝餘。昔人諒多意。貯漣接起居。可愛還堪惜。如何不種魚。只被三星照。空敎丙穴虗。海翁頗解事。爲我送生漁。鱻鱻盈一椀。細寫沼之瀦。何愁鄭鯉圉。且待松鱸如。呴濡得其所。洋洋細浪噓。雨過鱗活動。煦暖尾長舒。日夕臨觀樂。濠梁錯比余。非緣長鋏歎。回憶躍門譽。吾將牧人夢。豊徵擬驗渠。</text>
<title>次孫雅春卿痴難二詩韻</title>,<text>米家三絶一其痴。我笑今人反笑痴。巧是勞奴寧欲拙。智招仇敵不如痴。知君素有烟霞疾。肯信吾兼吏隱痴。才諝古來多誤了。此生猶恐未能痴。漂海盲龜遇木難。聦明男子此生難。知誠未易行何易。忠固能難孝亦難。十手其嚴微莫顯。七情惟怒制爲難。難之時義言難盡。須把非難認作難。</text>
<title>泛舟歸路</title>,<text>乘興而來興盡歸。子猷堪與語天機。一隅亦可三隅反。南岸須知北岸非。水國風多花起浪。漁村晝靜竹關扉。此行不是窮搜索。爲暢幽情試拂衣。</text>
<title>先妣諱辰</title>,<text>垂老瞻依楸壟。今年又在南荒。榮途靡逮深慟。諱日復臨倍傷。杜陵寒食臣甫。太行望雲狄襄。中霄起拜何補。只堪寓慕羹墻。</text>
<title>謝金炳秀餽食物</title>,<text>白首爲官魚蟹鄕。人應謂我饜膏梁。遐濱苦少調和手。甘者不甘香不香。隨例盤盂日再進。胃腥口苦難爲甞。恠底朝來食指動。驚看佛飥排盈床。問是誰家解營辦。當時萬戶風流郞。未及上口先流涎。色可餐兮透妙方。不出都門成大嚼。頓令牙頰鳴宮商。一呑甘比剡溪蜜。再呑如踏蔬畦羊。我腹便便飯一斗。南來五朔伸枯膓。曾笑佳肴錢直萬。始知詩話非誇張。口於蒭豢擧相似。但無易牙手法良。君不見不龜手人老洴澼。大用猶可封侯當。</text>
<title>海濤爽朗說。解京師知舊困暑之嘲。</title>,<text>智湖太守身姓吳。嗒然隱坐南郭梧。拄笏自致西山爽。擧盃欲忘河朔娛。是時炎王按南節。飜令萬國入洪爐。平郊月出喘牛犢。古渡波烘墮鳶烏。我來自西問前路。熱山熱水天南隅。自憐相如病消暍。重之瘴暑胡爲乎。正中之堂小如舫。起居飮食僅容吾。前有彎環之海水。後有菀蒼之松株。海吹長風松滴翠。射却天南火烏朱。岸我烏巾凭鹿几。世間苦熱渾如無。除非廣陵觀濤客。莫是匡廬聽棋蘇。壁上蒲葵長掛在。不須喚起平頭奴。羾寒濯淸難勝此。琴一鶴一同枯癯。太平枕海曾所閱。種種白我當年鬚。自玆之來淸福大。過了三庚汗不膚。洛陽知舊還錯料。有時書來念衰軀。誰識南荒洋海裏。別有一片淸凉都。呼兒覔紙題數句。留與情親按畵圖。</text>
<title>砲擾歎</title>,<text>我生之初泰平禩。遠遊容易輕千里。我生之後逢世亂。出門咫尺愁疑似。名韁纏縛長相逼。白首南來非得已。蒼茫何處問家室。每患糢糊新聞紙。一番家書動經月。上有平安心則喜。洞陰春狼地接壤。飜成澤藪綠林子。王師薄伐計姑息。蟻赴蜂喧未有弛。繹騷鷄犬聲相聞。我家非是桃源裏。不知邇來更何狀。占夢徒勞休咎以。白雲杳杳望不見。安得飛身一往彼。</text>
<title>白鷗泛泛</title>,<text>有鳥翩翩解高飛。生在雲霄網羅稀。可與鸞鶴共翺翔。寧隨鷹鶻受絛䩭。三丈組綬信奇巧。罹將雲翼樊籠圍。俛仰飮啄長須人。漸覺仙癯化俗肥。而今馴作葉縣鳧。時向南枝㤪未歸。襟煩欲賦放鷴詩。翥高還遭斥鷃譏。忽看滄波白鳥白。時來泛泛忘其機。不共凡禽向禾隴。閑隨漁子傍苔磯。打起無人任自適。浮去浮來竟日暉。浴罷盤渦底心性。居隔烟寰無是非。鳥兮鳥兮聽我語。與爾爲伴無相違。半點塵愁豈曾到。綠萍身勢雪爲衣。夢裏得見嚴陵否。桐瀨富春有淸輝。安得飛去江湖上。不復人間困脂韋。相親且莫飛背我。我亦心上無幾微。來依紅蓼秋多景。去啄蒼苔夜不饑。可以人而不如鳥。臨風嘖嘖三發欷。城都龜鶴長相近。賦歸他時其庶幾。</text>
<title>金東肅梔子一盆贈余。置于廳事西邊。</title>,<text>刪除荒穢理新屋。庭有雙松園萬竹。時時就看嫌稍隔。恨不移來倚廳壁。京口情人解料理。寄送一盆山梔子。如見嘉賓延上堂。使我孤捿生紫光。叢叢結子黃繭垂。葉葉含風綠浪吹。不高不低齊平膝。坐看立看情非一。風韻恰成松桂趣。護持不减珊瑚樹。知渠感遇若有情。無恙根株日豊盈。不許梅花容一間。我今居官如在山。早晩不辭從我遊。歸時載汝欝林舟。</text>
<title>鳴蟬行</title>,<text>向余來時蜩始鳴。六根不斷煩惱生。海濱地僻無音樂。耳畔惟聞烏鵲聲。邇來又復苦炎熱。煩襟欝蟄奇祟嬰。蠖屈蚓飮俱自憐。遲遲曙色蠅營營。奮然欲飛無羽翰。強來徙倚軒南楹。庭際樹陰淸如水。是時夕陽蒼蒼橫。爰有一物鳴樹上。聲聲嚖嚖宮商成。風翎皷破洞廖廓。露腹流出秋崢嶸。嗒然坐我今歐老。醴泉驟雨飜成晴。其名曰蟬胡爲作。大凡物不得其平。非絲非竹非金石。流動天機足喜驚。所懷人在鵝湖地。還如客去洛陽城。九點齊烟渾脫盡。令人欲羡仙三淸。形何妙小聲何壯。三百羣中上品評。白露天時知不遠。候蟲得氣先來迎。憶昔城東携酒日。只能砭俗鳥嚶嚶。可知造化流行妙。一出汚穢鳴盡情。身上沉疴便欲祛。欣然起賦鳴蟬行。</text>
<title>淸心軒六偉詞</title>,<text>拋樑東。曉日門楣直射紅。前去政堂知不遠。梅花香聞戶庭中。拋樑南。溶溶碧海色如藍。居人樂享魚塩利。時有風帆過兩三。拋樑西。亂山無數對高低。曉起捲簾蒼翠滴。屋裏琴書爽氣凄。拋樑北。娟娟有美臨丹極。璇杓回轉布陽春。人自不知而不識。拋樑上。昭森星日天垂象。洗心中外迓新休。風氣人文開向朗。拋樑下。吏人茅屋華於瓦。飜敎記室採風謠。戶口年增詞訟寡。</text>
<title>喜雨</title>,<text>方池盈縮驗陰晴。半餉喜聞雷雨聲。綠陰淋漓苔逕沒。黃流汩㶁石欄平。潤生花墨供詩料。香濕茶烟慰病情。聞道老農尤作喜。嘉禾騰頌待西成。</text>
<title>綵成花</title>,<text>東方有奇卉。槿花與夜合。夜合終晝見。槿花一日匝。近自天西來。色相描難撘。夭夭僅盈龠。紅白爛相雜。向暾翅展蛾。傾午唇閉蛤。仙姿在平地。聊與學吐納。</text>
<title>荔芰</title>,<text>墻頭新雨蔓迤延。不似委靡衆卉然。倚着高枝腰節遠。褭娜微風子顆懸。香比蕉黃丹始熟。形殊篠翠綠堪褰。此來相見諒非偶。淪落天涯爲汝憐。</text>
<title>病餘詠懷</title>,<text>君不見彭澤千載師。官居不以家累隨。又不見城都太守趙學士。去來一鶴與一龜。從者百人寧不好。滔滔皆是得意時。田宅妻孥備自在。世人謂我行樂宜。憶在南州東郡日。傍侍無人不爲。起居飮食長能健。時我年齡未甚衰。漸覺今來不似往。恰受兼旬二竪欺。刀圭不靈飪失味。轉輾床玆日就羸。豈無他人供看護。當面憂勤背面馳。夜來有時成兀獨。還似無家又無兒。向空時欲蒼茫問。乃在地角天之涯。河魚不來隴鴈斷。憂樂悲歡杳不知。丈夫有心強似石。平生不爲兒女悲。存亡人鬼三千里。到此如何不淚垂。舊來口業餘伎倆。強作長歌慰幽思。今君倘能憐我病。莫問稍間只看詩。</text>
<title>與石醒月夜述懷</title>,<text>衙退庭空時夜永。一輪明月天心凈。白雲孤客不成眠。爲看月色強扶病。人情看月萬不同。顧我幽懷何。細君守家在東峽。兒孫又隔迢迢嶺。只得相思不相見。兩地逢此佳時令。鴈不爲我傳消息。𡱝不爲彼通脩夐。獨有天上亭亭月。應照萬國東西傡。我欲停盃一問之。山中妻子何如境。街巷門閭森在眼。聲音笑貌如相暎。將身側耳天香裏。恐彼吳剛回笑冷。</text>
<title>棊局新成</title>,<text>我笑當年蘇百坡。棋不如人欲學何。恰似淵明但識趣。琹則無絃尙彈摩。榟人亦有好事者。爲我一局新造過。又有枯棋三百子。篙師箇箇拾石螺。今日吾軍張亦足。嘉賓爲之掇吟哦。官貧尙有山陰墅。試看勝負在阿那。丁丁竹韻黃樓古。滴滴松濤白觀俄。人間無手無相敵。我不爲少子不多。在傍觀者阿誰是。視無如有四翁皤。茶僮爲撓白羽扇。不敎局面汗滴沱。推枰斂手還相笑。便欲身邊祛沉疴。</text>
<title>金石醒，盧吉夫，吳德章連兩日大嚼。時八月望日。</title>,<text>座有嘉賓酒不空。依然坐得孔融風。西隣好透調和手。小吏頻兼饋食工。已見盤中登水陸。飜敎口裏動宮商。便便卧皷康衢腹。屋角誰知夕照紅。</text>
<title>月夜隨喜</title>,<text>玉宇蒼蒼樓月孤。強來扶起病餘軀。厭煩韶濩難爲美。苦寂俚巴尙勝無。忽看魚鬼鼎同沸。鉦笙皷角手手俱。集如螻螘巡相匝。喧似蜩螳應更呼。群群踈數無相奪。似有遺音所受乎。倚肩童子婆娑舞。傖地狂夫跌宕趨。一拍飜傳抵十二。大聲小聲落盤珠。耳有攸聞眼有見。頗不寥寥少須臾。眞率風流無美惡。是亦上下同歡娛。歸來施賞吾何以。餠酒雙拳湯一盂。</text>
<title>金石醒，盧吉夫，吳德章，金子文共酬佳節。</title>,<text>會遇良辰暇休。共君徙倚南樓。天上古今明月。世間人物中秋。去家千里畿嶺。望美一方斗牛。盡是未歸庾信。誰非達觀莊周。不須強解玄牝。且可同盟白鷗。坐久休辭長夜。平朝只自回頭。</text>
<title>鱉巖看坪</title>,<text>八月秋高風颯爽。觀稼猶勝觀濤壯。出門世界寬如許。滿地風光秋乃况。三嗅稻香當九煎。今日之病信无妄。太守爲誰吾喪吾。樵兄漁弟來相傍。方床細簟今安在。風味多生草茵上。撤耕黃犢眠秋草。老農洗耟身無恙。作詩欲和豊年頌。往以煕煕來穰穰。使我菽粟如水火。四野豊樂家家享。預喜秋成租稅輸。擔負官倉無勉強。誰敎蓐收投良劑。白露和屑平胃養。</text>
<title>憂民事。用水明樓韻。</title>,<text>喞喞復啾啾。幾時高枕安。馬卿無日起。潘岳向秋殘。憶曾辭陛日。不罰而民化。遇事負初心。龍樓夢昨夜。島嶼云何小。彈丸與黑子。弱肉向隅啼。淚霑官渡水。海山信孤絶。由來鷹犬橫。掃除如不猛。天日曷由明。詞訟苟能簡。病蘇何待秋。開門便快闊。持酒上高樓。</text>
<title>答張鍾憲南苽餠</title>,<text>涉園鋤北蔗。對案食南苽。自知丞不負。何乃二松哦。</text>
<title>病餘久不知肉味。是日邑人椎一角供之。</title>,<text>東坡一種仙。茝人九分俗。寧可居無竹。不可食無肉。</text>
<title>座起後詠卽事</title>,<text>古有沙筏國。大發兵三十。至今傳爲笑。吾於觀此邑。一初大吹打。威儀盡起立。二皷荏西借。雙囉田間拾。強稱大軍物。充置鳴金什。坐作又不中。泄泄無緩急。斷續鉦笙奏。逡巡介冑揖。堂陛窄僅容。將卒通呼吸。只堪自看過。恐爲隣聞及。廉頗思用趙。鍊武何嫺習。憶在東南郡。群下富供給。器仗無欠。進退知階級。如今非所擬。仰望何可挹。諸君證案明。爲我一闢闟。花月未開圓。君言佳可入。郡治方草創。事功待後集。築城操版鍤。掘井垂綆汲。於汝何足誅。事到吾自執。</text>
<title>與石醒對酒竹林下</title>,<text>酒固我愛尤愛竹。一日不可無相逐。淸風一派得墨胎。有斐三章詠淇隩。一自作吏風塵下。失味有甚居無肉。河陽桃李楊州梅。古人先我分門族。聞道湖南竹産多。來時已占花卉錄。簿書相仍榴熱熾。敗人淸致身如束。百忙撥來餘閒在。甕頭秫酒告新熟。官貧猶有竹數畒。瞻彼西園靑簇簇。葉密好遮天中日。籜脩不見墻東屋。不須問主成管領。石友兼之慰幽獨。凌霜抗節如相迎。滿地淸陰堪可掬。兩人對酌盃無巡。蕭蕭鬚髮便便腹。有石有竹兼有酒。可與楊鶴誇淸福。座上風流幷二難。世外炎熱無三伏。我笑維摩太枯淡。篁林獨坐少相速。淸標不减渭畒千。逸趣相方晉溪六。有鳳不啄非其實。世間謾多閒草木。還如啖蔗境漸佳。我欲移來屛八幅。</text>
<title>海溢歎</title>,<text>海少閒土。界水爭尺寸。所遺無汎溢。禾稼不見損。無是餒在中。齊力成堤堰。今年水兼蟲。固已令人悶。上無支給計。下有聊生困。一夜盲風發。橫驅波頃萬。白馬怒方殷。呑齧沙嘴嫰。或駕低平越。又從空罅噴。湯湯水方割。田租夜逃遁。野老望洋歎。農功盡挫頓。赤子于何訴。從玆詞訟健。吾政愧反風。臨食便忘飯。沿港困徵求。漁塩不足販。今日巡審憂。不似農桑勸。申勤慰田里。天警不須恨。因之尋舊緖。來歲奇功建。</text>
<title>聞統營廢止。縱筆一歎。</title>,<text>興言嘖嘖洗兵軒。畵閣丹樓逈入雲。控制三南大都督。嵬勳千古李將軍。昔時全盛渾如夢。此日荒凉不可聞。想見省中舊豪俊。強銷金甲事春耘。</text>
<title>海溢後。往審村丁防築。</title>,<text>天吳能徙海。愚叟亦移山。古語荒唐甚。無由置此間。挽近民疲力。抱牒訴恫癏。樂歲終身苦。平時盡日艱。如何天不吊。又此一重關。策羸驅石至。忍冷溯流還。侁侁彼赤脚。拮据不暫閒。薄酒出心貺。勞爾破愁顔。</text>
<title>松項黃主簿健周家少憇</title>,<text>遵海而南路過君。一盃紅玉卽成醺。東坡元有不如酒。永叔惟知述以文。竹裏洗盤宜淡泊。松間喝道笑囂紛。寒厨鷄黍休勞具。申牌催歸報夕曛。</text>
<title>觀鹽盆</title>,<text>海岸烟生處。云是煑塩幕。炊夫前致辭。其方論大畧。耕沙受陽曝。汲水漉津瀹。鐵鉤掛灰釜。成底及郛郭。煑之期到白。四苞日再作。有時時不利。恒雨塩事惡。又有一不幸。釜或先時落。率常歲一再。坐此聊生薄。前言頗有妙。後言諒無樂。潤下云作醎。箕疇肇槖鑰。事固有完缺。利鈍難逆度。此個雖瑣瑣。反隅足斟酌。</text>
<title>山菊</title>,<text>閒地多生不種花。秋來助我一看佳。東籬節近重陽雨。間色天成半紫霞。香裏定宜新釀喚。病餘聊欲夕餐加。始知造化無竆妙。播散芳菲續續芽。</text>
<title>重陽。邀盧吉夫，金石醒酌酒。</title>,<text>昨聞鶗鴂告余曰。名園香國芳菲歇。白露爲霜葭菼蒼。序屬三秋時九月。閽閙不成蜂蝶衙。擧盃欲飮還咄咄。今之十月古之九。案上太陰飜覺忽。一歲重陽難再得。何苦固守西山笏。有酒可以吸鯨汲。有詩可以探螭屈。有友石醒與吉夫。二難四美俱無闕。大設高堂泛菊遊。濁酒三盃豪氣發。籬下官僮摘黃花。壺裏群仙倒白髮。勸君莫上望鄕臺。關山迢遞不可越。勸君莫待白衣使。我官雖貧酒不竭。醉把茱萸仔細看。風流氣槩兩嵬兀。憶曾三庚河朔飮。黃梅不足霑道暍。記否城東聽鶯歌。黃柑不足淸人骨。時氣宜人秋莫如。花中晩節菊惟厥。今朝只可酬佳節。莫問金谷有無罰。</text>
<title>糠山津。望圓甲寺。</title>,<text>秋江一帶碧如天。無恙中流布帆懸。會意午風吹獵獵。行人指點使君船。右渡江。小小山前小小菴。禮雲癯釋不成三。自憐役役紅塵裏。前過無由法案參。右圓甲寺。</text>
<title>咸平路傍石佛</title>,<text>石笠峨峨佛一軀。不生不滅在泥塗。眼磨劫雨應成眯。座異團蒲豈用趺。三世因緣都寂寞。六時供養太虗無。莫是蒸沙功半熟。只能度衆未能吾。</text>
<title>靈光隱良途中</title>,<text>眞仙天上在。欲見恐無緣。今日光山路。田間遇偓佺。</text>
<title>務安上洞峴。望月出山。</title>,<text>山名月出眼先明。天畔芙蓉類削成。立倣繡旗排趙壁。散如棋子落商枰。舊聞每恨鰲頭遠。此去相逢馬首生。電邁風旋看不足。征夫苦未會人情。</text>
<title>長嶝道傍。松竹交翠。</title>,<text>解挽征車味便忘。怪來詩髓動淸凉。風鳴摵摵龍吟響。秋熟猗猗鳳啄粮。其下居人應不俗。那邊行客亦生香。何由用作名樓瓦。雨雪琹棋助我傍。</text>
<title>過神奇龍。見林氏先山。</title>,<text>福人方始遇明堂。林氏林林在此崗。子姓多於山上樹。貞珉留作路傍光。玉龍訣裏神奇穴。杜宇聲中寒食觴。過眼何須空起羡。不如歸種德陰長。</text>
<title>羅州邑坪</title>,<text>西塞綾羅島。南州錦城山。山前沃壤平如掌。紅稻黃粱秋孔殷。原頭短褐嗔猗頓。我稼不換渠家鐶。風動十里香鼻孔。令人不去如相關。酒食豊年風日好。大家雇竪生光顔。今年租稅除強半。老農聽詔山東還。</text>
<title>過羅州邑</title>,<text>錦山名已好。羅府設何䧺。粉堞周遭起。丹樓縹緲隆。中處二千石。漢家秩祿崇。武庫龍蛇日。歌臺燕雀風。輪蹄長湊集。佳氣欝葱葱。胡商珠玉肆。越女綺羅叢。閭閻撲滿地。一望無西東。簾幕初生月。橋梁未霽虹。家家粱肉飫。日日笙歌渢。由來五百載。盛事無終竆。造兒在傍笑。揶揄訴上穹。監門驚噩夢。健夫驅靑騘。地白霜風發。啼呼鼎沸同。譬彼殷潮怒。沙堤激齧空。今春荐經劫。腥塵鼻孔通。宣后貴安集。嗷嗷返澤鴻。向微哀痛詔。王師亦不功。繼之秋大熟。滿目烟花紅。控制山河裏。周旋雨露中。從來佳麗地。依舊祥和籠。願借龍眠手。模移一幅工。長歌和短律。持贈主人公。</text>
<title>德豊津西倉坪途中</title>,<text>秋入錦城錦不如。無邊野色凈霜餘。稻粱百里連阡陌。烟火千家散井閭。天外斷雲疑送客。馬頭層嶂似迎余。渺然一粟浮滄海。廣石銖衣乍駐車。</text>
<title>光州留舘。夜無寐。</title>,<text>心似㫌撓事綴旒。洞陰孤客宿光州。歸鴻落木天涯夜。白鶴霜梧幕裏秋。酒盡定難銷旅恨。夢回空自抱民憂。此時懷緖無人問。畵角三聲起看牛。江漢風流不係舟。年來回笑折腰羞。弟兄交契誰靑眼。書釼聲名已白頭。彭澤樽前違素志。平原門下有何求。莫言遠客秋無寐。叵耐蟲聲壁隙啾。靑童睡起理征衣。長路關心迅欲飛。自是去留成鞅掌。郡人何苦待余歸。</text>
<title>光州府</title>,<text>無等山下州。州大亦無等。幅員與人戶。本與羅對稱。內有宣惠郞。外數光州並。城池圍野合。結搆入雲逈。葱葱無隙土。人家窄鍾鼎。太守埒古侯。赫赫官不冷。今歲陞爲府。譬如錦尙褧。南道歸專轄。下風聽肯綮。百度與俱升。仰望靑雲頂。節旄霜風凜。澄堂秋水瀅。野渡無時閑。來去列郡艇。元來畵裏煥。又從天上挺。甘棠何蔽芾。召伯憂民拯。儼共完營屹。氣數有除乘。</text>
<title>題鄭煥斗壁上</title>,<text>客散樽空晝抵年。茝人詩思澹於烟。三宵旅枕眠桑下。九月他鄕坐菊前。主翁出外先於我。太守偸閑靜若仙。省裏他時留後約。莫使靑狵吠遠船。</text>
<title>光州府。次李耕山揭板韻。示梁舒川。</title>,<text>逢塲萍水卽吾家。靑眼飜驚白髮加。莫遣詩愁動歸意。先山九月有黃花。</text>
<title>光州府。次李開寧炳翼二截。</title>,<text>宿緣逢有證。先故講無虗。落魄江湖恨。相將戀舊居。人共乾坤日夜浮。凄凄不獨此時秋。偶來旅舘成相見。猶勝山陰徑返舟。</text>
<title>望光州府鄕校村</title>,<text>粤詹紅箭彼何門。道是光山鄕校村。含風瑟瑟松千樹。翳日猗猗竹一園。竹邊者松松邊竹。竹裏松間屋子存。連檐對戶無片隙。其百其千不勝論。似開屛圖看次第。靑茅白板晝陰昏。除非橘柚江南戶。便是桃花武陵源。一區形勝諒難得。卉木之多人物繁。湖南得光光得此。丑闢初年氣鍾元。前川縈繞橫帶體。後崗邐迾偃眉痕。牛車擔負紛相錯。有橋橫卧龍蜿蜿。鷄狗相聞隣相望。令人忽憶二千言。似魚忘河樂自在。誰識春天雨露恩。</text>
<title>務安途中</title>,<text>我在高車爾在田。同時冷暖不同天。可憐造化無全妙。偏送秋風布褐先。</text>
<title>望雲牧拄笏樓老松</title>,<text>長松一樹倚高壇。翠盖亭亭五月寒。物狀固多相似者。無端人自有心看。</text>
<title>周覽望雲城址</title>,<text>少讀堪輿粗得方。不曾佳處過尋常。候亭金蔡擧手指。道是望雲舊牧塲。鳴騶躍入松間去。太僕分司揭扁煌。平生相眼不禁癢。捨車扶筇陟彼崗。猪嶺逶邐馳度野。低不爲低高不翔。到頭龍蟠鳳逸處。窈窕靡曼費舖張。暫遊須盡邱壑美。眼前形勝莫遁藏。少女浦邊湊集壯。將軍窟裏往蹟芳。應接無暇憑遐矚。環控靈羅分界壃。如眉如月橫成案。宜雨宜晴遠挹蒼。斗南元氣何芬馥。玉梅僧達遙相將。南溟之水環三面。朝潮夕汐通潯陽。海門十里波斯市。明珠寶貝集胡商。佳哉此地無多見。監牧之居不足當。</text>
<title>糠山津延候</title>,<text>山歡水喜似相迎。前渡官舟泛彼橫。此去本衙知不遠。重逢候吏更關情。身隨彩鷁凌空坐。耳慣天鵝向遠鳴。寄語風神莫調戱。向來無畏二千程。</text>
<title>糠山津店。申飭官屬。</title>,<text>隨處淵氷戒履臨。騶徒簡率見初心。延迎有阻亭長短。承奉何煩語淺深。在公夙夜憐渠久。從畧常平望我今。思量苦口無人會。且向途中費一唫。</text>
<title>松項途中</title>,<text>抵還歷數經行地。眼中一部風土記。種種物産多宜土。終不相干自己事。在智吾亦智人也。他不暇論且論智。智之爲島彈丸小。海堰山畬少生利。古來此地無專管。視之可棄不可棄。海叟髮白生於斯。今年初見來命吏。命吏臨政殫周悉。山經水史模糊字。荒餘逋稅陳陳仍。每念民生多困瘁。且將形便控上司。大抵今行窃有意。去來三百八十里。豊糓之土非一二。多黍多稌周原隰。銅山丹穴巴邛誌。歎息吾州獨不得。何由彼此無同異。今日津東眼忽開。在野禾稼紛盈視。穰穰餙得康年像。何渠不若靈羅穗。別有一種夸張處。木綿花發豊無比。地暖年年霜候晩。摘拾居常十月至。秋來得錢花居半。不獨漁塩興利易。可憐如此膏腴土。何苦設郡今初置。</text>
<title>還衙卽事</title>,<text>知我前身香國人。看花爲癖無時辰。冬日安盆憐早蘂。春來長與紅爲隣。群芳續續供三夏。石榴鳳仙入眼頻。似別情人悵南去。思君不見幾一旬。依依待還迎相笑。菊有黃兮雞冠新。去時記取初菩蕾。歸來方發俱靑春。盧兄石弟邀同賞。對花酌酒盃無巡。嫌我風流淡泊否。耳畔天樂從何臻。松風陣陣琴瑟奏。竹韵冷冷竽籟陳。神遊象外欲忘我。誰爲主人誰爲賓。</text>
<title>喜金孫炳鎬送蔘料白淸</title>,<text>所須惟藥病餘軀。縱有家人遠若無。靈草兼缸裏白。專書送自寓中朱。尋常只謂阿蒙爾。誠孝能推以及吾。乃知今日獅孫貴。不待刀圭氣便蘇。</text>
<title>送盧吉夫之都草島</title>,<text>津亭潮落簇衣冠。風颭船旗陣陣寒。橘柚秋殘人戶少。蒹葭霜重葉聲乾。天涯白髮同來遠。海上靑山獨去觀。吾輩只今俱老矣。且須努力日加餐。</text>
<title>合製定志丸</title>,<text>瘴海炎風地。熏心白首人。遍遭二竪侮。人鬼度兼旬。思用扶元劑。爭奈乏四隣。不使兒孫聞。空愁太守貧。適玆專急足。來自朱溪濱。有物持餉我。俱係所須珍。藥性本草首。人家蜂桶津。從心細劑量。材饒品且眞。東西杳涯角。致此本無因。畵獅如昨日。纔逾索飯辰。倘微衷有誘。蔀見詎能臻。充然心窃喜。冥助嘿垂仁。自視諒難藐。非輕負荷身。上答分憂聖。下臨徯蘇民。沉疴如不祛。經紀竟誰陳。良藥不求至。知有孔昭神。分明終始惠。投劑掇吟呻。丹㓒推從外。陰晴卜自晨。定應今以往。免爲癏溺倫。一服收神效。日新又日新。枯苗如得雨。病樹再回春。雲雷方草昧。君子以經綸。重喜金孫大。愛我如愛親。且待丹成日。仙方學屈伸。</text>
<title>養士齋基址看審</title>,<text>文翁治蜀日。韓子刺潮時。昔哲知先務。興儒第一䂓。不自竪赤幟。新進從何師。儒家宮數畒。此郡本無之。有基方築室。盖聞鵝湖詩。郡治南數武。山氣頗明奇。一轉旋平陸。盍往觀攸宜。朝來自屨及。同志樂相隨。姑舍形家說。且論凡眼窺。發脉聯珠綴。回頭舞袖垂。審知石臺下。明堂定在玆。梅岑揷筆架。松浦環硯池。詢謀亦復可。何待灼靈龜。辦此一佳地。多費造化兒。前過詎無眼。神慳待後貽。方知郡運美。事事如赴期。卜地旣云吉。結搆不宜遅。待到堂成日。彬彬覩士儀。預爲玆州賀。村秀幾俊姿。盛擧參三樂。佳期際一治。群居形有所。文杏長新枝。瞻依知不遠。又有校宮基。</text>
<title>送德章還聞慶</title>,<text>一生喜從我。今來㝡久淹。護病宵無寐。知貧淡不嫌。有家終必去。微子與誰兼。霜天相送罷。膓斷暮山尖。</text>
<title>答圓甲寺僧錦荷善有餽佐飯</title>,<text>粱肉方成飫。蔬筍反欲甘。雲衲來何自。山需性若諳。情當甞試一。禮欠固辭三。到晩飄然去。江頭圓甲菴。</text>
<title>逢辛在謙夜話</title>,<text>海國皆生面。天涯少故人。始疑何處客。還見所懷親。宇內黃金盡。塵寰白髮新。悠悠疇曩跡。回首一傷神。</text>
<title>大行王后慶節。詣客舍望哭。鄕長以下諸官屬及在邑鄕人幷參班。歸賦一詩。</title>,<text>萬古無窮恫。今日有此辰。夫孰非臣子。惟余獨一人。鴻私如欲數。滄海茫無津。寶齡方際盛。前有萬億春。豈謂天不吊。奄遭陟上賓。釼弓攀不得。歲月若循環。今日是何日。當年慶抃新。關雎歌太平。深谷頌宣仁。常綱忽墜地。有口欲無陳。含卹度時日。至今有此身。嗚呼日則是。哀慶胡不均。緬惟霣廓慟。萬事窮蒼旻。</text>
<title>馬自押海島來。使之喂養。</title>,<text>人用莫如馬。願得千里者。伯樂不常有。龍駒亦云寡。南有渥洼窟。上應天房社。年年拔其尤。天廐滿逸踝。太守行乏騎。豈眞無馬也。河圖按吉象。坤牝人難捨。朝見獻馬人。海山勒入把。頭絡靑絲索。背沾珠汗赭。九方今不在。相經誰能寫。生來不見馴。放牧烟蕪野。一朝縶之維。屈首寒槽下。煑荳乖口性。時時鳴一假。期以三年養。高價動夷夏。寄語塞翁道。倚伏莫論且。</text>
<title>四季花</title>,<text>花氏之姑多産子。孟是寒梅仲桃李。分與天時皆得一。轉眄韶光似夢裡。又得姚黃置東籬。鍾愛則多秋而止。別有一種名四季。司晨肇自甘露始。生倂海棠兄弟如。坐閱石榴兒戱耳。一夜霜風斂群英。枯査老枝而已矣。君看一樹四時季。猶自繁紅爛着蘂。供笑姸姸忍冷艶。媚眼夭夭殿晩紫。此時微渠太蕭索。令我日夕看花喜。誰道芳菲春後盡。化翁裁培有妙理。</text>
<title>送辛益賢</title>,<text>霜天留飮故情歡。銀漏沉沉夜向闌。鴻鴈聲中人逆旅。魚龍背上島彈丸。菊釀未乾君且去。松哦有事我何關。小舟莫惜頻相訪。且待山陰雪月寒。</text>
<title>取綴石榴掛壁</title>,<text>已從花葉出凡叢。葉也酷靑花酷紅。蕃衍有子垂垂結。差大差小枝條中。皮甲近秋稍脫綠。遙認歷數懸童童。日日看看爛就熟。全身欲似酣霜楓。滿腹丹砂紅隱暎。呼兒摘取移筠籠。傍人流涎語堪食。我心猶是看花翁。故敎離離綴在壁。天葩一種恰然同。不離本相成眞妙。還笑隋家剪裁工。</text>
<title>後園秋景。便成一幅畵厨。</title>,<text>我園雖小尙堪誇。如啖蔗本漸入佳。千紅灼灼春光好。萬綠陰陰夏景奢。洞房西風吹昨夜。秋懷搖落使人嗟。烟雲慘憺雁空叫。庭院蕭條蜂不衙。老我尋芳餘伎倆。隱仙臺下路無遮。恰似輞川圖裡坐。一層看盡一層加。枳林有子黃於菊。楓葉經霜赤似霞。密竹踈松又相錯。如入畵厨忘自家。卉木萋萋猶未萎。似將形色競芳華。盡日徊環看不足。更想詩人愛停車。莫言春度芳菲盡。秋園還是富生涯。心淸聽竹琴宜抱。興溢看花酒欲賖。若使此園人願買。黃金一陌亦云些。老吏忽報申時牌。到晩歸來引一茶。</text>
<title>憶劉士健</title>,<text>智海門臨秋水涯。葭蒼露白云誰思。越鳥依南馬嘶北。懷土人情亦不移。我本東華城裡住。自從童年結親知。玉樓金屋繁華子。月鉤雲梯富貴兒。就中一人劉士健。自幼而壯壯而衰。惟君於我交莫逆。琴來酒往無虗時。東坡何幸得米芾。伯牙不可無鍾期。行來六旬如一日。至今白髮同垂垂。老懷脆弱不似少。暫時未見相思悲。自我南來今幾月。路遠天長雁亦遅。况復霜凄水落後。思君不見坐支離。籬前有菊菊容澹。松下有石石形奇。石奇想君淸氣宇。菊澹疑君好風儀。耳畔依依索我酒。眼中宛宛催我詩。有酒有詩君不在。天涯孤絶恨何爲。何當共剪西窓燭。說盡參商兩阻貽。</text>
<title>坐燭籠</title>,<text>草創諸凡就次加。造來燭籠始看佳。氷魚潔素糊三面。膩蠟明紅吐一葩。賴爾無欺居暗室。與吾爲伴在天涯。欲知這裏功多處。昏眼床書夜夜花。</text>
<title>隱仙㙜觀楓</title>,<text>園有木兮木有葉。生在春天之雨露。其色葱蒨固可愛。讓美於花不解妬。繁陰爲我障暑日。隱仙㙜上草茵舖。南去光山二百里。是時秋序霜初度。路傍之樹多如簇。紅於二月花無數。叢叢丹赤色可餐。行促無遑車暫駐。㱕來庭院看秋景。樹樹曾經我愛護。蒸霞抹朱時孔殷。不待行尋動輒遇。九分隱映琴書案。一倍粧點蔬果圃。坐我終朝紅樹裏。不費門前三四步。乃知遠樹非吾有。任他看過經行路。爲園須似萬木園。一轉眄間衆美具。</text>
<title>養士齋開基</title>,<text>有事行無事。郡官兼地官。傍人苦未曉。謂我喜遊觀。</text>
<title>李開寧晩然有寄詩。故次其韻還之。</title>,<text>聞道詩仙在錦城。興來時復墨爲兵。靑蓮去後餘明月。應照金樽飮者名。</text>
<title>冊床新造</title>,<text>排置床書意匠恢。俱堪適用短長材。草昧乾坤新制度。應緣創見半疑猜。</text>
<title>淸國山東鄧州榮邑俚島口居劉佩玉，劉田玉，梁水洪請見招接。相見語譜莫通。以筆談相酬。渠本船商。如干物種。駄來幷放於法聖等地。以貿太次來到貴地云。而燒酒二甁，葉草一撮，雪糖一封，甘蔗二十箇進前曰。此是渠國帶來。聊表情曲云。余屢辭不已。適時金永守在傍。招使通譯。</title>,<text>靑衣編髮彼何人。突如其來居上賓。華東語音兩莫曉。脉脉初逢如越秦。手持毛穎作通使。爲我居住名姓陳。蚓伸蠖屈僅成樣。糢糊斷續難尋眞。時吐侏𠌯口代筆。滿座裒如但瞻唇。可兒可兒金永守。早學淸語談津津。當年九度入中國。酬酢如流成近隣。今日之語爾爲政。播在兩間相回輪。譯風雖殊彜性一。往復繽紛禮意淳。雙玉壺酒一苞蔗。物非可貴情可珍。我亦慇懃傳致意。口唯頭點眉痕嚬。世事桑田何足說。萬國之中舊最親。此去鄧州幾萬里。憐君水宿多苦辛。商人重利輕遠別。空負山東花鳥春。</text>
<title>入朱德潤家書塾。勸奬學徒。</title>,<text>單父彈琴不下堂。吾今奔走苦靡遑。營室羣丁難足恃。讀書諸子可能忘。事功盖自勤成就。志性元來近細詳。門外滄江雙白鳥。也應飛過笑人忙。</text>
<title>紅柿柚子自崔錫周處寄來。皆此近所無也。時到而物不見爲可恨。今適坐得。因志之。</title>,<text>一籠重疊架紅黃。紅者味甘黃者香。其大非櫻西蜀夏。厥名惟橘洞庭霜。從人求得如無路。使我投分便有光。恰似淵明搴菊日。江州持送白衣觴。</text>
<title>萬頃佛山浦。金壽貞來見。卽玩山從氏外孫。因述懷。</title>,<text>靑靑少年子。伯考外曾孫。風度稱英妙。文詞擬解元。念我在荒寂。飄然來拜軒。從傍謹唯諾。繞膝備朝昏。最愛呼之祖。油然入耳根。久作枯僧淡。飜成大父尊。誰知秦越地。得汝化家門。依如親戚話。徵士㱕田園。喜融如意舞。情溢解方言。孤絶今何有。殆將忘寢飧。憶曾蟾月妓。假喚情如存。方諸今日汝。喜豈同年論。</text>
<title>慈恩島民六名。以民斂事。登民訴杖囚頗久。間査濫徵九千餘兩削减。而今日放送。招入毬庭。曉飭後因賜酒。俾益感悟。命出賦詩。</title>,<text>畫地爲獄期不入。刑政元來非得已。伯禹猶能下車泣。臯陶邁種欽欽是。桁楊縲絏彼何狀。初意非眞欲其死。要囚冀汝一悔悟。善心油然勞後起。悲辭苦語有足感。性天渠亦人之子。文張武弛入斟酌。我酒慇懃有妙理。一盃釋汝査滓憾。二盃浹汝回生髓。當年寶鑑在不遠。試思前爲自知恥。垓心暈月圍初解。寒後陽春暖可喜。庭前掃與落花去。卒爲善人予日企。</text>
<title>偕石醒及金壽貞。往松島獵獐。</title>,<text>似麋非鹿躍如飛。生在南山食荳肥。羣聚多於毛穎族。年年往伐不知稀。自我南來忘肉味。臨飧政有長鋏欷。居人爲我說獵較。選徒囂囂趁朝暉。江村砲手健如虎。把守要衝匝四圍。藏丸載藥乙字鐵。伏草遮林墨色衣。令令盧子嗅叢薄。搜出毛公失所依。遠眸一時驚臆塞。砲響紛紛霹靂威。前徒走告應聲倒。血滴淋淋抵村扉。猩紅入碗氣尙煖。刀手催前恐失機。恰似陳孺分社肉。主賓歃坐盟壇巍。去時較似來時健。扶我衰年脚力微。</text>
<title>巖泰高濟昇前已存問。今爲來見。果文學之士也。語及儒林間事。此可謂長夜雞聲。</title>,<text>啣恩出守海洋遐。民物同胞視一家。敢望武城興化俗。猶思蜀郡返文華。謾勞毛穎頻經手。爭奈羊肥不着牙。今日逢君聞雅謔。老梅香動閣中花。</text>
<title>十月之望。松江泛月。</title>,<text>布帆高掛趁霜天。心界淸閒卽是仙。波面湧金來夜月。山光纈眼起村烟。玆遊美矣如今得。勝事依乎倣古傳。信手梢工任去向。乘船只許樂無邊。</text>
<title>寄永峽趙小雲丈</title>,<text>白雲山下小雲翁。身與白雲留住同。雨晴不係當時責。管領猶爲隱者功。紫霞㱕人見之悅。移家故近相西東。解把自怡頻持贈。筇來屨往無時空。一朝香山丹鼎破。忍令送我投塵紅。圍以溶溶之積水。駕以陣陣之長風。智湖邑僻地低濕。三旬坐閱紅爐中。擧頭唯見天涯日。葉鳧一路無由通。欲作家書說不盡。所懷人在雲之崇。一種閒忙苦不類。凌霄黃鵠泥蟠蟲。只恐高棲恣嘯傲。樂處不知愁處忡。念我長歌苦用意。臨風遙寄霜前鴻。</text>
<title>喜騷壇興起</title>,<text>騷壇新令一軍驚。光紫爭瞻萬丈榮。潑墨有輝先進戱。攔街同沸壯元聲。將他寂寂鴻濛地。動得欣欣皷舞情。爲闢儒宮虛上座。幾時人出馬長卿。</text>
<title>吟示養士齋諸儒</title>,<text>憶昨身辭玉帝前。恩言如渥浹丹田。一千里外惟均土。五百年來所覆天。安得馬卿題錦石。思將蜒海變珠淵。梅堂近夜燈成穗。坐占文星喜不眠。</text>
<title>謝壯元禮酒物床</title>,<text>禮云禮云壯元禮。諸生指我作先生。釀成六藝筐中物。供進三人榜裏榮。可是堪憐來有自。莫須深究出無名。一回喫緊津津味。勝似官厨水陸幷。</text>
<title>淸心軒落成韻</title>,<text>畫閣西頭一屋新。門楣紅日暖生春。鷰知獻賀垂簷翼。龍爲呈祥緝瓦鱗。先入室中誰好主。適來城裏又嘉賓。如令善禱無張老。且屬詩人悅霤神。</text>
<title>見咸安朴龍夏，裵紋杓書。喜題。</title>,<text>三年不見戀中咸。飛鴈初傳尺素緘。夜話西窓餘舊雨。秋懷南浦落孤帆。人情別後兼悲喜。世味甞來太苦醎。千里一書眞次面。百回披作子裾摻。</text>
<title>謝李基禎扁額見贈</title>,<text>海東玄宰李公筆。遺子箕裘不墜失。靑李來禽俱有名。秋蛇春蚓各成質。吳儂欲學病未能。尙得肩隨友好密。曹碑較劣三十里。許赴蘭亭洗硯日。南來不見虹貫月。涯角相思難盡述。遇石空懷米顚絶。對菊如逢晉興逸。雲函忽墜寂寞濱。千里持贈情非一。開緘光生正中堂。墨華泛灧書香溢。莊留几案成披慰。扁在軒楣疇美匹。朝朝葭露盥我手。日下故人書中出。把作南州眞寶藏。一字不換金千鎰。江南弄墨非無手。可與鍾王評甲乙。智湖太守坐籠鵝。光紫煌煌所居室。子以其書我以詩。瓊來瓜去一笑畢。</text>
<title>養士齋役所指使後有吟</title>,<text>古人以室喩吾心。心不通明謾鑿深。䟽得半間便啓處。穿迎兩曜破幽陰。緣渠錯誤空生費。待我臨觀始覺今。土木近來勞則大。老夫憐德豈憐金。</text>
<title>戱贈石醒</title>,<text>石醒之心我習知。萬事無慮惟家思。自玆之來未一月。隱隱已見形於眉。有時露言言忽止。怕我嘲斥切於辭。一念成痼牢不破。食亦在玆眠在玆。悠悠一日如年度。半夏三秋又冬時。煩襟叵耐起專价。忙了數日身心馳。擧止種種多絶倒。我故不言看攸爲。從誰貸得一隻犢。出門入門伻初離。行未十里去者返。迎見其弟顔始怡。紛紛送人今何益。石醒石醒痴哉痴。</text>
<title>送羅州多寶寺僧朗海有吟</title>,<text>山門不出是高僧。僧出山門便可憎。肩荷募緣稱勸善。口談卿宰詑依憑。問爾於吾何有厚。故來要拜似相仍。辛勤禪饌儲盈盒。珍重營書揷入縢。縱不明言思過半。祗應貽惱事多層。如渠徂詐吾非昧。擧世蠅營孰不曾。貧道誠齎辭未易。上官專囑理宜承。別白招尤聞有戒。不如隨俗度冰冰。</text>
<title>次金雲樵送徐絢基，安炳亮韻。</title>,<text>雲樵生朝。眎諸名勝。叙別詩。詩固起余。而軸頭之蘭。尤復動人。步其韻。率意而成。旣成之。不容終隱。追呈于俶裝之右。幸博一粲是希。點綴孤芳手自裁。乍開箋紙澹無埃。送君無奈臨岐路。暮雨寒江落葉催。有生離合苦無常。况復歡情未半強。路割去留臨水止。話多端緖引盃長。燈殘漏盡和人到。雨急風高似客忙。還愛荀龍三日座。幽蘭不歇畵中香。</text>
<title>新廐繫馬</title>,<text>櫪上昂昂一駿駒。誰能剪拂更馳驅。日千里者元常有。執策臨來莫謾吁。</text>
<title>官僮報冬栢花開。偕石醒陟園覽賞。</title>,<text>花時見花本非奇。奇在見花無花時。一樹冬栢官園裏。自夏徂秋惟空枝。恰似南豊曾子固。名高一世反無詩。自從露白葭蒼後。羣芳一一就離披。姚黃魏紫俱如夢。老癖猶以春爲期。綽約仙姿那復見。怊悵佳人久別離。官僮掃雪傳相語。冬樹花開的見知。依如小樓聽春雨。忙策扶老去看之。紅房香辮初呈態。冷蘂深枝半吐姿。邀同石友作花伴。傾我芭蕉引一巵。</text>
<title>送金壽貞</title>,<text>緇塵欲上遠遊衣。知爾㱕心戀草暉。鄕路迢迢雲葉暗。江天漠漠雪花飛。老懷在旅難爲別。子道寧親勉不違。野哭隣鷄還似昨。殊方共得一旬依。</text>
<title>謝鄕長家南苽餠</title>,<text>三分米糆七分苽。糆少苽多味始嘉。松餠心醎難可口。桃餻油勝未香牙。君家此物眞良手。今日於吾作太奢。不離一堂成大嚼。楊州仙鶴莫須誇。</text>
<title>喜供甘蔗粉饅頭</title>,<text>土人不識甘蔗糆。烹煮徒能鶻棗咽。厨郞年少尤昧方。如姑誨婦談一遍。朝來試使作饅頭。一椀新供盤中膳。其大如▼((士/冖/弓)+鳥)其色烏。初看甚似無奇羡。嚼破全塊呑滿口。一一香牙不可選。津津便欲忘肉味。勝似出自京厨傳。葛粉苡薏落下風。木麥䬪飥歸後殿。種蔗今年還恨少。淵明秫酒非吾戀。</text>
<title>寄朴夷西龍夏</title>,<text>夷岑秀色晩蒼蒼。千里書來證海桑。聽鹿洞虗壇草鞠。倚樓人去笛風凉。晨星落落無由聚。古木凄凄有底香。但願從今俱努力。歲寒心事莫相忘。</text>
<title>贈朴花石永脩</title>,<text>地方制度舊維新。今歲巴陵喜得人。閭里艱難餘弊局。射堂顔色動鄕隣。一書贈我應無暇。千里思君更惱神。往事依依長在念。幾時重醉洞庭春。</text>
<title>贈裵松坡紋杓</title>,<text>梅堂回憶昔追隨。契合如君問是誰。操履見於難見處。風流言在不言時。分明宿世何緣業。畢竟浮生有別離。珍重一書千里外。松坡眞個歲寒知。</text>
<title>石醒以脚瘇久卧淸心軒。故余往見。吟示慰之。</title>,<text>我是先病者。秋來始起身。石亦有時卧。因仍似效嚬。同來瘴海地。蛩蚷兩相隣。非犯下堂戒。如何告不仁。跫音戶外寂。貽阻已多辰。少間作何狀。來此見之親。雖知非漢癰。良亦足吟呻。朝朝門外候。何異越視秦。專靠僮一個。頻走鹿難馴。責效猶無的。悠悠欲浹旬。所賴經百鍊。安心喫苦辛。請下一轉語。不覺拖申申。天時晴景少。人事苦悰頻。知君讀齊物。隨遇解怡神。努力加飧寢。行將撤採薪。東閣梅花發。早來共賞春。</text>
<title>盆上杜鵑花始開</title>,<text>三盆憔悴杜鵑叢。灌漑安排寄石翁。造化全功元未易。辛勤開得一枝紅。</text>
<title>討鼠詩</title>,<text>東坡曾作黠鼠賦。茝人今作討鼠詩。邠人燻窒絶未甚。南國穿墉後弊滋。秦末偸狗形勢倚。遂令天下成瘡痍。賈生筆誅誅不得。欲投忌器徒費辭。唐人錯比子天貴。談命支流擧世欺。藏身不入化圈裏。奔托虗精學暗窺。添生牡齒無完物。種種生憎萬有奇。厥罪猶難擢鬚贖。洪量蘭亭筆羲之。我善中山毛穎獵。又有秦系之編師。鼓鼓行出鳥鼠谷。米倉山圍井井旗。殲厥渠魁釁鋒鏑。脅從投畀有北涯。知我者謂有所激。不知者謂甘蔗私。</text>
<title>移置梔子盆於淸心軒。有吟。</title>,<text>雨雪霏霏歲云暮。觀瀾老人忽反顧。竹瘦偏能耐霜威。松健猶堪闘風怒。盆中一樹山梔子。向我宛轉寒愁訴。太守之室小如蝸。起居飮食無餘措。有人淸心軒裏在。無憂梅鶴阿均付。正宜太乙燃藜閣。添作離騷草木註。官貧致此三冬別。居廣爲君一案具。臨風咄咄戒無恙。期以明年春復遇。</text>
<title>雪中賞花卉吟</title>,<text>其日壬癸其色黑。伊昔芳菲不復識。蘆荻初飛洲渚間。楊花如夢樓臺側。閉門深擁紅炭。枕上神遊衆香國。怪底曉起窓曙早。屛前素輝來相逼。倚余觀瀾軒上立。琴堂四面多顔色。先以六花爲素地。紅黃靑翠緣成餙。菊與四季愈分明。松及脩竹誇挺特。令人應接無閒暇。各以色相呈其極。莫是一夜春風來。偏向我邊傳消息。不然畵師神妙筆。一番眩我丹靑域。胡爲平日眼前景。雪未來時曾未得。色色可餐形形愛。也知天也非人力。官樽秫酒今餘幾。擬續梁園宴文墨。君不見鄒生吹律奪造化。立變陰崕之閉塞。智湖之寒今如此。請君爲我圖之亟。</text>
<title>戱題書寫所</title>,<text>才無豊嗇別。工有淺深殊。昔何多且善。今則足云無。咄咄中書子。何當復見乎。墨跡未全沬。摩挲興一吁。廉頗思用趙。夜夢邯鄲都。手書非不欲。眼霧奈糢糊。來汝授之簡。僅能免鵝塗。蠅頭何太窄。鳥跡不成摹。一派傳何自。童年學操觚。粗知先後畫。自謂上工夫。因之廢書歎。回頭念舊徒。若比咸與固。此是畫葫蘆。</text>
<title>壁揭本固邦寧四字</title>,<text>欲寧其邦先固民。宗聖書中此理觀。如舟有水水要厚。若廈爲基基欲完。五馬駄來民憂重。自家箴儆從何看。智山無義政智海。觀水有術揭觀瀾。五子歌中四箇字。揀來要義作銘盤。匹夫不獲如溝納。擧世無虞若泰安。揭之朝夕視爲戒。煌煌華墨照心丹。名言玆在念玆在。庶幾臨民不素餐。</text>
<title>夙夜在公</title>,<text>旰食宵衣臨在上。望美人兮天一方。與我從事者皆是。反躬自省以爲常。內中盡日無呼喚。庭者在庭堂者堂。不夙則暮非公軆。何至顚倒其衣裳。刀筆家中雞唱早。簿書案上漏聲長。分陰寸晷非私有。寄語諸君戒忽忘。</text>
<title>務安吳進士鎭龍來訪。得恩字。</title>,<text>誰家雪賦作魁元。一蹴騷壇座始尊。郡閣燈深同習靜。海門潮落不生喧。貧厨供客嫌無味。殘局臨民愧少恩。驢背知君詩料富。莫辭重與贈吾言。</text>
<title>排悶</title>,<text>郡地十分水九分。芥舟浮沒杳無垠。雖在無風春夏日。動經旬月往來云。况是秋冬水旺節。蜚廉怒號波濤殷。郡門催發徵租使。前月浮梁泛彼濆。及期望望無消息。來輒憑風托語紛。欺方把作好欛柄。坐此無由考慢勤。收刷零星十未四。不可使之隣邑聞。公家期會嚴程限。府檄星馳趁朝昕。前甘後飭來相續。使我身心費惱熏。誰知往在東南郡。百務先人㝡出羣。</text>
<title>次雲史，石醒阜民軒韻。</title>,<text>一塵不向訟庭飛。唯有佳賓對暎輝。是日鴈回黃葉浦。何山狵宿白雲扉。盃樽北海邀歡洽。花樹韋家講誼肥。自是滄江潮信早。扁舟來去莫相違。</text>
<title>正由門揭板後。吟示郡人。</title>,<text>禹鑿龍門水穩流。桑麻雨露見中州。孔氏門徒知入德。尊王黜覇炳春秋。邇來門路多邪逕。散蔓千歧失所由。海門千里余今至。塗轍相殊最可憂。衙閽有門門無號。肇錫嘉名揭上頭。縱橫字畫大如腕。不獨鍾王筆法優。其名正由有深義。試問居人知者疇。江柴在逐蜀道鳥。海石臨邊秦政牛。不以偏陂惟以正。一路須從心上求。周行百里道如砥。好作三年卧治侯。</text>
<title>金石樵自養士齋役所㱕。盛言余做措有方。故戱題示之。</title>,<text>草昧經綸君子以。盖聞謀事念終始。心籌默運知者知。建齋養士非徒爾。消磨頑梗入彀中。陶鑄雍容㱕化裏。舟行苦無副手梢。日暮滄波獨自倚。文史中人金石樵。乍把心盃斟妙理。分明解道余心事。對剪燈花一夜紫。將來土木眼前景。擬議東南夙績美。天津好被猢猻覷。不意今朝見大耳。借問先生何以敎。笑而不答仍相視。今夕只可談風月。兩心默契言外旨。</text>
<title>次吳雲史六首詩</title>,<text>軒名欲換聚星堂。偶枉羣賢共擧觴。唐館何年隨國子。魯狂千古學琴張。興來不負山陰夜。緣重相逢海上鄕。薄雪初消風日好。平原觀獵喜難忘。右緫叙賓主。飮紅還似醉流霞。送子尋眞路不遮。履底露華罥鹿網。杖頭雷響起狙沙。仙緣鄭重丹應熟。道骨淸癯癢豈爬。想見小車山外日。韶顔勝昔玉無瑕。右屬雲史。逢人到處說詩仙。松下源源不記年。別已幾多無後約。道之云遠有奇緣。山窮水盡魚龍國。木落霜凄鴻鴈天。一榻梅陰成信宿。海門孤月喜重圓。右屬石樵。邀同醎淡海漫漫。託意初非一日歡。霜後石鍾偏自感。老來毛穎不勝殘。詩輸賈島形何瘦。酒憶東坡量又寬。白鳥與人忘已久。盤渦心性任平安。右屬石醒。儂家本住五陵西。自擬元龍百尺齊。南渡豈曾初意也。秋來全欲解㱕兮。王言在耳終難負。民事關心強復携。敎我誰能黃老盍。願言師事素誠齎。右自述。喜事荒濱頗不寥。從余二客溸蘭橈。松間庭院哦仍就。雪後溪山興自饒。肩共蹇驢挑醉聳。心隨倦鳥忘遐翹。南來一歲玆遊冠。縱有懸㫌豈復搖。右回尾接首。</text>
<title>次都訓長金璇基韻</title>,<text>俗難卒變良工苦。事貴相須宿士因。借手散分指頭月。海鷗從此可相親。</text>
<title>造房帳。步白長庚新沐韻。</title>,<text>老作調身計。寒知卒歲憂。新裁一寢帳。文素質溫柔。密如添厚絮。暖似襲重裘。已辟風生膝。仍忘雪滿頭。夜來經宿穩。倚枕引茶甌。不知寒暑切。春意一何悠。吁嗟此帳外。令我起閒愁。雪屋凍將塌。氷川凝不流。絶塞淹孤戍。覊窓滯遠遊。區區冬至粥。何足慰幽囚。安得邊生被。覆之天下優。所在仁政。惟憂不自由。</text>
<title>吟示箕佐島諸儒 幷小引</title>,<text>文者氣也。氣不銳。文何以貫乎哉。今見箕佐應券兩軸。非但文字之盛。趁限而製。越重險而專致此。其氣足以有爲。玆亦喜氣所使。爲搆拙語。以皷其餘勇。使之知進而不知退。兼使寥寥者聞而有所興起云爾。維南有箕佐。達海又觀瀾。濯錦裁赤幟。先人竪騷壇。鷄聲破長夜。龍斧鑿洪湍。選鋒者誰也。梅花趁臘寒。雪苑迎司馬。南昌見子安。白衣夜送酒。佐我秋菊餐。幽香飜上座。文彩爛盈盤。可愛文字飮。匪直酒盃寬。始恐相與寡。於今大可觀。我有琹三疊。夜起爲君彈。一曲淇澳上。猗猗竹萬竿。二曲農山操。春和囿一團。終曲卷阿鳳。覽德梧崗巒。太守今而後。不作素餐官。</text>
<title>次吳雲史韻</title>,<text>尊師不記入雲深。倒訝遊人斷往尋。遠害仙扉看鹿跡。忘機漁浦押𩿨心。靑山虗對畵中餠。流水自通絃外琹。爲謝旅燈勤用意。書來一一費長吟。</text>
<title>人有柿橘之饋。石醒尤喜。詩以解嘲。</title>,<text>筠籠來自海鄕秋。香動觀瀾太守樓。黃似黃金懷可抱。紅如紅玉掌宜收。仙兒天上憎三竊。交友人間惜一投。不識石翁何似者。饕風呑盡泛虗舟。</text>
<title>送金石樵之京 幷引</title>,<text>石樵之來。我眼靑靑。石樵之去。我髮星星。無寧步贈我之韻。聊以供思我之資。百轉逢迎百轉新。殊方就我倍生春。晩交漸覺淘沙石。孤恨仍忘混介鱗。鴈叫曉霜如喚旅。鷰知秋社又辭賓。歲寒歧路無相贈。惟願風帆輒有神。</text>
<title>寄都訓長金璇基</title>,<text>氣母剖鷄黃。安排日出方。檀箕基已肇。辰馬蹟何茫。休運屬仙李。儀文煥有章。閭里聞絃誦。州鄕列校庠。一隅猶未冾。乃在海之洋。疆形皆島嶼。生業半農商。爲是無專管。人文未向陽。高才塗半廢。由例記名強。人地同隨下。欿然自視當。徵求仍大作。困瘁更非常。聖上惟斯惻。於今闢一鄕。號名階牧府。壤地集羅光。顧我適承乏。分憂入此疆。葵忱思報答。草務費商量。七事誰先急。興儒法最良。端趍丌上在。禮俗卷中詳。麗澤苦無所。營玆搆一堂。斯文攸大擧。此郡最初塲。所貴在觀感。州人莫我諒。回文聽邁邁。遺制視蒼蒼。睠彼城西屋。恐爲虗築防。隻拳心獨苦。副手念難忘。幸得臯比主。賁然上我床。河汾推夙望。偃室動幽香。也識鄕邦裏。一言四孔彰。函筵當密邇。衡宇入瞻昂。願借賢爲譯。播脩我腎膓。先言當務急。且道苦心長。反復詳諭地。令人發蒙障。提撕應切切。鼓舞自洋洋。動得齊心膂。方能事就將。蠙洲懸講燭。魚市掛書箱。樂哉宮數畒。林林集衆芳。儒風溢街巷。文彩耀隣傍。太守還無事。彈琴弄鶴翔。請君明聽我。嘉惠匪耄狂。</text>
<title>怪石詩</title>,<text>誰人喚石做頑顔。我愛奇形自遠還。天家久失靑州貢。流落江湖看等閑。</text>
<title>偕石醒往台川趙炳鎬家。話吳雲史。</title>,<text>緣詩自瘦杜楠堂。每引山紅佐詠觴。出入弩牙呑藪澤。縱橫筆舌困蘓張。一旬旅舘專爲主。百里吾州別有鄕。此事世間寥已久。故來相訪示難忘。</text>
<title>台川㱕路</title>,<text>未了淸談告抵昏。謝君今日掃山門。臨民自許如棋着。料事方知似手飜。細膾入唇醒酒氣。寒梅衝雪暢詩魂。官人念我㱕迷路。故送雙鑼月下村。</text>
<title>吳雲史撤獐獵入邑。趙炳鎬偕之。</title>,<text>再枉山陰雪後行。江關遙夜破愁城。爐香有縷偏能細。鈴索無聲自在橫。萬水難爲觀海眼。一塵不凂讀書情。逢君又負詩中債。願借滄浪滌盡淸。</text>
<title>寢室壁隙。有鼠作閙。每夜交睫不得。以錐尖刺捉。傍觀者爭賀如獲劇賊。因有感。</title>,<text>我有屠龍之寶劒。磨而不試今十年。我有餌犗之大釣。江魚不食河氷堅。浣火透冷銷金薄。塊枕琴堂夜不眠。寂寂香爐銀鴨睡。搖搖蠟炬玉蟲懸。㓒園蝴蝶驚飛散。聲在壁間煩蕭然。初如蠧屑遇觸碎。更似蜂壘因風顚。知是巖際窟中物。欺我孤棲恣弄專。潛狙舊習暗地伺。偸狗餘方空隙穿。儂曾作詩酷討鼠。漏網如今憎嫉偏。牛刀焉用割雞地。寸錐亦足行奇權。尖於矢鏃革能貫。利似金鎞膜豈全。陰符燈下刺股法。鼠輩焉逃吾手前。如頂下針毫不爽。立見錐末猩紅鮮。擢鬚堪供蘭亭筆。移粟可佐蘇郞氊。傍人喜如禽猾賊。賀語紛紛起四筵。世間黠鼠奚止此。可惜寸鐵遊空拳。</text>
<title>冬至前夕。設荳粥派餽諸官屬及在囚者。與諸客賦詩。</title>,<text>塵刹身心愧未收。扁舟湖海又南浮。功名於我如相逼。歲月其誰不使流。葭動地中陽線伏。梅衝雪裏暗香幽。從余二客俱仙侶。置酒琴堂卜再遊。</text>
<title>南至日</title>,<text>太始乾坤造化功。天心無改子之中。黃鐘起數從今日。紅粥驅邪見古風。萬事新休容我續。一陽和氣與人同。也知地底逢雷處。回轉衡璣不暫空。</text>
<title>正中堂</title>,<text>不下一堂百里看。恢恢餘地正中寬。遮風燭穗光初定。經雪梅花韻未殘。念念在玆心有主。謙謙自牧意無官。我居莫道如鳩拙。容膝三年審易安。</text>
<title>瑞雪</title>,<text>比年憂旱澇。我髮白如雪。海澨奴券燒。官倉賑政設。課日記陰晴。占春豫冬節。常溫戒干和。劇凍慮招蠥。會有陽春士。含盃共慰渴。壁燈淸於水。床衾冷似鐵。怪底窓曙早。素輝銀海澈。柳絮因風起。梨花滿樹結。萬家添驟富。街巷撒瓊屑。時適日南至。曆書朝已閱。農家臘三白。傳作瑞徵說。麥潤芽將吐。蝗寒族欲滅。其占爲有年。騰六兆先泄。筮叶雷火繇。財阜南薰闋。上瑞孰踰此。同我民胥悅。菽粟如水火。風俗美塗轍。欲作嘉禾頌。詞人解點綴。梅陰起相賀。煑酒煖生熱。是月先集霰。明年當飽歠。散作十分春。何須憂政拙。</text>
<title>通引安興天採一𥠧松。置怪石之傍。其隣始不孤。</title>,<text>小小石前小小松。安家童子手栽封。淸孤本性元相近。羅列芳隣自可容。只欠憐渠無竹友。那知與我有萍逢。朝來飮水何書讀。赤老黃仙願所從。</text>
<title>阜民軒得非字</title>,<text>臘雪前宵動瑞輝。官娥洗酌客忘㱕。自憐朱墨難爲暇。每念蒼生有所希。遭値熏宮同解慍。優遊壽域倂躋稀。踈才愧比山東吏。粒我烝民爾莫非。</text>
<title>雲史，石醒以誇字韻示之。走筆和之。</title>,<text>閣裏寒梅已放花。高歌望美斗橫斜。政慚第一河南守。㱕晩逕三栗里家。白首憂民而已矣。丹心報國奈何耶。作詩擬續豊年頌。惟有前宵瑞雪誇。</text>
<title>次淸心軒二首詩</title>,<text>小小山前挾海流。我來無地起高樓。宦情已付藍田日。民事多艱橘戶秋。從古得喪同塞馬。秪今浮沒任江鷗。興闌幸遇陽春士。借與梅花筆下收。東閣宵開北海醪。陽春詞客十分豪。笏牙每爲看山爽。棋手偏因賭墅高。旅舘流光飜似水。詩家晩節細於毫。晩交此地萍緣重。夜夜琴堂雪裏遭。</text>
<title>養士齋原韻成</title>,<text>成都太守漢時文。先務興儒夙所聞。村秀爭瞻昕鼓日。天孫爲織錦裳雲。同㱕禮俗三千里。圖報洪恩萬一分。但願從今茅棟下。朝朝書曰暮詩云。</text>
<title>嘉趙炳鎬才敏</title>,<text>世間久無連城璧。岷峨悽愴秋空碧。槖中我有賈胡金。南遊海市窮搜索。駑駘不足致千里。樗櫟何能支百尺。高樓長笛誰家吹。明月台川夜生白。年甫請纓西京門。才堪抱硯南昌席。生蒭一束其人如。不辭下拾黃仙舃。琴堂來作席上珍。愛玩朝朝復夕夕。當年産此何物老。近日爲我於焉客。歲暮思㱕未言㱕。老夫靈犀照無隔。座上空留三日香。費我長唫懷脉脉。</text>
<title>送吳雲史震龍</title>,<text>驢背騷人興盡回。梅花從此爲誰開。遊窮海嶽雲埋屐。望極鄕山月滿臺。賓舘久令彈寶鋏。離亭強就倒深盃。異時無限相思夜。也有詩筒夢裏來。</text>
<title>雲史滯雪仍留</title>,<text>歲暮㱕期莫說遅。玆遊政好臘梅時。地宜遍覽湖山勝。天欲仍留雨雪隨。座上不空文擧酒。江南無限謫仙詩。生蒭一束人如玉。傾我氷壺更贈持。</text>
<title>通引安興天採小竹一本。置于松石之側。於是有几案三物。</title>,<text>西江一片石。來在茝人案。古怪旣寡儔。孤絶又無伴。與我成依倚。懷抱各相半。淸廩雇一僮。少小雙角丱。似能解翁意。日日進奇翫。搴松栗里園。採竹摩詰舘。揷之沙碗中。護石對隣閈。石以松爲友。松與竹相貫。翁一於其間。怡顔朝暮看。想像靑怪貢。逍遙白鶴觀。伯夷千載下。淸風吹不斷。芳隣接成四。幽興難盡筭。梅花莫笑我。一一助閒漢。童子豈無知。灌漑事宜幹。何物生寧馨。其趣頗蕭散。覔紙一題詩。月明枯琴按。</text>
<title>贈安睡山炳亮</title>,<text>至人論道不論功。况是消長造化中。碩果昭蘓無待種。寒灰浮動匪因風。一朞復始乾坤大。萬像回新物我同。迓續祥和今以後。穉陽漸進老陰空。</text>
<title>夢中作</title>,<text>南來海上遣孤懷。景槩無非望裏開。雪屋月明梅正好。何人訪我泛舟來。</text>
<title>夢見趙炳鎬。覺後作。</title>,<text>我夢前宵事甚奇。非徒見面見君詩。魂迎㓒叟蘧蘧蝶。手摘劉郞箇箇驪。一日分張猶可惜。兩心相照正推知。曉鐘聲裏人何去。如幻如眞覺後思。</text>
<title>雪中見四季花</title>,<text>長白六月山見雪。左海之北北之北。大都地勢東南傾。卉木早得春消息。固州孟冬重陽會。巴陵四季殿晩色。一一記在叢瑣錄。當時錯道溫之極。觀瀾軒前朝起余。考以時候玄冥黑。萬樹風霜搖落後。千山雨雪霏微域。彼何花紅與草靑。卽看然疑眼更拭。晩紫堪爲蝴蝶窺。細綠可使牛羊食。灼灼芊芊猶帶春。臘月天時渾不識。冰海一邊花復草。前在咸固所未得。方知湖候暖於嶺。造化天機那可測。我有一部寰毬圖。六洲五帶殊萬國。農有此耘而彼穫。日或方昇兮已昃。車書所通以外地。無量恒沙幾萬億。寒暑溫凉萬不同。所可言之反臆塞。虛不可拘時難篤。夏蟲河伯俱堪惻。</text>
<title>次趙小雲寄來韻</title>,<text>白雲遙想雪華鮮。訪我何人記往前。北鴈南來消息好。倚樓長笛破昏眠。所思不見歲云暮。定有梅香雪裏聞。尺紙縱非眞面目。書中君是意中君。泠泠欲奏海山絃。彈到相思倍黯然。離合關心如我獨。閒忙殊路較誰賢。幾回夢覺梅窓下。千里書來橘嶼天。栗里㱕期無定日。好敎雲老管雲烟。</text>
<title>敬呈趙小雲丈</title>,<text>一書珍重伴三詩。旅舘寒燈歲暮時。畫裏有聲皆妙諦。篇中無字不相思。定知老去神愈旺。且待懷來手輒披。晩節漸於詞律細。風流儒雅儘吾師。</text>
<title>永峽朴順乭專來還㱕後述懷</title>,<text>六十四翁千里外。惟形與影相依賴。豈無栗里之琴書。只携成都之龜蔡。憶昨秋間病卧日。秦越人情閱玩愒。歲暮孤懷弱於絲。苦戀家室無由會。音書不來塞北鴈。夢魂只勞江東膾。今日一价來何晩。綺窓寒梅信息大。諸男手跡昭入看。社友詩筒寫如繪。歡心忘却在天涯。喜事依若平生最。來人一宿薄言㱕。遠使淹留固無奈。裁書送罷坐無聊。心事搖搖似懸旆。依依先壟巡省地。歷歷前溪釣遊瀨。不如滿引一大白。醉卧地席天爲盖。</text>
<title>揭政堂扁楣。喜題。</title>,<text>一堂三板一時成。粉白烟玄各有名。智海行將添郡誌。阜民聊以慰黎情。視瞻於我從玆煥。顔色緣渠幾倍生。始得平居常目處。免敎空寂費神精。</text>
<title>㱕自養士齋獨坐</title>,<text>自營經始後。三日一巡齋。蕫役非無掌。修功或失階。施賞雖無腆。尙釋衆工懷。太同都料匠。指麾事不差。傍人不諒此。謂我曳閒鞋。近日天寒甚。擁衾委百骸。茶罐專傍侍。詩囊擲小奚。不愆將攝效。昏眼強回揩。日錄編摩了。簿書點檢皆。鴈循元例。報罷申時牌。故試觀瀾步。時天月正佳。最宜深凍弛。無妨薄雲霾。回頭語石友。今夕與君偕。少敞雖鄕射。奇觀異海涯。念哉新築屋。慣記舊行蹊。步步三門外。行行十字街。及至新廳事。掌平木理楷。蔭白簷新剪。燭紅逕不埋。靑襟羅擁四。杏古又踈槐。禮俗論鄕飮。歡情放謔諧。淸興須臾淺。人言不可乖。各自㱕其所。官燈誰與儕。抽書仍對案。幽緖亦堪排。獨坐成眞趣。晨雞謾自喈。</text>
<title>憶趙錦坡</title>,<text>自君之去矣。無日不思君。遙憶人何在。迢迢隔暮雲。</text>
<title>崔鳳瑞蒙其祖㫌孝之命。力綿懇悶。感而有吟。</title>,<text>漢峰崔嵬天半擐。下有南溟四回環。百年前有崔氏子。隱居行義於其間。事親之節盡誠敬。比古蕫生若是班。况有賢妻助內美。一家三綱不越閑。鄕隣感歎登褒狀。九臯聲聞厥惟艱。而今何幸蒙㫌表。由禮由營煥有關。孱孫力綿爲人賃。棹楔經營巨如山。閭里咨嗟騰賀語。主家艱絀動愁顔。嗟哉隱然有所恃。成人之美吾何慳。但恨手無昌黎筆。一播歌行動九寰。</text>
<title>智海雪夜。見小舟前過。忽憶劉士健。</title>,<text>海關孤寄若逃空。幷與跫音不入聦。燈深童子垂頭睡。日出朝衙薄退公。矧是天寒歲暮夕。怊然負手倚軒櫳。月何蒼蒼雪何皎。令人欲想山陰篷。彼何人斯小舟子。瞞過梅軒獨立翁。忽憶來時劉士健。一番訪戴期會同。七分是疑三分信。飜覺當前過去風。卬須我友非卬友。牽動幽緖還無窮。迢迢南北縱云遠。恨煞如斷橋之虹。安得㱕鴻寄一幅。使君知我心忡忡。</text>
<title>憂歎</title>,<text>雨雪瀌瀌歲向闌。旅人無計可邀歡。心同落鴈偏凌遠。身似殘梅巧耐寒。鄕信有書多不答。郡形開務漸知難。堪憐一片他山石。日夕冰壺兩照看。</text>
<title>夢侍春雨室。覺後感唫。</title>,<text>天涯歲暮白頭垂。三十年前膝下兒。欲養專城親不在。可堪重讀蓼莪詩。霜露凄凄歲一遒。㱕心長是白雲悠。無端尺帛前宵鴈。叫起新愁倍舊愁。葉鳧未化化莊蝴。繞在庭前宛弄雛。太似平時遊子返。怡愉不覺此身孤。分明提耳語諄諄。勉爾臨民郡務新。舊物靑氊三字在。不欺君是不欺親。上有彤雲下葉花。依依看取在吾家。方其夢也何知夢。只作尋常遇境佳。城雞喔喔曉鐘鳴。千里飜然一轉驚。風樹如新孤露恨。此時心事若爲情。穹蒼浩浩罔涯恩。冥漠誰敎做夢魂。事不辭難要訓子。憑將幻境故垂言。</text>
<title>詠雪月松影</title>,<text>松高雪白月當中。影落階庭實是空。搖蕩依俙如掃雪。非爲掃也卽因風。</text>
<title>人賀褒題。余以箴儆自戒。</title>,<text>闢鴻之地拙鳩人。視事于今未十旬。九仞爲山初相土。一舠抗海杳無津。居人生長無官邑。跋扈頑魚不易馴。幷用恩威生戛澁。備經一事百艱辛。試甞自顧何功業。依舊氓風洋海濱。課功䒣䒣期將及。恐被人言筆下臻。名實難誣公議在。暖寒元是自知眞。可慚今日南來信。滿紙嘉褒溢美陳。先言老鍊曾經績。且道全安向化民。西施唐突無塩畫。賀語紛紛座上賓。將欲責之先奬詡。樂成人美上司仁。非欣伊懼中心切。遇寵如驚古語諄。上上月評何自得。事功忽反顧吾身。官怠小成眞格訓。志盈虛譽豈圖新。定知言外藏深意。事在前頭勖勉申。馬待加鞭能致遠。玉經重琢乃成珍。一座之間情各異。人方歡笑我潛嚬。那當剩得湘亭酒。散作吾州百里春。</text>
<title>趙炳鎬依約謄冊而至。嘉而吟示。</title>,<text>誰家才子玉爲姿。及到重逢又一奇。卷是手編精就造。字皆心畫細成移。與人有信知長處。臨事存誠卜遠期。賓舘喜添良士座。爲君今賦第三詩。</text>
<title>臘日謾吟</title>,<text>雜俎睢陽風俗通。臘之爲義獵相同。吉辰維戊神攸伏。除夜將申歲欲終。螺酌可斟酬節樂。井椒云有辟瘟功。此與金丹誰較勝。願賜吾民遍域中。</text>
<title>答張鍾憲酒</title>,<text>智湖椽主也堂堂。擬續嘉平佐擧觴。絶勝桂薑調夜胃。飜敎梅柳放春陽。聊同白雪知音客。肯羡丹砂却老方。刻燭關門仍坐久。頓忘更漏五更長。</text>
<title>盧吉夫自都草出來夜話</title>,<text>燈火靑熒夜向闌。故人來坐閣梅寒。鄕懷各憶家千里。民事相憂島一丸。戶外雪山公與重。鬢邊年鑰我同殘。不如滿引盃中物。澆灌胷襟醉去看。</text>
<title>喜惟孫來</title>,<text>幾多海上未㱕舟。一種寒燈歲暮愁。而我除他歲暮外。又有一種君知不。難忘易知劬勞日。旅舘明朝又一周。桑蓬往事悲徒切。蓼莪遺篇德未酬。豈無兒孫寬慰者。散在迢迢圻嶺州。書猶難見况其面。盡日無聊搔白頭。飜驚馬上一年少。來下三門入正由。乃是吾家之阿彧。初看涕淚喜欲流。氷雪艱關千里路。曷云能來海南洲。津津口悉家中事。消息眞傳解我憂。阿翁今作抱孫老。適在玆辰奇喜尤。不似前時太孤絶。含飴除夜迓新休。</text>
<title>謝養士齋酒物</title>,<text>瓢飮儒家本色貧。又今營室備艱辛。需雲一朶從何墜。慚愧諸君謾效嚬。</text>
<title>弧辰日述懷 幷小引</title>,<text>孤露人之遇弧辰。當倍悲痛。程夫子甞言之矣。世之嚮用全福者。爲其子若孫。例設豊供以餙喜。抑亦人情之所難遏歟。顧今日地仰而俯而。合置忘却之科。所以日漸近而不露幾微。人亦誰肯向我提道耶。意謂度了如平日樣。亦一幸事矣。豈料好事者從何闖知。睢盱作供。及是日而雜然前陳。眞所謂好沒人意也。然而遂事奈何。只得強意安受。回吁作笑。轉慽爲欣。使爲我枉費者。不至憮然足矣。而乃若我中情結轖之懷。則終非外物所能移也。庸是發諸韻語。以明今日之酒非余之本情也。旅人當歲暮。萬念寒如灰。有樂不知樂。無哀亦自哀。有時馳意馬。悽倚望鄕㙜。迢迢千里外。上有白雲嵬。拱木深霜露。荒阡長草萊。懷哉春雨室。蓼莪詠一回。劬勞日漸邇。撫念發長唉。是天何廣漠。烏鳥謾徘徊。忍享專城供。寸心半已摧。蒼茫問家室。畿嶺路悠哉。病子孤如鶴。寒妻瘦似梅。杳杳天涯裏。相思莫往來。弧辰願不遇。胡爲荏䒣催。人情當倍痛。觴政不須開。不自道初度。胡孫豈覷猜。晷刻經如瞥。幾微掃若埃。阿誰費饒舌。漏洩甕頭醅。錯錯脂膏鼎。洋洋麴糱盃。此時難喜怒。心事再三裁。添作一端惱。且宜三發咍。旣云寬慰地。不使羞顔擡。回轉作喜歡。我姑酌彼罍。眉睫強成展。言譚故近詼。只當依此做。非是我衿恢。苟求通底蘊。詩語卽良媒。須看我鬢髮。添化幾莖枚。</text>
<title>歲除逐睡</title>,<text>丙申庚申夕。茝人問茝人。官啣是命吏。職務卽臨民。一歲奄遒盡。事功且細陳。早春叨受勅。首夏乃辭宸。捨陸從船路。試賞涉海辛。艱關到新邑。時五月中旬。彭澤無隨累。珠崕有絶濱。心迷如墮甑。事事杳無津。壃形皆積水。民俗半荒塵。下車無處所。寄宿吏廳因。鎭堂蝸如小。仍舊不圖新。營室非無據。斂民豈是仁。任使苟充位。益見人才貧。僶俛趨刀筆。招邀集越秦。條規四十一。臚瀝腹心眞。有利便民邑。無疑質鬼神。只盡在吾事。那知遵不遵。急務在興學。奈非絃誦隣。自來無導卛。貿貿久因循。苦心思鼓舞。筆禿又焦唇。勸奬稱三樂。提撕勉五倫。辛勤營一屋。爲養士彬彬。才傑何甞限。聞風稍可親。有時文字飮。近日禮儀賓。從此做將去。庶幾席上珍。㝡是難醫疾。舊來徵索頻。民隱縱云惻。部文奈莫伸。思之如恫己。不覺兩眉嚬。治愧彈琴宓。憂深納溝莘。恩威與寬猛。自謂十分臻。▼(亠/虫)風鋤強梗。寃牒拔沉淪。舊染諒難祛。尙多漏網鱗。日月已曾幾。鬢毛漸化銀。奄及催課日。空踈自反身。慚愧南巡察。優褒語意諄。屈指功安就。回頭化未均。纔能無大過。那得軆洪匀。君恩何以報。可畏彼蒼旻。天涯今守歲。海上又迎春。萬事猶餘在。洗心坐待晨。</text>
<title>丁酉元朝</title>,<text>天涯守盡一庚申。海國今朝歲鑰新。蓂葉不移堯陛朔。椒花猶記漢宮春。瑤徽許共知音友。彩舞來添繞膝人。喜事豫期三大願。躬將香祝趁淸晨。</text>
<title>家書中未盡者。搆以句語。示家兒。幷引</title>,<text>親之於子。期望也大。故戒慮也深。以汝禀賦虛弱。每庸悶念。所以平日口誨也書示也。類多峻辭。况今病蟄僑庄。地無醫藥可以如意治療。重之以戀親懷土。無非常情難抑之端。則坐在千里。奚但惟疾之憂而已耶。今於惟孫之來。語及家中事。百懷斗起。無寐。聊著短述。示汝以吾志也。樂有賢父兄。以其敎義方。雖天下至愚。於子識慈諒。我家靑氊舊。傳之恐墜傷。孝友與勤儉。如吾不足當。自汝成立後。門閭待熾昌。良金鎔作器。美玉琢成章。靑紫又來逼。送遊幹事塲。書釼期初志。簪纓襲世光。時汝年齡少。慮爲理生妨。憂念無時已。懸燈坐夜凉。每於有書日。峻辭嚴且詳。掩恩無掩義。言短不言長。那知无妄祟。彌久若平常。馬卿沉消暍。狄襄望太行。到老眞情見。前言悔太剛。爾年踰不惑。吾已望七強。薄宦同雞肋。寄玆海上鄕。光陰何荏䒣。家室極蒼茫。分三千里外。思之淚盈眶。前書語還故。認是出參商。親老而子病。離違詎可忘。事勢誠然矣。何須質彼蒼。現狀雖如此。中多計沒良。搬運非容易。菟裘奈蕪荒。况我如繫。難爲一助幫。而今合聽子。去留惟汝量。空餘舐犢愛。只望哺烏颺。所喜今除夕。惟孫侍在傍。上有天恩重。下臨民事忙。從今幾年月。容我卧淮陽。</text>
<title>雪久不晴</title>,<text>玉龍鱗甲壓塵氛。片片縈風到夜分。逸士乘舟曾古有。高人閉戶殆今聞。每多貧屋應愁我。更有飛禽亦念羣。安得米塩將此幻。衛生足以張吾軍。</text>
<title>咸平途中</title>,<text>雪後江山白。酒思引詩情。寒切盃過量。興高韻有聲。澗澌添地凍。簷溜化天晴。自念承聆故。須憐遠問行。休身無暇得。咨歎悶餘生。</text>
<title>至望雲。待金聖初不遇。</title>,<text>悵懷多在別離時。我後君先恐失期。行路迢迢人不見。一般苦思有誰知。</text>
<title>光州途中</title>,<text>南帶經冬暖。冷林春欲痕。村繩仍舊俗。門帖撰新言。寒證郊烏亂。氣升地鳥飜。詩酬行役苦。憂却樂惟存。</text>
<title>光州府。逢申守燁。</title>,<text>與子相親五十年。緣何書面久違傳。吁嗟世事曾多舛。邂逅心期更得全。印綬旋捐奇數在。身家淹滯苦思牽。莫言如我虛名好。自有仁人分內天。</text>
<title>曉發西倉</title>,<text>雞打雙翎報曙生。酒婆初起荳煎羹。藍輿伊軋前村過。犬吠足令困睡驚。</text>
<title>糠山津乘舟</title>,<text>擁車人所欲。尤好使舟行。渡頭風浪急。繫纜亦何妨。</text>
<title>歸對鄕人。備說棠閣酬酌。因有感而作。</title>,<text>不把今行說苦辛。雪中還得藹然春。望存民邑如心遂。禮欵逢迎與歲新。韓信已忘屠少辱。孺文非爲故人親。㱕來玉麈餘香在。麾播吾州百里隣。</text>
<title>擁衾排憫</title>,<text>南征復北還。擾擾六日間。轎夫不中節。雪路又艱關。膓肚中熏惱。筋骸外鑠刪。試看津渡句。木道安如山。㱕來晝擁被。呻囈軆多艱。盤飧飜失味。茶罐欲無閒。憶在東南郡。營行曾所嫺。路遠加三倍。天寒每一般。備經氣尙健。稅駕無愁顔。今吾卽昔我。胡爲逈莫攀。朝來看明鏡。添却鬢邊鬜。公道眞無奈。吾年異少班。</text>
<title>上元夜。憶劉士健。</title>,<text>同庚到老已孩提。志合芝蘭一樣齊。桑局看花秋食實。松亭賞月曉聞鷄。遣情自有含盃醉。搜勝每多覔句題。借問故人相憶否。孤吟獨坐不眠兮。十載宦遊五郡疆。堪憐風土各殊方。粉餻一片云酬節。火砲三聲是導祥。藥食乎名那得識。胡桃也果未曾甞。海鄕物色今如此。豈可無思舊社觴。</text>
<title>上元夜。踏橋賦詩。</title>,<text>長安盛事上元遊。今歲玆辰此地酬。口淡荳餻看藥食。臍平柳塢認高樓。風流不减當時我。懷抱都勞少日儔。萬國無殊惟有月。祗堪仰見占年秋。</text>
<title>余及石醒久客于此。孤懷正同。而余則臘末。惟孫來侍。心甚慰悅。但恨無以寬石醒。今於旣望日。其胤琮鉉爲覲而來。余戱謂石醒曰。奄成兩家三代也。因共賦喜。</title>,<text>我微石醒孤如鶴。石醒微我惟形影。飯顆行人詩以瘦。廣文先生官亦冷。臘天喜事吾先得。千里阿孫遠來省。衝寒就我生春色。含笑看渠慰暮景。獨坐守庚淸心夜。此時君應懷。新歲春正月旣望。誰家少年來自嶺。石叟霞眉山忽展。怡愉情話通宵永。朝來正中堂上集。二妙雙翁座井井。我有孫兮君有子。旅遊忘却天涯境。今日吾軍張亦足。打破愁城邊徼靖。</text>
<title>邑民有令不待。故因罰之。得聞渠輩悔悟。互相戒告云。故特放有吟。</title>,<text>滿腔是惻隱。吾亦與同情。官招民不至。儘覺海風獰。斧斤宜排擊。梁肉合治平。編人懸在架。最下與之爭。痴習懲餘戒。善心苦後生。罰固當其罪。㤪尤不敢萌。堪憐蟲蠢動。忍見鳥哀鳴。一張還一弛。何待在傍評。彼輩今而後。應知辱與榮。</text>
<title>送惟孫之京後有吟</title>,<text>襁褓呱呱如昨日。而今能作千里行。念我孤居海舘久。來趁弧辰稱壽觴。從傍唯諾知承順。課日晨昏遵法程。人或盛稱佳年少。翁亦無憂古家聲。最是旅舘寒燈夜。乃祖阿孫共守庚。閣中梅萼敷香艶。令我種種春風生。琴鶴欲與歡娛供。簿書仍忘熏惱嬰。撫頂之語含飴樂。自汝之來多喜情。男兒自有桑蓬志。肯敎久淹魚蝦城。遠遊馬卿能題柱。英妙終軍解請纓。僕夫堂堂朝理馬。天亦爲之春陰晴。將身拜辭出門去。餞路衣冠城半傾。三竿紅日亭亭上。屈指糠山舟已橫。是時翁獨坐怊悵。搖搖心事如懸㫌。閉眼儀形宛在側。回頭語言無由幷。靡我無酒憂以寫。爭奈物不得其平。百轉千回強自解。家累不隨陶淵明。宦遊龜鶴吾心法。早時書釼渠經營。大鵬一日因風起。所望萬里通衢亨。况是吾家在日下。何辭少輩儀上京。</text>
<title>惟孫送後。鄕人作詩慰余。余次之。</title>,<text>雪嶺氷谿路正遅。至情難抑去留時。辭余將向帝城距。爲念欲除家累隨。顧我對君惟苦語。荷君爲我更題詩。夜來一醉陶淵坐。未醉何如醉後思。</text>
<title>戱題覔句通引</title>,<text>斗鳳垂頭跪膝遅。胤基依壁看燈時。和韻還多言意澁。欲成未就愧先隨。</text>
<title>送金生琮鉉還星州</title>,<text>一般惜別夜眠遅。丁漏今餘幾箭時。之子惟憂携杖獨。阿孫會慰命人隨。佐蔬深勸消愁酌。覔紙強裁排憫詩。去報平安家有喜。共君何必費多思。</text>
<title>謝金壽貞仁切餠</title>,<text>造善延安手。名高弘濟院。吾亦口相似。南來不可見。海樹秋蟬餓。空餘白露戀。金孫念我嗜。打送十二片。煮之供夜啖。若出京厨傳。誇與石人共。津津口流涎。</text>
<title>謝鄕長饋柑子</title>,<text>玆來不見洞庭香。時復回頭憶舊甞。瑤海蟠桃空入夢。琪園火棗但餘膓。云誰持贈籠中物。又是來從嶺外鄕。梅下邀同風味好。幾人牙頰動宮商。</text>
<title>羅州李澤緖作春雨室序及詩。持吳雲史書以來。盖雲史昨臘來留。得幾日唱酬之樂而去。因其書懷戀。復作述懷。</title>,<text>出官洋海上。寥寂若逃空。見似猶堪喜。矧如雲史翁。雲史富文史。翹楚於湖中。芹舘占名早。茅廬養望崇。友道兼宗誼。於吾少與同。前冬雪月好。來係山陰篷。白頭驚意緖。靑眼照談叢。遂令我賓舘。座上有車公。風流消鄙吝。意氣皷跛聾。咳唾成珠玉。唱酬日見豊。縱讓軒轅鼎。尙耽杭越筒。不知日不足。奄見歲將終。一朝歸思决。輕擧雲間鴻。別浦雲埋屐。鄕臺月滿弓。回頭如有失。懸榻坐忡忡。燈寒孤守歲。樓曠獨依風。縱有中宵夢。恐非兩地通。茫茫江海裏。匏繫恨無窮。那當復一見。相笑樽西東。漁舟知有待。春漲武陵紅。</text>
<title>對飯戱吟</title>,<text>對飧詳看饌需器。苦草艮醬自在仍。三片堪憐鷄卵熟。數匙還笑菜魚蒸。老夫只道甘酸錯。渠輩應知水陸登。然而豊備猶吾冾。碎碎零零不可憑。</text>
<title>輓金鎭海潤九</title>,<text>玉樹人間長一枝。風儀濯濯典刑遺。電光無奈春暉短。泉下應纏寸草悲。老覺凋零益惘然。惟君與我記當年。天涯惡報無窮意。不獨姻親瑣瑣憐。君看逸少帖蘭題。脩短元來物馬齊。今世高陽見才子。一能當百况三兮。</text>
<title>裁制養士齋墻基</title>,<text>䂓圓爲後矩方前。兩夾東西畫一然。數仞宮墻千載下。吾人門路至今傳。</text>
<title>養士齋墻役。役丁爲日氣陰寒土石之役。其情可悶。命沽酒二盆。仍令派饋。賦其事。</title>,<text>春陰羃地海吹寒。石役村丁故去看。築者半強負者半。泄泄沓沓無終端。君不見都中役夫善趍事。有力如乕健能殫。輕身猶恐落人後。衒能爭先足可觀。已聞鄕丁元似此。於汝何誅俗習安。苟較勤慢雖千里。不耐飢寒卽一般。來時囑沽村西酒。試使群飮翻生歡。湘亭一盃還恨少。憐爾蔬口無甘酸。</text>
<title>鄕士有不敏。責之以頑。渠云待罪。故因逐送有吟。</title>,<text>我於才子愛如金。不以面知知以心。况是玆州肇興學。引進年少令他欽。看渠海澨凡民秀。故作嘉賓以永今。豈謂圯橋五日約。化作經年遐爾音。互鄕童習終難掩。不令溷我軒梅陰。晩來門謝還徒爾。昨非今悟吾難諶。截然處義如斬釘。我意誰回不動岑。無寧麾去門墻外。免敎聽聞增煩襟。</text>
<title>次朴景三韻</title>,<text>燃燭今宵見子還。嗟君未暇一身閒。詩以強懷蔬以酒。舟能渡海策能山。活契每從奔走際。醫方多在是非間。逢塲幸有連城者。雅謔淸談最好顔。</text>
<title>嘲朴景三假寐</title>,<text>景三何以最多眠。對讀新書每失篇。爲君傳語經文者。能使睡魔逐一邊。</text>
<title>登南山</title>,<text>蒼岡隆背泛如鰲。暇日登臨出世高。天際四回雲靄靄。區中半是水滔滔。常嫌此地煩襟窄。還覺今來浩興挑。欲起一亭無好樹。不妨舒嘯任東臯。</text>
<title>先考生辰日。登鳳凰山述懷。</title>,<text>歲歲逢今日。今年又此回。碧海連天廣。霜華向鬢頹。憶昔班斕子。趍庭學老萊。樹林風不止。欲養恨難裁。懷無極。我寧陟彼嵬。東北浮雲外。茫茫頭遠擡。眼中春雨室。指末武陵堆。衆賓從我至。誰識此心摧。志事諒靡逮。時辰此每催。家人應念我。南望也徘徊。百年楸檟老。千古蓼莪哀。西暉何荏苒。幽緖未全開。寸草如心短。寒鴉得意迴。此山誰是主。知我望鄕臺。鷴籠思栗里。螺殼證天台。不飮心如醉。何須送酒來。遊子天涯在。高仙夢裏陪。強策來時路。蒼崖滑若苔。閭井烟橫抹。乾坤海泛盃。登高無限意。歸訴閣中梅。</text>
<title>夜與朴景三，朱明鐸賦詩。</title>,<text>不須爲問卦。湖海飽艱難。見忙方識逸。經苦乃知歡。燈永夜深寂。花遅春峭寒。愧我無長物。誰能鍊九丹。</text>
<title>播工桑所所用菜種於衙園。賦詩。</title>,<text>我昔宮園供奉官。蔬畦雨露渥恩丹。南來欲用閒康濟。墾闢春田舊種安。太守閒兼學圃翁。散分佳種試春功。官貧定有歌長鋏。咬菜何妨與民同。</text>
<title>挽再從聖勳氏</title>,<text>風流眞率性寬仁。生老昇平七十春。行影好隨雙弟鴈。奇祥爲抱一兒麟。那知雨後臨江別。遽化雲間駕鶴身。漸覺歸田情話日。李園誰與叙天倫。</text>
<title>偕石醒出待變亭。轉登南岡賦詩。</title>,<text>離家憂樂戒餘生。齊物當春各有情。莫恠翻驚𩿨鷺夢。自任浪得畵圖聲。晩潮界岸隨呼吸。孤棹衝風較重輕。試問祇今心內事。如雲底眼未開明。</text>
<title>雲樵自營建所來傳新拈韻。故走筆次之。幷引。</title>,<text>使人興起。莫善於詩。故曰興於詩。新年以來。寂未聞騷壇皷角。方擬道人警鐸。恨少鄒生暖律。忽雲樵生從西隣拾韻而至。喜若蟄戶聞雷。用奏雲門布皷。幸聚首一粲焉。條風習習入人深。牽動寒郊瘦島心。座爲酬朋開墨壘。齋因養士集靑襟。春於二月方佳節。詩到三唐是好音。自笑老梅經雪健。暗香猶待蹇驢尋。</text>
<title>次務安朴雅佐英見寄韻</title>,<text>才短臨民愧少仁。南來空見一年新。行春縱欲融深凍。傾海無由滌舊塵。天氣乍晴還乍雨。世情難笑又難嚬。忽聞湖上詩仙至。喜動荒閒寂寞瀕。</text>
<title>趙錦坡炳鎬自營建所來傳諸儒詩會韻。良可喜也。爲之走筆次韻示之二頁。</title>,<text>吾以吾州視一家。向宵無寐剪燈花。使民有節移舟載。憂國盡心降墨斜。風味已看開域化。雨功將就展春奢。篆烟細纈香生處。醉頰微紅勝服霞。詩篇見笑大方家。更欲看書纈眼花。番得信乎風習習。潛隨潤矣雨斜斜。梅從淸質香兼美。松抱堅心荗不奢。憂樂生來天有定。遣情何妨醉流霞。</text>
<title>七山漁塲。送鄕人黃健周。贈詩。</title>,<text>篝香挑燭話心遲。惠雨旋晴送別時。反覆由人任自重。是非關我責應隨。興來當戒過惟酒。忙處難期有此詩。羡爾士林聲望大。律身以節善維持。</text>
<title>景運宮還御後頒敎文秪受。有感吟。丁酉二月二十日。</title>,<text>當年万事說明難。旰食宵衣別舘寒。軌度失躔軒七曜。朝儀依壁漢千官。鳳飛九闕綸初降。龍返重淵宅始安。思變春江作賀酒。同吾黎庶抃鰲歡。</text>
<title>新晴</title>,<text>新晴物色化功成。喜聽田家布糓聲。日候暄姸調節序。天心委曲答人情。不須屋裏看花史。正好林間對麴生。我願吾州今以往。陰崖同得此陽明。</text>
<title>養士齋路傍。有鵲坐在豚背。有若兩忘。以彼異類相孚可異也。口拈。</title>,<text>寡欲淸心古有言。物於無間忘機存。平時知爾貪饕性。恠底今看鵲騎豚。</text>
<title>養士齋賦詩</title>,<text>春原物色雨餘何。芳草和烟暖更多。謝眺城邊山滴翠。賀監門外水增波。善風獵獵隨人到。晴晝長長與子哦。茅棟如今功漸就。那當喜聽鹿鳴歌。</text>
<title>養士齋自遣</title>,<text>郡西多窈窕。新築一書扃。鷺羽時翻白。麥苗已茁靑。晴光移畫意。佳境助詩靈。種樹能成藪。無妨好鳥聽。</text>
<title>靈巖芝所村。李五衛將廷緖來訪話舊。賦詩一則示之。</title>,<text>有客有客字汝奎。古家喬木之苗兮。少時遊作平原士。三千珠履無與齊。筆杠壓倒毛生穎。談鋒排却公孫犀。金坮駿馬論高價。一蹴可到靑雲梯。吳儂倂世躡後塵。學繡佳名芳樹春。貌同心異人如霧。惟君於我最相親。長歌短筑照慷慨。玉壺秋水留精神。麻姑在傍笑呵呵。雨覆雲翻夕陽俄。衣冠第宅驚心眼。遂令戚戚隨奔波。魚沉鴈斷書難寄。兎走烏飛歲已多。杳如黃鵠雲霄去。一擧那知在何處。况我南來濱寂寞。思想徒勞費心膂。詩中白露蒼葭晩。琴上高山流水阻。誰謂棠花春信暄。好風吹送拂梅軒。伊昔風儀餘卓犖。至今言笑記溫存。澤國春寒猶未開。道之云遠曷能來。相對鬢毛非昨日。只將肝膽酌深盃。往事傷心那忍說。不堪同上望鄕坮。太似重逢隔世人。半強如夢半如眞。江海扁舟載餘智。請君爲我說牧民。</text>
<title>送金壽貞于務安木浦。登船有吟。</title>,<text>傳聞木浦自今春。万古鴻濛闢一新。貨路居中通日本。港名開左達天津。營生就便先觀地。謀事圖功只在人。有意此行惟汝送。才能知屈又知伸。</text>
<title>與石醒及李五衛將，醉竹令鱠鱗酌酒。</title>,<text>江湖滿地客如萍。醉竹茝園兼石醒。座上三人頭盡白。天涯一着眼偏靑。詩情解引春風暖。酒力能消瘴海腥。簿墨堆中多少事。爲君今日付權停。</text>
<title>李醉竹告歸。而金壽貞尙不回來。登南岡舒嘯。</title>,<text>往事多悲說洛東。人生能得幾時同。吟髭堪笑緣詩白。衰頰何妨借酒紅。李令去經三日夜。金孫歸待一帆風。無端懷緖難爲說。付與鳥啼花落中。</text>
<title>與諸儒登南岡賦詩</title>,<text>玆鄕文氣道吾東。物我當春一樣同。海西木蘖經甘苦。柳北林花匝白紅。輕鷗自擬三生業。孤棹猶含萬里風。取次明朝重會意。期圖勝事詠歸中。</text>
<title>養士齋庭除。取種花卉賦詩。</title>,<text>春晝晴熏欲抵年。風光窈窕興難邊。花酬好客無巡飮。鳥喚幽人未覺眠。百里同歸鳴鳳國。一堂高出闢鴻天。墻根種植還堪笑。來者誰能記往前。</text>
<title>金壽貞以木道還來。買得一家基。且圖形一本模來。而時諸儒之詩未成。因疊前韻。</title>,<text>四加耳順是生年。遙憶家山遶夢邊。投筆薄官追鷰頷。按圖佳境學龍眠。淸明兼得三三日。仁壽偕躋六六天。垂老歡娛惟實事。閒愁不到此盃前。</text>
<title>書齋學徒。每於寒食日。備食物上山酬酢。盖此近舊俗。是日會諸儒於南岡賦詩。</title>,<text>管領玆州島嶼還。濫叨常恐負蚊山。禮義孚在官民上。思量惱多簿墨間。僻土化歸風漸就。幽禽語對樂相關。天時人事俱如此。愛看春功莫等閒。</text>
<title>寒食詩考取批得三十六人入格壯元。安炳亮爲嵬捷。諸儒共設呼新之戱云。戱賦一詩。示諸儒。</title>,<text>餘勇崚𡾓意氣還。呼新設戱最奇關。使余前夕聞知早。墨面非徒一睡山。</text>
<title>養士齋得松字</title>,<text>夔翁何事恨新松。人到漸磨有所從。肄業篤來皆謝鳳。養才高處是荀龍。細流不擇能成海。跬步無休可上峰。倘使雲雷開草昧。充然多勝曉聞鍾。</text>
<title>與諸儒出韻賦詩</title>,<text>風光濃似酒。萬物發生時。憂國愁無緖。涉園趣有餘。花爲知面慣。竹愛對心虗。靑帝多委曲。使余除粗踈。</text>
<title>三月八日。翼兒自京下來。金石樵聲鐸作伴。俱悉京第安信。可慰也。縱筆。</title>,<text>天涯魚鴈動經旬。叵耐思家欲盡春。白首獨爲南渡客。靑眸難見北來人。喜蛛恠底平朝下。雛鳳翩然薄暮臻。鄕信憑渠聞一遍。江關雲物更精神。</text>
<title>與諸儒出養士齋賦詩</title>,<text>輕塵不動鷰飛來。坐看化工細細開。肴傳晉士和金鯉。酒對唐人暖玉盃。惠風解趁春心暢。痴俗難圖字量恢。莫恨林園花易老。定知芳樹又陰回。</text>
<title>南岡眺望</title>,<text>如茵芳草入凄迷。海際天光盡處低。雲從靑嶂千層出。水與白鷗一樣齊。好花課日成緣業。佳士登筵經品題。思欲移來圖畫境。故將玄玉試丹溪。</text>
<title>偕石醒及翼兒與石樵，安睡山，趙錦坡步出赤巨里書齋。賦得五頁詩。</title>,<text>官閒喜作賞春人。點綴幽芳取次新。沂上風光三月暮。湖湄觴政九回頻。詩中盍各言其志。花下諒多悅我神。隨意冥搜行漸遠。舂橋一路悟前因。右路中。韶光駘蕩最宜人。且看物華圖是新。詩境友來黃鳥喚。竹厨盤洗午雞頻。山花芳結媒風魄。村社纔經賽糓神。前後緣生誰得識。不如此地有今因。右壽朴峴。百年誰道可憐人。松麓登臨興自新。齋長對看來意好。學徒驚喜走呼頻。掛帆無恙天垂海。寫景由眞句有神。借問諸君知我樂。玆遊全爲讀書因。右松麓。凾席容儀質美人。佳哉肄業日回新。俗厖多謝輸菸款。禮數從看擧酒頻。吟處詩文皆骨格。座前桃李揔精神。可期師道能成就。仁智堂名有所因。右仁智堂。吾輩詠歸衆所憐。暮村輕素引長烟。杏桃籬落靑帘出。海島天邊片月懸。花氣逼來風拂面。吟筇住處草爲筵。尋眞自有登仙屐。緩步勝車路似絃。右歸路。</text>
<title>賀朴雅斗奎子婚</title>,<text>誰家寶樹自新春。鳴鴈嗈嗈報吉辰。月裏雙棲金翡翠。雲間一角玉猉獜。黑頭奄見爲尊舅。綵縷尤奇在近隣。可想禮需多且旨。送分梅閣讌嘉賓。</text>
<title>七山海石魚際時方産。將擬進獻。而近聞石魚姑未豊出云。問於土人。則每於石魚之出。必有雷風前驅然後。石魚多出云矣。近日雷雨荐作。此必石魚方至之會也。倚枕有吟。</title>,<text>海國新鮮石首魚。年年生及暮春漁。香肥桃鱖佳肴佐。價重松江巨口如。我欲天厨效芹曝。漁人網利尙云踈。望望七山傳喜信。夜來先作去京書。忽驚窓外聞雷雨。燁燁電光紫焰噓。聞說官僮解時候。魚將至矣送雷車。八域商帆爭湊集。一時錢陌詑贏餘。丹心白髮先鰲抃。南有佳魚上斗墟。水族知能隨節氣。人間誰道蜃樓虛。梅陰欲做維魚夢。且占豊年喜動余。</text>
<title>少輩出養士齋。以所作詩示之。故因次之。</title>,<text>花事窓前好。含盃酒孰先。自從謄字日。空繫釣魚船。踈看衰翁伴。歡憎少輩連。石醒能會我。時對豈非緣。</text>
<title>賦得古詩一則。贈趙允基。</title>,<text>海窟蚌珠明似月。賈胡得之論其價。誰家生此寧馨兒。他日可爲魁奇者。閱人多時相眼高。吾亦伯樂之於馬。巴陵應斗超衆中。固州壬年抑其亞。湖南古稱才府庫。矧乎智郡開明初。我來經年攬人物。風流題品非毁譽。聲音笑貌權輕重。事物營爲探實虛。趙氏之子時知印。暮暮朝朝接起居。口有三緘樞機訣。胷無一點塵埃裾。可兒可兒吾見汝。惜哉生爲島嶼人。遐荒謏寡無從學。虗負英年十九春。眼中魚魯若干字。猶是巖間璞石珍。雖無黃石素書贈。何愛昌黎師說陳。楷書知亦學之半。使與文房四友遊。申勤課日抽毛穎。刻苦經冬寫蠅頭。以時提警兼開導。而我自處嚴師翁。日計無多月計足。如今不與嚮時同。傍人看見皆驚歎。非復吳下之阿蒙。從玆其進何可量。弱冠年紀前程多。爲山九仞無虧簣。如水一源必盈科。成就一個猶未易。老夫緣渠喜如何。爲作一詩加勸勉。閣梅花下發吟哦。</text>
<title>養士齋共賦。鄭掌議獜澤壯元例。</title>,<text>谷口風光醉物華。新詩吟處酒加賖。會由眞率終爲貴。樂得從容豈有誇。流杏將來能結實。杜鵑何事自開花。養人誰道如嘉卉。效看芳菲成一家。</text>
<title>三月十七日。杏花始開野人籬落。每於淸明節爛着者。而此處則新開。想是氣候使然。與石樵語到賦得。</title>,<text>行人拾杏帝城來。矚目今朝始看開。天氣殊方從此見。人文將有自回恢。</text>
<title>南岡縱筆二絶</title>,<text>分外無求日省三。觀瀾每陟翠微南。止於止處惟吾適。何必經營起一庵。鷗鷺翻飛自兩三。羣山多在海之南。草茵露坐春陽載。庇得片陰傘勝庵。</text>
<title>答崔康範壯元例</title>,<text>海鄕風氣自歸眞。老白少紅都是春。道心修鍊開金鎞。談欛淋漓流玉津。細推物理終爲始。深究世情故得新。拭眼歌登將進酒。誰家詩子語驚人。</text>
<title>邑東齋學徒登鳳凰山。作詠歸之遊。午間爲余備送酒物。作詩謝其意。</title>,<text>禮數士林近不踈。春功聖化際時餘。抽苗豈有無名草。開卷便宜敎子書。此地遺風今記得。舊來能事老多虛。可憐每享詩人供。似我寬閒誰復如。</text>
<title>次東齋原韻</title>,<text>檢書課日未登山。喜聽枕邊泉響潺。煕雍自謂唐虞際。貧富誰云季孟間。花開古木猶生色。江近輕鷗堪作班。聞道東村多勝事。明朝吾亦咏而還。</text>
<title>瘴靄終日不捲。閉門焚香賦得。</title>,<text>床有易林頭戴巾。焚香默數到今辰。優恩偏被誰如我。過分橫叨自問身。瘴靄漫空難見日。友朋近座欲生春。孤臣天外丹衷在。抵事期圖一洗塵。</text>
<title>盡日吟風。閉門塊坐。與諸客題甁花。</title>,<text>十分春色不同時。短白長紅各逞奇。折取如新愁殺種。揷看依舊賞餘枝。拭眸樽席詩人愛。移樣綺窓繡婦知。借得芳菲偏近我。異香淸氣最相宜。</text>
<title>翼兒以木浦觀玩次。偕石樵，睡山從木道發行後賦詩。</title>,<text>聞道通商其庶乎。海區新闢置均輸。覽斯行李迷兒去。泛彼高檣好友俱。野色晴歸朝靄杳。山光碧出夕陽孤。人於辦理何能糓。鴈弟魚妻氣味殊。</text>
<title>養士齋。用前韻賦卽事。</title>,<text>勝遊日事豈然乎。拂面風光景轉輸。江樹參差蒼翠幷。山花明媚白紅俱。酬春高興詩無敵。對酌深情酒不孤。漸盡芳菲君莫說。綠陰取次更何殊。</text>
<title>燭下見甁花影子寫在素壁。戱述花影問答。示石醒解之。</title>,<text>花問影。傾我與君無淺深。只能形寫未能色。何異知人不以心。影答花。一從眞相聽於君。平生我笑丹靑筆。縱得三分失二分。影問花。曾逢月下淡相忘。恠君今夕閒酬酌。還似人間解語娘。花答影。移土孤棲面面生。從我惟君相伴住。可能緘口度深更。</text>
<title>正中堂。與諸客賦詩遣懷。</title>,<text>每看島影浴淸江。還似洗塵化此邦。花吐新香來錦帳。山如舊面近書窓。理窮古事除疑網。語對賢人折慢幢。更有詩情生眼界。斜風細雨渡前矼。</text>
<title>與諸客登南岡遣興二頁</title>,<text>太守尋春似我稀。忘機魚鳥自相依。懸崖小犢耕田下。遠浦多人捉蟹歸。芳草夢回詩律健。新罌酒熟野蔬肥。檢看老去參圓悟。是處須知昨已非。滯雨多辰出洞稀。南岡眞面更依依。殘紅繞樹憐春晩。遠碧連天望子歸。斜逕細隨松葉暗。平郊浮動麥苗肥。官閒近日身無事。此樂深知爾莫非。</text>
<title>與諸儒賦詩</title>,<text>孤城景物最多佳。無盡風烟入壯懷。郡屬區分新舖置。山如簇立舊安排。崇尊大義關王廟。涵泳斯文養士齋。琹以自調詩有侶。珠璣不俗此中皆。</text>
<title>養士齋。賦卽事。</title>,<text>白頭喜看少年文。日向山齋是所欣。院透幽香花似女。風翻微浪麥如雲。擎天點點三山出。滿地溶溶二水分。數曲樵歌淸興發。兒童拍手自成群。</text>
<title>賦得言字。示營建所諸儒求和。</title>,<text>飛絮遊絲春暮痕。常隨盃酒自溫存。靑肥草色王孫恨。紅暗禽聲帝子魂。樵竪拾秋歸古巷。漁舟懸火入前村。人生易老須歡樂。非是中間兩忘言。</text>
<title>登南岡賦得</title>,<text>日事淸遊間日邀。西齋近好南岡遙。愛看潮進常因漸。保得花開或恐飄。詩酒寓心聊自適。輕肥知分復何要。請君莫恨春將盡。更看評人上月朝。</text>
<title>翼兒還來。喜豁無比。志喜數語。</title>,<text>敎子曾聞不遠遊。悠悠我思六宵周。行由木道經艱險。反必山壇却苦憂。傳語金生知舊伴。入描圖誌辦新區。吾軍自此張惟足。較藝牙旗指石頭。</text>
<title>與諸客共賦二頁</title>,<text>生遇明時貴者男。五遷榮宦到湖南。吾年六十今加四。春日九旬餘計三。最喜身邊無疾病。惟知心上戒羞慚。可憐少壯難重得。實事歡娛是所貪。紅雨籠山綠暗郊。春懷飄蕩倚風梢。已將樽酒酬佳節。更對床書訪道交。蝶散謾勞前夜夢。鷰飛還有舊時巢。年來點檢人間事。半是光陰手自拋。</text>
<title>與石醒，石樵語到諸島事狀。縱筆述懷。</title>,<text>海洋之地如棊散。海洋之俗如麻亂。開物成務乃在今。我以非材當勾幹。網踈易漏呑舟頑。鞭弱難回脫銜悍。公家百事不從心。鬂髮星星舌欲爛。原田十八係宮屯。度支揔結新添案。宮輸戶納莫非王。民曰疊徵瞠眼看。府檄星馳畏簡書。偃仰不由增憂歎。就中都草與飛禽。間於齊楚視我㟁。搆虛光府三書投。懷刺京司百計鑽。區分本自有界疆。一塊昆侖今始判。傍人多勸懲其尤。俾勵他時有所憚。柔能制剛恩先威。吾技無他是斷斷。氓風自古庶頑殷。郡務宜今循吏漢。正由門前悟昨非。一口同歸十八伴。待蜀以齊齊待身。曾見張公畫像贊。不保其往先待來。吾政誰知非汗漫。心存寬猛從便宜。事歸公私仍舊貫。臨民吾有一副規。餘刃恢恢試手段。身經湖嶺四五州。手用饑荒十萬筭。烹鮮治術問道人。况是雲雷象與彖。我姑與客且歡娛。酌酒梅陰到夜半。</text>
<title>呼酒縱吟</title>,<text>閒散登臨枏樹𦤎。傍人謂我白頭豪。事歸眞率須知樂。功到形便自忘勞。冬柏留紅兼枳萼。麥苗起浪又松濤。可憐脩竹偏相近。似對虗心此獨高。</text>
<title>塔仙浦餞春時。儒之會者百餘人。賦詩。</title>,<text>東皇整駕向誰家。空有新詩路莫遮。柳縷不支飛去絮。葉媒難住落來花。畧無餘恨鶯惟囀。似戀前遊鷰自斜。千里孤懷酬未了。人生到此正堪嗟。</text>
<title>又題餞春詩一頁</title>,<text>從看風氣海鄕家。此日遽當情莫遮。軟綠新交壇畔艸。殘紅孤照水頭花。細推齊物多歸晩。或望餘芳更有斜。君去我來怊悵意。相留無計自吁嗟。</text>
<title>用餞春韻。示諸儒。幷引</title>,<text>不有餞春會。多士何由得見。信乎陽春造化。雖此辭歸之日。而猶能令人合歡也。餞春之意則先已露拙。而第有得見之喜。非餞春之意所可盡。故聊復架疊。幸各賜諒焉。寄語騷壇諸大家。爲誰今日路無遮。衣冠海內人人玉。烟月江南樹樹花。山媚似迎惟欲近。鷰飛如舞不嫌斜。少時儂亦春頻餞。漫效隣嚬故作嗟。</text>
<title>舟中有作</title>,<text>春餞歸舟趁夕昏。風頭一笛爽神魂。派流莫問來何處。滿地江湖揔一源。</text>
<title>養士齋共賦二頁</title>,<text>天氣淸和屬正陽。蔗漿酪粉味應長。蜂充窠蜜還初靜。鷰爲乳雛故自忙。花實現垂千顆富。樹陰將就四隣凉。幸逢此地羣賢集。寄語蘭亭借一觴。山下新齋闢向陽。槐陰翳翳日長長。晴嵐乍捲猶含潤。大海平流不見忙。竹氣侵床衣帶凈。松聲繞箔簟紋凉。今古月朝評品好。玆遊非是學流觴。</text>
<title>路見無角牛。恠問里老。答云老牛傳産至三四生則無角云。戱述。</title>,<text>胡爲乎此牛無角。爾雅記聞曾不學。諺傳老産至四三。其然其未誰知覺。</text>
<title>玉梅花</title>,<text>開先開後故多層。欲嫁東風早未稱。芳質溫存齊楚璧。纖紋麗密勝吳綾。却含羞態蜂媒見。更展濃粧蝶使憑。堪笑白頭猶管艶。秪愁風雨敺無能。</text>
<title>晩登隱仙臺。得生字二截。</title>,<text>酬世如何白髮生。消磨不到此風情。身心際得淸和氣。自是評題畫有聲。齊物經春恰受生。南風慍解阜民情。敎化亦由人在上。玆鄕那得動歡聲。</text>
<title>新搆一葉亭。賦二頁詩。</title>,<text>構得淸風五百間。酬人物色最寬閒。花明十二欄干首。雲捲三千世界顔。跌宕自任詩韻健。縱橫常聽棹歌還。賞心樂事兼斯足。惟有憂深報答艱。林香石氣襲輕衫。一葉亭高逈出凡。郊野入望翻浪穗。江湖得意飽風帆。原多蕪綠牛羊散。山護欝蒼草木緘。管領烟雲如許大。前頭何必問巫咸。</text>
<title>拈韻消遣</title>,<text>遊心物外戒傷廉。拄笏看山翠欲沾。自解活機魚躍沼。似曾識面鷰窺簾。子書滿架牙籤潤。孫竹生笌犢角纖。惟有客愁消未得。酒盃巡到喜先拈。</text>
<title>見京奇。仙第間已搬入松泉第。聞慶第亦爲還移京第云。念初就鄕。備經勞費。曾未黔堗。又此撤歸。世事之不可逆覩。果如是耶。縱筆。</title>,<text>昔我營移鬢欲蒼。今我聞搬心轉傷。鬢欲蒼問何以。蠶絲蜂壘費商量。十年占取好風水。一庄審度宜農桑。云爲一一出指使。未必人心似我詳。及到挈家南踰嶺。又一憂惱添分張。自謂硏桑用之盡。鏡裡恰得千莖霜。心轉傷問何以。初計明知非失當。吾今年老子且病。家論宜京不宜鄕。一紙三憑千里外。雖知不可勢難強。由聞去洛半千路。矧今艱險如羊膓。朝歌盜藪猶未廓。前有長蛇後豺狼。于嗟墨堗黔無暇。又來時五舂糧。五斗零餘本纖劣。糜盡長途屑屑塲。安知後日非今日。世事推遷難可常。使我生得麻姑壽。應見桑田屢變滄。鬢蒼心傷更何益。不如含盃付兩忘。</text>
<title>廵省諸島前日。諸儒有詩韻。故余亦次之。</title>,<text>書香靜積篆烟安。更試丹工就緖端。江國天暄梅雨早。田家晝永麥秋寬。南來事業餘叢瑣。西渡經營艤木蘭。睡起捲簾仍坐久。黃鸝淸囀午陰闌。</text>
<title>顧此草創之郡。境內形便風土。苦無可考。且勸農興學之方。間甞靡不用極。而生拍齟齬。每患未敷。無寧迨此淸和。爲一巡省。目擊而面諭。以示以身先之之意。或庶幾矣。然而先有行聲。不無民間爲弊之慮。忽於是日朝仕。言及鄕長金炳秀。使具一隻船。巳刻登舟一葉亭前洋。石醒，石樵，安睡山，趙錦坡與翼兒從之。時昨雨初晴。帆風利順。海上羣巒。星羅棋列。岸岸明沙。鷺羣翺翔。正是詩篇好也呵。</title>,<text>風光浩蕩正陽天。營擬玆遊到二年。詩子便同漁子侶。布帆還作席帆仙。揭蓬山捲松江雨。隔浦村生荏島烟。初不蹶驚行步穩。只憑梢手去無邊。</text>
<title>荏子島衙後鵂巖賦得</title>,<text>島以行舟妙訣存。雙帆暗合古人論。店門揭帖多新製。碑面荒苔埋舊恩。蘊藉由中居不俗。淳厖形外色思溫。融和一氣天機靜。喜看簷前鳥習翻。</text>
<title>用前韻述懷</title>,<text>春後行春念所存。民憂此地與誰論。連徵積稅應多困。每慰空言不是恩。淺量始知滄海大。陰崖有阻艶陽溫。就中一事令人喜。麥嶺南風翠浪翻。</text>
<title>臨行賦詩</title>,<text>出門一笑意寬饒。大悟淸江和尙招。騷致惟堪依昨日。天晴更喜足今朝。對山荏自幽深蘊。觀水智徒鄙吝消。那得濟時如濟海。風帆安穩不知遙。</text>
<title>鄭都正學源居在翰峰山下。意欲一訪相面矣。以水時差晩。直向船頭。且聞鄭老追來云。而以水時發船。時四月初八日也。賦詩。</title>,<text>谷口老翁來信聞。隔江未暇納交欣。可憐逝者如斯水。自笑悠然等彼雲。佛界傳燈經幾劫。舟中記蹟倣三分。已知泛海無塵事。鷗鷺平生自不群。</text>
<title>登後甑島村後竹山賦詩</title>,<text>惟利魚塩餐兩巢。靑守戶屋乘茅。滿汀鷗鷺閒情狎。繞宅松篁翠色交。水盡環毬天作界。天開大地水爲包。居人款客慇懃意。辦供香醪又膾肴。</text>
<title>次虹見齋原韻</title>,<text>百里觀風海上經。有齋虹見傍漁汀。已聞文史三冬足。復道絃歌五日聽。聲敎朔南天覆廣。英才江左地鐘靈。訓謨不墜靑氊舊。門戶河汾列幾庭。</text>
<title>縱筆</title>,<text>誰家芍藥待來賓。花不留人客向濱。潮落路坮堪趁涉。兒迎釼洞卽看新。尋區非爲佳辰適。遍域期要聖化臻。十里行如圖畫裡。前甑物色更精神。</text>
<title>次前甑島樂英齋原韻</title>,<text>湖上儒宮數畒寬。主人於此養蒙端。繞欄山屹巖巖峀。循除泉鳴㶁㶁灘。不亦大乎傳古道。其爲樂也勝高官。我來寄宿茅茨下。喜看靑燈徹夜寒。</text>
<title>羽田島賦詩</title>,<text>曰羽曰田因以號。水禽機忘土如膏。白沙沿路塵還凈。翠竹成村境愈高。始信海棠無馥錯。證看秋菊落英褒。居人不識關由大。謂我看花跋涉勞。</text>
<title>吳中巖在羽田島村西。奇形古巖。處在海崖洄流之處。上可坐三十人之盤石。爲六七層。又有落照奇觀。上有大松田。此是第一形勝。時晩陰欲雨。未暇至見可恨也。得古詩一則以抒情。</title>,<text>海史山經我欲搜。一荏二甑行行收。奚囊取次括形勝。九以風帆一以輈。聞道羽田彈丸小。乃在沙玉西南陬。中有海棠花十里。只此亦足擅名區。可惜吾行在午後。賞遍明沙夕鳥投。居人面面苦留我。滿說奇觀在前頭。曰有吳中巖最壯。七層石臺臨汀洲。西通萬里烏暉遠。俯瞰千仞蛟宮幽。廣足容設蘭亭禊。磯日以垂嚴陵鉤。一一瓌奇削不類。除非鬼刻卽神謀。若使具眼一經過。不應將此換公侯。又有落照通觀處。若木枯枝不勝秋。鞭頭波赤羲和馭。眉際山靑景公牛。仙翁聽碁且在近。淅瀝松濤洗塵愁。白鶴捿巢閒自在。老龍鱗甲錯相稠。箇中兼此三奇絶。使君使君休便休。嗟渠知一未知二。爭奈重貽鷄黍憂。種種大觀觀未了。臨行不覺頻回眸。武陵虹橋如不斷。且待明春理漁舟。</text>
<title>樂英齋。出韻賦詩。</title>,<text>牛宮豚柵又書臺。水麗山明大帳開。曾有蘇橋成野頌。未聞康節得村盃。雖云生理由前薄。最喜斯文繼往來。沙玉羽田隣不遠。井閭從此凈無埃。</text>
<title>學徒作詩。見皆羞澁。不肯就正於先進。此非童年求益之方。吟示一頁。</title>,<text>雨後靑山望裏齊。聊憑一語指津迷。彩鱗躍處魚能變。簧舌巧時鳥以啼。非我言耄思皷舞。見人年少喜提携。君詩何似深閨女。對客含羞不肯題。</text>
<title>縱筆叙懷</title>,<text>鶴髮鷄膚奈老何。蠶眠三起麥黃多。詩令荷於秦政苦。酒懷寬且漢謨和。風雨初收皆勝境。池溏細㱀亦高波。自吾點檢年來事。每受於人所料過。</text>
<title>訪登仙庄松菴鄭都正穩話。因分張意甚缺然。吟贈一詩。幷小引</title>,<text>在偃室而旣枉澹坮。入剡溪而果遇安道。第恨漁舟子塵心未已。其奈樵柯客仙緣易虛。谷口殘春。空有賞花之興。吳洲遙夜。詎無見月之懷。玆搆五十六言。畧叙百千萬緖。江雨初晴趁午天。武陵樵客躡登仙。不愁風浪虛舟泛。豈有塵機凈几捐。林鳥每看飛款款。石泉常帶響涓涓。昨宵連榻今來意。圖向君前作少年。</text>
<title>歷訪鄭都正基源。主翁苦請松菴原韻。故卽席次之。</title>,<text>手栽今作老龍文。翠盖亭亭上拂雲。霜後留藏春四節。月中移寫畫三分。放翁只合梅爲友。蘇子猶能竹對君。松與松菴題品好。歲寒心事視同羣。</text>
<title>至後甑島廣巖店。歷叙所經述懷。</title>,<text>廣産之村竹峀齋。伊人望望未曾諧。千層潮漲騰華聞。一樹花明照雅懷。夜短倚樓投轄井。天晴谷口贈鞭街。臨行怊悵何須說。沙玉渡頭船已排。</text>
<title>到沙玉島金雅洪珍家賦詩</title>,<text>烟雲十里有人家。濟濟衣冠衆所誇。營飽何曾沙作飯。求文要欲玉無瑕。麥疇浪漲黃梅雨。艸逕泥粘白楝花。抵邑誰云容易去。非舟莫渡大江斜。</text>
<title>至志成齋。次原韻。</title>,<text>万水千山深復深。中藏一屋闢書林。班筋馬髓芸窓下。夏誦春絃杏樹陰。泉石允爲君子有。箕裘永慕祖先心。志之所在成斯在。我視齋名起感吟。</text>
<title>塔仙浦賦得</title>,<text>日輪西指月生東。舟子招招劈㟁風。村比極幽山影裡。行窮絶險水聲中。安窩未暇酬三白。徐店仍催煮二紅。莫道暫時玆滯坐。松江雖曲必能通。</text>
<title>帶月還衙舟中出韻</title>,<text>尋勝隨聞記勿忘。於輿於舫任便長。烏輪入海紅收照。桂魄當天白放光。民事國恩俱鞅掌。身形心役異閒忙。浮生大夢誰先覺。憂樂榮枯戱一塲。</text>
<title>詠玉梅花落花</title>,<text>顚狂風雨惡緣齊。無奈飄零東復西。肺腑已輸蜂作蜜。膚肌渾入鷰含泥。筆下香餘詩白也。原頭魂化艸虞兮。刻紫雕黃何處覔。春痕如夢鳥空啼。</text>
<title>先考忌辰日。孺慕愴感。賦三截。</title>,<text>一千里外天涯客。三十年前膝下兒。此來此日羹墻慕。愈久愈新風樹悲。漢第嶠庄兩杳然。今辰香火在何邊。向來滿幅書中語。半是然疑屢驗前。著存訓語昔諄諄。獨享專城恨更新。旣不以身兼闕例。一封爭奈坐違辰。</text>
<title>縣內諸儒得聞廵島時勸學之盛。莫不奮發。將齊會一番騷暢云。幷來會于養士齋。士言及矣。是日文士會者二百餘人。行揖讓禮後。因賜酒拈韻共賦。</title>,<text>我愛英才玉汝成。一番文酒費經營。鄕將變陸思鴻漸。齋故依岡待鳳鳴。坐速只緣均道里。端趨喜得趁逢迎。也知爭也其君子。盡日交酬飮禮明。</text>
<title>出南岡拈韻。詩成于正中堂。</title>,<text>身閒今我亦忘吾。不樂何爲其庶乎。江碧𩿨機淸愈見。山靑雲影淡還無。朋來添得金蘭簿。樓靜宜披墨竹圖。最是南岡多勝槩。登臨曾未費招呼。</text>
<title>登隱仙坮述事</title>,<text>工桑餘種滿畦蔬。去穢曾經手自鋤。可笑我頭惟白髮。日梳何以未能除。</text>
<title>對都有司金璇基。穩話養士齋諸般事務後。贈一詩。</title>,<text>相看頭俱白。風謠信可聽。箇中無盡意。簷外數峰靑。</text>
<title>玉梅叢竹畔。四季花爛開。</title>,<text>玉梅飛盡竹爲隣。葉綠葩紅照眼新。叢樣高低因樹勢。艶容窈窕見天眞。故敎孤寄生幽想。那與群芳委俗塵。靑帝渥恩偏汝厚。花中自任四時春。</text>
<title>登隱仙坮。望翰峰山。憶鄭都正學源。</title>,<text>翰峰靑出卓光塵。蘊藉渾如對可人。爽氣朝來猶尺地。信音日望隔迷津。當時退老稱弘景。何處耕雲隱子眞。每恨經過登未暇。奇緣不是苦無因。</text>
<title>向日荏島之行。勢難曠務。南邊諸島。未得遍覽。顧初意不可無終也。是日乘船於一葉亭前洋。風利水順。疾如電光。二辰刻。抵百餘里。舟中有作。</title>,<text>西區巡省又南湖。無盡景光爲我輸。風棹撥輕船有翼。烟雲生淡㟁如圖。隨漲𩿨鷖千頃濶。入望島嶼一拳孤。但願玆行惟俗美。才踈難得使民敷。</text>
<title>船格貰得事。住泊于鴨海島宋公巖村。因述事拈韻。</title>,<text>宋君已去鴨浮江。孔在巖顔客在艭。海上淸風無點累。人情可笑見羊腔。</text>
<title>務安木浦開港卽事</title>,<text>自從瀛域效才能。惟利經營大比興。交易止陶多實務。貿遷爲市笑空稱。蚕絲蜂蜜功將就。魚妾鴈兄勢共憑。素性本踈商販理。故看圖版作帆乘。</text>
<title>押海長甘村集唐人以下詩句。得尤字韻。</title>,<text>淸遊絶勝碧溪頭。暇日登臨事事幽。無限世機吟處息。幾多身計釣前休。蠧香踈雨窓書捲。龍氣衝星匣釼留。長笑一聲天地窄。浩然歸興滿滄洲。</text>
<title>伏龍金雅永馥庄上</title>,<text>長松脩竹傍荊扉。庭果成行圃菜肥。昨夕愁寒今日暖。晴禽喜聽暮鴉飛。池邊艸綠初生夢。分外山靑可染衣。寄語世間多少事。何須較計是還非。</text>
<title>留金雅永馥庄賦事</title>,<text>斷斷無他技。丹衷是一凾。民如舟以載。官愧政惟丸。彈坐傳琹譜。散分解蜜巖。生來嗜土炭。不必問酸醎。</text>
<title>松舘齋滯雨。作近軆六言詩。示學徒。幷引</title>,<text>押海。智之冀北也。乍來觀風。未知文物人才之盛比古何如。而草創擬重。惟玆區是恃。春戀苦企。尤倍常品。玆庸別搆一語。以示殊異之意。惟我村秀新進。勉旃哉。智海南連押海。民憂滿載扁舟。風俗家絃戶誦。倫彜夏褐冬裘。才府合稱冀北。文治愧比潮州。今日明珠先摘。當年寶鑑重修。箕裘可以無忝。溫石行將拔尤。六言近軆持贈。不虗太守玆遊。</text>
<title>乘舟中流</title>,<text>天垂波面勢。風送棹歌聲。幾日寬閒地。相隨鷺有情。</text>
<title>古耳島古將村。集唐人詩句。</title>,<text>自愛心期樂靜居。閒情本與世情踈。群峰入戶開靑障。大壑浮階引碧渠。沙軟綠頭相幷鴨。水深紅尾自跳魚。山人滋味爲誰說。床有淸琹盤有蔬。</text>
<title>必成齋。倣古詞軆。</title>,<text>一葉舟一槖詩。智湖太守爲誰。不須強解魚之樂。便已相忘鳥也疑。處處江關絶唱。人人海垈生涯。優哉遊哉仁壽域。聊與子歌詠明時。</text>
<title>舟中作</title>,<text>一帆風正好。高坐覺新恬。無物能如此。何人敢議嫌。鳥應惟恐墜。雲自不知沾。善濟憑誰任。尊爲衆所瞻。</text>
<title>蟬島會英齋拈韻</title>,<text>芝蘭一室我來參。諸子英華飽咀含。蜾臝祝蟲化勤苦。匏瓜掛壁戀肥甘。䟽通事務由湖學。雅致䂓方見晉談。水瀅山靑今復覩。暫時相過可幽探。</text>
<title>會英齋。與諸儒共賦。</title>,<text>水淑山靈明氣在。形形呈露天眞態。雙蟬高倂判陰陽。單蝠低回分晝晦。諸子功成學業勤。居人畢出田疇穢。兒童爭慕使君行。竹馬相迎尤可愛。</text>
<title>舟行之次。以風不順。梅花，屛風兩島在咫尺。而未能注泊。心甚缺然有作。</title>,<text>巡省吾州俗。儒文盛此邦。浪花風轉亂。日影棹搖雙。潮驗看漁箭。酒要訪釣矼。屛巖何處是。空聽落梅腔。</text>
<title>智島樓洞途中</title>,<text>書農勸盡覔敀蹤。隨分閒忙有所從。淸債於詩未曾了。歡情唯酒不相容。胃醒香嚼黃花菜。俗愈凉調紫草茸。海嶽冥搜酬宿願。玆遊足冠再難逢。</text>
<title>苦海行</title>,<text>智湖太守髮如星。爲海民作苦海行。六大部洲一胞內。好榮惡辱人常情。我來玆州知海味。種種可哀爾爲生。田隴三分二堤堰。十壅九缺農經營。倍費辛艱得糓少。輸公防雇無餘贏。半是生涯付潟鹵。漉白耕沙候陰晴。終年煮出凡幾石。債帳猶多未盡淸。早學乘潮事魚利。扁舟出沒駕鯢鯨。朱衣計船圍似網。五之三之督稅征。又有商販營生者。風波往來損神精。市門成敗無預筭。年年髮化蓬千莖。于嗟四事苦萬狀。假令專利無足榮。俗漸渝兮風漸降。舊弊新瘼來相迎。屯租宮納以外稅。每來侵索令心驚。人間最怕靈羅卒。輕我屬島惟所令。徵求威喝無顧忌。甘受欺侮誰能攖。縱橫狐狸洞無乕。反覆食肉行兇獰。誰曾敎爾京營債。寸勞夸作無權衡。或排之結或排戶。櫛收箕斂空甁甖。勤身作苦終何有。膏澤浚入權豪觥。蟹舍無烟蜒雨冷。天高不曾聞寃聲。高飛遠走寧不欲。家有妻孥山有塋。嗚呼何時見天日。吾亦吾王之編氓。萬事從來窮則變。陰崖煖日春王正。聞道南來新太守。已自前年管專城。疲癃扶杖喜再造。四十一條明章程。農郊巡審勤勸課。學舍經營樂育英。村不吠閽如水。施措一一殫其誠。何幸吾曹有此日。須臾無死見太平。嗟渠所望也如此。獨奈無力哀其鳴。三申每見欺奸胥。疊稅虛還訴上京。散在彈丸不入彀。尙多漏綱魚頑勍。東邊日出西邊雨。阻水不能如期呈。周年臨政做何得。愁苦民情每一伻。若欲此鄕滌舊染。滄溟之多不足傾。諄諄天語尙在耳。以島治島克底成。事不從心將欲奈。時回欲語面發騂。上而惶恐蔑寸效。俯則慚愧沽虛名。日夕觀瀾軒上倚。鬅鬙百憂胷中縈。我本爲民歌苦海。苦海今反於吾幷。苦海之苦苦莫苦。分較官民孰重輕。寄語域中諸父老。必涉乃已此滄瀛。同舟載去無胡越。一心浮來是弟兄。中流布帆掛無恙。終有前頭陸路亨。歸來面面賀利涉。洗酌騷壇弄黑兵。</text>
<title>養士齋。端陽日拈韻。</title>,<text>南來如昨去年今。驚見天涯節序尋。碧水無情歌競渡。丹墀入望進江心。驅除世故君同醉。酬酌風烟我有吟。屋就未遑張老頌。佳辰還笑此登臨。</text>
<title>見本第書。作感懷詩五截。</title>,<text>千里音書苦未詳。開緘一讀意遑遑。天涯白髮無窮恨。回首梧雲只自傷。右因山退定。字字家書繡洪恩。內厨珍錯及私門。光榮別有難名處。身在天涯荷記存。右賜饌。麗水新州隕自天。煌煌恩誥遽當前。涓埃未報徒增重。瞻望穹蒼感淚先。右移拜。新還爲舊舊還新。世事無常似轉輪。稍喜病兒今勝昔。方知洛飮最宜人。右還故。審機廣敎赴時宜。王射金張競慕之。我亦今人無別法。薦章云到第三兒。右學校。</text>
<title>石榴</title>,<text>安石來傳種。雙栽小沼前。朱英當夏日。絳實趁秋天。霜破珠璣積。露沾玳瑁懸。甘酸甞細嚼。能醒酒因緣。</text>
<title>天時之推遷。人事之去留。俱可興感。拈韻抒志。示諸儒要次。</title>,<text>濫受玆州治運開。今朝計滿一期回。版圖每欠隣嚬授。校吏須憐伍合來。導率庶無秦政苦。措施未克漢䂓恢。惟將興學多方勸。有隕恩移行李催。</text>
<title>自養士齋帶月還衙。縱筆。</title>,<text>皓月渾如一日明。人何憂樂老兼生。月華對看看無厭。人事難圓老少情。</text>
<title>養士齋已爲告功而未及落成。余之啓程在邇。則諸儒自外發文。以是日兼行落成後餞別之儀。赴會者數百人。別搆二十排律。以道其齋之顚末及今日事狀。幷小引</title>,<text>今日之酒。可謂倉卒盃也。觴咏之意少而去留之懷切。所可言也。非前五十六字所可形寫。故搆得二十韻排律。以紓衷蘊。情溢辭縮。亦未克存十一於千百。然而若其繾綣難捨之意則似可覷諒矣。太守來遊養士堂。高歌酒後說滄桑。桃花觀裡人初到。竹瓦樓中客轉忙。浮世相逢如有舊。前塵歷叙莫嫌詳。一生偏荷君恩重。千里難辭郡務當。昭代興儒思職責。荒濱無敎惜才良。斗筲器量雖難越。艸昧經綸實費商。委曲豈能家喩戶。便宜政合塾先庠。擬將舊染驅魚蟹。故建新齋近鳳凰。事事經心勞不計。時時臨役檢無忘。賴諸君子同成室。備百艱辛始出塲。數尺榱題飛也革。四間廳事煥乎章。倣依鹿洞聊開講。取次鳩財且有兮。多士佇看麗澤樂。知州榮與育英光。豈意香山丹鼎破。翻成蜀郡夢刀煌。吾將行矣雖投轄。人莫留之已俶裝。無暇落成歌頌禱。只緣叙別擧壺觴。相看脉脉無歡意。半醉騰騰發素膓。繞檻烟雲含宿態。滿庭花卉戀餘香。那當復見山川遠。惟有相思夢寐長。但願從玆玆屋裏。彬彬濟濟集羣芳。</text>
<title>丁酉四月二十五日。移拝麗水郡守。便道赴任事。見專來京奇。匪意天恩。若是曠截。情私感祝。已無可言。而但智島事務。姑未就完。又當新設之郡。前頭措施。又無可期涓埃報答。益覺惶蹙。因述懷。</title>,<text>無功季布待河東。濫費公飧一歲中。經霜竹瓦初生碧。向日葵花只葆紅。麗郡官章來夢外。如新受賜感丹衷。苟論材料何曾乏。特自天心逈所蒙。偏被鴻私誰似我。涓埃欲報海難窮。回顧鬢華餘種種。駑才日負少年聦。半強未了島中事。又重一擔憂倍忡。蚌鷸隣爭如敵壘。雲雷初務奈衰躬。對食不知旬日味。搖搖心緖似懸空。策勵頹慵思自勉。不欺君是質蒼穹。</text>
<title>明朝卽麗水郡發行日也。夜坐賦詩。</title>,<text>無端心緖似㫌搖。借坐官樓度一宵。到處竹樓還自笑。楚帆明發去蕭蕭。</text>
<title>糠山津頭。叙別諸鄕人。因卽事賦得。</title>,<text>麗水移除保有民。怱怱行李到江津。經過情見明農課。送別言多勸學因。只愧措施無補效。須知欵曲自眞淳。爾生幸際堯天日。圖報涓埃一是臣。</text>
<title>叙別鄕人士及諸官屬。登舟中流有吟。</title>,<text>泛泛中流去。相思望眼勞。含情原樹暗。盡意野禽高。謝眺橫澄練。伍胥息怒濤。怊怊無以瀉。呼酒借詩豪。</text>
<title>咸平碑石街。對趙允基好諭還送。有吟。</title>,<text>南來十二朔。惟汝最相隨。呼使無時闕。周旋不暫離。晨夕聲容慣。中心久漸知。愼密金緘口。精明玉濯疵。情愛遂相托。鹿馴鷺不疑。吾何官視吏。渠亦弟事師。縱知逢有別。猶信數年期。床書要使蓄。庭菊故敎蒔。鼎丹姑未熟。官誥促南移。津亭三十里。忍汝永相辭。後會那能卜。無言只自悲。追隨終必別。千里亦何爲。下牀強一拜。喞喞涕漣洏。啼鳥偏何苦。歸雲故欲遅。老懷太黯黯。惟有長相思。斜日咸豊路。森森趙允基。</text>
<title>靈光道中。有所思賦詩。</title>,<text>載曳其輪趁午暉。生生物色望中依。片舟海濶無邊去。孤鳥天長盡意飛。黃拂來牟民食飽。靑齊蕪草犢眠肥。丹心非但關由大。添惱蒸熏汗欲揮。</text>
<title>務安碑石街店。憶吳雲史。</title>,<text>書懷滿幅昨看回。云是鞭驢送我來。迢遞雲山招不得。思君心似雨難開。</text>
<title>羅州鶴橋。暫憇有作。</title>,<text>淸流一曲向茅村。湊泊商船近海門。雲捲山容開畫幅。雷奔潮勢漲橋根。穉秧遍野年占像。高枕濃陰夢有魂。暫憇便忘行役苦。題詩纔罷更含樽。</text>
<title>神奇龍店。述懷贈金炳晟。</title>,<text>世情誰道是羊膓。分外無求性所甞。百役都爲衣食計。四民皆自路歧忙。似閒多苦窺魚鷺。緣恃施頑拒轍螳。愧我何曾男子貴。一生空負合商量。</text>
<title>光州西倉津。逢朴五衛將洪柱叙話。因分手。</title>,<text>特地相逢如有因。怱怱俱是路中人。聊知無語重看意。君向靑山我向濱。</text>
<title>光州皇華樓下有吟</title>,<text>皇華樓畔縟儀雍。稽首微臣懔所鍾。榮寵忝叨新拜職。愚痴長似舊時容。計程麗郡三舂近。赴莅政堂八日庸。位置成規如鑄器。姸麁必也在陶鎔。</text>
<title>光州店舍。夜以蚊苦。交睫不得。</title>,<text>光山旅舘動黃曛。陣陣蚊雷響正殷。隳突偏欺無帳御。敺除難恃送烟軍。怕蝎小陵愁自足。憎蠅永叔賦宜云。此行最有今宵苦。始信南州氣倍熏。</text>
<title>光州南門外。叙別金炳晟等。登道賦詩。</title>,<text>勅命臣身逮。闢洪庶以期。官階加俸厚。心力覺精衰。豈不同怊悵。那看轉哽悲。分歧何苦惱。物有化神奇。</text>
<title>抵和順縣有所思。賦卽事。</title>,<text>廣峙摩天兩界間。未知要路此巉艱。依俙人物多生面。蘊藉山容記舊顔。長調農歌撞皷發。短腔樵笛騎牛還。片雲釀作雷兼雨。汗地淸凉若是班。</text>
<title>同福舟所道中。大川橫帶。水漲則舟行可通。且山岳重疊而川邊藪。云是金將軍德齡昔日釣臺。而其子孫。追感建閣者也。有吟。</title>,<text>停車松下翠濤翻。滿地濃陰滌暑痕。山重水複疑無路。麥打秧移慶有村。淸風橋上熏風度。孤竹洞邊修竹存。行到釣臺尋古蹟。踈林只有野禽喧。</text>
<title>寶城牛山店百餘戶。店前有川。俗稱印潛江。在昔按察使過此落馬沉水云。賦卽事。</title>,<text>山多平野小。松竹與爲隣。官渡今由此。印潛古未眞。林禽啼送客。村犬吠隨人。轎坐如炎宅。臨流暫憇輪。</text>
<title>到順天界有吟</title>,<text>朝家軫念爾民生。兩郡緣何仇隙成。安用同躋仁壽域。示諸四海一胞情。</text>
<title>止宿樂安邑店</title>,<text>樂業堯天日。安生太古風。橋橫川可渡。路坦轂能通。耕讀勤民藝。桑麻做女工。金錢爲郡鎭。經用庶無窮。</text>
<title>自樂安船所店。登舟中流。集得唐人以下詩句。編成一律。</title>,<text>日月鴻濛裏。乾坤浩蕩間。鳥飛應畏墜。帆遠卽如閒。四顧疑無地。中流却有山。吳歌新調發。翁亦好開顔。</text>
<title>抵突山界長巖下津頭。雷雨驟至有吟。</title>,<text>黝雲吹雨勢如傾。雷震轟轟百里聲。近日蒼生望霓切。天心委曲慰農情。</text>
<title>下碇桂島前洋。經夜有吟。</title>,<text>望望吾州界。仁天覆四圍。龍拖鳴雨去。鷗伴暮雲飛。鸛峀知何處。栗村到庶幾。只緣風水戾。下碇未言歸。</text>
<title>下陸召羅面弓項浦。始麗水界。有吟自戒。</title>,<text>麗州新太守。學蔑白頭人。從陸非無意。乘船故有因。國恩圖以報。民事望施仁。自問行何政。期臻靜四隣。</text>
<title>入郡沿路。水田移秧。田原去穢時適方張。因務本勸農事飭諭後。酒價賞給。乃有吟和農謳。</title>,<text>爾壤其黃我腹皤。爾皷其鼕我肩峨。漠漠水田人如鷺。原頭日上三竿多。烏犍耕白柔秧綠。女顔怡怡男顔和。赤脚侁侁波面擧。短調長腔盡意哦。靑山欲含半邊日。饁婦來晩云如何。今年農候較前早。我稼收多不願他。上世之樂觀於野。穰穰煕煕相送過。冠盖南來混簑笠。農歌歌起發詩歌。</text>
<title>麗水道中卽事</title>,<text>水麗山明好地方。剖分區域屬新張。何須才藝高陽里。自是淳風君子鄕。庶情皷腹登塲麥。豊兆開眉遍野秧。較諸智郡惟猶勝。草昧成規又所當。</text>
<title>興國寺凝香閣。次板上韻。</title>,<text>梵林精彩百和濃。妙諦渾醒素性慵。長照擬燈明月面。自來如客白雲容。尋眞甞味香聞水。厭怠參齋飯後鍾。淸淨上方金鐸振。法天花雨呪驚龍。</text>
<title>鳳凰樓。對諸僧叙話。賦得一截。</title>,<text>僧何望我决西江。寺㨾已經蜂鑽牎。鳳去樓空金界靜。只看飛鷰語雙雙。</text>
<title>次凝香閣板上韻。贈覺海堂相酬。</title>,<text>心香芬苾質諸天。因果今生證好緣。到嶺帝臣開口笑。穿花蜂子鑽牎憐。持齋恒念臻浮誆。入定常嚴戒熟眠。偶得官閒幽勝地。道機初醒聽流泉。</text>
<title>致齋爐殿房</title>,<text>心香一炷自無欺。事在淸晨宿戒持。禮幣齋誠君子以。慈悲濟衆梵王知。三宵經宿眞非偶。百里分憂可奈爲。竪拂團蒲仍不寐。簷星漏遅遅。</text>
<title>赴任日。五里亭有作。</title>,<text>丹衷圖報以身觀。早識恩威兩字難。祈祝蓮燈將禮㓗。暇休蒲飯得閑寬。轎輿入境今三日。旗皷逢迎始一官。到此人從芳樹路。榮華堪擬待春看。</text>
<title>五月二十八日上官後。與石醒，石樵共賦。</title>,<text>六十四翁此所由。才微任重荷分憂。變遷營郡桑三海。逼側樓臺芥一舟。衛生之道皆先務。無醜於心是可求。從來身上天恩大。豈以官微小歇休。</text>
<title>述古詩一則</title>,<text>我撰輿要集瑣叢。擧天地在示掌中。河伯但能聞道百。所見區區局於東。鍾皷山前闢新郡。一泓滄水環如弓。結搆曾經節度使。層楹疊榭何㟴䧺。最是靑靑柳下舍。洽受五百間淸風。出自西門一彈指。灰餘民戶十五空。新儀廟煥宣尼聖。往蹟碑嵬李公忠。石人七軀如欲訴。峨然頭戴蒼蒼穹。鎭南高樓試一上。駕作門圜揷垂虹。新開儒所依拱北。擬換鄕堂舊亞戎。纛堂塩倉指點過。上有姑蘓四望同。西指寒山傳寺古。東邊將臺臨滄洪。島嶼蒼蒼南浦濶。天柱迢迢北極隆。是時農夫盡在野。使我煖飽伊誰功。大欲如海細如髮。卷懷方寸歸吾躬。人物土壃覽一遍。圖寫何須倩畫工。傍人莫道勞形役。博我以明約我聦。百里湖山誰是主。一擔新務憂心忡。日晩梅鶴如相喚。吾愛吾廬戶闥通。更皷鼕鼕仍不寐。篆烟如縷燭搖紅。</text>
<title>縱筆</title>,<text>去年自洛赴智島。今年自智赴麗水。麗之爲郡南濱海。去京八百八十里。又是節度營之舊。人多骯髒屋宇侈。凡皆譬如服不稱。乍看伊懼匪伊喜。况復隣釁搆蚌鷸。三歲陰崖阻春煦。皇穹好生德廣覆。爰命臣宖汝往理。迎我高堂新使君。臨民視事自今始。壃域區區四箇面。百務草昧雲雷是。欲將下手生踈澁。若墮深甑迷悶耳。僬僥強負千斤重。對揚報答將何以。平生不欺君三字。仰質蒼蒼心永矢。</text>
<title>登君子亭</title>,<text>鍾皷山前一草堂。扁名君子揭煌煌。當年作者曾誰是。使人登眺太軒凉。前臨鍾鼎千家戶。南極滄溟萬里洋。似幽實敞勢匀適。又有生顔樹菀蒼。我來差晩黃鳥後。行見秋蟬鳴在傍。憶昨智湖搆一葉。巾屨日勞登南岡。新詩欲成日哦趣。此來不羡樓之篁。况復其名寓射義。餘地恢恢觀德塲。姑蘓弄龜非不美。嘯詠無如此停當。寄語州人且汛掃。吾將休暇傾壺觴。</text>
<title>先妣生辰日。追感賦得。</title>,<text>星躔回薄一何忙。今日新榮又獨當。千里白雲山杳杳。百年孤露淚滂滂。時辰使我成追慕。盃酒酬人記不忘。萬事傷心靡逮慟。世間無地拜萱堂。</text>
<title>喜雨詩</title>,<text>今日之雨吾爲政。麗水漲綠鍾山映。不先不後官初莅。以歌以舞人相慶。念我來時天適旱。百憂在心無由緩。曾經餉丙髮已化。欲救呼庚才又短。官僮走告月從星。曉牎起聞鳴銀鈴。來無破塊方云好。勢若翻盆不暫停。越三丁卯報新晴。何人不起喜歡情。有年病蘓扶風郡。平朝花重錦官城。就中最喜無如吾。擧酒梅堂醉倩扶。朱墨爲占雷火繇。覔紙題詩兒一呼。</text>
<title>政堂灑掃申飭已屢日。而擧行未盡恪謹。故招集將吏峻責矣。渠輩有自悔之狀。故卽令退送。而聞夜間諸吏執役修滌云。可笑也。因有吟。</title>,<text>我心非欲故要新。新設新居是可人。始識恩威難兩廢。樞機一轉見情眞。</text>
<title>六月九日丁卯。移處于外東軒。翼兒出處于水竹堂。適當喜雨新晴。而父子俱得顯敞之所。賦詩述喜。</title>,<text>大衙初整貳衙移。適會良辰偶中宜。喜雨初晴時不後。端居兩得事尤奇。梧鳳就捿山展面。蓮龜晒甲海橫眉。篆香一炷心先祝。種種前頭吉慶隨。</text>
<title>晩登西樓。月色正佳。賦詩。</title>,<text>宓子堂前庾亮樓。登臨長夏似淸秋。檐唇海戴山千疊。簾額天晴月一鉤。休暇有閒新墨綬。風流可想舊輕裘。雲星譙井層層起。省却三分草創憂。</text>
<title>偕石醒及諸人登南樓。樓有上層頗高。從者皆登覽。而惟余與石醒眩暈。未得登覽。眞是老也。賦詩。</title>,<text>麗水南樓百尺梯。層層直與白雲齊。烟銷雨捲嵯峨也。海濶天空縹緲兮。四合孤城環睥睨。三重畫棟駕虹霓。今來斗覺吾衰甚。虗負紅欄上上携。</text>
<title>登拱北樓。曾前別砲處。而卽今日會儒所也。上下傑閣。巋然對峙。南洋全境。宛在目下。有所思。因賦詩。</title>,<text>傑搆巍巍拱北扁。當年養武任專權。想像節使莅營日。淸霜紫電彌蒼天。忽逢甲子淸明雨。聖代和事通三邊。偃武修文均被化。會儒新額華楣懸。伊昔赳赳較藝地。至今濟濟肄工筵。戎馬歸除五馬到。我適爲官在首先。纖塵不動海日晏。休暇登臨晝如年。憶在智湖志勸學。城西一屋熏心田。此來已備前人述。太守只可甘飧眠。我欲投弓事筆硯。憑欄朗吟詩一篇。</text>
<title>登姑蘓臺舊址</title>,<text>平生恨未見姑蘓。今上姑蘓暇日娛。風想寒山寺鍾響。湖疑西子畫屛圖。東南涯涘迷牛馬。吳越興亡問鷓鴶。鞠草荒墟名自在。後人傳誦不曾孤。</text>
<title>初庚日。煑赤豆粥。派饋官屬。</title>,<text>伏臘佳辰擅古今。要同河朔試登臨。蒸炎擬續楠堂句。割肉仍知曼倩心。海上墨雲開宿瘴。天涯孤客暢幽襟。一盤紅粥閒康濟。分與羣生辟外侵。</text>
<title>因牧稅拒納事。曉諭該民後。因賦其事。</title>,<text>東民困瘁天下知。就中島嶼最哀斯。廟筭更張一變舊。譬如大病逢良醫。蠢爾遐氓好沒覺。錯道寃徵刷納遅。我適官居在隣壤。京旨府檄交相馳。口舌呶呶代鞭朴。訓誨提撕似小兒。半餉階前盈尺地。廓然天宇疑雲披。善道敎人人自化。厥生之初性秉彜。說到十分當其可。事無一毫容吾私。衆心油然如水下。不敎復攢官司眉。申明約誓問催課。五日不能七日期。始知有敎元無類。莫道冥頑海難治。須臾山鳥下廳事。好與諸君樽酒持。</text>
<title>對都訓長柳東舜。叙話講學事。因賦詩。</title>,<text>遵渚喜搴菁者峩。海天日晏眠風波。文翁之蜀官初莅。趙德於潮識最多。微斯人也吾誰與。其帶博博其冠峩。日聽月試嚴程式。暗與古人同其科。師有胡公掌湖學。天敎仲淹在汾河。充然自有得人喜。偃室今日澹臺過。不聞可知先生弟。佇見百里興絃歌。右文休治五百載。儒化南方早漸摩。</text>
<title>招集各面士民。頒給節目。因賜酒叙話。命退出志喜。</title>,<text>事雖積善後。無始詎能終。所以昔先哲。必觀端本功。而我當新務。百憂叢一躬。才慚試鷄割。時在闢鴻濛。新條六十五。參互而折衷。或曾甞試後。或方便宜中。不敢自爲是。因之會大同。耕織惟當問。蒭蕘未必蒙。矧乎有炯戒。自我民明聦。試使衆參聽。所言公未公。秉執人皆有。謀猷我欲忠。座間看氣像。渾是一團風。有如已成器。無待重磨礱。此固揣摩熟。衆心如水東。草昧兆先見。庶幾事泰通。叙歡仍賜酒。咸與就冲瀜。同我諸父老。濡首春潮紅。小需雖不腆。衆樂便成豊。申牌趨小吏。荏苒日將窮。太守喜無寐。冲和六六宮。</text>
<title>是日室人生朝也。每於此日。未甞虗過。而今番則翼兒又在於此。宜與常年有間耳。以酒糆派饋在傍者。因賦詩叙懷。</title>,<text>曼倩滑稽歌割肉。東坡多事咏遺柑。少時讀此還高笑。未必千秋傳美談。南來白首如僧淡。老懷尋常在閤覃。正憶今朝城裏第。萊衣繞膝供旨甘。河頭烏鵲無消息。兩地分張詎可堪。盃盤稍勝常年例。爲有趍庭第二男。</text>
<title>偕石醒及諸客。登君子亭。修繕得好。雲物益佳。拈韻共賦。</title>,<text>葺修軒檻晩登亭。彩鷁泛風鷺浴汀。座傍草木回環翠。檐際湖山表裏靑。明朝將送同鄕客。此日空懷兩地星。憂樂當塲無限意。早知宜醉不宜醒。</text>
<title>送金司果石樵 幷引</title>,<text>石樵洛社擊鉢手也。乃從吾兒來八百里之遠。仍助我哦松之趣。洽閱五個月。未甞須臾離也。今於其歸。安得無黯黯銷魂者乎。玆綴搆蕪。庸替古人贈言之義。石樵其斤敎焉。我有嘉賓金石樵。早時書釼軒身腰。洛陽花鳥知名姓。芳園勝榭春風饒。憶曾解榻松亭下。去後三日香不消。多生緣業晩更重。訪我不辭千里遙。嘲雲謔月長相與。半歲荒濱破寂寥。遐心旋復動歸思。白鷗浩蕩誰能擾。生芻一束人何去。南浦孤舟雨蕭蕭。剡溪殘雪興初盡。杜陵芳草行相邀。臨歧多小心中事。難繫藤蔓與柳條。人情貴在無相忘。看取門前有信潮。</text>
<title>邑部農戶。舊有東西便。每於農節。鳴皷建旗。互相誇勝。而今又因余勸農之風。好勝倍前云。故農旗令旗。各一雙製造以給。東部旗號則東作畢出旗。西部旗號則西成斗覆旗。盖取漢書四月初吉耘者畢出及天文志斗覆豊穰之義也。勸農有司東部張世玄。西部金相七差出。因以賦其事。</title>,<text>我爲田夫先竪幟。屋角起瞻農祥紫。龠章龡雅邠俗古。老翁擊壤衢謠起。旂旎亭亭齊衆力。皷舞不獨興儒以。憶曾勸農在東峽。聽我指麾旗相似。黎民務盡豊年頌。太守官兼田畯喜。勿字旗翻除稂莠。四郊良田凈敵壘。南渡熊旛觀土俗。重農之鄕是麗水。似爭先後耕耘日。不相上下東西里。舊物田家豈曰無。沒巴旗名出下俚。經綸自我心上織。新製高竿各授爾。四月畢出農時候。七點斗覆天文理。名言在玆念在玆。此邑此旗從今始。一麾可以趍襏襫。再麾可以整耒耟。顧名思義無相奪。東自指東西西指。農師號令戒遊手。莫作荒蒿敗旗耻。趍田緩處高宜建。得粟多時功可紀。納禾之月始偃旗。晝茅宵綯嗣歲俟。</text>
<title>翼兒與鄭主事因飮紅事。船往金鰲島。撓櫓行舟。其果抵泊耶。次板上韻排悶。</title>,<text>鰲背山深處。兒郞送以船。飮麋占吉日。舐犢出眞天。有客詩應和。無風櫓反賢。端居齋閣裏。安得不依然。</text>
<title>李虞候承潤來訪。此是小荷趙尙書門下舊徒也。落落不相見。今爲十五年。而莅此後見有虞候善蹟鐵碑。動問其間爲本營虞候。見遞後未卽上京。僑住于突山至安島云。故日後余以書勞問。今果來矣。適當伏日。與之同嚼。語到少時善飯。年今六十一。椀粥亦無以盡之云。因相與大笑。賦一詩。</title>,<text>不見君今十五年。勒金三字眼靑先。書鴈招同彩鷁返。爲君忙下高堂筵。鬢髮皤皤兩相對。似與商山分半仙。連城宅裏珠履客。欲說前塵便黯然。春風賓鷰華堂上。秋雨盟鷗瘴海邊。東陵種苽那足道。世間萬事滄桑田。一官於我終何有。至今未乘潯陽船。舊友不來秫酒冷。有時懷君夜無眠。萬轉風輪江海上。辛勤就得萍水緣。今古佳辰數伏臘。盤中紅粥當九煎。怪君平日食牛氣。胡爲一椀呑未全。江鄕風味冷於露。老來枵腹如秋蟬。霜後蒹葭今日我。種種形骸不似前。不化猶餘桂薑辣。推牎一笑海橫天。起指門前足恃者。碑面苔花不蝕錢。南民遺愛無時已。喜聞君實街童傳。</text>
<title>二十三日。夜雨大風。軒牎敗紙。撩亂作聲。達宵不得交睫。枕上有作。</title>,<text>夜坐翻成結夏僧。雨師風伯互憑陵。灑穿牎紙痴蜂亂。吹掣軒帷陣馬騰。誰遣欒巴噓道噀。生憎少女肆威稜。篆烟銷歇宵如海。龜鶴同吾睡未能。</text>
<title>東西部農丁自受旗後。聲言齊入。每因雨戱未果。是日彼輩設儺戱蟻赴也。似分入東西官門。各奉農旗。鳴金擊皷。雙舞童都砲手名色。橫行踴躍。金革之聲。震動山海。余以四盆白酒派饋後出送。於是世界寥寥。萬籟如眠。追賦一詩。</title>,<text>官居知所本。欲與農爲伍。飭墨遍郊原。賞錢慰疾苦。我旗靑與白。授爾東西部。外使齊趍力。內要共輸腑。野人欲娛我。天亦爲捲雨。頭頭金革手。堂下如雲聚。東邊鑼一鑼。西邊皷一皷。促節合衆聲。殷雷轟轟怒。假倡翻身走。嬌童倚肩舞。地窄觀者多。踏殘新泥土。斯乃上世樂。孰云殊今古。歡聲動天地。喜氣虹霓吐。高竿上出雲。旆旆對相竪。囿成一團和。洞見兩家戶。民事察眉知。隔簾含笑覩。侯政慙素飧。輿情樂紅腐。爲汝且沽酒。好飛觴之羽。一盃解消暍。二盃沃心肚。化爲有脚春。散入湘亭浦。萬籟乍寥寥。農齋時夜午。</text>
<title>命使傭收拾餘秧。凈洗晒乾。編成寢褥方席各一。以綿木之。自是日用藉坐卧。甚覺便身。且無濕氣。戱題一截。</title>,<text>秧編布作蒲團。冷濕俱宜寢處安。自是世間無棄物。云胡屑屑揀絲菅。</text>
<title>興國寺僧覺海堂。送蒸餠一盒。故與石醒飽啖。派饋在傍諸人。詩以謝之。</title>,<text>靈鷲山中興國寺。盖聞湖左大伽藍。舊屬昇平今麗水。向余赴莅經其南。宿世業緣消未盡。回車上訪雲間庵。中有高僧號覺海。慧性聦明道理諳。齋飯三盂參法呪。心香一炷聽經談。武陵漁舟難自久。橋頭別悵深於潭。色相不空如滿社。香魂長往太顚龕。種種塵根敗人胄。邇來海味酸於柑。饆饠一篋來何自。色可餐兮佐剡甘。仙鶴楊州成大嚼。頓令漱却痴嗔貪。想應不寐承天月。念我衰年性所耽。情事寄君君識否。身邊別有一重擔。南渡扁舟泛苦海。衆生普濟材未堪。仙厨倘有慈悲力。散送天花廣哺含。</text>
<title>日本筑波軍艦副長人見善五郞等五人請見。兼饋葡萄酒六壜。故備如干雞酒謝之。追賦一詩。</title>,<text>茝人生平不嗜飮。尙愛酒中玄眞趣。還似淵明不解彈。居常手撫琴之素。東國豈曾無佳釀。金陵過夏西紅露。世界聞有葡萄酒。姑未試口年垂暮。儂家住在漢水上。鴨頭春波入指顧。南來最有相如暍。溽暑惱人瘴江霧。市沽無方酸更苦。近盃凌矜輒生忤。有酒新從海船來。贈我六壜編甁互。未到開斟名已好。秋香爛熟何山樹。大宅便有黃氣生。邀同石友小宴做。香比雙柑甘比蜜。皓仙鬢邊微紅住。傍人取次及餘波。座間團和面面聚。陶然風味償宿願。只欠紅友晩相遇。思將報瓊吾何以。海上木桃慙酸醋。不用一錢成大嚼。醉題新篇洞庭賦。</text>
<title>筑波軍艦。專因測量我國嶺湖兩地沿海各地方而來。及其來問後。要請一來軍艦遊覽。故明當回謝爲答。以風水不利未果。又其翌。通辭國分哲。乘小火輪船來。請余同往。故與石醒同舟而往。入艦長柏源長繁處所。叙話後。以茶酒菓子等屬欵待。仍起爲周覽製㨾鋪置後謝還。是夕追述海行卽事排悶。</title>,<text>大化啓邦謨。桑暾晏海隅。取次撤邊備。屯原久已蕪。貴价互來往。披腹示無虞。隨之時義大。何用守前株。顧今沿海務。隣好是良圖。鯫小妄生事。職由情未孚。老我新玆莅。胷中有坦途。津吏走驚告。舵樓屹若嵎。四百船中卒。桓桓盡武夫。標幟滋疑懼。街巷騰睢盱。的知無別意。眞個下民愚。人性不相遠。六洲合一符。所貴躬自厚。阿誰感化無。人旣先於我。吾何盛意孤。一匣卷烟草。六壜佳釀葡。有來宜有往。扁舟爲泛湖。享儀具雞族。行李簡騶徒。前瞻未十里。風戾奈何乎。申勤國分氏。舴艋以邀吾。吾曾不習海。暈倒莫持扶。送與申生去。各自分矢弧。經宿風愈壯。無緣復往于。朝來汽帆到。送言強與俱。人情未可遏。良感腹心輸。舟小不容衆。惟三申金吳。軍艦薄言抵。忽如一吸呼。偉哉艦長處。一一似仙區。波市排紅玉。星河列白楡。對坐八仙卓。禮儀欵欵殊。圖畫披看幅。盃盤倒瀉壺。酬酌何亹亹。使我罄歡娛。旋又窮搜索。周遍一大都。三層八百把。此是船全軀。第一層之上。包盖束如幮。第二藏武備。移物設供厨。器械第三四。木銕相縈紆。史官與醫士。錦帳紅𣰽毺。種種驚人目。良工難可摸。方我覽未了。時辰忽已晡。迎送皆自以。具船不小逾。前期指秋月。忽憶東坡蘇。良辰本易失。臨別戒抵捂。就與諸公餞。去留兩踟躕。于時風小息。舟輕如飛烏。坐船如不動。吾廬返須臾。納納乾坤內。情意兩相敷。昔人作事誤。何苦尙功俘。四海皆兄弟。八荒通庭衢。殊俗化同室。風鶴莫謾吁。而今邊徼靖。高枕且拊梧。</text>
<title>苦霖</title>,<text>民國以豊爲上祥。元辛祈糓於昭皇。農書載下山東吏。入境之初占年康。廵郊自許田畯喜。時候無愆畢移秧。始也小旱終時雨。與爾偕躋太平鄕。野麥秋深歌有頌。官梅花重酒生香。向後淋淋仍不霽。天心深遠至難量。江瘴至今飛石鷰。山雲依舊舞商羊。陰霾昏黑東南野。百糓兼旬不見陽。老農觀田聚首歎。淋融水草化爲蝗。方至之勢誰能弭。炎炎日熾禾稼瘍。白露凉風去不遠。今秋百室空倉箱。丙餉經過曾目睹。哀我赤子天何殃。人各一家吾一郡。憂來寢啖俱無遑。相率哀籲依所願。合衆敺除事辟禳。吾且焚香心暗祝。皇穹仁覆臨蒼蒼。我願黎民無胥恐。及今旋機猶可望。</text>
<title>廵郊勸農</title>,<text>田家三夏力。委曲趁秋天。去穢將無後。抽苗政在前。針錢勤可省。旗皷興方連。嘉糓蟲何病。老農豊兆傳。</text>
<title>先妣諱辰。孺慕冞切。</title>,<text>故里山河遠。荒阡歲月深。年年此日夕。蓼莪慟彌襟。</text>
<title>簡肅堂古詩</title>,<text>麗州公舍高且䧺。層楹疊榭起穹窿。想見當時講軍務。元戎壓坐掀髯風。鉅額華扁煥銀鉤。堂以决勝軒運籌。浮雲衣狗那可測。至今營化爲新州。新州太守初下車。一遵節度之舊居。粤詹楣號顧左右。兵事於吾何有諸。臨民御吏俱有方。寬猛恩威兩相當。湯盤常目同一揆。吾以名吾簡肅堂。居敬仲弓行己善。作乂殷師衍義詳。以之字民則民愛。以之束吏則吏畏。二字煌煌肇錫汝。筆非徒健義可貴。名言在玆念在玆。居此堂者其有思。莊嚴若鍾山偃蹇。呴濡如麗海涵滋。高堂得此新品題。且與詞人試一躋。梁園大手白雪下。滕閣奇才落霞齊。堂成雖舊號則新。擧酒一落怡吾神。手折南梅歌望美。時惟建陽二年辰。寄語麗民復麗吏。愼乃公幹勖乃事。同寅協恭一堂上。政成他時無我愧。時時喚惺屋主人。職在分憂奈詹視。抱琴三年不下堂。單父化俗竊自比。</text>
<title>賦觀碁韻</title>,<text>台舘仙枰閱海桑。丁丁玉子響樓篁。設虗取勝追諸葛。挾詐矯名笑陸棠。仙說荒唐傳摘橘。兵家馳逐較穿楊。閒中寡慾賢乎已。功過相方去穢薑。</text>
<title>大行王后下玄宮。望哭後述懷。</title>,<text>玄隧禮久曠。臣民痛所切。義皷旣無奮。血淚空自啜。荏䒣覆載間。三燧如電掣。前轍屢翻覆。呑聲不敢說。塗山雲影邈。沙麓雨聲咽。矧爾鴻渥偏。尤與餘人別。三年素衣帶。森在肚裏列。奄當今日朝。廞儀就將設。造辭藏秘旨。明辰照貞穴。宅兆今焉安。神人胥所悅。鎭南天闕舘。匍匐詣哭訣。有心丹共炳。有淚泉欲徹。版笏儀克中。金爐香細爇。擧頭惟見日。終南何彼截。霣廓雖天叙。歡祝亦臣節。莫云詩無補。胷中有寸鐵。</text>
<title>述懷自遣</title>,<text>憂國心先病。家計亦孔疚。夜來仍輾轉。惟與燈相守。三彭化二竪。謀欲起火斗。強冦難與敵。欲試無良手。適賴海國人。贈我葡萄酒。自來不嗜飮。藏在旬餘久。妙理透說梅。不妨濡我首。有時成微醺。按伏煩胷九。寢乃爲之穩。飧亦隨而受。勝似東南風。周郞起色有。石醒無病者。但知其味厚。我願散爲春。偕躋民仁壽。</text>
<title>拄笏樓秋夜五截</title>,<text>蟲吟切切月當天。秋氣淸凉拄笏前。怊悵故園何處是。引風簷磬響無邊。印童詩句見眞天。坐卧相隨常在前。演文寫字兼師道。訓誨三分愛一邊。題扁拄笏擗洪天。詠武緩輕已屬前。改舊圖新非我好。以之取捨適時邊。樓臺疊起樹連天。一片鏡明方塘前。照得身心堪自戒。那忘憂樂察眉邊。國憂家事阻南天。恨不賦歸薄宦前。近日神精非昔我。衰頹何以到今邊。</text>
<title>登燕處超然閣</title>,<text>景中物我一般秋。古木斜陽蟬響流。水色拖藍涵似舫。山光搖碧逈生樓。酒雖一酌猶過量。詩到名區可盡收。嘉俳令節明將届。望裏黃雲遍野浮。</text>
<title>秋夕日。遊寒山寺。</title>,<text>招提選勝値迎寒。無盡寸懷隨地寬。參得禪房初入定。明知吏道雜多端。問身自擬銷塵劫。存性如聞與汝安。高閣憑虗風景好。是非莫向眼前看。</text>
<title>寒山寺歸路二截</title>,<text>遠樹生明詠罷時。爲酬餘興故回遅。適來才子慇懃意。秋醪香果最看宜。扁舟繫纜待歸時。風逆潮生夜故遅。已矣何論行李苦。沿江明月一般宜。</text>
<title>仲秋日。謝金準模酒物。</title>,<text>佳辰風味淡如僧。梧几淒淸抵午凭。閽裏衙收鈴索靜。爐頭香熟篆烟凝。誰家酒𥸴調和善。今世蕭曹饋餉能。賓主一堂成大嚼。覊懷散盡喜歡仍。</text>
<title>仲秋月夜。獨在坐榻。自爾無寐。萬籟俱寂。吟蟲凄切。戀闕思家。不禁。詩以排悶。</title>,<text>露下天空秋夜長。滿樓星月垂蒼蒼。凄凄草際蟲吟切。寂寂架頭鶴夢凉。中有孤人坐不寐。云誰之思思漢陽。孤人家在漢陽里。別來荏䒣遒星霜。身是當年輦轂下。衫袍猶帶御爐香。水調歌成懷望美。時時夢裏近君王。世亂東南住不得。今年黃葉歸故鄕。惟聞買屋在松下。眼中妻孥聚一堂。回頭一日魂九往。望望魚鴈愁參商。忽又西河惡消息。老淚乾盡心摧傷。猶復忍情蹲不去。浹旬漚泄卧匡床。哦松舊事俱灰冷。強爾言笑非眞膓。流光回薄秋忽半。報道今日嘉俳當。吏皆請由先墓去。客或酬節就壺觴。老我怊然無可往。夜來試上樓彷徨。是時月色明似素。夜如何其殊未央。家家有酒人皆醉。萬籟俱寂眠如羊。更皷三鳴夜向晩。官僮稍稍稀在傍。欲喚黃嬭不肯顧。正是恨人愁難忘。便覺天涯一孤客。望裏家國何茫茫。玉樓河漢森在眼。芳園松菊如相將。嗚呼此時何人能畫我千端萬緖歌一章。</text>
<title>西書齋過來後。每欲一韻語記事。而因擾未果矣。是日始搆一律及小引。以示學徒。</title>,<text>詩之於學。所關甚大。故曰興於詩。向見就成齋。無原韻詩板。是姑未遑歟。抑不足屑爾歟。職在興學。不宜看過而止。玆搆一語以眎。非必曰用作原韻。本齋及行過。步和得幾篇。編之爲留案件。亦似無妨。此在僉諒之如何云爾。九鳳山前數畒宮。羣髦濟濟幾冠童。縱橫鄴架書香積。雅飭湖庠敎範洪。旣有就成懸額字。可無遊詠倡詩風。老夫適忝玆州學。竪幟何辭佐擊蒙。</text>
<title>泛舟過將軍島前洋</title>,<text>故近漁舟問釣多。貰醪長擬醉無何。將軍島竹淸風面。欸乃一聲莞爾過。</text>
<title>奉審忠武公影堂</title>,<text>影堂儼翼海之臯。崇報臣隣勳業高。瞻拜羹墻追慕地。何人不道誦公豪。</text>
<title>堂頭津泛舟還衙</title>,<text>綠簑靑蒻勝朝衣。日出烟波暮復歸。短棹翻成漁子伴。此身聊覺簿書稀。</text>
<title>秋夜賦懷</title>,<text>繞砌蟲聲露氣寒。七分月上夜將闌。誰家斷續風前笛。空惱愁人行路難。</text>
<title>東門外道中</title>,<text>風日淸佳八月天。東郊來作稻花仙。艱難耘耔經三夏。多小針錢販一年。逸道使民勞不怨。豊謠滿地樂無邊。香粳大椀供新飯。高枕官樓徹夜眠。</text>
<title>石泉寺在郡東。是日與石醒，書庭及翼兒同往遊覽。寺後有忠愍祠舊址。且巖壁下。有泉淸洌。自供需供給矣。主持僧只順學一人。出他未還。午供自官厨措備。因出韻賦詩。</title>,<text>山馳馬來川障東。古祠遺址法天同。凡留形者皆精彩。卽見性兮是色空。卓錫穿淙流局外。荒碑紀蹟誦寰中。梵音靜寂雲心白。笑殺禪僧世路通。</text>
<title>自石泉寺還衙後。輒對訟擾。一日之間。閑忙逈殊。排悶有吟。</title>,<text>遊去雲山靜。歸來天水閙。九日湖之湄。安得東坡效。</text>
<title>過金斗實家。有吟贈主人。幷引</title>,<text>金斗實課日從事於余。默認其爲人。非徒能於文墨。一日過其居。見其治第及庭實。頗有恢刃。甚庸嘉賞。戱贈韻語以奬之。鎭西門外一茅家。鋪置規方滿目佳。冬栢石榴齊結實。金錢夏菊現開花。斷無他矣心神適。何所求乎韻意賖。素性偏宜誰得似。從余遊者是人耶。</text>
<title>觀德亭川獵</title>,<text>紅蓼花開蘆葉長。羣羣銀口正肥香。橋頭流水當秋淺。川上輕陰近午凉。病胃漸知踈肉菜。佳肴今得佐壺觴。個中聞有烹鮮𧗱。臨政吾將一試甞。</text>
<title>話白部將有吟</title>,<text>聦明固自不如愚。何事只要借力扶。憂樂經過都是夢。所求安分有中孚。</text>
<title>琉璃缸。捉入數尾鮒魚。置諸案上。缸小水淺。喁喁圉圉。彼以江湖之性。化爲甁罌之充。雖得掉尾游泳。只是方寸寬而已。魚其靡樂哉。然非所遇相近。方且看弄而止。豈知夫魚之樂不樂乎。爲賦一詩。</title>,<text>爾本天池牣躍孫。漣漪萬斛口恢呑。巨或翻身騰北海。祥宜曝鬣上龍門。春浪桃花消息晩。氷泉潛伏學龍存。一朝誤入漁人手。偏荷狙公放活恩。玉壺淸水僅盈勺。漑尾沾鱗爰處爰。將身一轉無餘地。低首三回自淺源。浮沉猶有天成質。時向朝暾弄薄言。潛雖泳矣亦孔窄。觀者還云宿處諼。濠梁之水舊三變。今世何由遇漆園。我願魚兮姑兩忘。春來縱汝滄江原。</text>
<title>翼兒將擬京行。庭前石榴。爲其奉老慈摘取。故余取多結者一枝。揷諸陶甄。置之案上。爲賦一律。</title>,<text>剪枝澆水培陶甄。秋老煒華到枕前。漢代來從安石國。海邦仍得麗州天。黃房霧綻珠璣吐。朱實包裁玳瑁懸。解醒最宜翁白髮。吟髭幾短酒因緣。</text>
<title>首吏輩見翼兒之摘取石榴。亦從他求得榴柚以來。故余擇有榦者。揷置陶瓽。仍賦一詩。</title>,<text>揷來陶瓽伴書床。圓顆垂垂品出常。地氣非同江北枳。天香差早洞庭霜。由前綠葉除痾祟。憶昨丹荷寵光。未嚼猶能生口液。十分料得指梅方。</text>
<title>鄕長金秉斗號靑史。得一恠石以來。盖其軆格生得如禿翁端坐。且有螺殼蠧蝕之紋。眞恠品之尤者也。戱賦一詩以謝之。</title>,<text>靑史知余素性乎。雲根拾得與來俱。頗奇足以當吾拜。洵異渾然莫畫模。螢過精靈餘骨格。蟻穿雕錯作形軀。床頭幽致爲尤物。堪笑宋人眞寶愚。</text>
<title>夜坐聞簫</title>,<text>螢火如流玉宇淸。隔牎如訴是簫聲。鳳隨魚瞰其然否。獨坐無端感旅情。</text>
<title>謝靑史竹杖</title>,<text>勁節孤莖鍊壽精。衰筋端合不憂傾。險危移步須爲力。行止隨身自任擎。戴子持携曰扶老。平泉留贈是方兄。惟其正直稱名實。指佞強疲警俗情。</text>
<title>答金斗實紅柿松餠遺饋</title>,<text>香餻軟白果濃紅。爲我誰家夜供豊。雙筯挾來懸半月。小籠傳寫飽秋風。夔翁錦峽櫻多謝。處士花籬酒有功。啖了勝呑平胄散。甘眠直到日曈曈。</text>
<title>余以香奩初無稱意者。每有恨語。兪成實於姑蘓臺上。得老菌一塊。其形㨾奇恠。非言語可狀。全倣詠物軆。作一詩。盖得其七八分。</title>,<text>新品香奩紫色蕈。晨昏燻炷鼻根侵。圓頭中出形如凸。全軆平低㨾似心。萬壽灰回成篆隷。一絲烟纈半陰晴。書樓琴几隨宜用。冉惹氤氳妙理深。</text>
<title>申天五採得巖檜。色綠根細。格甚奇絶。外國人多採爲几案之具。兼有除濕辟邪之異云矣。余觀非獨相態可愛。又有眞品香嗅。種種觸鼻。眞是巖間仙品也。因賦一詩。</title>,<text>軆似棕櫚葉似芽。寄生石竇傲霜華。性姿高潔能除濕。氣味蒼寒可辟邪。曾見尋常人共愛。不勞辛苦我今奢。好隨琴鶴成三友。長向翁傍俗累遮。</text>
<title>謝金靑史紅柿，郭鉉珍靑梨。</title>,<text>靑襱紅袿梨柿香。荷君遺贈喜盈筐。子枝分揷瓽甄上。仙品就齊榴柚傍。好施均及吾人派。攢賀正看衆口甞。投甘好意酬何以。添我新詩又一章。</text>
<title>突山倅兪兢煥來住兪敬濬家。招集諸兪相面云。故送兪成實傳喝矣。夕間倅入來。妓輩亦隨之。此余到邑後初見也。因以酒盃相與談話。幾近鷄晨而成六言詩。</title>,<text>麗水公堂新郡。突山太守嘉賓。愛君遠有花樹。喜余坐得芳隣。風流今夕業願。韻致當塲淸眞。琴酒茶盃盤潔。榴柚柿文房陳。孰無心心無妓。物中景景中人。錦仙對晉陽月。蕙蘭兼細柳春。樂意可知魚缸。更漏却忘鷄晨。論交何必洛社。萍水逢亦前因。</text>
<title>與突山倅鄭書庭，申判官步登鍊武堂。拈韻集句。</title>,<text>世路嶔蜀道難。興來今日共君歡。縱橫盡得江山勝。俯仰方知天地寬。何人敢議淸風價。無物能如白晝閑。四時催老秋偏感。霜滿烏皮頭上冠。</text>
<title>與石醒，書庭，翼兒及申判官登燕處超然閣。隷輩燻太而進。環坐啖之。忽憶年前工桑所藥泉上水閣。三殿宮御臨。內侍手自燻太奉進。俄而有賜果之命。幷以一枝太頒下。此是盛時眞率會也。今日不能無遇物之感也。因相與酌酒賦詩三截。</title>,<text>宸遊憶昔藥泉亭。眞率風流盛視聽。遇物伊今成遠感。玉樓仙夢悵然醒。城邊叢樹樹邊亭。忽發高枝蟬可聽。老去悲秋何意味。黃花紅葉宿酲醒。碧溪靑嶂超然亭。漁笛風傳傾耳聽。天高水瘦淸人骨。竗處還如讀易醒。</text>
<title>聞京奇則前日工桑所全局。爲露國人所專。都廳內外舍及余之蒙賜松亭第。亦皆渾入。數十間外舍。幷爲毁破。惟松樹露在路傍。且毁材移建數百間於槐木亭下。盖爲牧蓄牛馬羊猪等云。世事之滄桑。寧有是哉。因述懷。</title>,<text>工桑監蕫臣吳某。萬國皆知我姓名。蔬畦果圃漸就緖。十年一日殫鄙誠。便蕃蒙荷嘉尙典。幷與園丁遍身榮。松亭一第高入雲。偏被鴻私獨出羣。藥泉水閣數賜幸。草木衣被昭回芬。一自靑羊事變餘。萬念灰冷卧田廬。聖恩天大曲遂我。蛻脫䩭靮超然如。南憂承乏又鞅掌。往事夢想頻來往。松第換主非別人。桑林榦務作何狀。秋天昨日鴈書到。故國音耗爛說道。高堂無復舊時容。禁苑已屬他營造。世事乘除固不常。那知桑海令心傷。夜來無眠坐繞壁。鬢毛安得不添霜。</text>
<title>九日。與石醒，書庭相與酬酌。得集句二首。</title>,<text>強折黃花傍酒盃。關河秋色畫屛開。九日風光堪落帽。暮年懷抱更登臺。佳節屢從愁裏過。壯心還倚醉中來。劉郞不敢題餻字。空負詩人一世猜。醉看風帽半欹斜。幾度他鄕夢到家。天涯已逼三冬候。客舍仍開九日花。新詩自效淵明賦。濁酒誰同子美賖。人世難逢添壽日。老來無復少年華。</text>
<title>是夕。月色政佳。坐久無寐。通引兪成實備松餠及紅柿以來。因夜啖。風味足以酬佳景。縱筆得二截。</title>,<text>今秋不見菊花開。益壽惟遅試一盃。侍童悶我無滋味。故將柿餠滿箱來。樓頭明月好懷開。詩料多般可引盃。更漏欲殘羣籟靜。江南叫鴈曳霜來。</text>
<title>邑部有三書齋。東曰鍾鳴。西曰鳳鳴。中曰放海。余嘉其能設所聚講。政有魯城絃誦之風。爲之吟示勉之。</title>,<text>鍾山書屋號鍾鳴。想見華扁字義明。理酌試撞隨厥問。音諧迭奏底于成。同安夜榻聞思警。豊岳霜天感有聲。聖世笙鏞如欲做。須先鍊業到金精。右鍾鳴齋。屋上翩翩鳳翼垂。山名亶合揭華楣。門迎滄海朝陽日。園接高岡老樹枝。言志擬追千仞像。應期思見九成儀。客來不敢題凡鳥。藹藹人多吉士姿。右鳳鳴齋。活水先天肇發源。開蒙功比龍門。漸成溪澗看前進。散作江河解濶呑。路有朝宗回萬折。流無晝夜匝重坤。齋名放海靡他義。常目於斯佩格言。右放海齋。</text>
<title>偕石醒，書庭及翼兒諸人。出觀德亭前坪。周覽野色。因轉入西書齋。拈韻賦詩。</title>,<text>鳳捿山下鳳鳴齋。良以題名趣味佳。書帙縱橫生几案。芸香芬馥滿庭階。盈科海潮觀有𧗱。推衡詩韻暢遣懷。白髮紅顔成底事。似將壺酒屬余皆。</text>
<title>近日鄕人士。以新舊班頡頏事。有所相持乖戾者多矣。余以諭以題鄕事。今已妥當。故喜其有入彀之漸。爲賦五古一則。幷引</title>,<text>喜和平而惡乖激。人情之所同也。况在一郡長上之地。苟或有些兒拂戾之氣。行於其間。其爲憂慮。非比餘人矣。近日鄕閒爻象。現有甲乙相軋之端。深用悶歎。至忘寢食。今聞夜來。各自悔悟。絶去萌芽。務存鄕隣世好之誼。本郡無窮之福。此實權輿。又有仗義輕財之人。出而聳動。人性之善。信不誣也。喜不自勝。口占五古一則以志之。一鄕視一室。一室視一身。頭顱雖所重。肩指亦當仁。不才適知郡。民憂起坐晨。雖無德政汝。惟思一視均。雲雷際草昧。觸事費經綸。云何同室闘。起自衆襟紳。日復交投狀。割黨又分隣。頹波轉相激。歇泊漭無津。邑事將日去。幾何不胥淪。豈無涇渭暸。亦有威怒伸。所貴不偏聽。題示每諄諄。區區講解字。庶幾式相遵。夜來不寐。何由入撫循。又有一巨瘼。債費積塵塵。吁嗟此苦海。不幸吾見親。不知明鏡裏。霜髮幾莖新。朝日上東牖。第待新聞臻。少輩將外事。爲我語申申。鄕員發美論。侯德足感神。吾儕儘昧沒。方命洽將旬。自以齊魯待。罔專美蜀民。請自今而後。前塵付水濱。彜性天同得。一辭若僉詢。盃酒釋兩憾。翻成座上春。從以各出義。曾不惜千緡。逋藪行將滌。纖芥不復因。老夫聞喜甚。不覺展眉嚬。翁今無一事。且作哦松倫。</text>
<title>日本筑波軍艦士官小主計秋葉鑛太郞來見。舊面也。相與筆談。小主計曰觀公筆說滂沛。可想文學淹博矣。且嗣後替面之資。無如文字之贈。願借一筆之敎。余辭以不文。彼請益勤。故因走筆書給。幷引</title>,<text>僕聞豊山之石。霜降則鳴。物之殊類。尙有相感之理。况人而遇人。加之以論交歡若者乎。每念萬里駕海。王事獨賢之勞。令人欽仰。而師律嚴明。居民無警。適玆守土者之受賜大矣。心焉藏之。何日敢忘。但言語相殊。恨無以促膝娓娓。昨荷一筆之敎。固不可以不嫺辭。謹此搆拙。仰塵三疊。幸惠斤正。兼冀瓊報。方盥手薔薇露。恭俟於東牖下。萬國區分最近東。交隣講好往來通。而今天宇無風雨。喜見朝朝海日紅。電邁輪帆駕筑波。風餐水宿奈艱何。區區鷄菜非珍品。祗爲軍需降屈多。洞遣靈犀照鏡臺。海鷗何事更疑猜。經宵談筆香猶在。思贈氷壺愧不才。</text>
<title>翼兒來侍七朔。稍慰孤寂。今此辭還。懷甚悵惘也。因賦古詩一則。</title>,<text>老鳳將一雛。迢迢寄海隅。怡愉長在視。溫凊不離趨。自從外宦後。此樂曾所無。笑殺陶彭澤。惟鷴與之俱。悲歡等倚伏。家運天何辜。痛矣西河報。欲語淚先枯。知爾中情慽。強作在傍娛。日月消磨去。驚魂稍稍扶。殘書時復理。十繙九倩吾。撫頂餘舐犢。繞膝學哺烏。緇塵上慈線。遊子正興吁。閭日侵尋暮。山雲縹渺孤。荏苒秋將盡。舟行失所圖。弦矢誰能挽。僕夫駕賃鉤。拜辭下堂去。愴惘云何盱。忽忽無悰緖。塑坐空形軀。今夜宿何店。心事兩縈紆。親在南邊海。兒登北上途。秋風正蕭瑟。吹滿蒹葭湖。爭奈入門日。少一人揷茱。老慈及幼弟。惟應對咽嗚。而吾眞木石。獨自坐殊區。所憂記性在。念此空凋朱。那由學達觀。歡慽兩忘乎。</text>
<title>鍾</title>,<text>霜後逸音感氣降。鯨前洪韻響空撞。觸物祗能知警悞。奇文未曉憶吳江。</text>
<title>爲觀採蛤。與石醒，書庭，靑史乘舟至將軍島前洋。風日凄淸。烟雲渺茫。頓覺蕭蕭楚客帆之意也。漁人頗遙相在。無由觀其釣採之如何。因擧碇回棹。爲風利直泊于宗浦上邊。篙師請下陸。從斷岸巖石間。殆近一牛鳴。崎嶇險側。被人護持。艱關達于平路。過見舟子飛也。似從水涯上來。此艱彼易。渠必料得而徑使分船。抑又何心。海人之爲。誠未可易度也。因有作。</title>,<text>秋盡南湖學步虗。此翁非是取於魚。濠梁問答知之未。剡上行休興自餘。舟何改路羌中道。採不盈鉤托再漁。風味縱佳風土惡。巉巖暝踏發三歔。</text>
<title>馬</title>,<text>冀北奇形産鐸眸。宛西異種化龍頭。降精房宿成神駿。功合紀陽致遠攸。</text>
<title>石醒之允宗鉉見到。阻餘可慰。</title>,<text>面記多時別。情憐遠道行。自是通家子。久彌慣姓名。</text>
<title>興國寺僧鳳柱以齋需持來。故因派給在傍人。因以有吟。</title>,<text>有才無命理茫茫。不問冥王問梵王。三界汲綸垂不盡。萬回因果轉無常。死生往復康莊坦。靈鷲闍梨凈道塲。殷需種種何芬苾。百靈肹蠁降眞香。撞金擊皷迭相奏。道是渢渢天樂張。誠格從知蒙佛力。能令化者福綿長。齋罷經宵通信息。進餕餘盈幣筐。諸凡一一聞多感。收召哀猿斷後膓。仙厨道供皆珍味。獨享何如與衆甞。宰分自作陳孺子。轉慼成歡也不妨。宛轉遊魂去再世。從玆吉慶自洋洋。至愛油然惡可已。世間知我是懲傷。</text>
<title>送石醒還鄕</title>,<text>搖落難堪苦莫留。羇懷作惡又送秋。慰君率子應無惱。顧我餞賓空惹愁。山含別恨和心黯。鴈帶離聲伴棹浮。明朝相憶雲千里。盃酒如今足忘憂。</text>
<title>晦夜。舟過將軍島。口占。</title>,<text>黑夜行舟抵渡頭。滿天星數影波流。風前人語來何自。云是漁翁釣未收。</text>
<title>余於李忠愍公祠宇與碑閣遺蹟處經過者多。每庸欽慕。未果一次奠酌矣。于玆此郡。其卓功偉蹟。尤有別焉。乃於是日。略具不腆之需。致奠持齋作。</title>,<text>持齋淸凈夜。萬籟寂無聲。霜降經三日。秋期遆五更。焚香將禮㓗。燒紙格神明。欽慕吾生願。區區始得成。</text>
<title>客舘永夜。每與石醒慰寂。今焉贈別。懷甚無聊。</title>,<text>送子兼旬又餞朋。兀然中夜澹如僧。雲山望斷海重隔。霜鴈叫來書或憑。明月固知共異域。吟髭須覺惱孤燈。豈無文酒更逢日。怊悵難堪是所憎。</text>
<title>祗奉聖上卽皇帝位公文。卽光武元年丁酉九月十七日受賀也。因詣客舍。行望賀禮。仍請鄕中父老識喜。</title>,<text>檀箕開國四千年。禮樂典章極燦然。聖德乾坤躋舜地。皇圖日月際堯天。致中門外龍儀擁。太極殿前虎拜圓。草芥小臣逢景運。山呼齊祝喜綿聯。</text>
<title>鄭太京以渠家爹孃出外未還。看護無人。告由出番矣。第念彼本多眠。一卧天明。以渠守護云者。亦可笑也。因戱題。</title>,<text>一卧懵騰到日明。因人看護笑渠情。將身翻觸堪奇絶。竗在傍人睡未成。</text>
<title>供需婢子菊仙也。姑無居處。與厨吏延鶴壽同處云。故有所思。賦得淸心詞三截。幷引</title>,<text>宦遊湖海。于玆十餘年。頓無宜家之樂。每庸結。古之莊舃王仲宣所以有懷者此也。際今十月。一朶菊幽香佳色。與麗人菊仙相髣髴。爲眼前風物。是以騷人韻士爭相愛護。眞非時殊芳仙品也。因感物有所思。賦得淸心詞三疊。可憐誰是菊花仙。延佇中宵夢想牽。偶然相看看無厭。這裏須知好惡緣。野菊移栽學水仙。香馨氣味因風牽。男兒事業賢乎已。淸廩從來有此緣。謂我如何號隱仙。心乎愛矣彼情牽。越吟王賦多情緖。聊以愁魔付俗緣。</text>
<title>兪成實父鎭享有圖寫之工云。故摹樂志論一幅。付之南窓壁面上。見其揮灑之妙。老而愈健。儘可奇玩也。因賦古詩一則。</title>,<text>我本鍾漏客。田廬相去遠。紅塵善染汚。汩沒心迷悶。於文遇一快。平生樂志論。玄虗頤性靈。偃仰適志願。而我獨不得。尋常撫躬恨。豈不欲賦歸。又玆新務困。登臯一叙嘯。所賴不盈寸。睠玆水竹堂。素壁新功獻。墨鴉不敢塗。氷魚欲反遜。曰有兪畫師。揮毫解整頓。湖南後小痴。見之何相晩。出示山陽著。爲我筆勢健。參差圃排樹。疆理田劃畈。廣宅圖中出。梧月無價券。中有角巾翁。飽卧黃精飯。門柳翠烟鎖。園花紅雨褪。一一風味好。蔬菓何甘嫰。時回學卧遊。鋤却六塵蔓。圖亦不無助。中得隱遯。莫移北山文。猿鶴無我㤪。</text>
<title>麗水雜詠一百六截</title>,<text>舍舊圖新謹厥終。秉彜敦俗底于衷。三槐九棘分朝始。偏荷邦恩一視同。右麗水政堂。○麗水非但是郡名。於行政上。亦有可取。故揭爲常目。莊嚴非謂雪霜衝。撫字聊同雨露濃。新額煌煌眞可愛。名言玆在念玆從。右簡肅堂。○大廳▦▣▦。卽舊運籌軒。名號不着。故今改取臨民以簡御吏以肅之義。一生萬動量無雙。三紀六平律有腔。警身思武惟余用。鼎食從看此海邦。右鍾鳴閣。○卽舊决勝堂。今則不着。故取主山名。足之以鳴字。秋月光中看吏儀。春風煖處待民資。蒼生憂樂惟方寸。每問身心毋自欺。右察眉軒。○卽政堂前軒。用東方朔所云蒼生憂樂見其眉事可察之語。制笏元來備失違。隨紳常自正儀威。休暇官樓還拄頰。西山爽氣趁朝暉。右拄笏樓。○卽舊緩輕樓。今改取王維拄笏看山之義。掃劫挹淸詠武餘。躋新滌舊莅衙初。烟濤山爽登臨美。更有琴書佐起居。右挹淸軒。○卽舊詠武軒。今取濯熱挹淸之義。澄心如鑑點塵無。貞節凌霜戛玉俱。竹風水月眞余素。不忘者存故忘吾。右水竹堂。○卽內東軒。舊揭今仍存之。望闕高樓傍海躋。負樑砥柱擎天齊。存心報國何時了。覔紙新詩謾自題。右望海樓。○客舍門樓。共閑作伴鶴形骸。與老相隨琴興懷。山水淸音兼以得。熱中眞樂逈無涯。右燕處超然閣▣。○舊名君子亭。卽習射所。今非着題而幽閒軒敞。▣▣▣▣▣▣故以是改扁。門路有由日往來。影形難遁俗塵埃。照得人心誠未易。聊將鏡字揭扁裁。右鏡明門。○內三門。以郡名麗水。而取出入此門者持心如鏡之明云。萬弩何年跡已陳。鎭南今日運回新。天將絶塹邊城固。積水無風要路濱。右鎭南門。○城南門。天宮直射扶桑昕。地界橫連南浦雲。敺我民躋仁壽域。春來翁且看耕耘。右揔仁門。○城東門。千里關山護海門。一城風日動詩魂。西成物色收藏地。統義須知墨法存。右統義門。○城西門。憶昔築臺後代看。至今遊鹿夕陽殘。欲言興廢多怊悵。把酒猶堪一笑歡。右姑蘓臺。○在雞山衙之南。今廢。何人鍊武濟時艱。遠客題詩愧等閑。壯志臨風故延佇。山空水碧杳雲間。右鍊武閣。○東門外卽將臺。刳木爲舟古制傳。倣龜取象新模宣。指揮能事回天力。氛氣消磨此閣前。右弄龜亭。○南門外。一名伏波亭。射將觀德讓功超。禮有序賓存款邀。邊塞秪今無戰氣。空留遺址長林梢。右觀德亭。○西門外蓮嶝川傍。今廢。遙知晉代衲僧包。今見麗天倚鳳𡻝。鍾後何人能警悞。禪牎惟有鑽蜂敲。右寒山寺。○在郡西十里歸鳳山。東南際海。石間泉冽寺因號。院址臺空名愈高。寤寐眞如超上界。梵音鍾韻涉風騷。右石泉寺。○在東門外五里馬來山下石泉傍。有李忠武公祠屋而今廢之。名垂邦籙紀功過。德在民心墮淚多。報國殞身無限意。惟公遺恨海千波。右忠武公碑閣。○在西門外。又有墮淚碑。古祠密爾樹林遮。遺像儼然歲月賖。黃鸝碧草空追想。秪合千秋香火加。右忠武公影堂。○在郡西南五里堂頭津。崔將軍瀅主壁。諸將配享。銅鍾觸物感鳴霜。鷺皷應聲助發陽。竦處中央爲主鎭。環居民俗化多方。右鍾鳴山。○郡之主山。形如卧鍾。故名云。震木立身丈尺應。辰砂點眼小星憑。登臨滄海無邊極。喜看開明日月升。右尺山。○在東門外海際。乾頭坤足像爲名。梧月竹風景作精。郡中才子開書塾。長倚高岡待鳳鳴。右歸鳳山。○西三里。丁隷奇看代木形。艮巖堅擬鍊金靈。鍾山取義如鯨擊。警衆醒昬惟汝聽。右隷巖山。○南三里。艮氣成山傍海周。坤精爲馬待人收。蜿蜒千里追風足。來作忠祠界上騶。右馬來山。○北五里。輕弩惟藏護竹林。掣雷常警響潮心。將軍島號良由以。况復當年戰氣侵。右將軍島。○一名斬鯨島。南海口。古有李將軍患海冦。築石爲島。於邑爲佩印砂。産箭竹。惟利是趨苦亦甘。其營也夙過猶耽。舟商本自宗於浦。涉險何憂虎穴探。右宗浦。○東三里。尺山下浦口。船湊泊處。將軍古蹟尙威嚴。太守微忱極誦瞻。過了劫塵餘自在。散爲漁火入恩沾。右火臺。○戰船湊集處。石臺設火之所。叙情難訴後來咸。欲問無聞往事緘。緬想功成人去盡。至今卓立有何監。右石人。○凡七軀。七戰船所繫處。公廨比簷私第棟。祿資主饋中厨甕。苦令家累聿來捿。難與淵明擬伯仲。右內衙。○在水竹堂東。連簷複道。開如寶鏡見纖芥。栽合團荷承沆瀣。上有危樓百尺高。主翁凜若臨淵戒。右拄笏樓方池。○石築在樓南庭。內扁水竹堂瞻供。外揭鏡明閽决壅。中一迎和闢向南。陽春聊與吾民共。右迎和門。○水竹堂前門。水竹淸寒。故欲以和氣濟之。正由有限知行穩。司警爲常明事本。試問顧名思義誰。邇來門路多招損。右閉門樓。○外三門。開殿瞻宸仙仗盡。焚香稽首朝衣引。鎭南字義正煌煌。聖化遐濱玆有隕。右鎭南舘。○客舍。平心中禮威儀近。正己和容進退謹。必也周旋君子爭。取名鄕射由其蘊。右鄕射堂。○舊中營。而今重修爲鄕長處所。尊爲后土無能擬。粒我烝民莫匪爾。有儼新壇建此邦。春秋歲歲肇禋祀。右社稷壇。○在歸鳳山三里。土杵功成神所與。靈祠貌肅禮斯擧。鞏我新州冥佑垂。人烟蘊藉靖邊圉。右城隍壇。○在雞山。六氣祲消乖度改。九黎世遠昌辰迨。堂壇日吉告新成。爰命祠官儀禮採。右厲祭壇。○在鍾皷山。貞觀四海惟風動。國子五經羣弟總。社稷同尊不屋壇。豈如當座巍然董。右鄕校。○在西門外。禮俗要無鄒魯閧。道原恐墜唐虞降。賢關首善係斯堂。樂育英才昕皷撞。右明倫堂。○校宮講堂。峩峩地望須分解。燄燄才名皆模楷。闢洪事業兆將來。化裏靑襟言貌灑。右會儒所。○在鎭南樓東。舊別砲廳。高牙倚勢虜塵蹴。皁纛統戎兵陣肅。滿地江湖環一堂。虔香長使羣心服。右纛堂。○在姑蘓臺西。山圍壘石周遭置。水擁票樓洶湧至。四徼如今絶戰爭。城門不閉眠烽燧。右城堞。○郡城周三千三百二十六尺。高十三尺。女堞三百十二把。曲城九處。高巓惟見亭臺廢。新郡還仍鍾皷在。世事如棊翻覆多。秪今依㨾烟雲槩。右北將臺。○在鍾皷山。今廢。地穿一脉精靈氣。神嗜三盃淸凈味。莫遣西施不潔蒙。呵嚴老柳當門尉。右柳木泉。○在鍾皷山。不凈人至則水渴。虔禱者必汲此爲用。亭址荒凉無地護。鯨濤呑吐爲誰怒。只有滄津七石人。消磨風雨身形具。右挽河亭。○在南門外。今廢。梅擬營基兵擬牖。海爲城塹塩爲阜。從來多小備艱虞。盡使委輸無所苟。右塩山。○在姑蘓臺西。記得羊公流涕潸。繄無郭氏遺銘赧。前人偉蹟見於斯。自顧身心明是眼。右遺愛碑。○在東西部。水使中軍道伯御史等碑。人稱忠孝行惟尠。心對氷霜常自辨。名在人間草木香。炳琅千古三綱典。右忠孝烈㫌閣。○在南門西門外。魚鰲弓擊遼河港。磊石矼成蓮嶝項。利涉何勞架木功。鏡中來往任儋傋。右蓮嶝石矼。○在觀德亭前。築石成矼。伍濤䧺勢齊山嵔。影宇孤形依石魂。未了濟時恨奈何。至今臨渡思公偉。右堂頭津。○將軍島西。通突山郡。望窮島嶼量無底。心駭汐潮時有濟。際看委輸駕晏淸。斬鯨何日兵塵洗。右斬鯨島海。○南門外海皆是也。吳江鐵鎖融將黯。秦界石門凌或犯。設險最神在水中。潮時有减城無减。右斬鯨渡古城。○將軍島東項。古有石築城。隨潮隱見。上有事蹟碑。今刓缺難讀。星落化成蹲似虎。雷蒙圓得懸如皷。苔蘚不呑雙膝痕。將軍遺蹟玆由取。右將軍巖。○在歸鳳山東鳳崗前。氛祲虹銷兼雨霽。洪基河帶與山礪。一片能當萬里長。勞民還笑秦皇帝。右萬里城。○在隷巖山。灞陵橋有消魂客。麗水巖存別離席。試問緣何管送行。短亭五里垂楊陌。右離別巖。○在五里亭藪下。壓氣海門堪固鎖。納凉村客消悲火。也知收養在於人。輸用爲材無不可。右將臺藪。○在東門外。梧桐根海孤高聳。竿竹梳風交密擁。名物齊稱鳳可捿。維新一軆邦休重。右梧桐島。○將臺之東。海中産竹。齊物闌珊編爾雅。遺墟空寂傍蘭若。于嗟當日愍斯忠。惟見神鴉羣噪下。右忠愍祠舊址。○在馬來山下石泉寺傍。乳鍾誰道連山譽。菊水徒聞甘谷語。我來玆地遇名泉。忠愍祠前巖屹處。右石泉。○忠愍祠後巨巖下。蒙泉養正功初建。智水盈科委漸遠。一勺之多竟就深。淵淵浩浩斂方寸。右放海齋。○通印房書齋。豊霜氣感延才俊。韶石音諧中退進。待爾鎔成假善鳴。鏘然大放厥聲振。右鍾鳴齋。○郡東部書齋。在鍾皷山下。梧桐菶菶周休運。鳥獸蹌蹌舜雅韻。見則安寧有道邦。先生弟子何須問。右鳳鳴齋。○郡西部書齋。在歸鳳山下。以上在東西部字內。戰鳳傳燈佛界悉。溜泉發脉巖天出。所須能解渴千人。靈異自無盈科溢。右戰鳳山。○北二十五里。有戰鳳庵舊基。又有巨巖。巖天泉脉。流下石鼎無溢。雲閒似我心惟潔。山好如人顔自悅。厚重無遷靜有常。舞形高展看奇絶。右舞仙山。○二十里。像如仙人舞袖高擧。石倉古郡餘城郭。金礦新程方牧爵。地産留將待晠明。秪今民業無窮樂。右石倉。○西二十里。舊麗川邑基。廢邑後設倉糶糴。故今稱。白渠决漑通如串。黃壤連阡平似鏟。原濕畇畇冠一州。常年旱澇俱無患。右石堡坪。○西二十里。陰陽巖對名稱巧。雲雨情牽交合姣。兩郡津頭際嶺湖。行人指點每多謅。右米頭津。○北二十里。通南海津。津頭交界。有陰陽石。故南海女多爲麗水妓云。冥雨斂痕沙嘴變。寒潮落漲木頭見。居人頓頓食黃魚。多小靑錢利獨擅。右菊浦漁磯。○西南七里。散曝新陽氷雪較。調匀亂杵洞山閙。無名徵稅櫛誅求。楮貨如今不似稍。右萬興紙所。○北十里。今廢。一天箕斗參神造。萬室糠粃脫蘊奧。得號米坪亶有由。宜須精十分到。右米坪水砧。○北七里米川傍。早識冬苽精力貫。不將鬼火尋常看。人於百行孝爲源。感發誰無眞孝讚。右姜金兩孝㫌閣。○姜奎鳳冬日種苽供親。金章奕侍墓時山鬼擧火。以上麗水面。飜疑突兀山頭坐。更似翺翔雲裏過。且莫猜渠飽則揚。草梁羣族政肥大。右鷹峰。○北二十五里。兩岸晴沙新浪漲。一絛素練明輝放。居人灌漑足生涯。名以富興眞不妄。右富興川。○北二十里。平原日出路長匝。細草春深山四合。壯志當年陸釼南。虗勞良馬三千搨。右德陽驛。○西三十里。明滅如聞天象籟。虗無若睹龍華會。可憐脩竹白雲間。不改淸風常自帶。右安心寺古基。○西二十里。在安心山。山上有水竹依舊。石叢如八陣圖妙。地勢衝三達道要。花落傷心女妓巖。只因留作芳名料。右女妓巖。○西北三十里。壬亂時。女妓墮巖潔身。石門僅得單身造。巖窟曾經渾室保。形勝玆鄕誦至今。閑雲空鎖孤山道。右金帶洞窟巖。○西北三十里。壬亂金姓避亂處。巖窟可容百人。石門纔容一身。檐帷齊整大夫駕。架屋裝成玉女嫁。長使行人指點頻。雙星隕化在何夜。右雙轎巖。○西三十里大路傍。巨巖分在路之左右。天吳驅徙何能竟。精衛含塡謾自病。實地無如界作隄。坐令禾稼農夫慶。右巨望海堰。○西三十里。官屯畓堰。寡惟敵衆烏林督。調亦在人天水足。萬口爭稱一片巖。元功猶勝貞珉屬。右易衣巖。○西三十里。壬亂忠武公猝値倭衆。令民兵分着靑紅衣。繽紛交換退敵。飛火迅能傳宇宙。層峰高可捫星宿。秪今狼子達宵眠。惟見白雲山上逗。右牛山烽燧。○西北二十五里。今廢。沙際相交老蚌浸。潮頭不入長鯨飮。漁家錯落水東西。時趁三星影裏闖。右星院土箭。○北四十里。陰陽大炭陶鎔暗。造化洪爐神鬼瞰。郭縱曾因鐵冶興。須知廉賈價無濫。右大浦水鐵店。○西三十里。高名野史兼邦乘。往蹟山殘復水剩。古廟丹靑儼在玆。春秋香火至今證。右車文節公廟。○北三十里龜巖洞。本朝車文節公迪號雲庵。以上德安面。靈鷲入山沙界靜。闘牛歸海塵心憬。聳空䧺亘勢飛騰。恰好前程雙羽逞。右靈鷲山。○北二十里。興國寺主山。鏡面江頭明一掌。山形水口高千丈。此中自有理生居。長使行人堪可賞。右尖山。○北二十里。一面捍門。立於江頭。聳身千丈。通光陽津。危巢異鳥飛鳴戛。橫割長溪錦膩滑。南來喜若見香爐。記勝吟毫試一拔。右鵲山。○北三十里。功存芬祲能除撥。厚及靈精仍賴活。惟有白雲無厭時。居人深得卷舒豁。右雲谷。○北二十里。中有活人峰。谷長五里。可容千萬人。古人避亂得全。潟鹵沙塲波不渴。煎熬灰釜烟無歇。吳人且莫詑蓴羹。大業調梅從此發。右中方塩田。○北三十里。煮塩豊出。行尋微逕逗禪錫。遠抹斜陽聽牧笛。山下歸人讀古碑。誰家馬鬣留空寂。右牛背山古墓。○北三十里。有朴政承墓。鯀堙洪水績無稔。漢塞匏河勞謾甚。何似吾州順地形。坐令歲歲儲豊廩。右達汗浦堤堰。○北三十里。民堤。靈鷲翺翔來鎭域。魔龍現發俱求式。禪師妙訣本於興。證果今看尊帝國。右興國寺。○北二十里靈鷲山。山中有八庵子。靑蓮不復回風帆。白衲相傳講貝梵。徙倚無心凡鳥題。我來還學元龍泛。右鳳凰樓。○興國寺鍾樓。耐久光能無晦朔。擎高臺自抱珍璞。此身欲向度今生。願指迷津寶筏覺。右長明燈。○在大䧺殿前庭。尾揷洪崖撑泛灧。腰橫巨壑垂光焰。當年製造費神功。普濟慈悲是佛念。右虹橋。○興國寺洞口石橋。世世生生無一物。心心念念歸千佛。空餘山裏玉浮屠。色相如眞覿髣髴。右普照國師浮屠。○在興國寺。以上三日面。尖峰想像星侵匣。濃翠依俙日照甲。太守還從壁上觀。山名亦足漠南壓。右飛將山。○西四十里。古壘滄桑惟稼町。前津浪絮皆漁艇。方修郡誌附新籤。依舊山河昌運訂。右古突山鎭。○西三十里。在鞍脫峰下。漢家營外看花葉。房宿光中騁射獵。一自亭空無馬曹。滿原芳草飛蝴蝶。右伏波亭。○西三十里。在牧場城內。隨宜放牧無長短。任用逸駑酬急緩。秪今石壘馬羣空。備禦終歸謾費筭。右禦牧門。○西三十里牧場。今廢。酒旗向日腥風颭。商舶當津醎雨染。散盡烏鴉笑語溫。塩廛魚肆無橫斂。右羅支浦場市。○西四十里。在安靜里通古突山津。特地雙峰高幷立。齊天滄海平長入。不敎幽景彰人間。藏在庵區須供給。右龍門庵。○西三十里。在麒峰下。以上華陽面。區分天水停搖撼。地接龍栗依靜倓。霑羽何年飛灑之。山容如舊神猶感。右鸚武山。○北六十里。順天交界。仙人常護烟雲杳。螺黛逈臨洋海溔。或恐君山老父來。一聲長吠橫山㟽。右吹笛山。○北四十里。以上栗村面。</text>
<title>夜坐無聊。集古人冬夜詩。搆得一截。</title>,<text>靑燈影冷話棊朋。紅火爐溫合酒丞。坐覺飛霜鳴瓦屋。天如寒鑑月如氷。</text>
<title>水竹堂縱筆</title>,<text>知我前身香國人。一生花癖四時春。桃源緣業詩編富。桑苑繁華手種頻。一自今年驚世故。靡遑看弄已多旬。居處惟思坡老竹。歸心空負季鷹蓴。強理琴龜移就煖。前臨墻角窄階脣。園容迫促枝條勢。眼界零星蝴蝶身。無寧占取自家境。餘地恢恢改築新。蔣詡更開脩竹逕。樂天添得綠楊隣。排置均停問何物。柚梔菊栢石兼因。雲根奇絶人皆愛。卉譜芬芳世所珍。中於五物翁爲主。取次開花供眼均。從此一堂具衆美。時時寄興養淸眞。</text>
<title>鄭主事行烈號書庭。以靈壽杖招巧匠。依其軆形。刻得鹿形。杖是靈壽。鹿又十長生中一物也。其爲扶老之資。甚適洽好也。因詩以謝之。</title>,<text>谷口故人心匠靈。寄我一杖扶衰齡。已愛其名名以壽。癭瘤磊砢具天形。托根雲山飽霜雪。可想年與吾生丁。一朝採入鷲曇手。因緣轉轉到書庭。書庭素有璞中眼。囑敎公輸聽指令。爰把剞刀殫厥巧。窮尋細理爭銖星。匪兕匪熊亦非虎。刻成一物看丁寧。十長生中一曰鹿。宛然移來杖頭停。顧眄相憐牝牡子。的是天成不是銘。頭角盈盈出林藪。腰肢濯濯遊郊坰。騎鹿仙翁非我麽。看看不覺兩眸靑。愛之不欲暫離側。倚立枕邊山水屛。三壽作朋古所語。躋我可以齊榠欞。我欲贈君無長物。惟有一壺秋水甁。</text>
<title>詠書齋</title>,<text>湖學多方人各藝。湘西肄業時能濟。範模期望果誰資。敬對經傳常自勵。</text>
<title>贈筑波軍艦機關長岡淵</title>,<text>適會立談之頃。遽托萬里之交。自不知者觀之。可謂踈矣。然識盡好人物。三大願之一也。不費命駕之勞而獲奉鉅偉。僕之幸大矣。敢搆巴歈。仰塵冰鑑。倘收置行帒。俾作隔海替面之資否耳。客從東方來。烟波眉睫間。師行觀地水。時務掌機關。惠然過我居。展若平生歡。毛穎代脣吻。點靈照肺肝。論交貴相契。秦越不曾域。物有同聲應。女爲悅己餙。感君會此意。欲贈無長物。但願長相思。夜夜東溟月。</text>
<title>通印鄭太京以菁根餠柿栗來獻。余悶然曰。汝從何而供此耶。甚不可也。殊卽持去也。答告云晝宵在側習知。長夜無潤啖之物。下情甚所悶迫。故有此不腆之供也。旋思之。却亦人情所難。故因命受而留之。盖此人也自初至今。在侍最專。且其書工。足爲謄寫之手。故使之任役。則不待督飭。勤確無間。有始克終。如印一板。見其書法。亦頗造詣。而其持心無改。可謂未易得者也。極爲嘉尙也。因作古詩一則。益加勸奬而贈之。以表此懷。</title>,<text>若有一个人斷斷。家在麗水郡城中。乃姓古今谷口老。其年上下弱冠童。世襲箕裘在文墨。幼爲放海齋學蒙。迨余自智島莅此。斯人也現以侍僮。㓒藏者黑丹藏赤。初看便認堪與同。旣試以灑掃之役。又考以書寫之工。心未甞跬步放過。事不以勞苦怠終。紙片勘過幾百葉。庶幾尺寸成其功。自朝至昏日復日。進進步趍將無窮。世間萬事勤斯得。一此做去才宜充。看渠羣處也恬靜。口若不言耳不聦。能以三緘作旨訣。何曾一語詰雌䧺。臨事易難知自任。聞人長短便如聾。伊來愈見愈謹恪。此其持心專主忠。進退周旋繞我側。應對唯諾無時空。自夏徂冬梅閣上。一片丹心夙夜公。褭娜春風花一樹。宜嚬宜笑盡情紅。曳履泉聲聞戶外。振衣竹氣入樽東。略不機微露深淺。嘉乃天成賦素衷。解辦餠柿供夜啖。可愛惟誠非愛豊。盈箱種種皆可口。足慰天涯旅食翁。中宵潤肺止消暍。有時嚼甘鳴商宮。自學狙公任三四。坐令枯淡生和風。縱我不言心則在。誰敎爾點靈相通。何物寧馨早生此。適來佐余開鴻濛。不知者謂我喜得。知我者惟峨洋桐。吁嗟世態多齷齪。心與貌殊何叢叢。洋洋已逝鄭沼鯉。往往自阻豊山銅。風雨炎凉白余髮。長吁西日倚軒櫳。高蹈江湖視可者。此來一人親見躬。</text>
<title>石醒還山之後。未聞一信。且還期已迫。每庸悵結。因賦詩排憫。</title>,<text>自君之去近三旬。無𧏮家鄕樂事眞。含盃朋友叙情阻。撫棗爹孃喜慶臻。寄書深望鴈驚夢。拈韻孤吟鷄報晨。翁亦三分如我想。風帆指日到前津。</text>
<title>叙話石醒</title>,<text>嶺外雨風雙鬂短。市南春雪一燈闌。百回復合長如舊。重把佳期指歲寒。</text>
<title>詩以述儆誡之辭。眎在侍通印。</title>,<text>爾皆人愛子。我有得專之。進退聽頤指。眠飧準刻期。勤身心轉小。惴惴戒威笞。若從姑息語。如可小恩推。然我不爲此。略無假色辭。卑小事尊貴。非惟道理宜。人生貴有敎。擧自困而知。才成耐苦後。智進涉難時。授爾成人訣。先從毋自欺。處獨神如瞰。營私害已隨。做去須依此。方云出等夷。誨爾無他𧗱。斯言亦足師。</text>
<title>夕後自鄭智憲家。餠與果入來。云是入新屋告祀需也。余戱謂傍人曰。新屋告祀。至及於我。可謂善禱也。因派給衙屬。以廣人家吉慶之味。有吟。</title>,<text>建屋之初爲相基。偶然行過本無期。一局堪輿殫我眼。裁排位置使咸宜。往迎難得况自至。似有吉神陰相之。良日今朝入奠鼎。竈陘霤奧洽百儀。享神兼解饋人禮。前進森然滿盒兒。層疊餠熏迨未泠。團圓果熟可堪持。滿座環觀揔流涎。派分吉味各令知。釀成一種團和氣。輸與城西屋主爲。</text>
<title>金奉立爲醮子。借余冠服。夕間謂以床需進二床。一則爲石醒也。余戱云此是冠服貰耶。賦一律。</title>,<text>誰家老姆綵絲裁。天上星期吉日回。窈窕花開連理樹。團圓月滿合歡盃。章衣本自無心去。禮饋翻成償貰來。却派殷需排小宴。春和暗動雪堂梅。</text>
<title>郭玄珍持唐橘三十箇，水仙花三十本來納曰。此是濟州所産。而濟州主人李敬汝贈來於渠者也。剖而甞之。味極淸香。水仙花則植于磁器。以彩石培壅而灌之。此花是中國名種。而我東惟濟州有之。曾於金侍郞秋史海錄中。知有此花而今始得見。第未知護養得善。及時見花否耳。幷賦一詩。</title>,<text>似柚非柑品最殊。佳名今古木奴呼。異香黃熟金風節。全軆圓如太極圖。皮裏局閒追綺里。江南戶富擬公孤。此來偶得楊州醉。投我盈箱箇箇珠。右唐橘。海國天葩數爾先。聞名已好水宮仙。性能忍泠經冬活。姿本懷淸挺汚姸。金侍郞曾詳註䟽。郭玄珍此另周旋。一朝茝老添花譜。且待春風早信傳。右水仙花。</text>
<title>贈日本筑波軍艦大軍醫加藤一馬所托詩 幷引</title>,<text>適相遭値。獲荷貴艦諸公源源之厚。俱極感篆。而閣下以神劑靈液。濟人於吟苦之海。思惟盛眷。恩佛無量。頂祝頂祝。病未能揮毫之由。前已仰控。而所謂詩以代之者。亦此蔑裂。自顧慙恧。幸原其情而恕其拙。亦一攸賜也已。生在紅塵裏。老淹瘴海濱。風水動愆衛。十回九損神。跬步非全忘。偏肢覺不仁。地僻無醫藥。苦吟屢朔旬。對飯匙欺我。臨書筆倩人。惠風忽何自。萬里一帆輪。水國勞公幹。江城款近隣。多荷諸君子。夤緣贈遺頻。葡釀香何異。莨烟味更珍。最有藤公在。憫看痛楚身。良方前已厚。惠饋此尤新。劑量分三服。刻期限五廵。漸覺沈痾祛。今朝勝昨晨。咳鶴吟頗間。赬魚圉稍伸。譬如寒後樹。柯葉喜逢春。便有窮途感。翻成絶域親。厚意酬何以。嗟哉五斗貧。區區供短述。看取出情眞。</text>
<title>近日得一杖材。是靈壽木也。頭刻鶴與獬豸。持贈石醒。兼以一則詩。示相與之意。幷引</title>,<text>石醒於玩好之具。澹然若無見。及余鹿刻杖成。借以伴蠟屐。往遊靈鷲山中。歸而完之。隱若有愛而難捨底意。盖石醒少余八歲。而鬚皤然已老矣。思得一扶老以自謀固也。余爲求靈壽一枚。敎刀手治之。刻鶴一獬豸一。持以遺石醒曰。吾知石醒喜素樸而惡雕餙。然凡物貴文質兩備。顧靈壽之得於天者。堅而多節。可謂有其質矣。旣有其質。亶不可闕其文。而文之必以鶴與獬豸。一以希石醒與鶴同其壽。一以多石醒與獬豸同其直。此余爲石醒竊取之義也。石醒其諗之。一走一飛木上隣。卒然相値合成身。博物何須讀爾雅。禽之胎者羊之神。翼大本能驂羽客。角峩還解觸宵人。比類朋精性所愛。爲誰裁斲費經綸。一束生蒭人玆在。賓主十年徐與陳。多君一寸胷藏鐵。少我八年鬚化銀。悅目波斯無所嗜。偏憐鹿杖首回頻。無言𡱝點澹相照。老要扶軀固是眞。一枝靈壽中心貺。其羽出羣毛有倫。凌空願躡喬松伴。斥佞思充姚姒臣。名物分三兩美具。恐君看作一桃筠。前期遙指歲寒後。努力携持躋壽仁。</text>
<title>順天仙巖寺僧擎月堂惠勤來見云去月離寺。遍遊突山，麗水諸勝。所得詩一軸七十餘首。願賜評批。且曰竊聞使君長於詩雅矣。請得一篇云云。取見其諸作。非但富麗。乃專工刻苦人也。重孤其意。走呼十二截書贈之。幷叙</title>,<text>自顧紅土升沉。未甞專功於口業。或因社公唱酬。聊不免俗。而如候蟲時鳥天機自鳴。初不知工拙之如何。重以宦遊以來。簿墨熏惱。灰冷於吟哦之趣者久矣。忽遇雲林鉅匠。遊歷海山而歸。訪我於泥朱堆牒之間。因眎以所得於搜勝者。眞是得意之戰也。淸篇雅什。各具軆段。凡七十餘首。試一盥讀。如入波斯寶市。絢爛璀璨。令人遊目不暇。何其盛歟。從以索余一作。此奚異於挾雲門而催布皷耶。寧欲以不着爲高。而旣感見訪之意。且要方外之交。仍於梅燈遙夜。呵凍和盤。師必覽之未半而噴飯矣。記昔壺觴洛社遊。大家腔調涉支流。如今老妓羞看鏡。脫盡臙脂不少留。來時頂禮鷲靈山。偶得浮生半日閑。豈謂吳江霜後葉。被他饒舌落人間。敗人淸致是催科。排却園松廢日哦。僮輩不知翁意倦。爭言海上浪仙過。沉沉道氣映霞眉。仙鶴臞腴下榻時。烟火縱無三洗眼。丹膓珠腹使人知。新詩似閱畫圖屛。看了巴陵又洞庭。楚些叢鈴餘舊癢。雙肩不覺聳山靑。知君修鍊到精金。結夏經年不出林。應是海山秋景好。天風飛錫試豪吟。一自秋琴去彩鯨。江南凄斷竹枝聲。詩家衣鉢天應惜。故遣勤師續善鳴。重與摩挲起剪燈。餘香在頰喜難勝。却憐古調峨洋手。不過鍾期遇許丞。芭蕉瘦碧菊殘黃。自笑沉吟皷廢篁。巧値郵筒辭不得。世間強債硯田荒。軒冕鴻毛是白雲。憑君一語扣慇懃。秪今也少昌黎子。到處相酬不以文。曾聞釋氏外形骸。詩癖還應夙尙乖。何似從今塗轍改。焚香洗鉢作生涯。交淺言深亦有因。莫須嫌作報瓊人。可能一借慈航我。普濟吾民苦海津。</text>
<title>送筑波艦長栢源長繁之釜港</title>,<text>吾王大道當天心。四海一家肇自今。下邑小臣知克軆。南來遠客款相尋。八公風鶴疑初釋。萬里苔岑契轉深。臨別慇懃言外意。令人怊悵費長吟。</text>
<title>宗人政默自永平下來。所着衣服壞弊。盖其家力本自如此。因備一襲冬服及周衣以給。因賦一詩以贈。</title>,<text>北風捲地鴻鴈絶。天涯孤客愁正切。浣火不煖銷金薄。坐如枯禪念寂滅。潯陽情話那由得。所思不見西日昃。官僮報我遠客來。來者爲誰驚眼拭。忽如韋家花樹園。消息春風噓一番。洞陰此去千有里。曷云能來遠思存。况又氷谿雪嶺天。短短一布衣無全。玉樓寒粟凍梨面。落落殊方孰見憐。念子淸貧本如此。猶自怡然安素履。百世誼兼隣閈久。望我同堂也相似。一回思量三嘖嘖。凡今莫如我親戚。一樹孫枝異榮枯。豈忍越視秦肥瘠。可憐梁園夜雪時。孰云弟寒兄不知。南州吉貝與唐木。爲子一襲備衣資。替舊着新暫借問。之子身邊宜不宜。回眸一笑復一戱。突爾西人燦燦儀。請君且莫驚異看。賈以故人知范寒。且有靑袍最困者。廣廈大庇思俱歡。平生景慕范六丈。置庄吳中施義廣。嗚呼何時遂此計。舊手空餘丙別餉。顧我官貧似彭衙。欲卹無由滿意加。吾宗一一在念久。不須當面每咨嗟。知君兩堂苦倚閭。明發筇枝不應徐。臨離何以表遠緖。一段新綿歸獻諸。</text>
<title>送宗人政默還永平</title>,<text>孤鴈南來更北飛。霜花凄切黝雲肥。一生最慣天涯別。少似今朝淚滿衣。</text>
<title>冬候將盡。不見一點雪。而現今雨勢喪。當可悶也。因賦一詩。</title>,<text>課了陰晴晝掩門。鷄晨聽雨到黃昏。濕殘砌竹摧寒籟。凍合牎梅碎暗魂。時氣頓殊關塞雪。居人恬視瘴江暄。欲將一語訴眞宰。留作田家旱日恩。</text>
<title>奉贈石醒詞伯</title>,<text>石醒每於冬節。以喘祟頗見苦楚。至小大寒之際。輒喉閉失音。余問其所得之由。答云年十七。因冬夜讀書。耐過三朔冷堗。始有此祟。其後屢試俗方而不靈。便成年例。老漸甚焉。此必與我終始者也。聞鹿骨膏最良云。然豈易得哉。余聞而存諸心久矣。今歲夏秋之交。委托於金鰲島鹿獵監官。得二部全骨。近又日人有遺石炭。乃命廵校林乃郁設所於內衙。使幹煎膏。及告成。石醒向余稱謝曰。吾始也知有骨則膏不難成。今而後知其太不容易也。見自始事之日。身不離竈。夜必更直。使火無間斷。水不盈縮。如是五晝夜。至骨盡融爛。復移於土鼎緊煎。至微凝而後。方謂之成膏。此其事顧不難哉。而幹事者惟恐或愆。憧憧盡心。語及酬勞。搖手牢辭。此非爲石醒。乃使君所命故也。計其功費。切非寒士所擬。今乃不勞一指而得靈眞之餌。是伊誰之賜也。念君侯濟人之惠。無以名謝。惟當以不忘爲報矣。請毋靳一詩文。記其顚尾以贈我。則將歸示兒少。永以爲好也。余笑而縱筆。鰲背之山深復幽。有物戴角鳴呦呦。年年生子族蕃息。多似世間羊豕牛。飢食瑤圃之靈草。渴飮醴泉之淸流。尋常養精毛肥澤。無𧏮雲林壽千百。時時聽經迦葉園。往往駄仙喬松宅。一從射獵生多捐。世人視作金丹然。茸能補陰肉補肉。骨又令人百病痊。嘬盡頂紅剝肯綮。點臠不曾歸烏鳶。遂令賭價太翔貴。貧兒流涎歎無錢。吾友石醒寒到骨。冷嗽吟苦屢經年。徒聞鹿膏是良劑。一骨難得况望全。備陳情事無由遂。縱我不言中心藏。宰近金鰲事適丁。坐得二部因人成。復有奇神免薪桂。石炭之來自日兵。林家健校手云熟。烹煎曾經節度營。竈陘淸齋列三鼎。劑量火水殫其誠。通宵不寐恐或踈。功比仙爐九煎如。銅臚鐵脛融成爛。一甕之多一斗餘。文煎武熬五經宿。假令蒸沙飯亦熟。膏成試使石翁歃。理應二竪無勞逐。千金一餌今而得。但令朝朝善調食。知君從此祛沉痾。與我偕躋仁壽域。</text>
<title>喜翼兒來覲</title>,<text>眼看人皆楚越踈。白頭翁獨坐孤虗。夢魂有惱更深後。心事無悰歲暮初。十分難恃重來約。一半關憂遠涉書。今日趍庭滋我悅。且將同守夜之除。</text>
<title>對戱象棋</title>,<text>排分戰壘對西東。白日高堂楚漢風。觀勢莫辭車換卒。守要先備象窺宮。飛包越打秦城屹。健馬橫馳趙壁空。持久䧺雌猶未决。秪緣翼蔽士之忠。</text>
<title>謝鄭書庭餽饌物</title>,<text>循常饌供海厨貧。雙箸廵盤少可人。多謝情朋三種惠。好調腥胄一時新。</text>
<title>贈仙巖僧錦峰堂秉演 幷引</title>,<text>錦峰禪師少而經明人。玉如也可愛。今夏初見於靈鷲山中。未幾再見於郡齋。今又來訪。乃三見也。高僧下山。認有不獲已之故。而師不言。吾亦不欲強之。因出示其所得綺語六頁。不覺三復無射。其詩格又若是耶。眞桑門之奇男子也。步其韻。略道眼前景。留憑別後思。雙袖淸風一妙年。芝霞尙記鷲靈前。孤鴻遠浦痕生雪。瘦鶴瑤臺暝破烟。吾非入社陶彭澤。子是敲門賈浪仙。斷了六根猶有未。秪緣反哺也無眠。歲暮鈴堂寂寞深。忽聞擲地有聲金。驪珠欲摘無餘顆。愧煞空皮浪費心。聞道君居接上淸。塵寰不落一鍾聲。世界全輸雲萬疊。形骸兩忘石三生。露珠荷葉看圓悟。檀火香爐祝太平。秪恨浮踪閑日少。靑山孤負馬頭橫。江城不偶遇今行。彼岸招招似有聲。欲把猢猻要暫覷。悠然一笑便忘情。海月如心白。雲山入夢靑。知應孤舘夜。猶自起占星。評題人物愛探奇。舊好南來老不移。行遇黃花期覔酒。調輸白雪強酬詩。泉根卓錫非今日。驢背尋梅政此時。逆料天明寫三笑。世間離合自差遅。</text>
<title>南海居鄭泰南號可松。日前來留邑底。而以繪畫名云。故招見後因用數十幅紙本。隨其所長。不用縇染。全以墨寫得折枝。各項名色。可謂依㨾畫葫。收而置之。有吟。</title>,<text>數幅蠻牋集衆芳。毫神墨妙發天藏。淇園泰岳蒼蒼色。屈畹陶籬續續香。今世廣文揮灑善。當時道子品題詳。歸田擬借公輸手。掛着新屛八疊粧。</text>
<title>丁酉臘月念七日吟 幷引</title>,<text>弧辰餙喜。具慶無故人之事也。顧余今朝仰而俯而。俱合忘了度日。所以入是月以來。嗒然隱坐。惟欲不記矣。忽翼兒來覲。繼以德章，致永次第見到。遂有朝饌殊別之擧。亦在渠情理之不能自已者。則只得任之而已。然盡日悽楚。殊無悰緖。不得已口占韻語三疊。爲此自遣之計耳。欲作忘情太上人。寒灰枯木度時辰。苦令記得吾今日。沒奈臨盤一愴神。萬種悲歡八八年。霜凄水落轉蕭然。會遣彭殤齊一指。肯敎膏火事熬煎。當年吾亦綵衣兒。每遇今朝設戱嬉。恨乏榠欞言樹北。不堪重讀蓼莪詩。</text>
<title>謹謝趙小雲丈原韻 幷引</title>,<text>顧非韻語之日。而窃以平日酷愛相酬之事。故玆控一頁。幸一博粲而勿掛人眼如何。書來回首一怊然。叢桂山深雪暎天。舊雨祗今誰念我。歲寒猶有倚樓仙。</text>
<title>除夕詩 幷引</title>,<text>自余外宦以來。除夕詩殆無虗歲。率皆言志志愧之辭也。至於今歲則民憂倍常。新邑之勢使然。而又有一種猿慽。言不能盡其意。文不能形其衷。寧欲以至情無文之義。置之勿論矣。但翼兒與德章，致永之次第來見。認是慰我有懷劬勞之日也。顧世間歡慽。亦何必屑屑費辭爲哉。於焉除夕奄至。鴈退而簿書靜。回想一歲經歷。不能無繞繚於胷中者。故口占得三十韻。以爲守庚逐睡之資云爾。心與年俱老。責隨職轉深。憶昨在智海。憂大細傾斟。云胡事未半。移舟麗水潯。麗水亦新郡。設施肇自今。內虗侈大勢。外受仇隟侵。民志方未定。傾軋互丁壬。公租塗赤手。私槖藉靑襟。紛紛章甫子。轇葛是非林。譬如舟載物。移轉實勞心。致令經府勘。忙於電裏針。所貴身無與。鬼傍天上臨。機務誰從我。憂公尠用忱。仁恩無自入。飭解不知欽。朝朝看髮變。時序日駸駸。西音忽何惡。天意實難諶。人理蔑如掃。疚懷詎自任。流光不我與。天地轉窮陰。顧影坐長夜。一龜與一琴。忽忽心無樂。時回晝擁衾。二郞際適至。看愛勝璆琳。奄作將雛鶴。能成反哺禽。吳柳來何自。又得武陵音。吾軍張亦足。坐到斗西沉。遂於弧矢日。需供不之禁。從渠強餙喜。盤設太淋淋。今夕又何夕。新舊互侵尋。南國看梅發。西隣爆竹森。明將加一齒。白髮映烏簪。終年做甚事。一一入沉吟。迓新效華祝。聖壽南山岑。</text>
<title>戊戌元朝</title>,<text>海鷄三唱天曈曨。新歲新心省厥躬。手折南梅歌望美。斷斷靡他犬馬衷。烏紗起整舊時着。尙憶彤墀拜舞同。今日天涯日則是。展誠何處瞻雲崇。三聲畫角導余駕。鎭南舘門路直通。儒生揷香復唱笏。俯伏平身禮節中。儼然上有明天子。視瞻大國風。當時殿號今爲闕。歡祝邦休是海東。二帝可三三王四。親見於吾樂最融。吾邦宗敎是儒術。廟貌西指宣尼宮。躬曁靑襟駿奔走。師之所存禮所隆。吾生嗟晩千載下。每回展拜感無窮。趍前欲似摳衣列。壇邊古杏如心紅。元朝做得兩箇事。薄言歸來念始終。公家百務從今始。誓令塵塵一洗空。</text>
<title>贈光州崔昌岳五截 幷引</title>,<text>崔君昌岳不幸有橫罹之厄。自昇平又轉到此郡。以余有舊舘之誼。從便宜入見。新正候問之外。略無所遭辭色。余雅知其白過。故先發慰解。則輒復自引。不肯分䟽。是其隨遇而安。尤極嘉尙。爲賦其事以贈之。穰往煕來射利場。紛紛烏鷺渾同章。試從局外憑公眼。自有天成莫掩光。二使玆鄕德業嵬。惟聞尸祝未聞財。誰家暗箭偏施巧。欲射飛鴻枉及崔。揚淸激濁見眞源。冰玉微瑕凈洗痕。實鑑豈無明徹底。故令懷璧謝人言。如君苦海此捿遅。不遣幾微露睫眉。只把寒暄賀新歲。主翁靑眼倍前時。心乎愛矣贈之何。詩思無端嘯也歌。愧乏詞源傾峽水。爲君湔到實無他。</text>
<title>米坪途中。風勢飄拂。轎牎震鳴。念昨歲此行。衝雪艱關。老境作吏。良可笑也。因有吟。</title>,<text>履端經五及今辰。爲賀上官玆苦辛。智湖尺雪曾驚眼。麗地風埃正惱人。煖寒自解推時候。憂樂空隨老此身。戀闕思家只增感。從來海澨黯傷神。</text>
<title>易衣巖道中</title>,<text>要看陰晴試卜靈。拈來世界似淸寧。天公會事猶難秘。途中果見雨飄零。</text>
<title>宿德安面德山村吳翰秀家。口拈。幷引</title>,<text>行行四十里。了無一人來款。及到德山。手手加額。面面邀歡。無非姓吳人也。信乎凡今之人。莫如我同姓也。雞黍之具。花樹之樂。南來初有之眞率。聊吟短述志喜而示之。路傍逢邂逅。而况族親䇓。春入韋花煖。山傳墨竹孤。村隣新后德。姓藉李金吳。夜雨靑燈夕。津津共此娛。</text>
<title>栗村面沙項道中</title>,<text>曉發德山熹微時。人日人逢喜可知。飄灑雪華晴晝濕。高張帆席午風馳。官衣舊賜恩惟重。詩律新題韻更遅。自此昇平前路是。小心行過事何疑。</text>
<title>順天海倉津頭</title>,<text>稅倉陳跡已成灰。柳眼梅梢春早回。長港風微羣棹集。遠潮波穩要津開。島如雲峀天平入。屋比魚鱗地縮裁。直到渾忘行役苦。酒情詩思上心來。</text>
<title>石醒生朝吟</title>,<text>石醒生朝屬此辰。人生人日異於人。文章有骨知無敵。材品無瑕別有神。做去庭模須子養。看來閨範賀妻仁。從余十載同憂樂。一切思量最要身。</text>
<title>糓日途中作</title>,<text>年豊自是願輿情。新歲喜逢糓日晴。天涯憂國酬君賜。便看農家笑有聲。</text>
<title>同福斗江店卽事</title>,<text>店惟蝸殼小。寓目最凡非。鷺割靑山色。鳥收夕照暉。詩成呵凍筆。酒解脫重衣。且聽同牎子。衛生多管機。</text>
<title>金營將大人壽宴詩 幷引</title>,<text>金營將潤昌。余洛社舊契也。頃年治戎完山。及還爲便養。卜宅于珍島。常恨落落難合。是歲政元。適幸得見於光府。歡如也。因爲余言家大人壽辰才過。冀得賀詩。俾重南孩之什。誼分之厚。不敢力辭。以願得三山不老草拜獻高堂白髮親十四字爲韻。搆拙而請敎焉耳。欲報三春暉。長懷寸草願。筍鯉孝所感。有求也有得。屬當慶晬辰。先獻壽盃三。愛親欲遐齡。安得齊如山。一喜復一懼。孝思宜靡不。厨供恒茶飯。俗味無奈老。有物在三山。不載藥性草。玉瀣之所濡。仙童勿剪拜。岳靈解護持。不向嬴劉獻。薄言往採採。淸晨陟彼高。爰得我所欲。喜氣太堂堂。歸渡蓬瀛水。洗根葱如白。怡愉返庭面。無恙雙華髮。擎盤再拜進。以之壽吾親。</text>
<title>和順陵亭店中火。適時孫以輪便下陸于木浦。方向麗衙。忽此遇着。眞是夢外事也。見其欒欒曳縗。不覺胷塡淚逬。良久神定。詢悉家渾無事迎新。而但其海上。遇風喫苦。爲之一驚也。因行斗江店四十里。宿夜述陵亭店。卽事五截。</title>,<text>兒孫曳縗向誰來。少輩惟知乃祖陪。對爾孤形那忍語。無從涕泗覺悲哀。中心痛悼歲回新。微宦天涯絆此身。自顧似乎情理薄。定知須有大家嗔。古人喪子縱非無。門運胡寧有是夫。千里冒寒能慰獨。回悲作喜故忘吾。爾父經生六八強。官章三品子孫行。自家承緖雖無憾。只恨傷明老爹孃。歡慽彭殤不必言。所由天命匪他存。心乎愛矣望于爾。恭儉操持勿墮原。</text>
<title>樂安邑。逢金主事璟植夜話。</title>,<text>宦遊俱是帝城人。天一方兮是海濱。近日酸寒猶作客。今宵歡笑好留賓。少年雖識非吾伴。異域還看勝族親。憐爾微官無足愧。皇家側席孰爲珍。</text>
<title>贈後山吳允善 幷引</title>,<text>敦宗之意。向於德山詩已盡之。宜無餘蘊。而及其回路。歷入後山。見其款款邀接。亶出於油然之天。感艶三歎。聊復不免耳。一根首陽宅。百世長相䇓。願我遠爲客。有君隣不孤。來去期難越。官民姓是吳。誼存言意表。雞酒罄歡娛。</text>
<title>贈新山吳時默 幷引</title>,<text>滿月堂公胄孫龍默居家勤儉。能世其箕裘。而又頗有縱平遊學之志。余甚嘉之。今於光山歸路。歷見其所居村。眞書農樂土也。賦所感於心者。持而勉之。光去光來過此山。此山宗族每歡顔。款將雞酒勞行役。孔樂漁樵出世艱。職事忽忽留未暇。逢期續續歲新還。我有一言持勖勉。書農勤業莫偸閑。</text>
<title>德山途中。月色如晝。不須待炬火可行。然所謂邑屬。首尾一旬。了無一人見形。凡他擧行。推可知矣。賦其事。</title>,<text>往返半千里。登道洽一旬。邑規元有例。探吏理應臻。回期在今日。行旆發雞晨。午飧沙項店。朝渡海倉津。途長轎隷弱。中半日西輪。昏衢三十里。望望無來人。先行吾已送。應知消息眞。寥寥過摘埴。半是喫艱辛。行當五里堠。側耳寂喧塵。誰知官與吏。便成越視秦。風習也如此。良笑不足嗔。事事推可得。吾何以不嚬。作詩聊自遣。思之只損神。</text>
<title>石倉途中</title>,<text>客程沿海遠。夜氣苦侵凌。馬匹鞭尤倦。轎夫酒是能。滑泥調曉雪。亂石匝春冰。月色明如晝。何須呼店燈。</text>
<title>光府初發時。微覺感氣。其間觸冒添祟。及還而大痛。因頹唐委卧。盡日吟苦述懷。</title>,<text>彭殤與憂喜。渾如夢一塲。年光還可惜。心計更堪傷。謀生空白髮。自笑爲吾忙。是身老所逼。衰病日相當。斂髮皆已短。搖齒各爭長。世味情猶在。精力振無方。功名知雞肋。世事見羊膓。翹首長安遠。只恐墮恩光。</text>
<title>戊戌上元夜。偕石醒及鄭書庭，行烈諸從者。出南門外踏橋。</title>,<text>望月同吾暗喜圓。天時人事會新年。孫來解勸耳鳴酒。子在倩書橋踏篇。笳皷塡街遊自適。樓臺近水上宜先。銀鉤驟富無人我。買了淸光不用錢。</text>
<title>感祟尙苦。擁衾篝香。見白香山詠老贈劉夢得原韻。次示劉僉樞士建。</title>,<text>嗟君俱老也。自顧老何如。疺骨常穿席。衰毛不滿梳。故閑非我素。就靜若仙居。耳重惟多聞。眼昏每廢書。情歸同齒密。跡與少年踈。感舊誠難再。徒知一夢餘。</text>
<title>翼兒及諸輩幷皆辭去。不無係戀於心中。因述所懷排悶。</title>,<text>一去一來子又孫。柳兮辛也共晨昏。旋登驛路留無計。欲語人情付忘言。調氣能扶衰老健。寬心可得閙煩溫。更隨天造從吾好。魚鳥相親機自存。</text>
<title>戊戌正月二十一日。明成皇后祥祭。易服後述懷。</title>,<text>聖母三十年。女中之堯舜。坤元德配乾。誕際出乎震。葛藟頌逮下。傳璣戒朝覲。緬惟丙餉日。密勿佐捐賑。哀哀鴻鴈澤。黃馘回春潤。輿頌囿祥和。邦休錫祚胤。譬如一春事。陰晴互貞吝。幾度艱虞會。轉移歸效順。蟾蜍薄太淸。吁嗟天難信。野淚落深山。媍孺奔走駿。春秋讀無地。普土遘險釁。陵寢儼已成。三燧如電迅。塗辛助內美。未及天位進。無寧爲尊諱。泯然樞機愼。自顧偏恩造。涓埃不可訊。冠裳奄就吉。至痛無由振。</text>
<title>興國寺僧徒乞功。戱述卽事。</title>,<text>紫邏收。天鵝休。如僧入定坐拄笏。更漏沉沉廳事幽。忽有騈闐來何自。沸若蜩螗霎滿地。鏦鏦鏘鏘復鼕鼕。音節赴合倡優戱。遍身束綾羅。不惜千金多。嬌童倚肩舞如鷰。回回不厭百千過。前聲沈商後刻羽。竹枝續續江南譜。耳繁目饒觀如墻。簇立磨肩不知苦。庭燎晢晢夜向闌。煩渴赴飮心無寒。吾知孔方是何物。只爲鳩財強邀歡。梵貝一轉爲金革。傾盡靈山卅三釋。一切閒愁都破了。老夫且以永今夕。</text>
<title>十幅畫題詩 幷引</title>,<text>兪畫師鎭享工於烙刻。擬倩寢屛圖十疊而苦無可意者。求諸古人。歐廬陵四時景，陶彭澤田園賦，仲山陽樂志論。儘皆吾師之儒雅也。參以己志。演爲句語。待其寫成而題首云爾。鴉雀翩翩下艶陽。樹梢烟抹暗蒼蒼。冰崕雪壑寒猶在。多少人家水一方。光風獵獵弄遊絲。楊柳陰濃麗日遅。佳處樓臺紅雨裏。一邊棋酒一邊詩。奇峰峍兀火雲升。水殿風微珠翠蒸。未知齊澤凉何許。不脫羊裘有子陵。烟雨空濛草樹濃。烏紗隱几任頹慵。床頭石鼎踈簾外。童子烹茶汗透胷。屋裏琴書忽覺淸。簟紋如水帳烟輕。登樓欲染長康筆。白露洗空河漢明。霜月凄凄鴈叫寒。蒹葭楊柳半凋殘。勸君莫作悲秋賦。菊有黃兮楓有丹。水落汀空斷岸危。荻花蕭瑟石參差。經秋慧眼無塵翳。正是江村讀畫時。玄冥偸巧雪花開。面面溪山一色裁。今日梁園堪作賦。座中誰是馬卿才。輕舟載返晉徵君。穉子候門僮僕欣。晴晝北牎高枕卧。世間榮辱是浮雲。田宅園林闢一庄。主人誰也仲山陽。優遊壽域無餘事。阡陌年年樂歲康。</text>
<title>世路崎險。無非從貪利中出。而泰京今行。亦緣其父商販之故也。此足爲鑑戒者。故詩以自箴。</title>,<text>爲人爲己又何尤。探虎心情未肯休。昆山今日憐君去。麗水經年笑我留。暗羅豈觸高飛鳥。怒浪無關虗繫舟。富貴誰云傍看好。浮生良苦自營求。</text>
<title>趙主事鍾義。昨冬以前水營各庫畓屬公事下來。其間飽喫苦。况今才出梢。將以明再明間。發向京師云。屢月從遊之餘。情緖繚繞。夜設小酌。詩以叙別。小引</title>,<text>萍水源源。儘是奇緣。况同是日下人乎。倚樓風儀。頓令消落旅懷。今焉就別。愴惘如何。聊以短述奉贈。或可作他時替面之資否耳。銀燭琴堂祖帳開。離懷多小付含盃。一鞭京國如期往。二月江鄕幹事回。同是客人殊去住。相思他日獨徘徊。與君歧路持何贈。縱有詩篇未盡裁。</text>
<title>麗與順。自東擾仇隙之後。膜子尙存。麗人路由順邑。輒逢悖辱。由是除非甚不獲已之故。相戒不入。此是麗之一痼瘼也。近日順之官屬。因其新官知委。來待延奉于邑前之宗浦。麗人多欲乘時逞快。余以不報無道之意飭喩止之。仍念此際。不可無曉解於順人。故是日招致順吏首書記鄭泂淑，隨陪張柄文，辛正龍，通引任正煥，李吉燮等。據事理一塲談辦。渠皆僕僕感謝。余以十緡銅助其杯酒釋憾之資。因次其顚末。協之以韻語如左。</title>,<text>四海本同胞。麗順本同域。苟自厥初視。後䟽良可惻。不幸東騷日。兇徒化鬼蜮。桓桓金節度。按法誅反側。從事以 王章。非可慫惥得。云胡順之人。因此懷嫌隙。逢輒按釼對。麗氓戒叵測。伊昔同室地。惴惴不敢卽。我適守此邦。憂念失寢食。縱有調和計。言路阻南北。如今天借便。來汝和顔色。矧是蕭曹班。解事靡不極。試看兩交界。相資多切逼。民皆連阡陌。官或兼簿墨。心苟一轉移。下風在所飭。滌去些兒滓。盍相務調息。秉彜人所同。感我談理直。盃酒釋前憾。歡若舊相識。</text>
<title>石醒訪河東倅。臨別贈詩寄懷三截。</title>,<text>送君去向股肱衙。會面喜聞鄕信賖。臨別老懷還作惡。詩心辛苦爲誰家。寄語試看金使君。舊遊風物憶同羣。如公製錦多才望。直把專功日夕聞。世故乘除儘可觀。神精便作素餐官。從來點檢心身上。忠孝須知兩字難。</text>
<title>撥悶三十韻。寄趙小雲丈要和。</title>,<text>老懷。中夜不寐。前塵影事。歷歷在眼。而東峽爲尤。溪山雲物。樵採漁釣。無一非疇曩心跡。此與小雲翁所甞嘯咏者也。今乃家在東華。身縻南陬。雖欲賦遂初而尋舊轍。不可復爾。所以繞繚一念。憧憧於白雲蓬萊之間。而聊可說與處。惟翁是已。玆庸歷叙衷蘊。仰塵道案。巴歈拙唱。雖不足觀。而若其峨洋曲拍則想有以默契者耳。倘蒙不鄙。垂和惠音。又何如之幸歟。有酒有花又有詩。天涯故舊想何其。可憐茝子倚樓望。正擬香山圖少期。近來親朋似星曉。漸覺衰老闇相隨。梅牎懶照新磨鏡。臂肘生楊髮作絲。魚肥潑火爭長齒。夢短覺眠就煖帷。稀年欠五自知分。假如強健亦何奇。於余少壯難重得。除却煩慮歡樂宜。微躬所要身安泰。臨事應無世險危。聖代惟知無棄物。濫叨恩光卄載玆。心存報效何時已。忠孝家氊勉無。蟲臂鼠肝無足數。雞膚鶴髮覺甚衰。布帆中流無𧏮掛。優饒祿俸足吾資。才短務煩歸未得。飢鷹受緤了然知。不用心來些些病。日日侵凌苦支離。一自西河茹痛後。浮生須着夢中悲。偏賴良藥常扶我。馴致閑狵不吠醫。故園有路何處是。湖海三年書亦遅。尙平已了世間債。從今家事少貽罹。料得老荊辛苦意。敎育終謀遠大儀。且將契活聊寄語。田園失計悔莫追。舊隣曾有小雲子。惠好惟君輒相披。翁居耕社年空老。我向名塲軆正疲。何人會我心中事。但問雲心自在怡。緬思魚鳥同遂性。陶然逸樂兩煕煕。松風詩韻淸琴奏。夜月釣臺古鏡移。人生適性無過此。自余南來今屬誰。兩地相距一何遠。優閑淸趣更難持。從古窮通時不定。如今苦樂路多歧。未能全盡人緣業。轉難相見轉難思。將來此身終老處。請君謂我止於斯。</text>
<title>首書記金俊赫酒物。盖因渠輩廳例云。因與鄭主事書庭，崔主事東詢共之爲賦一詩。</title,<text>春陰滴滴日長長。一病兼旬不下堂。厨人調味循常例。餓蟬無緣甘露糧。今年新得掾主吏。絶勝固金與智張。畵卯之餘刀筆暇。晨夕視膳頗周章。謂我病口無滋味。備進別供羅盈床。欣然起余颺雙箸。頓令喉舌鳴官商。肴香掛牙偏能可。酒冽沾唇亦足甞。願汝諸凡移此手。一歲功成飽全鄕。</text>
<title>余連以微祟。長在不健。石醒亦久不還。接晤無人。花事方好而未得一賞。詩以自叙。</title>,<text>可愛非春春日舒。春非踈我我自踈。昔我少年在洛陌。名園花鳥遊無虛。長安十豪一器會。學語小兒皆知余。譬如濯濯門前柳。隨風褭娜不勝梳。自從名韁身絆住。春遊強半負前初。百里亦足陽春地。有時偸暇暢幽裾。月裏笙歌亭以桂。花間盃酒岳匡廬。前歲智湖猶可說。日上南岡不用輿。云何入今寧日少。澌鑠神精太無餘。西河惡報心先折。㴾海民憂弊未除。種種令人作熏惱。寢不成蝴食忘魚。一日二日漸生病。閉門呻囈費居諸。伏枕偏愁春晝永。時欲狂叫氣一噓。何人挈柑聽黃鳥。機處尋梅策蹇驢。案上憲書時披看。屈指寒食淸明歟。閏三猶云屬春序。一辦遨遊此懷攄。</text>
<title>近日刑吏廳作詩請批。甚嘉尙事也。余喜次其韻。</title>,<text>病起恩袍舊帶藍。魯頹綱紀想周南。人能期老一居五。物必由生二化三。書味喫來編忘苦。詩情識得割分甘。餘寒尙勒春無力。且看陽和變吐含。</text>
<title>本郡本以糓貴。春窮忒甚。衆口嗷嗷。故權貸稅錢中三千餘兩。使之貿米於興陽等地。因賦事述懷。</title>,<text>蔀屋春來不似春。呼庚呼癸轉艱辛。有錢此地難爲糓。炊玉誰家又乏薪。保赤愧無移粟政。活蒼寧作發棠人。黃金百萬吾能用。回憶當年別餉辰。</text>
<title>石醒與悌孫作將臺觀海之遊。適有採鰒人因貰酒佐肴。而所作截句來示。故用其韻次之。</title>,<text>吁嗟一病已三春。起看湖山物色新。隨處奇緣風味好。佳肴換得採漁人。</text>
<title>石醒與某某人作寒山寺之行。次其韻遣懷。</title>,<text>風雨釀來品物成。太和一氣近淸明。花如識面迎人娓。草不知名隨意生。巧語尋巢多鷰賀。好音喚友聽鶯聲。陽春豈是嫌憔悴。緣病相違召我情。</text>
<title>賞春賦詩</title>,<text>景物於人春最嘉。韶華到處意全奢。番風巧織千門柳。細雨染生萬樹花。豪情謾遣無寒士。衆媚展開盡富家。暇閒官事從容得。詩可以題酒可賖。</text>
<title>通書齋齋長玉彩珍。以是日作花煎會。率羣弟來見。要余參會。余於病餘。不可以風。使石醒偕悌孫送之。設遊於將軍島。迫曛而還。懸燭於帆竿。鉦笙轟闐。盖其由例云。午間酒物一床設來。詩以謝之。</title>,<text>春服初成春酒釃。詩壇皷吹劇憐渠。選遊勝地懽無極。興起斯文𧗱不踈。節近淸明風日好。人皆英妙少年譽。張燈夜海歸來晩。太乙小舟蓮葉如。</text>
<title>鄕人有枝梧郡務事。間爲捉囚矣。因各面諸學徒聽講。尤等人呼中後。觀光某某諸人。皆以爲所犯者之罪狀。合置難恕。而迨此融煕之塲。特姑分揀。以示滌邪迎和之意。面面另請。故幷卽濶狹後有吟。</title>,<text>聞道家和萬事成。逢人說與每申明。矧是乾父坤爲母。四海一包弟與兄。如何草昧雲雷地。先事枝梧惹起爭。東畔不知西畔是。甲家惟見乙家輕。譬如舟載難偏重。紛紛蠻蜀互輸贏。雨露雪霜皆有道。圓扉鞭扑豈本情。刑政元來非得已。夜起彷徨惻隱萌。官琴妙透更張𧗱。故托遊春謀麴生。聊將老我炎凉眼。試看來賓向背程。一盃釀和三盃醉。形形色色天機呈。喜氣滿眼消宿憾。眞心披腹覩新晴。待以齊魯民自待。吾政愧比張方平。盈庭鴈趍相賀。老夫喜眉靑崢嶸。人孰無過改爲貴。罔非於吾一視氓。遂令解放籠中鳥。海濶天長得意征。同我太平躋仁壽。勖爾祥和共導迎。不甚相遠人之性。治術曾聞小鮮烹。風草一偃官無事。閣梅花下喜含觥。</text>
<title>是日校儒及鄕士人。邀石醒往寒山寺。作花煎會。及暮石醒歸語曰。諸儒云吾輩果未知吾明府志尙之如何。故惟以身不到縣門爲幸矣。近見亂流輩措處。雍容簡易。不動聲色。而敺民於化囿中。此豈無所本而然哉。由是之故。自近日以來。互相戒飭。如有乖戾枝梧者。必當自鄕中誅斥。不齒人類之意。約誓已成云矣。余聞而曰。彌旬呻囈之餘。合一騷暢。而鄕人旣云和好。則盍於此際。一置妙理樽耶。因以明日設遊於石泉寺之意。知委於鄕中。因述懷。</title>,<text>東風吹冷到今辰。三月吾州不似春。客自寒山多興致。韶華方識一時新。傳語風光似可攀。且看春信滿人間。此翁亦與堪同賞。自有詩樽好對顔。</text>
<title>行至石泉寺。石醒及鄭書庭從之。鄕人柳敏烈等五十餘人來會。時殷紅軟綠。政適覽賞。於是煮花爲餻。膾鮮佐肴。酒三行。拈韻賦詩。幷小引</title>,<text>今日之遊。在心久矣。但春風多厲。身疴闖苦。常恐一歲好時節。撕過無聊矣。昨因金庠士歸自寒山。滿說諸公觴詠之勝。不覺蹶然而起。爰謀薄酒。擬效古人登臨之嚬。此盖南來初有之樂也。竊不勝自幸之私。先露拙唱。要希大音云爾。流觴欲與古人同。更喜諸賓伴醉翁。樂意相關禽上下。幽香不斷樹西東。含容滄海何曾碍。長養陽春本自公。眼看韶華猶未暮。且將樽酒入冲融。石泉忠院出人寰。寒食淸明客共還。柳絮飛兼冬栢冷。松陰環與杜鵑斑。鷰舞鶯歌情未極。詩筒酒榼樂相關。貝葉經繙花雨散。梵音亮處磬聲閒。</text>
<title>鄕人以寒山寺未得同遊。略具酒物表誠云。故因詩以謝之。</title>,<text>賓主歡情遞擧觴。竹堂泉寺兩遊塲。佳辰政値淸明後。雅俗相傳飮禮鄕。谷鳥嚶嚶如喚友。林花續續似呈香。今日之樂人同得。意在無言一味長。</text>
<title>偕石醒，書庭廵城至姑蘇臺。風氣和暢。紅綠方好。</title>,<text>姑蘇臺下水如天。姑蘇臺上人如仙。姑蘇四面春正好。綠色窈窕紅鮮姸。萬物得時眞可羡。皇穹施澤未曾偏。獨何一種東風力。不及吾民蔀屋邊。</text>
<title>鍊武閣爲風雨傷損。失今不治。傾覆必矣。因有吟。</title>,<text>昔人本意此經營。不在遊觀在訓兵。豈以昇平忘武備。且於休暇暢幽情。華檐畫棟曾何壯。上雨旁風半已傾。自是名樓無定主。後來修葺屬誰成。</text>
<title>奉贈李河東鐘郁</title>,<text>區區所願言者。槩悉於書中。自人觀之。可謂無復底蘊。而乃若委曲覼縷則非寒暄例話中可旣。故別搆韻語十二截句伴呈。此奚但欲要閑中一博粲而已。亦可見老懷繚繞。不與他等云爾。一別光陰問幾年。歲華如箭正堪憐。思君心似長流水。前浪滔滔後浪連。自我先君講世親。由來情意重雷陳。且看裵魏能終始。時號于今耐久賓。菟裘宿契白雲間。羡爾安居隨地寬。自是身閒卽天爵。何須謾說解官還。卜築田園一草堂。躕躇遊戱仲山陽。吾廬幸與相隣近。梅韻松香堪可當。臺州昔日忠淸君。所在惟思早見勳。牛刀曾試千家郡。直把公心尺寸分。忠孝傳家有素風。妻孥婢僕喜混同。賦歸何羡陶元亮。甘作田閒炙背翁。勤儉靑氊舊業承。飽溫以外更何增。大都心足身俱足。秪恐身閑心未稱。藜杖幅巾舒起居。雲泉是處賞心餘。欲全晩節當如此。更有床頭種樹書。愛看山雲自去留。楊翁八景擅東州。古人芳躅今猶在。耕釣依依證舊遊。烟雲無價四時依。情緖犂然瘦可肥。醉似仙兮吟似病。也應知我已忘機。門徑淸幽長綠苔。晴牎迎入好山來。無絃琴抱隣朋至。風送花香入酒盃。素志寧隨薄俗移。淹留湖海憶歸期。十分春瘦緣何事。說與君知寄所思。</text>
<title>攻守堂。卽水營時節度使金公永綬營建。而守城中軍直所也。營門廢止後。舊時校輩。不忘遺愛。至奉位牌。歲修忌祀云。感吟一律。</title>,<text>巋然一閣在城陰。道是經營節度金。碧草黃鸝三月暮。荒臺古木百年今。行何德政長懷惠。說與前塵最感心。相傳故老知相守。解使遊人費短吟。</text>
<title>水竹堂。卽事謾筆。</title>,<text>枳白苽紅竹葉靑。榴芽月桂牧丹馨。艶粧花萼從心得。纍結果苞照眼熒。拄笏挹淸抽碧峀。觀瀾滌累近滄溟。所由爰處閑無事。不妨中間任委形。</text>
<title>水竹堂春日述所懷。寄示愼宗穆。</title>,<text>昔我相依氣味親。宦遊獨作異鄕人。十年舊隱拋何處。又是歸耕當及辰。思君一日九回膓。天遠水長謾自傷。鬂髮已蒼春事晩。魂消目斷不曾忘。閑來尋勝想多時。擬向故園恨莫追。試問幾過春雨室。應知風物趁如期。羡爾田園樂有餘。飼牛馴鹿賦心初。每恨心旌千里蕩。眼前有路爲修書。</text>
<title>近久不雨。麥色不敷。秧節漸晩。方以爲憂。是日始有雨。喜成一律。眎諸吏索和。</title>,<text>噴雷轟送千峰雲。萬物增光得趣欣。甘霈知時當穀雨。庶情望霓自春分。綠生占歲均秧播。靑覆懷新過麥耘。喜氣旋從心上滿。作詩料擬老坡文。</text>
<title>九十春晦日。賦一律示慕蕭窩。幷引</title>,<text>今日以常年言之。卽餞春也。文人韻士不可無一言。而顧惟積分一朔。尙有餘序。此尤不可無一詩。玆庸隨意下筆。自成一頁。聊與惜春人共之云爾。春雖云暮閏推時。芳草綠陰較更奇。無限心機書後面。一番情致酒中詩。落花何用蛛絲巧。餘馥尙多蝶粉施。此日啼禽緣底事。東皇住駕爾應知。</text>
<title>余前在各郡。白日塲亦甞行之。而皆因其舊例而已。故一塲餙喜。無甚踰人。而今番則非但新設新有之擧。寔是先咷後笑之會也。故余心之喜。實倍餘人。因追述一統以志之。幷小引</title>,<text>大凡會事有二難。天時也。人和也。故蘭亭修稧。先言天朗氣淸。上巳讌學。終言充然有得。顧今日之遊。際雷雨用事之辰。乘矛盾未遑之餘。方營擬在前也。陰晴之未可卜。圭角之難保必俱。所可慮也。及至本日。麗景淸佳。旣無沾濕揮汗之勞。群情胥說。顯有保合大和之像。玆州吉慶。寔兆於今日。而適余爲官者。亦與有榮矣。然竊聞人事協於下而後。天時應於上。又曰治世而示灾異。所以警之也。亂時而降禎祥。所以絶之也。此豈非重可却顧者耶。玆庸旣爲多士賀。而繼以韻語用規于鄕之僉章甫云爾。較藝庠宮趁早昕。靑襟多士簇如雲。白雪梁園末至上。落霞滕閣獨超群。飛箋取次第高下。播散天葩榜裏芬。官妓娉婷立兩兩。曼聲齊唱口氛氳。眉目淸揚誰愛子。風儀褭娜某郞君。棋列星羅廳事碍。昧淵玉海動香薰。鼉皷鼕鳴龍笛咽。繁音鼎沸不知紛。螢雪歸來文字飮。不妨今日醉紅帬。地形漸窄觀如堵。爲兄爲父擧欣欣。恰似醱醅春甕裏。融成和氣使人醺。問君何由得此樂。天以良辰用意勤。衣冠日下姸姸凈。翰墨塲中郁郁文。又是其爭也君子。折旋周旋喧不聞。天人嘉會莫斯盛。預卜玆州吉慶蘊。此際不可無反省。樂處思憂古語云。功比耘田初就畒。事如織錦未成紋。我願從今麗郡裏。家家絃誦戶典墳。罔俾湖庠專厥美。然後亦足張吾軍。</text>
<title>偕石醒，書庭。登鐘皷山口占。</title>,<text>登高一望絶塵埃。千里乾坤萬象回。孤鳥帶烟江樹出。短帆穿島海潮來。地從日月生時見。花愛詩樽到處開。一段推移看節物。長松欝欝韻佳哉。</text>
<title>述明倫堂交酬卽事。書示鄕儒。幷小引</title>,<text>經曰禮之用和爲貴。今日交酬。雖不及於玉帛鐘皷之盛。而渢渢之樂。蹲蹲之舞。令人起充然之喜。聖人之敎。本之人情。觀於鄕而可知矣。曷不休哉。恭䟽短引三疊。用助樂歌之什。信乎春風駘蕩。時鳥自鳴。天機流動。候蟲解吟。音節之中不中。復何暇論也哉。鐘皷山前數仞墻。室中文物煥成章。莫言此處無歸宿。新闢庠門不用防。身隨賀燕舞春風。千載昌平喜見躬。善禱阿誰張老頌。鹿鳴詩上樂冲瀜。自恨吾生已太遅。雩壇言志邈難追。歸看凈几明牎下。一部遺經復在玆。</text>
<title>昨見鐘鳴齋重修之役已畢。而讀書之人衆多。菀然有文學方興之像。余甚嘉之。追述一語。</title>,<text>聽鳥看花更上樓。鐘鳴物色煥新修。摩雲碧瓦魚鱗錯。障日華檐鳳翼周。形勝有餘因地勢。事功隨補在人謀。定知加勉從今又。夏誦春絃不暫休。</text>
<title>水竹堂縱筆</title>,<text>世事空培白髮生。商量剩得只風情。絃誦方興今麗水。舟師猶說舊梅營。有脚春功無物我。至今程式任權衡。且將方寸恢餘地。留與兒孫謹課耕。</text>
<title>登拱北樓。石醒，書庭偕之。此樓南通大海。風帆沙鳥。形形畢露。可謂專城之第一觀。而近爲儒會所。差可爲有主管領矣。旋又棄而之他。今未免巋然荒屋。塵沫已滿堂矣。不能無興廢之感。故詩思無暇及登臨之興。而反涉於懷古之意云。</title>,<text>登臨呼酒叙遐情。謾費經營拱北名。積水長天孤鳥沒。荒城極浦晩潮生。展開風物詩心健。粧點景光畫面成。倚檻細推興廢事。樓高人去夕陽明。</text>
<title>偕石醒，書庭。晩登燕處超然閣。</title>,<text>燕處超然小閣開。烏紗白紵共徘徊。幽鳥避人穿樹去。好山如客入眸來。花徑風微香襯地。林藩日暖翠涵臺。名園畢竟誰爲主。詩酒須饒自作魁。</text>
<title>石醒以書庭及悌孫非久上京。爲叙別備酒物。余與共之有吟。</title>,<text>喜君設酌屬吾儔。須盡歡娛意自優。酒憐齊國先生飮。花比河陽太守流。百年三萬六千計。一月二旬九日遊。進退是非無足說。且將詩句共賡酬。</text>
<title>次林石鄭芝錫見㬝韻 幷引</title>,<text>固州光顧。凌遽失穩。淸風朗月。只切玄都之思。豈意濱海孤舘。荷此申勤。况追擧遊塵。講作先故。儒宗家風範。信乎有異也。兼此璚什之䁬。情文兩備。令人有一唱三歎之意。第當有懷披讀。慰浣遠枕。而所謂和語。拙澁不成。幸勿作詩看。惟以意領。恐亦故人之一賜耳。聲名藉藉後康成。忽謾相逢半喜驚。千里江湖行李健。舊時書釼鬂華明。路經河郡兼通信。語到巴陵更感情。嶺外奇緣如不斷。玄都猶有再遊程。</text>
<title>勿禁浦海獵 三首</title>,<text>正荷天心委曲時。淸遊奇絶我來遅。羅維牽動魚愁網。粧點姸嬌妓畫眉。如棋島嶼浮來已。滿眼風烟到處移。箇中且有忘機樂。却對沙𩿨一問之。右勿禁浦卽事。設網纚纚趁水時。只要獵善不嫌遅。早潮新漲高於岸。長索遙橫細似眉。約束四回圍漸合。牽遷尺許望隨移。收來莫問魚多少。已囑河神聽所之。右咏獵事。好把歸輿晩待時。天空海濶去帆遅。漾翻水面瀅開鏡。平入山容綠畫眉。堪聽笛聲引風至。更看月影逐船移。烟雲不辯東南地。梢子歌登任所之。右帶月歸帆。</text>
<title>兪成實，鄭泰京輩。折取各種花品。列揷甁缸。置諸几案。使我坐得花園之趣。殊可樂也。戱賦一詩。</title>,<text>層甁揷得賴人功。紅白短長喜混同。艶態本支俱媚麗。異香合衆自冲融。驚禽何用金鈴護。遮雨不須錦帳蒙。會看今朝誰與共。憐渠故傍白頭翁。</text>
<title>吟通引輩四季花韻二截</title>,<text>歷數羣芳各有時。長春占得最看奇。擅名何獨前人述。花譜添題我一詩。一種名香不以時。化翁自是賜伊奇。好生之品春長係。愛處爲酬和入詩。</text>
<title>貿得道味魚。派分吏校牢令。而余與諸客及三書齋訓長與鄕士幾人。設道味蒸于超然閣。官屬輩亦携所賜魚來集。於是酌酒烹鮮。上下同樂。會者百餘人。簇擁於林藪之間。來此後眞率會之第一也。賦卽事。</title>,<text>漉酒烹鮮幷四難。淸風時報竹平安。縱橫盡得江山勝。俯仰方知天地寬。秪今團會論文士。取次將爲勸武官。頻來林鳥如曾識。樂意相關興未闌。</text>
<title>三書齋學徒戰藝。題曰暮春卽事。先示原韻。幷引</title>,<text>古來文人咸能惜春。晉之流觴。唐之秉燭是也。屬玆花鳥闌珊之日。豈可少一番暢叙哉。所以有今日之會。誠願多士詩以言念也。暄姸天氣抵年長。萬種風光媚遠光。主人拄笏嵐陰滴。佳士吟花筆勢香。戱蝶惟應迷曉夢。啼禽還似惜春忙。南渡苦無文字飮。玆遊今始透神方。</text>
<title>柳敏烈示其所作詩。故次之。幷小引</title>,<text>近日簿書稍閑。苦無逍遣之方。竊欲效藍田哦松之趣。而又無樂與評題可否之人。方燕居涔寂。適柳監察晩隱自石泉寺服樂所來。示自家所著及朱齋任玄錫唱酬詩。一回奉翫。如服淸凉散。幽緖孤戀。滌舊一空。仍步其韻。以謝寄贈之惠云爾。索居多謝帶詩來。眉宇煕如春上臺。自子香煎碧玉茗。有朋靈照蔓金苔。遐接縱未烟雲共。韻語頓令心眼開。坐得盍簪眞故意。政宜深酌兩三盃。</text>
<title>四季花經雨委披。他亦老而色衰。汲水官隷。多取旱蓮，夜合，黃菊，葵花等屬。移栽庭園之間。此可取次。看花無虗時也。喜賦一詩。</title>,<text>數樹庭花帶雨殘。惜情不似賞情寬。官僮能解勤將護。栽得羣芳耐久看。</text>
<title>登拄笏樓。次板上韻。</title>,<text>閒消香篆更登樓。竹翠涵衣滑欲流。醫俗雖云無藥物。惟留爽氣上眉頭。</text>
<title>鍊武閣觀射 幷引</title>,<text>新設首務。動稱興學。夫孰曰不可。而余見此郡本用武之地。陰雨之備。甲于南州。近因廢止。人不復講。設有不虞。無尺寸手持之物。其何以成㫰時守城之功。亦何恃上府事後之援哉。玆以日前已試三齋學徒以戰藝之遊。今日又有東將臺試射之擧。自時人觀之。可謂迂矣。然居在此部者。因此肄習。其必有緩急足恃之日云爾。麗人箭箭中心紅。猶有用武之遺風。墮淚碑前挾矢過。故老泣思忠武公。自從東匪撕殺後。紫電淸霜一掃空。脫有緩急無寸梃。足令識者憂忡忡。我來玆州按形便。地又要衝冠南中。古䂓石頹城池守。邊憂海濶關塞通。民但鉏耰吏刀筆。豈得昇平長始終。衙門朝日新令下。武庫搜出騂騂弓。東臺况是舊觀德。赳赳來集紛叢叢。轟闐皷角備軍物。太守壓坐當元戎。布侯高掛風拂拂。左右分便較雌䧺。飛流羽鏃如星走。引滿膠絃似月籠。紅旗頻擧十三四。可見此地人才豊。一塲戱舞從中起。須臾各自來饋饛。射能命中誰多少。試到白日沉西穹。少妓曼聲唱首捷。喜如金榜居魁隆。墨爾之面壞爾笠。人海笑聲喧相蒙。君不見修文之世不忘武。戒在苞桑古今同。但願從玆月再試。坐令頑兒智力窮。</text>
<title>詠落花</title>,<text>饒華開盡謝非身。可惜顚狂减却春。已落香魂招不得。將飛芳恨問無因。東風多事恩成㤪。妙理無端蒂結仁。一種淸陰代相續。興隨新綠亦堪憐。</text>
<title>次泛綠堂鄭書庭小酌韻</title>,<text>梅黃柳綠醉靑州。壺酒藏春麥有秋。隱几主翁惟日事。題詩賓客盡風流。水光入室淸琴滑。花氣侵人宿雨收。眞趣箇中誰似我。白𩿨忘我我忘𩿨。</text>
<title>送別鄭主事行烈之京。贐章十截。幷引</title>,<text>荒江寂寞之濱。得成周歲之歡。已自不偶。况相與之契。馴致至於不言而喩。其不欲暫時相捨。可自推而諒我矣。然而去者急於喜歸。何暇念及於留者耶。聊述短吟。仰供一粲。旋以自寬云爾。倂世牙期事已奇。天涯戀闕又同時。鳥名花面滄江上。蛩蚷相須洽一朞。新務紛綸歎不齊。幾多歧路失東西。譬如當局彈棊處。賴有傍觀善指迷。芝蘭三嗅自成薰。早遣靈犀暗照君。戶外履聲欣便倒。昂昂野鶴出鷄群。江湖舟檝每因公。暫別經宵我思忡。慈惠綜詳無不至。賀君隨處口碑豊。兒孫時與石醒回。備道西隣大嚼來。自是書庭風致好。頻因雅集旅懷裁。君子亭前羽鏃鳴。穿楊百步試工程。解令觀者環如堵。走卒應知去後名。一樹寒梅也自香。偏憐獨秀襯春芳。奇緣不偶周郞顧。花價從今倍聳翔。斑衣久曠老萊嬉。春後歸期意每遅。理了行軒勘了簿。令人怊悵動離思。文酒風流斗覺孤。覊窓兀坐茝人吾。堪嗟別路無相贈。惟有寒冰在玉壺。江南榦事報平安。此去知無行路難。儂亦尋巢期不遠。石榴花下更邀歡。</text>
<title>送羅州崔主事東詢 號紹雲</title>,<text>自君智海適相當。怊悵分張天一方。鷖鶴翅垂同鷰雀。竹松心在任風霜。郭公已著千家法。黃氏曾云萬頃汪。半途潦倒何須苦。此去京城有景光。</text>
<title>四月八日遇雨</title>,<text>䆁氏今朝現在軀。我東遺事喜同趨。樓臺幾處笙歌發。燈火孤城風雨呼。禍福何關論骨表。僞眞無問碎牙鈇。縱然好景成虗負。故放慈悲膏澤輸。</text>
<title>放海齋。瑞香花爛開。</title>,<text>骨香廬阜昔聞芳。合得書齋着意粧。異葉同花眞瑞品。重重透破麝臍囊。</text>
<title>朽架楂書案造成</title>,<text>良木裁成巧㨾妝。日間常用校偏傍。雪壓梅葩生素韻。風翻芸草有餘香。四友每從頭上列。叢書最好腹中藏。茝人老子相隣近。詩律敲椎興愈長。</text>
<title>四月十四日夕</title>,<text>更漏沉沉夜未央。天涯孤客恨偏長。去家荀彧淹難久。厚祿仲由思自傷。千里離違隔烟水。百年追慕入羹墻。不知兩鬂皤皤髮。添得今宵幾箇長。</text>
<title>奉審觀察使尹公雄烈影幀。歸賦。幷引</title>,<text>往在乙丙之間。麗人困於仇隙。民不聊生。朝廷遣李公復榮視察之。有解倒懸拯阽危之功。其後觀察使尹公雄烈氏特意周章。俾遂其復郡之願。繼以隨事曲庇。民蒙其澤。於是輿議爲二公立生祠。一邊送人光府。奉寫眞影。以四月望日到郡界。吳宖默率諸將吏及鄕人士。備儀秪迎于境上。擁道陪隨。觀瞻爛然。於乎休哉。士生於世。能以利澤及民。愛慕之不足。而至於立祠生享。則斯可曰俯仰無怍矣。爰作歌詩以美之。麗之昔日憂如海。麗之今日喜如山。憂如海昔如何。百堵甘眠袵席安。移刀鋸就袵席。我欲言之盡言難。往在隣釁被困日。微我李公誰扶顚。枉費復邑屢百載。微我尹公誰回天。况復棠陰獲偏荷。無願不遂生成全。淪肥浹髓恩猶踰。戶祝家尸心所同。尋常寓慕像亦助。罔俾蜀人專厥功。有堂巋然新告成。有幀儼然方到境。傾城士女出加額。擁道喜躍笳鼓競。吾州是日雪山重。公去京師像在玆。心心佛佛長恩愛。百世千秋無盡期。周旋兩間樂成美。太守爲誰首陽吳。問君胡爲虗二位。雖則靡遑有遠圖。</text>
<title>就詩話中作消遣法。得八語助一則。</title>,<text>志氣空多少壯惟。日尋衰老我何其。人情難測雲如許。歲序無停水逝斯。膝傲偃床形擬也。齒踈開鏡㨾成而。養眞自是淸閑耳。煮茗看書任所之。</text>
<title>水竹堂後竹林。猗猗可愛。</title>,<text>挺挺放梢散薄陰。遍近梅窓趣味深。尊者尋眞惟勁節。故人如對是虗心。風度旎旂聲戛玉。月來瑣碎影篩金。須知愛物因成癖。不可居無此竹林。</text>
<title>葵花詩一律 幷引</title>,<text>內衙庭除。多有自生葵花。前月雨後。悌孫爲供余看。採移數本於水竹堂園。榦軆已大。未易受生。頗有遷徙之苦。余另加看護至旬餘。憔悴者就次敷榮。葉稍展而花始着。余有感其不負人愛養之功。爲賦一詩以識之。高下數叢晩得移。護持常惜就完遅。䟽莖蜜葉回生幾。翠萼丹華依㨾玆。幸與老翁惟日接。好逢長夏政時宜。推求物理眞堪愛。衛足傾心世共知。</text>
<title>遣情吟。示吳仁初。幷引</title>,<text>宗人仁初居城東業軒岐。自余莅此。非甚故必日再來見。其爲感艶。不但百世之誼而已。夏間偶得一短簫於余。眞無絃琴也。一夕戱使仁初試吹之。其手法腔調。有從樂府一派來者。自是每夜靜。爲余作消遣之方。良亦不爲無助。爲之賦其事以贈之。我有姓親日以尋。琅玕裁截接虛心。夏至數成依火鳳。易通樂補婉雲禽。腹背穿空星轉曉。參差赴節手生音。可憐多少機關子。不似如君趣味深。</text>
<title>次鄭書庭贈林仁斗原韻。述所懷還寄二截。</title>,<text>天涯孤寄客。自子送長安。黯黯神思苦。須知老別難。短句爲誰贈。聞君所過安。一般情緖上。自我和心難。</text>
<title>贈吳仁初 幷引</title>,<text>仁初宗人。非惟醫學精明。每當看病。其勤誠之意。有足以動人者。故城部業醫者。不至數四。而病人必待仁初。尤可貴也。玆以韻語美之。而勸勉之意。亦寓於其中云爾。濟世有功男子奇。滿腔渾是活人思。杏林春積當三月。橘井泉流溥四時。羡爾多才調病脉。愧吾無術救民疲。隱居城市能醫俗。翠竹千竿許自知。</text>
<title>作圍棋詩。示石醒及仁初。</title>,<text>萬局專無一局頗。暇閑翻作戰爭那。秀才賭勝酬梅句。樵客貪觀爛斧柯。對敵難逃隨勢料。臨機便得着先多。兩賢堪笑心相競。借問阿誰手段過。</text>
<title>作夜合花詩。示徐岐鳳。幷引</title>,<text>余嘉其徐岐鳳之敏詳。使之在傍已屢月。一日採進夜合花一本曰。竊伏見官爺推愛人而愛物。至於花卉。雖無名雜品。遇輒栽護。故塲圃前後。紅紫比殷。而夜合花則是蠲忿合歡之品也。姑未充玩。其在供捧之地。不敢缺一於可求之物。玆敢致此焉。其言又可嘉也。因登盆置諸卓上。旬餘而花始綻。幽香素韻。足與供於寢食起居之間矣。喜賦一詩以贈之。長條密葉覺心安。朝弄夕遊不厭看。透色十分氷較雪。濃香萬斛蕙兼蘭。潤從白露能蠲忿。栽共靑棠可合歡。寄語那由移我屋。老懷聊以得成團。</text>
<title>端陽日。對酌燕處超然閣。</title>,<text>爲酬佳節此偸閑。禽鳥林亭樂意關。角黍陰陽荊俗記。梟羹郡國漢時頒。松風繞檻琴生韻。榴萼涵盃眼纈斑。且喜移將長命縷。鞦韆高係上枝攀。</text>
<title>各色草花。因時雨命官僮移栽于官園。賦其事。</title>,<text>徧於種藝趣尤嘉。雨裏培栽各等差。却嫌官閣多枯淡。尙得庭除做艶華。無非芳卉移春檻。豈獨香萱消恨花。坐愛欲留蜂蝶侶。吟詩卧酒現時賖。</text>
<title>鄭泰慶得旱蓮一本。栽于庭。自初種之後。花開連續。至近日稍稍多着。花品看益奇愛。題一截。</title>,<text>會看芬芳細瑣䕺。襲人香氣水蓮同。花神妙手多奇術。一種偸生庭院中。</text>
<title>次刑吏韻題軸</title>,<text>養雛巢鷰卽看飛。端坐消香笑語稀。世間無藥能醫俗。客裏有花可忘機。梅風吹潤琴心緩。蕉雨分凉酒力微。獨倚小欄思往事。堪憐松竹自相依。</text>
<title>霖雨</title>,<text>翻翻風轉黝雲驅。雨勢連空海若枯。渠竇魚生通水道。塲頭麥爛瑣民虞。榴花能耐紅如火。蓮葉長看碧走珠。鶴步停行琴調緩。我思何以慰多紆。</text>
<title>別度支主事金潤柱 幷引</title>,<text>金主事卽余洛下舊雨也。常恨南北分張。落落無聚會之期。今因公幹逶轉抵此。使我成邂逅之歡。促膝叙舊。至忘寢食者僅三日。而明將薄言旋歸。愴惘如失。眞若初不如無見。聊述短吟。仰博一粲於去留之際云爾。關河迢遞兩差遅。邂逅天涯喜可知。一心裁答惟公已。全省査明是究宜。逢時似有緣前定。別後那堪望裏思。原隰獨賢人自在。賀君隨處頌豊碑。</text>
<title>偕石醒登君子亭。拈韻賦卽事。</title>,<text>燕處登來動彌旬。風光輸與未全貧。手談仙若圍棋客。臂藝武爭習射人。爽氣偏多靑嶂近。俗情頓忘白鷗親。料得淸閑終老日。大患何論有此身。</text>
<title>送劉主事鶴烈之南海</title>,<text>一望河橋雨未收。歸檣滿載送君愁。世事多無如意者。應知白盡少年頭。</text>
<title>明將京行矣。往跡來事。不能無繚繞於心曲者。無誰說與。口占數語。聊以見志。</title>,<text>海上新州號麗水。建置光武之元祀。壤地褊小民貧瘠。俗尙武強前營是。我以菲才適承當。心勞政拙費商量。治規歷典有確定。鞅掌百務要舊方。縻公身計敢言私。坐哭西河奄一朞。衝當榴熱啓行李。去留關心聽上司。前頭知有幾重山。路難猶是第二關。自笑此心勞甕筭。先憂後樂古人攀。隱若新愁在眉宇。臨行不能無却顧。劉郞碧桃結因緣。何遜寒梅入寐寤。川原歷歷雲物媚。種種怊悵令人別。別有一語寄郡中。融回査滓入胥悅。恩怨炎凉一洗空。坐令百度歸大同。南轅北駕雖未卜。喜幸何以丁吾躬。江風且莫搖我檣。寸丹猶可質穹蒼。雲消雨歇出門笑。浩然詩歌一曲長。</text>
<title>余於放海齋。有所補護事。則爲其訓長者。宜有一番致謝。而坐在夢夢地。不知有那箇義諦。如是而能蒙養以正耶。此可以鑑諸人而自省。故詩話及之。其人姓玉也。</title>,<text>誰道人如玉。曾聞抱璞奇。若如身姓玉。不必問行爲。</text>
<title>明當啓行。而石醒亦同時上程還鄕矣。不能無叙別詩。撥忙得四頁。幷引</title>,<text>石醒與我相隨。十年于玆矣。如無霜鐘之感。豈能鎭久至此哉。余今路指日下。石醒亦尋巢嶺外。非曰無秋以爲期之便。分張之際。怊悵之懷。似有倍於前時。玆以韻語歷叙逢迎離合之故。以貯其淸風一槖云爾。嶺雲湖樹兩茫然。遇境周旋喜共聯。氣槩生來眞處究。蘭香潛化得天全。旅舘長隨幾許時。何人可復話襟期。閒來每與心常注。雄羡其文雅羡詩。君向靑山我帝鄕。天涯同是夢偏長。怊悵分張俱遠客。孤雲應自笑人忙。儘覺世間行路難。竹風那得報平安。此去豈無相見日。預愁離別苦相看。</text>
<title>離發隔宵。雨尙不止。自不無輾轉于中。頹卧床玆。眠又不成。因卽事拈韻述懷。</title>,<text>蚊雷蛙皷閱鷄聲。燭淚雨鈴惹客情。世事經過誰是夢。衰年枉被苦相縈。每到故園夢裡憑。愁來轉使夢難仍。此愁與雨無相涉。夜雨來時愁輒凝。</text>
<title>五里亭前路。諸官屬祗送。乃停車叙別。因有吟。</title>,<text>浹旬霖雨趁初晴。征旆搖搖不勝淸。離別巖前相送罷。野雲江樹各含情。怊悵欲攀此去轅。野橋何事暗消魂。爲酬諸子慇懃意。說與吾衷未盡言。</text>
<title>米坪店。僧鳳柱邀余進茶果。因賦識志。</title>,<text>一點慈悲柱法師。攀緣遠客已多時。悟將事佛爰由及。如是我聞天供貽。</text>
<title>歷訪宗人龍默家一宿。賦詩以贈。</title>,<text>宅處仁隣德不孤。勤趨耕讀戒無虞。交遊風月相隨適。與老琴書自在俱。遙望雲山何日到。回看花樹此宵悞。且見林禽欣有托。何須更問世居愉。</text>
<title>五月二十四日。昨年赴任時到界日也。以上官日子之差早。入興國寺留宿矣。今此離發出境。適値是日。固有所感於心。聊以途中卽事。賦所懷。</title>,<text>去年此日宿招提。纔到一朞行李携。視務那當超衆口。分憂常恐牧羣黎。地膚經潦只餘骨。田稼未鋤全沒稊。自是不歸歸便得。何難玆賦去來兮。</text>
<title>是日炎酷。遙想石醒行。必無汗翻之苦。因賦得。</title>,<text>自荷石醒送我裝。思君一日九回膓。掛得風帆無恙否。何如驛路汗翻漿。</text>
<title>順天酉谷。訪朴判官禎植。昨往松廣寺。因不遇有吟。</title>,<text>天涯孤宦訪君家。雲樹蒼蒼晩照斜。妙相今朝松廣寺。應看百鳥自含花。</text>
<title>自郡發行。今已三日。述懷賦行路難一篇。</title>,<text>我有長歌行路難。路難孰似吏途艱。往年承乏來智郡。郡在崎嶇山海間。雲電屯難簡書畏。一朞強作籠中鷴。辛苦就得七分了。似覷少康天應慳。南來麗亦郡草刱。甫經匪擾兼殷頑。公家逋藪積三歲。其亂如麻巨如山。民憂國計不可緩。策勵意匠臨強顔。况有人情不堪處。哭斷猿膓未卽還。春以爲期奄及夏。事故種種來相關。歸思一日膓回九。奮然欲飛無由攀。上府經由又關慮。登途猶未如轉環。决然歸駕今三日。眼無鞭扑心稍閑。是時徑路經霖雨。斷壠敗橋行憂殷。我馬玄黃我僕悴。悶看征衣汗流斑。縱然間關爾莫說。若比我難非一般。心勞何似疲筋骨。且須看我鬂邊鬝。</text>
<title>順天橋項店。賦卽事。</title>,<text>可憐店舍坐停車。分外得閒半日餘。借問窺魚汀際鷺。較看太守復何如。屋小如蝸極欝蒸。無因羽翰快飛騰。淸川碧樹雖偏近。所處相違不可憑。</text>
<title>是日熱酷。暫憇樹陰。淸爽可愛。因賦得。</title>,<text>火雲相續燎長空。路側偏依碧樹風。淸凉遍軆生秋氣。可笑人無及物功。</text>
<title>於德院嶝兩店。卽谷城玉果交界。戶近五百。而糧絶不能接客。僅得一舍留宿。夜無一箇蚊。因得穩寢。主人云一自姜邯贊過去後。都無見形云。甚異哉。賦一詩。</title>,<text>兩地界頭小板橋。人多糓小客無聊。最憐今夜蚊雷息。云是姜公證一標。</text>
<title>因所經途中卽事。兼寓所懷。拈陽字韻六言詩四十字。倣王漁洋西途中軆排悶。</title>,<text>六旬五歲老叟。十箇三月歸裝。設置郡廳草刱。仰軆朝家典章。一心戀闕圖報。萬事如棊莫量。帝鄕有路千里。天涯在旅一方。人虎身絆利路。吾魚餌在名韁。盖徒勞爾濫叨。乃賦歸兮稱當。去去來來波波。憂憂樂樂遑遑。塵埃挾道征驂。江湖滿地回檣。山兮水兮重複。馬而車而徜徉。溪壑空闘雷霆。霪雨曾經滄桑。看看隴畒沙抹。每每橋道壃猖。節届伏日酷熱。花發石榴爛芳。火雲轉蒸爍石。雨汗頻摘翻漿。座上觸生煩渴。林間偸得淸凉。驢駄我圖畫裏。路爲誰水雲傍。賞心無非興味。極目盡是風光。山與浮雲疊疊。地接大宇茫茫。遠樹深翠朝烟。數峰孤靑夕陽。松欝蒼淸籟。野花斷續幽香。絲絲如織垂柳。挺挺放梢新篁。山犬吠人常隨。林禽驚客深藏。門前淸溪鳧鴨。原頭茂草牛羊。猿鶴親近性存。鷗鷺浮沉機忘。民生如見懷葛。 國恩再逢虞唐。柔桑參差環屋。大麥爛熳登塲。牟田犂翻種豆。穀草鋤盡不稂。書帷何憂貧陋。農家已兆豊穰。延蔓若網靑苽。平鋪如氊綠秧。衝上烟黑蒸麻。亂揚塵白舂糠。小車繅成雪白。短籬雨歇梅黃。村巷自肥鷄豚。野田正腴稻粱。數笛弄淸樵徑。一竿取適漁梁。故國物色烏有。異鄕景致且將。望美思家憐悶。消愁遣興恢張。自怡嶺上雲閒。可笑世間人忙。蜀險較看孰勝。吏道閱來徒傷。州縣歷典言貴。身貌自顧不揚。多小英䧺三歎。俯仰乾坤一觴。虫臂鼠肝無怪。雞膚鶴髮不妨。叢瑣抄集綱領。詩思謾搜枯膓。</text>
<title>景陽驛鏡湖。蓮花盛開。停車賦詩。</title>,<text>長林十里景陽前。止水鏡開萬朶蓮。風度絳苞香冉冉。日斜綠葉影田田。客懷盃擬遊山簡。草色詩添夢惠連。放出眞妃能採縷。故敎俗子繫仙緣。</text>
<title>光州東門內。尹公䧺烈碑閣感吟。</title>,<text>鐫磨古篆表恩覃。回首斜陽駐征驂。遺愛吾州仰繪像。比看有道少無慚。</text>
<title>光州府。夜賦所懷。</title>,<text>丹衷知補衮。徒自費思深。方有傳家笏。固無遺子金。驥良聲出石。松老韻生琴。世事如棋着。何須苦用心。</text>
<title>話觀察使閔公泳喆赴任後政治</title>,<text>傳達天恩下南湖。揚淸激濁庶來蘓。宣布使知勤恤意。先觀州郡定嘉謨。</text>
<title>光府客舘。逢盧司果吉夫。</title>,<text>旅舘來尋話舊多。憐君尙在客中過。叙情未盡仍分袂。一抹斜陽下竹坡。</text>
<title>務安途中。憶吳進士鎭龍。兼寓所懷。</title>,<text>旌旆搖搖驛路長。雲山烟水望中蒼。離家白髮三年久。戀闕丹心一日忙。身計豈難輕斗祿。民憂猶自▼(單+享)金章。令人起羡知何處。高枕綿城六月凉。</text>
<title>訪務安堂村吳進士庄不遇。賦二律贈寄。</title>,<text>每恨參商兩地星。來尋不遇意飄零。天涯思切心猶赤。湖際望穿眼獨靑。禽鳥林深欣有托。書琴几凈寂無聽。盍簪爾日如相見。樽酒何辭任醉醒。堂村高士玉其人。嘉遯林泉不諱親。千里郵筒勞驛使。百年花樹樂天倫。相邀偃室曾無望。歷訪剡溪適有因。却慚驢背詩思拙。準備投桃太苦辛。</text>
<title>次雲史栢下亭板上韻二詩</title>,<text>淵澄峰下翼然亭。老栢修篁護砌庭。門外長看流水碧。軒前常對好山靑。書工將見鱣銜鸛。農業惟知笠戴星。叙嘯東臯無一事。晴牎時閱衛生經。鋪置皆精力。居然趣味中。相看非立異。直欲許參同。栢葉當牎綠。蓮花照眼紅。聞君承緖業。孰不想高風。</text>
<title>務安木浦港口卽事</title>,<text>港口新開古鎭東。樞環始得要其中。商辦專爲民國事。章程萬國一規同。白粉靑團屋比鱗。肩磨人物共踈親。䂓矩全付工師巧。粧出生來事業新。</text>
<title>贈木浦新寓申天五</title>,<text>興販周旋號主人。四方來者各爲身。珍貲亦自無脛至。古訓嚴乎戒不仁。日中爲市古規傳。財貨聚通任自專。舟車湊集爲何事。役役幷驅衣食邊。</text>
<title>在郡時侍童五人。每於文字上。另加敎導。其所學所行。互有長短。今於京行。其回期未可的料。不能無黯黯底懷。因所思而各勉戒。兼寓遠別之意。</title>,<text>鳳以其毛豹以文。細推物理有由云。畫梅依㨾雖容易。到得淡香不可聞。右郭文植。靑年立志想嘉謨。所恃聦明不若愚。學海至深須力勉。期圖心與古人俱。右兪成實。每逢佳句却尋眞。爾愛其詩我愛人。如無講究徒能讀。何以文章致此身。右金性完。專心謄寫最奇童。黽勉勿墮熟習工。欲與名流齊事業。必從勤苦讀書中。右鄭太慶。慇懃習讀就才優。不識古書卽馬牛。憎蒿喜稻名言在。他日面墻莫悔尤。右徐歧鳳。</text>
<title>乘白川丸輪船渡海</title>,<text>行海如山號白川。不推風力任周旋。古制專爲憑竅木。新規利用製輪船。心駭怒潮波捲地。望窮遠島浪浮天。蓬萊弱水知何處。可與心期付有緣。</text>
<title>午泊仁川濟物浦港</title>,<text>昨朝裝發白川丸。萬象鴻濛於海觀。卦逢旣濟三千里。風雨一周仁港干。</text>
<title>夜與安弁士弘話舊拈韻</title>,<text>湖海十年阻鴈書。心猶未忘面猶踈。莫言經過多酸苦。潛浪巨魚得又攄。</text>
<title>天草丸船中作</title>,<text>登來別是一乾坤。湖海渺茫任吐呑。擧碇神遨渾過夢。轉輪聲軋却驚魂。波光蕩漾長江漲。山色空濛細雨翻。未賦歸時離恨切。帝鄕到得便忘言。</text>
<title>久宦在外。每慮兒孫輩浪度失學。今見克兒，惟孫被選學徒。旣喜朝家敎育有程。因所感賦二截。</title>,<text>有韓邦籙舊維新。井井治規就畢陳。拔擢羣英歸皷舞。珠淵玉海動精神。南客初歸日下居。試看兒學近何如。靑氊墨帳無須問。最喜名參選士書。</text>
<title>前日工桑所。今爲洋人牧養所。舊時樹果無復存者。掇綢所毁爲牧舍。且松亭舊屋。亦皆爲墟。惟軆舍獨存。二松洽被摧折。無復昔日㨾子。尋常行過。尙亦興嗟。况十年舊主乎。昔之相與從事者幾人。相逢於松下。歔噫話舊。相次爲韻語感舊。</title>,<text>吁嗟吁嗟復吁嗟。吁嗟世事仙姑麻。孰謂工桑舊管所。今來變作滄田涯。興廢相尋縱不常。何曾未滿十星霜。尙記名園全盛日。佳林種種菀蒼蒼。廣成門外抵幽蘭。時賜宸遊樂未闌。渥澤均添春雨露。畦丁圃老躍欣歡。監蕫于時身姓吳。家在松亭第一區。峨峨榱桷高於樹。描入隣邦搭影厨。自從替主審看稀。猶在然疑舊㨾依。往年於智今年麗。苦晩仙鳧化舃飛。朝泊仁州夕稅家。松泉豈是舊松耶。回憐私故悲凉足。寢飯無加懊惱加。除却冗閒作此行。人非物是最關情。及當桑所開眸見。不有迎歡有喫驚。羊踏蔬畦馬齕蕪。疆形面面舊時無。依如水落霜凄後。來坐寒江十月蘓。儂曾松第主翁麽。一別三年作狀何。何乃塵塵經大劫。家無垣屋樹無柯。興言惆悵故徊徨。身伴扶踈向夕陽。惟有當時從事者。這來逢着說蒼茫。生來未學達觀莊。事往時移每自傷。俯仰前塵懷脉脉。更從何處話衷膓。</text>
<title>時暑氣頗惱。散步遣興。庭有紅蕉十餘本。又有旱蓮一朶。色相幷可愛。李雅彙魯云昔朱夫子有紅蕉詩。而吾先祖退溪次其韻。又有凈友亭原韻。余曰。後生於朱退兩先生。動慕效之。况遇本題之好詩料乎。盍相與敬次。</title>,<text>翠展信中空。雨來聲愈好。向余抽赤衷。亭立心虗保。朱夫子紅蕉詩韻。一種芳根任性天。如逢仙侶靜者憐。名齊君子多風味。何以寄生偸地偏。李退溪凈友亭韻。</text>
<title>七月十六日。卽開國紀元節。自獨立舘速各部官員，獨立會員，各學校學員及長安士女。會同稱慶于慕華舘。獨立門前設宴所。各學徒次第唱紀元歌。齊呼萬歲。眞盛會盛事也。與李雅彙魯談論賦詩。</title>,<text>邦慶洋洋餙舞歌。躬逢縟擧樂如何。紀元海國三韓舊。遐祝嵩岑萬壽峨。簪紳畢集歡娛地。儓隷同歸踴躍科。今人每說唐虞盛。未審唐虞有個麽。</text>
<title>近日治道也造屋也。鐵路電線等凡國內事務。俱得就緖。何如之幸耶。因賦所懷。</title>,<text>赤城朝日上曈曨。理我筇鞋西復東。五劇三條勢漸壯。修治不與前時同。累石爲基白土面。兩傍溝凟挾弦通。蕩蕩平平復坦坦。我欲言之言難工。廣可十乘方軌而直走。滑若巧匠準削而磨礱。徒襪猶堪步西子。不杖還應行𥌒矇。亦有鐵版連鋪置。君子所履由其中。但聞行聲十里徹。不見泥痕半點融。假令乍有還旋去。爭登不惜金銀銅。俯瞰旣如此。越瞻復何隆。碧團高第入雲矗。複道橫空不雨虹。巋然奇壯不可狀。珠搆貝飾相玲瓏。萬戶人烟占厥半。道是洋日新造宮。望若遊仙在霄漢。有時唾屑紛霏紅。云雖信美非吾有。徒爾歎羡懷難窮。昔我泥途困行李。出門移步憂忡忡。新袍汚綠鞋沒鼻。嘯歌路難何由終。漏屋蝸廬復幾許。茅簷打頭烟堗烘。千間廣廈才雖乏。每逢秋雨懷夔翁。誰敎新制遲到此。今日喜見於吾躬。更聞紆籌日講究。臺省滚滚登諸公。開明百務漸就緖。郵遞電機已告功。皇穹至大無私覆。降才何甞有嗇豊。玉海珠淵大府庫。那無鰈域再闢鴻。况復吾皇神聖睿。堂模道䂓如天洪。泰礪河帶塗轍造。堯階舜殿宮墻崇。行無病涉歸有宿。坐令民物林林叢。招同六洲入軼駕。洞闢八牎掀髥風。嗚呼安得及見此爻象。我齒已豁頭已童。聞有神丹曰延壽。吾將試服扶衰癃。</text>
<title>偕鄭書庭入西闕武官學徒敎鍊場觀翫。口拈習藝卽事。</title>,<text>井井豼貅五百兒。新營來學丈人師。貼身裝服從便利。側耳金笳聽指麾。湯火在前惟有往。風雷旋折少無遲。昌朝善用苞桑策。雖値昇平不忘危。</text>
<title>八月二十五日。以還官登道。顧今玆之行。其時候也。經過也與所懷也。不能無感發於吟哦之間。另定程律。爲課日紀行之法。自是日隨所遇拈韻。限抵衙絶筆。</title>,<text>扶桑日射瑞輝融。獨立章成基業隆。風擁新凉開萬戶。玲瓏百隊見神功。仁化門外。車馬交馳萬國同。貨財遷易一途通。文明敎化玆由去。願使吾民進步洪。出崇禮門。江干曲折證看峰。沙際渺茫惱沒蹤。泛泛白鷗波上下。行人自笑問無從。銅雀江頭。風捲澄波過石虹。山含斜日射松窓。如雲禾稼歌時熟。村屋喜聞多小腔。果川道中。光敎山巒來險夷。沙根川水去玄之。田間收穫黃雲熟。洽好開顔勸酒巵。過廣州界。昔年駐蹕路惟遲。今日式車碑獨遺。且將棟宇方修葺。不泯邦人萬世思。水原下馬。如意橋前畫閣巍。迎華路上大松違。最憐澤水多淸賞。種得蓮花擅帝畿。交龜亭。癯鶴巢林半已虗。老龍鱗甲亦云踈。使我得齊麻媼壽。也應三見海桑墟。松林彷徨。觀察府云留后餘。地方隊是更張初。封疆保障根基大。依舊民生列肆居。過南昌橋。老柳垂垂拂御衢。古松欝欝接陵區。夏凉冬煖隨時適。長使行人化渥濡。上下柳川。香果奚論話食梨。新醽不暇待烹鷄。店婆能解人來遠。炊稻飪蔬預供携。振威抹馬。覃恩方井石爲排。記孝短碑徑欲埋。觸處幾回傷往事。無端白髮古今懷。㓒原感古。載地無邊曠野開。穿沙不息大川來。秪今烟火渾無警。人自經行鳥自回。陽城素沙。鍮皿鎔成化已陳。楮牋浮出薄猶珍。貨財萬國開明日。商路貿遷當有因。安城貨物。地軸常看南浦雲。士林曾愧北山文。可憐花樹經思地。驛路歸鴉帶夕曛。稷山述懷。會賽社神語笑喧。交遷貨物市塲繁。天賦生民淳古俗。安居耕讀及兒孫。過天安郡。山削芙蓉徑路曼。村名桃李水雲寬。多歧何處楊朱泣。人世須知行役難。憇木川店。郵亭風月今宵閑。家國溪山一夢還。旅舍荒凉無寐坐。強斟盃酒破愁顔。全義眞溪。一絲路轉抵溫泉。半面山回號舞仙。店頭偶着南來者。爲報吾行暫住鞭。溫陽界頭。電竹線連隴畒前。野人家在樹林邊。德坪之號三州地。界破如犂一片天。淸州德坪。淡山如畫眼邊饒。征旆拂塵天外迢。可惜八楓霜染早。停車拍手自無聊。公州八楓。深瀆推爲萬派交。孤城專靠一灣包。數聲欸乃中流去。風打蘆花任自拋。錦江舟中。百雉垣巍挹遠臯。元龍座逈擬仙曹。省中雲物何明媚。長使行人費口號。過公州省。雞龍山勢撑天高。驛里門形縮地豪。邂逅韓生逢且別。斜陽立馬悵蕭騷。景天驛。瑞氣蜿蜒逈莫摩。黃精孕毓積成峨。錦城亦足當淸淑。自是新都野語訛。望鷄龍山。稼事登塲民樂麽。虫聲近枕客愁何。魯城絃誦遺風美。店屋猶看問字多。宿魯城店。平郊水落鴈橫沙。寒菊生香蝶抱花。盡日人行秋色裏。詩懷酒量倍前加。連山午過。雨收籬樹柿歕香。風冷亭池蓮御霜。現市魚蔬堪佐酒。囊錢解佩試酤甞。恩津郡。湖水西南各有方。礪山區域此分疆。吾行不是星軺使。店號皇華詎敢當。湖南初界。濟南橋下水流淸。鎭水亭前邑㨾宏。一省界頭衝要是。兼營無復舊時名。礪山暫憇。菊華時遞動杳冥。霜艶點生染葉靑。野濶水長明麗地。乾支山色最鍾靈。全州郊原。忍言苦楚旅情凝。喜看豊穰歲事仍。未暇金庄林下宿。公家期限恐難勝。細川橋頭。騎馬誰云是第優。吟詩自謂足風流。一身千里徒爲爾。可笑休時未肯休。任實店舍。思君應拭靑開眸。顧我須憐白盡頭。一水縱橫三十里。行人喜自坦道由。柯段拈韻。山藩紅熟柿榴侔。隴畒黃收秫粟周。峽裏須知生理薄。採絲蒸楮自爲謀。過中住院。遠山色漲碧雲深。近水流澂明鏡臨。野沃俗淳生計好。此間誰費買隣金。淳昌賦得。探春豪客昔調琴。求友流鶯今在林。送別綠門經幾歲。斜陽回首想幽尋。有所思。鎭竹尖高小塔傪。長林廣闢大川儋。千年古郡多明麗。逼側樓臺朝日涵。潭陽邑居。園竹綠猗雨吐含。野禾黃熟露肥甘。從來此地人多壽。不是南陽有菊潭。賦所思。味究薺荼辨苦甘。物推魚鳥類飛潛。昌平字義能知否。守分生涯正養恬。過昌平界。霜氣涵林襲醉衫。秋光若鏡照塵凾。須憐管割南州舘。孤宦何能無轡銜。光州府。天光寥廓水雲空。山色玲瓏錦繡中。子美詩成同此意。迢迢行路飽秋風。到和順界。編茅屋闢數間奇。植柿枝繁萬顆垂。庭前小井淸且冽。便作行人醒俗醫。同福沙平。緣蒼壁路入沿溪。開繡屛圖寫掛梯。人中景物物中景。釣叟飛鷗機忘齊。寶城口號。溪山黯淡畫難眞。楓菊芳菲境入神。橫浦烟雲船去杳。斜陽無數釣魚人。樂安卽景。淸閑野鶴下雲端。至樂農丁見酒闌。老叟扶童牛帶犢。一聲樵笛夕陽殘。順天寓目。白鳥迎人下海灣。靑狵吠客走籬間。村風猶有朱陳古。情語慇懃喜再攀。麗水新安。霜後黃花九月寒。夢中靑眼一朞歡。人世勞生那足說。送君歸去夜臺安。輓吳齋任。去時蒸熱草連阡。回路煕穰穀滿田。憂國方知民社重。古人先我願豊年。米坪道中。香山丹鼎只堪憐。何遜梅花信有緣。水竹堂開重整頓。湖天風物故依然。還衙之作。</text>
<title>兪成實之父間蒙加資稱慶云。故詩以賀之。</title>,<text>杞陽雲裔麗天家。家去京師逖矣遐。鶴唳九臯聲聞遠。豹文一變美章加。恩霑緋玉生榮耀。賀溢盃樽動羡嗟。况有萊衣知廣慶。閣梅春色映眉霞。</text>
<title>廵面日至古音川丁齋任鶴來家叙話。語到古蹟。龍蛇之亂。李忠武公置家眷於此。七年安過云。因賦卽事。</title>,<text>李公曾此挈家藏。穩過龍蛇七劫霜。天意如將輪福地。秪今全屬後遼陽。</text>
<title>古音川道中</title>,<text>關由民社不曾忘。所遇商量意愈長。野色煕穰禾結實。風光搖落露爲霜。踈林紅葉蕭蕭雨。小徑黃花淡淡香。眼看天涯時物變。可憐人事幾炎凉。</text>
<title>新竹田李敎官采景以孝蒙贈善於鄕居</title>,<text>新竹放梢挺挺孫。滿園交翠有由源。聞君誠孝天褒在。無愧吾人尙記存。</text>
<title>舘基崔雅百悅端愨人。而有從我源源之誼。</title>,<text>舘基卜築水山佳。風月自來爲與儕。雞黍具珍康濟足。仲公樂志早安排。</text>
<title>華陽古津賦事</title>,<text>宓子不下堂。而我行尋繹。豈惟才不逮。時亦有今昔。所過風土記。一一事搜索。人烟或實耗。糓土半饒瘠。我行已水濱。東西渺莫尺。魚龍巧耐秋。禽鳥急投夕。前有禦牧門。云是古鎭驛。破礎長苔蘚。荒楣證扁額。興廢苦相尋。令人感古蹟。前至津上村。時果堪可摘。門臨三變田。墻比五畒宅。所遇多舊識。雞酒情不隔。興來起撚髭。風味津津積。歸將載叢瑣。聊以滌旅襞。</text>
<title>玉笛張同敦性默庄。叙話。</title>,<text>卿月江湖作散官。先尋所適樂平安。是非莫問門前客。白首徒爲歸賦難。</text>
<title>訪五龍洞鄭監役瑗榮庄</title>,<text>年少淸標將仕郞。古家經濟大鋪張。專美何須高密縣。所居端合鄭公鄕。</text>
<title>玄川鄭雅琯絃以孝聞而挾有文學云。故來訪不遇。有感之作。</title>,<text>官路西來轉復斜。不辭衝雨訪君家。古洞雲深琴鶴靜。一園楓菊爲誰賖。</text>
<title>午過花峙</title>,<text>禮數從寬接我來。一村爭集好懷裁。籬菊堆黃楓葉赤。行人到此可含盃。德陽秋雨逐人來。一種閑愁強自裁。主人不解余心在。謾說今宵剪燭盃。</text>
<title>暫憇月下村金靑史秉斗庄。賦詩抒懷。</title>,<text>玆行遍郡倩人扶。三日坊聯月下區。冒雨何勞來遠接。追風旋喜暫同趍。嘯吟奚擅丹陽尹。竹石堪留太守吳。君子鄕乎從可認。高陽里也未應殊。靑山蘊藉呈奇狀。碧海迷茫舖壯圖。卜築買隣新境界。安排結社舊枌楡。盈倉實賴天時熟。薄賦方承帝渥濡。魚蟹扁舟猶自供。琴書全榻足相娛。請君莫設飧三白。贈我難忘水一盂。過訪招提曾有約。賞楓聊與老禪俱。</text>
<title>興國寺拈韻</title>,<text>葉雨蕭蕭花雨空。紅霞霜染滿山楓。且看禪房僧入定。梵音依約夜方中。</text>
<title>下赤洞閔掌議周鎬田舍。口拈。</title>,<text>行尋止處遍郊原。賓主開懷坐席溫。多勝山陰空興在。慇懃多謝叙寒暄。</text>
<title>洛浦梁雅周瓚書齋。拈韻。</title>,<text>瞻彼泱泱水抱村。鵲巢前拱祭堂尊。魚塩亂棹秋天遠。桑柘炊烟晝日昬。衢野老人歌幾作。山陽仲子樂應論。當街更喜聞絃誦。詩禮家家可與言。</text>
<title>虎鳴洪雅性宇庄上。得鳴字。</title>,<text>沿浦廵三日。驅車過虎鳴。山野均多少。書農半讀耕。渠水藏春雨。喬林翳夏庚。停行仍左拍。洪氏此居生。</text>
<title>入龜巖村。叙話車訓長采奎。旋別。</title>,<text>看竹由來話主人。雲庵緖業一鄕眞。馳驅役役何關我。來慰斯民忘苦辛。</text>
<title>行至后山吳秉善家。則諸宗人皆來見慰問允善作故。答云近頗有門戶振起之望。而遽此不淑。豈非孔否之運乎云。是夕主人賦一詩示及。故次其韻。</title>,<text>踏遍全鄕近海門。后山來抵抵黃昏。名區緣業餘三宿。特地生涯闢一村。秋盡寒聲喧落葉。夜深情話溢高樽。對君忍說亡琴恨。鴻爪徒悲印雪痕。</text>
<title>稠禾徐齋任光河家過訪有作</title>,<text>屋比鱗鱗近水村。雞鳴犬吠客臨門。漁樵安分無餘事。勞逸中間兩忘言。</text>
<title>鸚鵡山下鳳頭洞梁雅振敎。文學人也。土膏沃而村蘊藉。可謂人地兩得。而又有一奇事。村後喬木爲乙丑年大風所拔。辦了枯死者幾年。那樹忽受生復起如常。人皆相傳爲異。故頷句及之。</title>,<text>煕穰穡事告西成。太守今來可見情。枯死幾年風倒樹。禎祥已兆復回生。</text>
<title>夜宿嘉長洞柳掌議河烈家。拈韻以贈。</title>,<text>聲名久藉一鄕稱。聊以觀心山水澄。爾日盍簪情可表。含盃自愛共靑燈。</text>
<title>午過馬山吳尙模家。賦一截一律。</title>,<text>經過海域到山園。松竹交加自作村。耕讀攸由滋味足。幾多身計脫囂煩。馬首盤回樂素封。何須問主是吾宗。山多犖确勤斯得。俗尙淳厖願所從。過路翻成花樹會。後生能解硯田農。屋中似有丁寧語。雞黍無勞備客供。</text>
<title>賦紀行詩一則。兼述志事。</title>,<text>見之不自我。臨事或生疑。口嚼方知味。躬行始辨歧。百里雖云少。職惟民社司。措施宜自盡。撫字貴先推。世故何纏縛。守株奄一朞。隱瘼誰能採。歧探易見欺。决然朝理駕。載我向西馳。叱馭要行遍。簡徒爲弊貽。時天秋正暮。搖落我心悲。擔夫何太瘁。陪吏亦呼飢。麗三德華栗。取次一周之。臭味家家別。炎凉處處移。統論一州地。疆形界海湄。魚塩擧蒙利。花穀各殊宜。除非甚旱潦。猶可理生涯。最憐村有塾。能解禮爲儀。朔南曁聲敎。蜀郡富文詞。海俗雖云悍。性天均是彜。苟以實心做。那無善變期。云胡草創日。先得號難治。猾胥營私槖。逋民事潑皮。知汝亦人耳。豈眞樂此爲。畫地知無入。懲羹戒自持。苟究從來處。嗚呼責在誰。灾荒頻告警。匪閙甫經危。不才當劇務。騂汗廩虗糜。舌唇非斧鉞。粱肉豈軒歧。所以此廵審。勞勞不足疲。平生無自逸。一副有前規。歸來如有得。較少勝初時。宛轉三分畫。森羅一局棋。洗心重策勵。持此試孜孜。實效那能必。貞符不使虧。臨民無別法。黃卷有餘師。古俗思三代。中心戒四知。太守諒無樂。請君觀我詩。</text>
<title>午刻。石醒來到。久阻苦企之餘。欣喜叵量。從今以後。座有談朋。幸莫如之。連呼三疊叙歡。</title>,<text>千里邀君走一書。燈花朝鵲幾欺余。菊秋之暮梅堂夕。始得陳蕃榻不虗。合在離餘眼更靑。其新勝似舊留停。向來多少相思恨。消却三盃一醉醒。風霜酸楚海之涯。我有公幹子爲誰。自是牙期生倂世。利刀難割此追隨。</text>
<title>遊寒山寺</title>,<text>一番作方外之遊。固已浮生未易之事。况兼之有寒山之勝。而霜凄木落。萬狀畢露之景乎。但秫醪酸薄。不足以釀和。願借諸大家全鼎之味而佐之。登登一路境如如。僧定樓虗葉語踈。天際澄潭秋盡後。山中古寺客來初。已從諸佛修緣業。聊共佳賓接起居。酒短穀茶猶解飮。智仙誰也醉翁余。</text>
<title>冬日書懷</title>,<text>斗杓臨亥日移房。孤立純陰擬月陽。育養自何成閉塞。歸根物物用潛藏。霜威楓葉肅於刑。風打蕭蕭下法庭。氣錮乾坤看不得。水搖冰骨凍生形。壚添獸炭苦寒人。儘覺衰年患有身。安得溪僧移法呪。焚香一炷暖如春。石瘦溪凋搖落中。留看草木孕精同。秪今一種眞風味。梅友芋仙伴茝翁。</text>
<title>登燕處超然閣。徘徊眺望。霜凄木落。極目蕭然。時物之變。眞足以感人。少讀東坡赤壁賦。至而江山不可復識。認以曠達人例話。今以自家所覩觀之。東坡可謂先獲我心也。因慨然把筆。賦卽事得十句。</title>,<text>誰憐磊落鬂毛衰。閑散心來遊眺宜。燕處依然如昔日。景光何以換今時。峰頭木脫無冠立。鷺足溪寒不襪支。午晷移簷駒過隙。晴雲捲壑石撑危。護封蟻蟄玄陰穴。尋宿鴉投返照枝。地靜偏留風掃葉。樓高最好月涵池。海山林外皆初面。魚鳥欄邊揔舊知。豈是天機愆節候。莫非人事本前期。聶楓惟酒深紅借。貞竹與松晩翠持。大笑仰空彈指坐。一盃成喜更生悲。</text>
<title>始服延壽丹</title>,<text>丹學吾非魏伯陽。參同九煎認尋常。攝身平日十分愼。節食衰年三曰康。人不偶然傳聖劑。物之靈矣試奇方。若將此訣收眞效。移餌斯民作壽鄕。</text>
<title>過內洞黃安性家。拈韻有作。</title>,<text>踏遍全區出出奇。村名內洞過來時。隣同叔度波千頃。居近梅營玉一枝。設學育英知有樂。勤田力穡喜無飢。行尋九日觀風返。肯遣閑愁曳上眉。</text>
<title>次鴈島李虞候見寄詩三截</title>,<text>行塵瞻望日西沉。獨抱瑤琴奏別音。珍重故人先獲我。來書一字一情深。烟波歸棹海雲沉。耳可惟聞莫賞音。新詩一幅兼奇玩。日夕床頭趣向深。奮飛每切却還沉。空谷應驚有足音。長嘯西風誰會意。冷官湖海縶人深。</text>
<title>贈突山郡鴈島李虞候承潤 幷引</title>,<text>念昔洛社舊徒。擧已鬼錄。而存者亦落落晨星矣。豈意吾兩個人。有白首重逢之緣於湖南南復南之地乎。昨夏之枉。前日之顧。認出於愛我之極。而座香未歇。函雲繼至。伴之以蚌螺之勺驪龍之珠。受言僕僕。無容名謝。謹以荒拙之搆。仰供閑中一粲之資。亦云賢乎已耶。京口故人李節制。早年出遊昇平世。結交連臂紅塵街。論䧺促膝靑雲第。與我曾遇原陵門。一點靈犀兩托契。不見相思見輒欣。山水知音已幾歲。多君書釼地恢餘。戎政萊湖走卒譽。茂績勒銅苔不蝕。淸心滌垢鑑長虗。浮生萍絮眞堪歎。一別江湖斷鴈書。我從去年來此地。鳥名花面太生踈。聞道仙僑島之安。咫尺烟波越涉難。衝炎左顧已多荷。豈意舟行再泊灘。始憐旅舘三宵卧。繼有寒山一日歡。白鷗浩蕩誰能縶。飄然拂羽入雲端。怊怊如失獨憑軒。南望金鰲欲斷魂。遙飛一牋來何自。中有新詩語細論。海珍兼得雙螺勺。風流不淺佐芳樽。鄭重瓊瑤何以報。可慚布皷獻雲門。</text>
<title>鄭寬榮以是日醮其子。與呂在煥結婚。而各以酒物床備進於余及石醒，書庭。甚盛供也。俱以詩謝之。</title>,<text>鳴鴈嗈嗈旭日良。新加英玅鄭家郞。娟娟玉樹春風煖。䒣䒣珠花曉露香。婚媾稱情居又近。爺孃帶喜福應長。怪余食指朝來動。大嚼殷需口羽商。右贈鄭寬榮。同里朱陳讌爾新。兩家滋味也津津。東城彩縷留前定。南國標梅迨吉辰。射雀應知才藝早。委禽更見禮迎親。一樽傾盡乘龍喜。水竹堂深夜放春。右贈呂在煥。</text>
<title>永平趙小雲丈前有贈詩。因次其韻酬之。</title>,<text>氣槩相投興已密。斷金玆有利同心。端居地望兼師友。潛化芝蘭悟昨今。面惟多阻書曾續。連璧淸詩照我心。談笑那由重握手。白頭辛苦到于今。</text>
<title>次永平趙美亭濟丙所示原韻 幷引</title>,<text>瓊篇在都下時。日汩於人事。非但無暇於擬和。幷亦未審於指意所在。及奉持南來。有懷披讀。其歷叙阻戀。寬譬現狀。已極感鐫。而規之以霽潦行藏。喩之以田園晩節。苟非愛我之深。何能發此於吟哦之間哉。所以藏之在心。如寶拱璧。碩德人攸賜。不亦夥乎。所謂步和。荒拙短澁。無足仰塵。然係是不敢以不嫺遂已者。故終未免露呈。幸於塤箎有暇。一供博粲如何。易爲懷處是衰年。歷歷前塵入黯然。憶曾漁樵洞陰日。從遊碩人多得焉。龍爺家裏兄及弟。惠而好我源源便。爛柯石室烟霞地。短棹山陰雪月天。始知終老長如此。孰謂分張遂異前。南涯北角音書斷。惟有靈犀照兩邊。薄言還家非得已。世故悲歡少滿圓。區區五斗長相逼。愧煞淵明賦歸篇。雲岑在彼無暇往。明發南轅只自憐。適荷故人先獲我。贐以新詩不以錢。瓊函字字出相愛。滿說田園勸余還。冥鴻澤國持深戒。化鶴遼陽證宿緣。知君詩意在言外。纏縛其如未推遷。朗然一讀歌也嘯。公無渡河苦渡川。讓與雲林專有樂。歸來旅舘獨無眠。一是白雲山舊雨。從今愈見逈凡仙。應共大哥安素履。只留阿侄理荒田。今古蕭曹與巢許。世間榮辱較誰賢。塡胷萬事何須說。刹刹塵塵大小千。若使業緣餘有在。會須歸去我車懸。</text>
<title>話送永平鷰谷金命述</title>,<text>離家三月一方天。叫鴈頻驚到眼前。水竹堂深無個事。蕭蕭霜葉落吟邊。憐渠遙自白雲天。千里音書在眼前。瑣瑣覊情爲遣興。梅牎剪燭話無邊。極目蒼茫水與天。離情不似未逢前。憑君傳語平安字。料得旬時到日邊。</text>
<title>各書齋學徒試講施賞後。傳聞諸生聚會于南門樓。或誦書或詠詩。菀然有興起之風。觀者簇立嗟歎。以爲此是上有好之者。下必有甚焉者之效也。夜賦一詩。</title>,<text>有聲有聲來何許。來自南樓之高處。是時南樓新月掛。樓高月明宵如炬。郡中才子多無數。較藝歸來境與遇。書生於此興不淺。腹笥羣經一樂部。前聲淸越後聲高。誦之吟之其樂陶。長街便作聽經鹿。磨肩側耳諠相號。樵歈牧唱曾所知。今夕聞此令人怡。際是吾州新草創。樂育英才孰所爲。民曰太守守不有。右文惟我明明后。只緣職責學校興。七事之中有所受。生嗜土炭性所偏。每聞絃誦心欣然。廣速諸生考勤慢。指日官齋闢講筵。臨時巧値採薪憂。屬與金庠替拔尤。七十二人榜眼盛。餉儀無虧賞施周。人人自知稽古力。致令觀聽多顔色。所欠代試無管絃。皷舞之方未抵極。堪憐螢雪刻苦餘。一經品題心歡如。生來口業發爲興。乘月登樓一嘯舒。知此出於觀感中。庶幾文學移鄕風。老夫于玆適爲宰。化域親見於吾躬。起剪燈花睡便無。勝服金丹病自蘓。爲題志喜詩一則。更漏向闌星在隅。</text>
<title>送靈巖芝所李五衛將汝奎</title>,<text>喜小悲多遠客心。天涯去住足沾襟。那堪雪屋從今後。獨伴寒燈坐夜深。</text>
<title>次晩雲金參奉行健贐行詩而還之 幷引</title>,<text>臨別贈言。昔人所尙。而乃我晩雲大詞伯。謂我有湖上之役。惠之以詩文之贐。證臭蘭之雅分。發靈芝之餘悵。至今讀之。令人於邑。輒興江雲渭樹之懷。江淹所云黯黯銷魂。不全在於別時。亦在於別後相思也。重以寒燈旅舘。歲暮寥栗。神思安得不懸懸於洛社舊徒惠而好我者乎。遂乃煮濁醪呵凍墨。發瓊函皷廢簧。要博故人千里一笑云爾。如逃空寂海關深。訪我無誰爲抱琴。別有所思人不見。却從詩卷聽希音。</text>
<title>冬至日排憫</title>,<text>平生少年日。喜作冬至吟。冬至物之始。於復見天心。綵線添宮晷。黃鍾協律音。天造吾其軆。更端正在今。氣逐潛雷奮。心隨嚮晦斟。新休春六六。迓續納冲襟。塗轍方回泰。經綸不枉尋。至理諒斯在。玄關竗測深。中年常自力。前歲未全沉。吾衰近何甚。苦被二竪侵。轉輾宵懸燭。支離晝擁衾。忽驚日南至。童子說梅陰。古俗來紅粥。新陽上影針。行將添一齒。烏兎信駸駸。楡暉翻向夕。蒲質奈經霖。神精試收召。較量太無任。筋力難重健。鬢毛不復黔。矧玆身負重。長誓竭愚忱。君寵彌河泰。時憂袵革金。涓埃何以效。惶恐彼蒼臨。賤誠餘狗馬。旅緖伴魚禽。有若魯嫠婦。空停㓒室砧。身微滄海粟。姿乏藥籠蔘。私計何須說。家室杳商參。貨槖羞湖范。荒園憶晉潯。睠彼白雲下。楸檟已成林。靑氊猶恐墜。黃卷肯敎蟫。七旬雖則老。尙早衛公箴。駑材宜策勵。凉學合溫燖。答陽須努力。強起整烏簪。</text>
<title>謝郭生玄珍饋橘</title>,<text>旬餘吟病不離床。海市塩茶敗胃膓。多謝郭生珍重意。一苞遺我洞庭香。</text>
<title>近以延壽酒。每朝夕及遣思時常試。以本不嗜好。飮輒酩酊。轉生煩燥。此皆衰老故也。因卽事拈韻。</title>,<text>歲月淹留南至過。梅花故近放寒柯。愁緖倍人嗟老矣。每於臨酌戒無多。</text>
<title>次星州金雅垽原韻謝之</title>,<text>眉霞未接。耳雷先壯。匪意雪棹穿夜。頓令凍梅生春。感荷之私。固已多矣。吟眎之惠。又何厚也。但恨微痾在身。未克如意罄歡。豈魔強理弱。亦人事之常也耶。所謂唱和之句。得於呻囈之中。殆同郢市之奏巴歈。無異雲門之獻布皷。然而一番博粲。已所無妨。異時替面。亦惟在是。想不以巧拙爲輕重也已。聞君儒雅好風流。千里南遊上海樓。宇宙逢人皆舊雨。江湖覽物是新州。病淹孤負元規月。搖落仍知宋玉秋。想見灞橋詩思富。明珠持贈出無求。</text>
<title>送甥侄金都事敎永之全州</title>,<text>天寒路夐爾何來。老我歡情不可裁。謝妹桮棬餘舊感。谷甥弓釼試奇才。典刑漸覺吾家出。懷抱無多此地開。寄與一言能解未。穰煕隨處愼旃哉。</text>
<title>送金雅垽還山</title>,<text>天風栗烈日南初。我有嘉賓爲整裾。薄薄魚蝦今夕酒。茫茫鴻鴈異時書。離情幷與詩愁切。旅緖長隨海俗踈。極目江湖無限意。未知何處更相攄。</text>
<title>作詩。贈鳳鳴齋學徒勸勉。</title>,<text>鳳昔歧山出。歧山盖在西。詩人興吉士。千載詠歎兮。今日鳳鳴齋。非南亦非北。後有千仞岡。朝陽最先得。鵷雛集其下。毛羽刷將成。習飛儀舜箾。知止戀軒楹。我慚非黃覇。偶得穎川多。佇見嗈嗈盛。作詩續卷阿。</text>
<title>西部農丁鄭豊年等來獻酒物曰。蒙被勸農之澤。穡事利成。樂享稻秔。伊誰賜之力。準擬一供新味。仰表微誠。而久致靡寧之節。今才敢進。又以余所施補弊錢散植。修成冊成貼次以來云。盖向日東部農人之意也。余曰。農家一食物。可謂粒粒皆辛苦。何至有此耶。與石醒共飮一盃後。手分餕餘。派傳于農夫曰。此皆與民同樂之意。其知之也。第待月明南樓街上。使東西部農丁輩鳴金打皷。以爲一番作遊爲好。那日之酒。吾自當之矣。因述一則詩志喜。</title>,<text>大撲久已散。人事少天機。斗衡爭析利。觚墨巧文非。不解設畦畛。莫如爾農夫。念我此孤寄。心與爾爲徒。性喜觀野色。每歲及移秧。時從阡陌上。鷗叟兩相忘。豈謂于于子。犂然有感通。有食持相餉。東西不謀同。䬪飥兼魚酒。雙擎前致辭。荷侯勞勸賞。豊瑞天翁知。爾需偏可口。爾言尤悅耳。靡我無美食。所貴出於爾。矧玆新節目。井井中規模。以之從事去。爾生庶其蘓。殆欲忘吾病。歡欣不自勝。人人盡似此。何憂郡葛藤。上下交相愛。於今復見周。南街月明夕。約束一回遊。</text>
<title>病伏中。家國之戀。時毛之憂。排遣無𧗱。效白長慶軆。得二十句。寄永平趙小雲丈發笑。</title>,<text>曉起問身何所爲。夜來究心能有思。才踈未圖主恩報。學淺每憂庭訓墮。名爲公器就必愼。利是身災嗜生危。爭赴榮華如水急。種來蔭德擬松遲。扶持情性神俱耗。將養形骸力共衰。尋常書與侍童寫。冷煖茶付使傭知。低頭常悶今日事。閉目猛省少年時。塗說縱云回舊式。邦章猶是創新規。衛生應有便民日。設校要看進步兒。風濤未聞虗舟覆。盤鱠多緣小鉤罹。虫吟欲苦當霜草。鳥捿未定奈風枝。鷹爪鶻拳無足恃。蚕繭蜂蜜亦堪持。無毒虫能性命保。不材木乃天年支。人事豈無喧處靜。世間難得分外奇。盛衰窮達皆由命。苦樂閑忙自適宜。可憐少壯難重得。只將嘯詠強自怡。風月交遊惟本素。江山圖畫是前期。情重故人曉星落。跡踈少輩風帆馳。自愧此生非隱跡。却羡君家尙高儀。何日敢忘趙夫子。未必商山卽我師。</text>
<title>水竹堂冬夜。香南錄白香山詩集句成律。示慕蕭齋次之。</title>,<text>少年莫笑我蹉跎。聽我狂翁一曲歌。病添莊舃吟聲苦。貧欠韓康藥債多。魚能深入寧憂釣。鳥解高飛豈觸羅。賴有盃中神聖物。百愁無奈十分何。</text>
<title>贈星州裵雅容淳 幷引</title>,<text>余少喜遊。殆遍諸路而嶺爲最多。旣又歷三郡而閱十載。所與從者。往往多名家聞人。及來守是邦。壤與嶺接。如鄭林石，金修初諸名勝。間甞來顧。輒以一酒一詩。叙其相與之意而已。今又裵雅士時集甫逶來見訪。亦嘗於古自沈海樓上。有一面之分。而今來雪舟之不徑返。尤可感也。一以待鄭金者待之。盖酒以佐卽日之歡。詩以沃異時之思云爾。續續嶺梅春復春。一回相見一回新。天涯偶有聆跫喜。海內翻成識面親。此地幾多歡樂日。今朝猶未別離人。後來合飮難重得。莫厭盃行到手頻。</text>
<title>向日李海隱家。所送詩爲海人摘去。幸望幾首詩惠寄。以常目觀翫事爲言。故追賦三疊塡補。</title>,<text>海上深村海隱翁。時來時去一帆風。五陵衣馬今猶夢。修鍊神精道力雄。再度山陰雪月蒼。寒梅動色座生香。朝來逸翮翻高擧。應笑田禽啄稻粱。聞君時與日人遊。酧酢天機悟旺休。想見蟹燈懸到曉。未應全掩魯婺憂。</text>
<title>崔玹晧第三女以明日女婚。迎婿金弘連云。而酒物入來。故不忍却之。與石醒共之。擬玉㙜詞軆一詩而賀之。</title>,<text>崔娘佳偶壯元郞 壯元郞謂金弘連也。今春庠宮落成白日場時。嵬參詩壯元故云。 日吉親迎喜叶祥。松上昔聞蘿與蔦。蘿女蘿草。蔦兎絲也。古樂府與君爲新婚。兎絲附女蘿。兎絲生有時。夫婦會有期。又云君爲女蘿草。妾作兎絲花。百丈托遠松。纏綿成一家。 玉臺新迎鳳求凰。鳳求凰曲。司馬相如琹中挑文君歌曰。鳳兮凰兮歸故鄕。遨遊四海兮求其凰。 百年緣重牽紅縷。紅縷紅絲也。唐張嘉貞有五女。各有姿色。欲納郭元振爲壻。令各持一絲于幔前。使自取牽之。得者爲婦。元振牽得一紅縷。得第三女。後致宰相。 萬福源長酳巹觴。酳巹觴。禮記婦儀云共牢而食。合巹而酳。盖取其夫婦有合軆之義也。 海澨相傳風俗古。戱遊諧笑滿街場。近俗每女婚日。輒以主婚者多歧戱謔。有討喫之遊云。</text>
<title>臘平日。以白酒雀炙。共石醒遣興。賦得一則。</title>,<text>天地卽逆旅。光陰是過客。宇內此寓形。吾生何役役。所以蟋蟀詩。常憂日月易。一歲幾令辰。但願無虛擲。鞦▼(革+局)餙淸明。蔬菓娛七夕。自有樽中酒。靡時不與敵。政値臘嘉平。俗尙傳古昔。打鼓時辰迓。蒐田字義釋。不是太早計。先謀黃雀炙。肴佐供歡娛。口脂隨恩澤。豈惟爲甘嗜。寒邪俱可辟。勝似河朔飮。煩襟未盡滌。尙恨司星子。排序太濶隔。酬辰如有據。日日吾無射。</text>
<title>金弘連來見。此是鍾鳴齋徒也。年今十五歲。而今春庠宮落成白日場時。嵬參詩壯元。曾所一面。及其成冠後初見。則其容貌端詳絶妙。有似成人之器。甚嘉尙。因賦一詩記之。</title>,<text>鍾鳴才子玉其姿。曾向庠宮榜裏知。今日去爲人愛婿。鳳凰棲在碧梧枝。</text>
<title>簡肅堂茶半。爲金斗實賦得四截以贈。</title>,<text>面知雖易義交難。犀點常常有所觀。耐久中間全者少。只要心契共追歡。趨事無時近我傍。正如昴畢作天綱。獨倚梅窓情可表。等閑坐得笑談香。神凝標秀是奇才。孝悌溫柔姓字魁。夙夜在公心轉小。也知臨履有由來。帛惟回煖饌充飢。儘覺隨時善護持。奉拳此心誰得似。賴他強輔警機宜。</text>
<title>水竹堂。香南呵凍筆述懷。贈鄭寬榮。</title>,<text>安祥其質綜明姿。人瑞奇才復見斯。一生契合云誰是。身比雙金兩許之。讓得於人是最難。百年經過孰非艱。良由不足能知足。分外無求心自寬。篤誼深中自不踈。克終允執我來初。異時足以長無忘。細寫麗天叢瑣書。</text>
<title>水竹堂冬夜。因所思搆得三截句。贈張辰采叙話。</title>,<text>刀筆由來貴拔尤。訥言敏行合歸休。覺世眞經求自己。愛從生怖怖生憂。鷰鵲惟知避歲巢。蜀蠻無賴戰塵交。觀摩以善元須友。彈指頃間作解嘲。工於書法善於吟。所愛聲馳翰墨林。用捨以時先自我。毫端一轉見天心。</text>
<title>金璟源自余南來後。日常源源。二年于玆。比諸居無竹何異也。因賦數語叙粲焉。</title>,<text>吾愛松年子。無關笑與顰。默愚常有守。儉約自安貧。肚裏春秋在。毫端繩墨遵。心期由本素。操履絶奇神。進退隨勞逸。窮通驗屈伸。才名今拔萃。志氣早懷珍。形役趨儔侶。文華冠等倫。有歡須盡量。翫景亦尋眞。風月詩情好。江山酒味新。茝人知已久。玆以與爲隣。</text>
<title>次贈吳雲史老栢堂原韻</title>,<text>梅橋遙憶孟襄陽。柟下新成杜草堂。趙璧無瑕今日寶。天葩不减去年香。征鴻北陸雲猶凍。獨鶴南樓▣正凉。莫道阿玄勤一顧。徒然喚起老懷長。</text>
<title>務安堂村。吳雅聖洙明將發還云。而賦一詩以來。故次其韻送之。</title>,<text>夏間美庄之過也。觸目琳琅。固知爲綿城之淵海。而猶以攬之未盡爲悵。今荷遠訪。乍接風儀。雍容文雅。眞可謂雲翁家佳子侄矣。况惠一頁綺語。剩香動人。尤不勝起予之喜。玆鼓廢簧。庸疊奚囊。何異撒塩而擬雪耶。又自捧腹已也。脩程故意作逢迎。病起揩昏眼轉明。乘興偶同因雪夜。學遊何妨遍江城。寶珠海窟俱堪愛。花樹韋庄別有情。爲報阮庭須預掃。春來歷賀日邊行。</text>
<title>冬日稍煖。偕石醒登燕處超然閣。擬欲一詩詠懷。適有古人詩與卽事脗合者。因集得成一律。</title>,<text>殘年餘興作歡娛。貰得靑春貯碧壺。霜重林凋鴉可數。溪淸魚見鶴相呼。梅開早辦登山屐。木落寒摧拆海圖。四顧但存松與竹。靑靑不改舊規模。</text>
<title>水竹堂永夜。獨坐無聊。因卽事述懷。</title>,<text>曉角催寒漏。孤燈帶晩花。霜風歸鴈叫。何處是吾家。</text>
<title>簡肅堂。見農民儺戱。歸作。幷引</title>,<text>向與東西部農夫約以望夜暢叙。而連日寒事斗陗。頗有未克如期之慮。及至是夕。風氣稍和。月色政佳。忽聞金革闐閎之聲。雷沸三門。余出坐簡肅堂。見東作畢出旗，西成斗覆旗。亭亭對立於塲之左右。而鉦鼓囉叭擊吹之音。折風氊笠撓轉之容。洪纖緩促相赴。如貫以至。二童倚肩之舞。六倡折腰之戱。俱可謂儺遊之善者也。待其一場訖。饋以白酒五盆，骨蕫湯三盆。幷與觀翫者派之。無慮三數百人。而夜已深矣。余因起身還水竹堂寢所。此盖欲與衆偕樂。而示民重農之意。亦寓於其中。謂此專爲暢叙而設則非知我者之言也。繼之以詩曰。自我視民雖則殊。慘舒勞逸乃相須。一年伏臘無多樂。百里陽春恐未敷。月皎風恬天適借。東靑西白社同娛。移融喜氣成豊兆。來歲田間約更呼。</text>
<title>覈老詩 幷引</title>,<text>是歲之始寒也。微覺神氣不安。爲將攝閉戶養靜。一日二日。淹就呻囈。幾至月餘。忽瞿然却顧曰。余自起立以來。未甞以微痾跨日委慵。今吾獨非昔吾歟。何與病爲隣。至此之久。又自慨然曰。此是老之使然也。吾且詩以覈之。夫老也者。非自外襲我也。古人云老從頭上來。盖一歲之霜信也。於是耳目鼻齒腹背肩膝手足。其所司漸不如初。所謂疾病者乘之。日加侵陵。圖我之老。彼頭足等莫與之敵者。而獨確乎難拔。凝然自守者。惟心而已。故以疾病爲唱老之魁。以心爲抗老之主而結之云爾。六十五年于至今。些些疾病苦相侵。細究不須嗔二竪。朽株生蠧理難禁。右病。世間公道轉無因。鏡裏翻驚白髮新。恠底春和消不得。如何長作雪中人。右髮。風自何來耳便鳴。聽言每問暗中明。莫是郡齋偏近海。尋常留帶遠潮聲。右耳。欲變羣芳雪裡誇。寒梅故靳近前斜。造翁錯料余心好。早遣玄花繞眼遮。右目。突然中岳號玄門。神氣能通臭且溫。秪今傷老如泉孔。濁涕常流手自捫。右鼻。每當硬緊㥘初甞。欲破不能口自忙。太半盤需成畫餠。牙間無復聽宮商。右齒。老境當饈食未優。肯嫌兒索自爲謀。說與腸神須預筭。五斗誠難恰飽求。右腹。三關到老輒寒乖。儘覺精榮湊未諧。若使試吹鄒子律。陽春難得此陰厓。右背。乘我頹齡邪氣多。上趨肩臑作奇痾。何當解悟維摩病。正法中無此小魔。右肩。行坐隨緣畢事能。厥陽衰盡怖陰凌。物於身上何關有。生得臏耑一片氷。右膝。手者心之所使隨。其何運用異前時。雖欲任他爲外物。每因推挽強支持。右手。擧足蹣跚思悄然。世間無用是殘年。居常不離團蒲上。寧作跏趺兀坐禪。右足。有形人各有丹衷。用處還如面不同。我有恬然不動物。一生虛白在身宮。右心。</text>
<title>靑魚蒸。余所素嗜也。郭玄珍蒸進滿盤。與石醒共之。令人敗胃頓醒。喜題一詩謝之。</title>,<text>軟熟鱗鱗一椀魚。松江比味又何如。亶因饋贈名孩子。且喜烹來得素書。齒角爽流挑箸際。鼻頭香徹對盤初。荷君此日慇懃意。派及傍人賴餕餘。</text>
<title>次新山吳雅時默所示韻以贈</title>,<text>廵面後月餘。與病爲隣。悠悠。無以爲悰。念甞與從遊如吾座右者幾何耶。匪意衝寒來訪。兼有瓊篇之贈。益覺用意不比於凡今之人。玆步原韻。歷叙還官廵面交誼阻懷等語。以謝其勤摯之意。與少輩唱酬。非君則亦豈強爾也哉。世盡知榮百里州。今之太守古諸侯。去家涯角重辭洛。濱海炎凉再閱秋。胷裏謾勞酬國策。眉頭不解字民憂。艱關故就樊籠縶。愧煞江湖自在鷗。右還官。廵鄕非是作閒遊。民事關心費一周。治道訓嚴遵部府。營生理薄按汀洲。志存化俗風回古。戒在欺天鬼瞰幽。堪笑客中重作客。彌旬虗負緩輕樓。右廵面。新山才子以詩聞。百世敦宗到十分。根自首陽非別樹。家傳滿月有仍雲。營私未見猶人訟。懋實惟知勸學文。自我吹噓雖少力。期君將就出凡羣。右交誼。跫然久寂戶間聲。幾度良宵雪月淸。長孺自憐多疾病。澹臺不肯入州城。懷深惟有犀靈照。性懶還踈鴈字成。今日携詩來訪我。如逢仙侶拭眸明。右阻懷。</text>
<title>苦寒拈韻</title>,<text>南州臘月一陽柔。凜冽奇寒透重裘。作響枯葉狂風轉。較影虗檐白日流。凍生龜瘃偏於手。歧似蝟毛知也頭。梅下紅爐延壽酒。飮來三酌策勳尤。</text>
<title>立春日拈韻</title>,<text>春帖詩。卽頌禱之詞也。言天而不言人。言人而不言天。俱爲未備。余於是日偶得二頁。拙澁生淡。雖無足觀。而盖其主意則以前一頁當天時之懸斡。後一頁析人事之茂膺。且當就正於方眼。此姑未定草耳。六管葭灰一氣由。循環節序未曾休。來從天外條風至。表向人間木德抽。新頌吉祥書綵燕。試看豊稔策泥牛。漢郊車服迎春喜。雲翳靑陽踏舞謳。南天晨見正農祥。寬大之書下建章。纖手菜傳添酒量。華頭勝戱助詩腸。龍蛇蟄恨惟思奮。草木萌心可趁陽。試問春和方暢日。也能消我鬢毛霜。</text>
<title>新設之務。宜從名號上爲始。故莅郡之初。凡堂楣之今不可仍舊者。幷皆改錫。而特板姑未遑矣。乃於今立春之日。刻而揭之。於是乎非營而郡。可一寓目而知之矣。縱筆。</title>,<text>替舊從新煥有章。適丁時又日三陽。改來决勝鍾鳴閣。換以運籌簡肅堂。宇效銘盤要去垢。文同箚闥更呈祥。屋頭天氣梅花煖。管領春風盡意香。</text>
<title>冬夜書懷</title>,<text>老去偏多見物情。滿天霜氣聽鍾鳴。梅梢暖押媒花意。竹藪寒凝襯雪聲。夢裏家鄕容易到。眼前燈穗片時生。溫尋妙理心無累。篆繞香烟一抹淸。</text>
<title>生朝感吟 幷小叙</title>,<text>詩不云乎。明發不寐。有懷二人。孤露而遇生朝。當倍悲痛。斯乃油然之天也。至其爲若子若孫者。必於是日。極力供具。務悅親心。亦情所不能自已。而相傳成俗。其來久矣。顧余世方以完福目之。使今日居在自家。則偕琴彩舞。親戚賓朋。爛然盈視。餙喜邀歡。以慰我今日有懷之懷。宜其靡不用極矣。今乃孑然遠寄。遇此劬勞之日。何忍爲獨享自娛之擧乎。而其如爲僚佐者。覷知是日。謀所以不虗度何哉。此亦人情之難遏而俗尙之不可乖也。無寧任他循例。詩以自遣也已。萬事悠悠白髮新。今朝六十五弧辰。高天厚地劬勞日。戀闕思家怊悵人。設酌豈眞心所欲。掛禈元自俗相因。一堂之上寒梅下。強作歡顔半是顰。</text>
<title>再疊五截</title>,<text>今我來斯視昔初。父憐母惜望充閭。追念劬勞恩莫報。天長地久恨猶餘。賢愚無間吮拳時。啼笑呀呀一段奇。翻墨塗鴉才已過。炎凉世故日交馳。感時惆悵暗傷神。歲月無憑鬢髮銀。欲作忘情固其所。傍人每被記今辰。十三年作六州官。受緤徒爲生計難。縱有專城魚酒供。莫如家室共團欒。誰道榮華我苦多。却生癡笑使人嗟。枯琴瘦鶴團蒲上。獨坐情悰波演那。</text>
<title>除夕前日夜。獨坐書懷。</title>,<text>嗒然孤坐隔窮辰。頒下蓂書正朔新。親看雉駒比妻子。病隨蔘朮擬君臣。鄕夢追尋忘首尾。民憂料理闇心神。分外無求惟本素。可憐猶作圈中人。</text>
<title>鄭書庭自突山島中得送海草一莖。名云不老草。而色紫如芝。置諸几案。與海梅怪石幷列。此余日常看翫者也。是日爲賦一詩。兼述卽事。成四律一頁。</title>,<text>一部淸商水竹堂。所隨長物合相當。名梅奇石紫芝草。瘦鶴枯琴綠印章。賢愚自混浮生界。貴賤幷趨羣動塲。有似年終無事日。何人知得此閑忙。</text>
<title>守歲無寐。效邵堯夫首尾吟遣懷。</title>,<text>茝人非是愛吟詩。詩是茝人憶少時。天際長虹如氣貫。風前逸駿任情馳。金要百鍊無輕躍。弩擬千斤不妄施。追記而今猶似昨。茝人非是愛吟詩。茝人非是愛吟詩。詩是茝人甞試時。內苑再承監務帖。南州三見繡名絲。志同老驥思千里。身似孤鸞借一枝。長笑臨風還嘖嘖。茝人非是愛吟詩。茝人非是愛吟詩。詩是茝人年老時。鏡裏生涯看髮變。世間樂事入心遅。向平婚嫁雖才了。彭祖呴噓不可期。去日漸多來日少。茝人非是愛吟詩。茝人非是愛吟詩。詩是茝人守歲時。無計挽回惟有送。何由更見此相離。官齋日久吾家似。燈火宵深勝友爲。星斗向傾難假寐。茝人非是愛吟詩。</text>
<title>己亥元日述懷</title>,<text>換曆空驚一歲加。我思追慕正堪嗟。觀風遞飮傳生酒。會府奇看坐得嘉。臘雪還羞添着鬢。春餳自解試膠牙。梅花深院無餘事。賀客臨門吏退衙。</text>
<title>發光州行屯德峙道中。述懷。</title>,<text>玆寄形于逆旅間。春風可恠折綿寒。此行豈是爲人問。聊慰身家所有關。</text>
<title>米坪前路。逢金靑史秉斗。暫話有作。</title>,<text>路上相逢靑史金。霜朝來問感君尋。天涯三載誰知己。一點靈犀照在心。</text>
<title>山谷前車雅采奎出店供酒。因賦卽事。</title>,<text>龜巖文士最情親。會面佳期歲又新。回煖策勳樽酒合。知君故意十分眞。</text>
<title>新山龍默諸宗。路接要懇請留。因入德山村有作。</title>,<text>趨迎本自不尋常。便好重來花樹庄。頭白眼靑無限意。更將餘緖以詩償。</text>
<title>時默宗人。以詩見贈。故走筆次之。</title>,<text>身分還如魏野來。靑燈爲客絶氛埃。此君虗受居惟竹。素樹芳存見是梅。談屑翻看調玉轉。情悰頓覺逼春回。其餘更被躬收拾。椒酒新年得壽盃。</text>
<title>順天喚仙亭停車</title>,<text>傍池傑閣喚仙亭。景色近看草木醒。夢想徒勞消未盡。今來便對好山靑。</text>
<title>早發細川店</title>,<text>野店雞催曙日昇。居人猶在夢魂凝。吟髭苦被添生凍。題得新詩字帶冰。</text>
<title>同福雲月峙拈韻</title>,<text>路懸雲月正嵯峨。足躡手探天可摩。月乎雪也雲俱白。無愧參同我髮皤。</text>
<title>人日和順福林店。曉起有作。</title>,<text>慶自天來不妄尋。思賢攸德只要心。旅枕覺來春夢好。人日人當是福林。</text>
<title>光州道中。大雪吟。</title>,<text>瑞雪漫空望眼遮。蕩搖飛落更橫斜。東風不假春工早。吹着枯枝一色花。</text>
<title>光州府旅次</title>,<text>鍾鳴漏盡一燈明。雪壓寒牎寢不成。孤宦緣何歸未得。聊將詩句舒遐情。</text>
<title>觀察使設酒盃宴酬。因拈白長慶詩。賦得所懷。</title>,<text>七旬齡欠四年日。三品位逾五等官。經用俸錢四千秩。忝叨階級大夫冠。縱使身心要壯健。其如筋力轉衰殘。優老每多過望事。珍需府賜勸加餐。鬟低少妓歌聲串。帶博親朋酒政闌。細故隨緣殊有味。人生實事莫如歡。</text>
<title>轎夫嘆</title>,<text>雪融泥道滑。轎行各參差。悶身驚忽瀉。正冠被每欹。眩輒非前祟。人云是老期。等閑誰得解。的歷我惟知。初爲要便易。反作遭疲羸。較看經世者。胡不擇於斯。</text>
<title>和順道中</title>,<text>昨下漫空雪。和氷漲滿溝。旱憂冬已盡。黎望日幾休。潤滋從此始。甲坼諒來由。黃輕柳梢近。靑嫩麥苗抽。時與條風至。功先惠雨酬。雪以春爲瑞。化翁意自優。</text>
<title>夜話和順窟巖店主河光龍</title>,<text>一歲長余白盡頭。三嬌六子室家柔。風霜經過須堪戀。詩句會心新得儔。</text>
<title>曉發窟巖</title>,<text>天際踈星下。雞鳴犬吠渾。鬚冰緣氣息。足跡破霜痕。燈邈舂聲近。面熏酒力存。曙光開物象。尋好負朝暄。</text>
<title>樂安道中。雪月皎潔。拈韻排憫。</title>,<text>會事天公憫我行。故懸明月雪俱淸。可憐遙憶山陰夜。不啻於今自慰情。</text>
<title>楊栗道中。拈白香山早春韻。</title>,<text>春意由來物象新。今朝尤覺老隨人。東君自有無私化。草木應輸未了因。消入池塘冰片解。喚回林樾鳥聲頻。景帶餘寒還料峭。靄從噓氣更如塵。秪好時華當眼過。何論世事轉頭淪。若待鶯花方暢日。也知吾亦未閑身。</text>
<title>宿栗村面新安朱掌議鳳性家。賦詩示主人。</title>,<text>朱氏何爲者。勤詳誦一鄕。偶因坊號美。敬止世遺芳。櫛比黃封屋。參差綠滿桑。過墻憶陶侃。分井與延康。耕讀由來務。林泉足可徉。風淳酬太古。禮款見眞常。霧散山呈色。雪消冰放光。閒機押鷗鷺。淸操種松篁。那用招呼接。尤佳尋訪遑。取其情所適。喜此實相當。曾道吳中士。空嫌竹下觴。同隣諧有序。諸子儼成行。滚滚文才妙。堂堂骨格將。奚論元亮歎。必副賈充望。門兆三生願。聲華一瓣香。更看憐共老。玆以愛難忘。少壯誰能再。歡娛就自強。交要金鄭重。詩擬玉淸鏘。卽認內心悅。諒無外事忙。酒漿雞黍具。感君故意長。</text>
<title>過訪梁掌議顯喆病席。慰問叙別。賦一詩以贈。</title>,<text>新設庠宮陞掌儀。雅量端飭一鄕推。秪緣老瘦添今日。病也那能以有斯。雨露豈滋無本草。生來壽域德惟知。</text>
<title>德安面星生院。昨冬設場市。是日過此。未及初場。人民會者數百人。各商列肆。爲一廵覽。招致廛首朴士有。申飭各務。因命陪隷每廛各貿一物。派給隨行諸人。適時兒童之聞風湊集者。凡七十餘名。每給錢二分。女老六名五錢式題給。觀者以爲罕見之好事也。因賦得一詩志喜。</title>,<text>析木蒼杓新甲子。麗州太守觀於市。店小二掃街頭霜。壚婆煮酒炊烟起。旗亭生影高於舂。海門日上三萬里。古院星生四至均。煕煕穰穰如赴蟻。魚塩絲穀與諸凡。列肆一局碁相似。湊集紛紛趁自朝。人心似欲藏於此。敎人爲市本衛生。氣像可觀雲雷始。居民始無赴遠憂。緩步歸家不費晷。我適知州百務新。有始不終心所耻。商家榷利病亦隨。厥初許施非得已。光山歸路故意來。一回廵視令心喜。我欲因之發衆歡。種種交來似戱耳。在市吾亦一市人。自當設廛互換以。同來亦足張吾軍。一一投分衆環視。餘錢更買市童憐。派散團團孔方氏。勤幹廛首身姓朴。明聽我言經之紀。關市古來譏不征。風聲坐令趨如水。此地從今止於陶。生民便利有足恃。玆州都會一其星。襁至殷豊予日企。日計不足月計餘。小車行春聊復爾。</text>
<title>歲初之一番府行。卽墨綬者之一強債而今焉了矣。聊以一詩自豁。</title>,<text>挾旬勞逸作磨生。嶺雪川氷五百程。歷險知安誰得似。吾州物色若爲情。</text>
<title>近日大風乖戾。慮或致異。問於鄕人。答云近海之地。每此時多風。無足恠也。近日之風。是東風也。於麥有利云。甚可喜幸也。得一詩。</title>,<text>憂國新年頌。無如穀也豊。東風雖近戾。人諺麥全功。</text>
<title>水竹堂詩會 幷小引</title>,<text>天涯孤宦。每於令節。不能無家國戀想之懷。而所以暢叙者。惟有文字飮一事。今於元宵前一夕。聊與同志合歡。先此露拙求和於諸大家云爾。令節春回已送寒。天心委曲盡人歡。朝霑膏雨蘓貧屋。夜掛冰輪照冷官。相酬題品吟眸碧。共沐恩光醉臉丹。煕煕萬象知何處。遙憶皇城選勝看。料陗春風水竹寒。招同墨客強邀歡。歲新樽有屠蘓酒。情極心無太守官。梅萼尙全前臘白。桂輪先向此宵丹。不須別用登樓去。滿座高朋作月看。</text>
<title>登姑蘓臺。因卽事口拈。</title>,<text>客子上元薦酒肴。姑蘓景物正豊苞。江頭烟蕩輪船發。海面魚游玉尺拋。占年待月農旗揷。習俗分隣賭索交。多情春色爲人看。先送輕黃到柳梢。</text>
<title>上元夜。擬作踏橋遊。石醒巧有滯祟。辭以未能。獨樂甚似無味。因停止。作詩示石醒解嘲。</title>,<text>酬節孤懷似夢回。少年風味便成灰。心猿有守蹲仍坐。意馬任他踏盡來。淸韻自留高士竹。麗情偏近美人梅。良宵不肯平常過。詩句酒盃選勝裁。</text>
<title>水竹堂後園。改築三層。錫名日涉臺。幷引</title>,<text>水竹堂後園。久不修治。汙穢傾側。以其尺寸如金之土。任他等棄。爲可惜也。前年仍其舊而栽數本花。旋被雨水。消融殆盡。近日命首校兪鎭享，兵校林乃郁。專屬修改築三層臺於其中。取土則簡肅堂後池，拄笏樓前池塡塞者。掘來用之。以臺以池。乃一擧兩得之功也。是日役訖。擬種各色花卉計也。臺成而見其形便。幽靜淸曠。足可爲嘯詠盤旋之所。費暫勞而得一勝。皆此類也。世間許多地拋置於陳廢蕪沒者。人各隨遇起想。不辭一時之勞。則復豈有片壤見棄耶。乃縱筆。一園三面臺。改築因其故。爲有竹林圍。淸風時與遇。舊時桑苑手。籌策有餘紆。移土池仍就。爲臺竹不孤。閑乘公退暇。奇幻畫圖厨。廣可容龜鶴。携登足自娛。忽見三臺起我隣。滿園風物一時新。可知萬片環毬土。爲醜爲姸只在人。我有丹田一片臺。故令移狀小園嵬。滌除舊染通三逕。置了新層絶點埃。堆璞誰能磨作寶。爨桐猶可斲成材。也知百里應如此。墾闢何時化囿開。</text>
<title>早春雨</title>,<text>懸麻勢若漫空垂。應候如膏物共滋。雷解無聲皆甲坼。風隨入夜正流施。先從麥畒碧抽葉。次看柳條黃染絲。誰識能成功五色。春工霑得萬和時。</text>
<title>夕後太寂無聊。招金唜仲，金龍贊二童。使之唱雜歌。而又善口彈伽倻曲。與皷瑟聲相似。可謂獨得之一能也。曲終。余出自鳴琴聽之。少須臾而罷。今夕之遊。足可曰好風流也。戱題一則。</title>,<text>燈寂寂漏沉沉。眠難假愁難禁。聞有歌童金末仲。牧調樵腔粗解音。招招近前試一聽。鶯語間關俗耳針。童子何能知古調。六字梅花一變今。就中長技伽倻曲。不假絲桐徒口吟。淸喉作絃舌作指。惟意高低妙理斟。重濁依宮土。輕淸協商金。朴打鈴華容道。澂堂東轉相尋。半是如歌孝子哭。各自天機啼鳥林。口角風流不寂寞。勝似琵琶夜遇潯。我亦有一樂器。洋洋水峨峨岑。不須拊用手。不必抱整襟。時從匣裏聽。師曠莫測深。能使鬼神而上下。解調律呂之陽陰。爾有口彈瑟。我有自鳴琴。一堂上兩奇絶。以之今夕足娛心。</text>
<title>板揭簡肅堂</title>,<text>天家不復限中邊。回轉弓刀變誦絃。外戶直通三萬里。前塵蕩滌二千年。索還五面昇平府。添載一州輿誌編。莫把號名迷舊貫。鍾鳴簡肅有堂扁。沿革時義也。非人力所能安排。居人狃於舊常。往往發於信口。使名實相混。故詩語及之。</text>
<title>次早春日郡儒之燕處超然閣詩會韻</title>,<text>風氣近看喚得醒。會文便似一門庭。諸子璣珠藏寶價。吾身天地托委形。雅令每從經史出。淸吟猶勝管絃聽。等閑自適山容好。不用心來對眼靑。</text>
<title>新山宗人時默來見贈詩。故次其韻消遣。</title>,<text>聽聲望色越人方。學識知君貴自強。盈科觀術潮生浦。噓氣敷榮木向陽。廉纖惠雨無還有。淡泊流雲短復長。妙理更推詩句上。襟期不似等閑香。</text>
<title>賀金僉樞回巹詩 幷引</title>,<text>余閱世頗久。見人家慶賀事多矣。而至於回巹則盖絶無而僅有。其難得可知矣。麗郡金折衝逸杓隱居行善。其子孫之多。蕃衍盈室。有古頷之之盛。而今其年八十。巹甲再回。以是年正月二十八日。諸子大供具備儀物。設重牢之宴。而其加資稱慶。亦於同日行之。前一日。翁使持酒餠魚果等需來見。我見其形容淸癯。筋力尙康健。余爲之咨嗟曰。人之結髮能偕老。未易多得。况旭日荐臻。禮酒更酌。何其嚮用之盛也。是不但洪匀之賦致然也。其必有自求多福。而天之報施。不厭其單厚也。世之人見人有慶。徒知跂羡。不問其得之有由。重可歎也。結髮偕躋八十年。星期再卜共牢筵。東城彩縷今如故。瑤海花冠老更姸。郞携諸子親迎日。婦抱羣孫未嫁前。乃家此慶何由得。上有難欺福善天。</text>
<title>近因金庠士石醒聞丁大雅醒巖以其水月齋原韻。求和於余。有難孤勤。從以露拙。然擬寫未覩。梔蠟可愧。活看之是幸。</title>,<text>淸凈虗明闢洞天。長時光景浩無邊。活源漸大寒添雨。素魄新晴淡掃烟。喜聽絃歌三五夜。恭惟心法一千年。勸君玉斧勤修拭。先得樓臺自有緣。</text>
<title>午炊山谷村柳執綱宗烈庄</title>,<text>過訪古家山谷天。桑楡隣里正相聯。喜看窮蔀堆田穀。勞問役丁施酒錢。兒犢㰚樅長隴下。午鷄咿喔短墻邊。寒暄談笑旋靡已。炊黍意眞羅在前。</text>
<title>慕蕭齋作詩請批。多佳句。因走筆次之。得二頁。</title>,<text>每當評批若蒸沙。滿口豪吟筆自斜。諸君愛我烟雲勝。畫出春工百本花。庭除新闢滌泥沙。卉木排栽整復斜。若得春風開着盡。無人不道此間花。</text>
<title>旬日之間。修治得烟雲供養之娛。亦豈間商量所及耶。旣爲記實之文。方始剞劂。繼綴韻語。得五古百句。</title>,<text>室在鍾山下。前臨滄海湄。天造固已勝。人謀惜未奇。奈置一廊屋。橫掩萬種姿。簷隙寬幾許。僅同測管窺。我來寄容膝。欝欝拖周朞。淸風吹更阻。佳月照還虧。虹霓菀未吐。狂叫煩襟披。官琴有妙理。能解更張之。獨運意中匠。不須謀及龜。一朝新令下。撤使少西移。了然胷已辦。謂不費旬時。譬如破趙日。諸將半猜疑。工倕聽指使。役丁赴賞施。一日掃陳跡。二日就新規。三四五六七。塗墍畢無遺。傍人驚賀語。易如一鼎炊。速成何足貴。貴在目謀爲。升堂試一望。乾坤復在玆。碧水開明鏡。靑山納畫眉。姣好若西子。嚬宜笑且宜。漁火宵星散。商帆陣馬馳。白鷗羣千百。朝復故來儀。的歷當吾坐。令人不暫離。又當多月夜。金璧映淸池。箇中無限景。難畫復難詩。別有一奇絶。同見少人知。山澤蒸空氣。上吐凝膚肌。淺白含踈雨。微朱映瑞曦。霧效還羞濕。風憐故不吹。鷺割俄仍聚。山夫欲共危。不隨衣狗變。織成鱗之而。盡日看無厭。殆欲忘渴飢。借問是何物。所謂烟雲伊。自得天機靜。元無世累私。造物不論價。時來自贈持。其奇也如彼。其廉又如斯。以之足供我。種種愜心期。勝似盤有肉。神氣日怡怡。酒酲隨以解。詩瘦賴之醫。朝暮成我飫。頤養自在其。尙嫌溪少味。佐以花卉蒔。柚榴兼芍藥。棠栢又辛夷。略數四三十。場圃及藩㰚。排栽盡其妙。自許花中師。弱本和泥壅。欹條束竹支。朝受使僮灌。夕承甘露滋。食息不容忽。護持若嬰兒。第待羣芳發。且進秫醪巵。笑煞藍田吏。哦松空自疲。有雲心可悅。有花神可頤。我室日以富。不須羡陶猗。欲令名實副。杠筆煥堂楣。鄭筋傳史籕。張腕試王羲。自記欠踈略。賓佐撰仍隨。幷付剞劂氏。扁揭後來垂。堂室軆已具。坐卧俱可恞。此雖能事畢。獨奈職官司。荒蕪難猝闢。滿眼草披靡。藤葛散千蔓。泥沙壅百歧。艱哉草創務。隻手擬鋤治。載重力纖劣。形軀日就羸。盤飧久失味。誰識我心悲。所賴年稍熟。輿情樂穰煕。薄徭新式美。輕賦古規追。似將鄒子律。吹煖返陰崖。公文閑牒報。詞訟少鞭笞。迨此營玆室。告功亦不遅。衙閽欣有穴。村畚頌騰碑。此固令心喜。種種穩寢匙。矧玆添奇勝。雲物足供資。占取惟有我。管領更無誰。吾以名吾室。何人贊一辭。水竹云雖好。而今合守雌。喚做將何以。從新舊勿思。公退如有暇。爲賦陽春詞。探香隨戱蝶。拾翠聽嬌鸝。江南雨初歇。雲影何旎旖。散漫將軍島。擁歸忠武祠。一條如欲巧。暗籠楊柳枝。可愛堪憐態。使我故躕踟。纖紋侵望眼。淡影上吟髭。持以我善養。自能胖軆肢。餘人聞此語。也應爭笑嗤。假使心靡樂。安用五鼎鼒。錦臠終成毒。玉飧易致疵。隣雞日攘一。可哀氓蚩蚩。只緣供自己。喪失性之彜。道家節嗜慾。佛氏戒貪痴。請看雲在彼。孰能爭刀錐。來自陶弘嶺。捿餘許子箕。梯雲惟意取。莫說我堂卑。移將作霖雨。鴻渥報毫絲。蓬萊瞻五色。我思日緬惟。問誰同此志。派饋願相推。且慰蒼生望。膏澤及遐陲。日與民同飽。方無我貽罹。托物無窮意。自憐不可涯。等是談龍肉。何殊畫鳳脂。詩成忽反顧。甚矣也吾衰。世債猶餘在。只恐廩虗糜。</text>
<title>皇太子誕日。設酒物。與諸官屬及工匠等。以至某某鄕儒而歡樂之。自慕蕭齋作詩入來。批評後次其韻二頁。</title>,<text>此日梅城藥玉船。臣黎共樂太平年。憶昨天庭參虎拜。冠衫猶襲御爐烟。特飭開筵舞月船。飄飄歌皷妓長年。爭趍投得龍珠筭。獻壽詩成落紙烟。</text>
<title>次慕蕭齋詩會韻。以示諸生。</title>,<text>新詩愛翫聳肩山。鏖戰風騷翰墨間。舊徒便作難當敵。莫是江郞夢錦還。</text>
<title>晩批詩軸。仍次韻以示。</title>,<text>坐得梅堂幷四難。幸兼高趣好人團。莫言習靜無滋味。供養烟雲足內丹。</text>
<title>鄭寬榮設詩壇。次其韻得二頁。</title>,<text>月冠水佩又風裳。日事騷壇索酒郞。春色向人如有意。先敎鳴鳥說林堂。韻語淸鏘褧錦裳。爭看勝氣壯元郞。不容苟避嫌橫批。爲愛諸生聚哄堂。</text>
<title>新山宗人時默以詩來見。故次之。</title>,<text>人情每自笑黔驢。耐久惟君獨不如。春半微暄和酒煖。夜深明月透簾踈。三年遠寄憐衰晩。百遍相逢賦遂初。若問邇來閒事業。烟雲扁額已成書。</text>
<title>次兪穆憲詩壇原韻</title>,<text>波光蕩漾屋如舟。島勢逶迤蜃起樓。惠好烟雲山又近。朝來爽氣到床頭。</text>
<title>次金奉立詩壇拈葉韻</title>,<text>夙夜惟公佐孟靑。新增垣屋擁軒屛。滿庭預供他時勝。花可名園樹可亭。</text>
<title>次張辰采詩壇韻</title>,<text>諸子新詩擲地金。吟來和我抱桐音。烟波長在多於地。盡日相看不競心</text>
<title>次延鶴壽詩壇韻</title>,<text>惠雨濛濛半是雲。物華粧點倩東君。尙嗟風氣寒猶峭。二月羣芳未吐芬。</text>
<title>南墻外杏樹一株開花可愛。入今年始見也。因張在碩詩壇韻。賦得一截。</title>,<text>前水鏡明後竹風。烟霞雲靄有無中。驀然開眼當牎景。又得杏花一樹紅。</text>
<title>東西兩書齋學徒。齊進以酒物供來云。今日爲暢叙于姑蘓臺。且請韻字。爲拈白長慶詩中以應之。因次之。</title>,<text>春工鍊到畫難成。翫賞由來萬念輕。書醒夢魂方有味。花緣詩句足稱情。長江水漲沙鷗逈。疊嶂雲歸野樹平。較看風光寒尙峭。謝家池草幾時生。</text>
<title>公暇廵視庭除栽種之物。則如杜鵑佛頭等。或花始着葉始抽。而獨石榴柚子憔悴。少受生之望。因呂在煥詩壇韻。賦卽事。</title>,<text>昨見杏花今杜鵑。佛頭抽葉柳含烟。春工次第敷施日。何獨柚榴不少先。</text>
<title>日涉臺西邊竹林下。命使傭等更加修飾。掃陳朽剪亂枝。伐莎被之。光景倍生。因步金性汝詩壇韻遣興。</title>,<text>狂竹踰墻剪亂枝。軟莎均揷屬廬兒。淸風待得心期好。暢叙幽情快擧巵。</text>
<title>此近地名。五福具全。古人肇錫。其果有以歟。用兪成實詩壇韻得一截。上句皆地名。下句皆亭榭號也。</title>,<text>富貴隝前多男山。康寧壽福兩陵間。中有供養烟雲者。觀德觀瀾意自閒。</text>
<title>次鄭成植詩壇韻</title>,<text>解顔誰得夢呑江。鳴雨篝香獨掩牎。別有箇中無與趣。天長湖濶白鷗雙。</text>
<title>姑蘓臺重修後記文已成。與石醒詩以揭之。</title>,<text>古今天地一高臺。聞說姑蘓已壯哉。亂島如棊鰲戴去。長江似帶鳥拖回。百年興廢眞相待。半日沉吟未盡裁。西望寒山知不遠。臨風隱若有鍾來。</text>
<title>郡之搢紳諸父老。設花煎會于寒山寺。先備酒物。來言其故。此昭世之至樂。壽域之盛事也。余喜甚。特以樂器及酒果肴備送。命兪成實，金性完存問會中。兼寄一則詩。以叙情懷。幷小引</title>,<text>至德之世。祥風煽其休。和氣導其養。是以人多壽考。俗躋煕雍。此盖三代以後罕有之會也。惟我聖上臨御三十餘載之間。一心憂勤。惟子民是先。哀飢而捐餉之。恤逋而蠲滌之。凡係疾苦。期皆鋤去。苟有便利。曲俾衛生。以至惟正之供無名之稅。務從更革。於是荷擔之肩息。而扶杖之頌作。頃年以來。天時調於上。民力紓於下。州縣閭里之間。煕然有安生樂業之像。故以麗郡遐荒貧瘠之地。而有今日諸父老之樂也。顧知郡不欲以松間喝道。致碍於眞率風景。故坐令寒山花鳥。讓與自專。而兼送管絃酒物。以助酣觴觀聽之興。夫優遊以樂。歌詠聖澤。此父老事也。宣上恩德。與民共之。此太守事也。麗之父老老無憂。春日寒山寺裏遊。聽子聽孫閑歲月。或歌或舞好風流。時方草木羣生漢。世値鳶魚至化周。得見斯民仁壽樂。爲官此外更何求。</text>
<title>次鄭寬榮詩壇韻。因述懷。</title>,<text>不勞烟景似重湖。探勝春光貯碧壺。誰道思君惟與子。自知非我亦忘吾。淸閑人也今多適。富貴天乎早未圖。好是林園踈雨過。幽情時聽鳥相呼。</text>
<title>舟行縱筆</title>,<text>聞昔蘇玉局。九日湖之湄。還似孔公醉。風流足吾師。而我遊興淺。一春今一爲。日高乘小艇。搖搖似箭馳。直抵將軍島。繫纜上巖崕。筍抽木頭菜。花發杜鵑枝。春風正淡蕩。藹然使心怡。一派南邊水。古塞今陵夷。片石堪可語。悽然古將碑。山腰墟草鞠。云是碧波基。篙師說浩劫。一覕滄桑悲。土宜多産竹。繞脊綠猗猗。勁節寒偏御。淸陰俗可醫。行至山九仞。叢深不可披。極處何須究。全鼎一臠知。于時日正午。小舟啖供隨。綣綣鄕父老。送人前致辭。謂有寒山饋。申勤此享儀。同我偕行伴。因成一嚼之。回頭餘興在。政値風順時。梧島知無遠。失今那復期。移下宗浦口。日艦曾住玆。梧岡稍稍近。偃側橫似眉。烏衣彼誰子。泛泛在中池。深黑蛟龍窟。潛入採鰒兒。似杵互低仰。呼吸賴有斯。可望難可詰。機密有誰窺。層梯與素綆。相將費挽推。忽見一黑漢。湧出波瀰瀰。細作云雖善。良苦爾生涯。看了因陟巘。兩島別無差。時天雨意急。似催我歸遅。掛帆尋舊路。夕景薄崦嵫。朱衣候彼岸。麾送以船旗。行行不少止。忽瞻伏波楣。返我烟雲室。時纔撤夕炊。今日充然樂。餘人莫我追。逸棹山陰雪。紋枰石室碁。歌僮繼又至。次第逞所持。鼕鼕手拊皷。瑟瑟口彈琵。雜戱多奇絶。種種解人頤。此是備後忘。一一上吟髭。好樂無已太。瞿瞿蟋蟀詩。一生羞促刺。天質竟難移。邑少多閒剩。花卉亦堪蒔。後臺前水鏡。無非我捿治。堂成看賀鷰。酒熟聽黃鸝。矧是湖光美。胡爲坐守雌。迨玆一搜勝。云亦暢叙資。倚枕仍化蝶。太守果爲誰。</text>
<title>石醒第二胤琪鉉字其玉。爲覲而來。年今二十一。而外㨾初見可愛。且其文字所進。頗有誠勤期待之漸。尤可奇也。因賦詩以贈。特示眷眷相愛之意。</title>,<text>一見深知其玉姿。辛勤爲覲到天涯。時時偏近憐春樹。歲歲翻看長棣枝。箸下薺荼須有味。林中蘭蕙自生奇。少年學問當前習。迪啓何勞待好期。</text>
<title>偕石醒及德章。登姑蘓臺。賦卽事。</title>,<text>萬類隨時混化元。登臨灝氣入遙呑。山遠還疑天盡處。江長未覩水窮源。繞檻浮光淸可掬。侵筵翠色冷無痕。等閑情緖憑誰問。却對沙鷗復忘言。</text>
<title>偕石醒上燕處超然閣。春物方殷。幽賞政佳。口占得五律一頁揭板。</title>,<text>林藪深如海。陰晴未判分。蝶飛花轉影。鷗浴水生紋。島嶼烟雲供。樓臺錦繡殷。坐來慵去想。樂意有餘欣。</text>
<title>次金瑩模詩壇韻。示慕蕭齋詩徒。</title>,<text>曾聞文武判東西。多事延年較昂低。顧我守株如蹇兎。知君出谷是黃鸝。些塵就積能成阜。涓滴歸流乃作溪。晩節漸於詩律細。夢看池草碧萋萋。</text>
<title>淸明日。偕慕蕭齋詩徒。往石泉寺。拈韻得二頁。</title>,<text>杖藜踏破翠松陰。往事留傳動至今。花籠古壁粧如畫。石漱寒泉韻似琴。幽禽窺鉢和鍾響。瘦鶴傍牀聽梵音。暇日淸明吾輩興。題詩自可滌煩襟。綠楊駘蕩動微陰。非我從玆始覺今。花艶如焚香襯地。松淸噓氣韻生琴。高情便對靑山色。樂意相關好鳥音。可謝禪房專管勝。讓來吾輩灑風襟。</text>
<title>過瓦洞。因卽事得野人籬落見桃花七字。不成篇爲可惜。故搆而充全。</title>,<text>郊原物色自矜誇。無價繁華爲我賖。山寺門屛生柳絮。野人籬落見桃花。鶯聲翻出歌僮唱。鷰戱橫看舞妓斜。豈是玆遊容易得。盡輸諸少品題佳。</text>
<title>余自外宦以來。詩壇酬節之遊。可謂無邑無之。一番之費。或至幾百金之多。會者或至以千計。非不盛矣。非不樂矣。而至於不煩不撓。從容做去。老少賓主。洽得歡好。吾必以今日之遊爲最云爾。賦得一篇。</title>,<text>欲令文酒張吾軍。大匠不辭勞郢斤。况是佳辰百五節。開花啼鳥方春殷。忠武祠前泉石好。一觴一咏吾欲云。墨客如雲爭甲乙。金家才子獨出羣。珠囊括盡驪龍頷。錦機織成雲裳紋。籊籊長竿高揭榜。且驚且賀何紛紛。有肴如陵酒如海。學得流觴盡就醺。會有名倡不速至。朴打鈴善朴龍雲。試歌一曲令人注。二曲三曲令人欣。海鷰歸來結子。讎家禍胎鋸頭分。伶娼傀儡出復出。金谷繁華蕩如焚。雖云滑稽亦足鑑。倡善感義賢於文。玉柱金山頹倒處。歡娛未畢日欲曛。無寧暫借一頭地。我先歸去示慇懃。梅下團蒲方未煖。攔街讙笑依依聞。橫杠兩臂墨全面。試敎壯元誇嵬勳。呼新吾亦聊不免。乍令進退一已勤。獨樂何如與衆樂。今日之遊足芳芬。</text>
<title>賦得寒食詩述懷</title>,<text>江城曉角動思鄕。畫鴨藏烟習俗將。藍尾酒淸合酬節。靑精飯好可資陽。那堪故國音書斷。強對他山桃李芳。歸拜先塋今又闕。天涯遠客熱中膓。</text>
<title>政堂與各廨宇各門題額。皆新務之不可無者。而急於大者。拖三年未遑矣。今皆就畢。名號之正。觀瞻之美。煥然一新焉。喜占一截。</title>,<text>營梅落盡閣梅紅。就次華楣照耀同。似把新花粧老樹。茝人翁是一春工。</text>
<title>燕處超然閣詩會。先以余作幷小引。書揭示之。</title>,<text>儒家皷舞之法。莫善於興於詩。此今日設遊之本意也。况四齋英妙。亦足以張吾軍者乎。向之請討花鳥。眞所謂前言乃戱耳。今以卽事言志爲題。第觀言外之志如何云爾。好是新亭好是春。太平南國太平人。詩情海內皆兄弟。禮數樽前互主賓。白日長長禽鳥樂。東風習習柳梅均。舞雩千載吾生晩。尙喜玆遊及此辰。</text>
<title>詩會軸批得壯元。於是羣情胥悅。顯有欽羡之狀。余亦喜甚。更占一頁示之。</title>,<text>天機自得滿腔春。錦㨾新詩玉㨾人。軟滑喜聽鶯好友。橫斜不妨燕佳賓。樽前白髮憐花老。案上朱泥愧土均。多謝化翁方借便。尋眞勝事及芳辰。</text>
<title>烟雲供養室。雖非新建與重修。今番之毁前舍。揭新號堂顔。眼界判然如別搆㨾子。合有落成之擧。故是日設酒盃。與諸鄕人共之。盖自石泉之遊。至今日三度暢叙。非止賞春。一以答慕蕭齋詩徒。一以勉三齋學徒。一以落烟雲供養。而一春之實事。庶幾不負初心矣。乃命官厨洗盞更酌。賦古詩一則。</title>,<text>前月淸明遊石泉。今朝三日宴超然。超然樂事問何似。我欲言之歌一篇。是時鶯花春欲暮。湖光山色足風烟。深紅淺綠多情日。乍雨旋晴會事天。海宇紅暾映華額。四齋才子赴期先。繽紛迎我詞壇屹。坐了眞人紅藕船。一箋飛出頒詩令。各自沉吟寂若眠。神遊甲乙王之奐。思入敲椎賈浪仙。聯珠絡玉何神速。曾不踰時撤墨筵。床頭爲盥薔薇露。剩得嵬評孰最賢。入榜高名十有二。就中第一金松年。于時日午厨傳備。狼藉需雲咽管絃。龍雲自是善歌者。唱到春娘破鏡圓。樑塵飛動白雲戛。幷許村嫗簇比肩。淸歌才了西日暮。畫角催歸蠟炬燃。臨行更作呼新戱。墨面壯元敺使前。逕路崎嶇醉脚健。鏡明門外始盤旋。不使人知獨先返。割與一塲樂自專。人生實事歡娛是。視古蘭亭無愧焉。烟雲得無向隅歎。擧遠遺近諒非全。酣歌擬續張老頌。招使看官匝四邊。花再發福德里。不令兄弟還相憐。官娥洗盞奏終曲。和氣陽春繞堂扁。傍人莫謾回笑我。祿米只充沽酒錢。</text>
<title>登姑蘓臺閑散。得板壁上。有五言題詩。步其韻賦之。</title>,<text>形勝無限界。酒量過臺寒。遠引江山控。下看帆棹還。桑田惟海上。城郭是人間。花雨鍾聲近。諸天亦可攀。</text>
<title>行至宗浦。貰酒鱠鱗。亦一遊春之風味也。因其卽事有吟。</title>,<text>江村風味好。偶得暫時遊。漁網曬檣角。釣舟依埠頭。機忘鷗有夢。景對蜃噓樓。佐酒銀鱗鱠。誰知涉海愁。</text>
<title>登尺山上頂石圜東望。海色與天共盡。其外則云是日本界也。因賦得一詩。</title>,<text>望省渾無際。畫圖水墨中。海濶天垂盡。山多地轉窮。日月生時見。雲霞宿處濛。石圜緣底事。拳可破虗空。</text>
<title>登鍊武閣。步板上韻。</title>,<text>倩步筇隨所。翬飛舊節樓。山光抽壁立。水色拖藍流。方漲梨花雪。堪憐鬢髮秋。等閑凭檻坐。詩思繞滄洲。</text>
<title>路傍有一褐人捫虱而坐。問是樂安人金聲振。捿屑無定。來留城底已有月。而認是文房從事人也。世有懷寶自愛。混跡於流丐。甘心於傲世者。此或其人歟。因賦得。</title>,<text>非病而何爾性天。許同塵甑藉生前。世間痴子還多事。穴蟻逢來笑輾然。</text>
<title>次鳳鳴齋花煎會韻以贈 幷小引</title>,<text>俄聞齋韻卽成。可謂聞齋僧也。旣醉之地。豈可晏然自娛而已哉。玆搆一詩以呈。或可轉布。俾得斤正耶。詩人情悰。每多麁踈。可發一笑也。院宇無塵爛熳晴。舞雩裁得苧羅輕。人如藍玉含烟色。詩似春蚕食葉聲。翻隴麥風新綠漲。霑枝花露老紅明。王弘雅愛曾誰是。一笑陶然慰我情。</text>
<title>映山紅始開</title>,<text>培栽花始發。一樹映山紅。爲惜愁從重。朝來或恐風。</text>
<title>突山郡形便。準擬一覽。與石醒及各書齋訓長登舟口拈。</title>,<text>蕩漾淸漪十里波。蓬牎人似鏡中過。等閑鷗鷺機相忘。邂逅江湖興最多。觸目無非神供養。扶身合得病消磨。同舟悵未星西客。江樹蒼蒼望奈何。</text>
<title>突山窟巖途中</title>,<text>輕風暖日水如天。遊覽名區任斡旋。過境行裝多率爾。臨時身世覺飄然。雲籠遠峀宜圖畫。鶯囀深林替管絃。三願由來消未得。選勝題品使誰傳。</text>
<title>屯田里洞舍口拈</title>,<text>行到烽臺下。躬容禮數伸。河圖傳地勝。屯里見民淳。所以逢迎篤。玆留笑語親。中邊天不限。復覩一州新。</text>
<title>到金鰲庵。逢本倅徐葆堂丙壽共話。</title>,<text>嶄嶻巖崕萬仞山。一聲淸磬破天慳。禪庵逈出浮雲上。世路遙通漫海中。誰使貧僧全至樂。吾爲行客得高閑。偶然此地奇緣在。偏荷君侯極處攀。</text>
<title>今此蕭寺之遊。非專爲登臨之興也。欲觀日出之意。而適値雨戱。朝來濕雲猶在。末由披覩可恨。晩後始晴。端倪軒豁。占韻賦得。</title>,<text>暇日招提宿。夜來花雨沱。當春晴景少。對酒樂時多。不可由心定。那知料事過。聊將童丱唱。遣興更如何。</text>
<title>偕主倅登神仙臺。余中半而止。賦懷。幷小引</title>,<text>金鰲之山。全軆皆石也。穹然巨巖。枕聯架疊。而最上頂。有一大磐石。如佛頭之戴金剛經。廣可立八九間屋子。世傳爲神仙臺。飯後偕突山倅及諸行伴試發登臺之行。行十許步。路從巖竇穿去。僅能容身。人皆手足攀據。轉益危險。幽暗不見天日。而距臺之所在處。尙不知幾重險關云。自度老脚不必效少輩之嚬。因復路還至禪房後磐石上。坐待神仙來。已而前行者。亦於中半而止。惟突山一官僮。至見上臺而下。略因其所傳語。賦古詩一則。聞有名藍在突山。嵬乎直上白雲間。東極扶桑海無際。朝朝望日浴朱殷。其上盖有神仙臺。疊石千尋向天開。側身西望𢥠生眩。蒼蒼惟見鳥飛迴。我欲尋眞試一攀。捫蘿躡磴凌孱顔。有路谽谺通石竇。巖溜滴滴衣痕斑。犬牙尖矗羊腸曲。怕有凌矜藏鬼奸。或忽中斷深無底。或忽壁削攀援艱。路轉崎嶇心轉小。前頭尙有幾重關。設遇眞仙不足多。戒身其奈巖墻何。寄語前行且努力。坐憑人舌足看過。云到峩峩最上頭。晩春風氣凉於秋。頂戴巖磐掌平廣。令人凜凜不可留。一點齊烟了不到。安期赤松信堪遊。樵柯想像殘灰爛。螺殼摩挲閱劫漚。曾聞太上視無形。臺所爲臺備已聽。目覩之前思過半。而今吾亦說丁寧。君不見一片靈臺人自有。何苦遠向方外取。不離跬步足佳境。中呑雲夢者八九。天君日俟上來人。不信吾言歸更究。</text>
<title>次主倅徐葆堂丙壽揭庵壁韻</title>,<text>刹竿拂雲上。飛唾落海湄。向曉暾將出。庵在戴烏枝。</text>
<title>觀日出拈韻</title>,<text>羊脾方熟曉星蒼。五色雲車擁太陽。紅蕩海門旋射照。白騰天宇忽生光。乾文有煥羣陰伏。正德無私萬象彰。闢破鴻濛須頃刻。麗空焜耀我盱長。</text>
<title>小栗浦。捨輿乘船。拈韻。</title>,<text>懸崕路掛轉崎嶇。前進渾如習步趍。特地奇觀分外得。一帆春水好風俱。</text>
<title>到突山郡治</title>,<text>海上玆州古鎭村。居人誦祝及生恩。烟波繞郭鯨鯢伏。閭井比隣雞犬喧。已試便民新典布。更看移俗好風翻。漢家循績於斯盛。和氣江城春有痕。</text>
<title>橫干島前洋。舟中卽事。</title>,<text>滄海茫茫望裏空。坐如天上一帆風。擊衝潮戰雷霆壯。呑吐路交日月通。鯨沫噴生浮沒際。浪花翻作有無中。此行縱道尋眞去。較看乘槎略異同。</text>
<title>鴈島李虞候承潤庄。題壁上。</title>,<text>林泉晦跡獨成操。至樂惟求氣自豪。斷連成列島橫鴈。厚重無遷山戴鰲。寓心學稼應多適。觀世如棊不着高。豈是玆鄕終老計。也知草色映恩袍。</text>
<title>回舟金鰲島前洋</title>,<text>烟雲渺渺海波茫。深浦回舟趁朝陽。便欲乘槎今覺遠。何由至此問無方。</text>
<title>訪金鰲島深浦村李參奉秉勛庄</title>,<text>蓬萊何處是。自謂却尋眞。淡藉梅當砌。淸涵竹比隣。入山知鹿過。近水喜鷗親。中有諸仙侶。生來未了因。</text>
<title>舟中作</title>,<text>海晏於斯見。風微起嫰波。扁舟若傳舍。來去閱人多。</text>
<title>上南門樓。與主倅叙話有吟。</title>,<text>太守憂民餒。躬看販米人。措施誰不愛。和氣動陽春。</text>
<title>回舟大鯨島前洋。賦卽事五頁。</title>,<text>春光牽我興。方外冠玆遊。帆棹無窮去。江湖不盡流。固知淸趣足。轉覺此生浮。未審詩多少。歸來眼力優。舟行今幾日。浩蕩作春遊。湖色茫無際。山光翠欲流。天機魚跳躍。身世鷺沉浮。收拾烟雲景。題詩意自優。商量乘春麗。便成物外遊。山侵平野立。水接遠空流。浪花翻更落。江鳥沒還浮。淸閑誰得似。點檢最詩優。無限吾儕興。江湖漫浪遊。酒氣千山纈。詩源三峽流。風淡烟雲合。潮來島嶼浮。舟行隨意適。歌罷戱俳優。尋眞非偶爾。六日作遨遊。遠峀常開展。淸江自在流。皺細魚喁過。紋圓鷺浴浮。料得同舟客。一般興自優。</text>
<title>下船還烟雲供養室。圖書慣眼。花卉無恙矣。緫賦一律。幷引</title>,<text>今番遊觀之行。從我者凡十數人。其爲藉景物滌煩襟。則人我無間。而至於所以藉所以滌之由。則皆莫如我之多且深矣。何者。以麗突近來。經歷爲地主者。擁衆多之人。入䟽外之境。其所遇必有炎凉向背之可觀矣。而及其所過之地。居民率皆迎候於界首。樂以雞酒供待。此其風俗之美。與吾之不見失於接壤之民可見矣。主倅之前後禮遇。周旋款曲。如彼其摯。交隣相孚之漸可卜矣。兩邑官屬。有所觀感。知相悔悟。如井蛙之見海自小。彼我和平之福可想矣。日船之漁獵來泊者。多近千艘。而我人略不騷訛。國朝之大度無外可知矣。惟此四項景物。無涉於餘人。而吾之所以滌煩襟快我心。而歸來高枕。詩酒自娛者。亶在乎此矣。故詩語幷及之云爾。船車隨適滌煩襟。景物委輸快我心。俗好居人承款接。禮優隣郡荷交深。决來蛙井春通海。容與漁舟夜泊潯。歸卧吾廬風致足。淸詩可寫酒堪斟。</text>
<title>因放海齋竹島花煎會。賦其韻自遣示之。</title>,<text>蕩漾平湖小島天。證因修禊竹林前。蘭潛可化金惟斷。玉碎寧能瓦豈全。景爲春姸時正好。坐隨意便會仍圓。烟雲以外猶堪賞。歌管聽來自適然。</text>
<title>晩登姑蘓臺。適時慕蕭齋詩徒先登賦詩。余次其韻。</title>,<text>晴江晩係兩帆舟。竹下諸豪韻語流。落火懸燈今夕景。人言多勝廣陵洲。</text>
<title>薄曛。竹島諸人。撤遊回船。船頭則以燭籠張燈若林。海面則以落火環流如城。世界通紅。足可謂壯觀。而簫皷胡笛。跌宕轟闐。亦可謂歡天喜地也。又用前韻賦其事。</title>,<text>沸天簫皷晩騰舟。包火東頭點點流。應知水底魚龍走。燈射紅光倒映洲。</text>
<title>偕石醒上燕處超然閣消遣。有吟二截。</title>,<text>芳草脩篁一小亭。溪山繞座眼偏靑。箇中無盡淸閑意。漁舫泛湖鷺下汀。深樹濃陰一葉亭。原松庭草隴牟靑。風到散漫翻翠浪。超然燕處似舟汀。</text>
<title>柚子木移種幾洽月。漸就憔悴。故日加看護。頻頻灌漑。或至回生歟。賦得一截。</title>,<text>憔悴移根出海邦。依然望我决西江。敷榮雨露非無日。待看秋來萬顆雙。</text>
<title>與石醒上姑蘓臺。風氣甚不宜人。因回下至林藪。茵草而坐。酌酒賦詩。</title>,<text>草茵無妨覆淸陰。節物隨宜賞至今。繞座香浮花戀樹。緣林路入客驚禽。孤城樓屹晴光麗。極地臺高晩景侵。幽想那堪盃酒健。更將詩思故尋尋。</text>
<title>餞春日。賦詩遣懷。</title>,<text>一氣洪匀景物奇。東皇移駕此何時。尋常林卉多眞賞。九十日春有定期。夢想徒勞飛絮盡。別懷付與落花知。聯芳勝事那重得。自顧空餘兩鬂絲。</text>
<title>花卉咏物六十二截 幷引</title>,<text>烟雲供養室前後庭除。花卉或舊有或自生者無幾。而擧皆委他不治。未免魯莽荒穢之歎。余旣築日涉闢烟雲。俾各就整後。廣求花卉之見存於此近者。栽排場圃。殆無空壤。使使傭課日灌漑。一一受生。花而葉而種種可愛。因逐題一詩。以寓咏物消遣之趣。而韻用奎章全部平聲再回。得六十二首。與花卉揔數吻合無剩欠。此盖老來漫興。非眞欲屑屑爲意。然亦勝於悠悠度日。無所用心矣。是日訖功。亦可謂了得剛債也。數種山茶盡粉紅。不嫌冬雪與春風。坡老題詩先獲我。如憐兒女艶粧同。山茶花。松竹淸孤堪比蹤。暗香踈影擅花宗。官樓日夕吟哦地。還似何公喜再逢。梅花。却喜吾居亦海邦。春來移得渡淮江。療人橘井如將試。不與蘓仙便竪降。柚子。綠葉白花碧幹枝。敷榮結子是鮮支。採來染出中央色。元吉惟堪獻玉墀。梔子。一樹靑田大一圍。春花秋實見天機。請看明證西山叟。刀斧胷懷謾自譏。梨木。新羅奇品擅坤輿。不及韶華艶夏初。六實星懸同一蔕。而今欲效武陵閭。石榴。紅粉花容碧玉膚。功輸和藥療風軀。孔門遺訓包苴見。相贈由來有是夫。木苽。蔓延交架草龍齊。吐出驪珠磊落低。自到唐家新釀就。香淸色綠味兼醍。葡萄。數叢深院眼靑揩。葉底細花香韻諧。莫言垂實生來瘦。美味甘酸佐酒排。杜冲。映山紅樹自何來。明媚芳濃日涉臺。縱有金鈴禽鳥護。生憎風雨妬相猜。映山紅。成氣後華石上眞。自鳴調格已懷珍。斲琴績布非爲美。生及邦休燮理辰。梧桐。一種林園用意勤。夏秋相續暮朝紛。法華千載傳奇品。曾與丹榴甲乙分。槿花。纖長如筆動風痕。勢欲書空格最存。想渠懷素身重化。回與今人墨妙論。辛夷花。玉質花容凝一團。淡香修鍊好誰看。可憐本自多情種。故殿群芳不是闌。玉梅花。枝叢葉密艶花顔。紅紫芬芳滿目斑。占得長春能貫四。自同桂蕊少無間。月桂。殿梅開得艶陽天。活色生香百媚姸。每向杏林淸賞坐。緇帷千載慕歌絃。杏花。裁綃剪錦映霞妖。脉脉無言嬌笑饒。不必玄都煩再到。營梅落盡見桃夭。桃花。芳質嫣然細瑣交。鮮姸渾若絳紗包。花神巧與生嬌態。搔得微搖遍樹梢。百日紅。碧玉粧成一樹高。風枝如舞絮飛豪。李固當年柳神語。衣衫染汁得藍袍。柳。春來處處最多那。白粉淸油煑好麽。知爾天姿元自美。爭言染血欲如何。杜鵑花。九標香品雪堆花。滿意淸明無價賖。一夜東風千點化。飛仙作狀阮陵家。李花。姚黃魏紫揔芬芳。似坼風前蘭麝囊。羨爾四香閣中客。一生能得醉飛觴。牧丹花。嬌羞西子比風情。花譜神仙獨擅名。惜與漏梅同所恨。杜翁於此句無成。海棠。重重厚葉似冬靑。花蘂丹黃燦若星。滿殼香仁需用美。理粧梳髮了娉婷。冬栢。一種風霜節可凌。無端趣味想神凝。自慚俗吏還多事。嘯咏淸陰尙未能。竹。雪白也花瓣疊稠。合成一朶似團毬。名焉玆在慈悲佛。人愛于今幾鍊脩。佛頭花。較看蘭蕙韻殊深。一樹婆娑織錦心。誰覺孤雲峰下夢。結爲人佩散粘襟。瑞香花。圓顆味逾玉露甘。嘉名七絶未應慙。慈恩貯葉堪濡墨。書隷鄭虔傳美談。柿。葉促芒尖花㨾纖。洗粧香雪玉容恬。功在衆生醫痰癖。不應猶恨渡淮嫌。枳花。嗜好同趨大小咸。香芽菜具品非凡。解令長服和根水。塵世能爲換骨函。枸杞子。芒刺遍身叢欝薱。霜葩玉碎妖嬈態。淸香浮動縱云奇。風癢醫治尤可愛。蒺藜花。綠葉紫莖生本叢。可堪紉佩尙高風。托辭曾入魯人操。念此幽香隱谷中。蘭草。狀得翻風戰雨濃。中心所有展眞容。最憐懷素禪牎下。葉扇甞堪揮洒供。芭蕉。朝開暮合不同腔。比與凡葩無等雙。濃彩嬌容難勝力。艶粧常枕置身缸。彩成花。叢裏短長隨地宜。芳名猶帶使人疑。不須剪巧天姿足。嬌態何如隋苑奇。剪綵花。皓齒丹唇半露微。常持喜色弄晴暉。西施嫫母俱無忤。一洗人間閑是非。含笑花。孤莖碧秀葉花踈。偏費春工雕刻如。若使蒼臺今有眼。未應鳥跡獨成書。剪春花。對葉長條氣味殊。淸香䒣䒣衆芳逾。和心蠲盆聊甞試。解得令人足自娛。夜合花。佳種移來自海西。天姿美艶綠萋萋。幻化前身蝴蝶㨾。㓒園緣業夢依迷。蝴蝶花。䟽莖丹萼耀庭階。孤宦天涯用舍偕。此花豈得凡人看。傾葉常含向日懷。葵花。芳姿柔幹品奇哉。每恨飄零薄命裁。冷艶不招鶯睍睆。含羞如待楚人回。虞美人。玉樹淸香景物新。氷絲鬚出十分眞。唐昌翰院非凡境。曾與仙郞作主賓。玉蕊花。高潔自如蘭蕙芬。楚人援入離騷文。曾聞美瑞葱爲茝。到得吾州臭味薰。茝草。氷姿浴出美人魂。巧把瓊簪墮不援。誰似魏徵偏愛護。能醫骨鯁最宜根。玉簪花。花似萱兮葉似蘭。葉花相背理推難。榮枯先後何須問。轉轉回回只一端。花葉草。蔓延架上許高攀。花葉依俙蓮一班。香質高標偏耐旱。等閑秋水本無關。旱蓮。藤身多刺葉三聯。素艶香薰一架全。客中相對眞顔色。足慰梅堂寂寞緣。酴醿花。龍甲翹翹百尺條。憑依古樹逼空霄。西湖老釋書詩句。常掛花枝亦一標。凌霄花。亂叢輕葉滿庭砌。細細明花錦繡苞。染來彩面眞天得。這㨾原非巧手捎。石竹花。雅韻天成巧不勞。花黃蘂紫細如毛。可憐風味來何自。妖艶堪爲養老饕。百年花。婆娑交翠珊瑚柯。何日曾經鳳騎過。芳姿自有委輸巧。點出臙脂染爪娥。鳳仙花。異香浩態殿芳斜。品亞花王亦復佳。見說廣陵風土正。四枝無種有時華。芍藥花。絲蔓交加一架張。風翻葉底許多香。司空詩品緣渠美。翰墨淋淋雨一塲。紅荳架。知時日日趁開英。五色生成各自明。彷彿靑童橫笛立。臨風錯訝短長聲。粉花。別有秋英一種靈。色分彩艶各爲形。化工只欲逞新態。故放繁華早菊馨。夏菊。能解冶容買錦綾。新粧艶出自身增。若使花神貧不濟。牧丹空守富名稱。金錢花。紫冠黃鈿物有尤。嗟同尸素更何酬。飛去無由鳴不得。一生雞號付風流。鷄冠花。黑枝靑葉滿身鍼。自解尋常禽鳥侵。顆垂纍纍經霜紫。奇㨾渾如七絶林。洋茄子。鸚翎鳳爪露滋涵。奉祝北堂遐壽覃。非但忘憂能養性。佩花懷妊可生男。萱草。蓮葉也靑看未厭。風翻剩得水雲兼。秋來採採根苞子。爲愛和羹蔗境甜。土蓮。葉以代花彩面銜。爲人愛惜護持監。摘取盈襜香味足。堪隨菜類佐盃饞。唐莧。傑然身着黃金鎧。衝斥霜風凈圃內。高標洽似陶元亮。葆有潯陽作晉代。菊花。</text>
<title>竹峴途中</title>,<text>尋眞靈鷲去。雙角趁天晴。山僻鹿藏跡。樹深禽碎聲。秧苗饒野色。麥穗洽村情。多少道中景。盡收詩句成。</text>
<title>興國寺。與諸鄕人共賦卽事。時四月初八日。</title>,<text>今朝浴佛供齋香。敎闡多成遍十方。蓮生呪語曾通妙。花起梵音是飮光。幽懷不與人間涉。勝槩全收寺裏藏。寤寐直疑超上界。心潔神淸興味長。</text>
<title>訪金靑史秉斗庄。嘯咏竹下。</title>,<text>芳草路長沿海濱。窮幽選勝及玆辰。不須嘯咏丹陽尹。竹下淸陰見主人。</text>
<title>月仰途中</title>,<text>行遶淸溪路轉平。淡雲晴靄揔關情。山回忽見孤村出。午景深幽雞犬聲。</text>
<title>吳仁初以其所捉玄鶴贈余。故使金德眞裁白羽扇四柄。付送京第。兪成實收拾其零毛。裁得一柄。品亦佳好。余自持之。賦得一詩。</title>,<text>昔我前遊鶴上身。淸風一派駕尻輪。白日雲霄颺羽翰。瑤臺廣漠時回廵。一朝隳落塵網圍。脫盡臞腴化肉肥。熱山熱水六十夏。羾濯寒門久已違。况復南來海一隅。瘴霧如蒸五月瀘。竹角冰魚皆俗品。無賴搖搖白汗膚。可兒可兒吳仁初。射得雲禽持贈余。其裳也玄其衣縞。試張兩翅車輪如。孔翠夏翟皆適用。此物亶爲便面供。金兪巧手迭呈奇。箇箇裁均密如縫。皎若六花團如月。陣陣爽籟颼颼發。一揮有無三伏炎。再揮便欲淸人骨。吾聞此製自卧龍。指麾三國如旋蓬。周郞陸弟風斯下。一羽逍遙萬古隆。一是扇也殊所遇。慷慨停撓忽反顧。百里區區一箑寬。欲試煽揚何由措。不龜洴澼技止此。自笑前言乃戱耳。無寧吾欲用之鄕。病暍生靈日盈視。其風肆好慰彼黎。報答涓埃玆在兮。秧時年例廵田隴。勸君莫辭勤提携。</text>
<title>謹次觀察使韓公浚謙麗水題詠原韻</title>,<text>往塵追記筆難扛。惟見江平短槳雙。功名今到書生手。坐領淸幽竹兩牎。進步須從膝下風。世間陳跡轉頭空。鼠牙訟息軒簾靜。▦把絃歌樂此中。</text>
<title>再疊前韻述懷</title>,<text>緬憶䧺才鼎獨扛。擎天如柱固無雙。木以不材焉適用。須憐兩鬂老燈牎。運斤自有已成風。往劫龍蛇便覺空。伴老相隨琴與鶴。料將淸趣寓寰中。</text>
<title>謹次觀察使洪公錫輔題詠韻</title>,<text>嗟我徊徨此海濱。當年措策冠三軍。消磨戰氣邊塵凈。自是吾東第一勳。</text>
<title>坐夜鳳鳴齋。話學徒。因次拈韻二截。</title>,<text>繞城燈火燦如流。只聞犬吠數聲幽。旱憂便對諸生說。神想徒勞惱白頭。英華才子足風流。題品新詩見事幽。鶴聞于天殊有日。喜君留待帝城頭。</text>
<title>再疊洪公錫輔題詠韻</title>,<text>百里新州海一濆。官啣非復舊將軍。丈夫生際昇平日。不恨初無可紀勳。</text>
<title>米坪道中。農情可憫。因卽事述懷。</title>,<text>風颺隴畒漲黃塵。泉涸苗枯已閱旬。玆行誰是濟時手。願借神龍一屈伸。</text>
<title>靈鷲山烽火峴。暫憇口拈。</title>,<text>一壑深林午轉陰。火雲偏赫熱還侵。路回穿石行窮險。上到崔嵬更有岑。</text>
<title>靈鷲山兜率庵。題壁上。</title>,<text>巖磴盤空鳥道危。隨方淸凈現摩尼。涓泉注玉供厨足。矗石如屛護刹奇。聽法禪師揮麈處。染衣天女散花時。名區自是無關鎖。放得雲山入座怡。</text>
<title>謹次順天知府雲養子金公兜率庵祈雨祭韻</title>,<text>方效桑林祝。應從格上穹。懇由人力上。感召岳靈中。衷曲祈群望。微誠諱我窮。憫農香一炷。施惠色非空。</text>
<title>曉來陰雲四合。或霏或止。未知有現然浥塵。然庭除墻石。宛然霑濕。且昨朝僧輩採取巖檜五本。排置庭前。葉㨾如握拳未舒。夜來沾濕。葉葉舒掌。蒼翠色潤。始知一轉之功。至於此界頭耶。因以賦一截。</title>,<text>薄暮東風黝作雲。雨聲飄灑夜深聞。朝來慰滿焦枯洗。巖檜合歡潤色分。</text>
<title>兜率庵祈雨祭罷齋日。次諸執事賦詩韻。</title>,<text>傾誠齋㓗梵王家。一炷爐香芬苾斜。說卦曾看蟻封穴。通經玆有鳥啣花。所當爲也我何謝。不亦勞乎君復佳。得雨坡公奚獨美。吾州優樂似增加。</text>
<title>石醒以三截詩見贈。情曲切摯。其惟念我者甚感也。因次其韻答之。</title>,<text>捫蘿躡磴策踈慵。只恐時憂止馬舂。今來莫道紗籠句。齋潔初無飯後鍾。勞逸多般幾許時。啣花今得鳥相窺。因遇禪僧淸晝話。超然物外樂無爲。五月禪房載我形。故人來索衛生經。固其所矣關由大。敢望因循枕席寧。</text>
<title>近得靈壽坐杕。品㨾嘉好。足爲與老之具也。賦一截。</title>,<text>曰云靈壽杕。足以換殷兄。晨夕長隨與。扶我爲甲庚。</text>
<title>余命兒僧輩築一塔於門外巖石上。今旣數日而完就。其高丈餘。上下相等。至於功成則此亦持齋中一事也。有吟。</title>,<text>鴈無自隕彼何成。功就由來可見情。現在禪僧高着眼。應知梵呪更精明。</text>
<title>題凈水庵諸生詩軸後。</title>,<text>靜邀山寺好高峰。邂逅便爲一笑逢。煩障滌除風有竹。善根栽植月巢松。舊遊新夢猶能記。般若眞如亦得從。獨坐道場無盡想。慈悲不及此雷封。</text>
<title>覺海本以禪僧。嫺於經說。人多愛之。覺海自兜率于今六日同處而伴來矣。因拈庵字。賦得一頁。繼以古人韻語合成一詩。以表此衷。</title>,<text>丁酉八月日。覺海定禪參。新搆修眞窟。重因養道庵。須彌納芥子。世界難優曇。演敎聽來妙。空明月照潭。是誰名作佛。何法謂之禪。淸凈塵無染。空虗性自圓。金繩開覺路。寶筏渡迷川。事去何甞念。逍遙我有緣。</text>
<title>一德齋金瑚龍以齋之原韻要和。故次之。</title>,<text>新郡新齋共際今。也應人士亦新心。朝開黃卷長遊眼。夜對靑燈更整襟。玉壁有磨方見彩。淵川不積豈成深。臨風自喜聞絃誦。聊爲諸生費一吟。</text>
<title>凈水庵。靈鷲山中勝區也。賦得一詩。贈主持寬益。</title>,<text>萬山中起一高樓。遙看烟波鸚鵡洲。掬水聞香知法寶。繞廊探勝有陽秋。坐來奉供飧無碍。邀處由因酒不愁。幸與潛通圓覺話。忙中偶得此盤遊。</text>
<title>朝來雨始大霔。閱月憫旱之餘。快樂顧何如耶。午與鄕人置酒相賀。賦得古詩一則。</title>,<text>曉仍不寐神思紆。試聽芭蕉聲有無。牀熏細簟通微汗。牎暗流雲潑寸膚。四壁蚊雷濕不起。東風獵獵度紗幮。樹裏靑蛙叫三四。推窓不待整巾烏。天宇空濛海門黝。萬脚如麻自遠驅。承流屋瓦聲豪壯。翻漲堦苔色沒蕪。立看溝塍變黃濁。烟簑四野諠相呼。點點銀鈴眞可愛。不玉而粟非珠襦。擧天之下惟均慶。其喜洋洋孰似吾。請君看吾自昨月。奔忙不敢惜微軀。苦訴雩神神不應。夜半歸來繞壁吁。得雨無期節漸晩。憂心如灼顔容枯。微我無酒以寫我。爲是區區掌牧蒭。皇穹好生仁覆下。慰答群情澤普敷。一雨而今便快活。無人無物不回蘓。野野懽聲皆壽域。家家樂意是康衢。床頭弄罷琴三疊。吾且甘眼隱几梧。</text>
<title>邑誌撰集事。搜括前人題詠。得觀察使李睟光忠愍祠詩，御史李敎英李忠武公碑閣詩。一回拚讀。竊有曠世之慕。且碑閣則尙存而祠則但有遺址。尤有所悽愴。因步其韻。</title>,<text>忠祠今不見。遺址郡城東。短碣依殘草。幽泉咽晩風。羹墻猶有慕。香火可堪空。寂寞庵僧在。自言典守功。右忠愍祠舊址。生値宣光運再隆。舟師奮義樹元功。一心社禝艱虞際。萬甲風雲指顧中。上國恩褒殊出逈。南民遺愛永無終。彩楣丹闑鍾山下。仰讀貞珉氣倍雄。右李忠武公碑閣。</text>
<title>東西部農人。供獻鷄酒。賀余以至誠雩祭之故而得此喜雨。余笑而受之。爲賦其事。幷引</title>,<text>旱澇天行也。决非人力所可挽回。而遇灾而懼。求爲弭之之道。乃人合做底事。故世有禱雨祈晴之祭尙矣。今年春。雨澤每患不足。及至注秧之後。旱因太甚。已自四月初。野多龜坼之憂。而本郡地本高燥。竊計農情。無暇待上府指令。自四月十三日。余私設雩祭。始鍾皷山。次九鳳山。次兜率庵不得雨。連擧三度。九鳳山一次。適祈雨訓令。自光府至。於是依典禮。又自社禝壇爲始。次九鳳次鍾皷次幽王巖次兜率庵。又周而復始。社禝壇鍾皷山次第行過。時已五月十日也。其間或有微灑之雨。乍作旋歇。只增渴望。將以明日行幽王巖祀事。而雨始大注。至今日不止。盖首尾一月之間。每間一日。夜子刻行祀。未甞以不靈而或懈。荷天之佑。甘霈適洽。可謂擧世惟均之福也。而民曰太守。豈不可笑哉。然而其意則可嘉也。我有新詩歌一篇。與爾酌喜參同筵。前日之旱咎在我。今日之雨其惟天。天於覆物必好生。有時警災實欲成。嗟余無德及於民。徒費廩粟三年春。况値農時久不雨。自宜憂 倍餘人。奔忙敢言筋力疲。則百其身欲無辭。歷告群神神不應。屑屑往來還忸怩。臨水登山十三回。明發不寐心自哀。生來不解占風角。猶自看天手戶開。百里之憂萃一躬。何人能似我忡忡。圭壁幾乎告將盡。只將心語祝蒼穹。天理從來無盡劉。終見甘霈洽百疇。村騰岐下有年占。野散康衢擊壤謳。歸功於我我其何。縱非至言言則嘉。醉歌擬和昇平頌。爲余且倒金叵羅。</text>
<title>用節竹裁成界方。作五截詩。文其身。</title>,<text>粧就持成律。長宜君子居。日間常用妙。自許兩心虗。</text>
<title>讀忠武全書有感。謹次諸作。</title>,<text>忠勞誰得比。神武奮庸時。㢓霧常熏骨。風霜偏切肌。天荒餘國耻。星落奈公悲。僧證死靈顯。虜驚生走危。巍勳塗戶頌。崇報逈祠儀。身殞知由意。丹衷無自欺。右無題六韻。忠貞白日貫。器業靑雲高。三韓再造蹟。知有未埋刀。右閒山島夜吟。塵暗懸旗動。風翻勁草知。右無題一聯。訓鍊強兵。駕艦指揮。能事橫刀。再膺補綴日。安得挽河。洗盡關山愁。胷裡一片丹心。手中三尺龍刀。丈夫生逢無事時笑矣乎。只將荷桂破閒愁。右閒山島歌。紫氣徹天。秋水鍊色。鋩動英蕩。拒斷長河。右釼銘。</text>
<title>謝德大洞金雅瑚龍饋覆盆子</title>,<text>坐記宮林百果時。來禽靑李爛垂垂。際玆朱實從何至。試一甞新喜可知。</text>
<title>鄕人等備來酒物一床。賀虔禱得雨之意。余笑曰。諸君不讀喜雨亭記乎。民雖曰太守。太守則不有也。因走筆謝之。</title>,<text>皇穹仁覆蕩難名。旱後甘霖洽野情。香稻高田耕白浪。木綿焦土坼丹萌。五壇圭壁誠惟薄。一卓盃盤意可驚。子有珠襦吾玉粟。且須同樂餙昇平。</text>
<title>巡面勸農後。因叙次賦古詩一則。</title>,<text>雨前役役事祈靈。雨後因作勸農行。勸農之樂吾能識。躬親十年規已成。一封針子錢四葉。約束使僮嚴立程。原頭先計人頭數。一一現在無縮盈。慰以作苦勤趍事。令人感發油然情。男顔欣欣女顔悅。吾侯重農推心誠。條風塊雨歲仍熟。同我群黎樂太平。誰云有始鮮克終。試之五郡如一枰。陳平出入何須問。我心惟知買歡聲。况是今年大旱後。霈然甘霖三日晴。郭南焦土翻回漲。隴上枯苗勃向榮。便如家喩與戶說。結耦處處爭催耕。而吾念此心先往。促飯理駕出東征。丁男叱牛婦戴饁。喜氣叢集眉稜橫。農人習知吾年例。如將有得欣相迎。非直針錢物可貴。貴從官手及田氓。行行前進不知止。麗三召栗華陽幷。村厨見客莫謾怕。我已來時糧贏。樂處誰如亦有苦。我且言之君試評。轎夫力劣路崎險。一舍行來日已傾。午天投店托桂玉。可見海曲風頑獰。野䇺歡迎昔何日。美俗非復東郡㫌。一婆一翁差強意。攀轎慰話頗咿嚶。此輩於吾何損益。只從道理言之明。君不見周時上下交相愛。家人父子披心呈。認是氓風不及古。我以吾詩自戴賡。但願從今時雨若。家家有廩如坻京。百里陽春開壽域。萬家烟火無呼庚。此座兼旬不睱煖。今旰而起倚松楹。萬事從知勞後逸。呼兒且進秫醪觥。</text>
<title>偕石醒及金秉斗。登望海樓叙話。因次板上韻。</title>,<text>丹梯縹緲凜生寒。中貯淸風五百間。稜角遙瞻天北極。端倪畢露海頭山。古人結搆曾何壯。遠客登臨也自閒。近得鎭南修改煥。樓顔從此倍增還。</text>
<title>園中禾初度鋤治。有吟。</title>,<text>日涉臺前一小田。其方如井畫成阡。决得西池通灌漑。臨風先快聽涓涓。淵明裁秫吾栽稻。井井成行劇愛憐。經宿𥠧根欣托所。較看朝暮若抽然。糞土新方吾試可。泰西農學得眞詮。暴風好沒人之意。若保嬰兒僅得全。農家元有耘除限。迨及今朝不後先。準備鋤兒待有用。䟽開土脉手回旋。似是實非還去莠。先栽後種已齊蓮。傍人但道美哉稼。詎識吾心寓妙玄。厥土雖云方寸小。狀開坊曲一州圓。不必藍輿苦巡面。秋來坐驗有無年。使吾不誤靑雲路。爲聖人氓業一廛。一粒播來收萬顆。世間眞樂在農邊。此計從知今莫遂。無寧識趣學無絃。鋤禾日午看田坐。身上沉痾似欲痊。待他黃熟舂雲子。一斗爲醪一斗饘。日高醉睡梅陰下。自許農夫八月仙。</text>
<title>日涉臺前盆池之蓮。每以根弱。謂難見花。近日莖葉甚壯。頗有作花之望。喜賦一則。</title>,<text>東坡不可居無竹。茝人不可居無蓮。少時學得種蓮法。種輒見花無虗年。今年得根時差晩。根又纖微僅具焉。栽均盆土寓至妙。依法安排少無愆。種苽得苽種荳荳。尙能抽芽出水先。而莖而葉漸長大。莖欲亭亭葉欲船。晨夕漙漙珠露轉。一園憐愛在渠邊。始謂開花未可必。而今若將蓓蕾然。恰似羅浮酣夢夜。參橫月落隱嬋姸。搴簾坐待芳菲展。怡然使我沉痾痊。髣髴淸香聞繞榻。花在未開尤可憐。借令眞花終不見。葉酒猶堪飮中仙。始知栽培心實用。雖微無物不生全。妙法蓮花曾讀否。此理吾將話高禪。</text>
<title>初伏日。煑赤豆粥。派給校吏有吟。</title>,<text>瘴暑昏昏晝漏長。懶搖羽扇倚方床。誰供厚意蕪蔞粥。解佐淸遊河朔觴。已遣沉痾隨辟惡。頓令流汗覺吹凉。同歡強飮君休笑。此事年年是故常。</text>
<title>園中禾日漸茁壯。是日使金命述唱耘田歌。再度除草。供給酒苽之屬。祈祝如農夫穰田之狀。田家風味。益見津津。縱筆。</title>,<text>禾隴容寬一掌平。祝辭無饜萬箱盈。也應田祖挪揄笑。不使于髡獨絶纓。</text>
<title>聽蟬有感二截</title>,<text>殼蛻仍成五德全。翼如霜葉響同泉。流音無限悲孤客。立聽那堪百感纏。高枝已信化身依。飮露吟風自得機。素愛吳宮孺子者。三朝何事苦沾衣。</text>
<title>石樵金司果聲鐸來訪。有作。</title>,<text>有客天涯裏。謾勞荷意優。君筇來自遠。我病起堪酬。拭看靑偕眼。行過白盡頭。笑談驚夜半。記得抱經流。</text>
<title>近日頗有望雨之憂。際得大霔。欲設宴喜之遊。而以眩氣難於酬接。使公兄賜酒猪苽。兼妓樂設會于會儒所。使之娛樂。日晡鄕人多入見致謝。故因賦卽事志喜。</title>,<text>昨夕與在傍人語及陰晴曰。東坡云十日不雨則無禾。聞今高燥處。頗有惜乾之憂。及今如得一晝夜之雨。信好也。夜深於枕上。忽聞有滂沱之聲。徹宵不止。朝來開戶視之。西池之水。洋溢循除。雨之旣足可知。而方且霏微向晴。人皆謂今番之雨。不先不後。不多不少。比諸向日之雨。其喜無减也。于時鄕人以舘宇役費區處事。多來在邑下。余招公兄送言于鄕人曰。今日又得喜雨。切欲效古人志喜之遊。而病未能共焉。玆送豚酒苽屬。兼妓樂屬諸父老。一番餙喜也。因囑吏輩準供午量。自會所分送所需諸物。余與石醒，石樵及吳仁初共之。因倚枕賦得。田家重喜慰農三。今雨爭如舊雨甘。樓捲晴雲歸竹嶼。墻通新浪赴蓮潭。方知委曲穹天意。又値團欒父老談。病我較來遊興淺。酒盃全屬野人含。</text>
<title>苦熱有所思排憫</title>,<text>火鳥飛出東扶桑。爀爀炎炎事煎湯。海瘴山嵐蒸作氣。滚到飛鳶墜中洋。我本洛人不服習。老去中暑愈頹唐。日常起居與海接。隨例細簟兼方床。晝困蒼蠅夜蚊蝎。境界末由偸淸凉。近日欝蒸日甚日。三伏炎威時正當。扇風力微毫不爽。魚腥臭惡胃徒傷。有時襟煩發大叫。簿書何苦來相將。奮身欲飛無羽翰。緹巾濕盡汗雨滂。回看天地紅爐裏。時氣使然惟其常。君莫道夏日之日也可畏。聽我一種熱中腸。熱中腸兮來何自。不在天不在地。只在人心叵測場。恩讐倒置盜憎主。慘舒乖常陰闘陽。譬彼泉流失古道。散漫不肯朝東滄。或穿滲漏不可止。或狂潰裂不可障。滲漏潰裂互相倚。其勢若將傾舟檣。豈無一拳打成碎。強情按住作良方。制煩元來莫如靜。依舊彈琴不下堂。回首忽忽心靡樂。那能不至頭爲霜。溽暑外侵旣如彼。人爲內食又難量。借問畏炎如虎者。天熱何如人熱強。不必懲刈勞自我。天送他時善手郞。眼看秋凉在不遠。誓將去汝理輕裝。</text>
<title>夜來暑氣愈甚。不能成寐。倚枕遣悶。</title>,<text>枕褥炎蒸睡起床。紗幮風射動微凉。坐來靜聽天機活。蛙吹蚊雷竹又簧。</text>
<title>長夏困暑之餘。屬得秋序。雖不知有較著淸爽。神精意緖。殆若有病蘓之漸。喜題一語。</title>,<text>敺暑無媒意思孤。新凉乍到病先蘓。漢寬自是除秦苛。一氣推遷理不誣。</text>
<title>謝東部農軍酒果獻供</title>,<text>誰道農夫蠢蠢▼(亠/虫)。藹然相愛發天知。頌如戶說虔誠雨。喜若人持畢出旗。河上佳辰回七七。世間樂事穰煕煕。殷需一卓來何自。添供烟雲使我怡。</text>
<title>伏奉眞寶移拝之奇。私分悚懔。作感恩詩一則。</title>,<text>上穹何蕩蕩。仁覆育羣生。吾皇同其大。無微不遂情。我本少援引。雲衢幸遇亨。好爵自天隕。六符分已榮。自從南渡後。三載海上城。欲效涓埃報。初心信不輕。奬學惟思補。廵農詎憚行。天日質在上。掬水洗心淸。獨何風氣異。矛盾觸生攖。同舟不同意。滚到互相傾。鬼蜮潛懷射。豺狼任恣橫。使人心膂解。惟欲浩然征。去就難輕遽。衷情莫說明。朝朝看髮變。只自困心衡。忽於梅燈夕。伻人來自京。豈意逈恩數。爲開嶺上程。怳若陰崕草。寒後遇陽晴。證有一知己。喜動眉崢嶸。莫云耒陽小。只愧道州評。糜粉吾何惜。誓心益勵精。</text>
<title>石泉寺。玄應，奇巖二禪師影幀奉安後有吟。</title>,<text>勳功信義兩堂堂。合使遺芬百世芳。一自忠祠經毁撤。二師眞影孰持藏。終歸泯滅徵安在。偶到摩挲意倍傷。不是區區檀越計。慈悲此念亦天常。</text>
<title>釀酒蓮葉細酌 幷引</title>,<text>盆池之蓮。不及作花。而余之遞發在邇。爰就數葉。包麴糵經宿而成。世所稱蓮葉酒也。余把盃謂石醒曰。東坡云猪之於龍。信有間矣。然終日說龍肉。不如食猪肉。實美而且飽。余於此蓮亦云耳。賦詩三疊。自笑花園手澤偏。衆芳叢裏最渠蓮。何由得自昇平到。看取涓人買骨錢。茝老乘舟欲遠行。法華眞相苦無情。若也善根餘不斷。明年秋水嶺池生。仙翁遺我釀蓮方。經宿濃成動異香。莫道無花空摘葉。談龍較似食猪良。</text>
<title>壽福磴道中</title>,<text>物品趁晴展畵圖。滿郊歌誦到康衢。怪夫近日民無訟。始看農區力穡趍。</text>
<title>石泉寺鐘樓。閑坐有所思。</title>,<text>援古誰知卽我師。隨方現照寶摩尼。未了當時心上事。蟬聲曳出夕陽枝。</text>
<title>聖節餙喜</title>,<text>於惟臣庶欣忭之慶。孰有大於聖節也哉。雖跡渧守土。未伸咫尺之參賀。而誠切瞻天。自宜蹈舞之餙歡。奈之何新倅赴任之奇。忽到於誕辰隔日之際。爾乃出次別舘。催俶歸裝。令人無暇於治禮義。良足發咄咄怪事之歎也。然而已於前日。有爲今日排供之需矣。爰速鄕儒若干。幷與在傍諸從事。以示不敢虛度之意。因用韻語志之。海天祥日曈矓出。太守曉起烟雲室。記昔今朝螭陛前。身與𪆽班朝賀畢。藍袍細襲御爐烟。南來三歲香猶溢。華虹初度年復年。日之卄五月之七。自從星杓初指西。約束厨傳固勿密。屈指時辰在明朝。群情聳躍歡非一。西來一紙忽驚心。巧値交符只隔日。代謝蘧蘧一宿郵。進退片晷還無術。右勘簿書左俶裝。心形役役復汩汩。葵藿本能向日傾。不以撓奪天姿失。就百忙中辦一筵。佳肴美酒具之悉。曰我人士同歡娛。萬壽南山瞻峍峍。但願年年樂未央。忘河野性何足詰。山東老吏宣上恩。醉能同樂醒能述。</text>
<title>叙別麗水新倅崔正益。次自京發行時別章韻。</title>,<text>聲氣天涯合有時。君靑我白托深知。櫓歌一曲成千里。剛恨人生老別離。</text>
<title>余於三年于玆。苦心強情。眞是苦海經歷也。蒙荷有隕之天。思之如脫泥塗而就衽席。所以一解印章。無意暫淹。昨日之雨。支離似年。而心緖煩欝。若鎖樊籠。乃於今日。斷却業障。身登乙船。掛帆順風。船往如箭。其爲快活。顧何如耶。縱筆。</title>,<text>身隨彩蠲去如飛。風順天晴正得機。嶺樹參差新面展。江雲暗淡午陰圍。三年劫海頭渾脫。此日中流興欲肥。回首難忘誰最是。鍾山竹島碧依依。</text>
<title>麗水梧桐島前洋</title>,<text>烟雲從此別。怊悵古城隈。天地無窮去。江山有恨來。今行須可快。往事自難裁。移棹淸漪上。先看絶點埃。</text>
<title>南海忽浦過境卽事</title>,<text>此去能分聖主憂。孤帆歸興遶滄洲。衆山形勢三分界。大海朝宗萬派頭。想像龍蛇瞻古廟。周遊關塞繫虛舟。數聲柔櫓蒼茫外。惟看鷗忘我忘鷗。</text>
<title>宿突山大人島店舍</title>,<text>浪花初落日西沈。舟泊漁村小店尋。所過名山皆可畵。適時佳鱠最宜斟。地形自此分湖嶺。世事經來悟昨今。海天月黑潮生早。分付篙師宿戒心。</text>
<title>搖櫓抵光陽望德浦。水勢稍落。乃下陸入店拈韻。</title>,<text>眞城歸客快前程。島宿舟行任所情。似樂實艱緣計拙。有官無事覺身輕。漸看潮落平蕪出。好對雲收遠嶂生。欸乃一聲搖櫓去。蘆花秋水共淒淸。</text>
<title>昆陽舊船倉卽事</title>,<text>橫挹大江到武昌。蘆花一帶舊船倉。短篷帆影天平入。歌罷詩成興味長。</text>
<title>夜到河東沿浦</title>,<text>纖波不動日黃昏。潮送沙鷗出海門。天入滄浪浸地軸。路經灧澦爽神魂。如流漁火月中島。無數松燈猪口村。已判明將從陸去。何人先我餒壺飧。</text>
<title>對石醒拈韻。作一詩叙別。</title>,<text>白露西風一布韋。客中送客减腰圍。覊懷作惡孤吟句。老眼多悲晩對暉。行固日來無遠志。約曾書去有當歸。短鞭秋色關山路。情緖悠悠隱見幾。</text>
<title>河東延奉亭。送吳仁初，金俊赫，兪成實，鄭基俊，金孝恩，徐岐鳳。因賦所懷。</title>,<text>愛我來追百五程。生憎淚眼別離情。路遠秋山人獨去。不知何處更相迎。身常疾病飽艱難。歸賦還羞學祿干。最是江山多勝槩。眼前剩得畵圖寬。化民成俗是何人。廩俸虛縻負脚春。別有臨岐持贈語。恭勤可以壯圖伸。</text>
<title>李雅元昊聞余移拜。逆來致賀。適逢於河東花谷路上。因以赴任日字相議旋別。詩以謝其用意之勤。</title>,<text>我向雲山君向濱。相逢不是偶然人。秋風古道丁寧語。 聖渥將看更有因。</text>
<title>河東途中述懷 幷引</title>,<text>往在丙戌。余猥膺別餉之命。賑救飢困於沿海諸郡。河東亦其一也。所經之地。荒憂溢目。烟火蕭條。而恩天所覆。起活弘多。但潛行也。故居民不知主事者之爲誰矣。余今自麗水將赴眞城之任。重過河上。屈指已十四光陰。而百堵晏然。爻像煕皥。何莫非我聖上博施之攸届耶。於乎休哉。歡忭之極。不覺四韻俱成。曾因王事此經過。湖嶺之交一帶河。藉藉郡名雲長里。洋洋水勢丈人波。昔時涸轍慘難說。今日康衢樂可歌。自是江淮魚兩忘。知其事者也無多。</text>
<title>昆陽途中</title>,<text>山復水兮行路難。壚醪渴飮勝龍團。遣懷謾作新詩句。林雨霏霏日已闌。</text>
<title>晉州行路拈韻</title>,<text>潦雨新晴客路長。搖搖征旆又何方。禾穗發生鷄頸引。蕎花輸入蜜脾香。渾似烟蔬初展綠。未經霜柚早懸黃。借問磯頭垂釣子。較看於我孰閒忙。</text>
<title>過晉南樓下有吟</title>,<text>十年回首此江舟。依舊風光碧樹秋。五馬晉南樓下過。侵人荷氣滿池浮。</text>
<title>北倉店舍卽事</title>,<text>早憇眞無妨。僕瘁不能前。晩瓜荒圃卧。香實老枝懸。草茂牛羊飽。村深鷄犬喧。居人方此樂。亦與好因緣。</text>
<title>北倉峴。宜寧界頭。高峻危險。適時役丁修治潦毁。負土塡壑。余因停車勞問賦得。</title>,<text>一嶺危乎兩界間。白雲高鳥亦難攀。行來適看人功德。修築專爲濟險艱。</text>
<title>宜春郡城東。訪辛應斗叙話。</title>,<text>宜春東郭訪辛兒。列肆當街說近時。營求欲致陶朱産。罔利由來毋自欺。</text>
<title>咸安裵引儀仁杓。昨年夏作故。聞甚悵缺。賦得一輓。</title>,<text>同庚契濶憶前遊。奄忽聞來淚莫收。湖上書違三寄使。巴陵草宿二迴秋。黃泥已矣君埋骨。白雪嗟乎我滿頭。臨老交親零落盡。傷心何處更看不。</text>
<title>暫憇樓川。望巴陵有作。</title>,<text>草壓長堤水滿汀。十里烟波鷗鷺幷。夢想于今消未盡。巴陵山色眼偏靑。</text>
<title>靈山右魚餌津宿所。眞寶官隷來現。因卽事有吟。</title>,<text>雨餘江漲一帆舟。明火照昏星點流。試看廷吏津頭現。方信眞城是所由。</text>
<title>過玄風沙村。因有感作。</title>,<text>境分南北自玆初。老宦從來得又攄。當日承流金道伯。行人有感郭門閭。冷風應節衣裳晩。淡峀展容圖畵舒。今是昨非緣舍舊。眞知萬事有乘除。</text>
<title>大邱私舘。夜賦所懷。</title>,<text>白首未休今劇驂。濫叨名爵沐恩覃。拙官情味誰能識。遠別家鄕十載三。</text>
<title>架山途中有所思</title>,<text>禈蝨網虫固自知。蝸涎利祿愧虛縻。今朝試向眞城去。路繞架山策馬遅。</text>
<title>東明院秣馬。得見郡吏之來。因卽事有吟。</title>,<text>馬疲欹側暫停車。無限烟林四五家。行窮官道三舂遠。叢立電機一線斜。短籬懸蔓堅瓠子。濃𨣦佐肴軟菜芽。輒見眞城新吏現。盤中添得美需加。</text>
<title>多夫院。澆酒轎夫。</title>,<text>今古多夫院。行人幾往來。壚婆能慣客。煖酒勸含杯。</text>
<title>軍威孝令店。因途中卽事。枕上有作。</title>,<text>隴畒沿行遠。雲陰雨欲冥。樵歌須自樂。牧笛亦堪聽。一徑通羊角。兩山展畵屛。更喜豊年狀。香透熟禾秔。</text>
<title>軍威途中卽事</title>,<text>秋凉無跡逼衣巾。淡入平空絶點塵。石立𡾓崚如釼列。山馳偃蹇似軍屯。兆豊堪樂名區吏。多稼眞歡盛世民。湖嶺涉來遊覽遍。和將景物寫詩新。</text>
<title>日晡。抵義城玉谷止宿。以所經卽事有吟。</title>,<text>淸秋氣味滌煩襟。客緖悠然起越吟。利用貿遷多白席。貨通交易産黃金。溪山對得皆初面。林鳥啼來似舊音。駐馬孤斟沽酒罷。睡魔乘醉解相尋。</text>
<title>早發玉谷</title>,<text>疲馬鞭方促。殘星欲曙天。鷄鳴人未起。犬吠客驚眠。蒙帳山嵐徧。成珠草露懸。勞生每恨拙。早晏不便旋。</text>
<title>到安東地界。憶洪察訪成潤甫。</title>,<text>居人云是境安東。成俗淳厖見古風。遙望雲山迢遆隔。伊誰尙在所懷中。</text>
<title>靑松途中拈韻</title>,<text>郡以靑松仍得名。山多野小水回汀。村村笑語饒豊樂。郊稼初黃籬果馨。</text>
<title>柯院嶺</title>,<text>極地肩輿一嶺高。小心前隷後應呼。行期有的休無術。老境如何跋涉勞。</text>
<title>德川店遣懷</title>,<text>驅馳終有止。今始到州隣。玆從離發日。還似慢遊人。簡命知過分。丹衷願致身。夙夜心常惕。何能導化民。</text>
<title>渡德川江。卽吾州界巨坪是也。拈韻賦得。</title>,<text>江頭皁盖趁朝陽。州里巨坪是郡疆。野色靑黃禾半熟。山容黯淡畵新張。長堤草畔牛羊飽。古洞籬邊棗栗香。一視吾州應厚望。踈才常恐濟民康。</text>
<title>上官有感</title>,<text>俗美風淳山水鄕。野人傳語不曾忘。適來孤宦當承乏。圖報覃恩惕有常。惠化敢論長葛頌。追隨空負會稽章。移除湖嶺皆天賜。自問吾身貌不揚。</text>
<title>平近堂月夜。與知印輩拈韻。</title>,<text>廣德山前平近堂。淸風明月夜偏凉。招同編髮多才子。成就將看敎以方。</text>
<title>覽德閣淸夜。憶石醒詞伯。</title>,<text>同舟滄海遠。野店各分張。交歡年已久。別悵日又長。顧今纔到郡。應自好還鄕。思切望猶見。登樓月一塲。</text>
<title>己亥八月十一日作 幷引</title>,<text>是日卽行政日。而日已過半。都無一張訴訟。第以三朔空官之餘。事無撞着如此。其爲閑邑可見也。日前入境。見其山水淸麗。謂金命述曰。恰似㫌善。今則果驗。且退陶詩如入桃源是我鄕。益覺實際語也。憶在湖郡。每患其風氣勁悍。倍費唇脗。了不入彀。三年之間。無日非憂愁憤懣。所以交印乘舟之日。心之快活。如囚鳥脫樊籠。何幸恩天憐我老而多病。簡此閑僻而寵之。出宰山水鄕。讀書松桂林。庶不多讓於古人矣。復誰計夫五斗米之厚薄耶。喜題一則。我車彭彭自南湖。南湖之路何崎嶇。曾經五丁鑿秦塞。古來至者惟金夫。熊豺晝嘷依林藪。川原慘惔山容癯。弱肉久爲強之食。皇穹仁覆哀無辜。只今關防變州郡。俾屬駑才往殫愚。躬蒙瘴濕淹三歲。備經憂勤不有吾。悍馬橫奔不受制。種種短我風霜鬚。江鄕魚蟹久酸齒。日三浩興歸來乎。寧甘草廬高枕卧。羞向要津問坦途。漢家淮陽孰云薄。有隕恩天逈出殊。分義不敢留君命。間關水陸疾馳驅。行行入境喜開眼。北接日月南靑鳧。案以神法負廣德。玉流丹壁橫縈紆。退陶先鄕卽此地。板上有詩眞善摹。而我緬憶桃源舊。不意於玆復見于。居人淳古少生事。盡日簿書空如無。有吏何曾吠村狗。爲氓不墮書農謨。若將終年無一事。且向松間日提壺。一脫刀山上兜卛。可慙報答無良圖。但願終玆年快活。同吾童老樂康衢。</text>
<title>敬次文純公退溪李先生板上原韻遣懷</title>,<text>寵恩湖嶺七遷還。臨政常如蚊負山。百里桑麻風俗好。自同仙吏在凡間。桃源曾是水雲鄕。復見天眞平近堂。才拙臨民無別法。靈臺一片卽慈航。</text>
<title>夜凉月明。步前韻二截。</title>,<text>十載相隨琴鶴還。詩騷自發聳肩山。超然獨坐仲秋夜。月白風淸指顧間。夢想徒勞尙未還。家鄕迢遆幾重山。今夜固知千里共。高懸明月上雲間。</text>
<title>仲秋前夜遣懷</title>,<text>無邊夜色五更初。夢斷家鄕孤枕虛。繞砌虫聲頻促織。拍窓螢火屢翻書。人間好景淸秋切。身外閒愁白髮踈。鶴與侍童齊睡着。空留明月一杯餘。</text>
<title>仲秋日。雨未見月賦得。</title>,<text>二松詩思冷相敲。秋色中分節序交。習俗薦新隨稻熟。流風依舊換衣包。吹雲南郡憑絃管。翫月天峯備酒肴。孤舘淹留那忍說。徒將情緖等閒拋。</text>
<title>近日風雨有妨老瘁。因閉門靜坐賦得。</title>,<text>冷官年俸自淸貧。飽煖安閒未了因。病齒爭高常嚼苦。疲腰作痛試摩頻。添衰鬂髮癯生臉。補綻衣裳弊庇身。幸得神方延壽酒。遣愁時復一濡唇。</text>
<title>見悌孫以表勳院筮仕之奇。聞極可喜。而以渠眇末。能免躐等之誚否。是甚憧憧也。詩以戒之。</title>,<text>自汝爲徒技藝林。常如孺井戒臨深。我家世訓惟無忝。小子其知乃祖心。萬里雲程發軔初。年齡今甫弱冠餘。榮途驟進雖非望。猶復聞來喜起余。襲世簪纓是賜誰。此詩要作燕謨貽。出身事主從今日。須念爲忠自孝移。</text>
<title>謝鄕長權秉星饋大棗一囊</title>,<text>朱實離離結。能成最晩花。思親曾子嗜。却老少君誇。幸荷今朝賜。可增他日嘉。須知玆愛我。欲以赤心加。</text>
<title>答首書記權在衡新稻餻</title>,<text>爛蒸粔籹蜜熏圍。賦誦東坡可解衣。荳肌間隔芝麻軟。虬卵渾排羊角肥。金虀鱠是只添味。玉屑飰曾堪却腓。剩與傍人優惠大。充膓一飽自知幾。</text>
<title>待石醒有懷</title>,<text>喜有歸來約。徒勞夢想懸。愆期誰會意。所遇豈非緣。酒是憐妻淑。書能愛子賢。事隨猿軆轉。勢共蟻磨旋。如不看雲起。應知待菊圓。見君從倒屣。那得足跫然。</text>
<title>仲秋卄六夕。喜石醒來。</title>,<text>幾多江湖別。倐爾度仲秋。盍簪今何夕。樂意此相侔。君能來不遠。非但自爲謀。爲我天涯寂。重與叙綢繆。剪燭靑偕眼。開樽白倂頭。此間風味好。其來有所由。盤具足供饌。甘心無外求。飯滑炊舂玉。魚肥焮潑油。歷想爲官日。桃源昔此遊。淸談抵晨月。足以破新愁。</text>
<title>觀稼還衙</title>,<text>官閣淸閒似在山。哦詩興倦二松間。逍遙杖屨無餘事。盡日郊西償稼還。</text>
<title>賦新漢川築橋顚末</title>,<text>老我慚無濟川才。尙願民生便往來。行逢築路亦賜酒。况屬本境何如哉。今歲仲秋寒候早。前川病涉見可哀。文諭面飭今幾日。躬審形便暫徘徊。就中艱深築已訖。兩邊猶在未肧胎。莫是近民有所恃。泄泄沓沓如相猜。推捱漶漫性所惡。忽地鞭扑生風雷。刑餘更使故僇辱。代涉行人回復回。彼何蹣跚一躄子。適來穩渡看堪咍。人心湯潏險於水。日到更三始就裁。黿鼉烏鵲能事畢。偃若垂虹健如騋。緣橋病民其來久。宜若加懲習氣摧。一慘一舒皆有道。未必遅留累靈臺。朝來放送籠中鳥。地濶天高網羅恢。</text>
<title>夜坐</title>,<text>晩景桑楡莫與儔。幾人泉石是眞休。秋落踈林聲冷冷。夢殘孤枕思悠悠。良藥服來求不老。香醪斟去欲無愁。起聞皷角家千里。雁叫曉霜何處投。</text>
<title>聞電報有感</title>,<text>覆物天何大。載物地何厚。藐予中處一。彳亍寡與偶。幸遇陽春日。靑紫俛入手。才具蔑寸線。榮耀已六綬。憶在湖上郡。糜廩三歲久。自分豈不審。惶恐積尤咎。方俟汰哉誅。旋蒙天隕有。漆巴云雖小。尙勝晉五斗。不有栽者培。從何此所受。閔下微無遺。惟我明明后。感激勵心膂。自從到郡後。臨民慈一字。圖報庶無負。只恨江湖遠。依斗回白首。天長遅化鳧。身老餘戀狗。飛電忽何至。至自達西走。開緘急雙擎。非府亦非部。煌煌諺字書。有命召吳某。固已光宇宙。何能測淵藪。不知三百郡。獲此有誰否。行將啓西轄。指日子及丑。怳惚神先往。昵侍龍墀右。效勞身宜碎。酬恩心可剖。愚言人莫笑。我愛負暄叟。脩門何日到。拜獻南山壽。</text>
<title>申聖佑投我紅柿。適時延壽丹製藥。因派饋諸人吟。</title>,<text>貺我牛心證意眞。豊肌霜赤味還珍。延丹試製君知否。分與偕躋一局人。</text>
<title>重陽前日。郊行至水凈洞口。從者拾采石。其文可愛。兩岸紅樹。頗饒秋興。因縱筆。</title>,<text>漢水橋頭角有聲。淡雲丹壁眼偏明。野色堆黃秋正熟。山容抽碧畵新成。楓葉染霜粧晩景。石文噴墨瀉神精。莅玆初也巡鄕約。始得今朝足慰情。</text>
<title>水凈寺。皓月上人共話。</title>,<text>四大爲身悟欲圓。明知性相各隨緣。夢時七寶終非寶。實地一錢眞是錢。凈界花飛香濕雨。祗園金布福生田。情瀾不動機初定。吾亦相忘一味禪。</text>
<title>重陽日。偕石醒登栢湖亭。乃命酒泛菊。醉號二截。</title>,<text>摘菊携樽一上亭。白頭豪氣欲靑靑。重陽自是眞佳節。醉起枯淡金石醒。鏡波平入一書亭。霜早猶多樹葉靑。山高野濶樓臺起。中有詩人任醉醒。</text>
<title>九日對酌</title>,<text>茱萸把看去年香。玆愛白衣送酒甞。日暮殊方喧皷角。雁來故國冷風霜。淸狂誰落烏紗帽。眞率堪斟黃菊觴。皓鬚相對無窮意。恐敎歸雨負重陽。</text>
<title>步前人玉流亭八景韻</title>,<text>誰敎裁剪一長堤。上有嘉林入望迷。莫道我行秋已晩。好將紅葉作桃溪。漢川長林。巧鑿方壺貯碧油。澄明百尺不知幽。問渠那得淸如許。爲有源泉是玉流。氷崖澄潭。似靄非烟上笏橫。纖濃淡抹畵難成。終朝覽德軒頭坐。自喜吾身瑞世生。鳳峀朝嵐。簾西削出一孤峯。輸與斜暉透遠紅。何必去觀魚躍峀。寒鴉無數下長空。孤峯落照。卷蘆吹徹發淸音。魚出深池鳥繞林。刻羽沉商誰復問。貴從山野滌塵心。雙池牧笛。點點搖紅小艇孤。行應鴈渚傍秋蘆。想渠照水魚全見。踈雨斜風也使無。栢巖漁火。負郭縱橫百畒阡。羣羣襏襫出治田。條風塊雨占豊兆。爭道今年勝去年。吏村農人。紅樹中間石逕斜。頎然一衲影婆娑。行將卓錫何山是。數得泥珠百八多。湖寺歸僧。</text>
<title>己亥菊月旬三之京行日。次石醒見贈韻。</title>,<text>笑談相對可平吳。名利無非是畏途。多荷君詩䂓晩節。且當前去愼馳驅。等閒會合異秦吳。共說年來尋坦途。每到別時言有味。羡君不受世情驅。</text>
<title>眞寶寺峴途中述懷</title>,<text>七十衰齡欠四翁。束裝今日向安東。尋常長在行途上。經歷便成過夢中。多負治䂓違衆望。偏承召命有誰同。秋光自有人無與。眺徧郊原興不窮。</text>
<title>過漏永洞。登聾淵亭。鄕長權秉星持雞酒相迎。蓋此亭卽其先人櫟坡錫晦遊賞之所。而門徒爲之刱建云。因有感賦贈。</title>,<text>龍石戴亭澗壑通。櫟坡師道現新功。貯書已辦邊公卧。籠水何妨杜子聾。客自開懷抽嶂碧。人今染學映楓紅。來迎雞酒多眞率。知是家傳有素風。</text>
<title>栗里士人吳承彦來待孔巖。持贈別章三絶詩。因次其韻。</title>,<text>栗里淸風在。吾宗現至今。嚮時緣底事。殊愧負跫音。再訪非容易。淸詩語亦溫。請君無問我。何苦繫南轅。贈言殊有味。紅發醉中顔。重見那無日。將心與汝安。</text>
<title>安東鞭巷店。送權永述。贈一截詩而戒之。</title>,<text>臨別天涯遠。無由更敎方。如非勤肄業。壯悔可能當。</text>
<title>安東邑途中有作</title>,<text>酸寒持慰好鄕還。何乃陰雲竟日頑。驛路長由州郡界。村防渾擬畫圖間。樓㙜控扼彎弓水。廟宇緘扃戴石山。寄語名區新太守。豊年吏事念哉艱。</text>
<title>贈安東鳳谷洪察訪成潤甫 幷引</title>,<text>宖之於尊座。相與之契。自少甚密。而近又成葭莩之親。詩所云亦祗以異者。豈不信然乎。顧今積餘一晤。未罄底蘊。於其別也。不能無願言之私。聊以拙句。庸表異時思仰之素云爾。與君生倂世。又是長安里。追隨本無間。氣味乃相似。中年成濶別。兩各出而仕。迢迢隔湖嶺。落落一彼此。又重秦晉好。成親坐聽子。無雁寄錦字。山川何逖矣。因風得近信。搬在花山裏。我適自南至。從玆聲息邇。可愛賢郞手。開緘玉字美。山陰雪月興。早晩心自擬。飛電忽何急。一旬再度以。趲程難暫緩。征旆且西指。仙扉歷一叩。衰白愕相視。幾何曾日月。孫嬌尤以喜。但恨好材具。沉屈今如是。宿昔靑雲器。阿誰綆汲起。顧我此役役。賦歸姑未耳。民憂日以積。君寵往愈侈。自憐蒲柳質。奔走何時已。路促旋就別。高山入仰止。</text>
<title>醴泉途中</title>,<text>水麗山明是醴泉。終朝四渡白沙川。可憐情種愁無奈。過看野池霜倒蓮。</text>
<title>龍宮牛斗院</title>,<text>沙石山頭白。禾粱地面黃。野性多叢菊。時聞無賴香。</text>
<title>尙州山陽塲早發</title>,<text>早發憑雞喔。臨行促曉裝。掛看山角月。踏破板橋霜。白露沾衣冷。丹霞映水彰。寵恩承有大。辛苦自堪忘。</text>
<title>聞慶途中。付池洞柳致永書有作。</title>,<text>聞喜如聞喜。吾鄕我自知。村容同歲熟。官政得治䂓。書札徒爲爾。旅懷欲語誰。悠悠思未了。何以敢言私。</text>
<title>鳥嶺途中</title>,<text>天塹咽喉三重關。雷霆入地澗途瀾。擧頭遙望長安遠。着脚須知蜀道難。藤葛挽空攀疊石。松杉補缺擁層巒。名區興廢憑誰問。長使行人心膽寒。</text>
<title>延豊途上拈韻</title>,<text>故園歸心促。臨歧問僕夫。霜催紅樹老。雲擁碧山孤。種麥耕田畒。收禾饁壠區。朝天無彼此。何以得雙鳧。</text>
<title>忠州達川江有吟</title>,<text>野曠天低一帶江。蕭蕭暮雨棹搖雙。膾鱗沽酒眞風味。未必吳中勝此邦。</text>
<title>陰竹勸酒崖店。訪洪五衛將慶善不遇。付花山帶來書有作。</title>,<text>六日馳驅勸酒隈。經尋不遇意難裁。聊將鳳谷平安字。傳與爲酬懷緖開。</text>
<title>竹山途中。憶勝竹吳主事聖簡。</title>,<text>簞瓢樂不改。勝竹是居然。面目違千里。音書阻二年。吟來髭已短。思切眼空穿。歷訪非無計。心懸到日邊。所思憑君語。推移物有尤。秋色皆喬木。風情是豁眸。野菊香無賴。霜楓醉自由。行吟時正好。才拙不容酬。</text>
<title>陽智別味途中</title>,<text>農區欣有象。收穫遍郊原。日暮牛羊返。風寒鳥雀喧。長林通遠寺。小逕入孤村。別有摸難得。歸雲濕雨痕。</text>
<title>龍仁直谷店舍</title>,<text>萬松蒼欝一村賖。又見籬根黃菊花。遙憶故園何處是。客中秋思倍增加。</text>
<title>曉過魚塲浦</title>,<text>出門天未曉。月在客知歸。舂火粱初熟。漁燈蟹正肥。曙堪殘夢續。明或小星稀。行役偏多苦。吁嗟氣已非。</text>
<title>過龍仁邑。窃發路險。民閙羣聚。因時事述懷。</title>,<text>郡治偏近畿。猶未得除殘。行路艱危阻。黎民平易難。由來良足歎。從此庶全安。寧採自家蕨。那當不素餐。</text>
<title>廣州懸川峴賦得</title>,<text>湖嶺由來飽看山。水雲杳杳畫中間。斜飄郊雨朝霞合。捲去林鴉夕照還。閒散人行秋色淡。蕭條楓落客愁頑。那無苦楚商量度。爲到家鄕強老顔。</text>
<title>果川馬粥巨里</title>,<text>葉知謝樹舞風佳。返照歸雲馬粥街。秋色漸隨時序薄。惟留黃菊紓人懷。</text>
<title>入城日。倚枕沉吟以詩遣情。</title>,<text>日下長安昔何遠。到家便覺長安近。園有黃華案琴書。主人入門生風韻。眼看一家鳧藻肥。令心種種增歡听。病餘山妻起相迎。床頭瑟琴皆和聲。月課雲梯孫及子。取次門戶生光榮。菁醯菘蒸俱可口。試一啖來喜欲驚。官厨百味何酸楚。魚蟹牛猪價反輕。兒不知耕婦不織。宮居粒食長平生。得餉此樂伊誰賜。余雖老悖其有思。不以不材慳雨露。吾皇大德如天地。自顧駑姿猥承乏。腰綰金章今七次。豈有絲毫論報答。恩數常從分外至。今玆有行亦出常。萬口喧騰飛電忙。臣分惟當待季布。郡治非敢薄淮陽。矧惟智麗橫遭事。無遺燭照已打當。偏荷幈幪胡至此。思之感淚欲沾裳。薄效涓埃恐無日。白首丹心仰質蒼。曾聞事君如事父。忠愛二字貞符煌。起望南山擎我手。邦休於萬祝無疆。</text>
<title>承召入侍日。回覽慶運宮述事。</title>,<text>殷道遷亳興。周基營洛壯。每讀史至此。不覺起欽尙。豈謂千載下。親見於吾躬。仙李奄宅漢。主鎭三角崇。大塊盤中外。洪河經南東。聖神世肯搆。貽厥五百載。自從壬申來。天意警不怠。宣光運再昌。前轍盍將改。廟筭恢三重。隣疆靖四海。聖敬日就躋。至于今式克。惟天惟祖宗。潛周夐冥默。爲邦雖則舊。予宅豈無新。靈龜告食墨。車駕廼西廵。肇自光武元。吉卜協雷天。子赴靈臺化。工歌斯干篇。壯哉中和殿。皇建其有極。國旗擁咸寧。朝紳趍布德。列舘錯相置。打成一家團。復有郊天所。圜丘屹彼壇。睿聖今皇帝。垂衣蓋取乾。宸居壯九重。文敎誕八埏。肇玆基命固。邦休於萬千。我來此何晩。坐負相役時。徒勞牛斗倚。未瞻象魏儀。今日壯心目。懽忭詎有涯。綿籙祈天永。微忱向日移。區區老犬馬。戀結伏閶門。獨奈縻外宦。行期又東轅。心懸昵近。才愧乏酬恩。公私兩種意。援筆賦五言。</text>
<title>次小雲丈見寄詩原韻</title>,<text>白雪陽春自照明。眞人從古不雄成。幽居多羡水雲景。淸韻如聞金石聲。空負相期經濟策。留看妙契始終情。固知州縣徒勞爾。薄宦于今笑此生。</text>
<title>趙渼亭濟丙有書函與七截詩七首。而以余所經七邑邑號上字爲韻。下字繼之。盖亦別調也。余以永平塲巖高士渼亭詞伯幽居淸覽十四字。倣其軆爲句以謝之。</title>,<text>世家淸德聲依永。平日追隨心下省。知君孝友是靑氊。容質謙冲仁者靜。喧囂不到忘形塲。巖穴聲名合得嘗。自是武陵傳美說。桃花浮出至今將。早得收身物外高。士林模範涉風騷。琴書泉石閒生計。與老相期樂自陶。白雲之下七松渼。亭榭超然君子以。長得交遊風月好。一生緣業非其是。英材夙就富文詞。伯仲之間見項斯。筆下錦心誰得似。直將連璧世相資。有味簞瓢境最幽。居然卜築自爲謀。躬耕洽好兒孫讀。更有塤箎共白頭。瓊章投我覺心淸。覽物由來便感情。恩渥縻身歸未得。愧夫今日作孤生。</text>
<title>洪陵奉審有感</title>,<text>松檜經年已拱靑。石儀珍重護皇靈。稽首今朝心感地。白雲天際淚空零。百劫乾坤恨有身。偏霑雨露此微臣。一天今日頭猶戴。曾謂東方寸刃貧。</text>
<title>乘電車有作</title>,<text>奪來天造作行車。今日東門試載余。柱下但令蒸氣烈。雲間反覺電光徐。耳邊不雨雷聲壯。腋下無風鳥翼舒。置此本爲陵幸用。神功多在濟人輿。</text>
<title>景慕殿禮擧仰瞻謹述 幷小叙</title>,<text>於惟我大皇帝陛下。肇陟天位之越三年。誕發先朝未遑之論。備擧莊廟追祔之儀。以本年陰曆十月十日。備法駕幸景慕殿。祼將題主。親執利成。猗歟盛哉。蓋某年事。內有金縢秘傳。外有野史公議。而特事係莫重。時有所待。綿歷百年之久。而始克闡徽於今日。豈非大聖人繼述上盛事。而列聖陟降之靈。亦必悅豫且康矣。臣某不勝慶忭。謹撰韻語。以寓頌祝之忱云耳。天以吾韓冠百王。文謨武烈日增光。志存繼述追誠孝。禮合經權費酌量。玉趾親臨淸警蹕。朱絃踈越愀羹墻。定知冥佑綿邦籙。陟降皇靈在帝傍。</text>
<title>謹次晩雲金行健見寄原韻</title>,<text>淸標秀發特天姿。醫世心丹庶可治。志槩勝看衰老日。詞源直把少年時。鶴鳧長短元無賴。鵬鷃高低自有知。垂裕後昆誰得似。古家䂓範見親枝。</text>
<title>十月十三日。自京早發。</title>,<text>菊月旬三自郡行。可憐此日又催裝。嗟余不是忘家客。圖報分憂暇未遑。</text>
<title>廣州懸川店。贈李雅彙老。</title>,<text>三載京華作主賓。唾珠由得自爲珍。炎凉隨現經千劫。道路多歧走四民。孤寄應憐留舘日。快行還覺脫籠身。較看此際心惟在。勞逸中間孰是眞。</text>
<title>龍仁途中述懷</title>,<text>過境曾多苦。催裝課月尋。身勞衰鬢禿。風冷弊裘侵。敢謝微臣分。深銘聖主心。嫠憂空自切。儘覺力難任。</text>
<title>陽智邑前坪卽事</title>,<text>山低野濶樹扶踈。比屋零星是郡居。場圃正當禾稼納。川蹊洽好蟹鰍漁。所過之地麥苗遍。不可以風楓葉餘。景物較秋猶有勝。近來天氣暖春如。</text>
<title>竹山途中</title>,<text>翫物從時變。歸根有孕靈。氷魚遭劫掠。霜草困嚴刑。淡薄雲容幻。陰晴雪意停。納禾仍播麥。民社濟康寧。</text>
<title>過忠州勸酒隈閔藕堂農庄</title>,<text>軒窓白日靜。虛負過余尋。屋搆靑山近。門臨綠水深。松生無調瑟。泉奏不絃琴。人遠思何苦。飛鴉空噪林。</text>
<title>達川江賦得</title>,<text>漾漾淸漪上。孤帆簇渡頭。受源元不惡。逆險本非由。量物能容載。尋形邈寡儔。忘機吾孰與。魚鳥任沉浮。</text>
<title>過林將軍慶業忠愍祠。盖此地卽林公舊居。而有盥手㙜，讀書基及馳射之所。丙訌後。朝廷褒其節義。立祠于此。有感作。</title>,<text>聖朝褒祀典。古院近江開。石老讀書址。溪淸盥水㙜。長憐遺像儼。空使壯心摧。往事憑誰問。神鴉亂噪回。</text>
<title>鳥嶺途中卽事</title>,<text>三旬重過此。自問省吾誰。安比溫泉湧。高斜鳥嶺危。雪被田頭麥。雲堆螺髻眉。便覺心神惱。今非少壯時。</text>
<title>聞慶途中</title>,<text>風冷衣綿薄。過壚呼酒巵。泉聲氷底咽。松色雪中奇。霜令千林瘦。歲功一境嬉。替人池洞去。何必問他歧。</text>
<title>尙州山陽途中</title>,<text>觸目渾蕭索。流行一氣乾。嶺梅傳信早。野菊耐芳殘。地冷霜凝草。午闌馬解鞍。老懷偏有感。呼酒滌愁端。</text>
<title>龍宮店舍賦得</title>,<text>午憇龍宮店。可堪跋涉勞。日寒禽噪亂。霜肅鴈行高。斟佐菁根菜。炊蒸柿屑餻。此身無以慰。還笑一秋毫。</text>
<title>醴泉店舍。枕上作。</title>,<text>任他從所去。前過境依依。風雨偏何苦。程途奈已非。始知今日早。還致半宵歸。苟不心常戒。隨處計多違。</text>
<title>過豊山店。探問金溪金承旨興洛氏所居處。則謂以距此不遠。而今月十一日卒逝云。往年惟孫在聞慶時。金令方爲嶺下儒林宗匠。往見而歸。盛言其凡節。余不勝欽仰。今行準擬歷訪矣。豈知其間遽至不淑耶。甚可悵歎也。感賦一詩</title>,<text>山斗高名夙所欽。龎床擬拜十年今。性天同得緇衣好。世故常多歧路尋。千里吾行曾未幾。一朝人事忽驚音。悠悠此日云亡慟。不獨樑摧嶺士林。</text>
<title>安東鳳谷洪氏庄口拈</title>,<text>卜築新村闢。安閒自適然。曾知食肉相。方做住山緣。父老邀來往。子孫羅後先。憐君同鶴瘦。筋力葆眞全。</text>
<title>楸峴院前路卽事</title>,<text>跋涉多傾險。吾州直欲追。須知車馬客。無不利名覊。懸燭侵昏後。添丁乏力時。皆然如有得。足以遂忘疲。</text>
<title>還衙述懷</title>,<text>舘宇如傳舍。本自無定居。啣恩承適乏。圖報補遺餘。化被地維遠。遊優天網踈。那當敷善政。早得達相於。</text>
<title>寄石醒詞伯</title>,<text>何日相逢慰。思君太瘦生。寒燈離恨苦。孤舘夢魂驚。身事覊棲獨。心機老氣縈。折梅憑遠寄。莫使阻遐情。</text>
<title>雞林李雅彙老自龍仁縣分歧。間歷豊基從氏庄。今玆來訪叙話。賦得一詩以贈。</title>,<text>巨黍分歧到至今。夷猶一策縱追尋。十年骨肉舒親戚。千里江山解友襟。淸話已拚頻剪燭。深情洽好此盈斟。應知叙別還多悵。聊贈新詩表我心。</text>
<title>夜坐無聊。賦詩遣懷。</title>,<text>檢束中宵坐。塵襟正爾煩。人情如紙薄。世事若棋翻。懷緖琴甞引。愁容鏡獨存。寒梅能逞態。修煉返氷魂。</text>
<title>送李芝山君淑之雞林魚泳洞本第</title>,<text>天涯携手此相分。唱到驪駒響戛雲。怊悵從今孤舘夜。可堪看月隱思君。</text>
<title>次石醒過紅流詩韻 幷引</title>,<text>石醒以其所過紅流洞詩示曰。海印寺紅霞門前石面。有令公名啣刻字。而年久塵塞。字畫糢糊。故以爪刮磨。徒勞無益而置之。然藉令無塵塞之歎。石在路邊。高僅齊膝。廣可一席。則安足曰刻名名區耶。當俟其近作宰。選其高敞壁面更刻之似好云云。余笑曰。人苦不知足。頃年吾與子有通度牛鼻巖題刻。而今見盛作。有丹壁礙布衣寒之歎。兼欲爲我求多於舊刻耶。因次得二頁。聞說深銘愛我寬。摩挲還得舊交歡。情由可賞須停屐。感發於欽自整冠。想起同參牛鼻錄。經過全不布衣寒。且君雁塔題名字。吐握宜從晩節看。巖字無過一掌寬。感情能以發悲歡。地頭景槩饒泉石。壁面觀瞻盛冕冠。雁塔題名人所仰。沙門鐫我獨經寒。昔遊牛鼻同遊錄。幾度芬芳過眼看。</text>
<title>西村居來亭許書邀石醒而去。謂以賞月。余懸燭坐吟詩五截。一詩待石醒還解嘲。</title>,<text>以月邀君去。月應照兩心。明知天上月。遍照不偏尋。</text>
<title>禹煕洛南苽餠一器蒸來。派分在傍人。見僮輩執餠之餘。觸生汚穢。因憶桓玄寒具故事。戱成一截。</title>,<text>對餠還諳量未寬。新蒸佐我永宵餐。派分僮手皆寒具。汚畵無妨笑料看。</text>
<title>昨日東臯之行。非惟舒嘯之爲一暢。歷叩許來亭新庄。半餉良晤。快償宿願。充然之喜。經宵未已。詩以志之。</title>,<text>城上凍雲垂薄陰。小岡恣我一登臨。零星樹木閒田地。繚繞川原曠古今。偶似雪溪乘逸興。秪憂秋水阻遐音。歸時賴有西鄰款。林下名家夙所欽。</text>
<title>己亥南至</title>,<text>二昨夜寢失。覆嬰感委慵。朝來微覺少可。而常年每於此日。設豆粥派饋官屬。顧今供所非同前日公厨。乃店幕例也。一日兩支。見多艱絀。况別供乎。仍心自停閣。隱几無聊。詩以排悶。常年冬至寒甞切。冬至今年煖若春。梅闖雪融魂暗返。竹欺風弱粉先均。權停荳粥非忘設。強戴烏紗爲答辰。但願身才添似線。陽和漸看及吾民。</text>
<title>聞許來亭作金海行。悵然有作。</title>,<text>春雨有詩先故重。海山觀獵往塵悲。溪尋戴子情初適。室枉澹㙜喜可知。夜話仍隨南至永。鄕書頓忘北來遲。生憎一事圓還缺。湖上明朝動別離。</text>
<title>聞慶金聖初自京來見。聞至月十六日。永平志孫婚事利成云矣。向余在京。已知定婚於劉主事家。未及成親而下來。尙在念不置矣。今聞的報。甚快喜也。賦得。</title>,<text>勘却人間八度婚。歸家還有未成孫。民憂切己諒難緩。親事關心不可諼。信息才因池洞第。佳期近過卯金門。向平一債今安在。聊共寒梅酌賀樽。</text>
<title>夜與金聖初，柳致魯叙話。喜述。</title>,<text>二客玆從聞喜庄。同余歸隱合商量。培栽剩得胡桃柿。工造能酬葉草糖。白雪漫空緣不淺。靑燈繼夜意相當。厨人淸供無兼味。只有舊醅澆熱腸。</text>
<title>昨雪今晴。政好詩料。與石醒共賦。</title>,<text>雨漸霏微雪漸瀌。立看庭樹變瓊條。將身學絮隨風舞。作態爲花到地嬌。有客梁園才可試。懷人剡曲興全饒。願言從此成三白。來歲家家快活謠。</text>
<title>夜深無寐。口占遣悶。</title>,<text>寒燈子夜與無談。宦味從來荼反甘。驚或壁生飢鼠走。訝因風擬外人探。漏殘近曉鷄猶寂。夢罷量辰鼻自諳。賴有梅花同我守。暗香浮動月中酣。</text>
<title>送金雅聖初，柳弁致魯。念其衝寒遠來。旋又復路。不瑕之慮。居多於別悵。以詩遣悶。</title>,<text>之子之歸我思怊。天寒歲暮路迢迢。洛江水旺氷初合。華岳山深雪未消。茅店今宵應有夢。梅軒盡日太無聊。老懷作惡爭如別。寧把孤樽爲一澆。</text>
<title>崔主簿羽林遠來之意已感而旋又別。不能無黯然。作詩抒懷。</title>,<text>話舊開顔日夕偕。今朝又別各天涯。荷君遠地不遐意。慰我他鄕無與懷。鬢禿偏憐風剪耳。脚疲應惱雪凝鞋。離筵吟罷香山句。蘗苦梅酸計沒排。</text>
<title>醴泉梅山朴雅台陽有三首詩所示。故因次原韻。</title>,<text>端居誰與說衷情。歲暮琴堂一旅生。邑小似閑還有事。才踈從簡欲無聲。盍堂縱擬師黃老。偃室何由得滅明。聞說桂岡花已霰。虛勞邏隷掃閽淸。軒梅動色影成行。賓主歡情一榻當。龜鶴在傍先報喜。芝蘭入室始聞香。衣冠偃蹇靑山重。談笑從容白日長。只恨皎駒無計縶。孤懷轉輾卧淮陽。一書珍重叙暄寒。復有瓊章破我閒。彈後峩洋猶在耳。別來朝晝幾回環。驪珠抱價增三倍。犀點通靈照兩間。拙搆郵筒非報也。秪緣留作異時顔。</text>
<title>次朴梅山再疊韻</title>,<text>知君驢背浩然情。不計緣詩太瘦生。甲乙旗亭無敵手。陽春郢市有新聲。南遊地又江山勝。北陸天兼雪月明。漱滌胷中烟火氣。夜來旅夢倍應淸。坐聽蕭蕭鴈數行。羈愁入夜政難當。月鉤解引思家夢。梅蘂無關按胃香。案書委吏勘先後。局戱呼僮較短長。所喜天時南至久。寒圍稍解線添陽。奚囊何自又衝寒。忙手開緘不少閒。白雪增明梁苑賦。靑山動色醉亭環。故人神入形骸外。老我香生齒頰間。客裏吟哦猶勝事。瓊來木去破愁顔。</text>
<title>贈別朴梅山台陽</title>,<text>傾瀉氷壺滌我塵。識荊纔遂便雷陳。盡心先壠知誠孝。托契初筵忘主賓。語到惜分言愈味。詩當贈別句全新。荷君他日慇懃約。敢謝經過暫駐輪。</text>
<title>賀申聖佑延婦</title>,<text>萬福源頭此一行。翁姑撫棗喜新迎。擇宜佳壻申郞妙。證在名家朱字明。春入桃園華正好。橋橫銀漢會今成。爭趍隣里齊騰賀。遙認觀瞻洽物情。婚家朱姓云。故四句及之。</text>
<title>落齒歎 幷引</title>,<text>余少時齒牙頗堅固齊整。亶不羡金門滑稽編貝之譽。一自五六十來。歲漸搖脫。今所存十未二三。而最所難堪。食物咀嚼也。所謂厨人日供。類皆硬頑失烹。每臨飧。必強加忍耐。要不至傍人見訝。然其所刺痛。可謂無時無之。仍念老年旅食。受此等苦楚。固其勢也。聊以韻語爲忘痛自寬之計。比古人半日十二落。亦足解嘲。又自一笑耳。問君人老也。何者最難堪。眼暗還須鏡。䯻亡尙賴簪。一落永無奈。惟齒也寒心。喫飯難知味。出言不中音。頤何仰蹴鼻。唾或挑隳襟。雙頰縮成凹。照顔還自慚。假令唇不在。喉孔沍寒陰。怕逢茶啖栗。空置盥盤醢。種種可憐狀。難枚一二三。人生也至此。良足淚淋淋。念我少年日。風儀稱美男。淸歌憐啓口。歡笑愛掀髯。就中一曰齒。編着若璆琳。亂嚼氷同碎。交加水不滲。試當有翼虎。若可咬而擒。自謂長如此。那知歲月駸。自從半嶺後。先以鬢霜侵。筋力扛差重。神精憊較沉。漸於臨饌際。微覺喫靡甘。頃歲搖牙本。翌年動牡尖。搖搖動復動。次第若相尋。病葉那能久。漸成霜後林。最初脫三四。猶未惜之深。䟽隙肥堪刺。渴時冷可含。零星所存者。宜若惜如金。顧奈當咀嚼。還憂觸刺針。倩人要徑脫。辭以不能任。痛極欲狂叫。忍之只自斟。人非金石質。長完詎古今。范叔還遭摺。謝郞謾費吟。吾年已踰六。齒脫可推諳。矧笑宜常戒。舌存合自箴。况余才不齒。民上現方臨。敢擬三尊達。虛縻五斗啣。了無折屐喜。惟欲日哦耽。牙論何須惜。頰香且可談。石兮何齒齒。堪坐濯纓潯。掬白湔陳腐。談玄絶嗜淫。髮膚無敢毁。持此日三欽。所喜歲云暮。行將一齒添。柳眼開隋岸。梅腮映傅巖。願撰黃鯢頌。三呼獻碧岑。</text>
<title>讀許舫山東遊錄。有吟三截 幷引</title>,<text>石醒借來許舫山東遊錄。示余爲一覽回。詩文幷富麗䧺健。眞北斗以南第一手也。石醒云舫山願得東軒評批。余笑曰。敎啞食蜜。求聞說味耶。然案儲不可無此一卷。立招諸吏之知筆者。分書一本。因作韻語三截。以寓歎賞之意。不見金剛三十年。烟霞長遶夢魂邊。此來喜有餘緣在。坐得舫山卷裏全。爾愛其山我愛文。毗盧爲筆染烟雲。若人欲見金剛勝。一讀東遊便十分。傳寫紛紛囑掾曹。也須嘲我老書饕。平生不解藏人善。歸播京師紙價高。</text>
<title>線晷漸長。公餘多暇。援筆賦長篇一則。幷小叙</title>,<text>余於曾經之郡。土理饒瘠民俗醇醨與凡事例便否。必以句語評斷。要作懲前戒後之資。此盖一副不易之䂓也。及到玆郡。月已五弦。則其土理民俗事例之如何。豈無領畧於其間耶。苟究一二。夫孰無白中之黑全璧之疵。而大率斯民也。乃三代直道之遺。况以若玆土之瘠。民不得不貧矣。貧則勞勞則思。思則善心生。而重以退陶先生先鄕之故。而民而吏務持淳謹。牛車雀墉。了無太惱。此余一見而比桃源者。確信其不誤矣。但恐撫字之未盡其方。而承奉之不能安余拙也。今當歲終催課。惟見鳥下廳事。花飛訟庭。雖欲消遣之不以吟哦得乎。是爲之詩。強名曰眞州行。眞州太守官無事。坐閱風土圖及誌。爲坊纔六戶未千。七十州中一黑痣。南接靑鳧北永嘉。大抵野少山居多。穿峽燒畬霜㥘早。距京輸稅路憂賖。其服麻絲其食菜。惟知儉嗇作生涯。嗷嗷鴻鴈與鶉鵠。我欲言之心反惻。時有呢喃來訴冤。所爭緡錢或斗穀。民瘠吏誰與不貧。十家皆曰九艱食。弱國之臣寒士妻。公私尙患多名色。威或非情愛罔功。方知五斗悶人極。誰云邑小足養閑。中實靡遑松桂間。在傍寒梅習知狀。暗香報我春將還。窓外新添端正月。樓頭忽見喜歡山。玉流丹壁映堂楣。起讀陶山夫子詩。夫子先鄕卽此地。遺風絃誦解相師。鴨脚臺傳徐相句。栢湖亭講李公䂓。君莫誇多秦楚富。魯鄒雖小文在玆。嶺務湖憂我髮白。酸醎冷煗閱來知。除非獰悍乃豪貴。豊廩令人反失味。五載唇焦巴痼瘼。三年舌戰麗風氣。獨也在心今不忘。一區斗小桃源鄕。向余來斯初入境。與之恰似言已詳。乍看疆形思過半。氓風不必費商量。而我於人誰毁譽。一言蔽曰民淳良。</text>
<title>賀權在衡迎甥</title>,<text>寒天會事旭陽回。融入誰家盛宴開。諏吉斗垣星載返。釀和春甕酒新醅。婦賢孰與東床美。餘慶應隨萬福來。畢債向平聞亦喜。醉吟終日倚軒梅。</text>
<title>秋廳冬日書懷詩軸入來。故評批後次其韻。</title>,<text>凍雪寒雲歲色忙。感懷無限不堪當。才踈見困催詩債。釀熟易從入醉鄕。小罐茶薰融石氣。一梢春信吐梅香。近因爲遣羈愁獨。與子交馳翰墨塲。</text>
<title>夜坐無寐。倚枕述懷。幷引</title>,<text>昨夕人定後懸燈獨坐。風威怒吼。鴈羣嘶霜。忽念德淳今夜宿于何店。以遠則氷程七百里。以寒則大冬十二月也。淵明所云是亦人子。安得不不忍於心乎。悠悠。假寐不得。萬念齊作。因以韻語自遣。得五言三十句而窓始曙矣。吾家有一力。姓金名德淳。心眞步且善。信使獨專頻。一冬三越嶺。千里視近鄰。今又出非意。忽來有何因。旣悉書中語。招前使口陳。最先抹摟下。近少撤吟呻。啖進因失味。虛無日兩辰。家事都任長。百憂叢一身。惟錢作調度。玉米而桂薪。幾家待擧火。難堪族戚親。新州小如斗。安望及家人。種種煩惱事。憔悴不成春。所喜阿孫輩。相將付祿新。似卵求時夜。康濟尙迷津。矧又麗上納。相蒙混贋眞。自顧雖無欠。世情多未均。爾言皆實際。聞來足眉嚬。朝來忍令去。衝寒向洛濱。懸燈坐長夜。遲遲鷄不晨。嗟哉腰下綬。致此難屈伸。雖然無是餒。鞅掌故蒙塵。吾觀人仕宦。一宰廣置畇。而我獨胡乃。七麾猶患貧。旣無負郭畝。又乏滿籝緡。倘緣廩常薄。其果才未臻。盖聞古人語。爲富鮮矣仁。非曰能之爾。嘉言知所遵。賑叨洪佛惠。治慕漢吏循。先憂而後樂。空使髮如銀。伊誰知我者。蒼蒼上有旻。</text>
<title>聞密陽柳娘自大邱月初還故。女兒則從父不從母云。而方留崔生家矣。念此兒年今七歲。能知從父之爲可。則乃人情之常。而聞不能無所感。爰賦數語識之。</title>,<text>堪憐老樹一枝花。生在江鄕不見涯。落落無由專送使。琅琅應自解呼爺。人情已就河梁別。家累難携彭澤衙。寄語阿嬌容少俟。春來路指赤城霞。</text>
<title>苦寒</title>,<text>靑蒼天色涸陰中。地裂氷稜葉舞風。凜冽肌膚鱗甲出。嚴凝牛馬蝟毛崇。重醺不飮醽無效。偏價驅寒炭有功。安得及今鄒律解。煖回蔀屋庇貧窮。</text>
<title>夜夢。與時宰諸公議余移薦。覺來詩以記之。</title>,<text>千里家鄕一夢間。凍雲漫雪不勞艱。堪憐化作漆園吏。肯許因尋槐國班。隨意難除時事變。忘形未斷世情頑。東荒孤寄天應念。先遣羈魂帶喜還。</text>
<title>靑魚松葉蒸熟。賖酒佐肴。與石醒大嚼賦得。</title>,<text>靑魚軟熟喜盤登。佐飮新甞酒價增。細嚼漸生牙韻剩。甘呑隨下口津凝。何人可復能知味。與子不妨對試蒸。美饌元來調手在。妙方烹煑異凡稱。</text>
<title>是日臘平也。囑校輩捕得鳧雀等。煎之佐酒。共石醒賦得。幷小叙</title>,<text>己亥十二月二十二日臘平也。茝人老子倩校手射鳧捕雀。煎以佐酒屬客而告之曰。客亦知夫臘之名義乎。曰未也。曰觀於風俗通說文及漢書魏㙜訪議等書。臘之事實。槩可以見。而其名義則臘者獵也。於是有祭先祖蜡百神之禮。而家語又有曰蜡之祭。勞農以休息。民勤稼穡。有百日之勞。一日飮酒宴樂。君之恩澤也。今吾與子俱是客也。旣非祭蜡之列。又無稼穡之勞。然則今日之酒。顧非無據乎。然而余觀臘平之爲告朔羊久矣。閭閻之民。焉知夫古聖人爲報本宣澤而作之本意乎。而吾幸生無事之時。宰百里而享專城。問其職務。惟休養民庶見已。迨此役車旣休。良辰載届。假遊手之夫。餙酬節之遊。使緣畝之民。有以知先王作蜡出於爲民休養之意。豈非歐陽公所云宣上恩德中一事乎。客喜而笑。洗盞更酌。繼之以詩曰。野雲羃地江氷裂。城中健兒挾彈出。圍叢遵渚試神手。鳧靑雀黃墮乙乙。借問今夕是何夕。南至之後第三戌。烹龍炰鳳玉脂泣。眞州太守曲宴設。隨例縱吏吏初散。擧盃屬客客則悅。今日之酒吾爲政。非蜡非休亦有說。今民鮮知臘名義。夏祀殷嘉是令節。百日之勞一日飮。宣民恩澤家語曰。歲時伏臘斗酒娛。漢時猶然今未必。我來臨民何事事。援古示今其亦一。勸君滿酌莫須辭。佳肴美酒前陳畢。客中自勞亦何妨。一番消却鬂邊雪。</text>
<title>冬夜獨坐</title>,<text>孤檠焰短漏聲長。憂戀無眠病且妨。經夜惹愁鷄失曉。向人欲語鼠窺床。衰年便覺煩容易。瘦骨偏侵冷過當。謾用詩篇消遣法。枯膓多賴試茶湯。</text>
<title>夜夢。與石醒，梅山。又三數詩伴。共賦七言律一首。覺來惟一聯句記得。石面層凌蒼錯落。松枝細瑣翠參差。因塡補爲全首。</title>,<text>犂然覺得夢中詩。獨坐點頭若有期。石面層凌蒼錯落。松枝細瑣翠參差。神形頓悟俱非實。名利飜成便不奇。堪與爲儔惟二物。歲寒心事許深知。</text>
<title>感事之作</title>,<text>回思往事問無知。時泰年豊海晏時。外宦從來憂戀國。內心推究亂如碁。鯪兼三角穿山甲。檳有四功大腹皮。頓覺餘生杳若夢。含盃取醉坐支離。</text>
<title>讀退溪集。有和白樂天眼漸昏昏耳漸聾之詩。仍念余年紀所至。正亦如是。况香山之詩。陶山之學。余所嗜好而欽慕也。爰和其韻。以寓千載朝暮遇之意。兼叙夫吾衰之歎云爾。</title>,<text>眼漸昏昏耳漸聾。鬢霜頭雪軆多風。起無筋力山川上。坐少精神書畫中。春夢欲醒時擬滿。遠行將盡路如空。年來所得皆過望。便是省躬天賜翁。</text>
<title>甞見養生要論。臘夜以椒納井中。以除瘟病。近時民間頗苦此患。方始甞試。先此記吟。</title>,<text>愆節冬寒病且妨。爲吾民事念醫良。預防井水嘉平夜。曉汲椒香得試方。</text>
<title>答洪察訪成潤書札詩</title>,<text>書來喜審近音何。况有佳篇不厭多。客裏生朝須莫問。怊然呵凍對梅花。</text>
<title>次洪病樵，成潤甫詩三截韻。一以頌先施之惠。二以欽高蹈之趣。三以贊期待之望。</title>,<text>錦鱗呑尺素。開喜若披雲。中有明珠積。雙擎疑是君。縹緲洪厓子。來遊鶴架山。安期名亦好。高出世人間。嗤哉道家流。葛夏責冬裘。苟善觀時變。應無抱瑟求。</text>
<title>己亥十二月二十七日 幷小叙</title>,<text>噫。今日卽余六十六回初度也。永感人之遇生朝。當倍悲痛。亦情之常也。而余之今日則當倍悲痛之外。又有當倍悲痛者。昔我先君子年六十六而下世。而余小子今年乃六十六也。撫時追慕。安得無倍常之痛乎。每念榮祿之來。不及於舞彩之日。而專城之養。獨享於孤露之後。其爲至恨於胷中。雖在平日而尙然。况乎哀哀父母生我劬勞之日乎。故自外宦以來。每當此日。無意效世俗設酌之嚬。而輒爲兒少輩爲渠爺不可虛度。間或有餙喜名色。然乃若余心則未始不遇境而興愴。對食而增感矣。至於今年之今日。旣無家人自隨之累。而顧有年數如新之痛。則寧復有一個半個俗例之悰哉。獨奈日子爲饒舌所簸。見有下輩稱辰之爲。情亦難遏。只當任之。而自顧風樹餘生。天涯孤客。孑然而坐。悄然而喟。一宮內氣候殊。政是今日之謂也。無寧以韻語自遣。猶得爲詩人不永傷之云歟。六十六歲天涯身。因人覺得是弧辰。酒杯餠湯具名色。下派庭屬上堂賓。無論永感與具慶。業已成風一例循。俗尙古人猶未免。我獨如何不思遵。此日景色難名狀。一堂歡笑一隅嚬。而笑而嚬問何故。語不能形詩以陳。三樂之中一父母。餘生孤露最傷神。痛切一從風樹後。恨隨三復蓼莪新。世間違養應無數。孰似專城靡逮人。喪畢無心毛義檄。官高有淚仲由茵。今朝感舊吾當倍。親壽天年六六旬。康寧合享無窮筭。淺薄難回不老春。不肖居然當此數。興言憶昔隔如晨。警欬惟能追舊記。典刑空自仰遺眞。我親胡憗頤期限。此理無由上質旻。况是哀哀劬勞日。終天痛恨杳無垠。豺知報本自天得。烏有私情何處伸。寄語人間怙恃子。殫誠須早莫逡廵。顧我零丁今白髮。三牲縱設已無親。寓形宇內餘能幾。欲報佛恩未有津。移孝爲忠無二致。佩來庭訓尙書紳。異時歸拜泉臺日。庶免庭前忝爾嗔。</text>
<title>賦所懷。示石醒求和。</title>,<text>檢曆翻驚暮歲華。怊怊心事可吁嗟。鵲巢雁北能知序。我宦君羈頓忘家。信報鄕音風竹葉。書裁驛使雪梅花。只今薰得如蘭臭。十載相隨愛日加。</text>
<title>走筆次吳雅承彦無題詩二截</title>,<text>短箋長幅拂窓暉。來趁筇枝穿市歸。欲和陽春忙下手。墨凘毫凍畵葫依。句語如君鍊到精。無題一讀已知名。官貧苦晩堯庭草。只看軒梅驗歲成。</text>
<title>年底措施。未得一如前規。良足笑歎。而略綴多少。登諸句語。一以志愧。一以消閑云爾。</title>,<text>歲色看看掛壑蛇。爐香繞篆整烏紗。遇境難稱心內事。炊糜不飽若蒸沙。歲暮志愧。猥忝分憂念在玆。心懸日下幾回時。顧余聞見無他技。一副成規少不欺。援前比今。玆州十室足聽聞。官與榮焉孝烈文。砥礪方來勖相勉。世間樂事孰如君。孝烈文士。蓬壺在左右天台。百里全鄕壽域開。存訊高年邦禮古。須知此物有由來。男女老人。歲暮天寒白屋貧。兒啼婦歎海無津。區區斗穀雖非腆。尙得元朝一日春。貧戶頒租。鎭日周旋雁班。家人父子本無間。手斟妙理能知否。刀筆酬勞一解顔。親酌將吏。客裡弧辰我所嗟。肴樽湯餠謾相加。不妨自任陳平宰。都把三班作一家。頒饋三班。投分甘苦試羣才。慚愧牛刀刃未恢。一臠可知全鼎味。人情銖兩不須裁。各廳頒肉。亥日曈曨上市門。零星列肆幾人喧。但令隴斷敺除盡。時價低昂豈復論。廵察塲市。日夕邊傍備喚呼。愛看黃口集羣雛。一囊一帶知何物。踴躍痴歡似出殊。侍僮囊帶。能知今日我生辰。送烹裁趁遠人。一一皆從渠手出。乃翁嘉悅此爲眞。孫嬌孝供。安期樵客躡仙踪。詩律知君老益工。和了一篇餘味在。渭天雲樹思無窮。鳳谷寄詩。</text>
<title>今夕何夕。臘月三十日也。靈臺翁其有思乎。甞聞范文正公以一日所奉之食。計一日所爲之事。稱則鼾睡。否則終夜不寢。古之君子欲不素餐如此。吾雖不能以日計。獨不能以歲計乎。於是瞿然却顧。歷數至年終。大抵以公則悔常重而慊常輕。以私則憂反多而喜反少。是乃事食不稱之形也。嘻噫。其可吁哉。然則余之今夜不寢。非守歲也。乃志愧也。不如滿引一大白。澆灌礌砢萬種胷。援筆賦狂歌行一則訖。開戶視之。乃庚子元朝也。</title>,<text>光武三載梅花發。茝生寒之伏于眞安裏。魚龍寂寂水不縠。鴻雁蕭蕭霜似匕。凜然欲買辟寒玉。黃金去在猗頓氏。我有一釼兮。魍魎秋血糢糊死。我有一馬兮。當年價高涓人市。嗟嗟釼乎馬乎。用之則行捨之則藏。惟我與爾。金刀天子不好武。顔駟郞潛三十禩。主人身乏一狐裘。玉樓昨夜寒粟起。先生甚貧食無魚。經秋瘦骨稜稜峙。吾軍亦足張大獵。試一提携薄伐彼。龍飛也似拔如虹。陸斷水擊毒於矢。一擧斬蛟螭。再擧殪乕兕。鰌鱔狐兔莫謾愁。弱毛孱鱗不盈視。澤藪俱空風雨晴。意氣歸時夕陽紫。丈夫豈眞志溫飽。乃知前言固戱耳。長夜漫漫何時朝。野雞不鳴天如水。曹䧺傳畢象戱罷。童子莫對睡而已。飮酒獨作狂歌行。笑矣乎此翁明朝六十七齒。</text>
<title>元日。與石醒及朴司果應夏，申雅錫胤對酌。因獨坐得一律。</title>,<text>老眼翻驚換曆時。初陽獻歲箇中知。雪氷氣像渾無力。草木精神自有期。盃酒懽成依舊日。梅花愛看着新枝。萬方民物從玆賴。敷得榮華各逞奇。</text>
<title>昨夕。石醒往話許舫山。夜深而還。朝來備道其所相酬酌。多可聞者。故綴其意賦得。</title>,<text>羡君情分喜先投。舊眼相看新白頭。海蛤初甞能佐味。烟㙜試吸足消愁。堪憐孤緖迷三昧。應盡高談注九流。寄語石醒知此否。說來銘謝亦無由。</text>
<title>詩謝許來亭歲需</title>,<text>酌盡屠蘓坐呵寒。梅兄石友淡相看。盤兼陸海來何自。口作宮商興始寬。風流不减墻頭送。談笑因成榻上歡。方信江州多勝我。白衣先問菊平安。</text>
<title>庚子立春。元月五日。</title>,<text>今當牛日策牛初。分與乾坤和氣舒。頌禱先從剪燕帖。吉祥卽看啣龍書。無荄不坼新迎候。有蟄皆驚久屈餘。天意重敎人意悅。年功取次更何如。</text>
<title>奉酬石醒弧辰</title>,<text>人日人生是石醒。喜逢六十欠單齡。吐虹胷錦超新藉。揷帽宮花勘舊經。結綬方知包玉煖。忘形漸覺照犀靈。唳嘹誰獻鶴飛曲。座遍梅香酒不停。</text>
<title>次許舫山迎春韻</title>,<text>同是今逢壽域開。我猶吟病爾含盃。在人有感能三聚。戀國無由問萬回。美醁堪當詩敵手。淡梅肯許李輿臺。微官趣味觀於始。一氣洪匀得得來。</text>
<title>靑松德川店午站。賦卽事。</title>,<text>纔過郡界近斜陽。謾道周旋趙店娘。自是所營酬客徧。如何全昧覺人忙。可憎從隷呵寒手。還笑主司催薄裝。天地中間如轉轂。生來豈得沒商量。</text>
<title>遙憶石醒弧辰。述懷。</title>,<text>羈窓獨坐報鷄晨。思到石醒初度辰。賀句固知緣契合。稱觴應有見交親。至情想起妻兼子。近境違多主與賓。留待上元還稅日。開樽對月更精神。</text>
<title>義城新谷途中。逢金雅琪鉉眞城覲行。</title>,<text>衝寒筇屐氣猶溫。可見君家孝理存。旋別那堪怊悵意。且將欲語便忘言。</text>
<title>六言詩</title>,<text>早歲命車堪笑。遠途冐寒胡爲。顔駟老子郞友。淵明先生我師。愧乏濫叨恩渥。忘踈虛縻廩資。郡爲嶺北關轄。身隨山南指麾。無可奈何有可。念玆所以在玆。澗壑層稜雪積。郊原荒凉風馳。路回石齒穿細。崖裂藤蔓補危。氷面布鏡心惧。山腰掛壁身疲。行窮絶險何似。上到崔嵬又其。天機自有運動。品物亦與推移。盖玆觀於所好。固其宜者惟持。氣候立春經日。節序祈穀當時。培栽原隴柿栗。塗墍村巷茅茨。燕帖新禱柱額。桃符已寫門楣。笄粧自羞村女。索戱爭誇里兒。飽了歡同稔熟。豫能效趁農期。雞犬穿籬繁畜。牛羊守宮凝脂。寒逗縮毛尙肆。暖回鬆土先知。久屈龍蛇思奮。未萌草木回滋。鳥知迎人如舊。山解款客呈奇。野菜頗資口腹。嶺梅新吐鬚髭。林禽投去日暮。峯雲歸盡天垂。巨川激楚種種。萬松欝蒼遅遅。經過皆然如此。眺望未必止斯。猶夫蟻磑世界。難乎羊膓路歧。人生乃以七滿。心事寧持九疑。上乘元無煩惱。下愚亦擇高卑。利用鍊金成鋹。不飽蒸沙作糜。容恕應無切齒。寬和豈有皺眉。內省問身知愧。隆恩與老長隨。已無及時零柳。雖不回光傾葵。髮膚臨民無惜。肝膽戀國每披。爲念邑由除瘼。自笑歲問成規。氷程間關暮燭。日晷容易晨炊。凍足行催僕瘁。衰軀擾多我羸。不歸非緣餘戀。有夢未甞忘思。顧念前鑑後鑑。興言千枝萬枝。脫籠早識鷴放。受緤固知鷹飢。臨事無如排憫。遣懷莫若邀嬉。呼兒貰酒滿酌。且將花箋題詩。</text>
<title>逢朴延日仁淳話舊</title>,<text>好官不要樂耕鋤。一種淸閑志有餘。老去應知詩律細。溪山勝處賀新居。</text>
<title>達城私舘。見女息有吟。</title>,<text>爾生於世八齡今。能知從父是良心。幸以新年逢吉日。且將與汝大家尋。初看奇異再逢愉。襁褓今成二尺軀。姿質佳嘉眞可愛。他年應不嫁凡夫。</text>
<title>姜主事寅初來訪。叙話賀筮仕。兼述所懷。</title>,<text>舊曆華啣特薦禧。鯤鵬化得海纔離。自是英才傾虎幕。重當新誥下龍墀。書曾有路緣君伯。契合全孚托女兒。訟課剸裁知也否。一公字上事無遺。</text>
<title>朴延日仁淳又訪對酌</title>,<text>我是知君者。相看意轉深。故交年少去。老病日侵尋。對酒悲前事。題詩見素心。風騷時不定。思下頂門針。</text>
<title>金主事宜鉉携妓來酌</title>,<text>異鄕誰款我。深荷十分寬。別設新年會。聊窮此夜歡。妓歌珠一串。梅萼玉千丸。明月兼尤好。從來耐久看。</text>
<title>吳主事平默來訪有作</title>,<text>久分驚換曆。戀想幾曾經。鄕國身俱遠。羈窓眼更醒。廵添杯酒穩。校得笑談馨。旋別翻疑夢。行將替筆靈。</text>
<title>達城縱筆</title>,<text>憶昔達城全盛時。棣棣威儀井井規。其文經史與子集。厥民士農兼商師。上堂日夕笙歌沸。春擁棠花第一枝。烟火如眠萬家戶。完似金甌不一。曾因王事頻經過。往往把臂多親知。月圓花開恰恰地。不道節物風光移。化翁挪揄在傍笑。海天一夜藍風吹。人事推遷等節序。金火之交凉意隨。我馬南來尋故事。所見半是滄桑湄。三街墟落踈星斗。百隊旗亭撒奕棋。新製高堂天半起。烟雲匼匝暎朱曦。蕭條獨翫霜氷漸。一半浮生醉夢痴。擧酒欲飮心無樂。此懷悠悠說向誰。就有差強人意處。今世羊公口播碑。緩帶輕裘江漢上。悍徒瑟縮民安之。濁河難將寸膠止。㓒室空多嫠婦嘻。吾道相傳在文字。古來鄒魯是檀箕。經殘敎弛今如此。同志方能一線持。頭白風塵視可者。若有人兮星西崕。今世難逢李公擇。拋却山房可敎兒。籝金一經辦輕重。耳根已熟披心辭。平生不後成人美。每當捐施忘己私。經三書四嶺營板。分囑編摩聽指麾。幷與縹箱不少欠。充作從今講讀資。但令少輩知此意。對案何可須臾離。他時馬卿其中出。老我不辭文翁爲。是知書者乃公物。只恨時人未深思。安得黃金似山積。盡買天下好文詞。派與寰中秀才子。萬落千村垂講帷。坐令大韓文物煥。丈夫能事畢於斯。</text>
<title>琴湖江途中</title>,<text>寒雪飄飄白髮侵。眞城歸客路重尋。數叢削出山名玉。一帶橫流水號琴。野鳥低飛江樹近。村鷄遠聞里門深。的看品物陽和轉。風陣磨天掃凍陰。</text>
<title>過店室。憶鳳谷洪友病樵述懷。</title>,<text>馳驅氣眩背和平。可笑經過假意成。心上那堪今日悵。夢中猶想古詩評。興言旋蟻難消恨。陟彼采蝱莫訴情。自顧未能知所止。怊然多負不如鶯。</text>
<title>山下里店旅夢一枕。逢金石醒，劉士建對酌。</title>,<text>旅枕化隨蝴蝶魂。平時所憶夢中存。倒屣相投山下里。盍簪共對歲三元。睡起遨遊還寂寂。想來情緖自源源。月懸峯額晨雞唱。獨坐怊然更洗樽。</text>
<title>早春行</title>,<text>去來日計八。苦楚椎懸天。氷布艱行路。梁沒病涉川。風雪雖云乖。春早亦堪憐。第觀波波者。車馬匝後先。百役路歧上。幷驅衣食邊。歲月消磨盡。古今名利塲。碧巒連雲際。黃沙結陣長。世情棊翻感。每思熱中膓。暖從氷霜後。天時届載陽。應候觀於物。隨地漸生光。春工多裁意。柳枝着輕黃。野麥生苗潤。驛梅吐萼香。望裏淡有影。霞靄暎交相。條風今幾日。雪消畵面張。巢高翎墮鶴。陽厚角抽羊。洪匀儘有像。將看次第芳。我亦物中一。豈無天憐常。勞逸分已定。國恩敢自忘。經苦方知樂。思柔足勝剛。始覺天造妙。寫我早春行。</text>
<title>上元前一日夕。拈韻賦事。</title>,<text>一年都厄去燃毛。百果今宵索價高。不老方求呑壽柿。辟邪聲作嚼胡桃。飮餘歲首椒花酒。蒸得上元羊角餻。遐俗尙傳風土記。且將梨栗笑爭饕。</text>
<title>上元拈天字</title>,<text>老宦佳辰涯角天。煕煕萬像到吟邊。功祈蚕室行膏粥。壽祝梅堂起篆烟。拾得何年爭荔撒。贈遺今日憶柑傳。月華未始嫌孤僻。大放淸光此夜圓。</text>
<title>上觀察使金公稷鉉晬辰詩</title>,<text>宖默亦有耳之鼎鐺也。欽風景慕。盖有年所矣。頃於湖省。信息漸邇。而今又爲嶺府郡依仰之宗主。私心喜幸。實不自勝。伏惟今者舊甲重新。晬辰奄届。於是乎享專省而躋壽域。斯乃人世間慶樂事也。然而孤露當倍之愴。家室未圓之懷。伏想難抑者不一。重以嚴程在卽。行將𨃃蹶矣。則又豈有佳悰於今日者哉。玆敢以爲此春酒以介眉壽八字分韻。獻八首詩。而前一半畧效頌禱之忱。後一半粗貢寬慰之愚。幸恕其狂妄而一賜鑑覽焉。瑤花六十一回朞。春屬嶠棠最上枝。絳縣老人籌甲子。周而復始自今爲。獨有二天賢刺史。又生平地老仙子。憶曾羅麗趨同省。爲我上司復遇此。綽約澄淸閣裏身。二千豊秩餙弧辰。野人之頌堂賓賀。融作煕煕肺腑春。江漢風流擅篤厚。神勞愷悌祿宜受。思將綠漲琴湖水。釀入年年獻壽酒。人世悲歡年二紀。桑田碧海杳盈視。懸知萬事莫如忘。隨遇以安君子以。圓少缺多是世界。適來南服荷除拜。貞符三字不欺君。明發西轅懷介。遙想臨堂把酒時。鬢華無𧏮帶怡怡。已從胷裡安排了。不見機微畧上眉。瞻望南雲翹我首。坐違同慶實慚負。前期日下無多遠。先綴蕪辭替頌壽。</text>
<title>夜坐無寐。述所懷示石醒。兼叙留別。</title>,<text>嚴程遠涉早春暉。臨別愁生白髮微。班行思有論輕重。道路煩無辦是非。持身常恐墮庭訓。報國空招對吏譏。自倚聖明吾不恨。向來心事已多違。</text>
<title>對話城西許舫山薰。賦得。</title>,<text>十載神交見面新。相邀半晌雅懷伸。春風和氣能消吝。秋水文章不染塵。記實墳庵先故重。卜居城社信音頻。官於斗邑吾何恨。好得寰中一偉人。</text>
<title>臨發有作</title>,<text>光武四年正月春。眞安太守理西輪。蕭蕭鬢髮三千丈。苒苒桑楡七十旬。懷璧匹夫元是罪。逋金俗吏乃同倫。逝將質對吾無愧。傍有神明上有旻。</text>
<title>廣寒樓外。叙別石醒。</title>,<text>十字街頭欲斷膓。故鄕有路促歸裝。以言向我無非好。應待彈冠日下張。</text>
<title>路過城西許舫山薰。推窓望余之行。盖因惜別中出來也。因賦識志。</title>,<text>推窓翹首舫山云。君不見余我見君。野樹望殘怊悵地。一般情緖却看分。</text>
<title>世長途中有吟</title>,<text>七十欠四見在身。南征北駕飽酸辛。若論世事何由了。尙帶官啣乃敢嗔。轉覺老隨愁伴客。更緣寒峭惱添人。看過多少梅花樹。淸操芳姿不受塵。</text>
<title>安東輞川途中述懷</title>,<text>行役損成筋力衰。自家公事足堪悲。査向望之無更問。證由椽絮做橫罹。懲案何憂明對質。嚴程只恨載驅馳。若令早賦田園計。未必今朝到此涯。</text>
<title>過安東鳳谷洪病樵庄二律</title>,<text>每看參商天一涯。盍簪爾日對朋儕。乃翁應望孫猶晩。遠客曾孚婿已佳。耕釣閑情新布置。琹書滋味舊安排。前遊如夢身俱老。更把酒杯自慰懷。抱我峨洋訪子期。板扉深處儼風儀。丹工漸熟沉痾去。靑眼重逢舊話遅。江上漁樵憐獨往。世間榮辱苦相隨。朝來就有河橋別。應笑風塵屑屑爲。</text>
<title>過安東鳳谷安英陽潤明墓。有感。</title>,<text>悲風古道隔明幽。欲訴深情向孰酬。長夜焉知黃壤曉。今朝可忍白頭儔。留看歲月松千匝。空有聲名土一坏。浮世同歸邱壠盡。徒增曠遠不須愁。</text>
<title>近日氣候稍和。春色漸敷。因賦得。</title>,<text>計程屈指尙多餘。千里間關賴板輿。遠客光陰行裡過。芳林消息望中舒。輕黃着意先楊柳。軟綠抽萌雜菜蔬。拭手東風詩律徤。起看春信遍州閭。</text>
<title>宿醴泉梅山朴雅台陽庄</title>,<text>旅舘酬詩似隔晨。幾回相憶遠馳神。前冬已卜逢今日。此地翻成訪故人。謝眺靑山長繞宅。漁郞春水不迷津。異時信息憑何得。也有江湖六六鱗。</text>
<title>次朴梅山庄壁上韻</title>,<text>忘形高卧樂陶然。景物依依古葛天。久聽寰中稱孝里。始知洞裡有神仙。梅家英竗淡如玉。柳子文源愚以泉。孤宦未歸眞可笑。情懷此日向君前。</text>
<title>過尙州薪谷川</title>,<text>長流一帶薪前川。松翠柳黃遙野連。驚見籬根春色早。秋花不落雪花然。</text>
<title>咸昌途中</title>,<text>名利爲余餌。一身空自浮。雪融如醉步。泥滑若狂流。何妨樵兒笑。無關浣女羞。斜陽山路晩。伴鳥武陵投。</text>
<title>宿武陵庄。述懷。幷引</title>,<text>武陵山庄。卽故學兒之幷州也。往在甲午。余自古自將歸于京第。路由于玆。見風水孔嘉。里俗洵美。故使渠僑而調病。後三年。復聚于京。而奄忽不淑。悲夫。余今老而不死。復得路過于此。巋然一屋子無𧏮尙存。而所謂人事者。邈焉無憑。悲夫。吾年未七十。而眼前之變幻如是。則麻姑宜乎興桑田之歎。而令威安得無華表之懷也耶。悲夫。七年重過武陵廬。物是人非倍感余。鳳去秋霄丹穴在。龍歸曉洞翠淵虛。流水不遮漁父到。靑山空鎖子眞居。傷心舊護園中樹。猶自逢春綠暗舒。</text>
<title>拈白香山韻。示申雅弘默甫。</title>,<text>飽聞山屋讀書人。深夜來尋氣味親。繼有家聲進士子。乃知門閥平山申。高原花亦向陽易。寒谷春應吹律因。空筭徒勞歸未得。芳隣不作老吾身。</text>
<title>武陵庄賦事</title>,<text>櫛枇村庄六十餘。隔年行到愛吾廬。壽藏豫料埋龍角。卜築端宜帶鳳書。生理勤持滋味足。舊交來問素情舒。當今莫道嫌歸晩。談笑含杯興自如。</text>
<title>余脫項途中。送族人德章。有吟一截。</title>,<text>幾度思君夢想偕。逢塲連榻盡情懷。若使吾人初不見。應無今日此分街。</text>
<title>羣仰棧道。得字。</title>,<text>斗截層巖俯碧漪。烟雲寫出畵圖奇。眼前飽得多佳景。未必愁過此險。</text>
<title>將臺店途中</title>,<text>寒减初回煖。條風發歲應。雪消光放水。泥濘滑凌氷。思想神猶𨓏。馳驅力不勝。辛酸誰復慰。白髮日新增。</text>
<title>聞慶邑店。止宿拈韻。</title>,<text>十分愁思可長吁。衰老緣何課日趨。到此地懸終嶺界。從玆路有近天衢。戍傳皷角重關暮。站設兵丁一隊孚。堪笑身心猶未醒。白頭乾沒利名途。</text>
<title>鳥嶺東華院途中</title>,<text>朝日東華院。塵勞不自由。堆螺排列峀。噴瀑似飛毬。雪蹂融輕陷。嵐騰吐欝攸。上門歸思切。一步近皇州。</text>
<title>忠州新院店。止宿賦得。</title>,<text>朝踰上門嶺。暮宿達川臯。夢思忘先後。心形役逸勞。遣懷謾寫韻。取醉更斟醪。坐久燈無語。晨鷄遠近號。</text>
<title>二月一日。滯雨仍留新院。店人以柇餻蔬羹代進午飯。此近此日傳俗云。因以拈韻。</title>,<text>濛濛小雨潤如膏。品物發生隨所遭。久坐無聊欹短枕。乍行難得脫征袍。斟醪共尙兼蔬饌。炊飯留傳進秫餻。春色縱然從此好。客懷孤寂奈心勞。</text>
<title>雨餘雲陰。餘寒尙峭。雪融凍解。跋涉極艱。過忠州江途中賦得。</title>,<text>料峭餘寒已飽經。忽忽行李過江亭。陰雲暗合天如醉。惠雨潛隨地解醒。衆芳須待鳴鶗鴂。孤興還生借醁醽。喜看務本農期及。擔負收陳遍野坰。</text>
<title>對雨後天氣。憶石醒有作。</title>,<text>月令中和節。天心下降時。羣生皆運動。品物揔榮滋。所以長懷想。如何遠別離。怊然無處訴。聊自一題詩。</text>
<title>生陽店。夢詣闕下。方値動駕。立待輦路。因陪從。覺來有作。</title>,<text>旅枕生陽店。魂交到帝鄕。趨身金闕外。稽首玉轎傍。遊擬華胥氏。醉憑槐國王。何曾夢知夢。虛度作班行。</text>
<title>竹山途中</title>,<text>品物漸看喚得醒。草抽微綠遍郊坰。雪消了換梨花白。雲染全爲柳葉靑。可聽飛鳩回凍舌。已經巢鶴墮殘領。東風自是多裁意。望裡先舖冷畵屛。</text>
<title>白巖途中</title>,<text>所過看春物。收拾有詩無。新蔌盈筐採。枯柴載械輸。柳梢纔放眼。梅萼半含鬚。國化春同德。洪匀浹一區。</text>
<title>店燈獨坐</title>,<text>獨坐縈思膓九回。懵騰諸子困眠堆。年衰何恠苦無睡。少壯只緣貪取杯。可笑口譫知化蝶。偏憎鼻息隱如雷。客愁不與燈相涉。每對孤燈愁自來。</text>
<title>早發白巖</title>,<text>忙着征袍出。星踈雞亂喧。霜沾衣愈冷。凍澁路堪奔。衰老那能及。酸寒未足論。貞符心上在。餒不忘壺飧。</text>
<title>金鈴途中。拈由字。</title>,<text>一氣洪匀轉。東風乃自由。苗抽田麥輭。萌動野林柔。春恐乾坤醉。水疑世界浮。融和消未得。白雪老人頭。</text>
<title>自余正月六日登程。自大邱至此凡一千一百里。而尙餘一舂遠。則又經一宿後。自可入京。言念所遭。不能無懷。賦得五古詩二十韻。</title>,<text>我年六十七。尙縻此所由。我行千百里。未及到皇州。嚮自達城返。洽爲月一周。屑屑徒爲爾。曷不委心留。若將歸賦早。無關羈宦愁。朝家靑雲器。專以蒼生憂。一念忠愛字。難忘聖恩優。禍福推人看。無不自己求。此意誰能識。怊然恨莫收。窮通雖有遇。才世不同謀。定筭無覔處。還似水中漚。從來眞可笑。頭白齒根浮。老驥須無思。敢期千里騶。看他虛舟繫。無意任乘流。心身每自問。照鏡拭雙眸。固知人物鑒。誰比抱瓌羞。節物驚心處。春色景迎脩。東風調一氣。謂與人理侔。獨鶴飛何去。暮鴉亂自啾。及身仍多病。莫若合歸休。</text>
<title>閏歲節候差晩。乍來乍去之峭寒。花意尙遅。因賦事。</title>,<text>今年節候歲餘加。天氣猶寒早不奢。突厥草靑曾紀曆。高公皷奏發回花。報功祀自村鄕社。務本書惟郡縣家。可是東風渾有意。先開靑眼柳梢斜。</text>
<title>野人籬落。杏花初綻。喜賦卽事。</title>,<text>三旬途路上。漸看釀春功。回潤曾過雨。調和便着風。草含原燎黑。杏放院燒紅。點檢人間事。方開壽域通。</text>
<title>舟渡漢江。途中有作。</title>,<text>旬二間關七百程。斜陽舟渡漢江泓。杏花偸出春消息。柳眼染成雨令行。每憶瑞浮雲裡闕。遙瞻光繞日邊城。吾將次第朝天陛。敢以爲高謝宦情。</text>
<title>到京第。拈韻遣懷。</title>,<text>隔年遠客伴春來。家室團欒太和回。病妻起迎全衰邁。幼孩知懽任顚頹。莫道人間爲官好。較看今日堪作魁。以余向人應羡我。欲言難盡口銜枚。饑飽寒煖隨所遇。未必區區作鴆媒。榮名厚祿十四載。憂惧常念報涓埃。得餉專城雖云樂。莫如團聚好懷開。人生偕老不易得。髮短身癠何足哀。聖渥偏荷天同大。兒孫俱叨棄不才。自分但知忠愛字。貞符煌煌志不灰。</text>
<title>皇太子殿下誕辰。詣闕參賀班。陛見後。祗受賜饌有作。</title>,<text>聖代元良初度辰。延祥佳氣拱楓宸。生知仁孝聲傳溢。拜祝表箋賀更新。卛土懽同開壽域。幾家赦降洗恩春。雲間樂奏千官宴。萬國衣冠一視親。</text>
<title>逢麗水倅崔正益。略聞麗水事。可異者頗多。賦懷得情字。</title>,<text>嗟歎衰容鏡面驚。如何不展我心明。檳有四功皆實地。鼫能五技盡虛名。羣動日趨同貴賤。浮生時與幷枯榮。一年年自减精力。臨事還多見物情。</text>
<title>孫婦劉氏初見禮。志喜。</title>,<text>開顔滋悅慰衰年。皇舅皇姑共一筵。嘉會祥儲春仲月。芳緣禮聘玉田挻。慶符有進稱觴際。樂意無窮撫棗前。漸就冠婚家事足。惟希操行爾曹賢。</text>
<title>二月十三日。卽我先考生辰。茶禮屢歲在外未參。今日始得躬將。少伸孺慕。有作。</title>,<text>幾度天涯望白雲。今朝始得上香焚。那堪孺慕稱單獻。難忘劬勞效一分。動喜無由追奉檄。賦歸不必愧移文。餘生反哺今何地。歲月蹉跎已老筋。</text>
<title>惟泳附職侍衛隊參尉 幷引</title>,<text>惟孫入學武官學校三年而卒業。可謂夙成。而渠素以儒雅見稱於儕流。今焉改途學武。其志氣動作。宜若錯枘不合。而每於較藝。輒居嵬等。今至於付職。仰而榮感。俯而奇愛。眞足爲老境滋悅。然而盈滿之戒。驟進之憂。旋切憧憧。二百英才敎鍊塲。新程學習日趍忙。王章自是無偏選。榜上參看倍有光。官啣榮耀賜章衣。離海初看鯤化飛。功賞由來勤苦地。也無今日子元譏。少年不負壯圖伸。法令爲師可保身。忠愛貞符家訓在。小心無作轉迷人。</text>
<title>排憫</title>,<text>聖主如天萬物春。緣何愆戾自由身。於心反究眞無愧。芳穢中間可質神。</text>
<title>崔五衛將辰性酒物備供。且言明往原州界。來晦間還來云。夜賦一詩以贈。</title>,<text>翟公羅雀日。漂母進飧時。顧我窮途感。多君末路知。戱魔偏忌滿。衰淚倍傷離。在旅休瑕念。燃灰亦有期。</text>
<title>停車場電機燈。庚子三月一日。幷引</title>,<text>鍾路停車場。今日始懸三箇電氣燈。其大差小於陶東海㨾。而燈光炯徹。無微不灼然可見。至於幾十里外。光氣爛射。眞是奪來電造也。都下人聚首喝采云。余下庭望見。卽平理院門前也。天宇通明。有同白晝。嗟夫電燈。只是箇一件物。尙能變昏黑而化光明。獨何人事則不然。西子蒙不潔而莫之脫。白璧混泥塗而莫之滌。太陽無由照覆盆之下。暖律無以發陰崕之寒。此何故也。考以官蹟而惟法是遵。參之供辭而據理可辦。然猶向隅者。無乃有猜覷者沮在其間。而非人爲所能推移者耶。吁可歎也。金雞玉鵲無消息。銕冷圓扉壁㓒黑。塗炭衣冠萬不齊。淺深涇渭誰能測。夜深欹枕不能眠。日高對飯不能食。是時月落復黃昏。奮飛無翼心惻惻。忽驚街南喧沸騰。半天高揭雙明燈。瀅如水晶皎如月。勝似仙橋踏廣陵。長安大道明數螘。士女奔波歡不勝。端知造化奪天功。挽回飛電粧爲籠。其大無過陶東海。變敎黑暗淸晝同。我謝當初製造人。燭理窮格何其神。苟令萬品皆如此。幽可使明冤可伸。于嗟人事獨不然。一失差毫謬以千。天高邈邈雲遮日。野濶蒼蒼氷塞川。工垂竭目遵繩墨。竟爾同歸尺朽捐。同是朱陽暎赤縣。苦海一邊笙歌宴。悲來乎歌一曲。電氣燈君不見。</text>
<title>偕劉士健，李士有，金弘植登弼雲臺閒散。次可吾室李領府事題石壁韻。</title>,<text>雲臺舊蹟幾重尋。巖壁蒼松歲月深。神秘靈泉槐下水。令人長壽至于今。</text>
<title>偕劉士健，李士有，金弘植，羅敬煥登弼雲臺。轉往七松亭。楓樹已折。主人亦已屢換矣。因占韻。</title>,<text>詩壇空寂滿庭苔。淸晝無人戶不開。往事蹉跎渾是夢。靑山依舊繞軒來。</text>
<title>偕劉士健，羅元一登六角峴 幷引</title>,<text>登六角峴。俯看長安。景福宮大闕內。多毁破空虛處。此因慶運宮材瓦移用故也。紫霞洞近處及東南西村。亦多毁垣空垈。而南村西村近處。多新建峻宇各公舘。旗竹種種列立。鍾路東門之大路則電車往來。其中華麗䧺傑。皆外國人屋子。蝸廬蔀屋。皆我國人戶。眞所謂公侯第宅皆新主。文武衣冠異昔時。在外幾年。今玆來見。無非物是人非之歎。可勝吁也哉。紫霞山翁年七旬。白頭非復朱顔人。來時洗眼桑田水。一回彈指上嶙峋。山童爲掃履底雲。九街塵色何紛紛。未央壯麗西京漢。栢社鞏固南河殷。昔吾今吾非兩截。所見大與當時別。望裡種種多壞垣。芳草萋萋啼鳥咽。高旗大旆入雲齊。問名盡是洋東西。碧團高第皆新制。紫電飛車異舊携。行人非不肩相磨。我少彼多云如何。不覺臨風三發歎。宛似塵塵閱恒河。所喜宣光運再昌。美人之居眷西方。衆流萬折朝東海。大邦仙李休無彊。</text>
<title>城北洞泉石亭 幷引</title>,<text>城北洞泉石亭。謁容齋尹議政告退。相公挽執携筇。同翫泉石之勝。指點景槩。亭之北扁萬松窩。水閣曰不盈閣。閣之前。大石平舖。可十餘間。石之南。詎巖特立。高數丈。廣可六七間。巖之上。老松二株大可數抱。長亦數十丈。枝幹廣達。全覆石面。杜鵑躑躅之屬。雜錯於萬松之間。閣下溪流。水通石罅。鏦錚之韻。與松籟合奏笙簧琵琶之聲。眞別洞天也。城闉咫尺闢桃源。丞相菟裘爰處爰。一道飛泉松底出。千羣啼鳥石頭喧。桑楡縱趁懸車限。葵藿猶應戀闕恩。爲賀玆區遭遇盛。偏因卜築世知尊。</text>
<title>姜晦林振永來話述所懷。寄贈四截。</title>,<text>山水淸音心所取。推看仁智能虛受。最憐高致在良知。與世周旋期自有。神精鍊到披雲覩。世事如棋無足數。蜂蜜蚕繅終屬他。從來不是虛辛苦。逢春卉木生由地。各逞芳菲殊有意。如不秋肧冬蔭藏。化翁焉得施明媚。自問身來精力沒。愧夫何有於人曰。眼前有路路還迷。日日日嗟生白髮。</text>
<title>訪羅議官元一碧下山房對酌</title>,<text>杖藜徐步勝車輪。碧下山房凈洗塵。幽卉奇花閒歲月。古書名晝撮精神。殊方說且探聞紙。異域人同摺寫眞。遙憶曾從愁裡過。對樽詩與思俱新。</text>
<title>偕諸益登六角峴賦詩。</title>,<text>遊翫登臨景物新。皇家恩霈樂成均。梯航異俗聳層屋。車馬通衢匝亂塵。形勢已從惟改制。方便姑看尙因循。近來延召多如雨。輔弼昌辰問幾人。</text>
<title>訪文議官尙賢賦詩</title>,<text>誰道吾儕紫陌人。一筇相訪意淸眞。座間賞曲孫桐抱。籬下忘機子鹿馴。生老太平康節宅。往來乘興剡溪濱。明朝君亦今朝我。歸去行將掃榻塵。</text>
<title>庚子六月十七日 幷引</title>,<text>是日室人生朝也。持服之地。不必爲此等餙喜。故初意欲忘過樣矣。少輩以余多年在外。今始在家。不可虛度此日。期欲設酌云。此亦情理之容或似近者。故頷之。於是親戚知舊會者甚衆。飯後懷甚幽菀。偕劉士健出往新門外停車塲。觀電車形便。則仁川八十里。每日四次往來。而其制樣。與洪陵往來車大異。不可形言其如何。而電氣則車之前頭車。卽電火車也。每車長五間廣一間半。高數丈者。七八九十車。幷懸附於電火車。往來其迅束。飛鳥所難及。見之不覺撓舌嘖嘖。劉士健云電車旣已觀翫。則將從何處去耶。余曰。閒散之行。待日晩後入去。亦無妨。劉曰觀已饒矣。轉向碧下山房似好云。故因入城。由西闕路。過武官學徒敎鍊塲。至羅議官家。六老幷在座。余曰。近日吾儕此邊之行。可謂無虛日。而每有少一之歎。今日則不謀而圓滿。何其異也。答曰。朝者已有吾兄之有書請速故也。余笑曰。請速之云。吾所不知。何故云然也。仍念此必兒曹所爲也。因相與一噱。少頃自本第午供上來。可謂豊備也。對嚼。夢外相逢意內君。十分眞的訝三分。西遊擬永車中日。北返還披碧下雲。社樹飽霜靈不昧。溪花迎日笑何紛。眼看雞黍無勞具。暗地盱睢詎待聞。</text>
<title>七松亭一會 幷引</title>,<text>金聖文請邀吾儕于七松亭齊會。劉五衛將永羲字士健年六十七。吳眞寶宖默字聖圭年六十七。金五衛將弘植字聖文年六十七。朴斯文來祥字一甫年六十七。文議官尙賢字聖希年六十六。金司果宅仁字允武年六十五。羅議官敬煥字元一年六十三。李判官基禎字士有年六十一。此皆自少莫逆之好也。且此亭自國初以來。相傳於詩班酒徒。而自池景龍氏卒逝以後于今數十年。此亭可謂零替。楓樹摧殘。草堂滲漏。幾至於廢棄。至于趙菊史奉璧氏入處後。與金而璧，劉煕復，吳膺默等諸氏相議。屋子則一新改造。以瓦覆之。凡五間。軒楣扁以七松亭。樓上揭捿碧樓。皆大院位手蹟也。楓壇上。種楓樹二株。而梨木依舊在。壇砌則一新更築。石泉亦依舊。水品淸冽。又多種林樾。伊後舊社父老無日不登臨修稧事。又再昨年。替寓今主人金宅仁。果木花卉楊柳等屬排置。亭之界境大段蕃茂。經亂以後。絶無名園遊賞之娛者。而吾輩能做今日之會。且皆葱竹之舊而橘仙之班也。何羡於商山之四翁。但名亭興替。與人事相升降。遇境興懷。不能無霜凄水落之感也。有亭有亭名七松。前輩筆勢烟雲濃。下有楓壇集鉅偉。風流繢餙時煕雍。昔我少年猶及見。秦京桃李俱春容。物換星移三十載。重尋故事秋無踪。落落晨星何處在。蕭蕭宿草荒山封。一樹棠梨兩楓樹。寒泉依舊鳴淙淙。覽玆曠感那能已。斜日翻鴉悵住筇。今之白髮舊時少。往往折簡邀相逢。吾輩昇平生長老。閒來歌詠于何從。從古名園無定主。盍於此地舒佳悰。眉宇軒昂霞十丈。胷衿磊落酒千鍾。起問香山當日會。九老何如八老儂。盛筵不獨流觴晉。古貌擧皆披𧝟恭。問君此樂來何自。上有仁天雲九重。至德之時多壽考。生來何幸逢羲農。頃歲頒緡頌溢海。今秋有糓高如峰。山東老吏往聽詔。巷謠可採補笙鏞。而我楓林無一事。惟時飽煖迷春冬。壇可登臨泉可酌。繽紛濟勝如期供。但願從今環海上。獜遊郊藪鳳來嗈。</text>
<title>中伏日。諸老來訪。登水閣設酌賦詩。</title>,<text>水上飛樓逈泛蒼。登臨無暇憶流觴。除非玉洞三淸凈。便是鑑湖五月凉。</text>
<title>工桑所感懷 幷引</title>,<text>內藏院種牧局爲牧養事。雇憑美國人。設所於工桑所內。前之掇綢所基也。作庫舍百餘間。此則牧養間也。其上又作板屋十餘間。高出雲霄。俯瞰長安。此則美人小攄居處之所也。其後牧養多不成實。因移所於門外。前之種牧處。美人則欲令去之。彼云本以十年約條。今甫五年矣。若欲去之。五年雇貰出給後乃去云。而仍留不去。反逐我人。奪土地。以至伐松毁板。惟意所欲而莫之誰何。又有一悍犬鐵索絡項。繫縶樹枝。狂號踴躍。人不能近前。此等爲弊。不可殫述。此地乃前日數賜幸臨之地。而今焉如彼。寧不慨然。有感賦詩。憶昔身爲供俸官。工桑盛事習常看。穩藉禽魚春漏永。太平花木午陰團。祥雲瑞靄門西外。殷輅蹌蹌動八鑾。紫袖昭容與劒佩。煕然媚愛一家歡。幽蘭洞裏香斯積。掇綢亭前德可觀。春風所在陽和像。縱倩良工繢餙難。自謂千秋輝竹汗。豈知一夜翻桑瀾。若有人兮云種牧。貰來三譯殊衣冠。結搆爲廝間滿百。又重傑閣雲霄干。撤我之垣毁我瓦。坐令驅使轉如丸。獸心人面終何益。幹事無成日就殘。見事初時恨未早。浪糜經費還堪歎。頑皮及索未來價。欲使敺之奈石完。斫取松杉誰呵禁。侵凌塲圃任盤桓。又有狺狺悍如豹。行人往往驚心肝。沃若柔桑無復舊。麻姑良足指三彈。荒墟溢目斜陽裏。到此那能不涕汍。願傾萬斛東溟水。滌盪妖氛就凈乾。慨我何時得見此。空敎斗膽輪囷寒。</text>
<title>洋櫻桃置諸床頭。占韻賦得。</title>,<text>自愛櫻桃樹。來從泰以西。柯靑藍似染。花白霰同齊。續續春來矣。叢叢子結兮。能無渡淮歎。爲爾一詩題。</text>
<title>內下松亭家修理費。上奏還寢。退出有作。</title>,<text>自分恩叨不敢私。松亭辭第已多時。無功尙帶河東守。軫舊偏詢魏鄭移。弱植只當承雨露。帑儲誠恐費毫絲。生成萬品洪匀裏。荐荷幈幪似我誰。</text>
<title>開國紀元節日</title>,<text>張空燈火閙需雲。賁餙昇平到十分。臺閣羣公眞可賀。偏應殫竭致吾君。</text>
<title>文議官尙賢請邀碧下山房。酌酒賦詩。</title>,<text>城塵匼匝晩炎烘。携手山房與子同。今世羅含元有宅。滌煩頻藉酒盃功。</text>
<title>英王受冊時。詣闕獻賀。志喜。</title>,<text>仙李靈春又一枝。檀墟盤石固洪基。仁天雨露春常早。不待桐圭削葉爲。</text>
<title>大皇帝陛下萬歲聖節。詣闕參賀班。退出志喜。</title>,<text>吾皇大道當天心。繁祉神休式至今。萬歲攝提春不老。一周花甲日重臨。堯雲五彩團擎盖。漢岱三呼碧入斟。在外十年玆覲耿。如新歡抃倍常尋。</text>
<title>整理松樹</title>,<text>吾家松樹老愈靈。待主人歸不改靑。榮悴相尋酷似我。一番浩劫桑田溟。可惜東亭王相竹。凄凄風日言難形。聖主伊今重賜第。急修頹塌掃荒庭。舊物門前公十八。盤桓老我手曾經。低者擎之欹者整。赤松依舊仙康寧。屋價不但添梧月。殷濤樂作琴冷冷。紫檀香升牲醴潔。從今呵護神其聽。草堂自此生顔色。賀語紛紛溢醁𨤍。自是田園托晩節。吾將與子齊年齡。</text>
<title>搬入松亭</title>,<text>紫霞山裏碧松亭。有第嵯峨入雲靑。名蹟經來頻換主。至今已屬天家楹。廣成直西開別苑。化囿擬周臺沼靈。旣以桑柘監圃務。又重蔬果蕫畦丁。顧以不才猥承乏。因之賜第作門庭。踈姿只恐無由報。殫竭微勞二十齡。效蔑涓埃事忽變。中間小劫桑田溟。我來自外經年久。重過故墟堪涕零。摧殘老樹空圍草。毁破回廊如撤屛。豈意宸衷特念舊。楓咫尺詢丁寧。曰汝依前入此處。因掌舊榦重理經。擧世生成孰似我。汍瀾感淚心肝銘。顧今經用非前昔。豈以身捿侈視聽。提絜全家仍舊貫。如新受賜主翁惺。南望終南後白嶽。喜將靑眼送排扃。幽蘭洞裏流觴渚。撤繆亭前較藝坰。恰似遼陽仙鶴返。半生塵夢了然醒。萬一鴻私何以償。白頭歌頌德明馨。</text>
<title>七月三十日。克善生男。顒希之餘。得此熊慶。其喜可量耶。志喜。</title>,<text>老鳳將雛雛又雛。丹巢抽出九苞梧。異香細引車前草。寶彩新增掌上珠。就次宗支添祚胤。佇看岐嶷供歡娛。工曹松第崇朝路。喜色荊妻較勝吾。</text>
<title>外舍廊前。擬來春以花木藩蔽計矣。劉士健以十兩錢助給曰。令於諸事。務從簡約。故藩籬姑令置之。然而其他捿治在此者。豈不嫌前無遮障乎。余以其錢築土墻三間。可謂草堂自此多顔色。賦得二截詩。</title>,<text>七綬歸來乏一金。治垣無計稱人心。春天花木多公物。栽植成遮入細斟。葱竹故人知仲貧。投分不惜十錢緡。墻圍眼看成三面。顔色茅堂一倍新。</text>
<title>黃鶴亭觀射</title>,<text>事隔如晨掇綢亭。而今重見矢丁丁。千斤不妄中心赤。百步爭能遠葉靑。豈以昇平徒逸豫。偏蒙施賞視均停。懸知睿等勞宵旰。陰雨良箴載六經。</text>
<title>因惟孫北靑補職事。詣闕上奏移附學徒隊參尉矣。退賦感恩詩一首。</title>,<text>猥以情私瀝賤忱。眞同坏蟄候雷音。孫將離祖愁征北。末至居魁乃見今。誰道聽卑天邈遠。方知納汚海洪深。歸來喜淚沾雙臆。糜粉難忘報答心。</text>
<title>諸老一會評茶。有作。</title>,<text>四老相逢眼便靑。峨洋未必待琴聽。商山橘戱成陳跡。吾輩宜評陸羽經。</text>
<title>輓趙小雲濟揆詩</title>,<text>幸得雲隣比。交遊兩世親。家聲安素履。身分樂淸貧。死別那今日。生離已五春。君言如在耳。誨我滯風塵。</text>
<title>宋中軍仁源要索覺心社詩。故搆得一則。幷引</title>,<text>閭巷而被幸臨之寵。散班而樹翊戴之勳。是必有冥默之天。先爲之陰相。而决非人爲所能安排。然亦安有非其地非其人而能當之者耶。竟爾嘉之以好爵。褒之以宸墨。使覺心一社。遍荷龍光。宋氏門欄。輝暎千秋。於乎盛哉。顧余以居則近闉。以生則倂世。而今始聞知。彜天攸同。竊不勝欽羡之私。謹搆數語。庸替攢賀之忱。天造雲雷帝出震。靈臺鳥獸魚於牣。塊雨條風三十年。恬嬉釼佩日三晉。大化醇醨元不常。禹湯旱潦誰前認。上有冥冥默祐天。視令可者早周旋。東都淸淑湊心社。新屋營來如誘然。刻木爲山鑿水沼。鋪排像得蓬瀛仙。作者爲誰身姓宋。甫經張老落新頌。豈意黃塵日下盪。致令妊姒播遷共。鳳有棲兮龍有沼。起居看翫於斯供。乃知萬事皆前定。不識不知惟俯聽。田翁自有負暄忱。準備先時尤可敬。天宇初晴流渥澤。煌煌四字門楣暎。我今來斯備聞之。欽仰高風擧賀巵。悠悠掠美何須說。有若耳鳴貴自知。一篇拙搆追將去。忠愛之天同秉彜。</text>
<title>南小營壯忠壇。甲午以後戰亡將卒致祭。第一位洪啓勳。第二位李耕稙外。他戰亡者。一切設位。各府部院大小官人。各隊將卒武官學徒齊會。大張軍樂。戰亡者稱屬。亦爲請邀。一軆行祀。時長安士女及各國公領事以下留館者幷觀者如堵。皆歔唏感泣。爲賦一詩。</title>,<text>團飯飢烏噪夕陽。愁雲漠漠日蒼茫。忠魂毅魄俱應舞。燒紙升香畢就張。可惜九原難復作。端知百世有流芳。豈惟河泰丹書誓。慰答殊勳設此觴。</text>
<title>九月二十五日。奉審洪陵。見以遷陵次諸具才始而還停。有作。</title>,<text>關雎樛木頌無彊。痛切慈天永閟光。來歲堪輿冥默裏。白雲何處是明堂。</text>
<title>詣興德殿。仰瞻列聖移摹影幀。有作。</title>,<text>愀然如復見文王。淸廟朱絃大樂張。七分雲日猶能寫。百世羹墻不可忘。民物至今思渥澤。典刑空自想衣裳。陞躋位號追先志。有道曾孫達孝彰。</text>
<title>與諸伴登水閣賞楓賦詩</title>,<text>魏紫姚黃不在今。繁華猶有萬楓林。霜枝着出臙脂色。風葉披來錦繡心。花事再逢春二月。天時正屬歲重陰。晩紅解使韶顔注。白首何辭揷作簪。</text>
<title>金令聖希以再昨日閣內生日。請邀吾儕七老。設酌賦詩。</title>,<text>莫云謀婦不時需。記得年年此日娛。南極有星天地久。中堂擧酒主賓俱。吾生倂値昇平世。晩節偏憐故舊徒。就次七家須去飮。誰辰某甲盡知無。</text>
<title>七老會于碧下山房。煮酒翫雪。賦得。</title>,<text>碧下難忘復易知。四時佳景雪尤奇。千山老虎銀粧石。萬樹盤龍玉着枝。我欲煖寒先煮酒。君能描寫善題詩。今朝謾自牛衣卧。堪笑袁郞是絶痴。</text>
<title>從郵便石醒許付書。有吟。</title>,<text>嶺樹迢迢白鴈流。裁書寄與意悠悠。遙知歲暮窮山裏。幾度相思欲白頭。</text>
<title>在郡時久未見梅花。及歸舊第。曾經裁置者。無一見存。懷甚索然。近因知舊間。求得一盆。置諸別卓上。枝條暢達。結朶甚多。而時尙早。未及弄珠。戱吟二詩。</title>,<text>林下美人氷雪姿。相思咫尺似天涯。朝來暗喜春消息。微坼瓊房欲半窺。九華帳裏李夫人。望望其來何太遅。情思闌珊還自慰。未開時勝已開辰。</text>
<title>盆梅今始爛開。以雪滿山中高士卧月明林下美人來爲韻遣興。</title>,<text>醞釀䏽胎春始洩。瓊璫瑤珮參差列。夢回隱若動微寒。錯訝綺窓含素雪。乍欲近前情便款。如逢姑射舊仙伴。未論踈影七分奇。先遣幽香一室滿。一茝翁前一樹間。終朝無厭百回還。羅浮庾嶺長相繞。誰道吾廬不在山。紛紛李白與桃紅。題品名花萬不同。爭似仙姿開向臘。好藏淸艶月明中。花兮莫謾㤪離騷。人物由來異所遭。我欲從今烟火斷。荷衣蘭佩較誰高。憶昨逍遙東閣裏。而今隣近西湖水。將身試問我爲誰。何太守兼林處士。肌上纖塵絶點些。香邊逸韻當肴佐。婆娑巾服主人翁。喚鶴携琴其下卧。昨日一開今一發。芳馨續續無時歇。堪嗟俗子嗜新飜。簸弄江城笛五月。娉婷窈窕淡粧成。玉樹春風細細生。欲倩良工移一幅。却嫌眞影損輕明。短短茅廬紙閤深。三時起傍整烏簪。詩成我欲誇新好。坐得唐人一逕林。不于山又不于野。乃在吾家非偶也。知我與君有宿緣。晩年相托紫霞下。石室老人侵曉起。薔薇露滴瑤臺史。粲然一笑臨風前。有目皆知西子美。衝破山寒帶早春。無勞按曆驗時辰。分明桂籍金門裏。擢出魁頭第一人。日哦公事一盆梅。乍斷東衙秫酒盃。復恐香山丹鼎破。還將此樂夢憑來。</text>
<title>克善叙任外國語學校副敎官。今則子若孫俱登仕路。榮感之餘。旋有盈滿之戒也。作詩戒之。</title>,<text>雙孫一子躡雲梯。榮耀深知少與齊。海鵬萬里初騰翼。燕驥千金始展蹄。涉世春氷元有戒。傳家素履敢忘携。從今勉爾懷盈滿。忠孝持身路不迷。</text>
<title>石醒書來久阻餘。見書於逢春之日。尤可喜也。有作。</title>,<text>喳喳靈鵲報淸晨。金石醒書寄茝人。消息備諳依昔日。時辰巧値立新春。宿緣何似來緣重。喜事先占會事神。千里聆音斯已足。夜回還有夢魂頻。</text>
<title>李判官基禎回甲。在於十五日。而是日設酌請邀。吾儕七老赴會。主翁以簇子一雙出示曰。此是琴來台之子舍閔洗馬忠植所書。是月是日。玄枵躔次。有子有孫。班衣繞前。又曰非但此也。錢三百兩衣服一襲烟竹等幾種及上項簇子。台監親自帶來。如此光耀。世豈多有耶。以詩賀之。</title>,<text>靑雲一字貴如金。况復兼珍自帶臨。亶合主人誇盛意。頓令諸客起歎欽。知君受祿將無筭。名士揮毫故有心。來夜前江虹月貫。添得新輝影不沉。</text>
<title>庚子十二月二十七日 幷引</title>,<text>是日卽余生朝也。初以都勿有設示意於家人矣。渾都俱以余久在外方。未得團聚。今幸在第。不可虗度是日云。期欲餙喜。駸駸至於不可禁止。是日兒輩私自廣速親戚知舊。濟濟來會。七老亦在其中。食物諸品。自家中各家俱有極力之供。可謂旨且多矣。余與諸賓對嚼盡歡。信是年來初有之盛也。六十七歲茝老于。記得弧辰何苦爾。况是孤露當倍悲。萬慮都灰付雲水。吾今年老聽子孫。強鼻渠曹沒道理。謂余在外許多年。到得今朝未餙喜。只增思家與戀親。怊悵臨飧忘食耳。今適歸第亦天恩。易知難忘初度是。在渠私情容或然。姑令任他難呵止。爰速諸舅及執友。朝來滿堂肆筵几。一室情話甥姑姨。四隣宿契羅劉李。酒𥸴魚果兼諸品。進排駿奔僮千指。諸家各自殫其誠。擧座皆云多且旨。陳平宰肉余所欽。今日差強帶喜視。乃知宦遊眞謾浪。此樂靡遑度客裏。東衙斗祿猶在縻。賦歸何時卧栗里。</text>
<title>庚子除夕 幷引</title>,<text>余自外官以來。每於歲除之夕。率有韻語。卽旅舘破愁之方。非強爲之例也。然統一歲所涉之夷險。所遇之悲歡。盖於是乎舖叙。而備忘鑑戒之義。寓於其間爾。今歲則所謂夷險悲歡者。有大於常年。雖欲無述。其可已哉。上章臘月月終日。斷送翁年六十七。更漏向闌蠟炬殘。欲眠未眠坐抱膝。譬如蘧蘧一夢寤。意馬馳入來時路。眞安正月啓嚴程。朝發漢川鞭巷暮。氷雪艱關半千里。望望長安日下指。洪丞庄上懸燈話。柳弁家裏侵星起。此行非緣賦歸歸。尙見妻孥半悲喜。一種貽憂長婦阿。崩城哭後抱貞痾。評院行査被喚去。公私兩悶欲如何。覆盆無由太陽照。幽滯圓扉日亦多。債帳彌天蒙實虗。一番厄會平生初。累絏昔贒猶不免。自顧無怍心怡如。蘭報胡爲在我側。聞之不覺胷臆塞。才經請願急到家。老妻疚號孫深墨。裁抑從權理鉅創。明堂乃在覺心上。第見陰崕春載陽。藤葛稍稍出淸塲。零錢麗郡無多在。公稅眞衙了月當。上有仁天臨聖睿。幈幪雨露降松第。桑所微勞記往前。苦懇幸寢捐金惠。携挈全家整頓安。如新受賜共抃歡。屋券重添梧月價。試策扶老撫盤桓。學校官啣耳忽驚。二孫一子同時榮。渠曹敢擬靑雲器。作詩申申戒滿盈。自顧菲才合置閒。又聞新除在益山。咫尺諄諄戒速赴。昨日成命今日頒。便蕃渥澤來相因。感淚縱橫濕滿巾。仁浦輪帆何日發。誓將精白去臨民。</text>
<title>感恩詩</title>,<text>惟月之正初吉也。新除太守新詩寫。去年今日嶠之南。今年今日在日下。朝隨鵷鷺參賀班。咫尺彤雲捧聖顔。盛德光輝堯四表。千官拜舞漢南山。盈庭星弁角峨峨。偏被鴻私我最多。憫念冥頑迷去路。帆風南指駕滄波。太似臨津得寶筏。一瞥萬里關山越。啣命斯須不敢留。行將指日辭天闕。津吏津吏聽我言。輪汽那當發海門。我自有錢防雇直。上等中等何須論。况聞湖南疲弊州。空曠民憂歲欲周。涓埃報答將何以。丹我之心白我頭。</text>
<title>乘電車有作</title>,<text>飛禽落後矢難前。午發都門夕港天。一自西洲新轍後。電師也已縮神權。</text>
<title>仁川港口拈</title>,<text>曾聞海市有波斯。磨螘常憂遠莫追。今日風輪天借我。珠璣寶貝盡看之。</text>
<title>出發大和川丸渡海</title>,<text>千里凌波一日間。依如列子御風還。覕過鵬背洋洋水。爭露鰲頭點點山。下碇長年猶果腹。登津遠客揔怡顔。就中樂意儂先得。無恙童孫穩透關。</text>
<title>登海望亭。亭已墟矣。北通仁港。東則湖南諸山。極目羅列。西通中國及泰西地界。茫茫大海。不知幾萬里。點點島嶼。如星羅棊置。南通七山大海。形便大槩如是。眼界四望無際。爲海上寬敞之第一。而方羣倉全盛時。以名勝擅聞之地也。不覺縱筆。</title>,<text>放去收來眼不窮。旣然西北又南東。靑山歷歷碁羅局。白日茫茫鳥入籠。惟有幈幪天在上。更無碍滯芥于中。梯航自此吾韓國。願使朝宗九道通。</text>
<title>沃溝石橋途中</title>,<text>海水蒼茫山欲平。石橋上下路縱橫。消息因書先遣意。時由以鳥始敎鳴。七十齡衰新太守。一千年去舊王城。今朝就此春同至。遐俗應看帝渥榮。</text>
<title>臨陂防築項店。逢康古阜寅喆叙話。</title>,<text>官路南來幸遇君。天敎宿契得交欣。等閒今作還相別。野樹寒鴉噪夕曛。</text>
<title>栗村面沔橋店止宿。印章自高山兼官來到收置。於是乎一擔重任。委着身上矣。太守其有思乎。此是吾郡界。因占韻。</title>,<text>折腰今到界。職事馬銜如。報國曾忘劒。憂時已有書。羞爲經世賤。要識致身譽。州縣徒勞爾。頭添雪愈舒。</text>
<title>存濟堂初到夜。唫得。</title>,<text>坐席推遷荷聖輝。從來儘覺昨成非。雪自任敎春正早。天曾新放月圓機。欲把經綸安蔀屋。要將文字定嘲譏。提携幸有兒孫侍。肄業晨昏頤指揮。</text>
<title>豆川面途中石塔石人。皆古蹟也。因卽事有吟。</title>,<text>官門皷角趁淸朝。次第經過物色饒。踈密碧梧侵歲月。交加翠竹入雲霄。善根寶塔惟瞻視。煩障石人眞寂寥。好處山河頻駐馬。天低野濶望中遙。</text>
<title>全州漢川途中</title>,<text>峰回路轉記吾曾。自爲看奇氣益增。舂下盈科升瀉水。田間見習尺量繩。風翻楊柳輕黃着。雨洗松杉重翠凝。勝槩惟詩收拾處。一生憂樂似堪憑。</text>
<title>肇慶廟，慶基殿。行展謁禮。賦得。</title>,<text>乾坤元氣華精靈。仙李花開萬世榮。赤帝儲祥豊沛大。蒼姬毓慶漆沮淸。堂基想像追先志。香火綿延報本誠。天作高山名更好。完如磐泰永文明。</text>
<title>完府雜詠三截</title>,<text>職是旬宣位亞卿。起居珍重閣澄淸。我行自喜春風早。挾路棠花照眼明。右觀察府。湖南名勝一完山。地大民殷務不閒。入境暗聞街巷語。吾州新得福星還。右本郡。牙旗井井陣堂堂。新設戎籌逈出常。邊徼卽今無警急。祗應軍令付壺觴。右地方隊。</text>
<title>梧木臺。太宗朝駐蹕之所。己亥建築御筆事蹟碑閣。又其下紫蔓洞李木臺。穆租大王舊基。己亥建築事蹟碑閣。有作。</title>,<text>梧木臺前李木臺。完山郡裏固山嵬。風雲草昧淵潛日。誰識神龍養德來。右李木臺。豊山秀碧沛淵淸。魚鳥不驚春草生。山下祥雲凝自在。人言曾駐八鑾行。右梧木臺。</text>
<title>南固山城城中。有萬景臺，南固寺。賦得三絶。</title>,<text>粉堞逶迤擁翠微。城中啼鳥吏人稀。莫道今無陰雨備。海天烽火昔時非。右南固山城。臺名萬景景惟多。湖上風烟滿眼羅。今世長康難復得。秋來染筆欲如何。右萬景臺。斜陽偶着白頭僧。寺在西南第幾層。咫尺城塵喧不到。一聲梵唄萬緣凝。右南固寺。</text>
<title>完府。湖南第一省。人物稠匝。物華豊裕。一自甲午東亂以後。城內外人戶之燒燼。近三千戶。就中饒實戶。皆出居外村。其後不無補充之戶。而尙多墟里蕭凉之狀。余之此府行過。今爲十餘次。不能無感舊之懷。賦一則詩。</title>,<text>完營盛時吾少年。我今衰謝完亦然。借問幾何曾日月。恰纔星周二十天。當年之事吾能言。撲地閭閻萬戶烟。百隊旗亭錯珠貝。街塵拍拍磨人肩。鼎沸笙歌春晝永。朱衣往往中酒眠。那知化翁在傍笑。一番劇戱飜桑田。綠林豪兒叱風雨。玉石同歸劫火燃。可憐霜凄水落後。策馬重來尋往前。碧天廖廓星斗落。大陸蒼茫陵谷遷。所經舘人非太半。壞垣無數草芊芊。我欲把酒問明月。後天非復先天圓。吁嗟盛衰固如此。且可高吟詩一篇。</text>
<title>乾支山。卽完山李氏先山。而舊無往蹟昭據。未擧追遠上經紀矣。當宁己亥。因特敎設壇竪事蹟碑。置守奉官。</title>,<text>古事古如書契前。天長地久幾千年。無徵未暇遑追擧。有待初看遠慕先。神樹春回抽葉玉。靈泉氷解溯源璿。白雲邃洞封壇屹。禋祀從玆嶽不騫。</text>
<title>春日途中遇雨</title>,<text>陰雲天暝合。雨事更愁予。霏到春來好。苦添客裏攄。最憐膏潤始。正及發生初。行路偏多惱。含盃強破除。</text>
<title>煎啜黃茶</title>,<text>湖南半是海之沿。風土頻逢匝瘴烟。老我太難調夜胃。阿咸云又减朝饘。當年誰得黃茶種。今日初醫白痞顚。可惜居人不解愛。秋來全付斫薪邊。</text>
<title>昨歲正月二十八日。余自眞寶郡發京行。與石醒解携矣。又於今年正月二十八日。得與石醒相見。是亦一奇事也。叙歡賦得。</title>,<text>傾盖如新更拭眸。閣梅深處榻香浮。去年今日眞安舘。是月東風金馬樓。萬轉霜鍾餘舊感。重逢萍水散覊憂。欲知別後閒忙事。雙鬂添華較誰尤。</text>
<title>退休堂。次板上韻。</title>,<text>衰年吾亦卧淮陽。喜見居人養有方。歌皷淹留離日影。軒窓控挹壽星光。無春不共花三逕。見月常邀酒一塲。向子莫誇婚嫁畢。名山未必勝斯堂。</text>
<title>正德亭。用前人詩韻遣興。</title>,<text>春遊謾浪日如年。忽遇一亭亭翼然。大野遙呑雲外峀。長堤半割柳前川。碑顔歲久苔含露。矢道時平草織烟。可惜當初陰雨備。伊今全屬暢舒邊。</text>
<title>皇太子誕日。飾喜宴席排律。</title>,<text>猗我皇韓子啓贒。今朝中外慶同然。烟花四海謳歌溢。星弁千官拜舞翩。叨荷新榮來此地。粗伸微分設玆筵。緣疴縱負觀公速。飾喜那無郡老延。絲管洋洋聲若沸。衣冠濟濟座初圓。瞻依盡在前星下。愛戴同歸小海邊。諸客但知今日樂。而吾最荷上天偏。別園桑務專治日。甲第松亭再賜年。三宮密邇叨陪地。八綬連仍有隕天。憶昨春承春誨。戒令輪海趁從便。睿語諄諄猶耳在。菲忱歷歷此肝鐫。南溟利涉靈攸仗。北斗遙瞻夢每纏。慶節千秋應久遠。仲春八日又回旋。鵷班阻賀懷還切。虹渚馳神病欲痊。洪海爲需猶恨小。傾城廣慶豈云全。暖寒調候陽和早。賓主同情攢祝先。就次盃盤歌笑洽。太平雲日戀忱懸。遐州設宴伊誰賜。壽域躋民亦有緣。周室風謠仁趾美。滁亭豊樂上恩宣。作詩爲頌無彊祿。歲歲年年於萬千。</text>
<title>有承量地監理奏差電報。以若衰邁。猝當劇務。可憂矜也。夜述所懷。</title>,<text>才微志則大。盤錯不辭難。痴擬陳平手。空懷孟博歎。値玆時務日。袖手坐傍觀。有言嫌越俎。無路喜彈冠。妄想終何補。移麾分所安。敢望酬鴻渥。徒慚費廩餐。電音忽何至。夢外得高官。事同超級賈。榮邁上壇韓。偏蒙乃至此。感淚自汍瀾。揣才雖踰分。圖報合鐫肝。矧玆民國計。須要十分完。償功憂大費。巡役察微奸。寄語數君子。同舟濟急灘。硬脊重磨礪。擔肩倍竭殫。昭昭天在上。照我一心丹。庶幾效尺寸。然後足盤桓。自從聞命日。無寐坐宵闌。涓埃報何以。彌覺浩倪端。</text>
<title>謝掾廳酒物</title>,<text>宦味年深轉覺辛。尋常日再食前陳。孔公何苦兼旬醉。彭澤堪憐五斗貧。豈意煩君供大嚼。多情餉我及傍人。枯琴瘦鶴官梅下。剩得紅顔一度春。</text>
<title>古井硯詩</title>,<text>誰採崑崗玉一莖。磨礱溫潤極其精。形同鯉脊飜波偃。色似鴉翎帶日明。貯水質堅能耐久。存床體厚自無輕。老來欲侈文房具。添得陶弘補客卿。</text>
<title>塲巖趙雅濟昞付古詩一則。因次其韻。致書答之。</title>,<text>輕舟南垞去。北信杳難聞。懷哉洞陰下。隣好美亭云。阿咸會此意。開袖動蕤薰。情辭兼大作。如得鼎鍾文。字字相思我。依依忽到君。所嗟乘汽早。虛辱枉車勤。想見山陰雪。歸筇倍費筋。豈知千里外。重與手相分。浪跡淹金馬。遐標管白雲。懷來起步月。流照兩慇懃。會待歸田日。重尋倒屣欣。</text>
<title>官房北便全塞。惟壁之上面設雙窓。然窓之外未數步。有廁間。窓開則廁便遮目。非但穢氣可惡。每苦眼界太碍。卽命撤移於通房西壁外。其往來亦甚便易也。余乃闢窓擧眼。彌勒山畢露而全輸凌虛之踴躍。朝來之爽氣。擧以有之。快矣哉。前之作廁者爲誰。可謂好沒東西人也。戱題一語。</title>,<text>祛穢除遮轉眄間。開窓忽得一靑山。香爐秀色帆頭出。玉女眞容鏡裡還。坐此二旬今始見。從玆三籟可追攀。詩成起傍梅花問。存濟高堂幾倍顔。</text>
<title>寄書務安堂村吳雲史鎭龍一律一截</title>,<text>看梅忽憶隴頭人。爬起詩愁一倍新。海嶽草埋蒼鹿跡。關河路阻錦魚鱗。庶幾遇矣移相近。何日忘之夢亦頻。薇露蕤香方有待。恐君佳作襲緹巾。西東戚戚四年間。忙者愈忙閒愈閒。裁得相思寄將去。海天回雁幾時還。</text>
<title>近因吟苦。多日閉閤。其後因量務事。减額也修報也。許多往復也。擾擾太甚。無暇念及於賞春。不知花事之如何。是日也。通引泓觀，光泰輩折得山茶辛夷杜鵑躑躅桃李等花。盈把以來。余不覺喜動於心曰。以我花癖。貽阻至此耶。苟知菩蕾節到。則雖云百忙。豈可無一番出看乎。因分揷三甁。置諸對案。賦詩。</title>,<text>知我前身香國人。一生願與花爲隣。開園一一臙脂土。築逕三三錦繡茵。莫云官守無閒隙。河李楊梅處處春。一封花種來時。自笑芳心老更新。到郡之初春尙早。鄒生暖律苦無因。元來好事多魔戱。暗裡那知造物嗔。二竪侵身仍伴住。一官添務倍紛綸。刀圭簿牒無虛日。役役勞勞兩箇旬。世間甲子那能識。繞壁無眠起坐晨。忽看一握官僮手。白白紅紅驚我神。杜鵑桃李俱堪愛。躑躅山茶各認眞。中有辛夷黃獨也。長莖開着朶鱗鱗。招使近前手一撫。吟眉喜展兩山嚬。念我奔忙曾幾日。伊今方覺是花辰。節物若非由爾眼。韶華虛負屬吾身。分揷三甁存几案。側看橫看情日親。傍人且莫憂枯損。中貯漣漪滋厥津。玉壺古有賞春客。今我得之誇道頻。</text>
<title>正德亭試射。取其優等施賞。又作呼新之擧者。凡四個人。壯元幷墨面而進退之。余仍還衙。管絃皷角等物。屬之渠曹。任其恣意娛樂矣。一辰刻後。以渢渢之樂僛僛之舞。魚貫而入毬庭。踴躍翩𦒘。各逞跌宕。眞是歡天喜地。而就中所謂閑良鄭完天者。尤極可笑也。賦得。</title>,<text>細草喬林雨乍晴。翛翛羽鏃向空鳴。較勝豈徒懸賞故。一塲嵬捷亦功名。四箇堂堂第一人。雙環墨面試呼新。榜中故事風猶在。甘受泥塗進退頻。彀中人化酒中豪。存濟堂前舞袖高。翁亦倚軒無一事。甁花深處撚吟毫。</text>
<title>送侄兒永善之京</title>,<text>千里今行爲見吾。承歡朝暮在傍趨。文華可愛需時足。姿性能知替事愉。客裡那堪淹日月。山中亦自有妻孥。天涯去住悠悠恨。惟願風帆利涉湖。</text>
<title>姜進士佑亮邀與石醒赴原村李監役鍾林號樗田詩會矣。及廹曛又偕還。以其詩軸示余。一回披翫。甚皆佳作也。因步其韻。</title>,<text>三月鶯花麗景明。列仙齊集郡西城。小壇鶴拾踈松韻。深院龍吟粉籜聲。鈴語隔墻徒起羡。瓊章入手更關情。南征我馬何時返。方信詩家獨太平。</text>
<title>南山途中。有所思述懷。</title>,<text>巡審何勞此載驅。殊方重荷渥恩濡。商量自可思三復。才諝曾無學一隅。經過病情猶未坦。尋常人事尙多紆。每將身分隨時問。行路須知是畏途。</text>
<title>完府旅館。謹次觀察使趙漢國氏梧木臺遊春韻。</title>,<text>綠印油幢暇留連。百花融蕩柳三眠。黃金不到廉貞上。白璧長隨笑語邊。滿座賓朋樽有酒。寫箋詩句筆呼仙。與民宣化春同得。散作太平萬井烟。</text>
<title>全州於穆川途中卽事</title>,<text>明媚風光爲我輸。洪均有像滿寰區。野花開口憑誰笑。林鳥和春向客呼。田畒香蔬趁採女。壠原時雨起農夫。望中物候神精爽。吟苦從玆頓覺蘇。</text>
<title>萬頃途中得中字</title>,<text>行行堪忘苦。鶯滑柳條風。芳草連天碧。奇花暎日紅。作詩文字拙。問路店家空。富洞雲俱遠。聊知指點中。</text>
<title>歷問朴監察啓煥匪所病情</title>,<text>去國投荒久。嗟君問謫居。鬼謀應不恨。字咄也空書。憐病懷常切。開顔語輒踈。聖朝多雨露。天佑必無虛。</text>
<title>金堤郡量務所。雨中獨坐。</title>,<text>兼啣非本素。夙夜戒心端。承乏吾何有。引陞或錯看。固知成事美。自謂得才難。家訓貞符在。惟公不外干。</text>
<title>修簿所點檢</title>,<text>磨朱調野草。會寫是書廳。㽝座渾成積。直梯各得形。惟公當自誡。家㗲忍堪聽。事到和平日。吾邦就有寧。</text>
<title>雨中拈仁字</title>,<text>春來因久旱。遍看惱農辰。雲暗天低樹。風馳地捲塵。簷鈴連夜急。階草亂泥淪。膏沃今如此。從知發育仁。</text>
<title>古阜白山津頭</title>,<text>朝來收宿雨。景物倍新鮮。界劃三州地。津通一板船。落花浮水面。驚鳥起人前。巡審躬親在。何如蟻磨旋。</text>
<title>古阜郡量務所述時事。步板上韻有作。</title>,<text>盍簪自謂樂吾生。爲訪瀛洲到郡城。柳煖鶯歌聲愈轉。春和麥穗浪生輕。常間最愛書能翫。渾處方知水本淸。難道眼前花事好。東風開落是何情。</text>
<title>過井邑郡南路。奉審尤庵宋先正受命遺墟碑。仍往郡坪開量。本倅沈吉求亦出來同榦。因卽事拈韻。</title>,<text>啣命湖南服土中。遍巡原濕盡愚衷。短碑指點遺墟在。量尺施行古制同。山川靈毓金生水。草木精華白間紅。方來最好襦袴擧。太守政成春共冲。</text>
<title>內藏山沙門洞口</title>,<text>攀石穿林去。幽懷自愛奇。犬牙山抱壑。馬跡路分岐。好景輸詩句。行惱賴酒巵。暮鍾知寺近。須可現摩尼。</text>
<title>內藏山碧蓮庵。次板上韻。</title>,<text>內藏山裡白蓮櫺。絶勝聞來已飽經。軟綠佇看多長就。丹楓猶屬近凋零。千林花鳥殿臺面。萬壑雲霞圖畵屛。幸與老僧聽古事。證心明月滿前庭。</text>
<title>淳昌途中</title>,<text>老宦來方外。迢迢天一涯。望寬無限地。香襲有餘花。蚕女要桑葉。厨兒折菜芽。聊知爲客悶。試向酒須賖。</text>
<title>潭陽郡初界</title>,<text>今於經過地。密峙險尤。春色乾坤醉。水光郊野浮。村邊兒犢躍。籬畔母雞搜。夕照耕夫返。漁翁釣不收。</text>
<title>昌平艾橋途中</title>,<text>村村農務急。秧㽝又催耕。牽恨柳千縷。惱情禽獸聲。園林紅錦綴。野草綠茵平。近日追尋遍。殊方見物情。</text>
<title>光州府旅館縱筆</title>,<text>百憂鞅掌一身微。金馬門前早策騑。川原曠漠熏天惱。徒隷艱關抵夕暉。設計多方勤採訪。發人陰伏素心違。就中一事關由大。南望光山又發唏。圖事多難憑尺牘。省心猶悸脫圓扉。偶得浮生閒一日。山蔬飽喫內藏薇。及到南湖驚近信。棠花帶雨鎖重幃。幕裡惟容醫士納。省中還覺吏人稀。千里驅馳心上事。都歸雨散與風飛。夸父天邊空躡日。君平廡下謾支機。朝來強與申生別。事不諧心只有歸。堪憐前路多奇勝。收拾風烟是庶幾。</text>
<title>朝飯申監牧官壽燁庄</title>,<text>卜築城西賦二宜。訪君今日以曾期。石榴崩紫當三月。杜竹藩蒼貫四時。琴調話心之子爾。詩辭言志是吾誰。舊醅新韭兼鷄黍。便感白頭自少知。</text>
<title>長城月坪途中</title>,<text>途路平如砥。藪林屯似雲。韶華隨處可。麗景起余云。公幹全無暇。名區舊已聞。香醪堪貰飮。詩思正氤氳。</text>
<title>雙溪樓。白羊山爐殿之鍾樓也。昨年重葺。盖此樓新羅時建築云。而有李牧隱先生記板。又揭鄭圃隱先生詩板。其後諸名碩先輩次其韻題板衣樑。次原韻。</title>,<text>溪樓芳躅及於僧。知愛勝區重葺能。名碩遺香傳板揭。文章傑句若川增。關由俗美天眞露。照得波涵物像澄。王事在縻催我駕。幽尋留與後人登。</text>
<title>妙蓮庵界沿溪而上。逶迤高懸。因步行翠竹蒼林之間數里。拈得慳字。</title>,<text>名區搜勝至。短策破天慳。斷壑疑無路。到頭更有山。磬鍾來處處。花雨散斑斑。凈土多緣業。奇觀是往還。</text>
<title>白巖山天眞庵。洞壑通敞。物色窈窕。次板上韻。</title>,<text>身閒與佛可同衿。更擬上方聽梵音。綠樹層屛開嶂面。淸潭一鏡印天心。勝地掬甞香味水。祗園布得福田金。遊覽淺深隨所至。誰能全識此幽尋。</text>
<title>井邑旅館。逢兪雅憲，柳雅泰卿叙話。</title>,<text>如水堂留孟度賢。身閒無事近神仙。吾儕俱是雲山客。方外相逢不偶然。</text>
<title>過泰仁郡治</title>,<text>沃野東頭古郡居。韶華趁看雨晴初。爲農民事誰云好。應有那間亦病諸。</text>
<title>金溝院坪店曉起</title>,<text>將曙曉鷄胡不歸。一端愁惱雨霏霏。挾旬行役酸寒飽。無可奈何專征衣。</text>
<title>全州大秋院途中</title>,<text>辛苦田家已飽經。看過隨意是農形。那中更有民欣悅。麥穗浪翻秧正靑。</text>
<title>訪車馬洞金參奉顯序庄</title>,<text>官路南來不暫休。今朝冒雨爲君謀。鳳條留待桐孫茁。龍籜將看竹子抽。緣病故行盃酒謝。覔詩還索碗茶酬。叙情未盡旋相別。其奈林端夕鳥投。</text>
<title>還衙有所作</title>,<text>旬五冷然列子風。征南還北太忽忽。遙憐金馬靑山下。多少應勞望眼中。停車溫水暫偸閒。去郡纔餘十武間。意謂例當飛一足。長亭五里待余還。歸來正德巷無人。存濟堂前始認眞。萬事悠悠何足說。看梅一笑雅懷伸。</text>
<title>樗田李監役鍾林送來壺酒。味極淸冽。詩以謝之。</title>,<text>行餘消暍似相如。閣裡寒梅剩笑余。莫道烹茶調夜胃。無心飮水讀仙書。玉壺佳釀來何自。金馬高風得見初。試倒一盃澆病肚。瀼瀼露脚卷荷舒。</text>
<title>步東軒板上韻</title>,<text>登來欲似盍堂淸。御吏臨民不務聲。二字風雷觀大義。一楣存濟管專城。投啣客至茶香熟。抱牒人稀印綠生。隱几閒披金馬史。悠然千古澹忘情。</text>
<title>出往新設量務所。如干演說申飭。繼以二截詩示之。</title>,<text>任人言語要心寬。常眼何如忍字看。謹愼維持誰敢侮。空然嗔怒禍無端。修簿碧池隔一舂。每思躬審勢無從。自玆便近看容易。夙夜能爲識可供。</text>
<title>追憶一春經歷。汩沒世故。了無佳悰。於焉餞春之日。只隔兩宵。眞古人所謂撕過好時節也。是日也。暫往量務修簿所。諸般申喩後。歸坐存濟堂。風日淸佳。稍覺適意。拈韻遣情。</title>,<text>民憂國計浩無涯。苦欲風光與我偕。小圃名花新布置。滿庭嘉木舊分排。蜜脾趁限狂蜂閙。簧舌關情好鳥喈。春暮于今緣底事。賞心無及此襟懷。</text>
<title>餞春日。與石醒賖酒賦詩。</title>,<text>靑帝將歸未肯休。那堪風雨使人愁。遠遠平郊芳草軟。漫漫流水落花浮。無可奈何詩以餞。不其然矣酒能留。今行再續丁寧約。待看早梅開上頭。</text>
<title>彌勒山途中經過</title>,<text>爲見黃茶種。故尋蘇氏居。鍾聲知有寺。竹韻更停車。谷鳥鳴相應。林花笑欲舒。經來奇翫物。浮石已聞諸。</text>
<title>偕金石醒，姜雲樵，李又蓮。遊獅子庵之作。</title>,<text>往蹟千年古。風光依舊多。地高容海盡。天近易雲摩。空色緣如是。盛衰劫刹那。暇休搜勝好。先我幾人過。</text>
<title>甚矣吾衰</title>,<text>當日眼前無劒閣。今行脚下有羊膓。豈曾路逕殊夷險。顧我衰頹是可傷。</text>
<title>訪杏亭蘇都訓長輝晥庄</title>,<text>萬木園中一草廬。主人於此讀農書。世間淸福何偏爾。嘖嘖臨風住小車。</text>
<title>備設飯羹與酒肴。爲量務署修簿所午啖之資。有吟。</title>,<text>田制更張廟筭恢。網羅俊乂彀中來。風霜原隰何辭使。搜括編摩各逞才。旅食酸寒無地控。衙文期會有程催。一番曲會吾爲政。草草飧兼薄薄盃。</text>
<title>北壁窓新改甚快豁。惜乎前人之慮不及此也。喜題一言。</title>,<text>惡夫幽暗喜通明。人我何曾異性情。往者無端墻面立。今來快得枕風淸。斗牛紫極宜瞻望。金馬靑山畢露呈。一宿林宗猶汛掃。肯辭於此費經營。</text>
<title>李判書鍾承氏。去正月初二日。卒逝于淸風鄕第云。世誼也契分也。與他自別。豈意今日遽承實音耶。撫念疇昔。倍深驚痛。爲賦挽詩三頁。</title>,<text>喬木名家八閫靑。公丁中葉炳揚靈。崇班位望昇平世。誰識忠貞貫日星。驚心萬事靑猿號。鬻却名駒斂寶刀。晩節淸風山水郡。角巾私第仰彌高。世篤通家受謬知。龐床一拜指前期。轉頭南北成千古。強把荒詞熱涕垂。</text>
<title>挽安東鳳谷洪察訪成潤甫</title>,<text>靑年托契白頭新。尙憶前春對主賓。餘日逢迎留約待。平生蘊抱以詩陳。應知斯立終無負。豈謂浮邱遽速隣。悵望花山千里外。不禁衰淚灑沾巾。</text>
<title>行鄕飮禮及旬題呼中後。諸鄕員向余稱賀曰。此郡前或有自官行飮禮時。然未有如今番之幷擧旬題。以爲老少同樂之擧。况挽近以來。此風漸降。未聞有行之者。而明府志存勸學。加以好禮。擧兩事於一日。使老少各得其樂。此誠鄕邑罕覩之盛事也。又進酒因擧樂。酌罷還衙。賦一則詩。</title>,<text>出宰金馬郡。湖南之冀北。况過宋先生。塤箎慕長德。世級云胡降。士趍漸不克。橫流殷九潦。苦乏障東力。大原出于天。吾道何甞息。直患人不爲。爲則皆可得。曰惟鄕飮禮。節文與儀則。又有月試規。皷舞英才特。諏日集庠宮。咸能遵繩墨。主賓儼起居。僎介儀不忒。笙歌協鹿鳴。秩秩而抑抑。可愛榜中人。磬折前相卽。肌膚玉雪姸。衣彩靑紅餙。千金騏驥蹄。萬里鯤鵬翼。父老前致辭。欣欣有喜色。一日兩盛擧。令人樂無極。導人以詩禮。遷善不自識。斯盖因固有。而非事推測。歸究有餘師。勉哉多士寔。有司告利成。歸來日西昃。</text>
<title>浴佛日夕。與石醒及量地諸委員登東臯。觀燈賦事。</title>,<text>良辰初八佛生云。簇立高棚逈入雲。萬落通明星點點。一時齊掛月紛紛。井閭蘊藉增光耀。歌吹喧闐足聽聞。自是昇平傳盛事。東臯舒嘯與君欣。</text>
<title>次塤箎堂原韻</title>,<text>剩馥塤箎積漸多。瑤琴千載有遺歌。夜來靜看潭心月。惟喜風眠不起波。</text>
<title>京梅洞金司果基禎爲見余而來。令官廳供待。夜與叙話。賦一截。</title>,<text>故人行自日邊回。靑眼相逢宿抱開。怊悵別來春已盡。不堪重問綺窓梅。</text>
<title>宮坪倉社還米分給。有作。</title>,<text>窮民一粒惜如金。渴望分還到至今。暗裏三苞偸食了。人中社鼠獨何心。</text>
<title>姜委員漢淮自其本第葦魚二十尾送來。故夜刻登蓮堂。斫膾佐酒。與石醒及李委員喬赫對酌共賦。</title>,<text>公厨肉菜久酸辛。流水桃花杳一春。對食有同彈薛鋏。啜羹長憶煑吳蓴。磻溪古宅傳垂釣。東里遺風見饋鱗。招共友朋成大嚼。茝翁風味倍增新。</text>
<title>乾支山下廣學齋壁上有揭板。步其韻和之。</title>,<text>巋然一閣濟山東。前輩堂模愜大同。剖破藩籬才地豁。開通戶牖洞天洪。漢儒狹小三冬史。魯士涵游數仞宮。寄語玆鄕新進子。咸須自力莫功。</text>
<title>蘇僉正正逵庄。用壁上韻。</title>,<text>金馬靑山接起居。主人於此有先廬。瞻依扁揭追星竹。樂在林塘託鳥魚。淸嘯醉吟聊自適。名花異卉不勝書。也識官田多曠土。散分春色欲相如。</text>
<title>姜進士雲樵庄石竹堂。步原韻。</title>,<text>晩節優遊樂此生。家居已好桂山名。郡城花鳥詩篇富。海市魚蝦酒價輕。睡起藥欄紅日晏。閒憑梧几午風淸。自憐白首縻官久。縱道知音恐不情。</text>
<title>桂山李司果草堂。花卉爛熳。最中芍藥紅白齊盛。余手折三數朶曰。歸將揷甁看愛也。爲贈一詩。替償花價。</title>,<text>西園賞盡又東隣。剝啄松扉喚主人。促膝蒲團風致雅。證名花譜月評新。誰與源源三逕月。知應續續四時春。此行偶似偸香蝶。掠取幽芳不厭嚬。</text>
<title>樗田李鍾林家蔭白茅堂。文艶淸凈。因與主人相叙。須臾酒盤蔬笋等供。極其精備。因對酌。能飮者連倒至五盃。政是老夫於此興復不淺。因步前韻口號。</title>,<text>石友津津每說明。携筇故意出西城。花間命酒留春色。松下彈棊響子聲。種種主人偏費巧。看看景物揔關情。一奇又有秋來賞。荷葉新生水面平。</text>
<title>溫水洞金參奉顯序蟹醢一缸，葦魚十級，松筍酒一壺。裁書送來。與李委員，金石醒斫膾佐觴。唐人詩曰天生左手使持螯七字爲韻。作詩謝之。</title>,<text>暍劇津枯屬暮年。每當觴政首搔先。髮膚微覺南來勝。近海爲官已荷天。言偃鄕中有滅明。纔因飮射得逢迎。撥忙不負歸時約。歷叩仙扉欵話生。對倂元龍樓上坐。令人忘却日西墮。融融鳧藻一家肥。無盡春光堂右左。栗蟹葦魚醪一卣。來從溫水出於偶。風流恰似王江州。送申勤以自手。笑拍金肩喜挹李。旋開曲宴觀容止。胃神思渴口流涎。方酒方肴不待使。常苦流觴就次遅。玉盤燔炙不難爲。如身使臂遊何暇。着急偏宜兩執持。酩酊一醉樂陶陶。佐味全由海族豪。用到緊時方悟妙。天生左手使持螯。</text>
<title>午間閒散於庭除之間。使之薙草鏟穢。少憇于草堂廳事。次壁上韻。</title>,<text>短茆蕭灑闢堂顔。兀在朱扉碧瓦間。砌繞一園龍籜藪。簷含四合馬韓山。客來客去誰其主。人哭人歌獨也閒。愼勿支離春睡足。閽邏衙罷問安還。</text>
<title>新改北窓外。以木板設置廳事邊植欄干。遽成一小樓。試一登眺。四圍雲物。無不畢集。淸爽通敞。如坐元龍百尺。命酒賦詩。</title>,<text>穿開北壁試新功。忽見高樓出半空。擧足平齊金馬郭。披襟全受籜龍風。王猷淸爽今何羡。庾亮登臨欲與同。意匠暫勞吾自賀。好將公退付樽中。</text>
<title>㫌善全主事東夏自京第歷來。阻餘甚喜也。吟示一律。</title>,<text>一念桃源不可忘。君家况是在玆鄕。艱關驛路來何遠。邂逅覊窓語便長。歷歷行雲歸碧嶺。依依明月上朝陽。宦情南國休勞問。惟願漁舟再覔郞。</text>
<title>遊鄭敎官經源庄竹林</title>,<text>公餘蕭散學王猷。今世康成竹逕幽。列植可方千戶畒。剖來宜覆十年樓。棋酒那當遊續續。笙簫時復動颼颼。鳳雛日飽琅玕實。應笑人間肉食謀。</text>
<title>過正德亭前路口號</title>,<text>外似兼啣內實三。治民設量撿書參。每庸要暇難支笏。率爾因公抵劇驂。午烘巾車今我往。樹陰柑酒已誰堪。麥黃秧綠看時物。次第農家生意覃。</text>
<title>完府旅舘。倚枕遣思。</title>,<text>桑劫荒凉問幾秋。今朝復覩一新州。城堞補完追馬建。川橋頌溢擬王周。窮搜鉅藪多施措。惠究長才不自由。採取治聲歸欲載。棠花影裏故夷猶。</text>
<title>完府金潤燦來見。因共話完府全盛時事及間經灰劫等說。有吟。</title>,<text>憶昔君家幾往還。歲華如箭未追攀。十年阻隔參商地。今日重逢几杖間。懷叙主賓詩遣興。情同老少酒開顔。悅心媚目眞高趣。鋪置隨緣意味閒。</text>
<title>謝完府柳主事賢鎭持贈摺疊扇</title>,<text>一派淸風在竹枝。故人持贈正當時。謝安自愛靑蒲質。諸葛新添白羽儀。掩却西塵襟自爽。搖臨北牖軆偏宜。南州黎庶多消暍。歸播仁噓不暫辭。</text>
<title>雙亭里。訪崔判事俊植及金雅鍾斗不遇。甚悵賦得。</title>,<text>歸路雙亭里。爲君又轉尋。山容淸似畵。水韻靜如琴。怊悵詩無味。徘徊竹有心。悠然何所想。啼鳥日西沉。</text>
<title>偕柳雅泰景。登正德亭觀射。次板上韻。</title>,<text>黃公意匠憶當年。結搆新亭突兀然。世値靑邱閒日月。鄕傳金馬舊山川。處安豈忘桑根雨。較藝爭穿柳葉烟。好是風流觀者堵。淸笙畵皷報中邊。</text>
<title>上房之攀子上。常有有物微落之聲。余疑其仰土年久故矣。是日又有棋枰落子聲。余謂在傍通引輩曰。此必非久頹墜矣。俄而鉅響暴起如雷霆之聲。攀子紙裂而土塊如斗大者隳於房中。在傍者辟易驚散。卽招工房書記。補緝綻裂處。凈掃塵煤。渾是一番小劫也。戱賦一詩。</title>,<text>忽地砰訇屋裏天。人皆辟易獨凝然。一番成壞塵塵劫。老佛如來料已先。</text>
<title>歷訪內山洞李司勇九鉉庄。用姜雲樵原韻賦得。</title>,<text>宅近靑山樂此生。詞源早得飮香名。起居相與琴書適。功利無關草芥輕。天旱猶多溝水溢。午烘雖熱麥風淸。海棠花下兒孫戱。自是歡娛遣世情。</text>
<title>礪山路中。卽事拈韻。</title>,<text>雙眸淸淑氣。山繞路偏長。水㽝抽秧綠。旱田刈麥黃。稚松高低岸。脩竹遠近庄。行役忘勞計。新詩欲取將。</text>
<title>訪龍安杜舞洞金煉培家。從侄女欣倒迎入。十年後顔色甚衰皤。然婦且賢淑。有三子皆俊秀。方受學。有將進之漸。因述懷。</title>,<text>杜舞聞名久。索居思獨全。昔曾緣地遠。今始到門前。叙阻憐衰老。聯芳愛後先。擇隣風土好。何必效三遷。</text>
<title>經看量務。果有就緖之漸。因賦得。</title>,<text>關由民國事。期使濟時艱。細則曾歸正。煩文已勘刪。法宜從漢制。公可化殷頑。實效圖成日。何憂破衆奸。</text>
<title>咸悅郡待盍堂。次板上韻。示主倅李疄宇。</title>,<text>街頌洋洋召杜臨。近民堂政悅民心。凈於秋水凝神貯。藹若春風浹髓深。百里將看躋壽域。三年不下按枯琴。懸知蘊抱遊恢刃。肯遣些塵寶鑑侵。</text>
<title>訪咸悅帝石里洪進士鍾郁甫。一宿話舊。</title>,<text>題名鴈塔少年頭。身計超然競急流。野色湖光心共豁。地形山勢景俱幽。故儲蔘朮親供豫。常備茶醪客待優。天意須知蘇亢旱。那敎空作卧龍休。</text>
<title>與禹委員成鼎到聖堂。飭喩量事後。登後岡觀翫。一帶長江。直通四五十里。土人名之曰長洲。帆檣大小船隻。蔽江往來。又江慶丸亦離發。疾若迅電。諸船之在前者。瞬息落後。江之北皆湖西界。山水秀麗。烟雲彌滿。片片白𩿨。出沒江心。于時夕陽在山。盖此地舊有漕倉。一自更張以後。洞樣凋殘。因卽事感賦。</title>,<text>嚮時殷盛地。寂寞固多乖。往蹟憑誰問。登臨與子偕。難追眞興味。無奈的情懷。新制長洲汽。胡云日再排。</text>
<title>過咸悅。熊浦委員曰。今日卽端陽日也。不能無節物之懷也。余笑曰。古詩云客子光陰詩卷裡。無寧以詩酬節也。口號寓目。</title>,<text>平郊一望繞長洲。却羡滄波出沒𩿨。䑬舸滿江帆簇簇。葭蘆挾路風颼颼。開塲市貨來無脛。分界湖山競入眸。聞道今朝量事畢。居民從此庶忘憂。</text>
<title>臨陂新巖洞前路有作</title>,<text>廵飭量時弊。經看農務忙。藥方編益母。符帖祝端陽。秧揷堤前綠。麥收隴上黃。天將蘇近旱。霏雨浥梅香。</text>
<title>近日旱氣太甚。物情嗷嗷。今此喜雨始之。慶幸無比也。志喜。</title>,<text>玉粟珠襦億萬家。家家喜色遍烟花。老農扶杖來觀稼。病客持盃坐聽芭。皷潤神功天在上。涵游渥澤海無涯。新詩欲撰豊年頌。會事尤奇趁到衙。</text>
<title>見輒樓板。是日揭之。李司果家芭蕉一本送來。故種於見輒樓前。又以靑紗作帳。一掛政堂之南門。一掛見輒樓門。於是乎房室之軆樣與韻致眞好也。呵。緫之爲一則古詩。幷小引</title>,<text>余莅玆後每公退有暇。必以補缺滌汚栽花種樹爲事。人或規之而若不聞。旣月而池臺淸凈。墻屋爽塏。群芳獻媚。衆卉敷榮。又劈破政堂之北壁。起一小樓。名見輒。繼以靑紗作二幮。遮垂南北兩牖。於是余日處于其中仙仙。若脫膏火而寒門。向微暫勞。何從而得此耶。陳仲擧不除庭草。郭林宗灑掃逆旅。其究得失。顧何如也。余非有懲慕於其間。性偶有同不同。而又因此有所感於心者。以詩識之。曈曨朝日出扶桑。仰看幈幪天宇蒼。君不見風驪洛蔡闡玄妙。闔者爲陰闢者陽。又不見一部春秋魯史記。尊華攘夷明典章。百家制作千方技。宣朗儀文逈出常。秦漢歸來無一事。終朝飽煖卧高堂。經國淸談羞晉代。滿庭塵穢笑陳郞。三春落蘂五更月。我欲言之心自傷。而我生成化囿中。河淸海晏大洋東。八典身名老白首。日飧日事省譏躬。固竹巴花隨暇日。智齋麗舘奏新功。今年擔負重如山。量政民憂事未閒。無日不頹詞訟裏。來旬又往錦高間。自顧雖非喜事人。稱心然後乃安身。要使庭除充異植。不敎牀榻上遊塵。試問近時何所事。請看種種轉移新。此州盖古箕王都。名勝甲于專省湖。山川繡錯天機錦。人物珍藏淵海珠。金馬山前開郡治。至今猶有遺芬奇。獨恨伊來五日尹。視同逆旅任頹靡。池園荒穢軒窓碍。忽忽令人心不怡。自苦公餘生一事。滌汚補缺隨時宜。砌竹塘荷園百花。周垣繚繞自成家。又一新樓北牖外。昨無今有登臨佳。華扁見輒何神速。琴可皷之酒可賖。兩面紗幮嫋娜然。凈如秋水輕如烟。岸我烏巾恣嘯傲。微風華髮吹翩翩。興居淸適眼明媚。天上無仙我是仙。致此無過費暫勞。誰能牢坐可登高。經宿尋常猶汛掃。林宗方是擅賢豪。凡爲不恨無餘力。事到面前皆可卽。竹樓之朽亦當憂。有似楚弓人失得。世人聞此應相笑。翁且倚窓抱膝嘯。不龜手藥云誰買。移之可使佐廊廟。</text>
<title>量署諸委員來曰。日前端午。巧値咸悅行次。未得酬節陪歡之遊。心甚悵缺。故今日畧設酒盃。謹此奉邀云。不獲已與石醒及泰景偕至量署。少頃進啖供酒𥸴鷄猪及諸品。可謂極用力樣也。步前韻謝之。</title>,<text>酒戶無端老去恢。今朝喜得白衣來。殊方習俗鞦韆節。滿座羣英麴糵才。微君幾失良辰會。使我能寬劇務催。知否玆遊誰所賜。南山先祝萬年盃。</text>
<title>是日柳雅及壽孫辭去。老懷一倍凄楚。爰賦韻語排悶。</title>,<text>此來身事不知孤。柳友兼孫足供娛。慈念豈眞緣騃損。親情全爲講先孚。經春遠客湖南地。指日歸程漢北都。怊悵今朝分去住。羣山烟水入遐盱。</text>
<title>帝石面桃花村途中卽事</title>,<text>敢言緣老謝。行役趁朝前。分㽝殊方直。移秧較後先。栗葩如雪覆。桃子貫珠懸。今爲廵看遍。風騷亦入編。</text>
<title>過全州防築洞。洞壑幽深。大松成林。村前有大堤。蓮葉亭亭。堤前皆水田。决水灌田揷秧。堤幾乾。兒輩數十名。手探堤內。捉得長魚。因就路數十步。有大樹繁陰。而適有二岐。問於坐樹陰人。則語音如瘂。不分云何。盖泥醉人也。因卽事賦得。</title>,<text>廵審行行地。村居一逕深。蓮莖亭出水。松木欝成林。舌結酒能瘂。手探魚乃擒。經過逢輒問。疑我似幽尋。</text>
<title>高山盖山中開野。田畓相錯。縱筆。</title>,<text>到頭山以界。一望四圍遮。疊嶂疑無地。懸崕現有家。割界田相匝。渡矼路更斜。生理雖云薄。農桑足自誇。</text>
<title>夕間。次高山量務所板上韻遣懷。</title>,<text>掌務常憂土濁流。堪憐白髮我先秋。期圖自分將廵去。強被親知此挽留。賞得石依花共艶。占來人與境俱幽。偸閒半日眞公暇。爲看靑山更上樓。</text>
<title>高山寺谷途中。招韻遣懷。</title>,<text>日事爭趍者。能知富貴羞。官兼開尺務。民重望霓憂。肯信傳三乕。曾聞畵兩牛。午鍾來砭耳。引我上方投。</text>
<title>佛明山洞府途中。得一詩。</title>,<text>危峰疊嶂護沙門。洞壑幽深草木繁。爭流飛瀑晴雷震。散覆濃陰白日昏。緣蒼壁路回懸絶。經劫灰溪滌熱煩。往事荒碑羅代古。莊嚴無量悉中存。</text>
<title>高山花巖寺。卽元曉大師所創也。義湘西遊中國。得栴檀香木黃𦱒䒟移種。凡從西域來者云。且瀑布巖石上。有龍跡蜿蜒。寺之名盖此也。有諸名碩原韻。因次之。</title>,<text>佛塲元勝地。復覩法幢基。花愛𦱒根異。巖奇龍跡遺。塵蹤猶恐數。石逕故敎危。靜寂由玆妙。天慳不使知。</text>
<title>長善嶺途中</title>,<text>夜憇招提境。朝登長善隈。林踈孤店出。石險細途回。幽鳥飛還止。閒雲去復來。經看山野景。宛似畵圖開。</text>
<title>龍淵途中口拈</title>,<text>路掛沿溪上。行穿石齒垠。龍湫沉乕驗。芚岳走鷄因。僕疲驚磴滑。午熱惱神淪。酸寒那足數。自是答昌辰。</text>
<title>上全州白峙頂暫憇</title>,<text>一逕羊膓是。山兮復水兮。菑田緣土拓。石嶂與天齊。度壑休騎馬。傍林憇跛奚。憫予無步力。陟彼後前提。</text>
<title>過珍山郡治</title>,<text>村居號郡治。依樣一孤城。山竦如肩聳。郊開似掌平。歸牛後叱。饁去犬先行。生理何須問。桑麻更有情。</text>
<title>錦山松安峙途中賦得</title>,<text>松安兩地界。指點日西沉。山秀初開眼。水淸偏照心。辛酸付過境。快濶現如今。經險方知坦。歸將擬重尋。</text>
<title>坐仙閣。話錦山倅李孝稙。</title>,<text>盍簪非偶爾。各有掌無閒。禱雨民憂係。量繩國政關。身勞終有得。誠格必敷艱。俱是期圖報。兼啣自愧顔。</text>
<title>琵琶里庄。逢學員張基洪。設座樹陰下。</title>,<text>少憇琵琶里。原茵翠色繁。流水橫穿野。靑山近繞村。秧種無嫌旱。樹陰不漏暄。尋眞今未暇。寶石志猶存。</text>
<title>廵到尺量處。金煉培方與張基洪從事於阡陌之間。念渠生手初入。難保無不滿人意處。故作詩戒之。</title>,<text>吾愛金家子。申申託爾公。量惟關國大。制必與人同。見習專爲豫。誠勤可告功。海鵬初奮翼。雲路自相通。</text>
<title>登遊仙亭。次板上韻。</title>,<text>棟宇屹然快晩晴。際時風物畵昇平。眼揩遙野千山翠。心照涵池一鏡明。長使登臨豪放興。輒看吟詠品題名。遊仙此地云誰是。偶得浮生物外情。</text>
<title>回下遊仙亭。本官送酒隨至。相與酌酒。戌初刻。忽陰雲四起。點雨亂打。俄又旋止。枕上有作。</title>,<text>憐我而誰賜。仙樓眺望來。旱餘旋灑雨。渴際復含杯。所得眞如快。將推自在恢。明朝心上事。一霈正時哉。</text>
<title>珍山途中卽事。</title>,<text>正看時物變。近旱乃司權。蔓延籬半。鷄雛闘畒邊。秧移唇調揷。酒醉鼻雷眠。堪笑緣忙劇。眞如蟻磨旋。</text>
<title>過連山桃里前路有作</title>,<text>火雲無個雨。頗自涉風騷。現務方耭耖。時忙遍桔槹。林靜禽聲瑣。路長馬力勞。村似河陽縣。連墻盡種桃。</text>
<title>行路難</title>,<text>削出芙蓉面。危乎一路開。勢若之玄曲。形同磨磑回。未見殽陵險。曾聞灧澦堆。臨歧衰邁劇。欲奮恨無毸。</text>
<title>連山郡治</title>,<text>邑居生理好。田野富收藏。山勢連天遠。風光破地荒。衣冠渾不俗。文物揔非常。金馬雖云近。兩湖分一疆。</text>
<title>過恩津甘巖。山川明麗。挾有浦口。曾所一過。甞有再遊之願。今適償心可喜也。詩以遣情。</title>,<text>聞道遊觀壯。江山第一潯。烟波常入夢。鷗鷺久違心。公劇緣怱過。魔強不暇尋。徘徊延佇立。指點以詩唫。</text>
<title>過礪山守天村。因寓目拈韻。</title>,<text>偏與吾州近。望霓時日情。山經曾識面。鳥解各呼名。柿葉敷陰密。榴花照眼明。玆行今已再。白首念蒼生。</text>
<title>落花詞二頁</title>,<text>綠陰時節一枝花。高出墻頭艶色斜。無賴風吹空打折。未知飄拂落誰家。名卉栽培早得花。東風吹落更無斜。驀然如見風流願。正是支巖道上家。</text>
<title>到本郡界艾峴。有所思。</title>,<text>拄笏公餘想。每稱見輒樓。蓮花玆際綻。蕉葉幾分抽。跋涉須知惱。炎熇擧切憂。關由旋自問。取以戒心頭。</text>
<title>過新寺洞。至都順山下始垈。郡內疆形。依然慣顔。情懷阧起。自成一作。</title>,<text>臨事那堪弛。予懷試一酬。壽孫船渡未。石友酒醒否。坤麗紅當面。乾支碧入眸。到衙民又重。但願霈然優。</text>
<title>河東金司果秋棠昌洙昨日來留。盖爲見我之行也。積阻餘。喜慰無比。秋棠得一詩示余。詩甚佳健。而但虛譽溢美。爲可愧也。因步其韻次之。</title>,<text>相看重驚白髮新。一篇詩韻動精神。有心存濟先憂國。無計寬和散作春。金馬官惟淹此日。首陽人是愧前身。可憐需世那堪用。知妄其誰妄亦眞。</text>
<title>訪內山洞李司勇九鉉庄。次壁上諸韻。</title>,<text>宅近靑山樂此生。詞源早得飮香名。起居相與琴書適。功利無關草芥輕。天旱猶多溝水溢。午烘雖熱麥風淸。海棠花下兒孫戱。自是懽娛遣世情。右用雲樵韻。小小池塘小小臺。似將蓬島此移開。井欄露重欹紅藕。階面風微漾綠苔。已許經綸心上起。好敎雲物鏡中回。我來今日搜奇勝。可是登臨一擧盃。方寸源源活。圓靈竅竅通。何須勞築。自在肚皮中。右二首次池臺韻。澹靄蒼烟滴滴邊。村容穩藉畵圖然。穿流花竹窓前水。環繞桑麻郭外田。白首江湖閒計活。艶塵京洛了因緣。吾廬亦在雲山下。歸去何時晩樂全。右次壁上韻。一自華毛兩鬢生。年年較减舊聦明。凉秋種種無名疾。晴晝沉沉有眼盲。蒲柳難同千歲質。桑蓬非復四方行。獨餘不沬心田在。惟願丹工鍊到成。右次自歎衰老韻。</text>
<title>登塤箎堂。諸客從之。各呼一韻。得知時遅枝奇。午啖訖。諸作俱成。余以所作示之。</title>,<text>格致齋高心所知。竹陰頗自勝花時。蕉作衷抽每展吝。蓮爲種愛故華遅。松老雙擎巢鶴榦。桐長常護坐凰枝。茝翁公暇能全領。岳色隨人分外奇。</text>
<title>兩池之蓮。擧已蓓蕾。向紅者近三十餘朶。而間因旱久水少。有枯損之慮。故汲下漑上。僅得依活。今則逢雨裕餘。先發者已嫣然展心。可非久滿開矣。不覺臨池之喜。爲題一詩於見輒樓上。</title>,<text>平生景慕愛蓮翁。每向池塘試小功。特勅移根春及早。頻煩引水日無空。始憐團葉錢浮綠。更看新葩筆吐紅。肯恨爛開遅眼下。亭亭萬柄待秋風。</text>
<title>石醒，秋棠俱言旱餘得雨。合有志喜之作。要我拈韻。余意雨姑未洽。旋作旋止。難爲圓滿之喜。而諸公之言。亦難孤矣。因共賦二頁。</title>,<text>圭璧今將四。驚看小暑辰。雲霓望已久。簷溜聽來新。龍德應無妄。天心本自仁。何須人意悅。有物更精神。嘉澤多委曲。如逢慶會辰。農功開望歲。人意入懷新。物物蘇時旱。生生沐至仁。記來坡老筆。吾亦更精神。</text>
<title>縱筆</title>,<text>纔對初華便忘形。生憎風雨作飄零。苦思無奈幽思寂。開艶何如落艶停。恨滿不圖蒙頂帳。愁尤未及綴金鈴。幸得旱餘新水活。應知花葉倍亭亭。右初開蓮花。爲風雨所落歎。少輩能知我所怡。幽花爭趁雨餘移。培栽正好隨長短。開落便宜適日時。靜處應留蜂蝶閙。愛來將待綺羅施。衰年見借陽和力。足以含杯更賦詩。右草花移栽。</text>
<title>石醒，秋棠，雲樵同往李樗田庄。賦詩而韻字送來。故寓悶旱意。搆得書示石醒求敎。</title>,<text>闘水狀十餘回。聞會藝奇。其槩緣業。如得湧出淸虛眞境。何喜如之。何羡如之耶。玆搆原韻。圈不出近日苦思句語奈何。幸賜斤正焉。請天禱致伏庚初。不憚崎嶇困起居。憂切方平酬國策。愁看李泌進農書。終風良感長時曀。澍雨須驚數點踈。西社淸緣何得此。更憐今日値孤虛。</text>
<title>野色燋熬。雖有如干所移。未免白坼。桔槹遍野。所見愁慘。因卽事賦得。</title>,<text>望裏空嘆村里邊。雙旗虔禱庶回天。閱來草樹長途爍。過盡火雲遠漢連。無奈湔沙泉渴脉。那堪爛石土生烟。濟時霖雨知誰手。自是神龍方醉眠。</text>
<title>長淵咸愛亭。對蓮花賦得。</title>,<text>咸愛名亭取所由。亭亭凈植滿長溝。放懷課日居民快。探賞無時有客偸。照水輕盈嬌不勝。向人綽約語如酬。爲渠開酒淸幽興。覔句忘言自點頭。</text>
<title>遍行龍湫地界。因野色賦得。</title>,<text>遍看春浦界。秧移已過鋤。應是靈湫特。何偏旱歲趄。禱欲回天造。誠期副地輿。丹衷懷聖德。每自向穹虛。</text>
<title>板門崔五衛將鶴休庄</title>,<text>要得安身法。江村數棟棲。舟檣千里湊。禾稼一坪齊。阻處曾魚鴈。逢塲是黍鷄。坐來迷望眼。地僻景幽兮。</text>
<title>宿新湖洪先達在善庄</title>,<text>一榻淸眞備訪尋。慇懃方識古人心。軒呑平野湖山濶。村闢高原草樹深。婢僕傾誠承主欵。冠童納拜奉官箴。旱憂不到看尤好。舖錦禾苗有笑音。</text>
<title>雙亭里。訪金雅鍾斗。因步行至崔上舍炳夏庄。松竹蔭庭。亦一好田園也。賦詩以贈。</title>,<text>水醴交曾忘。知君意可嘉。留神來本社。看竹到隣家。居自烟霞好。境惟山水佳。欵邀重到客。賖酒熟鷄加。</text>
<title>秋棠對滿庭花卉。謂余有好花癖。作詩贈之。故次其韻。</title>,<text>念予先訓在。侃侃喫家常。諝羞遺白璧。忿觸贈靑棠。癡癖玆存素。每吟黃四娘。買宅思紅國。爲官擬括香。董令開別苑。承乏此潛郞。叨忝宸衷特。除書姓字芳。區域分桑畒。溝渠架石梁。諄諄欽有命。日侍及儲皇。聖渥由所自。分憂松桂鄕。戀闕傾陽藿。祝君夢壽桑。癡哉圖報意。猶自慕龔黃。才蔑承流地。難期等策良。官惟憂得失。民或樂康莊。持心常務實。端不繆錢塘。賢人曾所過。芬馥久彌長。翠竹含鍾磬。碧梧待鳳凰。淸福眞堪賞。勝多夢蟻王。經來風味飽。覺得腹如囊。過軒推李賀。命駕見王陽。有朋來自遠。寒陋頓增光。久分交契密。言不出辭枝。趨迎雙倒屐。衰老兩垂絲。我酌君兼否。君詩我和之。足以人情感。悲懽非別期。近旱愆由致。陽侯醉面紅。電掣期興雨。雲飛欲訟風。緬想欝林祀。血泥每熱中。傾誠方效禱。靈應問天公。得霈恩惟大。占豊樂不窮。賞心欲倩手。誰是蜜翁翁。童侍眞知我。移花故近床。栽培分第次。指點復彷徨。蓮憐開國色。蕉愛展心章。合歡忘憂草。性質試多方。鳳仙能却老。醫我便成行。錦被香千本。玉簪笑一塲。繞檻誰爭艶。題詩好景償。勿以嫌杯少。𨢕醿合得甞。何能效潘岳。不是笑顚張。曾與石醒子。淸狂老愈狂。自子之來矣。團欒無澗岡。</text>
<title>排憫 幷引</title>,<text>故子泰川往在統營。有側生一女。及還棄置不收。而渠又不幸短命焉耳。仍念此女兒旣知爲吾家血脉。則理當索還。而不惟孩齡。未及離母。余亦遊宦四方。不遑暇及。今春余莅金馬。聞其母女流落在河東。而距爲三日程。強使下吏金世根專往駄來。年今九歲。而見其儀形軆樣。類父可愛。顧不可久留此地。送去京第乃已。便是一種憂惱也。爲賦一詩以排悶。木有枝兮枝有花。枝摧木老花堪嗟。明珠碧海龍亡後。落羽丹山鳳去遐。憶昔蓮池送子去。距今如隔一窓紗。人事參差不相待。霜凄水落浪陶沙。淚眼西河不見人。洞陰芳草年年春。都無影響重追覔。惟有情懷老更新。聞道當年一塊血。分明記姓探環穴。息女元非楚地生。蘇兒合就河梁別。向因驛使寄書傳。今日忽然來眼前。身強三尺年纔九。類父儀形看益憐。一朝膝上一孫嬌。白首犂然情愛饒。開語琅琅解喚祖。時時撫頂弄瓊瑤。人間今我樂含飴。冥裡渠爺知不知。乃家今在長安裡。送去西歸不可遅。兄妹相依同氣娛。雖無父母未全孤。還笑尙平添一債。周遊海岳何時乎。</text>
<title>送秋棠金司果昌洙</title>,<text>故交難送別。相看遠離愁。與老昔靑眼。憐君今白頭。圓機方妙悟。儒雅可名流。怊悵留無計。含杯又一酬。</text>
<title>次草堂小酌韻。贈別秋棠。</title>,<text>君去關河識面稀。梅酸蘗苦坐窓扉。遐想飄零偏喚起。生憎磊落又催歸。詩到別時思愈切。酒當愁地力全微。前途勝有深憐處。瘴草連天火傘飛。</text>
<title>是日先妣晬辰也。兼値伏日。不可因旱而忘年例。命厨吏以豆粥派饋量務委員以下書寫手與夾房書役吏及三班各廳。有作。</title>,<text>初庚火日熾如熬。孺慕于時會適遭。暑氣空流全軆液。旱騷惟望一犂膏。州司今我勞羔酒。家禰何人薦麥苽。鷄肋 嗟跎歸未賦。此生憂苦定難逃。</text>
<title>林泰翰種種有時果之饋。果貴之地。其意可尙也。爲題一詩。</title>,<text>園實圃苽厚意將。知君調我喜初甞。滌除煩熱充膓冷。咀嚼珍津透齒香。味別酸甜殊小大。顆分黃碧異圓長。昔年曾掌工桑職。供奉偏多荷寵光。</text>
<title>旱事關心。無以定情。用前韻賦悶旱詩一則。幷引。</title>,<text>余老於荒政中人也。自外官以來。圭璧之役。可謂無邑無之。而今又遇旱太甚。自社稷壇以及境內名山大川。而龍祭亦已畢矣。時雖已晩。禱不可遽已。依土例命巫覡致誠三日于玆。而雨意愈邈。旱氣益熾。嗚呼。天豈欲盡劉乃已乎。言念濟活。計沒奈何。繞壁。無以成寐。用前四十一韻撥悶。天道本玄邈。饑穰不可常。無歲不祈糓。有時或發棠。我曾管桑所。謀及馬頭娘。敢比荒年糓。叨承玉殿香。艱哉丙餉日。身托販商郞。抉注魚喁涸。收埋草沒芳。所賴王靈仗。沿行穩涉梁。頭鬚白種種。猶戴上穹皇。聖主記微勩。八回松桂鄕。涓埃何以報。七事一農桑。𥠧秧當夏綠。嘉穗待秋黃。旱魃生何自。由來太不良。炎炎加煎灼。爀爀肆嚴莊。勺貯入傾盡。黃埃揚堰塘。百稼根津渴。慘然不見長。爭或起蠻蜀。憂同食鳳凰。爲官當奈爾。遍禱及龍王。圭幣餘空篚。粢明告罄囊。無寧背城戰。祈祝屬巫陽。曳曳銅鉦響。翩翩舞袖光。朝來急開戶。紅日扶桑枝。民情爲一念。不覺淚如絲。秋風正蕭瑟。負抱將何之。實有懲羹㥘。全無補漏期。畵餠西園裡。芙蕖謾自紅。誰借從星月。難逢引雨風。知非人力致。猶自祝心中。職在分憂地。匪私實爲公。人天不甚遠。何忍使之窮。縱乏扶風守。思回擊壤翁。况讀西來紙。勞勤積御床。望雲時指點。倚斗夜彷徨。莫訝憂偏切。腰間嚲印章。擧世病消暍。苦無濟衆方。臨棋無念賭。把筆不成行。那當得一霈。滌此憂愁塲。新樓合志喜。歌管一堪償。菓屬于時好。東陵甘可甞。羣吏應同慶。吾軍亦足張。梅陰起一舞。不辭笑我狂。釀成新稻酒。遙祝壽齊岡。</text>
<title>益州風雷軒。夜夢三刀舞翻身。覺來暗與古之三刀夢合。故詩以識之。</title>,<text>垂垂綠帳辟蚊饕。夜靜香消一枕高。方夢豈知眞是夢。風雷翻覺夢三刀。</text>
<title>土龍祭後。巫覡輩鳴金擊皷。罔晝夜獻誠者。今爲四日。而昨雨忽止。無復餘意。隔墻之鈴。不絶於耳。復作排悶詩一頁。</title>,<text>神胡忍予邈天機。哀此憂遑奈已非。韓子是尤風伯訟。殷王故象土龍祈。靈其必應徒爲爾。感以遂通須見幾。巫覡鉦錚猶喜聽。况乎蘇旱雨聲肥。</text>
<title>是日石醒以泄委卧。無誰接談。獨坐無聊。拈韻排悶送示。朴芸庭白玉岡詩中芸玉二字。盖其寄意也。</title>,<text>遣思推究志凝神。活動眞機氣味親。出淤惟凈蓮君子。應物能虛竹故人。試除書蠧塗芸草。細撚吟髭數玉塵。早賜雲雷如捄旱。卑官知是不全貧。</text>
<title>次春浦面長淵趙雅公煕咸愛亭原韻二頁贈之</title>,<text>芰荷一望植亭亭。妖艶淸香被遠汀。心透長莖絲肋白。頭擎團葉鏡顔靑。長留可羡簷齊柳。貪翫須憐迹擬萍。自是風流專作主。詩文膾藉炳三丁。長淵淵上一茅亭。亭在荷花十里汀。湖向西施眉際白。山從徐相句中靑。主人價重連城璧。今我緣奇過水萍。雲物邇來無恙否。芳洲愁絶旱天丁。</text>
<title>鳳棲寺及深谷菴修簿所。每欲一回廵審。而汩於雩祀未果。今値中伏。合有勞問。以糆苽鷄酒送往兩所饋之。又以韻語伴之。</title>,<text>生同倂世事同科。每念奇緣逈異他。客未歸兮勞夢寐。吾無憂矣屬編摩。興居稍喜棲蕭寺。節序翻驚飮朔河。遍禱回來惟有病。相思遮莫問如何。右鳳棲寺。王事賢勞在熱中。論情誰與剖丹衷。沙界應知無暑氣。松林元自有淸風。直將一念懷人苦。只恨三農望雨窮。擬扣山扉非不早。如何龍德秘神功。右深谷寺。</text>
<title>六月十七日 幷引</title>,<text>近日憂思弸中。雖強爾作吟哦。爲消遣方。然情恨常勝而和豫常少。且値昨夜。繼以今朝。無非我作惡興懷之端也。爲掃却諸般思想。與量署寮友設小酌一噱云爾。京國迢迢不見家。暮年情緖漲恒沙。猿啼隔斷前宵月。梅老孤懸此日花。世慮消除誰與共。時辰強記只堪嗟。忘憂信覺無如醉。莫訝黃壚酒數賖。</text>
<title>草堂舊無堂名。故余以是處室錫號。屬白玉岡，朴芸庭書之。各揭東南楣上。賦詩眎石醒索和。</title>,<text>來時共作客周旋。肇錫堂名是處焉。楚越無關閒事業。羲農自得好因緣。虛心常護人天竹。悟妙便奇佛地蓮。可笑所由滋味勝。較看憂樂謂誰賢。</text>
<title>昨夕。石醒因李樗田請邀。出去原村庄。鷄鳴後始還來。而詩軸挾來。一覽鏗金戛玉。字字可誦。因和得一頁詩。</title>,<text>諸君才俊海東靑。著作堪充金馬庭。對月何嫌燈穗落。酬樽不妨柵鷄聽。眼前錦繡胷中辨。紙上珠璣筆下醒。我有淸風誰少一。遣情亦好品茶經。</text>
<title>近於憂思中爲撥憫。緫叙庭園所存花卉。得六言詩二十四句。</title>,<text>小樓錫名見輒。樂意相關有餘。烟霞痼癖自若。泉石伎倆庶幾。宮粉錦被密蒙。月桂𨢕醿續斷。牛膝芃芃尋常。馬齒種種汗漫。香薷煎滌炎暑。蒼朮燒辟瘴嵐。芍藥賞宜客榻。佛頭念向禪龕。鶯粟喚起燕尾。鳳仙戴勝鷄冠。綵成舖錦繡擬。辛夷如筆寫難。芭蕉展葉蔌蕭。芰荷發英次第。淸孤爰有梧桐。高潔自如蘭蕙。金錢忘憂花王。玉簪合歡女仙。紅蓼瓊粒照眼。靑藜玉榦齊肩。蒺藜不啻目朗。旱蓮何須髮黑。傾陽朝開暮落。百日夏交秋息。蒼松綠竹冬靑。丹楓紫菊秋紅。楡曾知乎鵲巢。桑亦觀夫蚕工。坐杏孔門遺風。種桃潘岳陳跡。扁豆轉筋可解。萞麻失音能辟。兎絲遠志鼠精。馬纓當歸牛旁。柳枝含烟院靜。楠樹覆陰午凉。紫荊憔生遽分。華棠性存相友。紫蘇亦表同橘。靑韭堪爲酬酒。不其然乎所好。自以謂之固雅。日夕管領其誰。茝人翁者是也。</text>
<title>是夕爲納凉。與石醒上塤箎堂。時皓月政佳。方池躍金。荷花與百日紅爛開。隱暎紅紫。氣像萬千。方愛玩之際。量署恕泉李喬赫，玉岡白轍洙，芸庭朴來蘅三員外齊至。因相與劇談。命苽酒濟勝。不知蟾影之西移。有作。</title>,<text>花宜於月月宜花。對月看花景最奢。虛白簾心香滴滴。隱紅池面影斜斜。老夫不淺登樓興。諸客何辭入幕佳。倉卒風流堪濟勝。黃壚之酒鄭亭苽。</text>
<title>偕石醒，恕泉發往深谷寺修簿所。逢諸員慰其賢勞。酒物備至。云是崔委員漢宇晬辰需也。見其詩軸在案者。秋棠詩亦在其中。卽余日前所眎詩。追和諸作也。因步其韻。</title>,<text>衆山深處一蕭菴。爲訪諸君路自南。多賴應供僧寓二。還嫌致擾客來三。酒樽員外當弧日。韻語秋棠過跋藍。况復和詩眞愛玩。怡神勝似對晴嵐。</text>
<title>枕上賦聽雨詩一頁</title>,<text>風轉翻翻荷葉鳴。一凉侵骨夢初驚。快聽洗盡三旬渴。亂碎驅來萬馬聲。龜土渾爲將潤合。蝟毛叙得更蘇生。須臾慰滿伊誰賜。寂若神功答衆情。</text>
<title>向於勸農行時。見有移餘棄秧。狼藉於隴上。命閽輩收拾凈曝。囑量署遊手。暇編爲褥席。以白木之。鋪於床上。盖此物寒濕俱宜。且性和柔而軆敦厚。貼身甚便。紫陽夫子所云天下無棄物以此也。戱吟一截。</title>,<text>綠毯紅氍不惜錢。珍毛爲質錦爲緣。爭如樸素初無費。坐卧溫凉也自便。</text>
<title>登塤箎堂。蓮花政佳。庭院淸凈。宛在熱境之外。縱筆遣興。幷引。</title>,<text>余雅好古蹟。所在各郡。輒採載日錄。而所可修潤者。必致意焉。如巴陵之琴齋。別川鄭寒岡遺蹟。眞安之玉流丹壁。李退陶先鄕是也。及到玆郡。地雖金馬古都。而文獻無徵。惟塤箎一堂。巋然獨立。卽大老宋先生弟時燾氏知縣時作。而壁揭大老記板。後有竹塢。前有蓮池。名澄碧。中築二小島。分植紫荊百日紅之屬。池之岸。有老松梧柳。皆佐堂顔者也。池舊有蓮。而一任汚塞。憔悴殆盡。命使濬滌。採取上池及長淵之根而種之。及秋而花亭亭爲三數十柄。宛有湓江之趣。古人東亭之竹。其亦類是歟。盖是堂也。間經黃李兩侯相繼修葺。今尙精緻可堪。然至其窓牖及塗褙。往往有敗壞汚衊處。亦皆改而新之。每一登欄。窃自有躡淸塵挹剩馥之喜。敬題一詩。今之蓮是古之蓮。澄碧秋池看更憐。寄語竹樓同志者。須知精彩所過賢。</text>
<title>翼兒自嶺南見到</title>,<text>隻手維持百漏船。思量中夜不成眠。驚聞少輩南來說。料事胡無見未然。</text>
<title>話智島趙掌議炳鎬來訪</title>,<text>喜鵲燈花不我欺。纔經語到倚樓詩。孤帆駕海路何遠。刺紙入門名輒知。一葉前遊猶似昨。五年貽阻亦多時。天敎好剪西窓燭。故遣秋霖夜漲池。</text>
<title>七夕。與石醒及諸委員，學員酌酒拈韻。</title>,<text>金井梧桐報早秋。烟霏雲薄晩炎收。洗車河上今宵雨。乞巧江南幾處樓。此地同爲千里客。佳辰合有一盃酬。眼看漸好天中月。浩蕩猶思赤壁遊。</text>
<title>夜來無眠。卧念是日廵視諸處。惟老休堂在心。盖因吾年亦屬老休之日。而反爲役役於世故。實有羡於老休二字。再疊原韻。</title>,<text>蔭白茅亭闢向陽。老年閒養是奇方。座無一點塵埃氣。戶納三淸日月光。童子掃花開晩巷。兒孫納稼滌秋塲。桑楡暮境春如畫。皓皓鬚眉雪暎堂。</text>
<title>釀酒蓮葉。與石醒及諸委員共之。賦得。</title>,<text>淵明不解琴。手撫一張素。茝人不嗜飮。尙識酒中趣。菊花松葉歷試甞。或以其精或以香。不獨蓮花有妙法。曾從蓮葉得其方。小池種蓮傍見輒。朝看暮看余心愜。傍人詎識我愛蓮。謂愛在花不在葉。水面初生正可憐。團團箇箇似靑錢。已辦胷中一春甕。如逢麯車口流涎。是時未及花之辰。知愛葉惟余一人。自從濂翁著說後。尺童解比君子倫。六月七月紅漸敷。臨池翫賞與人俱。紫藕搖風撑小舸。粉房墜露散明珠。漸看荷葉大如盤。正是詩人酒思闌。白飯一升和麯糱。長竿扶護九苞安。依方醞釀何神哉。纔一經宵已醱醅。呼童摘取不須漉。鼎坐樓頭小宴開。一匙當一卣。香甘最可口。主翁笑掀髯。取適非取酒。</text>
<title>七月十六日。乃開國紀元節也。與量署委學員及某某鄕人。設座于存濟堂。飾喜拈韻。得東字。</title>,<text>高皇昔此御飛龍。萬世鴻基奠大東。統合山河至今日。昇平天地在春風。兩都豊鎬謨斯叶。列聖勛華德比隆。向夕張燈遙拝祝。歡情中外一般同。</text>
<title>塤箎堂舊無柱聯。心每擬圖而苦無木材。求得於高山以來。現方斲板已成。作柱聯十句。</title>,<text>金馬千年國。元龍百尺樓。塤箎名肇錫。黃李蹟猶留。竹韻偏宜夏。荷香政値秋。何妨媚幽獨。聊復恣冥搜。窈窕通三逕。端方闢一區。</text>
<title>塤箎堂詩板及木柱聯刊役告訖。揭之堂顔。一倍淸新。池臺改觀。花卉增輝。苟移此法。修治身心。潤道腴而澤仁肺。則人品之高。非復前日阿蒙。余於是乎透過一重關也。爲賦一詩。</title>,<text>一屋吾將比一心。要無灰死貴熅燖。請看十柱新聯處。顔色何如視昔今。</text>
<title>七月二十五日。萬壽聖節。速賓設宴慶祝。拈陽字賦詩志喜。</title>,<text>玉宇晶明迓瑞陽。同情匝域遇辰良。翠華深擁南山色。紫氣遙瞻北斗芒。聖德若臨周日月。臣忱願補舜衣裳。今朝未效趍班賀。渺渺予懷天一方。</text>
<title>聖節日夕。出坐量署。命樂工設樂。少頃爲念委學員難便於同座。托病入衙。俾專恣娛。于時通引外諸人。盡赴量署。而存濟堂淸靜無擾。余乃命韓景淳彈伽倻琴。繼之以歌。鷄已唱矣。因賦事。</title>,<text>公退自無妨。携來琴一張。任君從所好。非我要其遑。明徹延宵燭。歡臻繼晝觴。涓埃何以報。天保溢歌章。</text>
<title>聖節翌日。卽進宴日也。所速鄕人。次第畢至。列坐廳事。樂歌及酒物。一如昨日。而拈韻輪賦。</title>,<text>齊明箕翼耀今辰。嵩嶽三呼餙慶眞。壽筭賀騰開進宴。齡符喜溢頌長春。伊誰賜也鰲歡抃。於萬年斯駿命新。爲賦詩篇歌望美。天涯微悃少敎伸。</text>
<title>緫叙飾慶宴會。卽事賦得。</title>,<text>昨日旣同僚友歡。今朝又速郡衣冠。凄淸風露屬秋序。天氣適人無暑寒。我酒斯香我肴佳。笙歌鼎沸風流奢。一天之下大同慶。請各相將說自家。君家慶祝問如何。我歌慶祝斷靡他。幈幪渥澤偏私地。今日何妨向君誇。憶曾工桑甲申歲。勅賜松亭第一第。班次叨參昵光。妻孥亦被官需惠。丙歉知遇尤隆重。十萬帑儲吾手中。王靈所仗從心㥧。就得遐陬濟衆功。微勞不曾報毫絲。坐得金章八度移。爵祿非無大於我。由來未有此鴻私。只恨涓埃無路酬。丹心白髮在遐州。每憑魂夢瞻金闕。惟有詩篇戀玉樓。今辰况遇千秋節。自與尋常萬萬別。天長徒仰日星懸。地遠未趍鵷𪆽列。從知一事上恩宣。鄕有民人堂有員。歡情共飽一樽酒。和氣融成萬化春。拝舞仍吟天保篇。吾皇聖壽於萬千。箕疇五福華三祝。仙李春風不記年。</text>
<title>量簿垂成。報衙漸邇。念學員勞勤之狀。業欲無遺幷濟。而其道無由。援筆賦量地行一則。</title>,<text>益州太守兼監理。五十學員十五委。職務區分嚴束團。章程一聽京衙指。排均尺手作隨從。五五三三出面里。招招指審問時。隨地形便開役始。而民而國大關由。此事惟公一字已。網羅踏遍鉅坪頭。搜索行穿深峽裡。一邊揮筆一邊籌。心眼忙忙不暫止。寒天凍雪冷侵肌。暑雨新泥深沒履。村飯一盂酒一盃。上而廉察傍瞻視。野草辛勤就告成。如勘大債心先喜。又有前頭一重關。歸來量署凈書以。筭差抄忽吾誰欺。字誤銀根衆所耻。更深假寐食無閒。冬夜不長夏短晷。君見家書近如何。吾違親側今久矣。區區日費豈甘心。萬里初程有所俟。而今田簿唱籌人。盡昔金門抱策士。書釼何曾誤了渠。殊塗乾沒可哀耳。昌朝簡拔亦多門。縱失於玆得於彼。</text>
<title>正德亭觀射。因卽事有吟。</title>,<text>秋氣崢嶸觀射天。翻然笙皷報中邊。飛交大野田田鷺。曳出斜陽樹樹蟬。玉露近情楓葉上。香風無賴稻花前。每因簿務偏多惱。偶得玆遊作好緣。</text>
<title>朴委員來蘅將以旬前。歸覲其大人壽宴而請詩。故求得一律。幷叙。</title>,<text>光武五年春。余承乏量署。掌全北監理之務。先是朴芸庭來蘅甫以本署員外。從事於斯已有年。而身貌軒揚。才諝敏給。挾有臨池之藝。爲同寮所推。余亦一見而知其爲人家佳子弟。是歲仲秋。告歸于余曰。家大人壽辰。在本月十一日。行將設小酌以稱慶。而家本關西。僑寓湖南。念家君伊日遇辰之懷。無以寬慰。願得大宗匠一詩之惠。藉以求和於寮友。稡之爲慶壽佳什。歸獻庭幃。庶幾耽翫賞而忘慮念。此其爲賜甚大矣。余聞而嘉之曰。子之言。是發人油然之心也。人苟以悅親爲心。則移之可以事君。推之可以愛人。勉旃哉。繼之以詩曰。藍袍色暎老萊衣。湖上淸秋策馬肥。員外祿錢供壽酌。天南極宿動祥輝。俱存一樂兼無故。旅食三旬乃得歸。甲慶世間人或有。似君圓滿見曾稀。</text>
<title>石醒明將發還。作一詩叙別。幷小引。</title>,<text>石醒之於余。如蛩蚷不可相離。而近日期欲一遭歸家。盖有四事。旱餘農形也。險歲饞逼也。擇婿也。抱孫也。此是歉歲之不可不念。倫理之不可不行者也。故許令暫還。然懷甚也。作詩叙別。非全爲贈行。要亦自寬也。自顧無思者。君能不忘家。孫游要念祖。嬌嫁待回爺。深恐農經旱。每虞隣絶瑕。雖云拘我獨。贈別未言遮。</text>
<title>聖廟與社稷壇。邦禮之大典也。將事後各賦一詩。</title>,<text>數仞宮墻廟貌崇。杏踈壇古仰遺風。車書霜露今天下。籩豆春秋幾大東。右文廟。齊明盛服趁淸晨。潔我牲醪禮大神。但願年年冥祐降。泰平民物永千春。右社稷壇。</text>
<title>寄智島安睡山秉洵 幷引</title>,<text>余於智。有寸心言未盡前路日將斜之歎。別來六載。海天雲物。尙亦在眼。况源源相從者人乎。趙錦坡來。槩悉信息。一半是喜。一半是悵矣。今錦坡薄言告㱕。別悵之外。舊雨之懷。如波滚沙。不辨涘涯。欲一一致書則多不勝書。欲遂無書則情不能自已。無寧以一截詩。付與錦坡去。呈于安睡山。因傳致於吾所願言諸名勝。有以諗此懷結。不與歲月消磨也。思量往事夢依如。趙錦坡來替雁書。羽島沙明花在眼。南岡亭倒葉成墟。人情老去無非感。別恨年深不暫虗。玄觀再遊難可卜。西風回首鬂毛踈。</text>
<title>寄智島養士齋諸名碩詩 幷引</title>,<text>僕之懷緖。已悉於贈安睡山詩小叙矣。仰想槩諒。而適其趙錦坡看醫之行。暇借數日之便。其知結之衷。自由得諸名碩詩號字爲韻。叙賦一截詩而仰溷。幸慰一阻之懷耶。古人寄友詩話曰。應物非凡造。春來鳥自鳴。盖此之謂歟。林泉高卧是眞休。齒德文詞莫與儔。微官從來㱕未得。誰知不以爲身謀。右休軒金璇基。爲君常憶夢中松。怊悵難期飯顆逢。一別星霜今幾載。孤雲來去本無蹤。右松菴鄭基源。海蚌生珠光食月。比人誰是英才發。見稱以子里鄕評。志業未伸今白髮。右月溪李之馨。胷中錦繡硯餘波。麗似名花看愛多。白髮添來徒兩鬂。不知別後更如何。右月波高濟升。所好無如心供養。範謨後學存時望。今日那記重會顔。早知氣槩生來壯。右養齋朴英奎。嗟君本素知尊聖。設校及時鄕薦聘。記昔當年養士猷。較來舊惟文華盛。右朴聖巨。人材惟似蘭生谷。較看英華塗耳目。聞道年來勤學工。舊書不厭千回讀。右竹谷金洪珍。聲名已著重於山。曾昔笑談那得攀。兩地情關無覔處。對君傳語錦坡還。右小山趙履元。愛君文藻似揚箕。校任首差曾我時。尺素平安無一問。風濤涉險海天垂。右金行彦。風宜於月月宜竹。戛玉節金韻可掬。愛物由來月下陰。君家種得眞淸福。右竹史李鍊庠。持操何曾曳尾龜。淸貧自愛果誰知。嚮時情緖應無忘。文酒于今幾度思。右龜菴金得圭。君居誰道將軍屯。行過今稱孝子村。其能念我心常切。倘記育英板上言。右屯菴黃健周。學究葛洪金匱道。天將借手醫民操。活人自是積陰功。解使壽康鄕國好。右道隱朴斗奎。一輻寫來蘭與石。摩挲眞玩常宜適。蕭然無累爲君賀。近築一區三畒宅。右松石徐絢基。敏鈍賢愚惟性本。趍承師道英才宛。要知學力是誰功。坍設名鐫足見悃。右本窩羅有英。行固敏詳言若訥。承師早就工夫搰。月評曾薦選英才。又擅尊華志氣越。右訥軒任行宰。師道專由心合志。發蒙當擬千金字。鳳鳴堂搆未多年。世襲齋儒殊有意。右智窩朱明鐸。最愛難忘幾度春。似君英竗璧無因。男兒欲遂平生志。惟有讀書勤苦眞。右春坡鄭龍潭。</text>
<title>賜饌祗受。窃伏念顧以何人。每入於慶饌頒賜。已不勝惶感。况此覃及於遐外。何等萬萬曠絶乎。因此廣慶。亦或一道。故派給現在傍人及三班所率。因賦三絶詩。</title>,<text>殊恩㢠出滿箱苴。一室啖餘遠及余。同飽誇傳諸管下。喜看雨露遍鄕閭。宇內群黎頌禱時。微忱只有一篇詩。恩需不以遐陬棄。報答將言感淚垂。天上需雲化渥恩。垂垂遠到斗南垣。司權不敢㱕私有。分着春風草木痕。</text>
<title>賜饌祗受後有感</title>,<text>君德彌天壤。無微不曲遂。臝毛羽鱗甲。菌菜艸蔓穗。藐予中處一。孑若冬生寄。綆短少援引。樑催失依庇。自從通仕籍。叨被聖聦記。松第重沾渥。金章八見至。常恐無由報。撫躳霜髮被。憂深赤子飢。才拙綠林熾。向在洊臻慶。區區犬馬志。酒餙歡娛儀。詩伸頌禱字。尙恨天涯裏。舃鳧未化翅。旅舘星霜冷。宮門河漢邃。需雲忽西來。珍重吾君賜。法煎香烟濕。溫封玉露漬。獲此何從以。雙擎稽至地。餘人那敢當。遐土罕曾視。効勞無他術。宣恩亦分義。天餉非私有。宮需貴廣示。署僚及賓佐。以至衆人吏。要無歎向隅。均得派分饋。怳如沾沆瀣。萬肚生春意。澤與祥風溢。歡從喜氣致。誰無負暄忱。齊向南山翠。而我遍榮耀。諸君咸飽醉。但願從今後。四海無失異。禾麥年年熟。烟花戶戶睡。化日華胥國。安如盤泰置。歌唫擊壤風。陶鑄垂衣治。上有勛華聖。吾生幸遭値。髮短心猶長。鞠躬思盡悴。</text>
<title>送智島趙掌議炳鎬詩 幷引</title>,<text>離濶之故。去留之悵。所贈冊子序。略以陳之。而臨行又有餘蘊。發以成韻語。眞亦老去漫興也。不全以詩觀之則幸矣。之子于㱕正値秋。荻花楓葉使人愁。無端遠地來相見。畢竟浮生去不留。驛路一鞭殘照裏。津亭千里晩帆頭。海天往事言難盡。題與新詩寄舊遊。</text>
<title>仲秋日。請諸委員叙酌。</title>,<text>仲秋名節世云云。微宦從來熟見聞。今我偏勞修量簿。其誰能孝掃先墳。關機身上皆由分。底事人間是所欣。不雨抵秋禾失稔。農家契活說紛紜。</text>
<title>送李委員喬赫，白委員轍洙之京。領納量簿。因酌酒賦詩。</title>,<text>自從初會面。臨事輒多希。量就公爲欛。籌通運轉機。無由官簿勘。有路帝城㱕。君去何須悵。國肥其庶幾。右李喬赫。孰爲眞擧善。簿牒未常閑。年荒爲客苦。海遠送君難。不須悲別悵。自有喜交歡。此日區區意。寬懷是往還。右白轍洙。</text>
<title>送申委員鉉穆還鄕。叙別。</title>,<text>從宦多勤苦。辭家問幾時。寄書良以得。會面自稽遅。應省親闈曠。那堪祖帳離。起予無盡想。謾說鳳坮詩。</text>
<title>彌勒山巖窟。有何一老嫗稱以筭命及推占等術。遠近愚夫婦風趍波盪。爭稱靈異。問者塡路。由是之故。山下居人。不勝來往寄宿之弊。又砧嶺近地。有一女稱以地術惑衆。爲弊於生民亦甚云。故定送廵校。逐出境外。皆稱快。戱賦一截。</title>,<text>巖竇令人慧竇昏。女中張角騁妖言。丈夫一拔龍光劒。劈破靑山鬼怪門。</text>
<title>廵面日。入溫水洞金參奉顯序家止宿。適聞其子永培日前叙任昌陵參奉。壯哉。因賦詩以贈。</title>,<text>面諭今朝始。廵回晩索居。幽情多種樹。雅操在儲書。鳳號連枝美。鵬程一步初。顧余三尺綬。何以未能除。</text>
<title>宿春浦板門崔五衛將鶴休庄</title>,<text>此行非要善。災政帶將來。憂切全區困。愁難短句裁。霜楓紅碧雜。露菊白黃開。衰邁寒侵骨。顔和酒以媒。</text>
<title>省災日。還衙有唫。</title>,<text>猥忝菲才寵。常懷恐失差。涸魚滚到極。嗷雁茫無涯。設有稍康得。那能太儉遮。自余人與別。所以此咨嗟。</text>
<title>晩憇豆乃吳鄕長致根庄</title>,<text>憑君相慶喜。有兆卜三登。村樣人同羡。聲華衆所稱。蟲鳴頻促織。鷄喔更挑燈。話到今宵永。星回露氣澄。</text>
<title>盧鄕長秉奎夜設小酌穩話。次壁上韻。贈盧載壽。</title>,<text>虗縻公牒出常遲。方趁君家廵面時。名譽何曾云倒屣。英才須與可論詩。正聽孤鳥鳴高幹。次看晩花開亞枝。林泉未必成嘉遯。最愛袁公志不移。</text>
<title>省災歎</title>,<text>失稔何傷衋。悲夫奈忍飢。天行良有引。人力詎能移。但致隨時措。惟分在我爲。省災今已矣。胡乃至於斯。</text>
<title>廵面後還衙。拈煩字。</title>,<text>自分職縻不憚煩。爲詳施措遍郊原。要知務穡惟生道。遽見傷災幾死魂。愁比漏船如海杳。心無定筭似風翻。前頭濟接冞矜懼。一念痛癏若己存。</text>
<title>一邑農形。今旣遍覽。而其土理沃瘠。戶口饒殘。亦在其中。至於各面各洞之形便。或依山依野。非山非野。山野相半等名目。雖不一一懸錄。然撮其近地而商量。則可謂暸然於心目矣。大抵統一邑論之。苟得雨順風調之歲。則足爲樂居之地也。至於今年。偏被甚旱。未移居多。使廵省者所過慘然。爲吾民可哀也已。可幸者見其耕穫方殷。猶有嗣歲蘓完之望。煕皡之春。庶幾復見歟。因還衙。其間所經各處。有所得詩。每上句引用古人詩之合於卽目形便。下勾輒寓自家情思。凡四十二頁也。</title>,<text>靑黃繞屋禾將熟。紫白依欄菊半開。莫道盡從愁裡過。喜君風月酒以媒。宮坪李克培。貧裡又添詩債重。愁來猶覺酒盃親。是知古塔眞如物。可惜慈悲不及人。塔里。雲山留客甘終老。桂玉關心不自嫌。無限世機身外事。誰將衆美如君兼。上鉢蘇炳奎。留連暮雨侵踈牖。宛轉浮雲掃翠嵐。會見鵬程離北海。致身要識聖恩涵。金參奉顯序。一雨雖知爲美澤。三登猶未補豊年。此由人力稍康得。足以吾民饎吉蠲。帝石面。入座好山如有素。忘情野鳥淡相親。一包天地好生德。自有陽和發育仁。崔進士炳夏。萬卷詩書高揷架。四圍松竹繞侵簷。扶吾藥餌來何自。衰邁方知是養怡。金鍾斗。文不切情蠅抱筆。粟驚增價鼠窺甁。安貧持操須知本。自是亨道似掌平。文宗。紅葉舞風粧暮景。敗荷欹水噴殘香。嗟予不是專遊覽。豈暇黃壚索酒甞。長淵。鳴蛙無用屬官府。老雁自應無稻粱。遐俗從來全昧沒。何妨一笑付滄浪。古棧。江山有助供吟興。𩿨鷺忘機伴燕居。無累安閑知足止。人生何苦要贏餘。崔五衛將鶴休。細雨孤帆來楚國。遙天晩樹見吳山。世間得失何須說。占得農家笑語閑。春浦面。堂上笑談無俗事。屋前山水有淸音。大都心足眞淸福。客亦知夫一散襟。心巖李完容。翠浮窓几山齋小。靑點盤盂野蕨肥。相對已拚罇酒好。不須世事是還非。元亭姜基馨。年荒不足爲疵疚。歲稔何由得盖藏。小圃有蔬纔可擷。經冬菜粥足堪當。豆村面。蔬隨隙地皆成圃。竹放新梢欲過墻。架上有書罇有酒。長留嘉客話心長。張進士喆煥。酒消人面天然白。山向吾曹分外靑。荊願由來固已久。彈冠方得午饒停。石巖李周碩。花開自落本無事。雲去復來猶有心。今日此行非取適。愛君端雅故相尋。下旺李秉九。庭園陋窄由心樂。話計雖貧亦買琴。軒塌靜寥犹不吠。徘徊渴想正難禁。張郭山悳煥。百世信能留歲月。一邱何必論王侯。傳奇不逐風流盡。松有孫春栗弟秋。王墓。農事半荒鴉種麥。覊懷多警雁知粳。一回點檢田原事。吾亦于今耳鼎鐺。豆川面。草徑泥深晴亦濕。茆齋山近夜多寒。主人雅趣偏多意。籬菊園松晩節看。內豆吳致根。早避喧煩眞得樂。未逢榮辱好收功。面諭一回經過地。翠竹蕭蕭指點中。李都正昌馨。病知前路資粮少。老覺平生事業非。隴畒看他無雀啄。勸君須惜豆苗肥。支石面。村童近去嫌腥食。野鳥高飛避俗人。萬家失稔方憂地。可感一罇㱕自隣。金監察正淳。直管子無食肉相。孔方兄有絶交書。人於心上須眞樂。贏得聲名志自舒。外化鄭翊朝。積草覆簷饒犢㹀。餘粮捿畒樂烏鳶。旱荒雖是天行禍。力穡玆存好自專。中里盧秉奎。輸逋告糴走隣里。恤患分憂累故人。九澇七旱難推究。天儆靡常到劇辛。栗村面。村路繞山松葉滑。柴門臨水稻花香。淸話坐深情可表。呼童煥酒嚼螯黃。朴主事齊根。月如有舊時窺榻。山不嫌貧日擁門。奇數民生逢惡歲。如君恤患幾人存。間村沈宜甲。身老嘯歌悲永夜。家貧撑拄過㐫年。安於隨遇何傷衋。濟活歉生意可憐。巳梯面。壁穿自和乾泥補。窓破敎尋廢紙粘。筭了世間多少事。莫如謙謹誡人瞻。玄洞。草無人到生將合。日礙峰高出轉遅。雖云對彼臻無事。情到年荒自覺悲。金都事成洙。老圃不禁蔬代肉。樵丁還喜炕連厨。蕭凉滿目無良筭。那得金丹壽一隅。九文川面。長喧乍靜村居好。久廢初開地力新。一遍省災廵到此。君家稍慰未全貧。葛山吳相淳。橋橫水木已秋色。寺倚雲峰更晩晴。到地誰能偏愛我。荷君鷄黍喜相迎。東邊蘇主事。薄有酒消閒日月。若無心向老功名。經過今荷來相問。共說當時無限情。李檢書圭植。人嫌窮巷未常過。我愛古風時復來。喜聽淸談忘水醴。是知林下有遺才。李司勇九鉉。碌軸午催場築少。轆轤晨捲井花空。憂衷到此誰能識。歷盡眉端萬事叢。彌勒面。種茶巖接紅霞塢。灌稻泉生白石根。可驗蘇家成世業。較看杏樹志惟存。杏亭蘇氏庄。鴉含暝色投林急。螢曳流光入草深。頓覺䆠遊情味惡。省災殆盡到于今。西邊。風月與誰同興趣。琴書和我老容顔。誰能解識憂思切。廵省灾荒是往還。郡內面。</text>
<title>廵面後還衙。揔叙一篇。</title>,<text>列子御風旬五還。盖聞此說荒唐間。談龍何似食猪美。今日吾將辨述刪。臂雖使指指難遍。不忍人忙己獨閑。况又災形殊燥濕。何由坐在察民艱。驅車一出金馬門。南北東西于彼原。黃沙白壤同人野。墨帳靑氈高士村。省歲觀風心眼下。奔忙費了幾朝昏。錢針示意非要譽。文字論心或贈言。環疆百里一周回。經緯橫縱難數枚。臨民聽理關心事。復恐怱怱買犢來。形便猶未昭如掌。方信難爲濟衆才。經行領得七分吾。勝似凭梧坐桉圖。永夜一燈孤舘裏。作詩聊以破長吁。</text>
<title>送別朴委員來蘅</title>,<text>偏荷心猶在。辛艱去復來。喜同詩韻作。坐得笑談開。故舊身皆遠。新交意轉裁。敢言旋別悵。㱕覲孝推陪。</text>
<title>石醒還期已過。又値重陽。旅懷阧作。賦詩遣懷。</title>,<text>黃菊向人頗似濃。是知此日重陽逢。喜看客酒魚章至。飫舖賓餻玉下供。送子緣公憂緖切。待君休暇悵懷衝。愁來獨坐驚華髮。不用登臨叙少悰。</text>
<title>有懷石醒無寐。吟得一詩。</title>,<text>思君人已遠。望眼幾凄迷。露冷蠱吟亂。風高雁叫齊。詩愁無可斷。月影不堪携。愁緖那除却。檢看叢瑣題。</text>
<title>遣悶</title>,<text>老去悲秋節。強懷酒可賖。風怡香篆細。晝靜鏤簾斜。撫景驚霜鴈。開懷愛菊花。蕭條孤舘裏。誰與背痒爬。</text>
<title>石醒來到叙阻</title>,<text>獨抱瑤琴懶下堂。而今始得聽峨洋。掃除赤葉樓容靜。摘取黃花酒氣香。千里故人來有信。九秋佳節去何忙。漸看雪嶺橫天半。莫更思㱕枉斷膓。</text>
<title>庭圃間黃菊白菊。時政爛開。賦詩寓興。</title>,<text>茝人胷裡四時春。金馬官貧花不貧。欲變庭除化香國。日生公事一回廵。滿眼芳菲難盡名。姚黃魏紫入題評。只恨丰姿不耐久。經春非復前時榮。政値風霜搖落天。繁華斂盡凄凄然。牧丹園裏紅消雨。桃李城邊冷鎖烟。登樓怊悵乍徊徨。風動帳開聞異香。傍籬妬雪叢叢白。繞砌偸金朶朶黃。黃黃白白相間開。令我錯疑春復來。愛爾貞姿宜咏句。憐渠晩節可含盃。聞道南方無早寒。十月可圖重九歡。玉梅蘭杜堪爲侶。續續生生抵歲闌。薄言採採吾誰贈。悵望古人西日暝。屈子栽來思欲餐。淵明摘取可能醒。我見漙漙含有露。滴滋合寫春秋部。莫道其餘無用處。新增兩種書畫譜。</text>
<title>送柳礪山濟寬美赴錦山。叙別。幷小引</title>,<text>疇昔雅契。中間濶隔。自是人世間離合之常。而及玆衰晩。獲値萍水不期之會。所云傾盖如舊白頭如新。政謂吾輩準備語也。胡爲乎造翁之處物也。圓滿常少。缺陷常多。使夫貂歡未洽。驪曲遽作。瞻望行塵。我懷云何。玆▣綴荒蕪數語。略俵願言之私云爾。錦城秋色動行輈。百里新謠頌柳侯。久惜牛刀遊散地。重敎鶴駕上名州。霜前晩節餘黃菊。海內親知此白頭。定有奇緣乘雪興。東征一路剡溪由。</text>
<title>存濟堂秋日。對酌拈韻。</title>,<text>鴈送秋華景入神。千山淡抹凈無塵。風松聽若歌商頌。露菊開如見大賓。邂逅盃含天外客。慇懃詩寄日邊人。問身點檢年來事。白髮自知無故新。</text>
<title>對石醒有吟</title>,<text>涉世由來每自傷。誰云食土蚓無膓。愁當細究秋偏感。事到商量夜更長。取適携琴諧子聽。遣懷賖酒試吾甞。人間歡樂須從看。老大多情豈得忘。</text>
<title>獨坐</title>,<text>庭竹風敲玉。院松月鏤金。茝翁深獨坐。誰識靜中心。</text>
<title>因審災事。與石醒訪蘇輝晥家。轉登杏樹。下採茶菊。是夕烹之泛之。賦得一頁。</title>,<text>獨行無賴石翁携。自有關由訪大堤。杏樹深藏龍角秘。竹林將待鳳雛捿。殷勤桂院多心欵。閴寂雲庄見手題。採採茶菊香篆夕。十分詩思入神齊。</text>
<title>柳錦山有酒餠之饋。詩以謝之。</title>,<text>生憎淮橘味偏酸。欲食吳蓴得亦難。惠荷故人知此意。墻頭三送品珍盤。</text>
<title>崔判事俊植送饋南草。近日草政甚艱。際得此遺。無異懸鼎時得粮。甚可緊。詩以謝之。</title>,<text>竹裏烟村歲値荒。故人千里饋新粮。快於消暍沾梅雨。喜若重陽倒菊觴。在我奇珍非草草。向隣誇道太堂堂。每當見月相思夜。吸到牙香一味長。</text>
<title>三呼萬歲帖分派。名載帖中者。皆有欽歎懽喜。賦其事識之。</title>,<text>事有適相値。時乎不可孤。邦休際疊慶。多士與之俱。千載一嘉會。何幸親見吾。就此擧公讌。歌詩以共娛。發自性情正。輸之悃愊愚。天機等時鳥。雲日敢言摹。將玆擬傳盛。獨自出謨紆。篇章備一𢎥。題目錫三呼。申申李員外。送入範銅模。賴有大宗匠。讐校那能無。偉哉百卄本。事與心相符。廣慶惟臣分。壽傳是素圖。一朝手分播。芬馥遍寰區。苟載帖中者。不令有向隅。暸然昭代像。勝似得金珠。興來一朗讀。祥日上東嵎。</text>
<title>賦雪遣情</title>,<text>十月十日天忽陰。黝雲冥漠風豪吟。行人錯疑雨將至。褐老却怕寒愈侵。童子開門爛相說。今年小春天早雪。拂窓拍砌暎生明。籠竹盖松欹欲裂。蒼山立變玉浮圖。江浦惟應飛鳥絶。茝翁得此富詩料。呼童煮茗床儲閱。融團合注石生腮。呵凍宜抽管子舌。朗然一笑通萬里。靈衿泂澈無塵滓。乘興如將訪剡溪。作歌可以和郢市。爭如續撰梁園賦。題品高低論比擬。謝家才藝莫謾誇。非絮非塩別有喜。今歲恒暘民失天。所望來年告稔田。三白休徵兆已見。坐令饑饉變康年。大椀佛飥與君飽。高吟瑞雪安枕眠。</text>
<title>皇華亭店。迎候觀察使趙公漢國。回至礪山炭峴店少憇。聞行人之自南來者傳言。自全州府下。無慮數百名。以觀察使道迎候次來待。盖富民以視察等從人侵討之弊也。貧民以荒年賴活之澤。望之若大旱甘雨。觀使德惠之入人深可見也。因還衙賦古詩一則。</title>,<text>君不見旱天雨。群生仰首望之苦。又不見荒年糓。飢者得之謌皷腹。湖南刺史壁連城。來去雪山懸重輕。去時攀轅如失哺。來時踴躍喜再生。參禮長亭三十里。波奔迎賀專城傾。千家活佛來何遅。我有長謌試聽之。自公之去市風惡。弱者有錢還阻飢。自公之去貧饕作。富人九家八傾危。轉轉貧饒俱就困。欲訴衷情天漠漠。哀哉人斯無所歸。日望棠花春復暉。吾皇神聖見萬里。諭批淳淳汝往理。電人忽報好消息。昨日皇華亭宿止。飜如群蟄聽春雷。喜地歡天無我爾。瞻望行塵快先到。爭傳喝道聲漸邇。宣堂重闢化囿大。吾輩從今有所恃。豺狼瑟縮林藪空。鷄犬平安烟火起。有口人皆曰我公。坐令荒歲變春風。行何德政致此事。大抵人情不謀同。應緣孟博澄淸志。復覩召公宣布功。千村萬落南湖上。欲買新絲繡面紅。</text>
<title>賦一詩以抒憂歎之意</title>,<text>結居三政一。民國大關由。原揔寧敎欠。微奸沒奈偸。我適忝司職。每懷靡及憂。矧玆年不熟。徵索等誅求。正供輸乃已。輿望答無猷。稍稍及程限。夫丁詎少休。統首有原例。咸勸任渠收。務浩才難逮。權專弊易流。吾寧排衆論。伍一作良籌。創新雖涉訝。責効此爲優。令具有餘蘊。區區談一周。但須依此做。稅欵庶無尤。</text>
<title>近日百憂綳中。减飧失睡。欲得忘之。都無竗方。強拈數韻。以抒衷臆。</title>,<text>咄咄書空發浩歎。凍梅瘦損燭灰殘。千鍾火酒難成醉。一部奇文悔誤看。身似老龍吟匣裡。心隨孤雀逗雲端。那將萬斛滄溟水。盪滌愁塵凈肺肝。</text>
<title>失鷄歎</title>,<text>慈翁能守米。㫌甲尙還金。此皆我親見。至今不忘心。金馬擅湖右。美風也足欽。牛羊應放牧。狗鼠詎容侵。我來觀俗尙。種種匪天諶。雖無渤佩犢。難望宓彈琴。漸覺成鷄肋。幽懷不自禁。惱多恒失味。憂劇細傾斟。最是孤燈下。宵光似海深。閽慵停曉角。鍾老爽時針。自得䧺鷄後。淸晨喜滌襟。似携諸葛枕。依聽鄭戎音。六雌添就次。愛護等珍禽。聯翩捿壁隙。相率啄庭陰。豈謂朱閽裏。一朝起綠林。敗榤空遭擲。連墟畢就擒。相視闇消沮。那能苦詰尋。亡羊諒自惜。馴鹿實非今。氓風也如此。猶與日相臨。已矣言何益。只宜費一唫。</text>
<title>抄飢歎</title>,<text>老佛慈悲念衆生。泥珠坐數達天明。歲暮天寒窮巷陌。兒啼婦㤪空甁甖。荒年賑救有原例。適我爲官責不輕。况有所受於天者。滿腔子是惻隱情。境中百里三千戶。欲抄其尤惟在精。屹竿凍雀誰家子。涸轍窮魚某里氓。至再三四猶未妥。衿紳刀筆無輸贏。破東補西終何益。奪此予彼難爲平。嗚呼萬事人非我。繞壁興吁添髮莖。黃金解向熱門走。聞道姑先三萬盈。廣文先生官獨冷。欲捐五斗何由成。廣廈千間思大庇。詩愁安得與同評。</text>
<title>謝朴主事齊根饋鯉魚</title>,<text>厨盤日供苦循常。不是聞韶味自忘。多荷故人勤用意。膓神喜得踏蔬羊。</text>
<title>荒年執灾。國之大政也。極其精實然後。可謂上下俱便。導達恩德之實。而連見所抄。終未十分停當。良可慨然。賦詩見志。</title>,<text>議賑蠲租漢故事。對揚休命山東吏。天時不幸旱年七。聖德無私環海四。生際煕朝受謬知。駑才殫竭夙宵思。自從別餉南州後。百里分憂今八麾。報答萬分靡在他。一心保赤也如何。今年不雨田無穫。萬口嗷嗷將則那。我行其野一回周。大抵秋來不似秋。現無甁裏收儲望。惟有門前徵索憂。荒年减稅有從來。一分紓力是抄灾。地有沃焦難可槩。事關精濫政宜裁。招前老吏爛相商。苟且因循惟故常。我欲爲民到底止。試令儒胥更査詳。延來藉藉人中望。授去申申紙上方。遍歷彌旬作何狀。羣工逞技都料匠。依樣畫葫頭換尾。帶泥和水下居上。一覽無心再度披。只充文具亦何爲。傍人莫笑徒勞爾。且可見吾不自欺。嗟今事事皆如此。勝似從前坐畫之。</text>
<title>南至日。與石醒，恕泉，玉岡拈韻。</title>,<text>梅軒凈掃迓朱曦。早是蓂花又一枝。地雷爻上新添線。河洛圖中肇下棋。荳粥登盤看俗尙。丹香拜闕引朝儀。除去陰邪來吉慶。願將人事合天時。</text>
<title>病欝之餘。爲一消暢。松酒粥山梁肴。速李恕泉，白玉岡，金棠圃及金石醒，金煉培。拈韻賦雪。</title>,<text>睡起神醒漏滴稀。窓楣隱若凈新暉。亂粘屋角銀粧瓦。凍合閽牙玉幻扉。較寒恐損梅花發。作態飜疑柳絮飛。病肚驟添詩料富。只愁玄白一同歸。</text>
<title>有懷吟</title>,<text>悄悄意不適。坐讀三國誌。未須久呵寒。梅梢春又至。</text>
<title>夜雪有所思。步前韻賦得。</title>,<text>耳虛眼暈息心稀。短髮蕭騷對雪輝。忽憶高懷惟戴榻。誰知深卧是袁扉。護將梅芋調寒㬉。點翫魚鳶異躍飛。自問身來愁底事。向人謾說未言歸。</text>
<title>人靜更深。塊坐無聊。賦一詩遣情。</title>,<text>永夜寒燈老可憐。時添篝火篆香烟。世情搜閱新聞紙。病緖消除聖歎編。竹韻惹吟松籟發。雪華透冷月輝連。此身未解周方便。還愧無由斷俗緣。</text>
<title>和白長慶病中十五首詩 幷小引</title>,<text>余早鶩於外。不嫺於口業。又縻遑於焚香洗鉢。眞一俗臼中頑皮。而今已白紛如矣。顧性質不師今而喜尙友。求之千古。惟白香山爲誠欽慕。所以少得長慶集。珍愛如玉。未嘗斯須去身。今適六十八歲。偶嬰眩暈與左足爪甲等祟。與白詩所載病中十五首。種種相似。心窃有感。用其韻逐次。初病眩 和初病風六十八衰翁。眩昬難得攻。看花晴亦霧。聽漏靜還風。愁助心浮火。精隨髮變蓬。何勞問越鵲。祟在熱膓中。枕上作 仍和老去形骸自點頭。從來齒缺舌爲柔。詩文已著尋眞樂。射獵曾多選勝遊。勉彊時機如夢罷。推選往事着身浮。千金難買靑春日。一帆擬回滄海舟。解渴每斟松釀酒。禦寒重被毛裝裘。心長身短吾何已。病裏誰知有隱憂。答咸悅帝石里洪進士鍾郁來問因何眩氣。和答閑上人來問因何風疾。由君舊好盍簪開。多謝殊方問病來。世故侵凌終作崇。深知孤宦是身災。病中五絶 仍和曾在靑春不解隨。老來相訪似親知。強和陳蠧謀攻去。良苦浮生見事遅。膏火相煎染素絲。納痾非獨老之爲。可憐盆梅與籬菊。不妨護持霜後時。大抵此身非木石。任他磨滅任他枯。眼看一種烟寰內。歷數同年半已無。捫燭還隨晴晝眠。貼床亶學白雲禪。壽丹近在吾方寸。形役無端試未前。病我非憂別有憂。省民凋瘵向巡遊。扶回日夕虗勞筭。安得長腰二廣舟。送金煉培 和送嵩客遊有其方返有期。故山薪水屬阿誰。何須久住憐吾病。不待辭歸料已知。服蔘瀝膏 和罷炙桂山樵客老看病。向我申勤說舊聞。卧聽小罐轟雷響。痴待銀河快火雲。歎羸馬 和賣駱馬冀北群中獨擅行。千金藉藉價騰聲。慚愧主貧羸到骨。政憐人馬亦同情。別量務委員 和別柳枝王事同旋一歲中。梅酸檗苦慰衰翁。匹馬寒雲殘雪裏。不知何日復春風。就暖。偶酌是處室詩伴。仍和。一枕支離六足床。日來添得線新陽。賴將一榼忘憂物。喜滌頻年中暑腸。朋舊會期如有在。沉疴叙暢也無妨。歲寒晩節須相勉。莫遣江湖付兩忘。歲暮。贈碧下居士羅元一及劉永羲僉樞。和歲暮贈思黯相公皇甫朗之及夢得尙書。靈芝詩語益悲夫。夢裡相思得記無。筋力邇來較誰健。知應藥餌所之扶。自解 仍和叔世許多歌也嘯。晩生難得泰之師。千秋尙慕白長慶。篋裏常隨一卷詩。敢把樹環援的證。此年吟病又同時。</text>
<title>懷甚無聊。與石醒，恕泉，玉崗，棠圃金永洙，溪菴韓圭現拈韻遣情。</title>,<text>坐安兼卧穩。自可護衰殘。詩固消愁易。藥何理病難。涉危方見逸。經苦是知歡。須覺形神內。要隨夢寤看。</text>
<title>金永洙步前韻賦別章以示告歸。故次之。</title>,<text>羣公稍稍辭吾去。城柳三分就折殘。海內無如僚友好。天涯倍有別離難。前期杳杳貂緣薄。往事依依蝶夢歡。從此梅陰人少一。瓊章在手替君看。</text>
<title>佳里川途中</title>,<text>一抹斜陽近。踈林宿鳥過。牧童齊短曲。壚客發長歌。坐乘傍看好。撼身自惱多。聊將由我究。世路是風波。</text>
<title>金進士命圭來問。相與叙話。因拈韻賦詩贈之。</title>,<text>旅舘諧子問。拈韻話心攄。初如看玉潤。還若對舟虗。情隨知舊重。跡向少年踈。歲暮逢難再。寄懷須尺書。</text>
<title>㱕路至立石。賦一詩遣情。</title>,<text>風雪迷前路。緣何作此行。利名初不託。恩渥豈能忘。常戒吉隨惡。惟思柔勝剛。其餘安足道。㱕想逼衷腸。</text>
<title>石醒回甲。在開春正月。而今還鄕。勢不可留。其臨行。略叙相與之顚末。尾聯遂及一轉語。以寓那日不與邀之意。至若賀語則待新春對展時追賦亦未晩云爾。</title>,<text>自子從來每看調。淸談幾度座香飄。月之望矣歸鄕舍。雪又寒兮過野橋。蘭砌已知專淑氣。藥欄須有長靈苗。春朝壽酌宜舒展。試向君家誰共邀。</text>
<title>贈別李恕泉，白玉崗。設酌草堂。</title>,<text>一年經歷夢南柯。風雨雨風波萬波。鳥道打危投戒切。龍門鑿險賴功多。知君才諝兼衷赤。以我踈慵又髮皤。聞說度田餘廟筭。後來靑眼樂如何。</text>
<title>送別李恕泉。獨坐遣懷。</title>,<text>旅懷作惡太多端。只在人情反覆間。黯黯誰無臨別悵。可憐今日老尤難。搖落回思是處居。晩來微覺世情踈。自從客到相孚篤。散去旋知寂若虗。</text>
<title>因所思賦得二截 幷引</title>,<text>一日侍僮輩生擒三個鳥來曰。此名從條理。設架置諸房內。則雖非縶籠。易於馴致。盖南來初見。而其形貌頭紅翎靑。背淡黑腹微黃。亦一奇種。卽以粟穗勺水。俾寓飮啄之情。上下其鳴。翺翔自任。似有林樊捿止之樂。以物外之性。一自覊捿於人。少無出外飛空之戀。較看我近日情况。可笑一般相似也。仍賦二截詩。從條理號錫名佳。侍者擒來設架排。飮啄由人能解否。無妨面識日相偕。竹樹偏多爾性嬉。胡爲捿止此枯枝。何須試問情攸在。人鳥雖殊一是羇。</text>
<title>獨坐如禪。拈韻有吟。</title>,<text>看書方夜靜。微宦不歉貧。風射挑燈短。雪寒煖酒頻。鼠窺如欲語。雞唱喜迎晨。舊隱拋何處。空憐絆此身。</text>
<title>送金孫煉培還本第二截</title>,<text>客鄕同是聚相依。情話忘懷瘐可肥。年光自此如蛇赴。親在攸當捨我㱕。衰齡漸覺迫桑楡。去住非緣氣味殊。爭奈天涯憐歲暯。自君離發此身孤。</text>
<title>水仙花之護養。今爲數朔。葉靑而花莖抽長。日夕可愛。掃地焚香。關門刻燭。淸絶無寐。戱題水仙花詩一則。</title>,<text>砌菊煩培本。盆梅苦着査。我愛水仙花。生不藉泥沙。安之白玉碗。置在烏几床。朝朝水一換。日出晒朱陽。煖寒差不適。花葉互乘除。茝翁慵失護。錯傍篆烟居。葉先抽葱蒨。花故呑不吐。譬彼屛間姝。含羞惜露步。又如蚌胎珠。向月中自護。花乎爾爲我。嫣然一笑顧。茝亦蘭之族。花譜許貞姿。歲闌無與伍。何處托相思。淪落天涯裡。芳隣吾與子。所貴藏淸艶。前言固戱爾。</text>
<title>送韓雅圭現。有所思。賦贈三截詩。</title>,<text>鴈弟魚妻古有稱。親踈隨得強依憑。乘除大抵皆由己。人各有能有不能。獸鎗鳥弋儘悲哀。悔處噬臍其奈哉。寄語世間名利者。無非終到反身災。蚕繭蜂窠本庇身。辛苦終爲屬於人。固余所好難兼得。耕讀須知不足貧。</text>
<title>弧辰日賦得 幷小叙</title>,<text>是日卽余弧辰也。孤寓鄕舘。有何情况。而况値歲歉。心氣孤枯。寧欲忘過矣。翼兒金孫適至繞膝。雖強顔談笑。家室之戀。實難排遣。因抄得邑各里貧殘戶及官屬之至貧者。各錢一兩五戔式。又抄男女七十以上人。各正肉一斤半式。且巡審塲市。爲恤凍餒者資給。觀其爻象。等給錢兩。以爲度今日之施措焉。自從游宦度今朝。悵望傷神不復料。偶合天時春共得。可期回暢百憂消。病起方床戶半開。怊怊家國意難裁。孤懷亦足吾軍張。豚子獅孫次第來。今年歲惡歎呼庚。滚到天寒凍雀鳴。何愛是時捐殘廩。派分多勝酒巵傾。衆口噞喁正可憐。何人常飽客三千。銅山秘處那由得。爲濟飢荒破作錢。</text>
<title>歲暮鄕舘。孤枕。拈韻遣懷。</title>,<text>旅食湖鄕已歲窮。故園長在夢魂中。賦㱕誰道惟陶令。爲客正當是杜翁。値儉荒情憂漸大。乘衰病氣勢仍攻。何人授我黃金穴。除却眉端萬事叢。</text>
<title>辛丑除夕 幷引</title>,<text>歲除之夕。茝人老子。焚香跋燭。嗒然隱几。客有在傍者曰。使君何爲不語也。不答。客曰抑家國之戀。有倍於平昔。自無及於語乎。不答。客曰不觀夫無將大車詩乎。不如強加作歡以迓新歲也。余乃言曰。子非石醒。安知我之今夕乎。古人有以一日所事。較一日所食。稱則鼾睡。不稱則終夜不寐。吾雖不能以日計。獨不能以歲計乎。故每歲今夕。必緫叙終年所爲之事。作爲句語。以觀所事所食稱不稱之如何。此吾常年已成之規也。今歲則吾所謂所爲之事。稱者絶無。不稱者居多。方內省自訟之不暇。況何強顔作歡以效守庚者之嚬乎。所云不稱者。吾且歷數之。子其聽之。夫臨民聽理。務從無寃。而議送踵至。束吏蕫刷。靡不用極。而逋帳未淸。遇旱祈靈。備經瀝誠。而年事告荒。量地監務。庶將就緖。而中道停止。省灾抄飢。苦心精詳。而人或不饜。此皆非不稱者乎。且以四郡愆納事言之。平生謹愼。毫無犯公。天日臨之在上。鬼神質之在傍。而今至白徵。此則不但以不稱論也。凡此數者交戰於胷中。顧安有笑語歡顔之可及乎。無寧循吾故常。拾得幾句韻語。以度今夕之爲愈也。因縱筆。燭熒熒漏滴滴。早已是歲之除夕。茝翁年例守庚申。非酒非歌非博奕。日事猶能較日食。况乃終年飽經歷。匣裡玄池倩人開。架頭赫蹄呼童覔。記取恩袍辭帝闕。是時新歲春正月。帆風浩蕩仗王靈。千里滄津一瞬越。箕準城金馬國。湖之南完之北。郡治乾支山下在。軒揭風雷盖取益。新延太守第三日。淬勵駑姿圖萬一。勸農興學依前規。御吏臨民猶恐失。一重擔負量務監。原隰何辭櫛霧露。舌弊唇焦旬有五。㱕來仍値旱魃怒。圭璧虛勞十二雩。荒憂大地告罕古。爰啓我行省灾狀。踏平百里如一掌。抄飢領畧亦在中。佈賑惟將部府仰。正供堂堂不可緩。窮蔀徵索那能強。電檄交馳督程限。鞭撻黎庶令心悵。仰而輸公俯衛生。惟思庶幾無大謗。恠事西來太咄咄。一朝置身逋藪蔚。白地寃徵三萬金。口雖不言心煩欝。安之欲與古人同。聊且行行聽造翁。吾年七九又五之。近日細和長慶詩。浮雲不曾碍天宇。政是男兒達觀時。但願明年身康健。綠瞳華髮增壽祺。萬事乘除等塞馬。年糓亦應穰復煕。我歌到此歌政好。一番還欲舞僛僛。蹴起茶僮在傍睡。且進屠蘇酒一巵。新休暗隨星杓轉。郡城四隣鷄聲垂。</text>
<title>壬寅元月初吉</title>,<text>金雞曉唱轉玲瓏。儺皷迎來海日紅。山呼儀式元昧禮。歲問凡條各不同。詩從春晝心先細。香透芋仙鼻自通。萬事延祥愁盡滌。願言付與此衰翁。</text>
<title>楸川途中</title>,<text>殊方行趁早。胡乃負㱕期。野店踈林擁。溪矼疊石危。春心隨候驗。日力計程知。素志憑誰說。專爲世所縻。</text>
<title>完府西門外拈韻</title>,<text>寒程坐乘任駈馳。憂喜榮枯可自知。野鳥飛升從地脉。泥牛擊罷檢天時。延祥已貼宜春字。願稔爭擎表彩旗。記得經過傳俗習。爲書叢瑣此題詩。</text>
<title>賀石醒金上舍寅吉晬辰詩 幷小叙</title>,<text>今日卽石醒甲日也。石醒從我游者。于今十四載。日夕接膝。甘苦同味。有若駏蛩之不能相離。每年是日。輒命官厨煑酒炮羊。笑話相酬。足以慰覊鄕之懷。昨臈因事告歸。遽當是日。想像歉年。貧厨。其果能設酌速客歟。至若一室團圞。少長稱祝。其琴瑟調和之樂。鸞鵠停峙之慶。似不間於需雲之豊不豊如何耳。余以老年衰朽。虛縻官職。而荒春民憂。日事滚汩。門前尺地。實難自由。旣不能致身於稱慶之席。又未得題名於賀壽之祝。其在平昔之誼。果何有哉。悵愧一念。徒勞夢想。石醒子若有神會。亦應領畧而涵容乎。聊以酌以大斗以祈黃耉八字分韻。作八首詩。以寓結之懷。而兼叙頌禱之辭。爲君誰唱南飛鶴。享福由天人自各。人日人生豈易哉。觀於仁者宜稱酌。氣槩相投淡若水。始知名下無虗士。年來潛擬化芝蘭。自念莫非君子以。奕世書香華胄賴。淵源有自英標最。溪堂昔日要從師。嶺外眞傳聲聞大。曾就學官開善誘。泥書報捷探花手。應知早晩屬登庸。先覩丹衷倚北斗。自余外宦常羞比。影響相隨臂使指。歡喜翻成感緖生。桑楡晩景將何以。六十一回春復輝。人間初見絳仙稀。添籌海屋周而始。賀語爭騰不老祈。天和眞樂老偕堂。孝友一門滋味長。斑彩庭趍稱慶意。無期壽祝獻眉黃。坐違同慶空搔首。遙想華筵稱壽酒。瞻望情懷有底忙。借將詩句賀耆耉。</text>
<title>官樓獨坐述懷</title>,<text>不如心事世間多。㱕未歸兮恨奈何。得意便休非素昧。猶關名利任蹉跎。</text>
<title>上元前一夕卽事</title>,<text>客裏佳辰春正回。家書兼得趁朝來。豪氣爭雄三賭博。愁懷消暢數含盃。尙記殊鄕風土習。自慚荒歲飯官才。當宵喜看豊徵月。一點塵無太素開。</text>
<title>上元日。邑各洞農夫以錚皷之戱。攔入官庭。有兄旗弟旗女舞僧舞等諸般雜戱。頗多可觀。以錢兩施賞後。賦其事識之。</title>,<text>轟闐金革一場奇。踴躍爭先各跌馳。肩上翩翻僧女舞。手中高擎弟兄旗。勝傳遐土佳辰戱。幸慰衰翁儉歲悲。頒下酒錢旋有兆。羣情自是願豊時。</text>
<title>踏橋夕。賞月之作。</title>,<text>煙花幾處上元辰。旅舘情懷顧一身。村社紙香徼福女。市街金革願豊人。今宵何可尋常過。白髮堪嗟少壯嚬。仗策支離觀竗立。微黃月色揔精神。</text>
<title>謝柳錦山蔘與食物見饋</title>,<text>喜君邂逅不曾圖。屈試牛刀百里區。春光散作新興化。臈雪同消舊染汙。靈葠旣感扶衰老。珍膳尤多潤澹枯。令聞無非推孝友。一端慈惠及微軀。</text>
<title>閉門吟苦。適對水仙花爛開。寒香可愛。拈韻賦得。</title>,<text>仙風道骨共嗟稱。堪與官梅作友朋。盃擬黃金坮白玉。根沾綠水葉靑繒。凌波待得芳魂狎。捉月留看素質憑。可愛淸香元不俗。隨緣流落好相仍。</text>
<title>時雨方洽。靜坐焚香。凈洗水仙花。對床賦得。</title>,<text>爲燒香一炷。祈得我心希。有雨潛㱕澤。無荄不就菲。分賑方頒訓。餉錢可救饑。水仙偏近座。芳艶賴相依。</text>
<title>明憲太后慶節</title>,<text>聖后元辰寶籙長。歡聲匝域瑞輝光。縟儀已獻尊崇號。朝賀爭趍頌禱觴。萬戶燈張旗八卦。百工歌作樂三章。遐外臣民同慶意。山呼拜祝永無疆。</text>
<title>雪中鎭日頹唐。頓無佳興。石老則過期不來。水仙則放花向闌。正是白香山花闌人不到句語。因賦闌字。</title>,<text>篝火龍涎午篆殘。霏霏雨雪逼人寒。半床病苦形容瘦。孤枕夢回情緖難。石友跫音聞尙寂。水仙香態艶猶闌。靜中心况何須說。隨老琴書足自歡。</text>
<title>分賑日。見漏者有訴。悶然賦之。</title>,<text>擧州懷仰哺。施措刮龜毛。賑資排有數。飢吻轉生嗷。民情如是憫。官意復徒勞。救恤將何術。才慚此所遭。</text>
<title>送白監理元圭之京。赴東宮誕日賀班。</title>,<text>征旆揚揚會有時。靑燈對話故遅遅。何憂駕鷁經滄海。且羡趍鵷到玉墀。未脫名釣魚餌恠。長縻利鎖馬銜奇。近來眩暈成貞祟。酬應每多人事虧。</text>
<title>礪山支巖峴卽事</title>,<text>因公便有路。行趁早春來。風帶舊寒緊。陽從微暖回。黃堆經凍竹。靑嫰着萌荄。消暢猶堪過。其如老病該。</text>
<title>恩津柿巖途中</title>,<text>病疲氣眩齒根浮。行役酸寒何所求。巖石崖懸常露骨。野舂水淺自垂頭。烟隨靄淡柳先着。雪與雨融麥正抽。儉歲物情那盡記。提筐採女遍田區。</text>
<title>高山長城店卽事</title>,<text>斜陽行路險。鳶峙兩湖干。隙地開田野。撑天聳嶽巒。村完知歲熟。俗好見人寬。收拾惟詩可。忙中足自歡。</text>
<title>全州，仁川。行檢村形便有感。</title>,<text>蕭條空店里。欲問苦無因。百里壃爲郡。一夫害及民。衆饕期使杜。微枉必要伸。鑑戒心惟在。貞符豈誤身。</text>
<title>夜坐拈韻遣懷</title>,<text>老矣向人羞。閑忙不自由。覊懷空瑣瑣。詩思謾悠悠。拾韻靑燈襯。消愁白酒謀。恰當孤舘夕。難覔舊交游。</text>
<title>仁川店。憶石醒。</title>,<text>回憶臨行約恐差。不應忘我逐浮華。來將門外焉知過。思切心頭只自嗟。流水且當琴共聽。好山留得酒頻賖。顧余還笑羇中客。坐對踈林數亂鴉。</text>
<title>高山拔峙途中</title>,<text>驛路迢遙險。疲勞足發歔。行窮惟鳥道。村小或蝸廬。雲濕常含雨。溪淸可數魚。瞑生呼店炬。委曲導前如。</text>
<title>乾支山途中有作</title>,<text>事業苦隨衰邁何。奔忙可笑此經過。輕盈柳色垂黃縷。暗淡山容擁碧螺。薑産鳳翔需食料。壇高乾止暢恩波。近來身與心俱病。自致胷中煩惱魔。</text>
<title>完府旅舘。見京第書。克兒間以漢語學校取才得中。叙任副敎官。私分榮感。志喜之作。</title>,<text>覊留孤舘裏。近事惱多端。邑報聞常悶。家書見卽歡。要宦▣徒易。致身亦復難。選取功能就。鵬程自此寬。</text>
<title>夜坐</title>,<text>愁多成獨笑。難堪夜漏長。燭淚風微弄。爐香篆自籹。侍童齁鼻撼。飢鼠繞床忙。無睡緣衰老。時將索酒甞。</text>
<title>曉起</title>,<text>寒燈挑焰盡。曉皷隔窓敲。星稀明點點。雞唱亂交交。無奈煩心出。難推好夢拋。日事隨宜措。何須謾自譊。</text>
<title>還郡途中</title>,<text>簿墨方收所遇安。㱕程物色十分寬。東風欲雨堆雲暗。花信猶遅料峭寒。</text>
<title>水仙花已盡。杜鵑花菩蕾。人以花樣婆娑嘲之。余戱作一詩解之。</title>,<text>水仙花盡杜鵑開。培得人功次第來。請君莫笑婆娑態。我獨自憐春意裁。</text>
<title>皇太子千秋節識喜</title>,<text>恭祝祥符見。靑宮喜色宣。重離尊貳極。出震籙千年。愛戴謳歌溢。瞻依拜舞翩。趍班緣病阻。徒切戀忱懸。</text>
<title>金參奉容國憫余病苦。種種來問。糆果進供。情念可感。因次白香山酬劉尙書夢得春游詩韻遣懷。</title>,<text>氣槩相投荷不忘。盍簪爾日頓增光。堅如膠漆交情淡。潛化芝蘭趣味香。搜勝將爲春幷轡。開懷今作夜連床。索居誰慰孤覊客。吟苦猶堪釂一觴。</text>
<title>閉戶靜坐。焚香消遣。賦得春雨詩一截。</title>,<text>濛濛惠雨稱時過。着意施功膏澤多。潤物發生匀一氣。自期衰病亦天和。</text>
<title>是日卽先考生辰也。身在遐外。未得省墳。亦爲七年之久。風樹之感。瞻望靡逮。因有吟。</title>,<text>事死如生恨未伸。每當此日倍思親。雲山不見年今七。可笑卑官只誤人。</text>
<title>近日氣候陰寒。擁衾頹卧。無與之談者。因拈韵。</title>,<text>年紀侵尋百念灰。每思勉強自難裁。睡將偏夢忘先後。人到于玆可笑哉。</text>
<title>蓮堂少坐</title>,<text>東風喚我動詩魔。仗策情隨波演那。却恠當春晴日少。須憐到老病時多。杏花初綻鮮紅錦。塘水新添漾碧羅。萬物滋榮非有意。煕煕都在自天和。</text>
<title>荒政歎</title>,<text>旣乏王錢餉。更無倉粟移。鳧茈雖得採。只急眼前飢。</text>
<title>送翼兒赴羣港乘汽之京</title>,<text>他鄕送別轉尤難。自是孤懷莫可闌。惟望去能專利涉。聊知㱕省報平安。世情煩作心機惱。身計瘦生腰帶寬。歌逸歌勞誰問我。無端愁緖故相干。</text>
<title>雨中念兒行。作詩遣悶。</title>,<text>驚看此日雨風翻。幾處行人欲斷魂。濕去尤繁桃火灼。霑來更重柳烟昬。旅懷多少何須問。天氣陰晴未足言。瞻望松楸空在眼。強將藍尾倒深樽。</text>
<title>因郵遞見石醒書。以山訟女婚等事。過期不來。而事定後來。初間登程。喜題一詩。</title>,<text>遙望停雲謾費神。經年尺素一番新。便觀坦腹歡宜嫁。追慕修塋凈掃塵。世事定知由緩急。人情固有辨欺眞。慇懃心寫當㱕約。得遇何時悵可伸。</text>
<title>暮春卽事</title>,<text>惠雨初收媚景光。園林錦繡淺深粧。春敷不管人憔悴。花爛無嫌歲儉荒。催種元來鳩𩿇閙。探香底事蝶蜂忙。韶華駘蕩皆堪賞。試手老夫詩一章。</text>
<title>是日春社也。鷰來尋舊。呢喃繞檐。第想石醒昨秋作秋鷰詩一首。盖寓其懷也。余亦因所思在中。賦得秋鷰春鷰寄答詩四頁遣懷。第一詩用石醒韻。</title>,<text>緩飛如訴別。不忍畵樑空。反顧煩疑夢。爲憐遡海風。右寄㱕燕。應候玆無已。來期春社辰。故巢倘未毁。尋舊何嫌貧。代㱕燕答。泥結巢簷巧。翅翻入幙奇。依人何所思。對語若情披。右寄春燕。烏鳶貪競食。鷹鶻攫充飢。百鳥還多忌。那遭羅網罹。代春燕答。</text>
<title>次杏亭書齋遊乾支山韻</title>,<text>聞道選遊隨地寬。平康世運共追歡。風光駘蕩商量好。花色差遅料峭寒。歌笑應從添醉際。珠璣當看起毫端。顧余未趁何須悵。却羡冠童坐石磐。</text>
<title>百花爛開。逍遙遣興。</title>,<text>庭除鋤穢凈無塵。荷葉如錢出水新。病起逍遙風景好。尋常又是一年春。</text>
<title>春事將暮。景物方暢。是處室前庭。一樹桃花爛開妖艶。而石醒尙不返筇。正是杜工部詩桃花一簇開無主。可愛深紅間淺紅之句也。因拈韻。</title>,<text>懷君徒夢想。獨作異鄕人。求友鶯聲轉。賀賓燕語頻。含盃堪遣興。覔勾暗傷神。庭畔桃花媚。對看思更新。</text>
<title>侍僮輩折得各色花枝。揷甁注水。置諸床左。淸香逼座。鮮姸可愛。仍賦花枝詞。</title>,<text>栽花一一自天成。開艶若爲情。折來揷陶甁上坐領。無限這心眼媚明。</text>
<title>對南雅泌祐。說工桑所故事。</title>,<text>門外滄桑三變田。知其事者麻姑仙。一曲浩歌多節拍。餘人無可與言傳。阿誰解買不龜手。公事哦松二十年。今日聞君種魯桑。知音如遇奏峨洋。手嫺斗里栽根竗。胷抱農衙卒業章。沃壤湖南多曠土。從今可廣養蚕方。衣被生靈功最偉。家家應見繡名芳。工桑曾我掌監董。往事爲君談一統。內帑黃金不惜捐。十萬柔桑日本種。列畒栽培春漸敷。北嶽山下幽蘭洞。滿園春樹逐年加。暢茂枝條葉孔嘉。馬娘爲之降神佑。摘繭抽絲供綺羅。朱實甘藷地無遺。畦丁亦與沐恩波。將就從玆大有望。執筐喜聽鶬鶊歌。于時西闕張春茂。亦以蚕桑功日奏。區區臣職效涓埃。一心交勉懋哉懋。那知枉被化翁猜。饒舌興來好事頹。樹樹當年長雨露。根根一朝劫風雷。財興財竭由人耳。蚕北蚕南何有哉。讒人罔極織貝錦。巷伯之詩古所哀。玉走中原誰所使。岷峨悽愴空崔嵬。傷心忍過舊桑土。滿目荒塵飛劫灰。</text>
<title>分賑日賦卽事</title>,<text>皇天警下民。前歲無秋極。荒騷凜日聞。十室九阻食。新舊空甁儲。髫羸浮菜色。我適職官司。念之心實測。賑飢邦有常。尤甚者抄得。遣吏出村閭。申申嚴曉飭。精思廣濟窮。濫涉上欺國。設所示派分。及期躬自卽。知應仰哺來。滚到十分域。啾啾凍雀哀。圉圉涸魚衋。至者問幾何。零星看可惑。形貌宛如常。荒憂非切迫。就中替半強。坐藉別人力。此事屢曾經。爽毫非可忒。如何今日庭。不見一黧黑。爻像縱云佳。然疑諒莫測。勾萌布陽和。徧爲羣黎德。麥嶺且非遐。無勞仰脇息。</text>
<title>正德亭縱筆</title>,<text>正德亭上風日麗。正德亭下烟草細。郊原漠漠掌平如。野馬游絲遠曳曳。維暮之春天又晴。四隣耒耟農功藝。田中秧水何豊盈。麥浪洋洋風孔惠。煕煕烟月畫昇平。如在春臺以上世。不圖春事至於斯。梅閤無端三月閉。只緣前歲民無秋。髮化雩壇十二祭。俵灾分賑日靡遑。何忍飢民困租稅。門前一步自無心。度盡韶華坐阻滯。風流不曾讓東坡。十日杭衙九湖汭。摩挲蠟屐時興歎。豈眞吾齡屬衰替。今日之游亦偶然。少輩導余聘豪銳。及至登斯襟忽怡。春光使我如蟬脫。况復天時若休徵。及時甘霈如心霽。塊不破兮條不鳴。耕餘黃犢午陰繫。神精如若祛沉疴。試放吟毫起拂袂。高歌一曲望美人。日下長安入遠睇。周家永命諴小民。衢野新謠戴聖帝。於昭上穹日降監。乍饑旋穰起凋弊。請君爲我沽一樽。醉倒同歡大有歲。</text>
<title>郡內五子洞途中</title>,<text>春化雖無偏。悲歡各有天。紅舖躑躅岸。綠漲來牟田。菜女憐姑息。塩丁要自全。農情推可見。秧播水方圓。</text>
<title>半月里權雅龜淵庄午啖。有作贈主人。</title>,<text>偶乘天借便。歷訪入仙扃。門對蓮塘鑑。庭臨杜竹屛。貧惟能欵客。老自尙明經。繞膝兒孫戱。含飴慰晩齡。</text>
<title>見洑役。有感而作。</title>,<text>堤堰云橫噴。民情轉覺悲。只爲齊衆力。何顧及身疲。蕫役重申諭。酬勞略賞施。所希惟歲稔。功就可無飢。</text>
<title>路見訴飢者。施給有作。</title>,<text>㱕車帶返照。飛鳥沒林時。草茂牛羊飽。烟踈鶉鵠飢。無由均濟活。空抱大慈悲。好雨郊原洽。展眉玆有期。</text>
<title>三月二十九日。石醒來抵。卽與往黃閣洞。鉅巖竪者面刻黃閣洞。舖者唇刻荷鋤臺。時雨適晴。水石甚嘉。久蟄餘。一暢心甚充然。縱筆得三疊詩。</title>,<text>有朋自遠喜跫音。因與尋眞黃閣潯。花爛還生迷醉眼。水流空惹蕩春心。坐隨意適成佳會。境助人探放朗吟。世間有幾韶華美。淸歌自發滌煩襟。樂意相關禽鳥音。纖塵不到此溪潯。向人柳葉開靑眼。暎日桃花吐赤心。刓字因循傳舊號。凈磐堪可寫新吟。索居傍竹何須問。只好淸游一滌襟。韶華明媚畫圖開。佳句安排心上來。脩竹叢生黃閣洞。小松陰覆荷鋤臺。鶯如巧舌聲簧轉。花似叉刀色錦裁。選勝誰知今日事。擬君已辦賞春盃。</text>
<title>餞春詩</title>,<text>春來春去本無心。人自牽情悵滿襟。萬里催輪何處宿。一樽和淚此時吟。㱕如遠客惟當餞。期在明年也更尋。𤢜幸免敎兼送恨。望中卬友適然臨。</text>
<title>餞春詞</title>,<text>春竟去。悵望欲何爲。朋適至。懷緖自可披。杜翁詩勾想可得。隨遇如今各一奇。請君莫言春將盡。最好從玆慰我覊。風雨行裝縶無計。借問回期更何時。難買苔錢住。莫牽柳縷支。吾與子此樽酒那得醉倒。東君不放此遠離。何處㱕路是。也應落花飛絮知。</text>
<title>蓮塘前。楡木迫窄遮眼。雜卉緣蔓。全境陰幽。命使斫去薙掃。於是一區之內。豁然開敞。賦詩識之。</title>,<text>仰欲開明俯欲寬。其如一樹僅容難。善風倒射軒眉爽。好月多遮水面團。強恕幽陰非性素。廓除防礙乃心安。頓令雲物殊前後。重把池臺畵裏看。</text>
<title>午間酒物一床入來。問是首書記晬需。料渠調度之艱。决無盛供之理。而乃爾者。認出於爲余一啖。可感也。詩以謝之。</title>,<text>爛排床一卓。淸酒琉璃壺。饆饠具剡蜜。溫糆佐松鱸。借問來何自。林老生辰需。知渠本淸素。此供胡爲乎。一厨桂玉歎。衆口癸庚呼。况非具慶地。別供寧欲無。然猶有此設。不見吾能圖。應念梅軒叟。日夕坐孤枯。因便進一啖。冀見歡顔俱。如非愛我至。初豈謀諸厨。怡然成大嚼。病胃頓醒蘇。此意將何報。作詩興一吁。</text>
<title>壬寅三月二十七日。大皇帝陛下親臨耆社靈壽閣。拜謁御帖親書。受几杖。邦國莫大之慶。謹賦一詩。以寓欣忭之忱。</title>,<text>天以吾韓壽域開。今年望六寶齡巍。蓂花古甲韶暉永。極宿南躔瑞彩回。靈閣親題雲日煥。耆英增重畫圖裁。微臣解撰華封祝。倚斗遙斟玉露盃。</text>
<title>浴佛日述懷</title>,<text>殘書檢罷坐怊然。鈴索無聲晝漏眠。今日良辰傳浴佛。老人悰緖似枯禪。觀燈盛事知何處。量署優游憶往年。篆綠爐灰慵不理。自憐風味頓殊前。</text>
<title>澄碧池安橋。賦卽事。</title>,<text>金馬第一勝。有臺在池中。臺下芙蓉水。臺上百日紅。盛夏不知暑。松筠環四翠。種種俱堪憐。前人述已備。邇來久就荒。還如等棄置。群蔓欣有攀。佳葩反憔悴。登坮每愁予。石矼傾且沒。興心欲修治。是歲之四月。先從克將來。楡木丁丁伐。陰翳忽朗然。一區淸凈境。依如李家娘。出墨登雪嶺。因之以安橋。泛若長虹亘。烏鵲告訖功。黿鼉參作證。試與二從客。平步晩登臨。座香襯草際。巾影蘸波心。怳若游方外。披襟乍徜徉。恨無橘中伴。象戱也何妨。不須問雄雌。今來能事畢。從玆此臺游。十九湖湄日。</text>
<title>新製器械吟 幷小叙</title>,<text>自從列洲開通。新出器械。種種奇眩。五氣運用之妙。西人製造之巧。有如是哉。余東人也。生際恬嬉。老於故常。至如那箇物事。曾耳目之所未到。心𧗱之所未接也。今雖欲驟語厥奧。如捫燭喩日。顧何能髣髥於一斑耶。妄以句語。槩其題目。得十焉而止爾。海水盈天地。徒船非可窮。一朝火輪出。不復限西東。汽船。萬里通呼吸。中藏密勿奇。遂令四海事。昭若一家知。電報。涯角誰云遠。異哉傳語筒。東西千里外。酬酌一堂中。傳語筒。搏桑曁咸池。朝發夕可至。笑哉鄧林翁。今卽是兒戱。火輪車。烏柝拘占更。雞籌勞報曉。何似自鳴鍾。隨時人悟了。自鳴鍾。倒飮長虹浪。仰噴老龍沫。驅移如不停。可使洪河渴。水輪。織組疾生風。經緯細如髮。還疑多且易。價値無加歇。織造機。不曾勞一指。百勝女工勤。柳子今時在。應無乞巧文。自縫針。石油何處出。其用遍毬洲。至足今如此。能無㓒室憂。石油。寸芒藏活火。神異足誇高。不有燧人鑽。黃硝詎自膏。自起黃。</text>
<title>得白蓮根。種澄碧池。戱吟。</title>,<text>吾衰花癖未全衰。十本新根兩箇池。莫道艶情偏愛白。五湖孤棹載西施。</text>
<title>吳楸灘，柳溪堂兩先生詩下。以己意足之。</title>,<text>不是全然無意者。如何長作舊時人。楸灘此勾看來泛。到老方知砭着身。溪堂深慕楸灘勾。今我師承恨未親。</text>
<title>贈金司馬敎憙 幷引</title>,<text>金司馬敎熹自京僑居雲峰。近又自雲峰移住本郡之豆村葉洞。盖其東西携挈。或望生理此勝於彼也。然孤寄之勢。安往非雲峰。又安知反有所不及耶。吾未知其爲得計也。夫處鄕與居京。大軆雖略相似。至其少節目多不同。故以京人善居鄕者。必從勤儉敦實上用力。然後方始和光混俗。馴致得安生之樂。如其不然。挾舊眼而逐末俗。圖近利而忘遠害。則吾恐墨堗未黔。議者在後。可不戒哉。况余方在此郡。爲至情者。縱能謹約自持。小而招嫌。大而貽累。皆不可不念。用是憧憧。文以規之。詩以申之。其尙勉旃哉。南鄕旅寓金司馬。伊昔其家在日下。其家盛時余及見。司馬曾是豪華者。綺陌紅塵日馳走。風流不落他人後。浮雲萬事那足常。兀自移家南渡久。低回強意作生涯。橘酸荼苦閱來知。羈禽未得安巢樂。决然一擧隨妻兒。金馬山前問樂土。豆葉村裡買新宇。昨日來吾前致辭。從今作意編農伍。我聞其言心自傷。說與居鄕之竗方。居鄕之道與京異。勤儉敦實最爲常。人誰敢侮敦實人。天不能窮勤儉身。君看自京落鄕家。能是者全反是差。况余此地作知州。尋常言動易招尤。申申談屑不厭瑣。苦心望無貽我憂。哦松公事近無暇。是詩雖多難盡詳。</text>
<title>正德亭。綠陰如海。鶯聲淸滑。賖酒共酌口占。</title>,<text>天垂野仰好山靑。非是尋常闢此亭。坐聽流鶯聲斷續。能令俗累耳邊醒。</text>
<title>贈金雅鍾斗三截</title>,<text>我有龍門綠綺琴。藏之不理十年今。今夕南湖逢惠好。月明風露自生音。嚬笑炎凉萬不齊。鴻何高擧鷰何低。無寧遇着都消受。等是茶塩酒麪雞。不把苔岑問異同。奇緣偶自點犀通。荷君托契多心貺。感慨相投氣槩中。</text>
<title>耆社進宴日夕。記夢有作。以夢裡君王近爲韻。</title>,<text>望美天一方。有懷于何控。枕兒速於郵。前宵駄我夢。夢中不知夢。只做常時視。那能記經行。身在脩門裡。天上三階日。宮中五色雲。千官同拜舞。咫尺儼臨君。㱕家驚寵貺。衣帶御厨香。妻孥咸飽德。相與頌吾王。晨雞何太遽。喚我聲隱隱。起來窓日紅。誰道長安近。</text>
<title>有花不可無酒。有酒不可無詩。而奈今日之花酒也。無詩也。無甚似索莫也。然無酒非花之咎也。無詩非酒之咎也。咎在於不能自挈一榼之人。可發一笑戱占。</title>,<text>春後名花看更奇。三庄坐久午陰移。掠香老蝶飛還下。繞樹幽禽語故遲。豈是淵明眞戒飮。翻成子固本無詩。風流自笑殊前日。一似枯孤一似痴。</text>
<title>見輒樓卽事</title>,<text>小樓容膝便多安。景物隨時任好看。蓮葉浮塘丹幻碧。筠䈚出地籜抽竿。蜜脾香滿蜂衙靜。泥嘴巢成鷰壘完。更有靑山如舊識。令人應接日相干。</text>
<title>吟寄金參奉顯序還壺</title>,<text>白衣使者政思㱕。烏有先生悟昨非。好去溫邱前致謝。免敎饞釋嗜糝譏。</text>
<title>姜雲樵佑亮以其所作送示。故步其韻和之。</title>,<text>筆下珠璣見子虗。按簾珍玩飽詩腴。簞飧安分能誰侮。甕筭營生便自誣。處世踈迂非莽蕩。及身康健是歡娛。敲推眞境無窮趣。却喜今朝起老夫。</text>
<title>化成堂前。蓮池浮萍。彌覆水面。芙蕖不能敷榮。舊知萍是妨蓮之物也。命官僮以蕢子捲滌。於是池臺淸凈。天雲相暎。喜題一詩。</title>,<text>時到斯堂自適然。改圖舖置任周旋。除煩漉去浮萍草。防害培支並蔕蓮。鳥墮枝頭花影盪。魚吹池面浪痕圓。恰同寶鑑重磨出。凈掃纖塵境露全。</text>
<title>頒賑訖。坐風雷軒有作。</title>,<text>風雷軒上果奚爲。民事無非日攢眉。筋力已拚緣病耗。形骸自覺與神疲。王沂猶可多全活。田况何甞不見欺。賑貸恩綸方荐降。一心精抄餉飢羸。</text>
<title>畢賑後緫叙有作 幷引</title>,<text>歲辛丑。旱事太甚。京圻，忠南，全北，海西並告饑。大皇帝陛下特捐惠院錢。賑救四道。全北爲二千元。而本郡二百兩。及東作。又捐驛屯賭租。派給尤甚十三郡種子。使待秋從時直還納。本道觀察使趙公漢國氏以廩錢及補助金十六萬兩。就尤甚邑。分四等設賑。而自本郡官。臈月三百五十兩抄遑汲自備。三月五百兩府賑時並給。四月五百金畢賑後別施。於是乎麥秋至而民斯活矣。盖方昨歲判歉也。頷顑溢目。顚連載路。公私無儲。冬春在前。漏船生靈。惟有載胥及溺而已。豈復有萬一拯捄之望哉。乃我聖上荐軫博施之澤。賢伯益勤對揚之方。捐施之措劃之。使斯民回溝壑之命。而遇再生之秋。於乎盛哉。仍伏念如宖無似。職忝字牧。遭此孔囏。區區捐施。自顧亦歉少矣。曷足擬議於仰軆之末。而特以仗皇靈藉府力。所管闔境。亦與於幷濟之域。不勝喜幸感頌之私。謹次事實如右。繼以歌詠如左。天儆非常歲白牛。嗷嗷赤子告無秋。旱潦禹湯曾未免。濟施堯舜亦難優。况際公私俱盪日。爲民敢望牧芻求。茫然涉海無涯畔。束手興吁待盡劉。宮燭煒煌光遍照。十行綸綍軫民憂。旣捐院帑頒沾漑。繼降屯苞助播耰。時則湖南賢刺史。對揚天子之洪休。內而廩俸外而補。凡係賑資靡不周。限以麥登分四等。派均全省許多州。自顧守臣才術淺。夤緣捐廩還堪羞。豈無彜性惟均素。其奈如心也末由。只幸南風際適至。來牟黃熟滿田頭。從此黎民喫大椀。前村非復未炊愁。試將前歲視今日。俾爾再生其果疇。蕩蕩難名彼上載。幈幪渥澤四時流。漢家議賑恩何厚。周后施仁德與侔。賴有承流今召伯。許身愧比龔黃侯。會須多釀太平酒。互答康衢烟月謳。</text>
<title>政堂名以存濟。有感於心。口占一律。</title>,<text>存濟留神愛一端。從來官味說辛酸。公家米賑迨遑汲。民社牟豊副衆歡。試問稅輸能了否。假令東作且云難。可憐推及非無意。拙計其如自庇艱。</text>
<title>端陽酬節之酌</title>,<text>粉團蒲酒強歡娛。節物驚心懷緖孤。酬酢令辰聊與子。消除世慮便忘吾。蓮英出水丰如筆。櫻顆登盤燦若珠。賞心賓主成眞率。誰把玆筵搨一圖。</text>
<title>憇李楸灘釣臺有作</title>,<text>亭搆層巖上。楸灘舊釣臺。名傳三石驗。蹟古一泉頹。綠柳牽情拂。白蓮滿意栽。偶然多勝賞。詩句上心來。</text>
<title>全州途中。因卽事拈韻。</title>,<text>天候淸和地氣躋。物華生態路東西。水田趁早秧移遍。畦隴當時麥熟齊。含哺自忙將子鷰。爬搜空費引雛雞。擧頭更看靑山好。一段風烟屬品題。</text>
<title>旱餘得雨。志喜。</title>,<text>天低雲合雨紛紛。節届揷秧副衆欣。行役敢言泥滑惱。從玆豊兆祝吾君。</text>
<title>栽花有吟</title>,<text>栽培料理趁初春。臨到移時遍及人。未學陶朱金再散。却於花上試經綸。</text>
<title>有贈櫻桃述懷</title>,<text>萬顆朱瑛一椀盤。濃膚明暎色堪餐。天涯對此還怊悵。身昔西園供奉官。</text>
<title>靜坐塤箎堂。仰讀大老先生記板文。有感賦得。</title>,<text>堂楣二字揭塤箎。芳躅淸塵百世師。此道可推天下廣。其名奚止一家私。境閑挾有池㙜勝。樹老仍知歲月滋。白首南來偏寓慕。官居十日九登斯。</text>
<title>與金石醒，姜雲樵登蓮堂。暢叙幽懷。</title>,<text>石柱丈高踞半池。軒如小艇不嫌欹。梧生砌腹形全沒。人過橋心影倒危。淸可掬山光繞眼。冷無痕水氣侵肌。坐來省得添佳趣。魚鳥眞機兩忘時。</text>
<title>明倫堂捧講後述事</title>,<text>庠宮諏日集靑衿。杏樹踈壇政午陰。白笈黃編齎逸志。淸絲豪竹奏繁音。儀傳歌鹿猶師古。禮寓存羊復見今。隨例臯比多感慨。傍人誰識此時心。</text>
<title>勸農㱕路。入葉洞少憇。</title>,<text>村名葉洞耳先詳。及到躬看信美庄。一望郊原田漠漠。四隣園落竹蒼蒼。此地居人安土沃。今來太守祝年康。金甥卜築知何幸。雞笋誠甘使我甞。</text>
<title>因稅錢收刷事。抄實戶差都統。首賦其事。以抒憂歎。</title>,<text>笑矣乎七旬此翁。鬢髮白於刷政中。孰不曰王稅攸重。未多見民知畏公。此在平時尙患然。况値昨歲之荒年。荒年亦自足欛柄。訓又寬之麥熟前。發號無由自偃仰。冬春束閣笆籬邊。月當愆期斯已久。電機部飭如星走。徵免之來在目前。晨夕熏心言苦口。寬猛恩威各隨時。淬勵風雷試下手。氓俗從來習與成。頑魚漏網十居九。空將隻手刮龜毛。日用鞭朴徒爾勞。旋思事機不可膠。解能合變方爲高。就中饒宲無洞無。排分期限責征輸。而今惟以捧爲主。已屬公兄筭預圖。功必求成事求可。還勝愚翁坐守株。哿矣富人無我怒。秋來自有從長區。</text>
<title>正德亭觀射</title>,<text>正德亭前西日時。招前弓手話遅遅。非緣動喜河南獵。故作穿楊口授師。</text>
<title>龍安倅崔禹洛來訪對話</title>,<text>馳府回家一日間。逶尋地主叙歡顔。羡君出宰偏隣近。栗里彭衙任往還。</text>
<title>存養齋。與金石醒，姜雲樵對酌。</title>,<text>楠樹淸陰午影回。忘言靜坐把詩裁。正看秀樾花心穩。更有澄池鏡面開。酬世定難醫俗𧗱。爲官自乏濟時才。從來料理無窮思。却對荷香一酒盃。</text>
<title>詠存養齋</title>,<text>兩下工夫久矣踈。齋名存養警昏予。遺芬想橡前賢地。格訓昭垂古聖書。雞犬放來求必得。牛羊牧後蘖猶餘。桑楡收拾非爲晩。爭奈遊騎已遠歟。</text>
<title>化成堂修掃訖。有感自嘲。</title>,<text>除陳濬塞整欹斜。水檻新功日日加。公債二年多未勘。惟玆一事㝡堪誇。</text>
<title>謝金都正智煥稱慶送酒</title>,<text>官誥煌煌荐疊臻。腰緋鬢玉一時新。滿圓月上先天夜。綽約花開壽域春。衰齡最喜誇榮耀。炙背須思答聖仁。盈盈慶酌令人醉。想見兒孫孝供親。</text>
<title>格致齋賦得</title>,<text>格致齋前格致誇。松脂化珀竹爲蛇。萍浮塘水知飄絮。子滿庭枝證落花。附朽蛣蜣因作蟪。沉渦蝌蚪長成蛙。觀推靜坐香菸吸。近手洋硫亦一家。</text>
<title>勸農行</title>,<text>去年勸農因旱止。今年勸農遇雨始。依例錢針備帶之。官僮使傭聽指使。盈盈白水遍郊坰。如夢前年桔槹以。秧車役役饁筐浮。女顔悅悅男顔喜。嗟我農夫聽我言。我自一生樂爲此。田功自昔貴及時。今歲豊徵執契俟。慰爾之勞勉爾勤。此行本來如斯已。昨日砧嶺黃閣坪。今日雙亭葉洞里。徒緣足病代以車。破我前規亦悶爾。初心十分未二三。乍作旋停還笑矣。</text>
<title>謝柳錦山來訪</title>,<text>蘊抱知君製錦才。政聲隣境灌如雷。民存至愛爭捐補。家有餘閒乍往來。末路論交言未盡。平朝就別悵難裁。前期聚散那能卜。萍絮無常看下回。</text>
<title>見初發芙蓉。喜吟。</title>,<text>葉舒圓盖小塘中。矗矗芳苞始綻紅。正似眞妃初出浴。逼人無賴度香風。</text>
<title>爲暢叙邀蘇舜永，姜佑亮。蓮堂對酌。</title>,<text>除却千忙辦一遊。白頭轟飮亦風流。荷池綠漲三宵雨。竹院凉生五月秋。不咈人情方是樂。纔超世故便無愁。農郊勸賞餘錢在。移向文園與子酬。</text>
<title>饋獄囚有吟 幷引</title>,<text>今日獄囚之饋。人或謂妙理酒非也。余觀此邑風氣。凡於應行之事。囑托也抵賴也。中外同套。上下成俗。以至今日刷政之艱而極矣。似此之流。安可以一小施感回也耶。只宜痛加嚴勵。略無辭色假借然後。方知畏法而善心生。武侯治蜀。政尙嚴峻。以是之故也。然則今日之饋。無乃無名乎。曰刑政爲上不得已之用也。方其鞭笞之牢鎖之也。執而行之者。豈以其人有罪合受之故。而恬無不忍之心乎。所以一經施刑。怛然無樂。不覺神日澌潰。形日枯槁。今玆之爲。只是自我沃灌而推其餘波。豈足有無於渠輩哉。五月公租半在民。畏書不絶日傷神。其豈負之胡忍我。桁楊鞭楗極悶人。翁昔東崕手一犂。不打田間黃犢兒。自從誤落紅塵裏。鞅掌百憂長相隨。而今稅急如星火。縱欲少緩無奈而。寧爲苦肉錢不出。甚矣末俗氓之▼(亠/虫)。杖而囚而不獲已。每一經回心宲悲。中夜無眠愀繞壁。神形日覺惄如飢。無寧自我一解顔。與客劇談愁思刪。烹狗炊粳作午供。校吏衙閽視一般。圓扉困苦眞可念。今日不必論憎頑。叙次爲詩歌一則。夕陽遙掛乾支山。</text>
<title>見輒樓。偕金石醒，姜雲樵賦賞蓮。</title>,<text>半畒方塘鏡面舖。芰荷稠疊白紅俱。瓊標抽水頭頭筆。魚傘承𩅰點點珠。何待鑿金潘后步。堪當修社遠公區。對人風味眞瀟灑。可敵詩酬酒剩沽。</text>
<title>林安逸聖五送來櫻桃。詩以謝之。</title>,<text>茝翁非是杜工部。金馬還逢西蜀櫻。箇箇甘香當夏熟。團團佳妙自天成。渴梅酸橘猶凡品。靑李來禽浪得名。念我枯孤無啖物。再回持贈出於情。</text>
<title>吟贈諸少 幷引</title>,<text>莅玆兩年。吏之從事左右者。漸至於跡近情生。各以一詩吟示。題品實在其中。而所以勸勉之意亦兼之。盖成舜鏞有氣槩善文翰。中年喪子。因事麴蘖而放懷。近日余有所作。渠輒和韻。往往有佳語。此來於刀筆中初有事也。崔秉琪勤幹安詳。久愈益謹。兼治耒耟之業。但其傷哉可念。春間有米包旋容之事。僅得炊爨度了樣也。每於書役必使之。其勞亦不少。林泓肅以敏給之才。挾有練熟之工。又嫺於法文等事。每於書寫之役。殫勞甚多。林泓謙淳謹畏公。篤於孝友。又能工書。於謄寫之役。最多任使。金泰鉉趨事精敏。畧無遅延之狀。足爲眼前佳妙。見以公需。恪謹於朝夕。可愛也。巡校裵亨斗賦性淳良。有手眼之巧。粧繕製造。每出人右。自昨秋每夜。坐在公事房。朗讀赤壁大戰。余倚枕而聽。必至夜深就睡而後退。至于今殆無虛夕。而其用意之勤。如印一板。此非但於余可艶。爲人如是。誠可愛也。此吟示之詩。所以倂及也。殊鄕旅度二年春。深感慇懃愛我眞。嗜以消愁陳子醉。淡乎有味孟郊貧。秤量筆下珠璣妙。珍玩胷中錦繡新。還愧老夫無蘊藉。酬君未得近迷人。右成舜鏞。憐君桂玉度荒春。請屬長腰保命眞。暮讀朝耕無外慕。畦蔬壠麥未全貧。已知臨事常加謹。更看存心較若新。考訂編摩偏念我。周旋多賴似閒人。右崔秉琪。淑氣園林自在春。從來心性是知眞。抄書得趣窮其妙。治産忍飢樂此貧。明習憲章能襲舊。有餘才智亟圖新。如渠歷數曾無幾。剩作今朝心上人。右林泓肅。愛爾滿腔都是春。訥言敏行賦天眞。聯床自可方稱樂。負米何曾只爲貧。指使承和惟久信。簡編探奧幾回新。持身勤儉心無忘。敎誨前頭自有人。右林泓謙。却喜英齡卄五春。承趨日夕見君眞。分編寫字誠粧拙。視膳加餐供力貧。已許含容稱厚朴。玆期受誨擺尖新。此詩豈但消閒計。記取他時在念人。右金泰鉉。夜夜兼年四百春。卧聽三國十分眞。但敎口角風塵壯。不露眉端契活貧。熏惱如吾資以遣。誠勤嘉乃久惟新。此翁髮白炎凉世。一色長靑有幾人。右裵亨斗。</text>
<title>澄碧池上。與石醒，雲樵得空字。</title>,<text>澄碧池頭景不空。淸泉一脉石根通。風翻蓮背光生白。露浥荷心艶吐紅。碎玉點浮星影落。舖萍重疊鴨茵蒙。前人所過多精彩。物色無非想像中。</text>
<title>見輒樓。拈含字賦卽事。</title>,<text>四圍物色此中含。每日樓頭已飽參。香惹午風飛細篆。山緣朝雨洗孤嵐。城垠名著馬韓國。鍾韻時來獅子菴。如吾趣味誰能識。聊就新詩代笑談。</text>
<title>風雷軒得恬韻</title>,<text>閒坐方知蔗境甜。看山爽氣滿襟沾。鱗喁逐隊魚浮水。乳哺成毛鷰繞簷。竹樾風微生韻細。茶甌雷動噴香纖。偏近蓮池幽自在。起居從此卽安恬。</text>
<title>內豆盧雅載壽來訪。是處室叙懷。</title>,<text>循序物華供眼奢。故栽叢竹四圍遮。魚兒出水踈踈雨。蜂卒穿林點點花。合是同聲須自應。宜乎不類反相斜。他時莫作人遐想。取醉無妨酒可賖。</text>
<title>是處室小酌。吟示盧雅載壽。</title>,<text>揚鞭遊藝想多時。英妙文華賦性奇。辨惑解疑常要友。探玄問奧幾從師。固知才比南山豹。已許心傾北海巵。自是後生須可畏。逢塲衰邁更難資。</text>
<title>姜雲樵佑亮。人以四能稱之。醫卜詩酒也。以詩贈之。</title>,<text>安貧守分士之常。較看無瑕玉也當。明驗善推蓍策秘。奇方遠播杏林香。含盃甞試經綸手。裁句紛披錦繡膓。荷子源源多氣槩。淸談惟勝臭蘭芳。</text>
<title>六月十日雨。志喜。</title>,<text>去年之旱夢猶噩。今年之雨常未足。懲羹餘悸不自已。却恐沾漑難爲力。統論猶爲十日一。高田僅能移之畢。農候前頭日尙多。天意陰晴那可必。登樓每望猪渡河。出野先看鸛鳴垤。前宵暑氣太蒸熏。料得心中已七分。披過紗幮驚起坐。轟雷缺裂雨翻盆。枌社黑昏窓不辨。禾畦碧漲全呑。曾未須臾成慰滿。定知無物不欣欣。黎憂無復乾封漢。靈應如逢親禱殷。平朝試上化成堂。更喜芙蓉水滿塘。看我如迎太乙叟。十丈紅藕競芬芳。抽毫欲撰豊年頌。大陸變成紅粉房。好酒吾有官田秫。且將來擧花下觴。</text>
<title>夜半暴雨。人戶頹塌十餘。派給錢兩。因作詩遣悶。</title>,<text>翻盆注雨夜深中。忽地驚呼衆口同。比看漂頹無及處。何如赤壁鏊東風。念爾營生結搆憂。窮於涸鮒拙於鳩。區區沾漑終何補。愧乏如來濟衆舟。</text>
<title>初伏日。與姜雲樵，盧蘓溪設酌蓮堂。</title>,<text>代謝怱怱迭序殊。眼看金火暑將徂。思家空慕薦苽拜。戀闕嗟違賜肉趍。較藝邀歡詩寫軸。營農作苦酒成酺。選遊何必追河朔。水氣荷香與我俱。</text>
<title>蓮堂月夜小酌</title>,<text>今宵滋味頗因仍。團坐相看興可乘。風度竹園如聽瑟。月籠蓮檻不須燈。小鐺沸猛茶香透。短箔凉生露氣澄。酒伯詩兄誰是勝。吁嗟衰邁我無能。</text>
<title>見輒樓。咏雨荷。</title>,<text>滿池荷盖擎樓前。䒣䒣開花日復鮮。豈但雨聲聽灑落。跳珠闘巧碎還全。</text>
<title>悶雨</title>,<text>痴雲重壓欲摧城。雨足翻盆暮届明。積潦橫衝良用苦。壯濤缺裂幾回驚。蛙因久濕竈中跳。魚逐新流渠竇行。蓮也蓓蕾偏可惜。仰天珠淚似祈晴。</text>
<title>近日家間。合伸情理之事。次第見過。上慕俯戀。不勝結。畧數得三截而止。</title>,<text>吁嗟衰老抑情難。每向故山愁未乾。借問誰知心內事。待逢慈佛說辛酸。晬辰追慕北堂親。婦禫兒夫痛未伸。素性本非頑木石。所思何不日添新。一枕忘形夢到家。醒來尤覺思無涯。縱然幻境追難覔。猶勝前時未夢遮。</text>
<title>六月十七日述懷</title>,<text>委曲天心久雨晴。人生難盡叙衷情。雲山舊隱空陳跡。湖海優遊浪得名。老去只憂牽事故。年來偏感被恩榮。今朝未共齊眉案。強遣孤懷一酒傾。</text>
<title>蓮堂月夜</title>,<text>時到斯亭興有餘。軒欄直下滿芙蕖。夜深澄碧寒星暎。正是吳儂對奕如。</text>
<title>林聖五繼有櫻桃丹杏之饋。爲吟一詩。</title>,<text>櫻顆匀同杏子圓。多情待熟試甞先。形如妙佛金粧麗。腮擬佳人脂抹姸。甘味嚼膚酬我嗜。酸香破脆惜誰憐。吾人遺贈良多感。永欲無忘爲寫篇。</text>
<title>倚枕聽芭蕉雨聲</title>,<text>心展新枝骨相靑。瀟瀟灑灑復亭亭。心抽難盡專心事。得雨欣然韻可聽。</text>
<title>聞惟孫陞資。作詩戒之。幷引</title>,<text>聞汝今番別砲隊見習。正三品加資。是何有隕自天也。乃爺不食之報。其將待汝而發耶。感極喜極。難盡名言也。汝雅性謹愼。確有操持。無愧爲吾家人。吾斯之必信矣。然古人不云乎。官怠於小成。今汝之地。入無過庭嚴畏之訓。出有逐隊浮華之誘。自非牢脚定力。難保其不移。由是而言之。則汝之今日。乃遇寵若驚。匪榮伊懼之秋也。我家以勤儉忠厚四字爲世守之貞符。至於吾而雖未克紹述其萬一。然自從宦以來。若內若外。非分之至。寔出於這四字。粗能不墜故也。今吾老白首。歸田之計决矣。無他可以業汝。而只此所受之符。平生用之有餘。持以予之。不可曰無所遺。玆演韻語送示。其宜佩服也哉。猷爲莫若以身先。人一能之己百焉。試看惰農罔有穫。春天曾是午陰眠。右勤。財生有限慾無涯。勢每相懸㝡易知。若也終來憂不足。何如裁劑在初時。右儉。實地行來實地居。中心盖取造書初。觀於六德玆其一。勉汝持循用有餘。右忠。文淵垂老戒兒曹。不取季良取伯高。莫曰細微無害事。謬之千里始差毫。右厚。</text>
<title>謝蓮筍菜見饋</title>,<text>相愛野人念我痾。爲蘇腥胃採深渦。嫰芽肌股膚如玉。嚼破甘香勝筍多。</text>
<title>中庚續貂</title>,<text>節序重逢金伏催。一遊吾且作良媒。辟災煮粥隨荊設。慰苦烹羊倣漢開。喜動石翁拈韻送。強邀雲老按書來。尋凉更好淸如許。庭竹池荷翠積堆。</text>
<title>勸農謠</title>,<text>我有桃源勸農歌。此邦之人未解哦。今日爲君續一闋。腔調非同寡和雪。勸農歌歌一曲。四隣早已炊。鼕鼕之皷旆旆旗。踴躍齊趍不少遅。耘耔且莫暫遊手。明日陰晴未可知。歌二曲。烟簑向日晞。我禾油油爾黍肥。今年快償去年饑。吾王愛民雨暘㥧。秋來輸稅無愆違。歌三曲。稻花八月仙。洗耟歸來一着眠。朝飧果腹暮便便。萬事有勞然後逸。嗟我農夫知所先。</text>
<title>謝崔斗植西苽</title>,<text>胡嶠當年種得稀。瓊圓如斗軟鮮肌。噴香膚瓣月開剖。衝冷氷漿霜欲飛。蒼玉外包人所愛。丹心內蘊孰能希。試甞奚止詩神爽。美味淸凉洗渴幾。</text>
<title>詠忘憂草</title>,<text>鸚翅抽莖鳳爪張。芳心孤秀噴淸香。却嫌名號吾難信。憂國憂家未暫忘。</text>
<title>賦水鳥 幷引</title>,<text>余於簿書之暇。惟以文史自娛。有時倦極。掩卷悄坐。侍僮輩無以悅之。則凡可以解顔者。必多方致之。一日就蓮堂。水門設機。以魚雛作餌。係縷垂水。有鳥翠翎白頸。長嘴短尾。見而全呑。如中鉤魚不能脫。僮輩伺而摘取。連獲至五六。以絲緤足。供余觀翫。盖其形貌文彩。乍見可奇。飼以魚不肯食。宛轉回頭。作氣餒垂盡之狀。時又奮騰欲脫。其亦用黠鼠之智歟。知此非可馴之物。則宜卽解送。而以弄雛之義推之。不必徑遏其情。姑令任之。移置竹箵中。賦其事識之。爾本坡塘自在身。來囚籠裡有何因。性姿非是烏鳶攫。飮啄還殊鳥雀馴。奮翼何難烟火外。安巢也合水雲隣。誰知小竪潛投餌。便是漁翁巧設綸。可畏世多張網者。第觀吾作解絛人。此雖小事宜監戒。嗜利招災我見頻。</text>
<title>安逸林聖五眞苽見饋。詩以謝之。</title>,<text>安逸遺苽滌暑眞。知君名義有由因。蜜香藏腑甜生美。霜氣凝牙冷透新。博斲汗收裵校惱。詩搜神醒成椽顰。炎天咫尺殊甘苦。分與垓心縲絏人。</text>
<title>謝首校辛桂煥眞苽見贈</title>,<text>東陵佳種品眞稀。削破氷膚碧玉肌。甘潤味生開胃綴。淸凉氣透滿襟飛。思酬才乏孫鍾設。備忘名存蒙正希。爲試新甞多勝藥。從玆消暑殆知幾。</text>
<title>辛桂煥手造棋局與竹根盃。品皆精妙。詩以謝之。</title>,<text>材良手善兩相宜。仙皓當之亦欲持。迨我歸田舟載重。淸風回憶帳開時。右棊局。芭蕉葉薄橘皮柔。我愛龍根性質優。又得公輸裁斲好。東籬生色泛英秋。右竹根盃。</text>
<title>玉前金五衛將應烈蒸餠來餉。有作。</title>,<text>卽看寒具爽流增。解我枯淡荷子能。粉合水醪醅起注。布闌輪架爨侯蒸。坼無十字滿盤疊。軟擬雪餻空網凝。何必更思湯餠服。啖來適口味方稱。</text>
<title>偕石醒，雲樵登見輒樓拈韻。</title>,<text>瀟灑軒窓絶點埃。遣情偏好酒爲媒。芭蕉葉綠心抽展。菡萏花紅頭戴開。白髮年年年老去。丹工日日日新來。枯膓搜索添詩料。天際奇峰雲作堆。</text>
<title>七月一日</title>,<text>天涯節序此身遙。取醉閒愁不復聊。借問三庚餘幾日。生推一土屬今朝。驚心蛙調搖荷榦。砭耳蟬吟抱柳條。暑焰須知旋自却。漢䟽秦苛似相邀。</text>
<title>次雲樵賞蓮曲 幷引</title>,<text>蓮固余甚愛之物也。而此來雙池栽植。寔余苦心攸到也。自其花殷葉盛之後。有時臨賞。只以短句遣情。未甞全篇統說。殆似好塊羊肉置在眼前。而一未經充口喫呑。尋常在念矣。日姜庠士雲樵製示賞蓮曲一篇。盖甞從余作池上遊。知其可愛而詠得者也。余朗然一讀。其舖叙收結。旣富且艶。令人有一唱三歎之意。余惺然白語曰。自有此好詩料。而乃反爲他所先耶。與其流涎於別人說味。寧且自我大嚼。因卽開硯縱筆。一連寫去。眞亦老去謾興。豈復論工拙之如何哉。澄碧池頭秋欲生。塤箎堂下水盈盈。盈盈之水滿載蓮。蓮花蓮葉正芳鮮。其花泛若扁舟漾。其葉擎比華盖翩。葉葉花花間密促。水面不見䲶鴦浴。高能齊檻低及半。早纔委波晩方綻。高低早晩續相綴。滿潭穠艶無時歇。芳香可掬色可餐。解使遊人盡日看。微風袖卷旎旖舞。團露珠碎瓓珊盤。恰似瑤臺朝列仙。霞裳羽幢簇後前。更疑原甞集家賓。玳簪珠履爭鮮新。亦如美娘理靚粧。翠眉紅頰調均當。閨工欲繡針自澁。屛師擬畵筆還攝。窈窕丰茸百媚生。環堤花卉無顔色。境漸入佳難盡狀。摘子爲粥包爲釀。悅眼之餘亦悅口。主翁於此風流厚。爭道今年盛莫盛。蔕蔕者藕亭亭柄。準提法呪信不誣。似將道力陰相扶。根蔓就次四逬散。始也可數今無筭。何遜梅花君莫擅。安仁桃李吾不羡。恨不移置長安宅。賞來輪蹄塡巷陌。日費千錢猶不辭。使與松亭名萬國。前言戱耳且須聽。我昔偸蓮忤佛靈。謫下人間老白首。南遊苦海逐絮萍。如今粗解圓通妙。一部胸中法華經。竹樓明年何處是。擧杯花下聊樂爾。分付官僮莫攀折。可惜芳菲易憔悴。</text>
<title>林泰翰粘米餻供來。一詩謝之。</title>,<text>百糓資生貴賤同。歉餘日再固難供。物無定味惟調味。口不兼珍只要充。粉饆進需知有意。鱠羹加饌愧微功。深荷隨時多款曲。非君誰念此羈翁。</text>
<title>賦感恩詩 幷引</title>,<text>自有智麗事以來。架漏補綻。轉生謬戾。自分徵免之必至。曷甞徼𢔛之或望。而今此新命。非惟不罪。伊又榮之。顧以何人。蒙庇至此。客曰。平本至小之郡。加以昨歲尤甚之儉。今幾乎無邑。以公而得此。可謂非賀伊慰。而今反甚喜何也。余嘻曰。子非我也。安知我之所以甚喜乎。昔汲長孺見推於時。如彼其盛。而猶不敢有薄淮陽之心。况余不貲。現負邱山之謗。而特荷幈幪之覆。直恐報答之無其日。何暇論所得之腴劣乎。乃縱筆作感恩曲曰。念我有身。頂踵及髮。父生君食。以族則一。自從通籍。恩常踰分。如天有隕。一串八郡。河嶽涓埃。惟思糜粉。神明戒盈。薄示拂難。顧雖懷璧。科同彈案。但俟汰斥。遑敢幸逭。有來近音。徒增訝聽。迨兒面悉。披雲覩靑。有罪不錄。乃反恩榮。莫曰斗小。喜邁孤卿。萬樹春濃。蘇昔有言。我今作詩。其名感恩。</text>
<title>見輒樓遣興</title>,<text>官樓無事若爲情。靜坐焚香細究精。箕國還奇西蜀號。蓮池可愛貴妃名。及身衰老丹心在。與世消沉白髮生。㝡是淸風軒檻外。禽音竹籟自天成。</text>
<title>蓮堂行 幷引</title>,<text>今之益山。卽古之金馬國也。旣無遺跡可考。又無名樓勝榭足可登覽者。而惟塤箎一堂。乃尤庵宋夫子遊歷題扁之所也。其風流文彩。有可以輝暎百世。且堂之製造。地之淸幽。與夫池坮卉木烟雲魚鳥。凡可以娛心悅目者。無不備焉。可謂城闉咫尺。一別區也。但人見不同。邇來知州見而未必知其悅。悅而未必知其繹矣。余始至試一登覽。則如入廢院荒宮。悄然無再乘之興。余慨其昔賢遺芬之地。湮沒不治。卽以柱帖詩板。庸寓追慕之意。繼以滌汚塞薙陳腐。又多求蓮根。極其方栽植。於是儲者漣漪。環者繁茂。憑欄而俯則有湓江玉井之趣。循階而行則有輞泉錦里之娛。自春徂夏。苟有公暇。必來嘯咏于此。而未甞見興倦意闌。盖余於此堂。有自知人不知之樂。巴陵之二藪無盡。古自之盃山竹島。智海之養齋南岡。麗天之蘇臺石泉。雖甞喜遊者。然語其愛不欲捨則在此不在彼也。嗟夫。余本情勝人也。尋常行過。有會於心。則去而不能便忘。固知是一種無益底症祟。然奈性然何哉。今於此堂。始以景賢。中以樂功。終以寓趣。此眞去愈不忘者也。顧江湖不繫之舟。驀然爲天風引去。則雖欲復有此樂。其可得耶。無寧姑錄其大槩。以作異日披慰之資云爾。金馬郡名已好。中又有一妙奧。妙奧君知麽。聽我蓮堂歌。塤箎二字光千古。大老先生曾所過。巋然仰若魯靈光。間架正正而方方。碧瓦魚鱗錯。朱檐鳳翼張。列柱新聯添驟富。鳥飛爲之時一逗。東坡十日九湖湄。我亦登斯銷夏晝。如啖蔗本漸入佳。不換千金一塘渦。塘渦何所有。今年盛芰荷。葉疑十丈擎華盖。花想三淸抹紫霞。爰瞻雙島泛西東。紫荊花對百日紅。一樹孔懷兄及弟。三旬不畏雨兼風。更訝衿帶剩蒼翠。擡頭轉眄紛環四。有松杈枒柯葉古。有竹蒙密根榦比。梧邊者柳柳邊楡。楠樹千尋杏一株。翠幕繁陰深雨露。一一半點烟塵無。卉木芬芳也如此。何愛一經題品乎。踈溜滴滴。鶴觀之棋如聽。綠簀猗猗。淇園之詩可咏。且當霽月良夜。吾能辦白傅屋價。政値落絮殘春。子須詑張緖風神。長夏草堂。生顔色於杜工部。明朝花巷。問消息於董仙人。至若錢也似這葉。伐其二存其一。以備外間人販業。豈無閒花與幽草。亦曾經我栽培早爾。莫說漏梅㤪。已收入叢瑣藁。蓮堂之歌歌到此。不解傾聽知無耳。譬彼候蟲時鳥鳴天機。何必白雪陽春效郢市。</text>
<title>七夕日。拈得君字。</title>,<text>倬倬明河動薄曛。月機新剪七襄文。凉噓梧井風飄葉。露洗烏橋石起雲。萬里相思誰似我。一年初喜妾逢君。世間多少生離恨。應向今宵訴十分。</text>
<title>賦一詞叙懷 幷引</title>,<text>唐人詩曰山月曉仍在。林風凉不絶。慇懃如有情。怊悵令人別。又有曰黃鸝久住渾相識。欲別頻啼四五聲。月也風也鸝也。只是物也而猶亦云爾。况人乎。况人與物兼之者乎。余喫益州飮。今焉一年有半矣。內而刀筆日與從事。外而衿紳常與往來。以至山水雲烟庭院花卉。無一非慣吾眼。無一非經我手。積至十九朔之久。安得不跡近情生乎。而今將决然捨去。又安得不眷戀繞徼於人人物物之間乎。玆未免詞以代歌。一洩滿腔子蘊結云爾。荏䒣流光東逝水。轉頭早已梧秋。金風玉露動離憂。一鞭殘照裡。征馬悵夷猶。慣眼山川金馬郡。定知有去無㱕。情根欲斷計還非。後來多少恨。都付夢魂依。</text>
<title>謝金五衛將應烈食物床見饋</title>,<text>登盤諸品品皆佳。來自南隣第幾家。掛牙箇箇融如雪。照眼紛紛爛勝花。物且至多推舘伴。手曾何學倣京華。嗟君此饋偏生感。爭奈從玆兩地遐。</text>
<title>謝李司勇九鉉替子叙別</title>,<text>炎凉恩㤪轉頭空。往事蘧蘧一夢中。多謝化翁調劑善。浩然㱕馬得秋風。山翁伏枕惜離羣。爲送賢郞致意勤。回首天涯無限夜。相思其奈月紛紛。</text>
<title>爲排悶。拈韵散慮。</title>,<text>解衣盤坐老風情。趣味陶然傲氣橫。澗道柳陰樓閣屹。池渦荷凈畵圖幷。天機正好蝸書潤。簟韵長隨人字淸。拄笏更看層嶂翠。一宮心境自由成。</text>
<title>感賦各一詩謝之</title>,<text>蒸雞劘肉貺心多。苽品胡眞具酒麽。酒以銷愁苽潤肺。須知愛我護持過。右李完用。書去君來想不差。含情揮淚夕陽斜。未知後會由何得。酬酒珍羞念我遐。右姜基馨。知君光顧爲情親。握手悲歡遠賦人。涉世悠悠恍如憂。幾時能得悟圓眞。右姜俊馨。</text>
<title>盧雅載壽作贐行詩來示。次之。</title>,<text>烟雲卉木自春秋。選勝還兼得好儔。荒政關心恒少暇。詩吟乘興可消憂。悵緣交契眞難捨。賀擬趍班且莫留。人道本非羣鹿豕。分離何恨憶前遊。</text>
<title>末庚日。小酌拈韵。</title>,<text>老火柔金際遞移。新啣重荷較余奇。人言送別徒增悵。節序推遷自有期。病鶴尙存心萬里。爨桐應解調今時。把棊誰着孤高手。動靜關機奚復疑。</text>
<title>和李弁羲善別章</title>,<text>座香三日未全消。勞鷰東西路更遙。珍重一書兼玉韵。披來謾得老懷怊。</text>
<title>石醒贐余一詩。用其韻述懷奉贈。</title>,<text>此日恩叨有隕㱕。暫離亦在是違依。張行豈爲全思鱠。袁卧終非長掩扉。閱盡世情甘且苦。當看身分瘠還肥。近聞海陸多艱沮。正欲冲天卽一飛。</text>
<title>束裝</title>,<text>縮衣貶食二年餘。欲理㱕裝却掃如。莫道到家無可詑。新編還有一擔書。</text>
<title>次姜進士佑亮別章謝之</title>,<text>似君高致掩蓬荊。二載源源未盡情。九倒十顚山水好。千磨百鍊玉金成。聊知離別三盃足。莫使功名一羽輕。恐負洛城秋後約。西風拂袖我先行。</text>
<title>見輒樓。對唐菊花初發拈韻。</title>,<text>手種卉花爛熳叢。競芳時到早秋風。聊知唐菊眞情種。故向離人一綻紅。</text>
<title>離發日。出金馬樓有唫。</title>,<text>城門老柳折征鞭。五馬來時憶去年。欲別彷徨回首望。龍華山色故依然。</text>
<title>叙別諸官屬出餞有唫</title>,<text>二載關由舌戰多。離亭惜別悵張羅。李痾訪問經過地。又是一班含淚何。</text>
<title>龍安杜舞洞金孫煉培家。拈韻。</title>,<text>此行其再趁秋時。款我渾家顔色怡。相對衷情未及已。珍羞羅供如留期。</text>
<title>過恩津江鏡浦</title>,<text>兩湖物色大江頭。簇立帆檣蓼荻秋。淸漪泛泛忘機鳥。不管浮生一派流。</text>
<title>論山浦店止宿</title>,<text>湖村投宿解覊鞍。烟火紛紛夕照殘。洒掃室庭如欲款。店人猶識益山官。</text>
<title>論山浦。送別金孫煉培。</title>,<text>緬憶欝林解印回。乘風短棹早潮來。江樹迢迢相送罷。含雨流雲密不開。</text>
<title>景天店。逢金雅星鶴。次贈原韻。</title>,<text>狂之字義由分曉。知命何須苦用心。金馬門題詩一首。負情無恨此相尋。</text>
<title>錦江風雨</title>,<text>西風吹雨亂如麻。拍岸層生浪雪花。曾愛王維眞境寫。描看畫意更無加。</text>
<title>錦江店曉起</title>,<text>旅舘空多瑣瑣情。搜詩懷向筆頭生。覺來殘夢孤燈在。喔喔亂交鷄度聲。</text>
<title>公州途中</title>,<text>一雨晴光眺望賖。侵凌殘暑計無遮。僕痡解渴知何物。田圃猶餘卧晩苽。</text>
<title>眞溪店。拈匏字。</title>,<text>庭前濃翠樹陰交。坐久塵煩緫一拋。次看籬花黃白匝。蒼虬遺卵蔓懸匏。</text>
<title>天安途中。因役夫有所思。賦一截。</title>,<text>人生一落口爲先。貴賤同趨衣食邊。勤慢雖云身分在。見君只恨福無田。</text>
<title>成歡驛途中</title>,<text>空高雲靜動淸商。曳樹蟬聲驛路長。付種全㱕占大有。現方風透稻花香。</text>
<title>七院店夜坐</title>,<text>愁對殘燈半是陰。西風吹動故山心。欲眠孤客幾回起。爭奈虫聲近砌吟。</text>
<title>過平澤界述懷</title>,<text>恩渥如何無故新。一麾誰與肯爲隣。可憐微宦眞鷄肋。空負初心只誤人。</text>
<title>振威途中</title>,<text>秋容無迹澹初生。遠水兼天拖練橫。征旆隨人何乃已。悠悠我思到皇城。</text>
<title>過水原府</title>,<text>襟帶山河要路中。往來名利幾人同。設鎭封畿由有用。近時官制亦恩洪。</text>
<title>交龜亭。見一朶蓮。有所思拈韻。</title>,<text>最愛心頭澄碧蓮。離時不忍做情堅。今來此地何緣業。偶看香苞一朶姸。</text>
<title>渡銅雀津</title>,<text>江浦烟雲遠樹微。天將襟帶護邦畿。斜陽㱕客爭喧渡。鷗鷺不嫌便忘機。</text>
<title>入崇禮門</title>,<text>金馬㱕裝日復遲。帝城由路盖因時。微臣從此君王近。稽首丹墀會有期。</text>
<title>㱕家後因述懷。賦得一篇。</title>,<text>在郡榮還辱。㱕家貧亦樂。在郡意遑遑。㱕家心綽綽。借問何以故。身無縻好爵。乃知陶淵明。守宰之先覺。山妻偕笑語。時時勸加餐。兒孫趨繞膝。朝朝問寢安。且有樽中酒。朋來共叙歡。芬馥園中菊。磊砢門頭松。採爲蒼屑餌。摘作紫茗供。聊復理匣琴。閒來時一鼓。而無螳雀撓。泠泠聲在戶。莫問心中事。惟有知者知。世故經千變。得喪不復疑。流行與坎止。只得隨所遇。彼哉夸毗子。營營何太苦。</text>
<title>紫霞洞屋價內下錢祗受。有感而作。</title>,<text>性彜吾亦與人同。不敢貪天作己功。衣君之衣食君食。頂踵生全老此躬。君看松第入雲峨。報答鴻私負已多。况當設苑稱天慶。歌頌同歸兩忘河。園丁效力思殫竭。帑宰憂公費講磨。豈謂仁天覆我偏。諄諄飭下買屋錢。微軀斷斷無他一。殊渥隆隆曠古千。私懇無由仍冒受。閤家感泣彌淵天。致玆惶蹙何由故。只爲家無負郭田。傷哉身計拙於鳩。作此無廉沒恥流。吾豈全昧辭受義。尋常亦解省愆尤。塵刹將何報佛恩。生生世世此身存。不欺敢墜靑氊戒。盡命惟思白首言。司宰監前爰得所。如新受賜大開門。</text>
<title>聖節問安。賜饌祗受。退出志喜。</title>,<text>五色雲邊玉殿崇。丹拜舞賀恩洪。願推海嶽爲君壽。大小臣民慶祝同。</text>
<title>平澤除命祗受。感恩。</title>,<text>聞命驚惶我問吾。人微才劣識兼愚。百里分憂一已幸。金章腰下不離紆。遂令閭里生光彩。屢典嶠湖蔑報圖。自從南移金馬郡。無由保赤癸庚呼。政拙心勞長繞壁。惟思也合汰哉誅。豈意鴻私偏我厚。煌煌花誥耀分符。况是玆州古彭澤。偏宜閑適養衰軀。自是漢文洪度大。不論季布寸功無。感淚沾襟仍冒受。洗心南下竭微駑。莫使長安到廐吏。一龜一鶴簡騶徒。</text>
<title>工桑所改設苑遊會社。感賦一詩。</title>,<text>供奉分司二十年。吁嗟一變劫桑田。誰知環轉無窮已。又費園遊幾萬錢。</text>
<title>以屋價不足。承有加下之處分。力辭有作。</title>,<text>吾君舜哲與堯仁。敎語諄諄藹若春。臣是何人承有此。松亭雖舊渥恩新。</text>
<title>工桑所感舊之作</title>,<text>世間萬事唏吁嘻。我有長歌君聽之。我生之初花正好。我生之後萋萋草。花正好云如何。紋窓繡戶東風早。萋萋草云如何。流光轉眄人已老。當時混沌謾多事。鑿開七竅情根寄。呱呱一落沃焦釜。恰閱藍風倒平地。淸水黃塵迭後前。何人不化麻姑仙。吾亦生且老於其間。白頭非復舊紅顔。人生不及猗那草。笑啼悲歡煎熬百般。發之爲歌歌也嘯。悠悠腔肚阿誰照。不如滿引一大白。滌蕩胷中萬種積。寒鴉叫去起昏鍾。惟見紅塵暗九陌。</text>
<title>水閣有感</title>,<text>蛛絲絡白蝸涎靑。滿地苔花不掃庭。爲問淸泠閣下水。八鑾曾此幾回停。</text>
<title>洪陵奉審後。東峽途中占號。</title>,<text>電車軋軋趁朝暾。奉審仙邱仰德元。旋向東州何處是。光川秋雨抵黃昏。</text>
<title>福壽洞。占取壽藏有吟。</title>,<text>靑山曾擬牛眠塲。經過登臨意轉傷。而寄而歸都是幻。不須勞想善吾藏。</text>
<title>聽稼庄話舊</title>,<text>我行阻隔七年今。羅拜兒孫喜動心。豈是常羞歸未得。近來衰病又侵尋。</text>
<title>拜仙洞。叙阻喜吟。</title>,<text>行行喜見洞陰鄕。苦被人留帶雨忙。七載纔還楸下里。前宵暫宿稼餘庄。彧孫咸侄趨迎道。社老溪朋集滿堂。而我年來初有事。融融樂意溢壺觴。</text>
<title>兩局山所省拜。不勝感愴。述一篇少抑隕廓之衷。</title>,<text>久矣吾行七載今。無從涕泗欲沾襟。蓼莪有痛天罔極。寸草無知日已沉。楚子斑衣眞起羡。柳家寒食只傷心。隱思循鹿空餘石。愁見慈烏每繞林。孺慕只憑瞻雨室。典刑空自仰雲岑。楸松掩迫胡無伐。花木摧殘謾見侵。難盡如心守塚戶。忍能猶笑去祥琴。餘生孤露知無幾。此日履霜愴不禁。省拜纔行單獻斝。護幹詳飭百緡金。明當西去那將返。只恐怱怱歲月駸。</text>
<title>趙小雲丈追挽</title>,<text>隔望爲隣托契深。前川明月暎虛襟。故來雨室留佳句。每向南州寄遠音。會少別多雖可恨。才高數蹇最難諶。靈筵欲致泉臺慰。珠樹庭中有寶陰。</text>
<title>文阿里楊雅士弘庄。口占。</title>,<text>蠟屐登臨趁午初。阿咸遙指故人居。參差岳色雲收壑。蘊藉村容水抱廬。已有前期歸路要。仍知宿契昔年餘。玆來創猝無相贈。短吟留作壁間書。</text>
<title>謝漢校敎師淸人茝簃胡文煒同香園喝酒三截</title>,<text>一點靈犀照兩情。故來相訪若平生。曾聞海內皆兄弟。莫問吾韓與爾淸。申勤携手向西隣。種種天香齒頰津。促膝相酬成我飫。衰齡風味一時新。兒豚常說大人風。揭燭容蟠不自功。宿世奇緣知有素。何須今日點靈通。</text>
<title>圜邱壇奉審</title>,<text>長安大道如靑天。瑞日紅掛終南巓。能解閑行固無數。覽遍孰與吾多焉。路過皇壇門適開。圜邱新築何崔嵬。峨峨去天三百尺。鳳凰飛度應低回。疊石鞏固功萬全。其層有三其體圓。制度極宏明堂个。造化難窺七政璿。吾皇大道當天心。配祖南郊式克今。合其神祗是盛節。明乎禘甞乃君臨。在外六年今戾洛。明時慚負子來役。忭歡彜衷不後人。繞壇遅回忘日夕。</text>
<title>中和殿奉審退出。賦而記之。</title>,<text>天有星營室。地有山王屋。聖主承天地。宜思居位育。猗歟我大韓。堂搆厥謨完。自從肇基後。遺以聖孫安。重興四十年。百度不倚偏。太室儀軒禘。四門慕舜玄。亶宜居廣居。經始在今初。郁煥其文矣。嵩高莫大於。肇錫中和字。名義盖取諸。喜樂性之謂。推致功不踈。穆穆垂衣裳。明明王者堂。洞開人盡見。儼臨德彌彰。囿民躋壽域。歌頌起洋洋。臣今躬睹盛。敬撰淸河章。</text>
<title>平澤赴任路。謝知舊來餞。</title>,<text>俶裝明發去天涯。偏荷諸君惜別離。祗好含盃言有味。人之懼悅不須知。</text>
<title>石隅飮餞</title>,<text>趣裝將赴郡。早出國西門。行伴南天鴈。役停北苑藩。忝叨偏我重。榮耀幾人存。報答丹衷在。那能不素飧。</text>
<title>水原途中</title>,<text>白沙津畔積。舟渡動詩懷。鐵道量新築。電機改舊排。老匏懸架蔓。返照曳溪涯。凄淡寒郊逈。林踈聳翠厓。</text>
<title>大皇橋前路。卽事賦得。</title>,<text>趁朝風露冷。炊進大皇橋。禾稼黃無際。松杉翠有饒。坐乘嫌斷折。叙阻喜招邀。雲暗天將雨。覊愁一醉消。</text>
<title>振威外店口號</title>,<text>夢罷燈明滅。雨聲枕上催。吏來知境近。鷄唱覺晨回。異俗誠難副。治䂓自不灰。彌綸雖是素。臨事歎無媒。</text>
<title>至軍勿里有所思</title>,<text>行行通洑店。云是郡初疆。長浦橫帆楫。平郊熟稻粱。羅丁趁延奉。趨吏足承當。聊以舟津渡。一施使衆方。</text>
<title>上官述懷</title>,<text>有隕殊恩渥。本非夢寐求。分憂延九郡。任命歷三秋。惟恐才靡逮。恒羞學無優。我師眞五柳。千載戒行休。</text>
<title>五柳舘。倚枕得五律一首，七截七頁。</title>,<text>緬憶曾聞記。人言慣耳餘。疆形如斗小。村㨾若棋踈。山自芙蓉袤。川從軍勿除。惟存風土美。忠孝未曾虛。今人不及古人高。偶得彭城氣欲豪。入境先占舒嘯地。芙蓉一抹是東臯。春水樓前春水池。恰纔經雨貯漣漪。雲飛鳥過無相管。放個游魚細浪吹。南岡如帶復如眉。一種天成拄笏宜。樹矮墻低人莫說。搴簾我愛坐看時。繞閣庭園一武寬。舊來閑曠太無端。行將種秫恢餘地。肯笑彭衙是冷官。對案香檀不記年。亭亭直上拂雲天。鈴堂得此多顔色。髣髴長聞五月蟬。五馬初停二竪嬰。愁兒解伺上眉橫。傍人休問烹鮮𧗱。邑小風淳卧太平。箱中藥餌帶相隨。雷沸奇香聞細吹。分付官僮煎得善。移將濟衆我先醫。</text>
<title>嘯傲軒。次板上韻。</title>,<text>五柳憑州號。近乎陶氏廬。寵榮惟恐忝。恩重敢忘初。村俗農多預。儒風物有儲。欲敷平易政。才短奈懸𣄣。</text>
<title>過鯨井里。奉審洪學士墓所神道碑有感。</title>,<text>忠義曾欽貫日星。院祠無地拜英靈。收編俎豆如天誘。稍慰今朝感涕零。</text>
<title>省灾至西面途中作</title>,<text>新莅今三日。周行爲省灾。原多山轉少。坪窄浦交回。衣葬貞忠著。閭㫌烈孝魁。須憐生理薄。各自保村隈。</text>
<title>北面途中有吟</title>,<text>橫叨承適乏。奇數値豊空。原脊嗟風損。郊頭惜水融。審看塩米米。酬答蜜翁翁。恤患分憂地。那能濟歲窮。</text>
<title>南面老下里途中</title>,<text>新面江山望裡晴。所過指點遍郊行。魚塩已辦商規定。稻黍渾看穡事成。黯淡雲容連海氣。凄淸風色帶潮聲。錚笙幾處村隣近。秋熟方欣賽社情。</text>
<title>新成里午憇</title>,<text>午憇從循郡吏迎。屯村與此一橋橫。新炊精粒流匙滑。供饌肥魚潑火明。兩派自分三郡勢。千帆爭湊萬家生。山頹澤破齊東諺。解好至今徭役平。</text>
<title>東面途中卽事</title>,<text>觀風隨處此徘徊。楓菊還多逸興催。橫澗石橋流蔭積。緣原村路亂柴堆。見輿未慣兒驚走。對客生踈女避回。放志停車江浦望。斜陽一幅畵圖開。</text>
<title>各面省灾後述事</title>,<text>化翁攫土蒼蒼擲。洪纖巨細殊千百。上上黃壤雍西開。兀兀靑山蜀中積。我夢三刀斗小如。乃古淵明之彭澤。郡本八無秋又無。試將廵視躬阡陌。十里西窄東南幷。三灾水損蟲風亦。就中最有芙蓉山。一拳之小高盈尺。俯嘯傲軒開郡治。頹觀稼亭證古蹟。曾我手編輿載要。疆形果然今目擊。雖然亦足張吾軍。控引隣境四無隔。靑環牙稷錯棋形。白湊威原橫帶格。山川名畵一寰中。盡是瑤圖九幅域。譬如四海皆兄弟。莫謾區區分主客。官閑公事付哦松。竟日而歸聊自適。况有他州之所無。五柳舘前一醉石。</text>
<title>採得醉石後記事</title>,<text>彭城與彭澤。種種多相似。有祿纔五斗。去家亦百里。獨有不同處。茝人非徵士。猶能志嘐嘐。托物窃自以。花故東籬栽。枕思北窓倚。傳言有醉石。今不得見矣。若有天誘然。苦欲掘而視。先得一片碑。前侯事蹟紀。繼又聲鏗鳴。挑之蹶然起。螭花間蝕膚。羵壤恣侵髓。凈拭就明瑩。乃一石床子。面有二刻字。前所云云是。蟲活會稽篆。鳥印蒼臺史。淵明如復見。不覺拜而跪。顯晦自有時。慳秘若相俟。一擧得兩蹟。我心充然喜。姑令安其位。東西對卧峙。芳隣也不孤。評品可相擬。此物於此郡。無則反所恥。求思傳久後。厥責自任已。</text>
<title>春水樓憶石醒</title>,<text>今朝春水屋。怊悵憶聯襟。陶柳因成號。韋槐爲庇陰。我遊難得伴。君醉不成吟。那引扁題字。除煩凈洗心。</text>
<title>獨坐五柳舘遣懷</title>,<text>蕭條秋舘裡。我思果誰知。殘菊香猶吐。孤松勁自持。消愁頻貰酒。遣興浪吟詩。聊以慰幽獨。官閑少累時。</text>
<title>秋序向梢。客懷悠悠。倚嘯傲軒。賦得一五律。</title>,<text>吾衰情趣少。安分外無餘。要路多艱險。靜居易卷舒。山茶呈眼媚。園竹對心虛。且與秋光澹。幽懷得又攄。</text>
<title>延命路過虎堂</title>,<text>藍輿伊軋趁天晴。一望郊原路轉平。經過尋眞吾所好。居人指點古彭城。</text>
<title>稷山途中</title>,<text>牛宮豚柵野人居。禾黍豊登滿壠儲。老盡物華霜落際。洗開塵障雨過初。帆檣遠浦隨潮出。詩律前村覔酒踈。爲有客愁消未盡。遍看靑山故自如。</text>
<title>天安店有作</title>,<text>緣何役役憇成歡。須愧揮斤斲鼻端。老且宜休空自負。思惟常悶輒由難。鶴巢尙待聽三唳。鷄蹴肯隨爭一餐。身分誰知今日事。黃花對酌宿天安。</text>
<title>木川途中</title>,<text>霜華曉來重。氣冷怯衣侵。紅葉山粧錦。黃花地綻金。川淸魚可數。林古鳥空吟。有景人無伴。孤懷謾自深。</text>
<title>過淸州桃坪</title>,<text>經過多觀聽。何妨醉裡謳。耕牛牟已播。饁婦稻方收。稔歲農情恰。淸秋眼力優。從玆相慶喜。民國兩無憂。</text>
<title>全義界卽事</title>,<text>遙天叫過鴈縱橫。一簇踈林夕照明。沽酒人來眠狗吠。浣衣女起噪鴉驚。遍郊禾穗秋聲撼。滿渚蘆花雪片輕。老盡物華如畵裡。此行隨處寄幽情。</text>
<title>公州暮院止宿</title>,<text>一燈孤舘夜。我思轉悠悠。老驥千金市。元龍百尺樓。如何迷出處。只自感行休。明日錦江上。還羞見白𩿨。</text>
<title>錦江頭遣懷</title>,<text>歲月消磨一再行。江頭未盡老風情。道臣曾慕遺名蹟。彭宰還羞冒寵榮。天氣蕭踈人易感。山容黯淡畵難成。故園物色憑誰問。籬菊應知自綻英。</text>
<title>因下陸。卽拱北門前路。此是前日雙樹山城。有感作。</title>,<text>較昔如經劫。蕭條一望中。世機隨手變。人事轉頭空。古木烟猶綠。孤城楓自紅。老懷消不得。詩句酒連筩。</text>
<title>公州舘。曉起占醒字。</title>,<text>雲黑風蕭雨欲冥。塒鷄喔喔亂交聽。推思夜夢忘先後。心眼惟存見石醒。</text>
<title>公州舘。占光字。</title>,<text>鳳凰爲主鎭。覽德也彌光。府領三千戶。境開卄六坊。雲開龍岳屹。帆拖錦江長。鑾蹕曾經地。翻成悵慕塲。</text>
<title>登月波樓。有感作。</title>,<text>翠華想像空山裏。玉殿虛無野寺中。遇境杜翁先我得。一般懷緖古今同。</text>
<title>過車踰嶺</title>,<text>酸寒心獨苦。可笑此頻過。嶺峻行人少。林踈宿鳥多。雲山圍碧䯻。霜葉勝紅羅。堪聽斜陽路。後先樵竪歌。</text>
<title>過稷山瑟音所金礦處。有感作。</title>,<text>▣變滄桑慾壑中。居人自此有秋空。世間名利眞堪笑。得失須知塞馬翁。</text>
<title>成歡途中。拈深字。</title>,<text>凄淸秋氣冷衣襟。寫景新詩苦用心。滿圃菜莖甲甲玉。排籬菊朶條條金。禾擬黃雲屯壠畒。楓如紅錦被山林。牧童自有昇平樂。短笛橫來石徑深。</text>
<title>酉初刻還衙。夜有作。</title>,<text>外宰趨承拜二天。澄淸宣化望如仙。四宵計日程三百。七郡歷坊戶十千。遍野嘉禾方穫納。登塲賀酒任周旋。古人出宰誰平易。自顧才踈老且憐。</text>
<title>獨坐拈韻</title>,<text>後來千載遠。邑號想陶君。醉石堪跨蹟。剝碑足考文。因人稱柳老。遇境愛檀芬。斗邑多奇勝。那無得趣欣。</text>
<title>答翼兒書。有感吟。</title>,<text>淵明師表在。聊以古人謀。家信歸鴻杳。鄕心落葉愁。省躬良可笑。從宦只堪憂。形役無終已。白頭頗自羞。</text>
<title>吟自嘆詩遣懷</title>,<text>人生云百歲。七十世間稀。失睡精神耗。經勞筋力微。老須無足歎。病且不爲非。饌供雖兼味。還多口與違。</text>
<title>見郵來家書。有所思拈韻。</title>,<text>莫學干名苦。時時輒省躬。德宜遺恐盡。福必享無窮。分外拋求望。行來合趣同。自憐天壤內。誰與剖丹衷。</text>
<title>晩登南山。萬松蒼欝。徘徊有吟。</title>,<text>探看幽勝此徘徊。蒼欝松田轉路隈。根托最宜官舍案。榦抽須待棟樑材。動龍日影陰初散。奏瑟風聲韻自裁。今我年來同是客。雪鬚何獨老坡催。</text>
<title>遊望漢寺卽事</title>,<text>天德崗前一道塲。東頭野濶抵天光。圓通佛相梵宮寂。頌禱睿齡金字煌。郡治如逢回普渡。浦居還擬湊慈航。且看諸子題名帖。料得鍾聲飯後當。</text>
<title>鐵道卽我韓創見之事。測量所經處。羣情疑感。莫可曉解。憂歎有吟。</title>,<text>凡天下事盖由時。勢利無端互錯推。思究衛生新制度。也難氷解抱群疑。</text>
<title>次白香山韻。賦卽事。</title>,<text>斗杓初建亥。一氣不相通。山護前時碧。楓持此歲紅。經檐駒景短。落地雪花融。墻梅消息近。恰好敵春功。</text>
<title>藥用採菊有吟</title>,<text>傲霜雖異卉花繁。委地黃金難護根。垂殘冷艶猶生態。抵死幽香欲有痕。餐英自可除烟累。作枕端宜療眼昏。會得陶公堪採摘。休嫌今日把盈援。</text>
<title>夜坐占韻得一律</title>,<text>羇窓冷氣透衣裳。獸炭策勳功最良。凝結霜花風借力。虛明雪暈月交光。歌腔讀得三奇誌。字㨾灰成萬壽香。永夜恰乎消遣法。酒餘考檢舊奚囊。</text>
<title>吏廳告祀酒物一床供來。因賦詩。</title>,<text>年年此日賽神辰。具饌供來適口珍。田秫秋荒無以報。題詩留得試甞新。</text>
<title>獨坐五柳舘遣懷</title>,<text>陶令曾過地。依舊此江山。景物詩情適。從知官事閑。</text>
<title>憶石醒有作</title>,<text>嶺樹迢迢慘別顔。流雲飄雪揔情關。許多徒有相思意。莫可攀弓夢亦頑。</text>
<title>有所思</title>,<text>星回推一氣。霜肅北風寒。木脫山容瘦。禾收野色寬。搔頭華髮短。拭目眩花殘。節物時俱盡。嗟余不忍看。</text>
<title>曉坐</title>,<text>曙色熹微雪意濃。因時俯仰叙從容。城邊古寺長隣近。却聽蒲牢吼曉鍾。</text>
<title>夜與柳雅對坐占韻</title>,<text>孤懷南下日增生。朋自雲山是泰卿。莫逆久貽三月阻。忘年相對一燈明。共看氣槩金蘭義。何用區分水醴評。病枕長歌雖寡况。心田抽筆韻堪耕。</text>
<title>排悶</title>,<text>勘盡人間八嫁婚。自言無復尙平煩。官居每切憂民社。年老端宜聽子孫。豈意今年世故辛。纔經送舊又迎新。厨下忽空中饋主。門前續至伐柯人。家人望我遠回車。柳泰卿來帶一書。吉日團欒情所在。尊章主管事何如。荒年稅務亂如麻。期會愆違亦已多。公後私先吾豈敢。此時抽暇末由何。人情到此作人難。惟有長吁與短歎。秋盡霜天雙鬢禿。夜深孤舘一燈寒。當時悔不歃貪泉。安用欝林載石船。我願鄒生吹暖律。看花聽鳥度餘年。</text>
<title>謝日人土岐宗直蛤子一桶，新鮮鯛二桶見饋。</title>,<text>交涉從來作主賓。蒙君顧盻謝難陳。如非承惠甞珍味。那識新鮮釣我津。</text>
<title>懲勵官屬後。詩以遣悶。</title>,<text>老我只餘空洞胷。除非太甚皆能容。譬如經秋霜後壑。收藏虎豹呑虬龍。白首南來斗小鄕。臨民御吏視如傷。武城割鷄非敢擬。鄭沼烹鯉也何妨。自從入境心欲折。故將口舌代斧鉞。矛盾相背終悠悠。枘難入常戛戛。稽遅公債積如邱。相視恬然不少憂。朔朝伊始今旣望。簡書相續漸生疣。空將堆簿弄操觚。首掾安在堂堂乎。職如濫叨非分內。膠不更張豈善圖。陽春一變霜風起。沙汰紛紛出不已。只緣去舊故生新。莫曰奪彼而與此。焉得自由任屈伸。姸媸美惡不關人。使我苟無官守責。一笑何曾復一嚬。見事風生那復得。思將再遊桃源春。人誰無過貴能改。尙望而曹有時新。</text>
<title>將廳告祀酒糆床入來。賦詩志之。</title>,<text>炊餠蒸豚雜菜香。口甘牙滑適初甞。珍需曾有憑公進。不及蓮堂此日觴。</text>
<title>登芙蓉山二截</title>,<text>鳳翥龍蜿特挺靈。芙蓉肌肉露鬟形。一拳之大占中野。遠拱環峯送挹靑。勢展結城主鎭靈。虬龍聳得老松形。幽人偏愛靑山好。爲愛靑山不變靑。</text>
<title>望漢寺。爲克兒告祝。</title>,<text>客到空遺現在心。烟雲供養想幽尋。摧頹棟宇丹靑落。磨滅彌陀歲月深。鬟疊千峰圍曠野。鏡開一水護踈林。僧居靜寂憑誰話。却恨無因聽竗音。</text>
<title>爲夜間潤痰之資。送買屯浦柿子五十箇有作。</title>,<text>物品隨鄕産各殊。林園未就八稜俱。每思潤痰無其𧗱。爲趁甞新不負吾。</text>
<title>夜啖菁根餠</title>,<text>菁根稻粉合炊蒸。十字剸分雪也凝。一味甘馨牙齒滑。能令老氣覺新增。</text>
<title>次石醒見寄韻</title>,<text>苦憶黃亭金石醒。劇談豪詠轉頭空。嶺梅未着詩先到。勝似逢春卄四風。</text>
<title>通引朴喜龍菁根餠一盒供來。意甚嘉尙。有作。</title>,<text>俗傳戊午賽神期。獨坐枯淡夜久時。憫我侍童炊餠進。非眞在物意推知。</text>
<title>夜啖紅柿縱筆</title>,<text>彭城孤宦者。六十九衰翁。當饌思還薄。經宵睡便空。眼生雲幷霧。耳得雷兼風。潤肺惟長物。牛心似顯功。</text>
<title>外進宴日志喜</title>,<text>金門此日遠難攀。瑞氣祥雲耀入寰。冠佩應趨朝北闕。臣寮遙望祝南山。表箋傳進同稱慶。歌樂張來動賀班。草莽亦知堯舜世。願推天道壽君還。</text>
<title>話洪校理思弼</title>,<text>曾過違逢訪大家。識荊今日意尤嘉。淸話如流風動竹。對君疑是泛虛槎。</text>
<title>有所思述懷</title>,<text>聞道家鄕聘婦賢。坐看松竹喜相連。龜息捱過還寡妙。蕉心抽出本非堅。意思不如常八九。人間未赴杳三千。虛縻形役堪怊悵。晩到彭城覺乃先。</text>
<title>內進宴日。志喜。</title>,<text>聖德巍巍禮樂區。嵩呼華祝永皇圖。小臣曾有偏恩荷。憶昨風雷奉宴需。</text>
<title>張德煥家婚床</title>,<text>大禮順成此吉辰。供余酒饌一盤珍。郭公不是要婚者。賈氏何曾出贅人。紫鳳生來厨犬豕。靑鸞飛入巷朱陳。緫由天定宜家室。因果從看福履眞。</text>
<title>無聊縱筆</title>,<text>可憐時序遞。却老更無方。請作翁吹火。思傳僧暖香。霜寒炭索價。酒熟詩酬甞。因病常吟苦。頹唐也不妨。</text>
<title>鎭川龍津朴建植來訪夜話</title>,<text>聞君僑寓地。此距水之陽。寄梅心欲折。坐穩笑談香。</text>
<title>作菊花枕二箇。一給柳泰卿。其後連枕試用則明目之效。姑未可知。其香臭甚宜於胃鼻。爲先可喜也。</title>,<text>我來淵明郡。喜見東籬菊。居常不可無。有似坡於竹。垂垂剩晩香。摘取霜天趁。愛之欲其襯。莫如寢具近。作靑囊枕。支我兩衰鬢。夜宜胃腥開。風送鼻孔緊。斯亦養老資。隨身最親信。又一贈柳君。用之助聦敏。</text>
<title>枕上有作</title>,<text>失眠常自惱。便卧喜猶存。編柵鷄鳴亂。踈林鵲噪喧。翁憐衾尙冷。童報酒纔溫。強起忘言坐。扶桑早掛暾。</text>
<title>振威栗浦金雅敎植來宿</title>,<text>風雷軒上送君時。別話丁寧屬後期。盍簪爾日須眞樂。往事悠悠夢幻奇。</text>
<title>政堂南窓。本無遮限之具。以日前貿來木。製得一帳而遮之。始無外風直射之患。寢睡所得。比前稍勝。是可喜也。戱題一詩。</title>,<text>睡枕寒肌冷不春。生憎風射撼精神。自玆舒捲從方便。暖對梅花得句新。</text>
<title>通引輩夙夜在公。頗有苦寒之狀。故衾二件製造。一給通房。一給侍寢者。渠輩欣欣然以爲從此免於凍死云。可惻而可笑也。以之口呼。</title>,<text>何人僵卧笑袁安。我識邊生廣覆難。那看侍童如蝟縮。布衾猶足禦凝寒。</text>
<title>府主人元容燮持贈藍浦硯石一面。詩以謝之。</title>,<text>形成烏玉比。藍石得心披。難辨端溪潤。非同呂字奇。墨磨光不渝。毫寫用無涯。何必潘郞友。堪酬遣興資。</text>
<title>高陽香峴金敎官東鎭。此是墓下居人也。率隷順宗。卽墓直朴晉伊之侄。且轎軍四名。皆本洞居生云。故幷令公需供饋朝夕。有吟。</title>,<text>朝鵲南柯報有神。喜逢賓帶洞之人。旋聞先壠禁樵採。且感遐鄕慰宦辛。啞學心機要務實。訛傳時事得詳眞。叙情無暇人難合。草草壺觴愧不珍。</text>
<title>謝鄕長朴準華香菸</title>,<text>須知愛我贈遺玆。一束淡婆細切而。吸吸痞消香透鼻。神精藉此倍新之。</text>
<title>南至日。豆粥酬節。</title>,<text>玄籥灰飛自有孚。天根轉處一陽敷。古會八能聽均度。俗稱亞歲見參趨。表驗年形移日晷。化臻春信動花姑。須知萬物方生始。老去如何寓意孤。</text>
<title>日人藤瓦惟一遺書及卷烟一封。又有轎子綿衾之托。故依其言借送有作。</title>,<text>苔岑萍水偶相親。靑眼源源不厭頻。自是晩交成雅面。只緣公幹接芳隣。定知海內皆兄弟。莫道寰中有越秦。惠我投分非直物。感君高義許心眞。病憐借乘留孤店。神遣靈犀照兩濱。別後吳洲千里月。首回依黯記今辰。</text>
<title>送柳雅泰卿之京</title>,<text>殊方驚別緖。老又送君難。去路程猶近。離亭思欲殘。寢飧愁旅榻。風雪凍征鞍。後會知何日。那堪歲更闌。</text>
<title>述懷拈經字</title>,<text>老去長爲客。辛酸已飽經。衰筋扶藥餌。故舊若晨星。禿木風難響。叢林鳥易聽。誰知心內想。意馬到黃亭。</text>
<title>偶吟</title>,<text>六十九齡翁。寒暄付與公。暗香梅襯月。淸韻竹交風。瘦以緣愁减。歡因得病空。宦情隨日薄。懷緖有無中。</text>
<title>臘月一日。雪中見家書。喜吟。</title>,<text>凍雲欲雪暮鴉啼。望裡靑山便覺低。官人際至鄕書見。多勝前宵夢到閨。</text>
<title>賦詩遣懷</title>,<text>飢飽暖寒自適然。人生常若歲寒憐。雪中冬栢春應娓。霜後山茶境轉鮮。爐火篝香增布置。綿衾紙帳任周旋。際今如對黃亭老。賖酒談詩興更全。</text>
<title>病未巾櫛。閉閤有吟。</title>,<text>莫欺今老矣。些些病來侵。風眩空作祟。如何日常尋。親狎如知舊。那堪苦自任。眼矇廢看字。手痺休援琹。减食全無念。㥘寒擁重衾。何須氣歉滯。無妨近事瘖。靜思成一笑。故擬蝦蟹臨。緣病閑似得。誰知此熏心。</text>
<title>神氣不平。廢櫛遣懷。</title>,<text>公暇神初靜。爐烟愛篆橫。紫檀香不綴。翠竹韻偏生。雪壓天低野。霜深鴈叫城。有誰來問我。風烈少人行。</text>
<title>自京第柑子一樻送來。派饋在傍人。戱題。</title>,<text>自我家來一樻柑。擬看懷橘意專耽。故敎傾瀉成分嚼。滋味還多養老覃。</text>
<title>象棋分給韓昌浩，張德煥。使之刻字。有吟。</title>,<text>不思人苦斲刊成。秪緣眩祟故忘情。這裡交攻權所在。運機隨手費經營。</text>
<title>雪後</title>,<text>氣嚴慘慘晩風微。天淡雲低雪欲飛。緬憶山陰乘興者。有誰爲我載帆歸。</text>
<title>八日甲午小雪。子初刻雷三聲大作。丑初刻卯正刻幷地動。房屋振動。門環戰戰作聲。大風大雪終日深尺餘。此皆非常之候也。凜然以韻語志之。</title>,<text>七十人間雨露天。烟花無𧏮晝如年。一寒一暑羲日月。時暘時雨禹山川。溢以金膏調玉燭。三元六氣曾無愆。豈意邇來水仍旱。時氣非常不似前。適我南來遭此會。而灾而賑憂心煎。繞壁不眠抵晨鍾。是時南至之深冬。戀闕思瞻雲氣霱。祈豊擬占星芒農。驀然令人喫大驚。彌天極地喧轟轟。其勢震盪床足撓。其威缺裂門環鳴。繼以大風兼大雪。商旅閉關飛鳥絶。此地無山冬候暖。有雪前曾見晛滅。居人生長老白首。深至尺餘今初有。不知今此雪風雷。一時幷至胡爲哉。忽若玄冬行夏令。翻憂上帝警人灾。此事無由問詹尹。疑懼彌襟不可裁。呼兒覔紙題一則。休咎何居觀下回。</text>
<title>東庭。山茶花數叢植在。老大幾百年根也。花冒雪間間開着。見其奇愛。用東坡雪中山茶花原韻和之。</title>,<text>山茶本自爲誰栽。種樹人無我獨來。神品能知余所癖。故敎紅綻雪中開。</text>
<title>奴令輩謂之致誠餕餘需。謂以飮福例進。因口吟。</title>,<text>城頭古木府君堂。由例閽人走供香。異兆吉祥誰得解。年豊時晏及身康。</text>
<title>泰卿以象棋新刻。塡靑紅者持來。因相與戱賭三局。</title>,<text>排分兩國掌中麾。俱得隨機應變奇。對壘縱橫爭戰地。不勞金皷快心馳。</text>
<title>臘月十二日。李判官基禎有幹陽城。委來訪我曰。間與劉槐川約以一番偕行。而臨發倥偬。不及聯鑣云。此乃稷下莫逆之舊。而有此天涯相聚。喜不可言。因留接于春水樓。賦詩叙歡。</title>,<text>知舊雲山阻。會面玆有時。驚覺遊仙夢。跫然到天涯。訪我非偶爾。握手反成悲。少壯如昨日。今焉鬂髮衰。今日復何日。歡笑亟拔追。開懷共話舊。却憐此身覊。槐泉作伴約。那負巨卿期。風雪嗟歲暮。筋力不敢持。床梅春已漏。重逢復奚疑。詩成連呼燭。酒曛繼觀棋。人生能幾許。不樂更何爲。情緖添香篆。風味亦在玆。</text>
<title>謝鄕長酒物</title>,<text>老宦天涯又一區。喜看之子日奔趨。饅頭浮熟幷湯餠。肪肉細刓佐沃醹。其用意無此勝也。於回想不亦過乎。豈眞向我憐枯淡。多謝今宵與客俱。</text>
<title>夜坐賦卽事。示李友求和。</title>,<text>睡少更張孤客情。起居專委小方床。品評菊艶霜偏力。韻較梅幽月最淸。話久興闌燈穗盡。坐來寒覺炭灰成。數聲鴈叫家千里。強把樽醪破萬緣。</text>
<title>因民訴寓懷遣情</title>,<text>獸中刀鎗鳥弋羅。其如怒吼哀鳴那。交爭蝸角空多事。非是人間有幾何。</text>
<title>夜坐</title>,<text>氣力隨年减。怯寒強自支。粉梅如舊友。雪月足新詩。派渴欣茶沸。糊乾恠鼠窺。靜居何所有。嶺外每心馳。</text>
<title>十七日。是壽孫加冠日也。念渠早失怙恃。今至成立之日。而爲其祖者。坐在遐外。不得往見。老懷作惡。自爾倍常。拈韻遣悶。</title>,<text>衰齡滋悅是冠孫。團聚夤緣得一番。涓日在心今只隔。丰儀森眼倍難諼。况渠情地人殊異。依仰堂闈惟祖存。湛和縱有聯三萼。怙恃無由起九原。悲當撫慰歡堪弄。定合趁期啓我轅。公務如今方有事。情私到此極無言。可念老妻憂瑣瑣。應嘲遠客慣蹲蹲。一事前頭擔在我。未知婚媾出誰門。</text>
<title>朴加德健夏間留於振威銀谷金正克家。故日昨致書問之。今日來訪溫話。晩歸時天欲雪。余與李判官挽之甚苦。而謂云貽弊期於發程。甚悵也。因有吟。</title>,<text>同是天涯客。相看眼忽明。叙情翻作夢。堪笑苦經營。</text>
<title>與李士有對坐賦雪</title>,<text>冷艶隨風望裡賖。漫空吹滿落粉華。幻成層嶂千堆玉。奇着枯枝一色花。麥秀預占蝗入地。梅飄錯認犬行沙。瓊芳不是堅牢物。頃刻粧成借眼奢。</text>
<title>昨日之雪。已爲尺許。而終夜不止。至于今朝。天低雲暗。紛紛霏霏。勢若傾瀉。樹木壓摧者甚多。其壯可想。欲觀雪景。命使鍤去。僅通得路。與李士有步上後園。遠近眼界。渾是銀粧玉餙㨾。而惟一條帶白中之黑。橫亘西北界。認是軍勿浦也。賦得。</title>,<text>天蒼蒼非正色。地皓皓無涯垠。目旴其不能矚。口呆了不敢言。一團團白塞兩閒。相似之野相似山。太湖三萬六千頃。伻鯨飜倒漫空還。吳剛修斧斫桂枝。玉屑銀花送下吹。遂令萬境無區別。打成乾坤新闢時。威原牙稷四望同。不知誰是吾州地。此雪若變作米塩。虞財可阜堯封比。不如只道眼前景。玆遊奇絶冠平生。齊烟九點何能翠。海日三竿不用明。今日解能從我遊。李君士有亦高致。差擬永叔龍門賞。欲倩長卿菟園記。就中別有堪畵處。軍浦一帶分而二。寄語滕六成三白。明年以豊爲上瑞。</text>
<title>與士有，泰卿賦詩遣懷。</title>,<text>心靜身閑得。篝香細勘碑。消愁唯有酒。遣興莫過詩。雲釀雪今日。梅橫春一枝。情懷誰共說。琴韻有餘師。</text>
<title>臘月二十二日。克兒生朝。使泰卿獻功望漢寺。有作。</title>,<text>爀爀英靈普濟慈。衆生歸命所無疑。焚香思獲神明佑。齋禱微誠將禮時。</text>
<title>牙山大洞金雅廷植來。相與賦詩。</title>,<text>孤宦天涯暮。寒燈漏正遅。篆香風轉纈。梅影月將移。遠客搜詩句。侍童對象棋。歡娛唯實事。役役更何爲。</text>
<title>吏廳告享芙蓉山祠後飮福入來。故與士有，泰卿共之。賦一詩。</title>,<text>山頂靈祠古已陳。吏民承祀遞因循。森羅叢樾環壇址。茸軟平莎勝錦茵。徼福必從格于爾。垂祥默佑感乎神。胥情齊祝供香願。頌禱何由及老身。</text>
<title>送別李判官士有還京</title>,<text>風雪那能返。相看暗斷魂。強排呼酒餞。莫若送人言。恨入茫然惱。愁隨正爾煩。覊懷多未了。從此與誰論。</text>
<title>莅邑後諸般事務。緫之爲一詩。以叙客懷。</title>,<text>彭城近海旋平陸。山不菑畬水不蓄。居人勤儉作生涯。戶未滿千結七百。我來巧値荒年餘。民憂比常自倍於。察瘼閭閻輪一紙。省灾郊野遍小車。曾經吾有一副規。所到遵施欲無。風高雪積歲將改。蔀屋寒愁最此時。兒啼婦歎蘆綿薄。暮去朝來桂爨遅。爲民字牧欲如何。五斗推捐恨未多。散分縱少湘醪酌。大庇何傷杜廈哦。况有朝家優老典。每當此時遵不頗。盡是吾王之赤子。仰體愚忱今髮皤。莫道呴呴非實惠。還羞塞責與同科。夜夜詩眉起繞壁。何由倒銅山峨。但願今秋得金穰。四隣烟火盈倉箱。戶戶家家擬朱頓。煕煕皥皥歌虞唐。太守因之無一事。甘心十載卧淮陽。</text>
<title>壬寅臘月二十七日。有感作。又疊五言詩三截。</title>,<text>老年懷緖銳於秋。木落霜凄石出洲。一種情根鋤不斷。時辰強半喚成愁。寒食靑山春幾暮。明朝霜鬢歲將周。何苦人心不我似。紛紛欲餙弧辰喜。不張則已旣張何。任他前陳觀擧止。厨供頗能解兼魚。庭趨庶少伸稱兕。對案悽然下箸遅。此時心事自知之。今朝倍悲泣風樹。一室相思杳角涯。強意欲忘難自抑。幽懷黯黯痕在眉。頓令一堂殊氣候。東邊日出西邊雨。無爾之爲無我愁。故知此擧非善措。人情大抵觸生感。萬種悲歡肚裡聚。險夷榮辱七十年。豈復牽情膏大煎。枯淡如梅傲氷雪。淸𢌄似鶴思神仙。只緣世故隨形役。久已斷送人間緣。五柳先生眞我師。幷其姓字欲無知。神遊一枕風北窓。興來九月菊東籬。千載氣味乃相似。此來種種欲學之。別有就中消遣法。花禽盡被自家詩。孤露過生朝。衰齡六十九。追念劬勞恩。那堪悲痛嘔。遣懷多悵黯。靜寂坐如禪。家屋雖云遠。兒來意可憐。石友今安在。惟應記此辰。強歡還笑我。誰與傾淸醇。</text>
<title>有所思。賦得一詩。</title>,<text>梅堂靜寂似禪居。有所思兮一夢虛。脚氣成痺常倚枕。眼花生祟久拋書。朋儕漸看如星落。年少空爲與日踈。悵望雲山石醒子。如何阻絶若忘余。</text>
<title>有所感於心者。賦詩遣懷。</title>,<text>吁嗟筋力㥘君恩。尙有桑楡短景痕。聽每問人緣耳重。寫難成字歎眸昏。凍粟生膚偏索炭。射風砭骨自驚魂。身短心長今老矣。情懷此日與誰論。</text>
<title>鎭日塊坐。無與立談者。其無悰况可知矣。但幸賓而有泰卿。家而有翼兒。此可云亦足張吾軍歟。聊賦一則。又疊律詩。賴以守庚云爾。</title>,<text>官舍似僧居。臘月三十日。隨例擧重徒。收邏早已畢。太守髮星星。塊坐何兀兀。時鍾響銅鳴。膩燭現花纈。何以守庚申。無聊強抽筆。終年做得那。欲語杳難悉。斷自金馬鄕。公務未及卒。怱怱遽遞歸。是歲之秋七。非敢薄淮陽。因便耿光昵。桑啣耀舊園。帑幣榮新室。溫諭戎南征。怵惕辭天闕。長歌行路難。數日驅車疾。入境如掌平。山有芙蓉一。姑性諒難諳。故無枘詰。嵩呼援禮趨。茶供省糜叱。邑小眞如斗。稅不盈千結。按簿査舊新。猶在未勘秩。民多末如何。吏或作乾沒。挽回貴及時。厥責在表率。性非素刻深。語自傷纖密。所賴齊衆心。帳圍稍稍出。歉荒又重之。省灾廵一櫛。傷哉民食艱。憂思滿目溢。發棠不自由。减租那可必。天道無盡劉。庶幾卜云吉。興言及身家。諸事塞翁失。白過嗟橫罹。丹心欲寸折。未遽賦歸田。求解而沐㓒。烏兔奔何忙。轉頭云暮聿。凍雪積嵯峨。寒風吹蕭瑟。一事意差強。斑衣來繞膝。臨紙筆代勞。懸弧酌許設。及到今夕除。懷緖難盡述。更深不成眠。翁乃作歌曰。採採東籬花。持以勵晩節。如時姑未當。聊與梅爲匹。殊方節物暗消魂。檢盡曆頭春有痕。孤宦每恨阻朋友。細君應專戱兒孫。詩文僅有年老得。俸廩初無歲計存。殘刻看如蛇赴壑。滔滔䒣䒣孰能援。</text>
<title>癸卯正朝</title>,<text>歲朝相賀極歡娛。換曆新看老更㥰。寫爲除㐫先欝壘。飮要消病後屠蘓。殘梅叵耐氷魂久。卧柳將舒暖候殊。時物辛盤今日事。陽和一脉自玆敷。</text>
<title>首書記供來餠湯。因賦詩以贈。</title>,<text>誰云愛我者。美饌盈盤新。心貺非容易。何由得此珍。</text>
<title>戶長片禹鉉糆床供來。有吟。</title>,<text>對饌牙流爽。新甞一箸移。酒因延壽擧。飴固補餿持。味別江鄕有。香眞海國知。感多情意厚。聊謝短章詩。</text>
<title>鄕長朴準華歲儀床供進。多且旨。賦詩志之。</title>,<text>旅舘憫余枯淡相。爲供佳饌新年貺。宮商一嚼更云何。只恨老來微酒量。</text>
<title>次白香山韻</title>,<text>新曆驚衰老。年華莫可淹。微波動眢井。融雪滴晴簷。香爩龍涎碎。雷烹雀舌纖。曄禪來問歲。兆解話須占。</text>
<title>歲初。巫夫崔漢柱等乞功。</title>,<text>歲首花郞故託禳。爭持工藝也相當。最中童子尤奇絶。𥳽弄身才盖一塲。</text>
<title>命翼兒虔誠于望漢寺。有作。</title>,<text>名刹孤城近。莊嚴創麗時。功神存普濟。德廣念慈悲。所欲虔誠得。由歆感應知。淸齋新歲祝。心炷自無欺。</text>
<title>癸卯正月七日。石醒再回甲日也。昨歲此日。旣失同度。故約以今年則相守對酌矣。事竟違心。落落東西而日又至。念積年相依之餘。不能無遇辰倍常之懷。而且訝其來此以後歲華云改。跫音尙寂。無乃石醒思我之切。較歇於我之思石醒歟。是未可知也。然而不忍以石醒不在而虛度是日。仍令設酌奏樂。俾餙弧辰㨾子。與在傍及羣下共之以終那日。石醒必耳癢矣。縱筆。</title>,<text>石醒重回誕節新。愛憐猶自記今辰。料知衆賀無窮樂。難副孤懷未了因。聊設醽餻頒管隷。故敎絲竹奏陽春。顧今亦有來年會。只願保留強健身。</text>
<title>八日甲子立春。是日適値奎開。世傳無上吉日。而甲子立春兼之。眞是難遇之奇會也。八味丸合製。以是日始之似好。故命翼兒等煉蜜作丸始服。賦得。</title>,<text>日之甲子奎開辰。適届立春星建寅。天上一機回令節。人間三會戴深仁。化將發育霜枯卉。老亦期甦病瘦身。八味良材求自遠。四家明訣合成眞。玆庸饋陸晉羊贈。是以扶吾夔杜嚬。解使當時方試服。應知靈府可圖新。</text>
<title>往在咸安。有輪行沴氣。人遺辟邪符。試之頗驗。因藏而隨之。近日外間。亦有怪症。出其符。以朱砂書一百三十餘張。散給中外各人。貼其門上。尋聞厥症寢滅。其果符書之靈歟。抑沴氣有時消息歟。戱賦一詩。</title>,<text>門掛金剛釼。髑髏血糢糊。魑魈哭且走。膏肓撤如無。四隣聚首賀。片符何神哉。醫扁不足問。巫祝反遭咍。何如不龜手。大可以封侯。所嗟人不買。白頭洴澼愁。</text>
<title>兒曹來示南山洞早春詩一頁。故次其韻和之。</title>,<text>固知春色早。料峭尙寒時。積雪猶含凍。凝氷自泮凘。鳥聲如報候。花信若敷期。風氣多才意。吹黃着柳枝。</text>
<title>遣興</title>,<text>時看春容靜。身閑却似癡。旅情迷醉眼。花信沁詩脾。就暖風光襯。辭寒韶景隨。天心多委曲。萬彙趁榮玆。</text>
<title>十日翼兒生日也。自官厨緬床供來。午間蒸白雪餠。派饋書寫吏及在傍人。賦詩遣懷。</title>,<text>爾齒纔過四十強。生朝又見此殊方。慰多寒暖吟和軸。喜動晨昏侍繞床。新供派分玉屑餠。舊醅仍酌椒花觴。一恒立性堪酬世。無愧稱當始仕郞。</text>
<title>送翼兒還京。賦詩遣懷。</title>,<text>怊悵殊鄕別。出門冉冉行。雖云嗟我獨。足以慰慈情。路指山千重。庭空鶴一聲。吟詩回首望。愁緖可裁成。</text>
<title>順天雙巖里酉谷朴勝瑨。卽余同婿朴台植孫也。上京路歷見。年今二十歲。夙成敏悟。極其雅正。使之留接春水樓。賦詩志之。</title>,<text>天涯孤舘裡。懷緖正勞煩。昨送思兒子。今逢喜戚孫。生曾初會面。訪已重敲門。何必移南渡。箕裘世業存。</text>
<title>有所思拈韻</title>,<text>世事如棋看局麽。一身多難果如何。蛾燋自撲魚呑餌。嗟爾浮生亦刹那。</text>
<title>上元前夕。因邑例許設舞樂及秫麥之戱。賦事志之。</title>,<text>明月滿天人滿堂。淵淵伐皷仙樂張。與民之樂手中舞。就次觀者如堵墻。第一名唱申晩葉。斜風細雨歌春香。銀燭煒煌更漏急。是時樂意猶未洽。如啖蔗味漸入佳。秫麥祈豊傳俗習。從中吾欲出不意。眼去眉來備供給。莫謾徑奏罷宴曲。妙理最在晨鷄哭。梅堂倏變作田家。揮鞭打黃聲相促。花郞擊節助聳肩。一時收成十三石。頭頭面面凡幾許。酒錢酬勞曰來汝。眞堪絶倒遊手兒。相顧流涎悔恨語。齋飧一鉢無坐立。使佛當之亦應與。善戱謔兮誰家子。一塲德談紛不已。蚯吟蛙吠動天機。好意看來亦足喜。古例留儲期欲準。南風散入家家裡。民憂亦憂樂亦樂。今夕之遊不寂寞。所貴相孚上下情。謂我太康無愧怍。人散庭空還復寥。梅陰塊坐一詩作。奏樂歡娛跡已陳。滿堂爭勝是吾民。胡桃嚼破那能辟。藥飯炊供警可伸。望稔俗傳河八麥。酬辰歌唱帶方春。夜闌同飽無其物。故把酒錢玆派均。</text>
<title>上元夜。與泰卿登後園望月。因往望漢寺踏橋凡五處。酬節之戱。老猶自在。還可一噱也。口拈一頁。</title>,<text>憶昔傳柑事已違。孤城燈火樂圓機。無由追到虹橋步。只見供齋望漢祈。天上淸光眞放最。人間和氣自成揮。何須勞問身前卦。聊寫新詩筆欲飛。</text>
<title>因卽事賦詩</title>,<text>近日條風料峭寒。常推物理以心觀。得年不畏偏衰老。却喜陽和次第看。</text>
<title>賦自歎詩拈韻</title>,<text>初欲期題柱。嗟跎到寡謀。月縮黃金俸。時添白髮愁。散材寧適用。操志幸無尤。驥老誰云伏。徒爲恨不騶。</text>
<title>礪峴途中</title>,<text>理裝緣歲問。皷角趁熹微。雲斷孤松隔。湖生短棹歸。川氷堅尙滑。野雪積餘威。辛酸胡乃已。心煩直欲飛。</text>
<title>天安店。早起登程有作。</title>,<text>喔喔鷄聲雜曉鍾。勞生每恨苦奔衝。踈星點落山頭月。殘火吹明野舍舂。霜重沙顔舖似雪。凍尖泥嘴利如鋒。微官到老非榮達。應是閑人穩睡濃。</text>
<title>過德坪。衰境苦惱。實難支吾。有所思賦懷。</title>,<text>向身心自問。可笑熱中膓。無奈轎夫瘦。那堪濘路長。草芽抽軟綠。柳眼着微黃。化物春生意。吾能却老方。</text>
<title>廣亭途中</title>,<text>看看春色早。物色望中連。氷解條風外。山明落照前。老松蒼抱屋。𥠧麥綠肥田。寫景孤吟處。逡廵倦着鞭。</text>
<title>少憇雙樹山城有吟</title>,<text>早春物色絶塵埃。欵客居人掃石苔。一水練如拖白去。亂山槊擬送靑來。故宮隙地曾年所。廢壘要津亦壯哉。爲愛烟雲淸賞好。覔詩題罷更含盃。</text>
<title>登月波樓。次板上韻。</title>,<text>四壓烟雲此水頭。勝區興廢幾春秋。拖藍江色橫羅帶。搖碧山容拱畵樓。尹伯詩懸編舊製。韓公記著補添修。一聲長笑乾坤窄。肯怪南華芥作舟。</text>
<title>靈隱寺。翫賞有吟。</title>,<text>危巒掩暎勢環幷。寶界莊嚴傍古城。松檜滿庭常積翠。山河當戶自涵淸。客閑興寓鍾聲出。僧寂心成塔影明。可笑忙中能有暇。暫時眞賞若爲情。</text>
<title>雙樹亭。次板上韻。</title>,<text>山河襟帶護崇垣。只有空林鳥雀喧。龍御祥雲雙樹闕。鳳鳴瑞靄萬家村。浮生難藉悲霜髮。往跡無憑醉玉樽。如夢繁華春又到。于嗟欲語復忘言。</text>
<title>公州舘枕上</title>,<text>須知今夕好。宿處是江南。整衣還早起。將爲使君談。</text>
<title>錦江乘船賦得</title>,<text>月波堂下錦江。彭城歸客渡頭。乘風有翼短帆。衝浪無痕片舟。天際飛來孤。波中浮沉閑鷗。曠野烟雲四壓。列峀鬟䯻一周。揮毫濤箋詩韻。換魚柳市棹謳。斜陽白沙捲地。駒隙便覺難留。</text>
<title>廣亭店宿所。夜賦述懷二截。</title>,<text>荷擔騎率自維持。貴賤同趨隨分爲。縱道傍觀乘者好。似安非穩孰能知。蜜熟繭成枉護持。二蟲何事苦辛爲。孰能解識窺魚鷺。伊惱伊閑爾自知。</text>
<title>院垈途中遣悶</title>,<text>人生七十稀。我年輒當之。昏聾應來祟。風眩轉覺愁。老旣不足歎。病亦尙可治。不思歸休逸。如何冒寒馳。雖無田負郭。豈是有營私。有隕云承乏。多荷聖主恩。老去怕受賜。一般亦心披。報答心攸在。寤寐盡箴規。爲人聽指揮。酸寒亦此時。今向彭城去。能效淵明師。</text>
<title>富土里途中</title>,<text>他鄕春色早。草木揔新痕。逝水長無礙。浮雲本不根。旅情空瑣瑣。世事自昏昏。呼酒寒堪敵。炊烟又此村。</text>
<title>礪峴途中二截</title>,<text>世路無非蜀道難。彭城歸客正辛酸。東風作惡謾吹雪。空惱行人透骨寒。何處頻傳吹角聲。驀然逢着號衣迎。是知近迫吾州界。吸唱肩風足慰情。</text>
<title>天寒僕痡。多般喫苦。思之可笑。滿引一酌題詩。</title>,<text>舂半程途六日返。雪融濘滑沒東西。五步一顚三步跌。捨轎種種歎亦奚。渠輩不念工力少。只恨乘重路且泥。况復可憎過壚飮。烟價未償竭囊提。緩步當車曾看泛。可笑仍便計還稽。傾如灘上舟載也。搖似竿末㫌懸兮。由來所得添眩祟。耳雷重動眼花迷。若使乘者皆如是。貰傭難副陟高隄。百後幷驅消磨盡。經歷誰能齊不齊。于嗟苦惱何須說。今焉如夢若仙躋。</text>
<title>因益山上納事。有感之作。</title>,<text>魚網緣何鴈卽嬰。訴身無處自哀鳴。要津不解風波急。只道人間太守榮。</text>
<title>有懷偶吟</title>,<text>衰老年來強自常。吟詩每爲病相妨。不如意事翻棋局。可與語人愼木膓。天地無情駒歲月。江山有恨揷壺觴。共閑作伴惟琴鶴。雀舌煮來春味長。</text>
<title>是日心緖鬅鬙。排遣不得。賦醉歌行一則以自寬。</title>,<text>雨雨風風白髮翁。兄兄弟弟紅玉友。長歌一曲醉歌行。請君爲我試聽取。相煎膏火太困人。破除萬事無如酒。君不見靑牛道子玄牝谷。萬化槖鑰守雌伏。又不見龍門玉斧䟽九河。蛟鼉走藏眠風波。李憑箜篌亂樂譜。石破天傾逗秋雨。九十日春少暄風。白者不白紅渝紅。騄駬塩車嚲兩耳。鷹鸇得意橫秋空。星官訴帝帝悽然。北斗一夜東杓旋。金鷄拍翼叫喔喔。起視乾坤動廖廓。熒爝紛紛競收光。春臺無處不煕陽。有時無命奈何乎。滿堂歡娛一向隅。相隨倚伏早聞知。塞翁申申格語垂。醉歌歌終日西夕。呼兒復引一大白。</text>
<title>送柳泰卿之益山</title>,<text>今日送君金馬天。賢勞惟望妙周旋。橫徵擔責公餘債。全乏營謀郭外田。愛莫助之誰不惜。嗟無及矣足堪憐。一生謹愼徒爲爾。未答國恩遭此愆。</text>
<title>草木荒蕪二截</title>,<text>園中草木自成叢。年去全踈整理功。發育亦關人愛惜。豈宜專恃攝天工。去穢鋤治整亂叢。收陳培土待人功。陽和駘蕩敷榮日。償得天機一段工。</text>
<title>逢話曺同知東承有作</title>,<text>壯圖未及摶雲鵬。身分還如受緤鷹。知夫憐矣作孤客。不亦樂乎來遠朋。時騷遙絶含氷鼠。世故頻聽過耳蠅。枯淡靜居何所事。索詩餘韻又逢僧。</text>
<title>治園</title>,<text>除拔樗根補杜蘭。界頭彰朗恣遊盤。老槐足以淸陰庇。叢竹猶堪好韻攢。風月寬閑容易得。庭園傾窄就平難。莫言方便當前苦。取次須知所遇安。</text>
<title>釋奠禮畢。退坐。</title>,<text>文敎宣明象火陰。上丁禋祀義崇深。雍容當座門徒配。誠敬遵儀天下欽。儼爾衣冠觀古典。㓗陳籩䇺想遺音。吾州禮化庸人聽。所在攸同蘋藻心。</text>
<title>社稷大祭禮畢。有吟。</title>,<text>開靈厚地古壇成。伊始恭祈膺祀情。已著現功稱帝配。克明播殖頌神名。遺儀秩秩樽壘奠。獻幣恂恂郡邑誠。憂國爲民恩敢忘。須知率土禮非輕。</text>
<title>夕間侍童崔正星菁根餠供來。意甚嘉尙也。賦得。</title>,<text>孤燈坐久強難支。一椀熏餠若有期。念我專爲無餤物。童年用意貴良知。</text>
<title>春日卽事。用白香山韻。</title>,<text>坐看春生意。東風喚得醒。游魚浮小沼。融雪滿中庭。漏泄潛歸潤。肧胎未放形。梅腮誇口白。柳眼着眉靑。容與羊抽角。留連鶴刷翎。幽懷詩正拙。吟罷倩誰聽。</text>
<title>大霧賦得</title>,<text>邪氣爲陰冒日精。豈容纔隱豹文成。奔騰初擬寒雲散。雜沓還如驟雨傾。測處何能大禹智。辨來焉用離婁明。鴻濛更向先天看。不識如何此等幷。</text>
<title>春雨</title>,<text>東風吹雨暝雲垂。膏澤濛濛正及滋。皷瑟聲如聽暫止。懸麻勢若看尤奇。催花無語施工日。潤物多情着意時。野外初生春水滿。從敎不負趁農期。</text>
<title>嘯傲軒東庭。排種千枝松五株。拈韻。</title>,<text>晩來栽植護衙園。老盡惟存百尺根。寄語郡人須愛看。破閑留待蜜蜂喧。</text>
<title>見石醒書有吟</title>,<text>憶從別去思難禁。尺素傳來抵萬金。詩恐浮沉書不屬。意專欵密語由深。今朝稍慰猶憑信。何日相逢共話心。且究遣辭還起感。須非折簡致君臨。</text>
<title>千秋節志喜</title>,<text>元良初度載重賡。仁孝生知繼聖明。丹詔宥頒咸衆頌。靑宮慶衍値時亨。維新瑞應前星耀。顒望懽同率土情。拜舞賀班趨未得。願推春化少伸誠。</text>
<title>泰卿自益山還。所傳多不近事情。慨然縱筆三疊。</title>,<text>九麾家裡釜生塵。謂我知錢是妄人。尙得靈臺餘地裕。祗緣無愧質蒼昊。三刀傲吏甚生驕。飽待飢人笑反饒。金馬至今靈亦老。不將神驗證昭昭。黑白姸媸掩莫欺。尙書明鑑照無私。不妨容汝須臾喘。只恐星奔電邁遅。</text>
<title>種松賦事</title>,<text>而我一生好種樹。所在田宅無閑土。家傳有素聽稼庄。手植無竆廩巖墓。新令栽桑際挽近。我今來此彭城郡。盖聞地利貴無遺。園多曠拋看可悶。卉木譜中松最魁。𥠧亦異日棟樑材。寄語役丁莫嚬蹙。我有斗酒先釀來。松是汝松非我松。只留手澤說從容。分付兒童勿剪拜。可愛凌霜傲雪冬。多人聞此欣欣然。一盃先獻出眞天。獨樂何如與衆樂。今日一擧得兩全。</text>
<title>瑞香杜冲葡萄生在一處。枝交蔓絡。各自不敷。而葡萄尤多受困。心甚愛惜。命官隷採取瑞香杜冲。移種于嘯傲軒東庭閑曠處。葡萄蔓則仍置本地。設架乘之。於是三種俱得其所。世間許多事。盡在措置之如何。豈獨花卉爲然哉。有感而作二截詩。</title>,<text>杜冲海棠趣不同。葡萄纏束作成叢。一架二移方便好。嫣然得地待春風。那無游刃地恢恢。人苦尋常過眼來。誰識不龜遅大用。至今洴澼老庸才。</text>
<title>修滌園中雜卉。分種花竹。而竹尤可愛。喜題一律一截。</title>,<text>坡師彭澤我師坡。醫俗奇功與竹多。雪傲霜凌論氣味。風來日出助吟哦。長思秀節成隣里。忽喜殘叢在小阿。從此茝翁忘外累。月明聊復抱琴過。陳根宿莾故敎刪。護得猗猗竹數竿。弄日吟風如有感。傍人錯比白香山。</text>
<title>綴姜參奉蘭秀問答</title>,<text>荷君來訪問如何。近日差痊病眩麽。新闢花園誰不愛。尋常行路亦看過。喜聞之子帝都歸。聖世登庸是所希。直把園花新染線。近君時補衮龍衣。</text>
<title>先考生辰日。在外未參茶禮。孺慕彌極。拈韻遣懷。</title>,<text>此日難禁孺慕情。白雲何處是先塋。傷懷靜樹恩何報。葵藿猶能向日傾。</text>
<title>近日感祟尙未差效。甚苦事也。因拈韻。</title>,<text>偏苦衰年病轉侵。腰圍减覺較衣襟。醫編何用君臣藥。龜息保生非所任。</text>
<title>與泰卿登衙後岡。遐眺遣情。</title>,<text>休暇登高望。東風到酒巵。柳心隨暖早。花眼怯寒遅。遠嶂晴雲散。平郊宿霧披。較看敷品物。世事奈參差。</text>
<title>泰卿爲余叙欝。招歌童設遊於廳事上。夜深而罷。亦一消暢也。依枕口號。</title>,<text>不寒不暖仲春望。官供淸貧誰見邀。隨身琴鶴長自任。無價江山最偏饒。病容衰慘爲迂叟。軟褥短屛坐寂寥。雖云名在朝士籍。性與時違不復聊。如何世事無可戀。每被傍人自扶搖。忽得遊塲驚且喜。忘憂進樂氣舒翹。短闋調和奏坊曲。新聲迭蕩唱街謠。畵燭煒煌天月白。梅如美人放香飄。今夕歡娛若爲度。不用心來足堪憍。酒與詩句隨口發。多少盡付此中消。</text>
<title>話鄭昌寧泰珪來訪</title>,<text>荷君來問頓增光。不啻高標故意長。幸値今朝鈴索靜。等閑深得笑談香。</text>
<title>桃李海棠等。採取於此近。排栽政堂之東庭有作。</title>,<text>東風生意到桑麻。此地本無花卉佳。苦用培栽誰得解。會敎隣曲見春華。</text>
<title>望漢寺葡萄。移栽嘯傲軒前。賦三截。</title>,<text>三間一架數莖萄。移自圓通寺裡臯。寄語禪僧莫深惜。不辭指我作貪饕。植物遷居也亦愁。眼看憔悴似逢秋。官僮日漑如無闕。新蔓知應就次抽。秋來待摘草龍珠。佳釀新醅味最殊。醉卧高軒恣嘯傲。風情一倍茝翁吾。</text>
<title>此近杜鵑花爲樵採所盡。所得無非寸餘殘叢。因排植園中空曠處。乍看若無。必着眼看然後見之。無乃植松看亭耶。可呵也。得一截。</title>,<text>欲採杜鵑栽後園。居人不識杜鵑存。刈取年年樵牧盡。四求輸得只殘根。</text>
<title>洪校理思弼來訪叙話</title>,<text>老懷寥寂際難開。小吏傳呼學士來。久抱聲華荊願在。照人風彩凈無埃。</text>
<title>喜柳守門將致魯來見</title>,<text>君自武陵來。借問近如何。依然長在目。世事空蹉跎。辛勤今幾載。賦歸甕筭多。興言還自愧。須知爲有魔。自宜相慰問。今朝喜君過。心貺曾念我。固知此偏頗。老夫無足觀。胡云舊時麽。塵緣何日了。浮生屬刈那。</text>
<title>庭除雜木幷拔根斫伐。白楊及梧桐取種。賦詩。</title>,<text>斤斧陳荒貴拔尤。樗根不是棟樑謀。執柯不遠丁丁響。道可由兮友可求。</text>
<title>栽辛夷遮廁有作</title>,<text>木筆叢栽集瑣零。等閑排置障東庭。纖長枝幹隨方便。繫得橫縱作翠屛。</text>
<title>送柳泰卿之京</title>,<text>此去長程越涉多。羇窓孤寄奈愁何。春風得意爲君賀。次第看過淑氣和。</text>
<title>政堂層階及園庭砌擧皆頹圮。幷修築汛掃。有作。</title>,<text>庭院無人顧。佳花惜就荒。葺修完圮砌。整理築頹墻。叢雜蕪穢掃。羣芳錦繡張。前過凡幾許。看作閑商量。</text>
<title>山茶花所種地界傾側。見其花開。若倒懸。所見可惡。築臺平之。臺前種植芍藥夜合萱草菊花等。爲題一詩。</title>,<text>山茶二朶果佳哉。地界傾阬補土臺。臺下排舖羣卉譜。花神不識幾時來。</text>
<title>春寒</title>,<text>餘寒料峭苦相侵。天氣非常半是陰。紅翠尙遅生草木。暄和漸覺入園林。沉沉徒積登臨恨。寂寂空淹玩償心。人在異鄕春信晩。從何鄒律得如今。</text>
<title>登後園遣懷</title>,<text>小園凈灑出塵寰。春到化工生意關。不設墻垣天廣大。多栽桃李地寬閑。望連江浦烟雲外。坐襯竹叢圖畵間。更有靑山如好友。長看不改舊時顔。</text>
<title>侍童崔正星。採得幾種名卉以來者屢矣。因喜賦。</title>,<text>名卉窮搜見始終。機心妙意一奇童。無非爲汝誠勤到。次第培栽數十叢。</text>
<title>克兒以昨年冬期試驗學徒卒業事。進級陞二級俸賞証云。余則連以公錢受困如此。而渠能陞級增俸。可謂一失一得。亦可喜悅也。志喜有作。</title>,<text>七旬未解大夫官。常恐虛縻學祿干。晟世不曾遺寸善。新梯容汝進朝端。</text>
<title>樗根人棄我取。裁成木枕十餘箇。各有物形。賦得一詩。</title>,<text>樗根採把作經綸。枕㨾葫蘆斲看頻。始信王公無棄物。方知李子有爲身。號因工就遊仙巧。邪辟奇成蹲豹珍。不似曲肱窮道相。依憑效力老偏親。</text>
<title>喜山茶花蓓蕾</title>,<text>絳房暎日亂枝交。春化敷榮點點苞。芳質粧成知有意。誰憐兒女寶珠嘲。</text>
<title>朴喜龍持來虞美人種子五箇。故分植庭除。有作。</title>,<text>花有名稱虞美人。不施粉粧餙難眞。故敎播近宜男草。非效竊香韓壽嚬。</text>
<title>庭除辛夷花始開。喜賦一截。</title>,<text>纖枝濡露惹含風。不待羣芳自化工。天遣花神奇㨾得。勢如抽筆欲書空。</text>
<title>官園日前所種杜鵑短小。僅存名色者。而尙能開花。丰丰然附着地面。化工生物之妙。神且速矣。戱題。</title>,<text>細枝短短不離根。愛護偏多土主恩。猶有春工沾雨露。花開舖地點苔痕。</text>
<title>嘯傲軒庭。植一樹紫檀。枝幹垂垂向下。所見甚欝。得二株木支。使軒擧。於是樹底地及庭前眼界。便成淸凈道塲。賦得。</title>,<text>幹柔葉重倒垂垂。慨爾無人愛護持。物返性天人拓地。兩宜只在一撑支。</text>
<title>是日廵視庭除。則山茶花向陽處。皆蓓蕾成房。而或有先發者。從此可以次第看花。續續不斷可喜也。有作。</title>,<text>栽花本爲見花奇。花未開時苦用思。灌漑𥠧根期有受。鋤除凡卉到無遺。蓓蕾初從今日始。慇懃如解主人遅。長敎老我遊香國。隨意蜂狂又蝶痴。</text>
<title>卞道義昨往成歡渠之本第。得萱草數十本及月桂一樹而來。意甚嘉尙。種于嘯傲軒庭除。有作。</title>,<text>憶曾南郡四時花。愛戀心頭足自誇。能解趨承探廣採。誠勤如爾意專嘉。</text>
<title>吟得枸杞一頁</title>,<text>藥性編方益氣眞。佐味香芽腹滿春。老去身輕知分外。從今留佇犬相因。</text>
<title>醉石旣安置於南墻香樹下。而東庭香樹下則苦無相稱之物。廣求得客舍前一面盤石。就樹下築臺而安之。其品其韻。可與醉石相甲乙而所乏者名耳。縱筆。</title>,<text>陳跡名高醉石張。今來待得此方床。月夕花朝無不可。最宜長夏納淸凉。</text>
<title>衙後園築臺賦事</title>,<text>太守之居昔何陷。太守之居今何高。太守之居昔何儉。太守之居今何豪。山如奮迅踴躍出。花似頃刻裁剪刀。堂賓喜笑吏人賀。用凡成仙費暫勞。淘沙得金琢石玉。此語擧世徒能讀。奇在眼前人不知。觀物之妙迷當局。我有胷中一片嵬。未築臺時已見㙜。墻外旅行纔露䯻。草間孤芳欝未胎。功成只在一轉移。伐之營之乃得之。登斯一望衆美具。種種堪憐面面奇。朝朝欲拄山陰笏。夜夜宜傾李園巵。雖然不無於心感。顯晦遭逢也有時。洛陽盛衰候名園。請君莫作視空言。今年竹樓暫爲主。回笑鴻爪印雪痕。隙地新坮境轉幽。爲寬暢叙自營謀。役丁修築無多畢。獻峀添來得許侔。單父彈琴名已在。彭城戱馬跡空留。郡人莫道嫌園小。烟景從玆足唱酬。</text>
<title>盆池種蓮</title>,<text>栽得陶甌勝小池。任看方便好相隨。從前恨少同予者。趣味來今復有誰。</text>
<title>庭除紫檀香木花從風亂飛。如雲如霞。霏霏濛濛。香又徧室。眞花中之奇也。有吟。</title>,<text>細葉經冬不改蒼。枝頭瑣碎結花芳。惹因風打烟雲起。玉粉翻成滿室香。</text>
<title>登十宜臺。閑散口號遣情。</title>,<text>他鄕節物劇蹉跎。此日登臨立土阿。杏怯番寒心未吐。柳嫌傷別眼空多。那堪想到瞻松檜。不忍看過長蓼莪。春色雖云和暢好。無端欲盡我頭皤。</text>
<title>通引朴喜龍年今十六歲。爲人悟。才性可敎。而早入通引。未得受學爲可惜。且自余莅玆他。極誠勤愈久如一日。近日見余有花癖。必多方求此無彼有者。如桃杏梅李槿柿紅白芍藥紅荳黃葵䓀莄夜合虞美人宜男草等。隨得持來。排種於庭除。又於是日。三李六桃數十本花葉草得來。其誠意之不懈益勤如是。尤可奇愛也。爲之題一詩。</title>,<text>愛金吾若愛花同。早年不羡陶朱公。悲秋非是爲畏老。滿眼芳菲漸看空。初頭出宰得桃源。郡名已好未到前。巴陵園裡千條桂。金馬池中萬朶蓮。白白紅紅四搜索。無花不入吾手植。頗憎僮輩鼻太強。口燥唇焦然後得。有或云無無則已。人少如心每歎息。彭城地狹官亦閑。縱欲捨花無他關。來時不帶諸種子。創猝其奈求之艱。有一侍童喜龍云。生得敏悟兼誠勤。初非苦使知吾意。課日得來皆芳芬。其多足以編花譜。所可言也言之紛。可愛非全在於玆。觀人必自幼少時。若無靈竅通悟處。那能先意承順之。苟非謹愨根天者。亦何如印一板爲。曾多閱人老白首。可兒可兒初見兒。所欠童年業知印。奉公無暇經史窺。從今欲使在傍讀。我雖云老堪汝師。</text>
<title>紫檀香花賦詩 幷引</title>,<text>政堂之前。有四株香木。高大古蒼。不知年紀。靑陽伊始。天氣稍暢。樹梢頭一一作萼。狀如松花。及春晩。花老而屑。因風散漫若纖埃。香霧漲滿堂宇。亦一種韻致也。因縱筆賦之。五柳舘前四樹香。種之不記幾星霜。排分初意聊隨適。一在堦東三面墻。遠訝檜松近側栢。護持官閣對脩長。枝似腕垂交卷曲。葉如毛傑欝葱蒼。喜得藍田日哦趣。扶藜時復故徊徨。又有一奇君識否。丹茸箇箇吐新芳。春谷烟消芝結露。秋園雨過竹呈琅。初看我亦難名狀。認以敷榮卉木常。朝來頗怪窓暾晻。童子開門拭眼眶。楊花欲擬憎多質。籜粉雖纖詎解揚。非烟似霧來何自。高者彌空下滿堂。試摩以指生輕軟。氣且微吹通鼻樑。噫嘻此可知之矣。看取風從樹上颺。應嫌香屑無聲色。散作粉霏閙一塲。漲合籠來嵐翠滴。舖宜潤去簟紋凉。堪惜居人不解愛。惟憂塵暗汚衣裳。使我留爲竹樓客。明年和飮秫醪觴。聚散無常那可卜。姑先賦此備奚囊。</text>
<title>次卞道義詠花韻</title>,<text>滿庭芳樹白間紅。或恐行逢雨與風。能使卞生詩句妙。依然畵出春功中。此地稀看妖艶紅。培栽花卉坐春風。神功有脚敷榮在。賴把吾州入化中。</text>
<title>朴喜龍鮒魚多得以來。入於陶所羅水。置廳事上。寓觀魚之趣。吟得。</title>,<text>傍人獵得一筌魚。恰好成行幼族居。莫道濠梁非我樂。箇中生意相忘如。</text>
<title>郊行緫叙</title>,<text>仰無登陟苦。俯無渡涉難。一日環一郡。歷歷入眼看。出自河入門。筇屨趁朝暾。零星刀筆里。桃杏花始繁。井上主人誰。芙蕖冒綠池。一武雙槐下。古出鱗之而。菀彼校後松。曾經洪氏植。行行就陰休。遐眺竆四極。襟帶橫原威。屛帳擁牙稷。疆形三百里。盡在吾目中。欲識吾州界。一浦限西東。有村不相遠。烟火匝成隣。八無花居一。尋芳不盈癖。所喜荒餘麥。芃芃滿阡陌。</text>
<title>衙庭前。播種各菜種有吟。</title>,<text>衙圃耕翻種土宜。類分區別合當時。方池鯽鮒田蔬菜。淸操常思吳隱之。</text>
<title>登後園遣懷</title>,<text>土壘墻前臺院幽。公餘日涉自傲遊。春功駘蕩宣明媚。人力精治就葺修。入座靑山如好友。穿橋長浦泛虛舟。孤羇情緖誰能識。出谷鶯聲新得儔。</text>
<title>通房北窓外。火口與烟桶俱皆逼窄。每點火。烟熏難堪。故改築砌石。火口烟桶幷令變宜。人皆稱快。有吟。</title>,<text>憶昨風雷閣裡居。新樓見輒爽襟裾。此來烟火從方便。到處經綸若待余。</text>
<title>散步庭園縱筆</title>,<text>先生柳綠拂長堤。景媚韶華物已齊。鶯囀偏憐緣喚友。鷰忙堪笑爲含泥。詩肩酒引推如聳。花檻風來壓欲低。如許江山佳麗處。苦無隨意與提携。</text>
<title>侍僮輩多作甁花。排置於廳上。以養魚器置諸其間。朴啓淳造小艇泛之。韻致可觀。題得一詩。</title>,<text>點檢韶華多少。花開滿地芳馨。愛賞最宜心眼。護持方便膽缾。和韻沾襲几案。淑氣凈洗窓櫺。老境堪羞變態。神功自衛忘形。蓓蕾何殊遠近。風雨可憎飄零。透沁臙脂明火。互錯經緯燦星。貯水淸漪翻白。藂枝嫰葉交靑。魚蹴浮來落英。風惹泛去虛舲。蝶使媒戀常看。蜂衙令號頻聽。自爲括香蒙帳。便作描畵鋪屛。成趣不勞日涉。寓懷無妨時丁。人間萬事揔覽。莫如花下醉醒。</text>
<title>近日無往非衆香城。逍遙吟弄。專享淸福。漑根食實之語。眞覺不我誣矣。可喜也。賦得一律。</title>,<text>珊珊玉珮其來遅。拕抵番風卄四吹。何遜梅花君不見。河陽桃李我常思。漸看蓓蕾如相續。始信芳菲政有期。何苦淵明偏愛菊。一年纔得重陽時。</text>
<title>洪校理來見。伴登後園臺。拈韻賦詩。</title>,<text>當窓綠竹暎相聯。坐領春風入酒筵。鶯歌鷰語今三月。柳眼花容又一年。可憐少壯難重得。無奈塵緣易變遷。客亦不來春已暮。香山何處欲參禪。</text>
<title>獨坐無聊。次白香山春山韻遣懷。</title>,<text>鄙吝一消任折旋。老翁於此活機圓。農商隷業山無盜。絃誦遺風室有賢。修廨酬資懲後引。賞花休暇俸餘捐。誰將分與春工化。白日淸閑坐若仙。</text>
<title>勤孝谷還後賦得 幷引</title>,<text>今日孝谷之行。非但欵欵之可感。見其觸目琳琅。不覺令人之欽艶。兼以蓮根之惠。久愈篆佩。爰綴一語以志之。杖屨稱心趁午暉。出門款接見眞機。纔經結子杏花瘦。方吐成肧梨葉肥。賢弟金剛詩敵少。阿兄藥圃病痊幾。荷君高致眞多謝。全把蓮池許採歸。</text>
<title>趙尙書東冕挽三疊</title>,<text>四瑚八璉廟堂姿。帷幄風期英竗時。萬里亨衢猶未半。明時留佇老蓍龜。辰年孰謂在今玆。一卧東山奄跨箕。胡忍芳春春二月。蓉城埋却九莖枝。御李登門世襲因。通家歡慽倍餘人。援今緬昔知何痛。白首天涯淚一巾。</text>
<title>獨坐政堂。有所思。賦寓懷一詩。</title>,<text>此中趣味斷無他。日涉園臺寓興多。淸漪靜觀游鰖鱦。淤泥憑託種蓮荷。蝶憐戱逐穿深樹。鷰許雙來認故窠。回憶藍田松下老。何如今日費吟哦。</text>
<title>率通引輩。扶杖作郊原之行眺望。因卽事賦得。</title>,<text>麗日携筇第一番。多情草色遍郊原。烟濃柳岸流鶯囀。風過麥畦伏雉翻。水濶還疑浮世界。春融正似醉乾坤。更看午饁耕牛歇。知是村村農事繁。</text>
<title>喜石醒來</title>,<text>跫音却喜遠途寧。一種閑愁喚得醒。無彼此弓頭倂白。所由來者眼終靑。花期不負壺觴醉。心會自生談笑馨。日夕相看從此又。披胷可敵起風霆。</text>
<title>雨事終日淋淋。拈韻遣悶。</title>,<text>軒鈴不動雨鈴喧。搖盪詩愁惱旅魂。叵耐梅堂無個事。案頭文篆綠生痕。</text>
<title>泰卿自京來。喜賦。</title>,<text>眼看春欲盡。孤客思悠哉。公事松哦去。家音柳帶來。又爲經夏計。曾乏濟民才。所喜淵明郡。重挑醉石回。</text>
<title>十宜㙜餞春 幷引</title>,<text>十宜㙜新成。烟景明媚。種種可愛。思欲一登暢叙。而苦無共之者。念諸掾曹與有勞於相役之日。而其意亦應同余矣。是日以若干銅許。供登臨餞春之資。因賦其事。以示老夫於此興復不淺之意云爾。有㙜有㙜十宜㙜。突然新起芙蓉隈。被以軟綠之細草。繞以扶踈之老槐。昨日陳荒叢棘地。今日見者思含盃。趨庭鴈賀新成。三月晦日天又晴。而我一生樂與衆。那無賜暇各盡情。一樽登臨作眞率。酣歌竟日餙昇平。</text>
<title>遊望漢寺</title>,<text>客來寂寞想幽尋。對話禪僧趣更深。壁題未證紗籠句。庵繕無煩海借金。爐火噴烟生細篆。墻條經雨補踈林。玄通圓悟休塵劫。潭水澄淸照鏡心。</text>
<title>錫名香磐賦其事 幷引</title>,<text>面墻香樹下。旣得醉石。而東邊香樹下。無此個比擬。可欠也。欲求一石作對。而是誠此郡難得之物也。幸於客舍前。採得一面磐石。此盖曾經攻治。今不見用。而品明凈體端方。足當嗜石人韻致。卽令舁置東香樹下。支而安之。與石醒論商錫嘉曰。醉石之意。盖取郡號彭城。故引用淵明故事也。此已前人之述備矣。則今可號以香磐者。人以其醉。我以吾香。人以其石。我以吾磐。是於求多苟同。兩無嫌碍。况置石於香樹下。而捨香偏於石可乎。石醒曰。是甚着題目也。賦其事志之。樹老而靈石應語。我有新詩爲說與。曰昔未之相遇也。一東一西誰知汝。孤立庭前空老大。埋在土中人不擧。有若兩個神告余。飜然心欲適興居。先就南壇安醉石。此是前人已用餘。慳秘待今雖不偶。勒銘慕古自專譽。而我亦欲張吾軍。况有一樹高入雲。所乏者石從何得。使之四求求之勤。忽於靑靑柳色裡。雲根一片蹶然起。全體削平開顔面。元氣堅凝作骨髓。奉之如璧檀底移。是樹是石兩相宜。仰看還勝松陰好。登坐不羡巖臺奇。天形對耦一朝成。主翁喜眉靑山橫。石醒老人時適至。與共題品談一枰。有樹不可無此石。有石不可無其名。樹是香檀石是磐。名言在玆合而觀。舘於竹裡稱竹舘。壇在松下曰松壇。香可嗅兮磐可坐。茝老於此審易安。</text>
<title>蘭亦此郡難得之物。而適幸有數叢得來。分栽香磐左右。香樹也香磐也。今可謂不孤隣。而茝號人。亦可以接芳於其間也歟。喜題一詩。</title>,<text>第一名香九畹蘭。香檀樹下又香磐。人之茝亦香之族。願入三香作四看。</text>
<title>通引朴喜龍，崔正星才可敎。而讀全無爲可惜。故使之挾冊而來。喜龍少微史第三卷。正星第一卷。屬石醒課日授之。此於石醒。亦一消遣法。而在二童。亦可曰賢乎已也。以余則倚枕而聽讀書聲。是可喜也。作韻示之。</title>,<text>吾消閑寂爾開明。餘力何妨一事成。莫曰郡無城下誦。官房今出讀書聲。</text>
<title>與石醒對酌於醉石上。賦得。</title>,<text>臘梅去已遠。欲飮意不適。石醒久不見。欲吟手無敵。昨日石醒來。今日玉梅開。有朋兼有花。詩酒合一回。矧彼檀底石。傳自淵明昔。氣味追千載。風流長一格。自有沽酒錢。何待秋秫田。不須高百尺。元龍浪得名。欲以梅爲友。無妨石作兄。請君酬我酌。一一是風情。</text>
<title>要石醒共上十宜臺。小酌有吟。</title>,<text>官居無事自堪憐。強要登臺一爽然。花蘂殿紅春似昨。風絲曳白晝如年。地經新築觀遊勝。座有良朋樂意圓。遣興消閑皆實事。床頭肯惜酒沽錢。</text>
<title>浴佛日。盆池蓮芽二箇現出水面。是日是花。尤可奇也。自官廳楡葉餠黑太蒸供來。又自朴喜龍家。甲彼餠靑泡湯淸酒一壺際至。與石醒對酌共賦。</title>,<text>記取今朝浴佛身。翁心政欲酒無廵。𥠧蓮太巧穿池出。蒸荳如期帶榼臻。能使兩人仍大嚼。方知八日是良辰。邇來酬節頻難得。寒食淸明一夢春。</text>
<title>與石醒坐香磐。命酒遣興共吟。</title>,<text>香臺香果到香磐。詩可爲料酒可安。爾饋用餘初八日。吾遊生際大三韓。浮榮莫道居官好。實事無如抵老歡。一架葡萄誰贈我。至今心謝佛門寬。</text>
<title>醉石撑座欠低。求得二箇石支之。高可三尺。與石醒對酌喜題一則。</title>,<text>大可擎天柱。小亦支月機。奈此彭城郡。石貴不但稀。自得醉石來。愛之欲其高。試搜合撑者。僮使空費勞。創卒土爲臺。平低不盈跨。風動草交侵。雨落泥倒打。有心不可轉。謀及廢廨砌。拔致雙箇根。童童竪兩際。擧之置其上。高可三許尺。離地四停均。看看翁意適。發縱雖自我。作事惟汝勤。有勞那無賞。聊以酒賜欣。老夫興不淺。招邀石醒登。勸君須盡醉。風流聳一層。</text>
<title>悶石醒甚衰。爲賦一篇。幷引</title>,<text>叢瑣日錄之自昨秋至今之三月以後。雖已大略記置。而石醒來到後。更與勘過一遍。今始告訖。而甞見石醒於校勘編摩之役。課日較若少無疲勞之色矣。今番則其所執勞。比前稍歇。而種種有困惱難堪之狀。其衰老可知矣。良極歎惜也。然而苟非身踐此境者。亦何能知人之深。而又爲之歎惜也哉。聊述同病之憐。以抑甚衰之懷。茫茫一十四年前。以桂亭中人日筵。霜鍾有感云何晩。萍絮相逢卽宿緣。是時君年未五十。顔如渥丹髮無鑷。有力若可排南山。有才如能倒三峽。每當臨事察其眉。只見耐久未見疲。自從去年金馬郡。稍稍微覺異前時。歸心爲指回甲日。苦語仍訴秋鷰時。今比之來尙云健。逖矣長程徒步爲。舊來好事今能否。試暫開硯日未移。紙毛刺昏筆尖鈍。欠伸欹側令人悶。嗟哉惜哉石醒乎。昔何壯也今何困。人生眞是一刈那。年踰六旬不老何。知君中晩莫如我。遇以蒼蒼到皤皤。由今視昔何嗟及。不如兩忘一長歌。</text>
<title>鐵道工事組員日人眞殿千吉來見。且有雪白車餹一桶見饋。詩以謝之。</title>,<text>衰年常苦病侵凌。康濟身家愧未能。今世有人羊叔子。故將成藥餽藍丞。</text>
<title>十宜臺香磐幷刻名。志之。</title>,<text>鐵索朱泥入石深。嘉名足備後來尋。賴渠傳久非關我。且喜增光卽目今。右十宜㙜。人以前人我以吾。乍看雖別實無殊。官居一是多公暇。趣味同歸恣自娛。右香磐。</text>
<title>日涉園叙事 幷引</title>,<text>莅郡之初。見嘯傲軒東庭。有石着在地面。其大其品。隨皆可用。而心便以爲別有用處。故其間備經石窘。勿令犯手矣。是日臺及磐兩刻役告訖。而日有餘力。余因手書日涉園三字。使之刻於其面。塡紅置諸十宜臺升降路之中半。以便憇息。向之存而不用。盖以是也。見以日涉名其園。滔滔皆是。然在此郡。尤爲着題目。是曷可少也哉。窃怪夫前之莅此者。就郡名而思淵明。如醉石五柳舘及諸題咏。其用意寄興。可謂切切然勤矣。而至於日涉園則無及焉何也。抑有待歟。是未可知也。又有所感於心者。此地以石貴名。以余近日取用者觀之。石之體質可堪者。擧經攻治見用於前昔。至其麁頑不適於用者。亦未有不見用者。獨此一個石。上之可以爲攻治之用。下之亦可以不爲不見用。而拋然自在。乃於今日爲吾之用何也。抑有遇不遇歟。是未可知也。石醒其爲我解之。新闢無名一小園。地靈爲我贈雲根。形愛天成仍用舊。刻嫌人巧只存痕。老槐動色花應促。幽竹增淸葉不喧。多謝當年陶處士。錫嘉留作後來援。</text>
<title>伴石醒及方五衛將大轍。登十宜臺小酌。</title>,<text>有酒有朋又有詩。浮生不樂更何爲。當年元亮成千古。今日茝人擅十宜。踈竹孤松便自適。淸風明月長相隨。資身官俸榮堪戀。兼得田園合老時。</text>
<title>秋八里途中</title>,<text>藍輿百折過長堤。江樹迢迢草色齊。幾片斷雲行盡處。飛鴉亂噪夕陽低。</text>
<title>因社還米分給。路過東倉。訪碧下方大轍暫話。</title>,<text>歷路仙庄暫駐軒。松間鷄犬不聞喧。自憐邑事還多事。未暇丹經讀一番。</text>
<title>奉審三學士褒義壇。有感作。</title>,<text>空壇瞻仰羹墻依。只顧綱常不畏威。一代孤忠誰復見。果然視死儘如歸。</text>
<title>歷訪松竹里李監察鍾敦。撥忙得一頁。</title>,<text>偶爾訪君家。慇懃禮意加。村幽松竹里。林媚海棠花。奴僕農專力。兒童學孔嘉。何事無別味。供進一盃茶。</text>
<title>露積峴歸路。拈言字。</title>,<text>前宵經雨歇。野林漲新痕。村畔桐花發。隴原麥浪飜。農謳和應逸。樵唱互交喧。往返爲民社。辛酸不敢言。</text>
<title>過小北面新換浦洑坪。自嘲。</title>,<text>換浦埭成功自專。回回尋築望無邊。爭先徑路前曾笑。今日便當蟻磨旋。</text>
<title>東堰里社倉有作 幷引</title>,<text>社還未原例。每歲糶糴。各自該邑主之。近年陞附惠民院。以備緩急。自邑主之之規。隨而革止。今年自惠院爲念灾歲民情。有半分半給之訓。爲字牧者。敢不悉心究惠乎。聞前此每當分給之時。率多委該掌。官不親檢。至於小北面自有社倉以來。迨無親分給云。雀鼠輩竊弄之弊。難保其必無。玆於日前。分三次指日知委。及期而往。必親蒙米塵。竟日於升斛之塲。務令防奸。其果無未盡歟。盖初度之東面邑內面。次度之西南北面。隨例勘過。別無可異之端。惟小北面則有大可駭者。浦坪失路。日幾過半。而了無出候指導之人。及至倉所。至有還民不來之洞。使之招之。所謂尊位洞長。抵賴無有。嘻噫甚矣。京師不遠之地。民習顧如是耶。創見而然耶。頑愚而然耶。未可知也。憶昨東西赴社倉。風規猶得講南康。如何一片津頭土。纔出羊膓又互鄕。</text>
<title>院峰津呼舟子。因卽事賦得。</title>,<text>漾漾淸漪上。輕撥一片舲。岸遠齊天勢。江長判地形。斷霞明復暗。飛鳥去還停。的約風前韻。漁歌亦可聽。</text>
<title>小憇勤孝谷鄭昌寧泰珪庄</title>,<text>歸旆斜陽路。重尋勤孝庄。園林培舊植。堂壁煥新粧。與子詩情好。慚余公事忙。寒暄猶未已。例供酒兼糖。</text>
<title>郡有八詠。鄕長固要余作不遑。是日無他撓奪。搆得。</title>,<text>漸覺暄和淑氣回。認眞春信已傳梅。化工自是多才意。先着輕黃柳眼開。花開早春。雨過山顔放月浮。搴摩不濕水光流。誰家皎潔新磨鏡。好向天心掛不收。芙蓉霽月。西林影倒漲紅繁。斷靄殘霞晩景痕。看取眼前無限好。何須預道近黃昏。西亭落照。蘆花深處訝流星。慣見沙𩿨不自驚。點點炯光寒浦上。月斜烟淡暎相明。蘆浦漁火。溶溶觸石勢從龍。化作成文變態濃。潑墨奇形何所欲。會須爲雨澤三農。黑石歸雲。一帶長洲短棹移。近看偏遽遠看遅。隨潮無𧏮乘風處。杳渺猶含萬里思。軍勿行舟。相喚相呼繞碧潯。也無關涉寄書音。橫斜沙渚何攸在。故傍葭蘆趣向深。大沙落鴈。古寺鍾聲度野坰。太華夜碧足堪聽。多情㝡是無心打。送與羇窓砭耳醒。漢寺暮鍾。</text>
<title>與石老共嚼薔薇煎餠。拈韻。</title>,<text>生亦堪餐煎况良。匀停油粉更和餹。宮商迭作鳴牙頰。粱肉翻驚讓肺膓。眼到呑咽情始釋。口經漱滌氣猶香。謝公徒有調梅手。不向東墩透妙方。</text>
<title>十宜臺十詠</title>,<text>小小山前小小園。風光淡蕩艶陽暄。禽啼款曲如相喚。花氣氤氳定可餐。地近無勞携短屐。官閑有暇倒芳樽。一春啓處誰多少。十未二三嘯傲軒。右遊春。衰年定苦伏庚威。岸着烏巾出北扉。竹密不容朱鳥穿。槐高解掃火雲飛。十分惟有凉生鬢。半點曾無汗透衣。試問築斯誰敎我。而今始覺未爲非。右避暑。行嫌老瘁坐嫌遮。最有登斯放眺遐。沃壤無邊如彼野。黃雲滿地盡誰家。已於三白占金穰。勝似千紅是稻花。寄語今秋徵索吏。官倉卧待到牛車。右觀稼。滕六訴天五色迷。飜然一夜使之齊。連空玉屑無邊野。滿地楊花極望堤。埋盡樓亭難甲乙。懸非日月失東西。祗今恨少長卿筆。輸與梁園讓品題。右賞雪。除非聳出是驅移。散揷芙蓉指點疑。行旅昔何墻隱䯻。佳人今忽鏡窺眉。如添驟富心先飫。似按新圖眼自奇。太守從玆生一事。朝朝拄笏倚來遅。右看山。着脚高時着眼恢。海胷分與一襟裁。涵泓浦口西南界。澄碧天光上下開。帆檣挾鷁堂堂去。島嶼撑鰲泛泛回。褊壤玆州添大觀。須知得此有從來。右望海。阿誰解喚主翁余。時有庵鍾曉不虛。月落更殘三點後。風微地近一弓餘。豈以塵凡通妙悟。眞知官舍似僧居。那將老入香山社。閑聽蒲牢雷吼如。右聞鍾。庭陰乍隱漾微波。宛轉銀輪院裡過。夜深人定分光少。山遠林踈得影多。座與樓高誰是庾。身疑舟泛我其坡。衿期漸就淸如水。收召吟魂呵睡魔。右翫月。郡官知否是何官。春水盈盈試取看。平地成堤容湊集。旱天爲雨沃枯乾。涔蹄叨冒專城責。浹髓無由闔境歡。暇日登臨渾漫興。停盃東望故盤桓。右挹澤。蓉山西指一荒城。往事茫茫不可名。日落崩壕烏自下。草深殘堞雉空鳴。蚕魚可想其來久。桑海難爲此日情。古蹟竆搜人莫訝。我家叢瑣有題評。右援城。</text>
<title>對薔薇花。賦得寓懷。</title>,<text>本是玉堂換骨香。如何淪落在玆鄕。露繁不解詞臣近。只許老夫興味長。</text>
<title>朴啓淳以余近日所得韻語。作畵題圖進。故吟示。</title>,<text>余近得郊行一詩云藍輿百折過長堤。江樹迢迢草色齊。幾片斷雲行盡處。飛鴉亂噪夕陽低。朴啓淳描寫進這景一幅。足可曰依㨾葫蘆。因揭面壁。戱題一言。一幅烟雲掛看珍。近濃遠淡揔精神。靑浮草木圓機活。紅曳山河晩景新。意匠舖排深得趣。毫端點綴現如眞。如何中有停輿者。不與飛禽自任伸。</text>
<title>與石醒對嚼秀魚蒸</title>,<text>來從東里饋梅堂。躍躍雙鱗尺許長。轟煎爐鐺花浪起。爛咀齒頰玉津香。饞僧適中淘糝嗜。飢鶴初充白露膓。願言贈謝吾何以。酒料官田秫未黃。</text>
<title>日長庭院。山鳥下廳。携筇曳屐。一回覽臺園花石。緫之得一律。</title>,<text>深深柳舘一閑官。香纈簾紋晝景寬。痛飮長宜存醉石。高吟早已置香磐。盆池蓮葉如錢疊。瓦瓽蘭英比筆攢。繞院松篁風送韻。有時笙瑟起無端。</text>
<title>與姜參奉蘭秀登十宜臺。賦得。</title>,<text>賀鷰纔歸信鴈來。蓉山喜色夕陽開。海天雲散思家枕。野樹花懸送客盃。可笑輸贏當局暗。須知倚伏轉環回。一春好事如相問。醉石香磐日涉臺。</text>
<title>午登十宜臺。與石醒，泰卿呼酒對酌。戱賭象棋。</title>,<text>不須嵬兀學元龍。二客從余一榻同。嫰綠槐陰侵局面。微凉竹氣入樽東。臺高本爲消長夏。園小猶堪納善風。莫遣申牌輕報我。蓉山定好抹殘紅。</text>
<title>登十宜臺。石醒亦至。命點心好頓於臺上。賦得遣興。</title>,<text>雙箸丁丁對主賓。翠陰爲幕草爲茵。竹間嚼比楊州鶴。松下需兼丙穴鱗。禽語繞盤如款勸。花香度鉢倍甘珍。定知此處多佳境。啖到深時漸入眞。</text>
<title>東庭海棠花自數日前始開。嫣然可愛。倚枕賦得。</title>,<text>不與梅爭早。脩條美艶新。懶來無氣力。睡起更精神。詩士當稱號。酣妃恰寫眞。品題誰捨爾。惆悵杜家淪。</text>
<title>近日園臺景物。種種奇愛。而桐花竹筍。添得翫賞之趣。因卽事縱筆。</title>,<text>小闢林園近地魁。常貪佳趣此徘徊。鳳柯吐紫桐花發。龍節包黃竹籜開。忙或如之時幹圃。聞斯得矣日登臺。傍人莫謂官貧瘠。俸可資供景又恢。</text>
<title>賀姜參奉大人壽宴</title>,<text>堂弧難老兕觥稱。賀事今朝種種仍。花誥增光同日慶。銀鈴助喜有年徵。石家華髮猶無恙。海屋遐籌幾度乘。更願玆州從此後。咸躋壽域樂三登。</text>
<title>日涉園所存竹樹比前稍敷。而尙多空缺處。是日飭閽屬採取東岡及內衙所在者。栽植於臺之四圍。若就次暢茂則雖謂竹裡舘可也。賦詩志之。</title>,<text>會事天中宿雨開。茝翁一上十宜臺。臺下風光近何若。花時已去綠陰來。就中竹樹抽新翠。猗猗不似舊憔悴。忽憶東亭白司馬。臨風三誦養竹記。園中寸土惜如金。所可樹也多餘地。一臺未得圍如帳。肩背僅被腰眉曠。縱云今歲長兒孫。何待三年蕃族黨。特飭朱衣脫荷鍤。散搜遺根授栽法。溫存本埴手護持。活着新培脚緊踏。安生受氣俾忘移。養就睢園坐可期。依然耳畔龍吟籜。隱若筵前鳳啄枝。翁心動喜欲忘肉。貌瘦何妨俗可醫。圍棋且可消三夏。飮酒亦堪加一巵。日來逍遙自作主。何須更問太守誰。</text>
<title>日涉園。置石床有作。</title>,<text>白明瑩一石床。園中物色倍顔光。如今濯去泥塗辱。依舊帶來璞玉相。用代支機儀織女。拜思具笏學元章。湖西坐得關西寶。茝老登斯幾擧觴。</text>
<title>喜海棠見開</title>,<text>羣芳早發反先萎。喜見棠花在此時。才思迎風裁錦繡。嬌容浥露點臙脂。遠淪爾有東坡感。愛賞吾無子固詩。莫恨孤根開較晩。中於萬綠一紅奇。</text>
<title>午與賓從上十宜臺。酌日酒一甁。口號。</title>,<text>彭城五月十宜臺。林翠蕭森排酒盃。諸客不知傍有石。只疑風送麥凉來。</text>
<title>偕石老訪姜參奉蘭秀。轉登後岡閒散。仍賦卽事。</title>,<text>端陽天氣郡南村。爲踐書中宿約存。一室簪纓賢父子。四圍松樾好田園。兒童勝事鞦韆索。風水荒談走肖原。聽罷黃鸝鷄唱午。歸來嘯傲是吾軒。</text>
<title>日涉園石床四面。伐莎被之。戱題一詩。</title>,<text>白石新床已自奇。金莎細草又重之。依如玉女春風面。更遣雙蛾貼畵眉。</text>
<title>每爲消閒。搆得十宜臺詩十截。幷小引</title>,<text>右十宜臺詩十截。每首句就唐人詩討來。下句則專用自家意搆拙。近時諸家多用此法。故試一效嚬爾。坐隨意便誰賓主。景爲春姸費獻酬。點檢芳菲惟自適。何須較計幾來遊。遊春。瀟灑園臺無暑氣。扶踈松竹有淸風。老槐兼得陰如海。盖取襟期冷淡中。避暑。黃塵墮隴搖風穗。碧玉凝烟濕露莖。日望不愁憂國願。盈箱終獲見西成。觀稼。勢合便疑包地盡。功成終欲放春回。等閒遠眺如何恨。誰駕扁舟訪我來。賞雪。飛盡雲烟開錦繡。發生草木煥文章。便爲畵出添新面。如對好人興愈長。看山。望窮烟島霧中小。心駭風潮天際寬。分外奇緣良有以。蓬萊仙子庶幾看。望海。微擊數聲淸客耳。漸聞餘韻斷塵心。洪纖忽到來何自。妙悟方知警佛音。聞鍾。盈手水光寒不濕。流天素彩靜無痕。尋常一㨾軒前月。遍照能開萬像渾。翫月。淸涵星斗光垂地。冷覺魚龍氣逼人。挹彼瑩然心自照。新磨鏡面絶纖塵。挹澤。萋萋草色層堦密。寂寂苔封疊壘高。自我豈能容易看。人傳援古涉風騷。援城。</text>
<title>午後十宜臺樹陰政好。與聖懇及石醒設小酌。</title>,<text>邂逅筇鞋却暇閒。方知宿契重於山。虛心風韻深篁裡。隙地凉陰老樹間。官自淸貧酬客至。園因冷淡少人還。賦詩沽酒無餘事。謂我胡云名利關。</text>
<title>次頭里書塾開接韻 幷引</title>,<text>此近村里黌塾。未聞有可稱。此亦近時通患也。尋常憂歎。是日申刻。聞冠童數十人。上芙蓉山。有盤桓舒嘯之狀。問是頭里書塾學徒開接飮禮。而拈韻望香光作詩云。眞所謂長夜鷄聲也。心甚奇艶。欲以酒盃送助其興。而日已向曛。方在散歸。故未果然。仍念往在諸郡。必與鄕人士唱酬詩什。可謂盛矣。而此來此事邈若先天。可吁也。次其韻抒懷。文字飮來人所望。書英不是等閒香。玆州選勝今初見。喜似鷄聲透曙光。騷壇好事人相望。敗胃如聞徹鼻香。此處誰知吾往蹟。祇今南社有聲光。</text>
<title>東庭衆芳之中。有一種花卉狀若海棠。認以海棠矣。近日開花後諦視。則色殷紅香太溢。勝似海棠。玆乃瑞香花也。此出於非意。尤可奇愛。念我春雨室庭園。曾所栽種者。自謂搜括殆遍。而獨此瑞香花求之未得。心常係戀。今於此地見之。思欲移得而遠莫致之。故末句及之。</title>,<text>紫袖碧裳冷艶枝。芳心帶露正紛披。名傳廬阜添花譜。韻入酣鄕佐酒巵。殿晩性踈桃李面。通幽香襲蕙蘭姿。白雲春雨將移得。老境長隨看愈奇。</text>
<title>春間。自南山洞芍藥一本採來。栽于東庭。盖此花當年種當年花。是難必之事。而近見一朶開着。瓣亦甚大。適會吳主事敬默來到。故余喜以此花當之。如廣陵故事。戱題一截。</title>,<text>南隣芍藥我庭今。日看花開托意深。一朶廣陵方有待。坡雲來坐喜傾心。</text>
<title>櫻桃甞新</title>,<text>庭除崖蜜未全貧。培養曾多有本因。粉面花開如昨日。珠彈子結的今辰。香隨杏酪形形潤。色照珊瑚顆顆匀。僮輩擎盤驚老眼。丹砂得賞腹中春。</text>
<title>謝鄭掌儀泰衡大人壽宴詩 幷小引</title>,<text>向旣有壽朝韻語之托。故今玆搆拙。然老境謾興。不足充南陔之軸。覽而潤色之是希爾。親壽偕躋慶孰優。高堂讌喜日悠悠。重逢古甲天中節。再始東溟屋裡籌。繞膝斑衣雙對戱。滿園花樹四回周。需雲一朶來何自。醉把軒梅詠未休。</text>
<title>詩境刻成。題一截。</title>,<text>新成詩境景全恢。方便居然自我裁。此石此園俱在此。昔人何事泛看來。</text>
<title>見崔正星婚床。口拈一截。</title>,<text>經年在侍作聦明。情愛從來跡近生。今日巹床去把酒。百年琴瑟福盈盈。</text>
<title>石醒允琮鉉來。聞嶺麥大歉。憂歎而作。</title>,<text>新聞過半畢金生。今歲牟荒嶺最嬰。收不甁儲厨火絶。價如樓屹市風驚。發棠舊事吾難復。移粟良籌孰有營。憶昔森然經歷地。興言南望倍關情。</text>
<title>喜怡孫來</title>,<text>月姥星期冄冄回。阿孫喜見望中來。音容久阻方思爾。冠服新加似勝哉。世債何言垂老遇。天緣始覺在鄕開。眼看旭日行將近。送把東床壽福盃。</text>
<title>喜怡孫納采</title>,<text>歸雨翻晴動夕曛。西征星使擁如雲。繡凾鄭重依珠蘊。畵燭煒煌替月紛。天上奇緣元有定。人間實事此堪欣。篆香未歇回音至。禮數其家盡足聞。</text>
<title>怡孫醮禮利成後。喜題一則。幷引</title>,<text>人有恒言。婚姻天定。今於怡孫事。益信也。怡也以渠父母晩生。最見鍾愛。而不幸年甫成童。奄違怙恃。所以憫其早孤。倍常在念。而在外也。故一應撫存。委諸家人。於焉服旣關而求婚媾。徒費虛擬。遽又一年。於是擧家以失時爲憂。余乃捨京而求諸所在之鄕。試一開口。事便順成。是豈人謀所能及哉。乃所謂天也。定已在天。而柱求於不定之地。寧有可成之理乎。且况新婦之賢。極叶所望。非惟陽界人慶幸。九原有知。亦應嘉悅於冥冥之中矣。但于禮在前。是所關心。然行將次第見過而畢我一種剛債。快矣哉。家有晩生孫。童年背怙恃。零丁及勝冠。媒氏拙於理。旣嫌無舅姑。或欠過年紀。嗟哉俗漸降。婚不揣人己。吾家世居京。姻婭盡洛里。何乃到今玆。反遭公路恥。擧家憂失時。聚首費虛擬。時余在彭城。飜悟一張弛。偉哉方碧下。爲我發縱指。一使纔去來。事事如相俟。星期旣云吉。禮數亦孔美。萬口賀婦賢。我心充然喜。向何多枉筭。天緣乃在此。自有定嘉耦。人苦不知爾。世事少圓滿。渠親不見是。惟願從玆往。床琴偕百禩。</text>
<title>灘淺堤觀獵歸路。因卽事賦得。</title>,<text>守株三檀五柳。官閑日長如年。卷中昏拭花眩。案上香消篆烟。柳友能通犀點。灘池爲設魚筌。彈冠步出門外。曳杖行臨澤邊。樂意莫問濠上。風流却憶斜川。食者雖云甚美。得之未必獨全。荏䒣行將西夕。逍遙薄言回旋。去留自任筇屐。散頒隨例針錢。酒解長卿消暍。石評太湖先天。薄暮歸來太守。平地高卧神仙。可喜一時佐味。且堪今夕安眠。此間余有公事。老去謾興詩篇。</text>
<title>憫旱</title>,<text>念余髮種種。半是白雩壇。兜率捫星屹。艅航沐露寒。比年年失稔。民食不堪難。金神何負爾。大麥又無秋。那將息鼎沸。惟雨慰黎憂。奈玆畎畒日。旱魃虐斯怒。風伯戱加鞭。雷師寂斂皷。良苗何地托。大地一焦土。陰雲旣未靈。杲日更辛苦。天道本幽遠。茫茫不可諶。羣生積殃咎。邱壑行將臨。百里司民命。憂懼熱中膓。圭璧擧乃已。復恐謀不臧。近聞西人說。旱潦是天常。</text>
<title>香樹下置恠石。拈韻得誰字。</title>,<text>一樹香前一石隨。香香石石兩相奇。間依白傅排三逕。數叶黃岡擅六宜。今日寒山堪可語。千秋彭澤足爲師。自憐珍怪靑州舊。採得申勤太守誰。</text>
<title>日涉園</title>,<text>吾以錫名日涉園。推思種種本原存。剜碑堪與明疑信。醉石玆從慕扳援。寓得十宜光景好。排張羣蒔起居繁。閒中取趣兼斯得。叙事集成叢瑣言。</text>
<title>旱餘遇雨。喜甚口占。</title>,<text>醞釀藏來人不知。雲微風冷似常時。忽聞珠落鳴荷葉。更看烟沉碎柳枝。若使旣張成慰滿。何難盡瘁變雍煕。民憂較甚相如暍。始得靑山一展眉。</text>
<title>往問鄭昌寧病卧。帶月歸路口號。</title>,<text>昏鴉飛盡桂陽天。策策筇鞋共後前。夕氣含風松際嫰。露華承月草頭鮮。烟村訪友憐多病。灌圃勞民恨少錢。不是官貧無代步。猶堪脚力薄言旋。</text>
<title>後園杏子新熟。屬泰卿摘取派分。以其仁作粥。有吟。</title>,<text>宜花宜果又宜仁。一物兼三杏最眞。紅紫庭院粧錦片。甘酸牙頰動香珍。匣中剖出團團子。鼎裡煎來緊緊津。不是奇方資飮啜。人言養得老精神。</text>
<title>得月色政佳。與石醒，泰卿盤桓。因坐詩境。命酒遣興。</title>,<text>良宵步月上高臺。故遣風流酒作媒。槐竹一邊三影寫。却疑千載李仙來。</text>
<title>是夕石醒步月逍遙。登醉石塊坐曰石醒坐醉石。其言似戱而實喜其相値之不偶也。余謂以石醒遇醉石。直是兩相遇而已。以余則幷人與石而遇之。何可無一轉語於其間乎。因石醒句而成篇。</title>,<text>石醒坐醉石。千載挹陶襟。茝識酒中趣。自斟還自吟。</text>
<title>庭前盆池蓮。隨時盛水。免得旱憂。近始作花。可愛也。</title>,<text>蓮池用意盖云深。可愛花開始見今。亢旱邇來憂孔棘。無心爲汝一豪吟。</text>
<title>送怡孫還京。獨坐嘯傲軒。懷甚無聊。口占一律。幷引</title>,<text>余外官數十年。未甞以家累自隨。去彭澤千載之下。學陶而得焉者。直此一事爾。今夏三孫怡泳以親事之故而來留望餘。見其唯諾在傍。晨夕趨侍。乃祖慈悅之情。油然而生。始知世之作宰而帶子若孫者。亦常情之固然也。然而顧今旱憂孔棘。萬念都灰。不遑有難捨之愛。玆才命還京第。屬柳友偕之。從玆之後。寥寥孤舘。塊然獨坐矣。老懷不能不。聊鼓廢簧而自遣云爾。天涯久作獨孤人。喜得阿孫洽一旬。幾度含飴慈愛篤。纔經撫棗禮儀彬。容隨家累非吾素。牽動覊懷爲汝新。萬事忘情眞太上。無端去住費心神。</text>
<title>登芙蓉山。口拈得生字。</title>,<text>芙蓉秀碧掌中擎。每一登來輒有情。草似細氊團可坐。松爲寶盖蔭偏淸。峰回無盡歐陽興。峴小猶傳叔子名。只恨岳靈今亦老。不將雲雨沃蒼生。</text>
<title>觀翫鐵路修築。遇雨而還。賦其事。</title>,<text>古蹟尙窮搜。卽事可無視。欲審鐵路形。拂袖東征指。時天雲氣蒸。童孺驗垤蟻。人以雨窘嫌。我以雨沾喜。越浦遇霏微。入店暫休止。少間更起程。鐵道役所是。彼人執箠鞭。我人把鍤子。沿邊沃壤田。片片入築壘。不知幾許年。車轂飛也似。東去數武寬。新屋白板以。鏝鋸役方張。聞道會社擬。廵回一周觀。結搆亦云侈。西川聞去京。何必才良里。雨昏日且西。行將歸去矣。何處是停車。過路近尺咫。歷入一板扉。主云德三氏。款款如舊親。出待茶酒美。飮戶殊淺深。人多我一已。同舟載胡越。談屑何密邇。其意亦可感。別語中自揣。石翁莫愁濘。有車一彼此。嘉哉朴浦監。午啖非所使。浦口落潮痕。舟子不可艤。擡輿涉薄言。泥融欲滅趾。借問徒步人。何如坐以俟。人情大抵同。甘苦各自揆。辱或轉成榮。卧亦不如起。快哉今日霖。往迎不辭死。仁天無盡劉。普澤須臾被。歸卧嘯傲軒。高吟一枕倚。惟願大滂沱。蒼生舞化裏。</text>
<title>鸛鳴必雨。今果驗矣。因賦其事。幷引</title>,<text>近於旱中。上自日星風雲。下至昆蟲鳥。凡可以推占雨候者。靡所不到。而皆邈然無告。盖有之矣。人之審察。有未至也。二十日夕。忽聞一鸛飛鳴而過。我喜謂石醒曰。吾未見鸛鳴而不雨。雨今至矣。俟之數日不雨。又謂石醒曰。飛類亦更張歟。相與一噱。其後三日而果有此雨。鸛之鳴靈矣哉。因吟詩三疊以志喜。涎蝸無驗潤龜癡。天道幽深未可窺。獨有前宵一奇事。飛鳴老鸛向西之。懲羹餘悸半疑然。莫是飛禽亦異前。始識鸛非欺我者。今朝果見雨連天。鴶鵴鷅鶹謾自喧。何如彼鸛警人昏。可憐郡舊多神樹。借汝年年長子孫。</text>
<title>鄭竹醒誾敎來訪。共石醒拈韻三截。</title>,<text>契合相從趣志同。笑談如得坐春風。靜思更有難言妙。竹石香深鼻觀通。居然合席喜生同。語到玄虛有晉風。擧世盡從愁裡過。誰言大道三杯通。陽春白雪寡和同。爽朗心期林下風。夜雨連床燈半壁。掛醪剪韭興堪通。</text>
<title>和三疊詩。贈竹醒詞伯。</title>,<text>念我作文凡不同。尋常長憶古人風。片牘無如今看面。却喜靈犀一點通。此日盍簪歡笑同。詩如花圃對春風。方知筆下文章力。奪却人間造化通。白頭辛苦醉醒同。文氣渾渾濂洛風。一道胷中經濟策。有爲留待玉階通。</text>
<title>初庚日。與石醒，竹醒共賦。</title>,<text>六尺簟舖衣葛成。披襟露頂故無情。雨來蓮葉跳珠走。風動竹林噓籟生。園榭寧敎專杜甫。杯盤不使把淵明。忽看眞率遺心貺。何必品題得細評。</text>
<title>又疊前韻</title>,<text>趙日傅霖片刻成。天心委曲答人情。一凉隨意恩非淺。萬物回蘓潤自生。葉促槐頭陰正暗。花繁榴眼火偏明。良辰取醉君能否。我有園㙜樂志評。</text>
<title>嘯傲軒。共竹石兩詞伯拈幽字。</title>,<text>多生各自抱懷幽。逸氣風騷盡白頭。名號舊聞成契合。詩文玆有證賡酬。陶謝如今非獨步。鄭金堪可與同遊。記實秤量新揭扁。後功惟得掩前羞。</text>
<title>奉贐竹醒行幰 幷引</title>,<text>述夫生同幷世。盖有千里之神交。事出不期。偶成一面之雅契。適來時也。實無間然。固知東海先生。非有求於趙勝。幸荷南州高士。特許枉於陳蕃。見不逮所聞。愧一園之小小。貧無以爲禮。奈五斗之區區。所賴相與者情。惟以得見爲喜。形骸可忘。宇宙便是筌蹄。氣槩相投。河山卽其盃掬。嗚呼。萍緣易散。桑宿無多。荀生借三日之留。餘香空馥。向子了一世之債。遐踪莫攀。將何作替面之資。聊以攄由中之語。荒蕪猶賢乎已矣。玆有五十六言。離合何常之有耶。元是百千萬劫。無異雲門布皷。幸加郢市風斤。與君相見卽相親。晩契犂然默有神。家指晉陽三坂水。路過河上一團春。小園題品今初勝。先室文辭久愈珍。自是棲遅猶自適。知應憂道不憂貧。</text>
<title>德三行</title>,<text>茝翁無事事題評。把酒戱作德三行。德三生在日本國。公榦多年住釜京。近日躬掌鐵道務。來留板屋通洑坪。向余郊行避雨入。夤緣暫憇通姓名。衣冠語音兩不類。便是同舟胡越幷。世界東南馬牛風。彼我本自無相涉。頗怪初筵駿奔走。設卓傾樽如不及。數目通辭傳密意。令人款款交靑洽。二把團扇一壺酒。臨別慇懃望勿負。申勤昨又來探安。我欲酬之物無有。薄薄殘盃草草肴。未知渠曾可口否。自言殊方形影單。依仰於吾父叔看。越鳥悲鳴代馬嘶。其言認是出心肝。不爲孤窮寧有此。一邊吾亦惻隱端。閱盡炎凉白紛如。域中人或有負余。千重山海半面阻。委曲輸情少似渠。盖聞彜性出自天。天之所覆同歸於。寄語六洲僉君子。莫以殊居別親踈。</text>
<title>因時事憂歎 幷引</title>,<text>本郡近來雨暘不均。歉荒荐臻。大抵此近處平原之地。號稱膏沃。而別無堤堰。如干陂池。皆爲勢家胃耕故也。盖農者先從事溝洫。以興水利收功矣。現今泰西各國。亦以農爲本。另設學校。肄習藝𧗱。而工商之業興焉。我國則不然。全國所以爲命者。只此一業。而非但講究之不爲。前日所務。漸至退縮。山林童濯。陂池廢塞。不思修繕。徒歸劫運。若値灾年。未免顚連。可勝歎哉。今就此郡處在水陸要衝。占得農商便宜。而荒廢閑曠之地。四顧相望。未得成效。豈獨此郡爲然哉。良可慨也。世間營業自相隨。仕農工商推可知。率土莫非農爲本。力穡應無困饑羸。比年旱乾玆失稔。職守司民髮欲絲。怨之所歸其故憯。澤渴山童咎在誰。對此近聞西人說。器具巧拙適時宜。曰我民生須精理。必不外乎古制遺。</text>
<title>排悶賦事</title>,<text>聞道長安米價高。高猶喫窘又從操。高材方得一升買。一升之外如斷刀。橫行猛吏檢違越。縛之敺之氣太豪。衝街囊槖謾荷肩。萬家蕭瑟空炊烟。無錢不買猶可說。有亦飢困今初然。吾家有口三十餘。日食十升猶無儲。紛然盈室老及幼。想見艱憂日甚於。思量方便無其術。何心獨安專城居。物之不齊物之情。力使低昂便不行。從來濟荒貴便宜。任他流通自扶傾。而今作事異於是。遏絶羣情與之爭。孰主張是必有人。揚揚自云裁處均。生民厄會伊誰㤪。畢竟仁愛臨蒼旻。但願從玆屢豊年。粒米狼戾斗一錢。虞時阜財海戴四。漢家紅腐倉盈千。不問街市米高下。飽喫雕胡高枕眠。</text>
<title>排置床帳。縱筆。</title>,<text>道家患三彭。制之以不睡。吾法異於是。嗜眠如飮食。所惡有三蟲。昏夜狡益肆。匿形窓壁間。乘機枕簟地。一指奈衆攻。往往驚針刺。轉輾卧復起。通宵不得寐。縱有朝來捕。無由殄族類。借問此何物。惟蚤與蚊蝎。其害也如此。隄防不可忽。一部高足床。兀支攀緣絶。四圍靑紗帳。欲穿烟縷密。而我處其中。隨意穩貼膝。但見栩栩蝶。導余園之㓒。黃粱熟耶未。更漏頓忘歇。依然羲上人。直到高舂日。休勞問無𧏮。惺惺神氣逸。</text>
<title>月桂</title>,<text>種得孤根自遠區。護持堪作以歡娛。淺深花艶肌膚軟。長短枝繁雨露濡。終賴生成皆掌握。須知造化亦䂓模。嚮時南郡渾如夢。肚裡猶存日夕輸。</text>
<title>斗井里途中晩歸</title>,<text>松陰岳色墮懸厓。夕照蒼蒼影半街。代步何須彭澤馬。率徒常念密州鞋。農旗遍野知勤稼。庋械行原見積柴。雖是吟肩緣此聳。興懷難與少陵偕。</text>
<title>是夕。倚枕賦斗井里往返卽事。</title>,<text>老來一種滋况。讌爾新婚孔嘉。幾度手書安問。七旬筋力咨嗟。往見情隨禮合。延拖事與心差。旱餘適時得雨。今日方纔命車。德性已知婉順。淑容愈見繁華。尋常滋悅乃祖。庶幾昌大吾家。旣喜世債薄勘。更覺慈情益加。鄕婚得此賢婦。歸去吾將自誇。</text>
<title>詩境</title>,<text>隙地名園景物彰。新篁放梢作垣墻。展開風月壺觴適。粧點江山畵幅張。幽鳥長隨如欲語。好花相續自生香。十宜題品添佳境。端合排舖白玉床。</text>
<title>天安途中卽事</title>,<text>出門時物換。眺望興偏長。苽蔓延畦潤。稻花滿壠香。功全修線路。營就築車塲。一抹荒寒外。放懷晩景當。</text>
<title>有所思枕上作</title>,<text>空存仁愛計還踈。臨事常羞未得攄。風打寧城驚散烏。雨鳴平澤樂浮魚。麥荒已辦夏艱措。農㨾惟堪秋有儲。寄語扶吾多少者。那能容易看過如。</text>
<title>拈韻自嘲</title>,<text>床褥跳迤蚤蝎蟲。恠夫還矣醒昏蒙。熱中誰解東風面。點點櫻桃遍軆紅。</text>
<title>旅舘賦得</title>,<text>曾於溫幸侍鑾輿。雲氣繞宮現若初。槐棘植如周士置。堂宇排擬野人居。法䂓有度詹成獄。絃誦遺傳見讀書。築路礦山今日事。生民猶自樂煕如。</text>
<title>旅舘月夜。憶石醒拈韻。</title>,<text>勞逸何須說。離懷悵幾時。較將同伴惱。不及異鄕思。誰念煩招案。應知未勘棋。高懸今夜月。兩地照無私。</text>
<title>奉審華祝舘有感</title>,<text>寧城舘下永南樓。華祝扁題有自由。宸墨炳煌追慕日。臣民共戴寵恩優。</text>
<title>水仙亭。謹次稼亭李先生板上韻。</title>,<text>小亭䂓度易爲安。公餘隨意足盤桓。逈出溪山渾絶勝。世間甚事豈能干。林樾交翠香不斷。夕月虛明曉露漙。浩然今古無窮思。滿沼荷花韻自寒。</text>
<title>曉枕上聞簷鈴。拈悲字。</title>,<text>簷鈴曉雨動覊思。詩向愁中轉覺悲。功名誰識云鷄肋。細究於心我自知。</text>
<title>離發天安郡。述懷。</title>,<text>宦遊從出此途牽。疑讞當時困暑天。赦典宜無施楚棰。恤刑每易失衡權。早知絆縶籠中鳥。始覺飛升世外仙。何幸今朝能事畢。輕輿快豁任回旋。</text>
<title>途中拈瓜字</title>,<text>繁陰凉透有人家。爲看耘耛暫駐車。淸濁混流溪合水。紅黃相匝樹交花。行威焉用畵頭乕。欲速奚當添足蛇。拙計未歸空笑盡。多慚書嚼鎭心瓜。</text>
<title>日涉園物色。近久不見。午後強策扶老。上十宜臺。卉花嫣然有若待余。喜占二詩。</title>,<text>小園詩境十宜臺。竹韻槐陰可倒盃。客枕長敎幽想切。今朝恰好此徘徊。卉花競發自芬芳。爲報主翁各噴香。未知經過尋眞處。較客看余誰最良。</text>
<title>鄭昌寧泰珪輓三疊</title>,<text>在鄕褒義在家㫌。事業終期就次成。一夜霜風摧玉樹。茫茫天意說難明。達觀乘化視如歸。脩短何曾動喜悲。獨有泉臺無盡恨。人間未卒老萊衣。相知日淺契還深。我往君來約共尋。溪雪未闌樑月落。滿園花竹只傷心。</text>
<title>黃旱蓮花 幷引</title>,<text>篋中帶來旱蓮種子。卽昨年。益山郡庭園摘取者也。忘置至四月初。播于庭園。生出十餘種。近日見其開花。擧皆依舊紅色。而獨一朶色黃。語云黃旱蓮最良於借力。盖聞之而未見者。今此種紅而化黃。造化之妙。誠難推測也。且黃之殷富。與紅相等。而紅則結子。黃不結子。然則世所謂黃旱蓮者。本無種子。而紅之變化者耶。吾將驗之。因拈韻得奇字。賞到旱蓮花㨾兒。爛紅叢裡一黃奇。講肄稱祥葱茝變。喟嗟生化蕙荃衰。堯世徵看指佞草。秦時辨解養神芝。不須預卜爲何兆。可愛中央正色持。</text>
<title>是日室人生朝也。老懷不能不。念京第今朝室家團聚以共飯也否。</title>,<text>年老萬緣空。情根脆欲斷。桑海雖頻變。麻姑在彼岸。迢迢牛女星。相望隔霄漢。記得在家日。今朝每共饌。兒孫列侍傍。隣里亦來翫。餙得小圓滿。見者興咨歎。自從外官來。節序頻回換。那能皷瑟琴。僅得憑魚鴈。難忘復易知。此日又當案。一室應團聚。羣婦克營辦。擧匙不忍下。畫燭想無伴。吾雖有年例。無意備呼喚。何由付象罔。只惱森眼看。願採忘憂草。高眠到日旰。</text>
<title>可笑</title>,<text>雄呑大嚼擅當年。二子徐卿莫我前。東陵認是非堅物。對案如今只下涎。</text>
<title>領收稷山兼符。自嘲。</title>,<text>昔年兼領五州符。志氣猶恢自有孚。一綬今來何太重。羸腰力弱不勝紆。</text>
<title>題葡萄架</title>,<text>新蔓葡萄雨後長。橫樓一架滿春光。朝看寸進承漙露。日愛傍抽帶嫰凉。恰自成陰當晝暗。偏能結子待秋香。誰知茝老申勤意。勝似蓮紅與菊黃。</text>
<title>雙槐堂崇藻下請敎 幷引</title>,<text>神仙第宅。畫圖溪山。場圃果園。仲山陽樂志可見。琴嘯篁舘。王輞川別業斯存。曩學暫遊。縱未盡桃源之美。今成追憶。尙粗記藍田之和。敢竭鄙誠。恭䟽短引。繼之以詩曰。窈窕城北洞。瀟灑䨥槐堂。天設何奇壯。人謀且停當。有泉皆雪瀑。無石不金剛。畵裡三山出。壺中九華藏。小舟撑葉嶼。危閣架虹樑。庭園丹壁繞。門戶翠屛張。屋中誰是主。山外世皆忙。晩樂隨三可。初心付兩忘。勇退仙何遠。調閒病不妨。似將神秘地。留待福人庄。占取專淸餉。粧修集衆芳。法帖懸楣古。朝衣在笥香。棋園今綺皓。詩社舊蘇黃。聽鳥兼絲竹。栽花驗雨暘。方外乾坤大。閒中日月長。水聲喧語笑。樓氣適暄凉。視履祥宜考。撝謙德彌彰。庭趍賢子弟。床繞妙孫郞。鍤雲親董役。船月又傳光。堂謨貽有翼。厨供養無方。高卧憑羲上。優遊入壽鄕。陽春元寡和。白賁貴含章。我來窮覽勝。公喜賜顔詳。仙凡雖有異。離合苦無常。自顧散樗櫟。長懷啄稻粱。斗祿何甞大。田園久已荒。雪興乘難得。風儀暗自量。平生知遇感。垂老遠離傷。佳境要窺管。蕪辭謾皷簧。博粲賢乎已。庶幾入鑑諒。</text>
<title>石竹花</title>,<text>亂抽靑節細花叢。深淺幽芳綵繡同。粧點剪裁非手巧。天機自有化功中。</text>
<title>怪石後面。刻成十六字贊。戱題一語。</title>,<text>惜汝天形質勝文。尋常乕豹在羊羣。化權吾有南山霧。衣被身章到十分。</text>
<title>百合花</title>,<text>纖長嫰綠畵難裁。一種芳菲最異哉。匪合伊反花樣子。宜參名實兩看來。</text>
<title>鄭竹醒來訪旋別。因有作。</title>,<text>有客臨門荷解頤。歡情旋別更成悲。幸緣握手由期日。徒悵論文未滿時。已料風流壇社擅。應知題品里閭推。如今無暇添香篆。君亦勝於自我思。</text>
<title>對石老滿嚼鷄酒之饋。詩以謝鄕長朴準華。</title>,<text>郵丞知我淡如僧。爲設盃盤大嚼仍。佐以黃腥珍自別。兼之白熟軟可稱。好消一度壺中日。爽踏千層脚底氷。能使老夫風味足。夕陽梧几懶來凭。</text>
<title>近日風氣乍凉。政有松江擧網之興而不可得。今此鄭松庵鱸魚專饋。定中所思。喜題一詩。</title>,<text>西風嫋嫋入郊新。苦憶鱸魚未有因。江上老仙空對酒。吳中達士恨無蓴。贈遺勝似墻頭饋。惠好眞知谷口隣。何處得來如許大。官厨三日雪紛鱗。</text>
<title>平易堂雨中。焚香靜坐。拈韻遣懷。</title>,<text>三時霡霂勢油然。散却人間苦欝痊。嘉禾垂穎風無損。雜卉吐花雨不愆。把扇姑停凉入席。調琴暫捨潤含絃。篝香煑茗支頤坐。錯落明珠濺碧蓮。</text>
<title>登十宜臺縱筆</title>,<text>步隨生印碧苔坳。透骨天香碎繡包。餘韻淸幽蟬曳響。殘暉明淡鳥投巢。烟和筠綠緣臺匝。風帶槐黃滿地拋。對景賞心惟勝事。招朋端合以詩敲。</text>
<title>秋序伊始。不能無節物之感。拈韻得春字遣懷。</title>,<text>晩雨飜荷洗點塵。堂深碧樹嫰凉新。鶯囀如流今處暑。人騰入醉卽長春。老態那堪悲宋玉。孤懷將擬賦安仁。田園香稻知多少。正是鱸魚一味珍。</text>
<title>竹醒來訪共賦</title>,<text>竹風醒我午眠慵。把酒論文幸再逢。交契已編蘭簿簡。親朋漸看曉星容。固知之子遊將勝。却恨伊人翫未供。莫謝當前須盡樂。送君他日去何從。</text>
<title>拈韻賦得示竹醒</title>,<text>微痾作祟轉和平。握手悲歡好弟兄。病是安心爲客穩。詩因換骨對人驚。淸蟬脫殼惟專化。老鶴梳翎豈有營。縱道君臣曾試藥。芝蘭編合最關情。</text>
<title>逢鄭竹醒。語到鄭乃山蓮葉酒相約事。有感而作。</title>,<text>世事變遷日復新。相酬幸得舊交親。池荷釀酒無消息。悵望泉臺是故人。</text>
<title>七月初五日子夜夢覺後。枕上有感。</title>,<text>神理人情是一間。今宵夢見二親顔。平時三字家庭訓。爲念空官戒速還。</text>
<title>蓮葉酒 幷引</title>,<text>古語云如啖蔗本。漸入佳境。余於蓮葉酒亦云爾。今番釀造。一依前方。而旣失於炊燥。又妨雨陰。所以爲日多於前時。而猶未濃熟。於是日開一包以驗其甘香差別。始也如看初發芙蓉。卽目可悅。中也如讀高士傳。令人氣豪。終也如聽淸廟瑟。有一倡三歎之意。日之久近而味之淺深不同如是矣。然豈獨蓮葉酒爲然哉。噫。貝葉蓮花八萬辭。談龍盡日竟何爲。爭如妙理吾家釀。美飽中兼長一知。</text>
<title>七夕夜。與石醒口占。以效乞巧之嚬。</title>,<text>今宵河漢放光新。老去攸求却有因。橫罹徵債要淸帳。无妄侵痾得祛身。蜘蛛結網占多少。烏鵲𣬩毛認假眞。只恨才踈不及矩。思量惟自費空嗔。</text>
<title>方令碧下一來之約。居然過夏。節物漸晩。懷緖依黯。</title>,<text>觸物興懷百感尋。援琴欲作少知音。風聲戛擊庭梧葉。雲氣低迷院竹林。鶯喚尙含求友意。鶴閑惟有聽經心。花香細瑣無人會。孤酌淸樽謾費吟。</text>
<title>盆池蓮花</title>,<text>盆池種得妙蓮莖。雨聽跳珠碎玉聲。花以聞香葉釀酒。能令孤客寄幽情。</text>
<title>方碧下惠鷄。二白養四黃饌云。甚感也。詩以謝之。</title>,<text>碧下施遺念此翁。冠文距武好雌䧺。羽毛正備千羣卓。質品雖殊五德同。調鼎的知扶眩暈。養塒期得破昏蒙。嘉君所惠多由感。試向陶鷴意不空。</text>
<title>詩境縱筆</title>,<text>一區詩境在巓涯。樂意於斯正偶諧。自有淸凉延客興。可無殘暑逼人懷。地連海域烟雲供。花續園林錦繡排。行路猶堪常看過。玆吟何况舊朋儕。</text>
<title>秋郊紀行七頁</title>,<text>大地焦熬似隔晨。蒼生濟活杳無津。如今喜看豊年象。儘覺皇穹渥澤仁。右年形。似有前因是大岡。夫妻款款出尋常。珍甘萬里其來遠。葡釀牛酥罄所藏。右大岡德三。多從殊俗托知音。暗暗靈犀照不沉。今日西川成惠好。一樽酬酌海山深。右西川健。能通韓語導逢迎。我識松公是俊英。機密慇懃心內事。街頭出餞有餘情。右若松嘉吉。形田英藝又岡田。譯桶傳話主專權。箇中槖鑰先天妙。自是人爲日勝前。右會社電話。津頭午啖抵黃昏。浪費殘村一日煩。烟價分毫須計給。由來可畏是多言。右軍浦午飧。浦雲漠漠隱蟾蜍。軋軋藍輿十里餘。一抹芙蓉行漸近。枯琴瘦鶴返吾廬。右還衙。</text>
<title>放翁詩云山深四月始聞鶯。此盖以四月鶯猶屬晩之之意也。此地近日鶯聲狼藉。怪問居人。則此地由來七八月。鶯聲自在。東坡十月作重九會。語南方氣候不常。此鶯其亦嶺南之菊耶。心甚異之。錄而賦之。</title>,<text>百囀鶯歌碧樹巓。南方秋候似春姸。飜疑臘月看飛鷰。正憶天津聽杜鵑。啼鳥自能隨地氣。騷人亦足賦詩篇。近來世事多新異。未必深求物一邊。</text>
<title>逢地契事務員申鉉碩賦得</title>,<text>金馬離懷亟未伸。偶今相對話情親。回思往事誰知我。君亦當時承準人。</text>
<title>秋氣漸冷。旅懷無聊。縱筆自遣。</title>,<text>大火西流一葉凋。指申星斗點招搖。健夏無媒誰許嫁。新秋有路自歸嬌。匏花高掛黃金片。藜杖直抽碧玉條。不必人生多感慨。證看前事扇風消。</text>
<title>紀元慶節日。宴待地契事務員于平易堂。</title>,<text>原隰勞勤孰似量。曾經同事我知詳。民國關由何等大。簿書期會每懷忙。追惟往事還多感。况遇今辰逈出常。只恨從來彭澤小。需雲薄薄不成章。</text>
<title>金煉培來訪喜題</title>,<text>回首前塵每黯然。關河貽阻動經年。音書地遠無因寄。夢想秋來只自懸。豈意滿天風雨裡。飜成今日祖孫筵。莫辭備說西疇事。蠟炬通宵喜不眠。</text>
<title>社還米分給後賦事</title>,<text>西風吹送雨𩄡𩆷。整理申勤太守襜。際此艱虞王事適。派還施惠慰蒼黔。</text>
<title>廵西南面觀稼</title>,<text>一望靑黃半熟禾。泰平留像慶時和。豊年何地酬君賜。自是農家擊壤多。</text>
<title>吟示石醒解嘲</title>,<text>君奕余詩性所令。人言罕見老風情。手談口詠誰兼得。且可名留各一評。</text>
<title>地契委員高錫弘持贈紙筆墨。詩以謝之。</title>,<text>深荷宣情方絮敷。文房堪作蘊藏輸。煤香色重飜鴉羽。毛穎形珍摘鼠鬚。松處士宜同志有。楮先生豈結交無。賴君此物充成四。端硯從玆不恨吾。</text>
<title>十宜㙜秋興</title>,<text>竹氣淸凉爽透襟。西風近復動商音。蓼花穗穗堆紅粒。檀葉纍纍結綠紝。野水天長平鷺下。園林陰邃散蟬吟。此時歸興誰先得。正好江東一帆尋。</text>
<title>縱筆賦懷</title>,<text>焉用生平志。病纏衰耗因。飄零爲百里。自笑我何人。</text>
<title>方令碧下有書送遺魚鮮。詩以謝之。</title>,<text>非筌非網貨非媒。來自故人尺素裁。煮汁扶元云有法。深知近我胃全頹。</text>
<title>萬壽聖節。平易堂識喜。幷引</title>,<text>於惟此日。乃我韓萬億年無疆之慶節也。凡厥含靈。孰能無延頸攢祝之歡。而至如臣宖默。尤極倍常。一自通籍。眤近於輦轂之下。趨走於拜舞之列。今至老白首。區區犬馬之誠。固已馴致而習成矣。雖尋常時節之問。踴躍觀瞻。恐落於餘人之後。况誕辰大慶乎。顧跡滯遐郡。未克趨造。瞻望雲天。不勝戀結。玆設此酌。粗伸微分。而轉康衢學華封之意。亦寓於其間云爾。斗極終南瑞氣盤。呼嵩朝野胥情歡。龍擎金鑑雲容碧。鳳啄蓂花日影丹。四海均霑天雨露。一堂同慶郡衣冠。舃鳧未效鵷班賀。小酌能無此會團。</text>
<title>吟唐莧葉華</title>,<text>鵑花差早菊差遅。愁見羣芳近少衰。續往抵來唐莧在。紫黃還領一春時。</text>
<title>平易堂。賦卽事遣懷。</title>,<text>交換觀時物。遣懷平易堂。鳳仙粘白雪。山蔣掛紅囊。地暖鶯猶晩。天晴鷰自忙。何勞消日靜。琴韻奏踈篁。</text>
<title>咏千里鏡</title>,<text>目力常嫌視有涯。鏡名千里最神奇。雙銅海市磨玄得。疋練吳門辨白知。機逐壯衰殊左右。孔隨低仰競毫釐。不須一郡躬行盡。持此疆形坐可移。</text>
<title>歎葡萄爲鷄羣見偸</title>,<text>愛護申勤看暮朝。榮枯豊薄豈曾料。橫欄暎日垂蒼玉。滿架濃雲簇翠翹。鷄子啄餘懸幾顆。龍鬚長處减傍條。欲收多實供佳釀。竟被庭雛先我饒。</text>
<title>中和殿外進宴日。皇太子殿下獻壽詩原韻謹次。</title>,<text>吾君舜朔與堯旬。寶曆遐籌歲歲新。仙李靈根春不老。恭將華祝效封人。</text>
<title>申雅肅煕叙別後追賦</title>,<text>經事徒勞夢一塲。對攄憂樂足相當。權宜賣放三營窟。就勝遷移八世庄。敢擬昔賢鸞棘止。最憐新業蚕桑張。武陵去住前期在。預筭他時較孰長。</text>
<title>蚊苦驅不得。自嘲。</title>,<text>爾是何生物。那由苦病翁。此而無制𧗱。不復責微蟲。</text>
<title>唐莧調饌吟</title>,<text>楓以霜鮮菊露華。色先二種勝於花。尋常非特嘉心眼。美饌調將口便奢。</text>
<title>對新稻餠喜題</title>,<text>錦臠玉飧七十年。今朝大嚼楊州仙。此語傍人如不信。請君看我新題篇。邇來比年年不熟。荒憂溢目民顚連。賑錢不足救涸轍。社米何能解倒懸。一身擔負百里重。臨餐忘味心惄然。翳桑一變作石廩。仁覆黔黎上有天。東臯昨日觀野色。腹飽之前眼飫先。堯封可比康衢屋。虞財擬阜南熏絃。厨人可謂沒風味。別供至今忘設焉。赤膚之荳長腰米。出自金穰新歲田。篩天撒積雪色白。甑地分鋪棋點圓。大塊雄橫小塊側。勝似八珍方丈前。色可餐兮香可嗅。不待雪糖甘呑咽。何人錯道嘬崕蜜。是時無羡烹松鮮。其味靡他別有在。所貴家家各自專。少婦怡顔洗鼎笑。阿翁便腹抱孫眠。酒食豊年風日好。朝朝暮暮起炊烟。且喜官倉租稅日。不敎太守勞蒲鞭。</text>
<title>槐下遣情</title>,<text>槐陰聽訟見歸情。豈止令人顔色生。正好採黃皇里去。當時染補衮龍成。</text>
<title>李炳佐煑鮒魚。鄭泰𤤯醬沈菜各一器送來。其煑之也濃爛。調之也甘適。使病餘之口。佐之加餐。所謂官厨之饋。非但手本不嫺。敎之以方而亦不承順。甞所憎悶。仍述二截遣情。</title>,<text>栢子菘梨與雪糖。材料不是出尋常。寄來病叟偏宜口。可想調和手法良。右沈菜。煑得新鮮京法依。掛唇膚骨爛同歸。最憎強鼻官厨下。非熟非生故欲違。右煑鮮。</text>
<title>對李雲樵容儀。有一暢於芙蓉山觀稼之約。而方碧下，高委員及諸事務員。幷請邀登臨。于時烟消雲斂。風日淸佳。百稼黃熟。野色油油。觀稼之亭雖墟。而時政値快有豊年之樂。是日之遊。可謂好也呵。賦詩。</title>,<text>卽看秋容淡若空。蘆花蓼穗曬西風。山圍野曠天疑盡。江抱崖回水似窮。鷗白易知分上下。禾黃難得辨邊中。招邀選勝年豊慶。幸與芝蘭氣味同。</text>
<title>對黃辰性語到工桑所白雲洞事狀。有感二截。</title>,<text>年來衣狗事難常。語到工桑意輒傷。今日又聞前所未。叢鈴雨碎桂旗揚。右果屋。聞道東農金尙書。名園新築好樓居。自憐初意非鳩拙。老買荒庄一弊廬。右白雲洞。</text>
<title>唐菊花鮮姸可愛</title>,<text>一種芳菲早菊花。秋風分色自裁花。何嫌陶醉屈原醒。只許茝翁眼欲奢。</text>
<title>日人大岡德三移住全義。有書叙別。怊然有作。</title>,<text>人情不以越秦殊。我與岡三契意孚。今日一書成遠別。前期悵望杳天涯。</text>
<title>嘉俳節日 幷引</title>,<text>今日無人不秋夕。而惟余不然。詣府之行在前。勢所不已。候門之望。亦有由然。而是係別人聽不聽之如何。世事之不得自由。一至於此耶。老懷鬅鬙。無以驅解。聊述短唱。俾也可忘云爾。中秋望日稱令節。羅代嘉俳傳古說。茶酒家家神鬼飽。裙帶處處兒童悅。况是今年秋早成。歉餘快樂他時別。眼看羣生各得所。遊戱平林喧笑語。彭城老尉年七旬。白頭遠在江湖處。豈無家人滿堂室。只能遇辰增懷緖。又有一憂君知無。聽此令人惱心膂。南轅北駕次第事。去留由人不由己。棠梨一樹媚春暉。明日雨晴難預揣。違心身計十常九。種種思量欲狂叫。梅花何瘦鶴何孤。橘酸蘗苦新稻酒。衆樂之日獨憂慼。孰云今朝是秋夕。所賴俯仰無愧怍。上有蒼旻照丹赤。</text>
<title>中秋月夜。與石老登十宜臺。適時邑底樵丁。以鉦皷來集。遊戱一塲。轟闐豪壯。踴躍歡喜。是知與衆之眞率樂也。因以酒及錢饋以派給。縱筆賦得。</title>,<text>太和元氣月華煕。正照山河分外奇。佳興非爲誇此夕。淸光自是勝他時。曾聞公遠干歌舞。故效袁宏暢酒詩。可謝樵丁稍慰寂。相酬何惜賞錢施。</text>
<title>琴來尙書悶余病苦。惠遺靈葠。爲述一詩謝之。</title>,<text>吟骨年來减却春。身形自問亦愁人。蟹疵添祟緣衰邁。龜息保生轉苦辛。廩俸囊無錢子母。醫編籠乏藥君臣。尙書明鑑懸秋水。遠寄靈葠補效神。</text>
<title>謝申事務員鉉碩白周紙</title>,<text>蒙君方絮惠。團製備文房。山水濡毫活。雲烟沁墨光。縱無瓊玖報。堪與硯池張。心貺非容易。深知故意長。</text>
<title>鷄冠花</title>,<text>藥圃乏奇凡卉排。鷄冠尸素浪參儕。縱云丹頂渾相似。一喔無期比德乖。</text>
<title>朝餞李贊政址鎔氏爲延命登途。述懷。</title>,<text>宜休何以未曾休。可笑奔忙此走騶。早餞經過李贊政。次尋承接鄭公州。人言有對猶堪慰。誰道爲憐只自愁。好事常求虛事是。登梯妄想意無由。</text>
<title>宿木川店</title>,<text>天寒侵卧內。轉輾睡難成。霜草虫聲急。月林鳥夢驚。水砧舂火冷。蟹柵獵燈明。石老應相憶。但聞鴈陣橫。</text>
<title>天安途中</title>,<text>郊原行盡日。多稼足民蘓。砧杵村村響。樵歌處處呼。流光拋客路。晩景愧名途。碧山知有素。應不負吾迂。</text>
<title>錦江渡頭</title>,<text>秋容淡沫畵圖依。鷗鳥漁翁兩忘磯。隴畒黃雲禾稼熟。江湖白雪葦蘆霏。傍城樓榭仍經葺。懸壁楓林始放輝。何必吳中鱸獨美。鯖魚墮釣正甘肥。</text>
<title>公山舘延命後退吟</title>,<text>名德曾聞淸白箴。聲譽望重甸湖臨。今朝儀節三呼祝。亶出微忱愛國心。</text>
<title>申雅肅煕庄。拈余字。</title>,<text>夙計辛勤一屋廬。營鳩得失竟何如。最憐新卜仁爲美。回憶先基悵復餘。柿勝封侯無彼此。稯看登圃有乘除。荷君推讓田園托。但恐將來愧屬余。</text>
<title>公州途中。因歷路所見。賦一詩。</title>,<text>點檢豊年樂。無非食作勞。甞新兼粟飯。味別具苽餻。圃老編蔫晒。村兒炙菽饕。擊壤歡有象。妙理又淸醪。</text>
<title>拈天字賦卽事</title>,<text>淸秋望不極。遠水凈兼天。野菊香無賴。山楓色入鮮。播徠惟恐後。刈穧各爭先。晩景知多少。詩成寫一箋。</text>
<title>稷山途中。有所思。</title>,<text>老盡物華露已霜。天時人事自空忙。黃雲滿地禾千里。紅錦掛林楓一塲。鐵路辛勤功漸就。電機張搭信相將。至今世故商量在。試向西風意轉傷。</text>
<title>還衙拈名字</title>,<text>閱盡辛酸六日程。修人事上一番行。病酬叙暢堪稱意。職妥專關足勝情。應物無心心轉小。觀華有眼眼空贏。如今徒費消金俸。太守爲榮浪得名。</text>
<title>訪林監役喜根不遇</title>,<text>製作看來過丰思。曾因先故托深知。範模便着斯文重。聲韻堪爲後世推。一識韓荊誰不願。今尋東野我猶遅。滿樓山色人何去。怊悵徘徊轉覺悲。</text>
<title>上十宜臺。覽賞縱筆。</title>,<text>自從公府去。寥落遣懷難。日涉思常切。十宜見卽歡。菊花傍醉石。楓葉暎香磐。殊有淸眞趣。請君說與看。</text>
<title>山菊爛着。庭園遍黃。令人不堪閉戶塊坐。強病倚樓。不覺日之西沉。有吟。</title>,<text>山菊芳菲瑣瑣黃。先于甘種後於唐。何須苛採名相異。未必淵明得許香。</text>
<title>登十宜臺。賦得秋日卽事。</title>,<text>盛德在金五政張。涵空遠水逼寒光。浥露竹容優夏碧。經霜柳色似春黃。愁轉孤懷鳴擣杵。凉添衰病㥘衣裳。更看一雁排雲去。却惹詩情到遠蒼。</text>
<title>近日調饌。稍覺食味。以詩自嘲。</title>,<text>一周來在水雲鄕。厨品當秋滋味長。炊飯流匙完稻粒。炙魚挾箸潑油漿。摘園棗栗時方美。採圃菘菁日復香。正値重陽黃菊發。故披秫釀指先甞。</text>
<title>庭園各種花卉。入秋以來。次第結子。隨熟隨摘儲聚。盖知此地無花之名可耻也。思有一變作花鄕之意。故花種如是留念者也。因各分散給邑下及外村知能愛花者。使之明春栽植。因成一詩。</title>,<text>一一封中百百仁。家栽戶種不爲貧。無他德政臨民上。藉作明年有脚春。</text>
<title>與石老登日涉園共賦</title>,<text>爲看物華陟後岡。江山寥廓凈秋光。漫空玉雪蘆紛白。委地金錢菊嚲黃。野稼頻生聲秷秷。寺鍾稀送響唐唐。霜楓還似渾中酒。喚起風前醉欲狂。</text>
<title>苽餠戱作。寄方碧下解嘲。</title>,<text>重陽前五日之甲。方碧下下茝人榻。茝人平生善戱謔。說與碧下造餠法。黃苽菁根細切片。調蒸粉米濃匼匝。茝人言之碧下聽。微意所在暗相合。忽恠今朝食指動。有來一僮擔兩挾。新發飣餖氣薄熏。佐以葅酪紛盈盒。敎我飜成一小宴。饋派全衙不見乏。吾將往討反迎擊。所見畧同將計賺。譬如吳蜀相持久。先機送兵遙相壓。好漢方能識好漢。志氣相投到歡狎。茝人願爲陶後老。碧下可作文中俠。眼看良辰在隔宵。與君泛黃一大歃。</text>
<title>重陽詩 幷引</title>,<text>來此後今爲一周。而世故熏心。塵債鮮悰。屢度佳辰。未嘗辦酬節之遊。自顧亦老矣。近日秋風蕭颯。鴻鴈嘶寒。節物之感。鄕國之思。無箒可掃。無鍤可埋。而重陽載回。叢菊獻艶。興言對此。悠然起時伎倆。思欲採黃東籬。漉白西園。而孤吟獨酌。反覺沒趣。玆邀鄕間數三知舊。醉呼劇談。以竟伊日。不使孟參軍笑人寂寂。玆亦老去謾興也。豈可無詩篇相酬耶。乃率爾露拙曰。異鄕多病减腰圍。節物驚心奈已非。人事空生今日趣。菊花還作去年菲。無風嘲解欹烏帽。有酒思違望白衣。戱馬彭城何處是。共君堪與醉相依。試把愁城藉解圍。吁嗟雙鬂竟成非。登高幾處要消厄。掃榻如今共食菲。病胃何嫌澆菊酒。霜天正合換蘿衣。多情剩得東籬下。故放秋香滿眼依。</text>
<title>聞携家南渡奇。縱筆述懷。</title>,<text>秋風颯颯秋日薄。鷹鸇橫擊鴻鴈落。門前五株楊柳樹。榮耀幾時今蕭索。昨日歸去龍山客。東籬採採空復酌。忽驚家書自郵至。書中備說家中事。陳陳債主急索錢。屋券已屬他人地。咨嗟妻子㤪無家。扶携欲來於我寄。生平不用子莫中。任渠從權團聚同。口衆食寡將何以。益復紛然失西東。垓心卒困也如此。靜言思之咎在躬。人願腰符有由然。一出便作楊州仙。吾觀熱境紈袴子。謗雖山積家有錢。如海良田入雲第。全家坐食日高眠。而我何心獨自貞。惟求素志不營生。一麾如貫二十載。所到只要治有聲。謹愼何曾衣我美。廉潔亦非粮我贏。世態漸不如前時。滄桑衣狗長相隨。公家一物吾何有。魚網之設鴻則罹。西抹東塗罅百出。存者如干不能支。彌天鉅帳滚到極。禍及鷦鷯一個枝。家人捨我其誰歸。聞說南渡來相依。使我早入謀生𧗱。决無今朝此式微。所賴關西楊夫子。四知千秋人不非。</text>
<title>登南岡。回至望漢寺。仍還衙。神思稍覺惺然。因招韻。</title>,<text>雙屐逍遙一策扶。沉痾故遣得秋蘓。山容入眼搜窮勝。佛氣凝心悟寂無。量小謾勞沽酒使。睡回旋見引燈奴。誰知此老歸時興。䟽瀹神精月滿衢。</text>
<title>東臯秋興</title>,<text>振策臨高放遠眸。西風吹入稻粱秋。雲屯海客牙檣浦。金散日人鐵道邱。三登宛覩昇平像。百里初無太守憂。我秫官田今亦熟。一樽聊復十宜遊。</text>
<title>午後偕石老及鄕長。向東臯過上新垈。逢鄭雅泰𤤯。作伴上氷嶝。以千里鏡轉相注視。野色凄迷。風氣蕭森。禾稼幾盡收穫。鐵路比前倍就。俄已酒至。以無廵盃行之。日西而歸。路過新垈村。見打秫者。以峻辭哄之曰。官田種秫。乃是彭澤古法。爾敢不告擅收。甚可駭然。打畢輸入可也。打者瞠然有恐懼之狀。覷得從者掩口微笑而後。乃曰唯亦一笑料也。還賦一詩。</title>,<text>陟巘逾原信步行。蕭蕭經草響筇鳴。參天黛色靑龍屹。挾日寒聲白鴈橫。樽裏重陽香不斷。鏡中千里視偏明。歸時絶倒田間事。賣弄村傭一喫驚。</text>
<title>上十宜㙜。賞月遣情。</title>,<text>淸宵散步逈郊原。鴈叫橫來遶故園。露氣浥塵纖不動。霜華渾月冷無痕。時當秋景偏多感。愁惹虫音最斷魂。戀闕丹心誰得似。仰觀星拱紫微垣。</text>
<title>今此內行下來。謂之團聚亦不可。謂之移家南渡亦不可。可笑也。因賦一詩。</title>,<text>自從彭澤莅。愈慕陶淵明。高風卓難及。詩酒亦讓衡。一事差可擬。家累不曾隨。筆硯爲兄弟。梅鶴卽妻兒。首尾二十載。官舍似僧居。自喜如脫屣。超入上乘虛。世故忽驚心。蒼茫問家室。扶携南渡來。奄見有今日。甕盎纔整頓。柴塩揔關愁。孤負歸田計。沐㓒解何求。聚首天涯裡。徒勞枉筭打。陶曾有是否。又覺出其下。醉石應嘲我。黃花莫笑人。尙願從今往。屋裡生陽春。</text>
<title>謝方碧下紅柿遺惠</title>,<text>相如思渴苦難裁。獨坐愁看砌菊開。物貺以心情可愛。書來匪意感須推。凝霜圓顆豊肌潤。暎日朱苞美味該。甘逾露醬眞高品。名稱七絶未應詼。</text>
<title>慶燁僧荳泡煎一器供來。與石老佐酒。次克兒望漢寺持齋夜唫韻。</title>,<text>如意天花月滿庭。心香芬苾曉痕靑。固知冥佑生分別。不是維摩賴乞靈。</text>
<title>對菊吟 幷引</title>,<text>庭園花卉。洵亦多矣。輕姿軟質。只是雨露中一物。皆無足托意者。至於菊。獨得霜後一時。其秀傑耐久。儘爲志士所尙矣。近見繞砌黃白。晩香也抗節也。看益可愛。援筆賦不裁之語。得一則。平易堂中秋欲暮。茝人居士按花譜。早非不愛晩尤奇。我已區分割塲圃。種種芳菲難盡名。春粧夏餙如相爭。彭郡八無花居一。今年便作河陽城。自從蒹葭露爲霜。香園就次斂羣芳。金谷樓危綠珠碎。武陵水落漁舟藏。最有淵明所愛花。不與桃李競繁華。含英不吐經春夏。看與凡卉歸同科。令人苦憶其來遅。拕到楓明鴈落時。重陽少前與少後。白綻黃開互始之。黃者如金白如雪。金金雪雪滿眼悅。風前作態弄旖旎。月下寫影搖聯綴。太似列貨波斯市。明珠寶貝爛盈視。又如排成六花陣。金鍪銀鎧頭頭是。萬木風霜搖落天。靡渠誰復持芳鮮。胡塵不涅文丞相。周天獨戴魯仲連。傾我秫醪爲君賀。托我晩節長相勉。歲寒心事聊持贈。誓把松筠作後殿。</text>
<title>謝鄭松庵惠銅魚</title>,<text>向荷蓴鱸感尙餘。尺書來伴又銅魚。何當有此承珍重。相報無緣歎自噓。</text>
<title>孫婦金氏于歸日作</title>,<text>誰言南渡是天涯。三世居然集一衙。虛箔夜澄迎滿月。孤根春煖着新花。孟光就我同鍾鼎。阿彧成人有室家。笑聽堂賓騰賀語。洋洋景祿比恒河。</text>
<title>石醒以枕上述懷詩示余。眞是一般情緖也。步其韻。</title>,<text>寒燈殘夢醒還驚。苦憶人生多變更。最隣伏枕昏蒙裡。叫送金鷄報曙明。</text>
<title>方令碧下庄。五老會。</title>,<text>訪君筇屐接風烟。一室琴書恰眼前。節序推遷嗟昔日。村坊深卧送流年。興隨宿契由心合。喜聽淸談任口懸。人數多於商老會。且將我欲付龍眠。踏盡物華捲宿烟。居人款我喜迎前。松依商韵吟淸日。菊似官啣抵暮年。地逈無遮羣嶂列。風號有力遠帆懸。開懷對盞多般趣。共醉何妨自在眠。</text>
<title>次克兒曉雪韻</title>,<text>睡起推窓曙不迷。驚看世界一夷齊。神功已象銀成海。奇貨將居玉作堤。豫候知夫隨雨後。驟痕明是自風西。等閑莫說花粧早。梅信從玆續舊題。</text>
<title>南岡姜畹石庄小集。倣白香山尙齒會輪韻之作。</title>,<text>偶成尙齒盡朝衣。合得四三九歲歸。草木斂華根已晦。蜫蟲閑戶動全稀。固知處世人爲貴。玆有選遊興欲飛。轉重親交謀會是。保留康健莫相違。</text>
<title>端居少事。次石醒見贈菊枕韻。</title>,<text>任便不須試越方。靑囊裁作花黃。眼睚偏襯精加視。鼻孔常隣氣透香。較看茝人支也枕。倣追陶令泛於觴。同憐苦海扶衰意。可使隨身用濟航。</text>
<title>嘯傲軒。得營字遣情。</title>,<text>笑傲忘懷氣味淸。世間形役若爲情。風飜簾縠波紋纈。烟噴爐香篆字成。鍾較抄分輪軋軋。棋關勝負子丁丁。處官無事堪玆適。何必休閑有辨營。</text>
<title>平易堂。七老續集。</title>,<text>三品官堦到七旬。公家金俸未全貧。炎凉豈是尋常地。榮悴原非別㨾人。諳性無如依老室。暢懷誰似接交親。謀歡眞率多般趣。琴鶴相隨最要身。</text>
<title>送克兒之京</title>,<text>悄然送汝向京師。風氣凄凄欲雪時。寄重維持公務在。勿令爲慮此分離。男兒年少致身初。鵬路扶搖萬里餘。日下親知如問我。爲言漸覺廢看書。</text>
<title>雲樵庄宴五老</title>,<text>玆遊會趁桂英繁。喜看淸風爲掃門。有酒地惟皆樂國。吟詩境豈是窮村。籬華向晩凌霜勁。山意凝寒釀雪昏。細故隨緣消却了。白頭相勸笑談喧。</text>
<title>次郭參贊鍾錫蟛蜞詩韻</title>,<text>爾本安生泉石家。我要泉石便忙多。飜然一出烟寰界。苦樂而今問若何。</text>
<title>菊花酒告熟</title>,<text>淵明不解彈。尙蓄琴之素。茝人不嗜飮。能知酒中趣。俗方止麴米。滔滔不足慕。杜康有密付。得於花卉譜。松精試已驗。蓮葉妙亦具。可哉東籬菊。謀秋早自春。蒔占秫畒半。移傍柳舘隣。摘佐重陽觶。甘香頗認眞。霜餘手自掇。凈乾朶朶匀。煞費枕貯用。非全藥料神。思將與衆醉。謀及老孟光。指使依夫子。調和異外鄕。及期開春甕。先遣石醒甞。斟從太守手。香滿平易堂。試問有餘幾。資本五升強。我有投河𧗱。用之鴈羣。渴可說梅止。丹宜舐鼎分。餘波尙恨少。纔得在傍醺。玆吾性所喜。推己及諸君。謀眼不謀口。豈眞愛菊云。</text>
<title>平易堂</title>,<text>慈愛爲治化信誠。推將孝友得權衡。委輸官事如家事。審察民情若己情。才補有由方寸地。心懸莫越半分程。春蘭秋菊俱難闕。然後期圖平易成。</text>
<title>東倉捧還也。日氣猝寒。露立倉庭。頗苦薄寒。於此可知吾衰之甚也。賦詩自遣。</title>,<text>爲念民憂不計身。携筇故意作東廵。倉風永革前時濫。野頌初騰此日均。恰受玉樓寒起粟。頓忘銀髮亂蒙塵。今行可喜還堪愴。勞悴深知異昔辰。</text>
<title>石醒有枕上聽鷄之作。故次其韻。</title>,<text>陽精隨照唱天庭。遍得人間曙色靑。畜族縱云皆有職。無差守信最爲靈。</text>
<title>社米愆納。非但民習慨然。歉餘窮蔀之艱。亦可惻也。且以連日雪仍之故。未得曝舂云。勢或然矣。爲賦一詩。</title>,<text>趁期公榦糴倉開。辛苦吾民社課催。天意如今慳雨粟。只將糜雪謾成堆。</text>
<title>石醒有枕上詠鼠詩一截。故次之。</title>,<text>行跡蕭如枯葉庭。窺人時復壓燈靑。從來推究穿墉習。只是奸陰不是靈。</text>
<title>次白香山尙齒會原韻。附南岡帖。</title>,<text>江鄕爾汝新交結。氣槩相投盡白鬚。老去酬情須頃刻。吾生實事是歡娛。高山流水知音好。下俚巴人腔調麁。折簡只要依古勝。傳觴何妨倩他扶。聊將風月供談笑。且把衣冠入畵圖。宇內弟兄餘幾許。晨星落落漸看無。</text>
<title>靈壽杖詩 幷引</title>,<text>京第所在靈壽杖。近便下來。此盖伯兒泰川往在浴智時。得於島中。裁斲加㓒。供余老境者也。長可過身。大無上下。而促節生疣。故若排均。是眞造物者極其巧妙。非人功可及也。靑藜烏筠等之自我得見。儘亦多矣。然彼皆求之可得。至於此物則生得這般。决知其絶無。豈人與物相遇不偶者存歟。感賦一則。天上白楡花。海底珊瑚樹。楡花精下流。珊瑚氣逆溯。有時適相遭。乃於島中土。化爲一靈根。仍被喬松護。瑤桃故容蟠。火棗與爲伍。滋長異凡卉。寸寸星霜屢。豈無樵斧過。緣薄尋常覩。吾兒昔公榦。一見知奇遇。愛親欲其壽。斫爲扶老具。天質雖云美。人功亦可取。全身衣㓒髹。兩端圍錫固。長過身少許。使我時一撫。礌砢復聯綴。癭疣何多數。似鱗龍身錯。如螺佛頂附。若非化工妙。殫巧詎能做。此如有錢買。富人先我顧。因知天地間。物各有其主。桄榔旣屬蘓。桃竹竟歸杜。吾知我靈壽。奇愛䍐今古。逝將學淵明。倚聽田水圃。</text>
<title>嘯傲軒雜詠 幷引</title>,<text>本郡政堂扁額。題詠，紀功，捄弊等諸板。或年久色渝。或措置失宜。今皆修潤之排處之。余亦因僚佐請願。揭醉石重出記，十宜㙜序，平易堂三板。於是軒眉樑脊。鱗鱗井井。其新其舊。一寓目而盡得之。此雖若好事者之爲。然亦可見官閑多暇。優哉游哉之意云爾。暫晦雖云替。重懸愈見新。非爲金侯地。於權亦有因。五柳先生舘。五柳舘三字。當年先我過。求多非本素。仍舊貫如何。五柳舘。一韻傳相次。羣侯互後前。還似題名記。指言某也賢。題詠。五斗彭城郡。煥乎堂及室。苟無賢者勞。豈有後來逸。紀功。出意作良圖。一朝民隱去。城頭蒭牧塲。今日種禾黍。捄弊。先天一片石。民故曰太守。偉哉劉使君。風虎亦云偶。醉石重出記。竹樓宜何少。不及我㙜優。東坡亦多事。爲說廢興愁。十宜㙜。檐隙恢餘地。一楣容我揭。試腕如扛鼎。翁今七十歲。平易堂。</text>
<title>輓監役族丈兢秀氏三截 幷引</title>,<text>嗟夫。余而哭此丈輓耶。念昔眷愛之意。有踰至情。此在少壯尙然。矧今衰晩同病之憐。與夫南北暌濶之悵。種種結轖。實勞夢想。而謂將非久歸田。重尋舊盟。豈料今日。奄見其允子欒欒然曳縗至前哉。相視泫然。不覺長慟。嗟夫。情之摯切。言不盡意。爰述輓歌三疊。略抒腔緖一二。吾宗長德數公先。望若靈光獨巋然。自我南來書鴈斷。豈知離別遽成千。悲時無幾不悲多。三姓堂前忍復過。此去趙徐相見日。爲言葱茝變皤皤。權安猶幸我家山。伊昔烟霞杖屨間。早晩賦歸知有日。且將原草想春顔。</text>
<title>鄭松菴以其先祖諱耼壽壬亂宣武功臣遺事韻求和。次之。</title>,<text>天爲龍蛇輩出雄。丹書鐵券誓僉同。二三豪傑重興運。第一元勳不世功。敵愾誠深唐浦上。裕昆謨炯石泉中。至今樵牧猶能說。千載芬芳孰似公。</text>
<title>登十宜臺賞雪。得一截。</title>,<text>歷數臺宜到雪霏。婆娑亂舞逐風飛。傾刻翻開花世界。等閑無物不光輝。</text>
<title>次石醒移宿平易堂原韻</title>,<text>愛看窓梅欲放春。尋常便作弄珠人。更憐石老寒燈夕。就煖須知句語新。</text>
<title>夜坐卽事</title>,<text>風透書燈細穗飛。跫音半夜問誰歸。厨人爲我枯淡坐。煖酒施情故不稀。</text>
<title>讀三國誌有感作 幷引</title>,<text>近夜燈下。使侍童朴喜龍讀三國誌。倚枕而聽。頗多可聞。而至於帝胄三顧。宗臣六出。尤增感歎。其欲漢室興復。無間於自己國事。及到五丈原一回。又不覺潸然出涕。杜少陵長使英雄淚滿衿。盖亦如是也。甞聞才不借於異代。天之降才。豈豊於古而嗇於今耶。亦必有之矣。但身乏水鏡先生藻鑑。無以作片言春雷。是可恨也。不以異時少有間。南陽喜得卧龍還。遂令帝胄單寒力。弘濟金刀緖業艱。鼎足風雲出出奇。興劉指日仰軍師。運乖中道天何意。五丈原頭萬事悲。大業由來在得賢。延莘載渭豈徒然。只緣風雪躬三顧。綿歷炎興再紀年。</text>
<title>十宜臺物色蕭然。眞是四時之景不同也。賦得。</title>,<text>日涉園中㙜十宜。四時風物具於斯。此翁滋味誰知解。趣可含盃興可詩。</text>
<title>冬至吟</title>,<text>道脉一分物始情。天時人事序方成。老懷猶似葭灰管。暗逐微陽興轉生。</text>
<title>次城北書帖韻。呈雙槐堂崇鑑下求敎。幷引</title>,<text>東坡之詩。元章之書。傳寫者惟恐不及。借覽者尙知可愛。况不傳寫不借覽而坐被贈遺者乎。况之詩之書一帖而兼之者乎。眞是雙金合璧也。此可謂傳世之至寶。而顧宖默何以獲此於澤艇先生也。噫。余知之矣。吳鉤之解。縞帶之與。匪直以物。以所知者心也。宖默之於此翁。謂之知全體則未敢。而能知其雅量高致卓乎爲景仰之山斗。而翁亦知宖默之知能及於此。謂之非知心可乎。然而坐受厚賜。無以仰報。寧且拚和韻語。仰供一粲。以寓非報也永以爲好之意云爾。人間脫落渺茫居。經過倐如一瞬餘。北海謾稱豪士氣。南華原有養生書。鷄知抱卵心常密。蟬到成形殼自虛。憂喜榮枯都是夢。維持莫若愛吾廬。右處世。鵬路惟如獸渡河。類看難辨後先花。屠龍畵餠何須說。雨露同霑揔一家。右仕宦。可憐貢禹彈冠日。金石平生托意眞。經涉險夷惟我爾。炎凉兩截彼何人。右結交。小歇曾聞名利關。見君超得便心安。詩思燁燁生花散。文氣渾渾見錦還。不負明時惟惠愛。所存舊業是淸閑。歲寒晩節貞彌勵。也合聲華重若山。右聲華。孰謂緣詩瘦。五言屹若城。故逢蝦蟹祟。非學安期生。貞符丹藥在。抖擻畧無傾。形骸勞後逸。神思暗中明。譬彼松壇鶴。時有戛雲聲。右調病。名區留待主人還。一屋雙槐水石間。翁與禽魚機兩忘。客稀車馬境常閑。冦萊莫道樓無地。謝眺今看宅近山。事業明時知進退。眞仙何必羡商顔。右雙槐堂。搴箔耽看坐故遅。風光種種上吟眉。淸泉白石連三徑。好鳥奇花自四時。身計優閑加寢飯。主恩歌詠報毫絲。城闉咫尺超烟火。惟有飛雲許共隨。右景致。龍蛇活動掃雲烟。想見揮毫費老年。妙透銀鉤排位置。工裁文錦飭邊緣。珍藏不羡千金寶。擎讀還輸一局眠。惠好深知持贈遠。百齡心膽照相連。右書帖。迷塗雖失足。佳處每回頭。何日雙槐下。從公盡意遊。右暌濶。古人貴交結。同調樂不堪。兩家綠楊社。千尺桃花潭。湖西去城北。重疊幾雲岑。單吟太沒味。獨酌不成酣。老仙遊天上。孤客滯江南。逝將歸田日。訴與滿腔談。右思想。宜仙宜佛坐超然。勘盡人間萬種緣。彩舞無疆餘愛日。丹砂有訣引長年。書評米帖詩談杜。飢食松脂渴飮泉。怊悵雲泥成晩賀。荒詞敢望補瓊篇。右賀六十宴。宿昔靑雲志。騫騰欲着先。自從通籍後。如若有爲然。工園榦務日。沿海賑飢年。腰佩連州郡。風毛遇順便。樗散雖非適。蟠容實有緣。不欺君三字。圖報一心懸。卷置歸田賦。冷看貨殖篇。豈知神反忤。遭此玉焚烟。羸駒服塩跼。寒雀失巢翩。惟公縱憐我。今在五湖船。有悔難追往。無因自至前。衷腔傾瀉盡。收置記存邊。右自鳴。</text>
<title>枕上有吟 幷引</title>,<text>供饋旣自內衙主之。於心稍安而見頗辛酸。賊警之後。余率一侍僮。入宿內衙之越房。每枕上聞踐更聲輒興。寔命不猶之念。而亦戎嚴之不可但已者也。不寐。用本廳壁上韻自嘲。樑上驚塵付水流。家人且莫却看愁。一婢執爨新移內。四里廵更遞作頭。陶令坐逢還宅日。天孫來阻渡橋秋。此身難似安巢鳥。心事長如不繫輈。</text>
<title>官樓無事。次石醒韻賦卽事。</title>,<text>踐卒回回冒雪風。酒錢不計有無中。情懷此日君休問。勞逸身前便不同。</text>
<title>官燈獨坐。有所思遣懷。</title>,<text>氷生於水豈無緣。眩暈如何不可痊。月照直如排闥入。風號迅似置郵傳。心隨爐火常要煖。髮與霜華較孰鮮。近日下工猶未已。坐禪莫恠鏡成甎。</text>
<title>夜坐無聊。拈家字示石醒求和。</title>,<text>漏壺氷結燭垂花。心眼交攻演古家。獸炭灰消深擁坐。風聲蕭淅雪紛斜。</text>
<title>對話申事務員鉉碩</title>,<text>休說酸寒未穩時。愛君何止郡人思。毫分自解權衡試。等第當隨檢量爲。已判登庸薦白屋。應知陞級拜丹。尋常不與人爭利。日俸一囊堪笑飢。</text>
<title>得置一雄鷄。早曉高叫。睡起爽覺。喜占一詩。</title>,<text>驚覺殘眠冷透衾。傍人對宿夜沈沈。金鷄也解鴻濛剖。撲撲雙翎報曉音。</text>
<title>夜坐自嘲</title>,<text>天容如鑑月如氷。把向身宮較孰澄。筋骨奈非金石質。難堪霜氣日侵凌。</text>
<title>是日卽陽曆一月一日也。各國人來留大韓者。盛餙酬節之喜。而我人則不知今日爲西曆元日者亦多。有吟。</title>,<text>聞道泰西人。新元今日乃。自有舊傳常。太陰猶未改。</text>
<title>問卜自解</title>,<text>卜本前知計。驗多後羲爻。消長理已定。何必索瓊茅。</text>
<title>苦寒</title>,<text>陽微陰壯攝寒威。欲雪頑雲凍不飛。知是嚴凝天氣使。占春酒力亦今非。</text>
<title>病起</title>,<text>衰病乏良方。不須披藥錄。請看老鶴吟。雖瘦非塵躅。</text>
<title>地契行 幷引</title>,<text>近以地契事。監理李公與事務諸員。來留本郡旅舘。寒天邸淹。本自難堪。况莫重公榦。貴在速竣。而呼訴也觀望也。奄延旬日。爲地主者。以事則民國俱係也。以分則賓主兩際也。滿心憂念。晨夕憧憧。何幸衙訓懇確。羣疑渙釋。李公措施。行其所無事。契務稍稍就緖。行將非久訖功。如卸重負。喜不自勝。因其事賦一則。率土莫非吾王有。八家一井其區九。民有餘力頌聲作。治規純粹昔三后。自從商鞅開阡陌。貧無立錐渴王澤。漢氏三征名但假。橫渠一方志可惜。公家田簿徒擁虛。奸僞日滋弊末如。張三價售李四土。北陌稅徵西隣墟。博望星槎返西天。打破膠柱張新絃。不才吾亦㫰承乏。量田規度知其然。國計民隱一出公。片壤昭如指掌中。繼以官契編鐵券。從前謬習一洗空。只緣刱見轉疑眩。互相睢盱莫或先。總衙辛勤揭告示。賢監老鍊從方便。王事憚勞簿書期。竣功今在未多時。窃幸玆州能事畢。梅下呵凍賦一詩。</text>
<title>曉坐口占</title>,<text>曙色初升射暈紅。羣鴉飛散亂呼風。情隨日事今猶昨。秪合商量自反躬。</text>
<title>吁嗟行 幷引</title>,<text>夜沉沉燭熒熒。風瑟瑟漏丁丁。兀乎其獨坐。悄乎其有思。嗟夫。落地七十年。匝域三千里。雖眼前之滄桑屢變。而胷中之邱壑猶存。我生之初。萬像煕皥。我生之後。百憂鞅掌。以言乎下則綠林塞路。以言乎上則黃塵漲天。大丈夫生丁此時。笑矣乎做得何事。白髮星星。空懷報國之心。㓒室區區。不禁憂時之淚。爰述吁嗟行一則。用抒慷慨懷百端。天悠悠兮地漠漠。日烈烈兮風蕭索。關山道途何險。行盡羊膓又釼閣。鼠狗縱橫任弄牙。蠻蜀輸贏互掎角。憂心怲怲㓒室嫠。發之爲歌中夜作。所可言也言之慘。去月才經落心膽。驚弦餘悸猶未定。幾又不免豺虎噉。頭頭黑漢持刀丸。禍機搤吭人誰敢。銅山浮入綠林中。大劫滄桑一瞬暫。嗟乎吾亦居今世。獨也全安所無勢。頑兒凶器擅買弄。名色頗多非古制。梵宮劫灰幾處飛。大市血雨無時霽。况又鷹鸇爲之敺。曷不揚揚化外逝。時憂又有大於此。請君看過新聞紙。露日相持睥睨久。爭雄且將朝暮起。艦中戰士如雲屯。港口軍儲似山峙。人心繹騷擔相荷。物價刁翔穀不市。長鯨巨浪對呑吐。鰈域安能晏然已。如滕處在齊楚間。未知廟筭將何以。國計民憂兩岌嶪。大海無津漏船艤。石邱先生去已遠。朝歌太守云誰是。獨使至尊憂社稷。昇平美祿何顔食。水調詞中問知音。玉宇迢迢斗依北。把筆爲作吁嗟行。一字字是不平鳴。恨無長釼一千仞。起抉浮雲廓掃淸。</text>
<title>明憲太后輓章</title>,<text>躬秉坤維德配旻。天生俔妹際昌辰。黃裳化洽三千里。彤管箴垂六十春。北望忍言今日痛。南廵猶帶暮雲嚬。遐縻未克趍廞衛。恩海茫茫不見津。</text>
<title>送地契監理李敏裕 幷引</title>,<text>歲孟冬。鷲南李公監地契務于彭城。不佞時以知州。獲遂識荊之願。因得源源數月歡若平常。顧以落落涯居。得此晩契。豈非不偶者存於其間耶。今焉公榦告訖。行幰載啓。歲暮憀栗之懷。江關去住之悵。不但黯黯銷魂。玆綴蕪詞。略抒衷腔。啣恤中韻語分所不敢。而此非遣興之爲。直出於情不自已者。則亦或無害於義歟。江漢風流後謫仙。苔岑宿契證奇緣。寒愁旅舘憐同病。劇務公家念獨賢。道路雪晴雲散處。別離梅放柳舒前。可堪兩地相思夜。回首玆遊已去年。</text>
<title>不寢</title>,<text>點檢形骸祟。還如過凍蠅。無眠衰自致。不是守孤燈。</text>
<title>平易堂。拈鴉字。</title>,<text>樹老多風色。斜陽亂噪鴉。旅愁催歲暮。謾試沃膓茶。</text>
<title>有感縱筆</title>,<text>形骸堪笑老遨頭。鷄肋功名是唇樓。一瓣酬來歡極感。百般從見愛生憂。非徒報國心如火。奈此謀身芥作舟。檢束生平空費惱。謾將懷抱爲詩留。</text>
<title>立春日。和杜少陵韻。</title>,<text>流光荏䒣暗中催。雪未消時春又來。天地一周旋斗柄。陰陽二氣換爐灰。坼開纖粉窺新笋。漏洩奇香點少梅。頭白旅人猶有祝。喜看嗣歲臈前回。</text>
<title>夜坐得嘯字</title>,<text>時物得天然。風來竹自嘯。詩無梅所關。梅發詩偏妙。</text>
<title>因卽事有感</title>,<text>氷作瑤池雪作花。物華便得看來奢。因時粧點雖云好。較此春工立等差。</text>
<title>喜克兒怡孫來</title>,<text>少輩今行到。先看尺素書。聞騷憂自切。叙阻喜有餘。見汝是誰賜。思君不忘初。團和從此得。可趁老懷攄。</text>
<title>生朝述懷 幷引</title>,<text>世之室家團圓。子枝蕃衍者。値生朝。設供餙喜。乃習俗之所同。亦家人之常情也。余自專城以來。每度伊日於公舘孤捿之中。雖爲厨屬所闖。莫之或遏。而庭只是一子遠覲。座只是生客閑酬。顧安有一半分悰况哉。至於今番之筵則有老室焉。有兒子夫妻焉。有新孫婦焉。又有男孫女孫才弄左右者焉。眞所謂亦足張吾軍。宜若有隨力稱情之擧。以展往時遇辰增懷之蘊。而顧以芭蕉老骨。枯淡有味。悲歡無念。固已久矣。况又時氣作嬰。閉戶深卧。政是多病所須惟藥物。至如分饋朝饌。不廢常年之例與否。兒子在。非吾所知也。但一種老懷外忘而內不忘者。不容不托於詩敺遣。小子其爲我把筆來。當年此日恨暌離。團聚今看便不奇。携挈徒煩龜鶴累。劬勞謾動蓼莪悲。身痾巧爾新添病。口業非緣喜作詩。良苦玆朝無計忘。幽愁一一上痕眉。</text>
<title>朝起如廁。見亂雪有感。口占得三截。</title>,<text>人言世亂紛如雪。我謂雖同便不眞。雪紛猶有春晴日。世亂何時可滌塵。人道時憂似奕棋。奕棋猶得傍觀奇。時憂終有餘波及。淸簟何由坐拄頤。㓒室無端甕筭紆。難將一木廈傾扶。不如滿引屠蘓酒。全把游魂去化蝴。</text>
<title>除夕。懸燭而坐。萬慮耿耿。以韻語排遣。幷引</title>,<text>余每除夕。必以句語歷叙終年猷爲之事。非直守歲。聊以志愧。至於今年今夕。回顧一歲內所遇事變。可驚可恠。種種奇奇。不一而足所可道也。惟增懊惱。都不如疥癢不爬之爲愈也。近余閑愁之來。寓眼於三國誌。其間不能無曠世之感。此可引以爲題。鳴吾今夕之不平也。盖聞詩家有三變法。吾之詩是始一變矣。從玆而天假之以年。桑海奇觀。不必待天台老舘。只從吾叢瑣錄求之。亦足焉云爾。一大氣數金刀季。天故敎人設劇戱。張家水符作妖火。海內鼎沸雲集四。董呂李傕互呑噬。紹𧗱孫曹對睥睚。建安天子坐受制。皇室之危一髮墜。樓桑羽葆毓禎祥。龍種自與常人異。桃園大酒誓三人。命脉精神義一字。譬如羽翼雖已成。所欠風沙猶未備。低回大耳坐寂寞。歲月侵尋泣髀淚。好好先生爲之憂。片言雷撼龍岡睡。幡回胷裏八陣圖。許驅門前三顧轡。羽扇指麾若旋篷。掃蕩羣邪指就次。西收鳥道蜀爲基。北鏊烏林荊有誌。皇天無意右漢否。白帝城秋悲萬事。丹心星炳兩表日。白髮霜繁六出地。千秋掩卷五丈原。有志男兒足涕泗。風雲際遇昔何壯。天地重恢竟莫遂。呑吳遺恨石不轉。少陵詩人知厥志。從來天定能勝人。不須復論成敗利。餘子紛紛滚波浪。煞費勘過金仁瑞。華賈貪榮誰不唾。石崔果忘終非義。出處得正惟忠武。伊呂之間伯仲視。嗚呼九原難復作。誰念鸞棲枳棘寄。悵望蕭條不同時。撫釼悲歌半狂醉。詩成却向東窓笑。海鷄喚日雙拍趐。</text>
<title>正月一日途中吟</title>,<text>搖搖㫌旆得年寬。天地初如攝履端。自顧尙羞垂紱吏。代差堪笑進香官。承當奔走緣公惱。正乏安居適我歡。多少人生知此味。酬辰莫若屠蘓餐。</text>
<title>對觀察使鄭公寅昇叙話</title>,<text>甘棠令尹世相親。凡事綜詳逈出人。得失自無閒白日。是非那有好靑春。會看圖報專持欛。共說紆籌凈洗塵。多謝今行偏受賜。故敎鳧舃早朝宸。</text>
<title>七院途中</title>,<text>奔忙自是若翻盆。風陣磨天掃凍痕。人趁年華新歲月。春蘓時物舊乾坤。凝雲畦麥初抽葉。賽雪籬梅暗放魂。進退得中誠不易。羞爲今日利名昬。</text>
<title>次金石醒餞詩三截</title>,<text>臨行無暇祝春辭。一種情懷誰得知。只恨年來歸未賦。如何枉作攢愁眉。別話怱怱趁孟陽。歸期自慰見眉黃。將來會面知何處。有隕隆恩却一方。自子非凡出俊奇。心乎愛矣共追隨。長无相忘君知否。證看晩松貞不移。</text>
<title>坐輪車上二截</title>,<text>電乘如樓坐挾仙。尻輪拍拍入雲烟。任重致遠工玆在。不是人間造物偏。自御冷冷列子風。雲邊看過退飛鴻。一鍾離發永登浦。及到彭城四點中。</text>
<title>還衙日。獨坐平易堂。拈韻述懷。</title>,<text>曾我錫名平易堂。却憐到老爲身忙。會稽懷印誰知得。莫慢今朝引綬償。</text>
<title>淸明日有感吟</title>,<text>寂寞孤衙改火新。餘寒風峭度今辰。篝香靜坐和誰語。傷感無由蕩遠塵。</text>
<title>次育英齋諸生栽花詩軸韻</title>,<text>培養羣芳各趁時。育英習俗較推移。蘓君蒔卉甞嫌早。杜老種松每恨遅。妙意將看揮翰手。機心化作破藩籬。榮枯一致何須說。風氣隨生自有宜。</text>
<title>周覽鐵路至柳川。架橋方張。建築浩大。專在器械利用。其精妙之巧。功亦倍之。</title>,<text>橋變滄桑斷復連。精微妙處可回旋。作成勿以人功少。造物留看化自然。</text>
<title>上宮里途中</title>,<text>行穿芳草放淸眸。野麥茸茸綠潑油。百囀流鶯何處自。沿溪垂楊一村幽。</text>
<title>望漢寺。逢姜參奉畹石。次白香山對酒閑吟贈同老者五言古詩十四字原韻。賦事。</title>,<text>老以無何祟。昔聞今當之。山期將近日。曉夢不多時。筋力轉衰弱。惟存少壯思。細故隨緣盡。眩昬那可治。永日若爲度。謀歡賴侍兒。天供陽和氣。春色染苔衣。風光引我興。開顔瘦可肥。情懷猶堪遣。對景強裁詩。酒性雖云薄。陶然倒一巵。試爲閑散勝。携杖自扶羸。招提遊行熟。神暢熏四肢。談禪心彌寂。虛空果誰知。愛戀無終已。孤雲野鶴歸。不須證因果。自悟是還非。</text>
<title>早春以來。眩暈作祟。一無興懷以酬韶景。而於焉春將盡。強皷廢簧。聊吟一頁寓懷。</title>,<text>獨對東風病作魔。賞心無賴奈如何。花容柳眼詩和否。鷰語鶯歌琴調麽。春日那由晴景少。人生素自苦時多。從今識得韶華暮。非是尋常攝老過。</text>
<title>次白香山憶江南詞三首原韻。遣懷春日卽事。</title>,<text>春光好。委曲天心諳。少女風前長白日。王孫草上拖靑藍。淑氣滿江南。春光暮。物色暢南州。草已夢回才子枕。花猶羞上老人頭。日涉憶交遊。春光去。怊悵遶身宮。忍可相忘證萱草。爲酬送別陟芙蓉。只恨是曾逢。</text>
<title>三月晦日。再疊憶江南詞前韻。</title>,<text>春辰好。淑景有惟諳。濃靄淡雲山擬畵。飛鷗停鷺水如藍。駘蕩盛東南。春辰暮。明媚散江州。風剪垂楊金織縷。雨過芳草碧齊頭。選得揷花遊。春辰去。觸眼悵心宮。愁緖空添鳴鶗鴂。夕陽偏照爛芙蓉。星會記重逢。</text>
<title>餞春日備酒飯。命校吏團會于十宜臺。以示同娛之意。適時方令碧下來參。出韻共賦。</title>,<text>可憐代謝不相遭。空盡洪鈞借一陶。骨董飯兼松釀酒。豆泡湯具艾蒸餻。惜歸徒切吾人悵。遣興施爲爾輩豪。試問明年重到地。緣何遽作發詩騷。</text>
<title>德坪店枕上</title>,<text>晩雨霏微午夜鳴。覺來枕上客心驚。無端滴破思鄕夢。暗裡誰憐太瘦生。</text>
<title>公州舘</title>,<text>令尹帒金賑窮民。滿城和氣一團春。幸逢忝在承流地。取次將看惠化均。</text>
<title>許門里李泰鉉旅舘</title>,<text>頓覺衰年惱病諸。臨餐撕箸每趑趄。主人料我調新味。苦草甘醬塩石魚。</text>
<title>觸物有感雜詠三截</title>,<text>名利關身道路長。堪憐風絮共飄揚。楊花只是春時蕩。顧我如何到老忙。風雨尋常貫四時。調順物態更多宜。客情空惹愁難過。偏於此地理莫追。山水靈精各一稱。山惟蘊藉水淸澄。望來只是心常愛。故欲身親俱未能。</text>
<title>途中卽事</title>,<text>樹陰軟綠雨過餘。耕播時當百糓初。麥穗隨風翻起浪。關由農蔀喜何如。</text>
<title>香磐庭除。所種花品。自春以後。次第敷榮。繼以薔薇濃淡媚麗。終歸風雨飄零。現今芍藥海棠月桂等。一氣和同。妖艶呈奇。令人想起古人詩句萬綠枝頭一點紅。動人春色不須多底意。因賦感懷以抒。</title>,<text>芍藥海棠月桂花。芳菲粧點眼前奢。縱敎孤客生幽想。自是香心不慣賖。</text>
<title>十宜臺上。拈剛字寓懷。幷小引</title>,<text>十宜臺。避暑時當適宜。槐葉敷陰。濃綠如海。嫰松𥠧篁。左右交密。其他杜竹菭蘠之屬。無非異品殊芳。且四株紫檀。挺立臺前。偃蹇若拏空夭矯。怳與士君子入於道觀而逍遙矣。近余衰病日侵。未能日涉。孤負眞趣。吁可嗟乎。唐人詩云歲月如波事如夢。竟留蒼翠待何人。豈非先獲我心之品題耶。蒼松綠竹紫檀香。淸絶塵氛不染霜。勁節高標如可借。心身從得老尤剛。</text>
<title>送翼兒獨坐。適逢鄭竹醒。拈韻抒懷。</title>,<text>衰齡作宰一孤城。細故隨緣易感生。喚友鶯聲偏好意。引雛鷰語是歡情。別懷因病難爲緖。醉思經時覺减精。竹醒此來徒偶爾。適當慰話坐班荊。</text>
<title>北軒縱筆</title>,<text>酒氣豪騰打麥聲。旱騷空負慰民情。闢窓玆得心幽獨。浥翠松篁分外淸。</text>
<title>六月十七日。登十宜臺。閑散遣懷。</title>,<text>故園長在目。觸物感多時。斜日難重住。好花不耐吹。壯心緣病减。精力爲愁衰。遙望思靡逮。回頭有影隨。</text>
<title>江山一草亭集句</title>,<text>一間草亭接太淸。倚欄縱目最分明。千里江山增逸興。四時風月助吟情。漸覺愁隨烟霧散。只恣身外羽翰生。且堪留作遊觀勝。野稼芃芃原樹平。</text>
<title>次勤孝谷育英齋荷月樓韻</title>,<text>聲敎天南第一流。搆椽高闢趁新秋。門庭豈是蘓湖室。經籍何甞弘正樓。幽湛錦幢香遠益。靜涵氷鏡影偏留。滿腔添得淸明韻。文氣從玆待柳州。</text>
<title>江山一草亭卽事</title>,<text>幽興每隨任去來。孤亭物色絶浮埃。地從日月生時見。天到江山盡處回。絃管替成林鳥閙。綺羅留作野花開。城頭畫角無窮意。且酌西風酒一盃。</text>
<title>獨坐無聊。登十宜臺。拈螗韻遣懷。</title>,<text>一宮心境輒商量。獨上高臺坐夕陽。火宅人間皆酷熱。氷壺何處是淸凉。雲含雨意翻天黑。風打槐花滿地黃。造物能知偏我寂。聲聲曳出匝蜩螗。</text>
<title>挹淸欄。賦卽事。</title>,<text>軒窓新闢暢心寬。林翠挹淸逼小闌。容易相關啼鳥樂。尋常盡得好山看。卉花香襯琴書潤。松竹韻涵枕簟寒。俯仰中間多趣味。羲皇人似漫爲官。</text>
<title>獨坐挹淸欄。自顧身分。不覺慨歎。拈康字遣懷。</title>,<text>居逸勝勞盛激昂。稀年爲客爲誰忙。病昏精耗知無奈。心足身閑歎未甞。何苦纏綿蚕在𧁥。須憐睥睨鼠窺床。願將此老餘生事。自樂優遊且健康。</text>
<title>登一草亭。賦卽事拈韻。</title>,<text>烟樹江雲指顧中。展開粧點畫圖同。竹淸不到三庚暑。簷短長收四面風。最好靑山如友對。更宜流水照心空。坐來參看農家事。老少歌謠樂歲豊。</text>
<title>挹翠檻卽事</title>,<text>小小幽園景色新。檻前生態畫難眞。陰深花媚分高下。臺築亭成任屈伸。蒼欝松浮雲氣槩。蕭凉竹帶雨精神。老來愛物偏多▼(忄+(广/辟))。坐卧堪容此一身。</text>
<title>七月二十四日。登一草亭望京。有所思拈韻。</title>,<text>遙看天際接秋光。五色雲浮是帝鄕。憶昨丹墀趨侍日。朝衣猶濕御爐香。</text>
<title>晩上一草亭。悵望嶺雲憶石醒。拈韻二截。</title>,<text>分張曲脂到新秋。眩暈聾愁不自由。近搆草亭消遣地。嶺雲江樹思悠悠。渴塵生滿寸心田。悵望孤吟意可憐。若待輪車功就日。川原尺地舊襟聯。</text>
<title>看秋日。訪諸名勝。賦得卽事。</title>,<text>多稼如雲半熟穰。田疇交遠匝靑黃。西成何地酬君賜。老𥠧含生樂歲康。看秋。玉堂學士謹庭闈。架上遺書絶俗非。款客趨迎情可表。新醽開釀海鰲肥。鯨井里洪應敎庄。小庄住在曲江邊。勝槩何妨近市廛。罷釣歸來須有暇。兼看穡事慶時堅。老下浦李都事庄。松下岡前一草廬。高人寓得卜新居。傳家緖業推將見。滿架縱橫敎子書。松下里洪參奉庄。家聲傳播孝聞名。隨分床書適性情。如今客到黌堂下。童𥠧能知禮數迎。松下里李監察庄。歷盡郊原到竹關。尋君不遇又空還。好山繞屋靑如畵。無限離情返照間。松竹里李雅庄不遇。倒着衣裳不自量。靑燈拭眼熱中腸。羅陳需品皆新味。感子于今故意長。松竹里李監察庄。不憚侵昏有意過。前街延佇感銘多。知君自是陰功厚。曾荷醫予效宿痾。鞍峴李雅庄。山回路轉日初沉。遠水空明鳥沒林。爲訪村扉歸杖暮。纖塵不動月天心。歸路。</text>
<title>晩登一草亭。聞砧聲凄凉。因拈砧字遣懷。</title>,<text>每逢佳節思難禁。晩上園亭一散襟。萬事何甞老無味。孤懷偏苦夕陽砧。</text>
<title>嘉俳日遣情</title>,<text>嘉俳令節卜年豊。遊戱於今俗尙風。弱緖鬅鬙生觸感。懽娛故作與人同。眉間喜色幾時黃。滿貯覊愁着瘦膓。微宦虛縻一鷄肋。嗟予豈是室家忘。</text>
<title>獨登一草亭。閑散拈韻。</title>,<text>眺望寬懷得一分。蓼紅蘆白稼黃雲。思將欲共何人倚。孤鴈橫窓亦念羣。</text>
<title>全義郡。次板上韻。</title>,<text>三峯圍野水如巴。碧樹中開一小衙。敦美絃歌風尙古。地肥猶足課桑麻。</text>
<title>北面中大夫里途中</title>,<text>郊東閭里匝。名蹟尙留多。力穡須知課。豊登滿隴禾。</text>
<title>全義倅權宅洙政治有感</title>,<text>驥足淹小縣。專功製錦任。把公摧吏膽。施惠愜民心。治道躬親檢。修災手自斟。種松彭澤郡。及我賴詩吟。</text>
<title>全義旅舘。因情懷問答二截。</title>,<text>我今七十一齡翁。氣眩眼昏兼耳聾。微宦是知錮身鏁。如何不省愧心宮。偏荷洪恩不敢忘。憂愁歡樂此承當。對人言病知無實。誰識今朝苦自強。</text>
<title>旅舘秋日卽事</title>,<text>楓葉微紅近有霜。野人籬落菊初黃。淹留旅舘秋將老。夔老空嗟晩景粧。</text>
<title>全義蟻峴地。𨰢山一里許。作穴通鐵道。有感作。</title>,<text>世事翻如面不同。陵遷谷變適時中。昔聞蜀道黃牛鑿。一度驚心夢裡通。</text>
<title>列車上拈輕字</title>,<text>鴈落天空動客情。坐來雙轂快歸程。江山拖碧如電過。奚啻風前一葉輕。</text>
<title>稷山舘。次徐四佳居正原韻遣懷。</title>,<text>秋日覊窓意欲平。每從愁裡鴈關情。含恩植物頌靈沼。建國遺墟都禮城。岩爲全形灾未制。地緣金窟禍旋橫。紛忙俗事終何用。無限西風笛一聲。</text>
<title>夜話按覈使安鍾悳</title>,<text>送罷南樓阻候門。同參覈事更承溫。致身要識丹衷在。曾見憂時奏萬言。</text>
<title>對話天安倅金用來</title>,<text>聲績湖南聞最雄。今宵來坐忽春風。對君推想賢勞日。官不稱才愧此同。</text>
<title>禮城舘。得霜字。</title>,<text>秋老江南我思長。單衣初㥘曉添霜。鄕書無鴈何時到。黯黯情懷恰一觴。</text>
<title>稷山倅郭璨。要余對天安倅金用來小酌。</title>,<text>旅懷孤寄向誰裁。深感共君要擧杯。景物看來無不可。黃花正好滿庭開。</text>
<title>全義旅舘。逢永平申雅極煥。聯枕有吟。</title>,<text>客裏相逢意可憐。挑燈中夜話無邊。宜歸未賦緣何事。不見雲山已五年。</text>
<title>公州府。逢尹摠廵永九夜話。</title>,<text>窓燈欲滅月如何。喜聽跫音荷訪過。憶昨吾州監理署。賴君經濟阜民多。</text>
<title>公州銅穴峴途中卽事</title>,<text>眼前多少景。覔句欲留題。野菊香無賴。原楓色不齊。古庵懸絶壁。曲逕隥危隄。禾稼收方盡。民斯壽域躋。</text>
<title>訪全義郡黃議官斗淵庄一宿</title>,<text>酸寒行役到而今。鷄黍曾成此夜尋。可笑別來頭倂白。盍簪相對共論心。</text>
<title>全義歸路二截</title>,<text>霜落千林薄。無端感客情。物華空黯淡。有筆畵難成。流光拋客路。病苦自知疲。車乘如電迅。堪憐夸父追。</text>
<title>平易堂。次白香山歸田韻。賦得二截。</title>,<text>湖海經年景物優。謾將試墨記曾遊。秋光正似宦情薄。堪笑歸心人白頭。却看庭菊有餘香。自問何時返故鄕。撫景題詩堪遣興。神昏不得誇身強。</text>
<title>對雨龍僧。次禪師和人詩韻唱酬。</title>,<text>踏遍尋窮幾息眠。從來法敎演三天。隨緣參證香山社。聽講無爲度瘦年。</text>
<title>雨龍禪師來話。依其所誦黃梅泉韻賦贈。</title>,<text>煉得眞形一指龍。寶山泉誦幸今逢。圖新將就塗金像。警衆須知徹曉鍾。人我相來認杯渡。色空談起悟雷封。曾從覺海惟長物。到老何嫌日啗松。</text>
<title>步雨龍僧次望漢寺板上韻。因贈示。</title>,<text>眞緣憑掛錫。擬着遠師廬。白傅談禪日。淵明入社初。涴膓潭月照。搜句架經儲。參透機心妙。定如風止旟。</text>
<title>純明妃宮。謹述輓章。</title>,<text>毓祉名門敎有方。幽貞淑德配元良。調和甘旨誠心篤。定省晨昏孝思彰。常閱古今論及史。屢經艱險淚沾裳。寶齡閼未躋仁壽。廞衛式嗟反兆祥。已矣那堪成往蹟。嗚呼無復被回光。忍言私分當時事。恩海茫茫輒自傷。</text>
<title>牙山公舘。拈漁字。</title>,<text>曾余筇屐夢過餘。隣接吾州隔一渠。前藪叢深知縣古。平郊土沃利民居。曲橋商貨時堪販。白石行舟晩可漁。來按羣奸宣恤意。瘡痍幾處竟何如。</text>
<title>牙州舘。夜坐遣懷。</title>,<text>夜寥孤坐想。點檢正堪嗟。冷覺爐殘火。昏緣燭結花。唱鷄當曉亂。鳴雨逐風斜。自解愁眠怯。須令喚酒賖。</text>
<title>寧仁途中。風雪有吟。</title>,<text>怱怱征旆雪中催。到老衝寒難自裁。淅瀝風驅舡棹去。蕭條山挹馬頭來。空憐乘興無知己。還乏思賢訪隱才。心眼展開詩意味。吟肩聳得酒能媒。</text>
<title>輓自由齋尹議政容善相公</title>,<text>壽過耆齡古亦稀。文星忽墜此心違。鼎湖龍化空遺跡。薤露西風事已非。</text>
<title>次雨龍堂彩五詩韻</title>,<text>旅窓風雪眼初明。參透禪關悟此生。晩事浮屠香老趣。便聽說法釋麽情。三乘奧義心身凈。五蘊眞空水月淸。莫道雲霞須異色。同流妙處自天成。</text>
<title>答雨龍禪師別章韻</title>,<text>邂逅殊方歲聿催。旋開祖帳悵難裁。香蔬偏荷龍禪貺。尺牘相酬竹丈來。飢飽憂嘆經世策。艱危慚愧濟時才。縱知重會非無日。臨別何勞酒作媒。</text>
<title>除夕。燈下遣懷。</title>,<text>年光垂盡莫能遮。看看正如赴壑蛇。堪笑兒童強不睡。爲將分歲夜諠譁。離家鞅掌宦遊中。五載今逢此夕同。窮裡送迎良自感。七旬添筭二齡翁。殘曆明朝却換新。燈花有似報先春。須知老去渾漫興。無計陽和及此身。把將世故竟紛紜。衰病侵尋未暇云。拜祝皇圖新曆願。河淸海晏掃群氛。</text>
<title>正朝。閑坐拈韻。</title>,<text>曆以寅爲正。從看賴物醒。稱觴栢葉頌。添壽椒花銘。筋力隨年改。心懷感節惺。賀人相過少。閑坐點茶經。</text>
<title>司稅局長李健榮以其先親故副司果李顯惺孝行㫌閭事。要余一詩故賀之。</title>,<text>至誠冠百行。貤楔衮褒擎。靈草隨因出。鱗魚格化成。聖朝彰孝理。祖席顯恩榮。繼述知君感。頓令勵世情。</text>
<title>賦得一詩遣懷</title>,<text>斗柄回寅日漸長。條風氣候動微陽。雪痕尙逞梅含白。春意先從柳着黃。椒酒蟻浮仍臘味。石鐺龍吼透茶香。須知取次洪鈞轉。試遣詩人第一章。</text>
<title>上元夜對燈作</title>,<text>病裡酬辰獨對燈。可憐身似遇冬蠅。散花雲集云摩喝。奏樂風傳是廣陵。預杜沴災千壟火。驗看豊歉一輪氷。殘梅粉白猶堪伴。老境何嫌少友朋。</text>
<title>次答晩雲金參奉行健贈詩韻</title>,<text>來書銘謝好風翻。賢胤須知世業存。筋力保生同病瘦。文源接武仰師尊。嗟余今日江南去。愛子當時洛下論。濁水淸塵難會合。臨岐恨未共含樽。</text>
<title>對甎盆山茶花作</title>,<text>甎盆兒女想幽尋。培養敷榮水力深。堪笑老來心尙在。坐令香氣惹衣襟。</text>
<title>登一草亭賦詩</title>,<text>獨立孤亭一望春。靑山無約眼偏親。擧頭怊悵家何在。暮靄連雲便作隣。</text>
<title>春寒</title>,<text>剪剪輕風小雨殘。如今造物料尤難。節候已過春信半。淸明猶似社前寒。未放杏花紅綻萼。無由麥隴翠翻瀾。非常天意良多感。倒盡金樽醉睡闌。</text>
<title>五柳舘。春日書懷。</title>,<text>因病得閑自忘疲。最宜琴鶴樂相隨。天時方暢皆敷化。人事須知略抄醫。北里要施花卉種。南隣違約壽辰巵。軒窓晝永無聊坐。桃杏鮮姸滿故枝。</text>
<title>賀竹軒李議官鍾敦回甲壽筵</title>,<text>蒼鬂駝顔甲再回。喜逢初度暮春來。牧丹花揷簪紗帽。栢葉酒熏酌玉盃。行己以仁天報壽。傳家惟孝世稱魁。更期鶴筭長生訣。自任賓朋賀語裁。</text>
<title>延命行途中</title>,<text>調病春過半。頗知景物新。乘車添宿眩。放眼軟香塵。壯志憐常在。少年難重陳。忙官惟要健。始覺老吾身。</text>
<title>公州黃龍洞店滯雨</title>,<text>捲地東風計莫遮。村庄籬落亂飛花。山雲暗合鳩鳴雨。偏惱行人暫住車。此境淸幽却自然。比隣松竹喜相聯。店翁能解羈情獨。剪燭閑談七月篇。</text>
<title>公山舘偶吟</title>,<text>短燭公山舘。須知覊宦愁。行將前道晩。歸必故園幽。酒貰堪澆膈。詩成自點頭。愛看新氣像。江錦雨初收。</text>
<title>霞酒坪卽事</title>,<text>病餘行趁感覊情。恰恰韶華望裡生。四野天垂芳草遠。千林烟散好花明。暗飛𩄡雨沾衣重。橫過微風皺水輕。老眼不隨佳麗景。關情春事秩方平。</text>
<title>歸路吟</title>,<text>靑春歸有限。物色爲誰賖。漲綠溪前樹。危紅雨後花。多情鶯自囀。無事燕空斜。客路如天遠。驅馳意轉嗟。</text>
<title>李竹軒鍾敦壽席原韵 幷引</title>,<text>今朝卽李竹軒詞伯花甲日也。蓂曆回春。沙籌添屋。古云積善餘慶。仁者躋壽。信不誣也。其識喜之席。稱祝之擧。病未能躬造快覩。自不覺馳神茹悵。謹搆短律。以伸攢賀之衷焉。一室和融滿眼前。身膺五福到稀年。矩謨承度家惟守。仁善作基里所傳。月甲棟風楡莢地。日丁糓雨鷰鶯天。愛看蘭砌春長在。賀客稱觸意正圓。</text>
<title>春晦日。登十宜臺。</title>,<text>春去誰能住。功歸代謝中。飄殘花濕雨。飛遍絮含風。恨入詩難盡。愁消酒不空。那堪垂老日。寥落夕陽紅。</text>
<title>平易堂。初夏縱筆。幷引</title>,<text>昨於育英齋庭除。有如干草卉。別無可稱者。故葡萄山茶花各一本。取種送寄。又命卞道義檢看醫鑑謄抄錯誤處。使之厘正。新布乾坤號令行。趨炎紅瘦綠陰張。釀宜美醁松芽茁。待得淸風竹笋長。緣病抄醫爲看症。對人分卉愛聞香。歲方憂旱同蘓望。慰洽農情雨一塲。</text>
<title>取種花卉六本。贈鄭竹醒書齋作。幷引</title>,<text>彭城曾無花卉。俗稱八無。此居一焉。余素癖於是。若得一枝花一本卉。輒愛護培養。朝夕勤孜。若珍寶然。於焉數載。所居之前後左右。便作衆香城焉。曩於公暇。往訪鄭詞伯竹醒於育英齋。下帷講道。開牖後學。其徒數十人。擧皆楚楚濟濟。楨榦可期。遍覽軒宇。模楷悉備。而但恨庭除。別無可稱花卉。夫花卉者。亦化育培養中一事也。若夫春夏之際。新葩嫰葉。嬋姸蒼翠。輝暎左右。則是心之宣導暢達。亦豈非一助也哉。歸輒以菊竹薔薇石榴葡萄山茶花等六種分贈。兼搆短律以求斤正焉。葡萄架畔闢書帷。培育羣芳若有期。薇露云何容易得。竹風非是等閑知。石榴紫透霜前顆。宮粉紅奇雪上枝。叢菊最爲人愛種。能令晩節勝春時。</text>
<title>出停車塲。迎接日本大使博恭親王。有吟三截。</title>,<text>回禮星槎軌道通。交騁玉帛一團中。原隰偏勞攸有利。友邦敦密庶和衷。黃屋輪車快聘馳。國旗雙掛表盛儀。觀瞻不及如電過。讚美皇華竟坐誰。郊社出迎克表歡。如雲士女匝旁觀。驛亭風日何漫急。幸遇廵郞暫賴寬。</text>
<title>有所思拈韻</title>,<text>閱盡炎涼世事灰。近來愁病兩相催。有心難辨誰能解。空負孤懷未至孩。</text>
<title>送朴喜用之京。望車行。</title>,<text>朝來南鵲喜。對面竟何如。世事聞常憫。覊情話輒攄。車行良易得。書信亦難虛。目渺嗟君去。愁殘日落初。</text>
<title>午登後園遊賞</title>,<text>物色隨時任飽觀。綠秧黃麥野漫漫。徊徨頓忘身前惱。俯昂方知眼界寬。松筍龍形三四寸。篁胎豹籜百千竿。尙貪幽賞堪消遣。携得琴書聊自歡。</text>
<title>平易堂。閱覽蔡邕詩品。次其韻賦卽事。</title>,<text>古碑醉石下庭除。風月相交任起居。隙已經鋤苦草。片畸將擬種香菸。含英月桂胚胎再。爛實櫻桃潤濶初。老境眞須稱好好。等閑收拾外無餘。</text>
<title>午後倚杖閑散于香磐近處。李令雲樵適到與語。拈韻賦得。</title>,<text>日涉香磐吟境恢。嫰陰芳卉與爲媒。黃金初散薔薇落。紅錦新粧芍藥開。傍啄羣隨鷄母掠。學飛翅軟鷰雛裁。陶然取適人知少。賴得隣翁話暫陪。</text>
<title>重午日。有感述懷。</title>,<text>雨洗梅黃淑氣晴。節分重午客懷縈。竹竿神水療身術。艾草先生醫國情。新縷彩成纏命壽。舊衣香襲詑恩榮。殊鄕孤寄無滋味。回憶當年朝玉京。</text>
<title>李令雲樵來訪拈韻</title>,<text>吟苦頭慵久未梳。荷君筇屐訪孤居。曉過修道黃亭夢。朝接淸風碧下書。自是情因知舊重。如何跡與少年踈。隨緣細故徒煩惱。却被交親喜尙餘。</text>
<title>有感述懷</title>,<text>老去蹉跎久別家。聊將背痒轉思爬。餌丹心活寒灰火。對鏡面生朽木花。要逸易諳淸莫渝。貪忙不覺苦無涯。端知少壯難重得。試向愁懷酒可賖。</text>
<title>盆上月桂時方爛開。滿樹鮮姸。因賦得。</title>,<text>靑枝綠葉最佳珍。異禀含英月月新。落艶何論開艶美。賞情尤勝惜情臻。長隨孤榻生幽想。不比凡花委點塵。靑帝歸將餘意在。故敎占領四時春。</text>
<title>浥翠檻前。衆卉呈態。妖艶可愛。綴拾檻前所在羣芳。以寓取趣之資。</title>,<text>桃 木名 杏 木名 槐 木名 楊 白楊木 浥翠 檻名 賖。合歡 夜合花 虞美 鸚粟殼 鳳仙 花名 加。鸚翎 萱草葉名 冷瀣 瑞香花 忘憂草 萱草。蜃口 含笑瓣名 苞苴 芭蕉 含笑花 花名。薇 薔薇花 露寫吟榴 石榴花 正美。葡 葡萄 乳傳釀杞 枸杞子 尤嘉。鷄冠 花名 金展 花名 玉簪 花名 媚。雉頸 草名 彩成 花名 錦被 花名 奢。石竹 花名 蘭 草名 英能辟蚓 草名。川芎 藥草 莧 唐莧 實幷禁蛇 花名。菊 花名 餻煮粉 花名 山茶 花名 沸。睡起 海棠花 梅 花名 窓葵 蜀葵花 影斜。</text>
<title>寄詩方令碧下二截</title>,<text>聞道淸風山水鄕。遙知遊賞快心膓。一從君去春而夏。無酒無詩獨自傷。漫興迢迢無處尋。幾回欲棹訪山陰。故園喜有歸來約。顚倒相迎擬話心。</text>
<title>閑坐嘯傲軒。賦二律贈李令雲樵。</title>,<text>西隣卜築繞山蒼。木石安排興味長。松韻引風當戶牖。荷香浥露噴地塘。若無心向功名小。薄有人來話笑張。誰識待時招隱起。置身康濟合商量。藉藉家聲醴有源。幽居里巷拙吾存。耕耘須務專奴僕。文藝自任敎子孫。面對溪山看淑靜。心期風月脫囂煩。孤雲野鶴同歸趣。竟與何人日夕溫。</text>
<title>扶杖徘徊于園臺。有所思縱筆。</title>,<text>異鄕孤寄少交親。日涉林園自養神。院裡三槐陰可庇。門前五柳蹟空陳。俗情冷煖當來事。世路是非分外因。回想舊遊成拱木。那堪今日此存身。</text>
<title>白香山七十二歲。遞差少傅。養閑有詩。而余齡參同。尙未解紱。因賦志愧。</title>,<text>年及香山少傅差。官班尙絆愧留衙。耳聾常恠聽虛籟。目眩空多見亂花。白髮可憐來不逮。靑山聊識去無遐。衰疴判案精筋耗。強作歡娛是最佳。</text>
<title>撮得近來身家經歷。賦一篇。幷引</title>,<text>此來歲閱四。而病益力。撫躬俯仰。忽忽無悰。重以所宰近海。偏被溢灾。民食之憂。萃在身上。不知所以爲計。何幸一雨適時。麥事稍康。繼以老荊病痊。且有陞資從二品之命。荷隕如天。惶感無地。而郡又民淳俗厖。了無隣境騷訛之閙。使我甘心餐菊。恣意哦松。以其初頭爻象觀之。今日之遇。何從而致也。盖萬事之乘除倚伏。有非人力安排者。而至於如余之私則何莫非我聖上終始生成之澤也耶。爰述一則詩。以抒感恩之私云爾。彭城斗小地低濕。太守病多年七十。未效栗里歸田陶。空似淮陽卧閤汲。四年坐嘯費廩儲。逸韻羞向梅前拾。海上一夜盲風起。大地忽若天吳徙。彈丸黑子陸半沉。漏舡蒼生郡百里。頃年捐帑不可復。那將復見呼庚癸。陰陽休咎一轉移。野麥芃芃雨以時。竈蛙出曝荒城下。澤鴻還集前村炊。官醪擬餙豊年慶。小山靑展芙蓉眉。忽見怡孫從車來。辛勤備說荊憂劇。神精凘綴敗無餘。蔘苓那能回正脉。殊方驚心悔莫追。從權戒行何太迫。悲喜相看團聚渾。病者無知我詳繹。幸參議藥情不非。合施調劑平和獲。近復連接郵來書。氣度漸臻依平昔。况荷恩資隕自天。霜髮自此苽花鮮。九郡聲蹟誠慚愧。二品榮階特眷憐。但恨才踈年又迫。涓埃圖報恐無緣。時憂短歎復長吁。賊警義閙無處無。紙上異聞間一日。境外騷訛接兩湖。適幸吾州獨恬靜。實賴民淳不同區。官無事兮民有食。似此優閑選不得。宜臺日涉恣遊賞。醉石香磐任棲息。應知天意爲出此。放牧老馬無勞力。旣警之灾又降嘉。事事種種皆堪誇。哦松可記藍田壁。種花且作河陽衙。萬事無如知自足。生涯擧世孰爲奢。忽憶美人湘江潯。夢裡威顔尺五臨。桑楡縱過懸車限。葵藿猶有戀闕心。聖節淸秋知漸邇。舃鳧聊展抃鰲忱。</text>
<title>遣懷</title>,<text>室患近聞臻復常。天憐病者報無疆。財占偏隣桑工局。家住新搬壽進坊。最喜合成偕老日。却憎長在別離場。際今那忘生朝隔。裁得心書就寄將。</text>
<title>心有所感。賦一截識志。</title>,<text>丹墀承命得玆行。方外相看揔是榮。三品陞資奇且貴。祖孫偏被荷生成。</text>
<title>細君生朝。獨坐遣情。</title>,<text>病餘保有晬辰回。稱慶懽娛自在開。愛看呼雛鷄啄立。羞增築壘鷰飛來。竊惟惆悵應思我。正是團和各獻杯。極目鄕關無美况。聊將詩句謾敲推。</text>
<title>獨坐嘯傲軒。賦得遣懷。</title>,<text>滿園濃綠潤涵床。香纈簾紋白晝長。無賴囀鶯求友意。多情鷰語向人量。烟雲揔是心神供。風雨全非時日常。何恨眼前茶具乏。宦遊到老費空忙。</text>
<title>庭際草卉。爲近日風雨萎靡。殆同我病軀不能振起。可呵而還惜也。因有感於心。賦一則叙懷。</title>,<text>無酒無詩何所適。一生剩得看花癖。杜甫驚句曾傳誦。淵明醉石已陳迹。以之茝老情偏多。排置羣芳莫誰何。其足以編成譜。無花不入吾手摩。生成縱道屬陶甄。長短亦關在幹旋。粧點奇姸如剪綵。人言太守花中仙。紫白交加相輝暎。日夕耽看頓忘病。香襲衣襟悅目心。便敎文士堪觴詠。翻盆一雨風兼隨。朝來吁嗟被萎靡。自同衰疲誰得似。怪他芳質更難期。榮瘁本滋雨露成。從來恩㤪兩關情。可憐摧頹秋氣近。對此難禁老懷生。</text>
<title>金注書鳴洙今春化去。其文華人多愛惜。詩以輓之。</title>,<text>正擬同觀日涉春。如何易簀返元眞。以君經世才名重。應選玉樓作記賓。筆花零落硯生塵。怊悵那堪下榻人。靑山長卧何所事。得失茫茫不復伸。</text>
<title>輓李議官鍾敦</title>,<text>長夜成千古。哭君淚滿巾。同心同病苦。一死一生辛。可笑桑楡晩。復嘆唇齒因。筋骸雖化土。名德不爲塵。頓覺添新恨。須知少舊親。佳城今已閉。回憶黯傷神。</text>
<title>七夕獨坐遣懷。得離字。</title>,<text>健暑無媒不自持。旅懷此日話襟期。莫言牛女稀相見。猶勝人間久別離。</text>
<title>用白香山秋日韻遣懷</title>,<text>律變新凉至。孤居誰與偕。蟬吟秋意思。鴈惹客情懷。炎脫秦刑苦。恩成漢網諧。病蘓須自擬。何恨久沉埋。</text>
<title>嘯傲軒月夜。憶石醒有吟。</title>,<text>月白風凉秋氣淸。吟蛩繞夢旅魂驚。無邊欲寫思君恨。嶺樹迢迢鴈叫聲。</text>
<title>萬壽聖節日。請要李雲樵設小酌。賦得識喜。</title>,<text>仁靄乾坤入鑄陶。山呼萬歲拜恩袍。願推天道爲君壽。何必遠求度索桃。</text>
<title>車中有作</title>,<text>秋容無跡淡山阿。瞻望皇都在刹那。穡事可知占有慶。病情須得快臻和。蟬聲斷續千村樹。鷺影縱橫萬頃波。經過速於電氣掣。夢中還笑到家多。</text>
<title>昨日悌孫因恪勤職事。特蒙勳六等。八卦章賜給。榮感萬萬。作詩戒之。</title>,<text>慚無祖業裕孫傳。恩數便蕃降自天。班進六勳何特爾。章加八卦信叨然。榮途凜惕吾存戒。少輩騫騰孰任愆。非我言髦曾有受。貞符三字佩玆篇。</text>
<title>兒輩與石醒考覽閱微草堂筆記。見白牧丹畫詩二截極其精妙。相與談話詩格。步其韻有作。故余亦次之。</title>,<text>筆精神妙洗塵沙。一幅天成冠百花。展處留春深得趣。依然長似富豪家。別㨾素羅高捲莖。巧施心匠妙難名。若敎解語應傾國。任是幽人也動情。</text>
<title>南臺遊觀行</title>,<text>平明日出東南郭。紅埃匼匝彌廖廓。動地輪雷鼉皷喧。張空線電蛛絲絡。緩步行穿鑄筆泥。種種逢人百不齊。紛紛前過兩無涉。戴履凌矜語言呢。塹崕塡壑起結搆。突兀上與雲仙遘。洋檐日壘互鋪排。所見非復南山舊。聯街列肆又何壯。觸生眩耀難名狀。除非閬苑花卉繁。便是波斯珠貝朗。波斯閬苑夾兩傍。左應右接令人忙。若使丹靑移巧妙。茫然擧筆愁長康。常情悅眼本同然。遂使東人解尙姸。帷房充玩几案具。競怪爭奇不惜錢。百道川流决尾閭。黃塵淸水幾多餘。浩歌一曲都人士。睠顧周京發歎歔。天心佑宋厭羶區。玉樓宵旰臨唐虞。側席虛佇聞已久。海內今豈無夷吾。密勿風雲廟筭恢。掃淸塵翳昭光回。黃河莫道淸期晏。暖律復從寒後來。癃衰尙有須臾願。待到那時舞袖揮。</text>
<title>列車行</title>,<text>車制吾曾未學洋。日人得之通扶桑。直因身跨驚心眼。試歌其事言難詳。京釜千里路削氷。兩邊鐵索直如繩。長亭間置停車所。計程近遠貰人乘。余時作吏彭城舘。舃鳧替自軍浦岸。援梯躡檻穿稠曠。置身椅卓兼式案。列車鉤連一武強。人多物衆咸容藏。一聲滊笛電噴烟。首尾齊動如貫然。響漸豪䧺走漸疾。經城歷都等蟻垤。近岸飛奔却倒行。遠山展縮還杳失。魂𢥠魄慄坐昏眩。耳欲無聞目無見。風雨驟至羣乕咆。雷霆格掣雙龍戰。轉眄之間到露梁。隔斷浮橋橫跨長。下容帆檣通來去。上列欄楯擁邊傍。南門道里百六重。晷刻纔消二點鍾。當年造此阿誰是。鬼斧神鞭泣聽從。札口買票人奔波。萬家貨泉問幾何。吾恐一時眼前快。未免識者在傍呵。</text>
<title>謝首書記早紅柿</title>,<text>結向霜前氣早交。豊肥熟帶絳紗包。多君雅意遺珍貺。新味甘香足供肴。</text>
<title>感恩詩 幷引</title>,<text>自余通籍以來。蒙被鴻私。種種倍常。而顧今年迫桑楡。身縻廩祿。常恐尸曠汰哉之不暇矣。近又旬月之間。祖而加嘉善。孫而陞正三品勳六等。此又何等逈爾底恩數也。圖報無路。益切凜惕。玆敢托物抒衷。作爲感恩詩一則。附著孰非地。懞孰非天。地自不相等。天或未盡全。菀彼高岡樹。托所何軒然。上者入雲直。下猶舞風前。哀哉巖上松。礌砢困挺出。亂藤罨其顚。寒霜逼其骨。所賴好生成。昂藏多歲月。安用寒歲姿。甘作陰崕物。忽聞解雷響。繼以陽春隨。枝柯先向暖。根柢暗含滋。豈知搖落節。朽質又一時。歷顧林葱裏。誰似此偏私。癰腫含老靈。尙知感遇情。報效將何以。風枝盡日鳴。瑟琴材不中。樑棟老無成。願化來生石。爲補媧天頃。</text>
<title>與石醒登一草亭共賦 幷引</title>,<text>石醒來後。連因潦濕。未得携上一草亭。做一回閑散。是日風日適佳。乃與屨及于亭之上。快展遐眺。薄雲垂陰。微凉滿裾。此已爽豁欲飛。而第見山容野色。種種可愛。四際屛環。無非雨後精神。滿地雲濤。政是豊年氣像。余不覺充然之喜。用挹淸檻板上韻。得一律示石醒要和。去亭曾未一弓寬。久後登臨興欲闌。稻黍潑黃潮落浦。芙蓉秀碧雨過山。了無盡日朱扉閙。豈有今年白屋寒。遍意賞心惟實事。營營何必問高官。</text>
<title>晩後命酒。與石醒又賦一詩。幷小引</title>,<text>明日卽俗所謂嘉俳名節。古人云來夜陰晴未可知。眞格語也。若値有雨。便覺沒趣。曷若先一日作詩做酬節之遊耶。步前韻賦得。掃地焚香意自寬。小樓琴鶴坐來闌。淸風枕擬陶彭澤。錦瑟詩評李義山。啓處是賓還是主。時辰非暑又非寒。秫醪亦足酬佳節。誰道江南一冷官。</text>
<title>聖蹟圖奉翫有感 幷引</title>,<text>聖蹟圖誌。我韓初有之盛事也。生於數千載之下。獲玆奉翫。凡有血氣者。孰無愀然如復見之感幸哉。玆賦一詩以識之。尼岑綿邈杏壇空。籩豆春秋只憬衷。鄕畵豈眞朝暮遇。繫花惟自古今同。幸玆圖誌新頒日。如復羹墻及見躬。畢竟乘桴靈未沫。故敎傳寫達吾東。</text>
<title>午量。自公需盛備酒餠糆果等諸品。與石醒做了一番大嚼。而回憶京中古俗。於此日必展誠於先墓。若或在外未參。不能無柳柳州寒食之感。盖由來久矣。是日見此近俗尙。人各隨其力供具。以之事神。而自娛之樂隨之。少輩及羣童則打皷鳴錚。塡咽街巷。亦一豊年盛事。可謂樂矣。而顧余則上而愆祭祀之儀。下而失團居之樂。良可吁也。因爲撥悶賦得三絶。</title>,<text>餠酒家家歡笑聲。塡街鐃皷餙昇平。也知造化猜圓滿。故遣陰霖沮月明。我家京洛此良辰。香火先墳孝思伸。白首江關歸未得。每逢佳節只傷神。閑愁黯黯上眉痕。一味伊蒲抵夕曛。消遣奇方餘口業。強來前檻喚詩魂。</text>
<title>今夕何夕 幷引</title>,<text>夕間無由消寂之際。望漢寺僧竺鍾，性文，在元來見。使之念佛。竺鍾辭以不能。性文，在元列坐倂聲。乃貧道行乞之調也。其句語甚俚下。而其聲軟滑淸亮。亦自梵唄中轉變者也。須臾觀者如堵。便成風流塲樣子。老夫於此頗不寂寥。奏三章訖。饋蒸餠糓茶送歸。因倚枕賦其事。漏月駁雲山鳥廳。胡僧念佛亦堪聽。泉鳴雪壑喧猶靜。珠落金盤轉不停。擊節烏鑼嫺手法。懸櫳紅燭照唇形。緣渠好送嘉俳夕。一笑回頭顧石醒。</text>
<title>伏枕呻囈。忘病無𧗱。口占一律。</title>,<text>湖上秋風日夜淸。旅人情事政堪驚。辭巢海鷰悠悠去。促織陰虫切切鳴。身計有憂添白髮。國恩無路畢丹誠。行將待到重陽節。且對黃花一說明。</text>
<title>翼兒來。聞家有餘戒。渠有遠役。俱係憂念。詩以抒懷。</title>,<text>兒帶家音暫覲過。不如意事十常多。思抽匣裡三寅釼。快斫人間百戱魔。頭戴恩天寧愛髮。身遊畏道戒憑河。良辰記取重陽近。且對籬花盡日酡。</text>
<title>重陽會 幷引</title>,<text>病情覊思。了無消遣之方。擬待重陽。聊共數三知舊泛菊轟飮。以爲一番暢叙之遊。玆於日前。或書或面。必要其趁期齊赴矣。及到今日。呼童子問菊花消息。方蓓蕾在房包之中。菊之欺負人。乃如是耶。彼盖知守氣候之常。而吾乃但以時辰求之。見欺負不亦宜乎。良足一笑也。然座有客樽有酒。亦足以酬佳節。爰賦一詩。以見老夫於此興復不淺也。常年重九見黃花。今日黃花未及葩。尙記令辰太陰曆。強排小酌淵明衙。賓朋繾綣如期到。談笑團圞盡意譁。莫道玆遊香味薄。東坡晩宴在非遐。</text>
<title>寄淸風衙留方碧下大轍</title>,<text>無端懷緖亂於絲。悄倚窓櫺有所思。鴻鴈不來之子遠。琴書多暇與誰爲。丹山碧水知何處。紅樹黃花政此時。別後音容秋欲暮。故人那惜一緘辭。</text>
<title>送石醒南歸</title>,<text>離家三月値殘秋。偶爾相逢却忘愁。楓菊何妨共旅緖。詩樽正是合風流。怕無此去重看日。想料玆來更起頭。迢遞長程不須惱。方便賴有電行輈。祖帳孤吟兩鬂秋。黃花空惹別離愁。霜深林圃紅堆匝。雨過山屛淡欲流。覊思難禁頻拭眼。悵懷頓覺自搔頭。忘言極處爲君賀。瘦梅𥠧竹待回輈。</text>
<title>枕上排憫</title>,<text>五柳舘中秋夜長。怪來神思海茫茫。金鷄好沒人情者。不借一聲咫尺傍。</text>
<title>平易堂。秋日書懷。</title>,<text>緣病難堪鬂雪侵。誰知此老意殊深。霜繁紅葉排林錦。露冷黃花滿地金。張翰奚爲孤棹興。淵明自有故園心。從來覊緖謾吟處。敲玉風生聽竹音。</text>
<title>秋日陰雨排悶</title>,<text>風驅歷耳戰寒聲。一雨連天撼客情。料得隴原多稼熟。倘無穡事失權衡。</text>
<title>自石醒去後神思寂寥。始知出人之跡。賦得叙懷。</title>,<text>握手悲懽洛下家。列車同搭抵彭衙。題詩遣興驚心目。試茗留香沁齒牙。顧我慰情須可辦。對君歸思正堪嗟。旋言難住離歌發。路遠寒山人已遐。</text>
<title>十月九日 幷引</title>,<text>庭除草卉無不凍萎。惟獨黃白菊爛開逞奇。悅茂於風霜搖落之時。此其得時之異也。向於重陽時。値節物之早。未及菊綻。只得酬節而已。載回近日。滿地獻艶。東坡晩宴。亦足以推想其趣也。興言及此。孤吟獨酌。興復不淺。因賦得一詩遣懷。對花何事愛偏眞。性耐風霜爛小春。萎卉爭敎天有定。靡渠誰復眼生新。倣追陶令傳觴泛。推想蘇翁晩宴因。氣候盖知隨節物。重陽空負守時辰。</text>
<title>停車塲逢克兒。繼又迎送日本大使。歸路二截。</title>,<text>強顔眺望作郊行。滿袖征塵兩鬂霜。多稼束收畦隴晒。誰云穡事近歉荒。兒行先着大賓來。特地相看意難裁。自是公私偏有感。淡雲斜日送迎回。</text>
<title>天下紛紛何時定 幷引</title>,<text>自有舟車以還。治日常少。亂日常多。歷春秋秦漢晉唐五季。以至宋元明。已事載籍可考。而猶是蕭墻之內也。掃淸匡濟。不遠而復。而今則天下大勢。不可以海內外界限。風俗之殊。才智之巧。雜然加之於三代直道而行之斯民。始焉薰蕕而氷炭。終焉葛藤而膠㓒。此其勢彼不變於我則我必變於彼後已。當此時。雖有管葛千數。决不能區別而定于一。况深中其毒者。最先好之者。往往出於吾黨。嗚呼。時運之否。一至於此哉。顧余雨露中間草木也。固知樗散不足與憂於撑危扶傾之塲。而得於洪匀之賦。長於濡染之見則有之矣。每一念到。不勝慨然。一聲長吁曰天下紛紛何時定。因以是七字演爲句語。以寓外史之義。然亦未免畏首畏尾。含糊鶻突底意思。乃知董狐，孫盛。眞箇是其直如矢也。汎濫洪流甚九年。眼前郊藪入蛟涎。龍門玉斧無消息。我欲乘槎一問天。本末無端倒着打。歌聲在市哭聲野。當時悔不烹弘羊。一潰隄防水就下。新聞社長太申勤。時耗日聞所未聞。萬里帆風吹不斷。紅暾東出雨西紛。一孔方能勢焰熏。傷時著論盖云云。如今貨幣多名色。新舊公私互競紛。午旭亭亭半已過。崐崘倒景碧嵯峨。但謀歸宿安身地。莫道挽回沒奈何。凄凄風吹夜何其。度世慈▼(巾+亢)便覺痴。只恨人非金石壽。黃河千一詎無時。華髮星星雙鬢暎。嫠憂猶自坐宵永。短歌歌罷傍寒梅。宿鳥不驚人已定。</text>
<title>送克兒。登一草亭。望車行有吟。</title>,<text>孤懷抖擻向誰傾。幸得談論對爾幷。漸覺衰疲緣眩祟。偏增憂慮弱神情。來陪纔過今三日。歸覲應知這二更。怊悵車行遙望處。斜陽一點鴈羣橫。</text>
<title>近來病情日以侵苦。眩祟一直。耳聾添劇。聊以遣情。</title>,<text>年來些病苦侵尋。衰邁力難從仕任。非是何妨聾兩耳。忘言底處几如瘖。</text>
<title>倣蘇東坡賞花詩格。以十一字環成二十八字詩軆。用敎育意旨。次其韻一截。</title>,<text>育英歸趣鳥如飛。趣鳥如飛導識微。導識微時開進步。時開進步育英歸。</text>
<title>夜坐遣懷作</title>,<text>獨守殘燈覺夜長。雪窓添暈滿天霜。月如好友偏開眼。梅擬佳人故近床。愁刦試醪無可敵。寒侵撥炭莫能防。且將世事何煩惱。不用多方在意量。</text>
<title>年來老懷每當名節。自不禁紆悵。因拈韻遣懷。</title>,<text>陰窮底處轉微陽。節物漸隨已備甞。證驗前曾標八尺。名言誰復擧三觴。心灰不似葭灰動。繡線初添日線長。孤寄殊方須有感。天時人事自紛忙。</text>
<title>鄕長賦閔忠正公忠節詩一則示及。故次其韻。</title>,<text>效忠臣分綴芳塵。分綴芳塵步武親。步武親常多慷慨。常多慷慨效忠臣。</text>
<title>老病嘆</title>,<text>軆中多病痛。頭重未梳爬。耳或訝聽雨。眼常怪纈花。口沙火緣極。鼻嚔涕偏加。手鈍風隨惱。足痿眩轉嗟。心神雖少壯。筋力奈橫斜。徼幸稀年過。歸期自不遐。</text>
<title>逢李和實叙話</title>,<text>天涯逢客喜。聊欲話田園。風竹聲生枕。雪梅影倒樽。憫常時局事。雅是故人言。何苦愁氷硯。詩成可細論。</text>
<title>感事</title>,<text>利權長自反時常。自反時常揔惋傷。揔惋傷何須有感。何須有感利權長。</text>
<title>夜坐自詠</title>,<text>睡魔初醒漏聲長。雪暈交添月共霜。輸與老夫詩興發。孤梅故放一枝香。</text>
<title>偶吟遣懷</title>,<text>天涯節物正堪嗟。雪壓園林揔是花。一歲等閑餘幾日。人皆怪我忘歸家。</text>
<title>有所思述懷</title>,<text>七十二齡歲且闌。窮通歷數謾辛酸。苦爲公正當猜忌。甘作淸廉涉困難。詩律幾多從飰顆。榮華可笑夢槐安。思量經過成何事。對酒無如此日歡。</text>
<title>輓閔忠臣公泳煥</title>,<text>鴻毛重處泰山輕。立辦熊魚取舍明。東蹈一人於古有。西登二子至今生。圖酬五百年恩造。激倡三千里義聲。畢竟泉臺歸報日。公爲杵臼孰程嬰。</text>
<title>輓趙忠正公秉世</title>,<text>寧學劉諶便訣堯。如公忠義日星昭。三朝髮白恩誠大。七竅心丹血未銷。陸海葦扶宗社重。霜天花發世家喬。懸知烈烈精靈氣。應化長虹貫九霄。</text>
<title>對耳明酒。詩以遣懷。</title>,<text>官厨新釀見深情。使我專爲祝耳明。近日微聾緣眩暈。嗟君枉用費神精。</text>
<title>篝香咏懷</title>,<text>煖帳寒梅境轉幽。有官還似是眞休。閑來每好逢詩伴。老去方知少酒儔。實記新編將述事。斗經專習自爲謀。多方調得衰中健。餘外榮枯何足憂。</text>
<title>天氣陰寒。頓無春意。</title>,<text>春意非常料峭寒。衰年偏苦病來干。何人能解吹鄒律。付與洪匀和一團。</text>
<title>驚蟄日戱作</title>,<text>蝎子多陰苦。長憂睡未常。記將驚蟄日。塗墍試新方。</text>
<title>二月十三日抒懷</title>,<text>春氣陰寒怯老疲。復緣衰病得歸遅。今朝懷緖偏多感。詩思怊怊轉覺悲。</text>
<title>病餘春感</title>,<text>八十日春剪剪風。怯寒衰病及吾躬。須知時候洪匀在。桃杏強顔始綻紅。</text>
<title>英親王位祝望漢寺。參禪有感。</title>,<text>法界千年古道塲。莊嚴臺殿妙空王。恩施曾荷皇明勅。秪祝爲徼聖子祥。香烟芬苾燒檀白。花彩玲瓏剪菊黃。龍歸鉢底參淸演。眞覺禪關禮制詳。</text>
<title>庭院花卉爛熳敷榮</title>,<text>日涉園中快賞心。郊原從此想幽尋。一齊草入分高下。五色花隨各淺深。帘幟飄揚誇酒好。鳥聲斷續和春吟。坐來貪看韶華美。更有踈鍾送梵音。</text>
<title>晩上十宜臺逍遙有吟</title>,<text>官事從容得自宜。病餘閑散不嫌疲。釀紅醞綠皆堪賞。便是東風手段奇。培栽名卉各隨宜。枉用心神頓忘疲。莫說任他歸賦近。後來留得便稱奇。</text>
<title>持齋僧昌均慶浩來見。備陳供養節次。至於位祝後參禪時。每向余祝願者。事甚未妥。因以有感賦二截。</title>,<text>感君杖錫到塵涯。小榻逢迎禮意加。妙演法文芳樹下。落花彷彿似僧家。供養長齋付有緣。朝來說法夜參禪。慇懃向我慈悲念。爲祝身康宿眩痊。</text>
<title>窃想今春。以節候差晩。凡係花事。渾非春盡光景而春則盡矣。因有感賦懷。</title>,<text>三月正當三十朝。惜春情懷便悽怊。陰氣貪婪愆節候。七分韶景五分饒。難住歸期風雨催。落花無語望中摧。老懷當餞偏多悵。爲搆詩篇酒以媒。</text>
<title>肇夏日。強病登園亭。觀翫物華。遙望見北行電車有感。</title>,<text>倩人登陟際淸和。芳草成茵麥漲波。園闢通明忘地窄。亭無關鍵得山多。將看乳哺鷰泥壘。應就香探蜂蜜窠。趁取逍遙幽竹畔。歸心偏向電車過。</text>
<title>有所感於心。賦詩抒懷。</title>,<text>鷄肋名途冒詬譏。多慚啼鳥不如歸。衰癃轉劇緣何事。念到家山計已違。旅食東南二十年。近民平易樂天眞。吁嗟數畒歸無飥。不是蚕蜂費苦辛。</text>
<title>周覽庭園。一草一石。無非我精力所到。因感作。</title>,<text>今朝離恨轉堪悲。往事悠悠便感時。醉石重酬參古蹟。香磐新舖藉良資。亭臺建築因其勢。花卉栽培得所宜。驛路何須勞跋涉。還携琴鶴喜相隨。</text>
<title>七松亭懷古辭</title>,<text>見螺殼而憶盤古時事此遠矣。遠則其懷也曠。聞隣雞而歎出門陳跡此近矣。近則其懷也淺。曠可以彈指一笑。淺可以轉眄兩忘。至若七松亭古事。遠非隔世。近非經宿。而卽吾繁㙜疇曩之跡也。往在庚申。都下一時豪俊如杓庭黃史，尹尙書，韓太史，李知府，劉學溪，金學圃，趙古靑，鄭松泉諸名勝。聚飮于七松亭之下。或文足以抉天章雲漢。或書足以換山陰道鵝。或畵足以移顧厨丹靑。或琴足以挑牙絃山水。而屬吳茝園評陸羽之茶。卽余也。於是各以所長。助發奇氣。瀏亮跌宕。竟日而歸。嘖嘖乎何其勝也。今於辛卯。余又赴七松之會。屈指已三十年。舊時伴仙帖諸公。擧已草宿於山。星散于天。惟金潤甫與余相對噓唏。而亦枯槁星星。非復當日樣子。嗟夫人生百年。本非幾何。而僅能辦一勝於英齡。如好鳥之嚶其鳴。早花之灼其榮。情痴意濃。曾不知老之將至。何烏兔之疾駛。織廓落於覕間也。然蘭亭非再遊之地。而尙有今視昔之感。赤壁卽一歲之事。而亦有不復識之歎。况此一紀之久。而前塵之依然在目者。宜乎其黯黯銷魂也。</text>
<title>錦娘辭</title>,<text>望仙姬於洞庭。相思苦胡不歸。記香名以滑膩之木。杳佳期若織雲之機。錦鴈迴驚心緖。云何物是人非。雨碎西津之珮。月隱天台之扉。念前塵於桑宿。春夢一塲依依。懷佳人兮不可忘。應有春魂化鷰飛。</text>
<title>二月初八日。卽王太子殿下誕辰也。不勝呑聲之慟。敢撰不文之辭。</title>,<text>念昔甲戌至乙未二十餘年之間。每當是日。上而三殿。下而百僚。外而八域黎庶。慶喜歡頌。融融洩洩。雖以如某之微。尙得側鵷班而效鰲抃。不知萬億年之爲多。奈之何今日。日復至而時不同。雲輧邈而沙麓閟。慘惔乎其無陽春氣像也。伏想我王太子殿下㷀㷀在疚。撫弧辰而感草暉也。其霣廓如新。顧何如哉。嗚呼慟矣。</text>
<title>興國寺。國泰平民安樂官無事頌禱辭。</title>,<text>如是我聞一時佛。慈航普濟。覺筏指迷。是以檀越之報。苽豆不爽。古今衆生歸命之所無疑也。竊惟靈鷲大伽藍。天神降而國師刱。道隆三界。法象之宗仰已久。劫閱千載。靈神之孕毓弘多。况際郡號載復之日。詎靳道力嘿佑之澤乎。自顧斗筲微才。猥膺草創新務。分百里之憂而載馳載驅。借三宿之緣而爰居爰處。明將赴莅。益重民社之責。夜先齋宿。思獲神明之佑。所持狹而所欲奢。縱愧道傍之穰田。厥靈爀而厥理昭。亦有廟中之禱醫。玆將檀香一炷。恭祈蓮臺八庵。所願乎上者。國家泰平。所願乎下者。民生安樂。所願乎內者。身家淸凈。所願乎外者。邑事成規。惟四箇之至願。乃三字之貞符。伏願諸大佛。歆格而垂裕焉。</text>
<title>九月二十七日。卽故子乘化後百日也。因此屬興國寺僧應龍堂鳳柱。供行佛事。坐想齋供。心緖忉怛。搆數語以自抒。</title>,<text>嗚呼。父子之親。天彜之至情也。苟曰有福田利益之事。子何擇於親。親何擇於子也耶。嗚呼。汝天姿德善。居家而篤孝友。處世而克忠信。重之以識足以語種績。才足以需盤錯。人方賀我有賢胤。而吾亦自信其門戶有托矣。夫何頃年。榦公南遐。潛受不服之中。而寢成彌留之祟。於是始使我慮汝以恃疆壯而忽將攝。所以尋常書面。嚴甞掩慈。盖其憂之也深。故言之也切。汝必知之矣。及汝搬寓嶺峽。念汝思親之懷。調病之難。轉益添惱。乃以略干句語。緩汝心而示我素。是果汝大命將至。天誘我衷。嘿回其油然之慈者耶。嗚呼。自汝還故。輒以稍可爲書。雖知爲寬我之辭。而亦庶幾從此回棹。以長我晩年恩愛矣。豈意汝化在六月而聞在七月。忍令白首老爹。抱痛於千里之外耶。嗚呼。十年床玆而涯角居多。殯殮窀穸而哭訣未躬。遂使五十年父子。曾無異於夢中之路人。嗚呼。是孰使之然哉。信覺區區一墨綬。誤人之甚也。嗚呼。明日卽汝乘化之百回也。甞聞佛氏能使寃逝者。薦福而受形。使其言誕妄則已。如果然矣。汝之可惜。足以當之。玆於靈鷲之興國寺。屬闍梨訟汝之寃。冀汝蒙佛力而再世亨箕疇之全福。其信然矣乎。嗚呼。</text>
<title>洛原驛。縱筆述懷。</title>,<text>天沕穆其帝則兮。羗垂拱而潛周殷。子惠而丕顯兮。文徽猷而咸和。視如傷又如幼兮。不遑暇於自朝。坱與圠而得樂兮。澤周洽於雨露。儂旣布而還歸兮。惠與子而同之。旣醉酒而飽德兮。招招子而右之。曰蒼生兮同樂。詔僕夫使前驅。前路日斜兮。靑山半紅顔。樂莫樂兮丹綸十行。展與君盡醉兮。天恩民樂在此一杯前。</text>
<title>使衆堂賦 幷引</title>,<text>使衆兩字。寔出於上之使下也以道。下之事上也以忠。故古昔聖人。使民以時。節民以禮。而民忘其勞。事其上。如手足之捍頭目。嗚乎。今此遐陬。能以禮使衆。故獨此堂以此名之。不覺正襟而對越。謹擬班孟堅古賦軆一首。以識其意之萬一云爾。符玄契于穹窿兮。詔天吏使奉行。派道源而萬散兮。正方隅於常經。難名言于浩蕩兮。順軌躅於夐冥。赫厥靈而誕作兮。昭萬品而彙征。人於間而眇然兮。分位序於三等。地軸列於蝸角兮。酌宿躔而孚功。古有聖而作則兮。烹小鮮於萬方。時有賢而保乂兮。如推車而共奬。順帝則而仰軌兮。尊卑分於霄壤。窒慾浪於衆生兮。駑服於轆鞚。能載舟而覆舟兮。持柁者之方向。蝟如集而蠅亂兮。繄不遑於獨聦。執左契於墨綬兮。亦上應於列星。虞瑞班於明德兮。漢盖章於循良。紛上行又下效兮。速致郵之傳命。何昔人之不齊兮。繽臧否之錯綜。或戒刀而致治兮。或笞菜而簡政。圖厥政於仰答兮。考成效於衆情。不飢寒又不咨兮。乃上瑞於家邦。先吾心夫味道兮。得志符於使衆。昔聞楊之法言兮。正輿情者先正。如一身之運肢兮。如萬目之從綱。靡不合於繩墨兮。入吾彀而西東。往古徠而幾人兮。使下風而扶上。</text>
<title>韓將軍古廟賦 幷引</title>,<text>余甞慨夫忠義勇敢之士。生于巖穴草茅之間。不幸遭冦亂之會。有能奮義立節。其豊功偉蹟。足可以銘彜鼎而紀太常者。未獲收錄於勳策之府。而終歸於梁楚之諺而止。豈不可惜之甚哉。此昌黎所以不能爲廵遠獨立一傳。而發千古志士之歎者也。余莅慈仁之明年。得聞天中日。土人盛備儀物。往祭于韓將軍之廟。詢其由。則曰龍蛇之亂。縣人有韓宗愈。與其妹以花冠綵舞之戱。誘賊于柳池之上。衝擊屠夷。水爲盡赤。而仍幷殉焉。後人慕而祀之。嗚呼壯哉。余喜採古蹟。今又得一事也。賦曰。撫龍門之老桐兮。非獨政能其姊亦烈女。氣崢嶸又鍾韓兮。匹美乎千載之儔侶。彼許友而此殉國兮。事又不可同年語。慨堙沒而無聞兮。獨留一片血石臨芳渚。日端陽之良辰兮。令人却憶沅湘。楚靈剡剡其夕降兮。村翁駿奔椒桂醑。歷曠世而相感兮。嗟余筆之不能如杠巨。睠到天之嵯峨兮。魂來魂去長相與。揭花竿而招招兮。人神一理無間阻。我願將軍之英魄兮。千秋萬歲垂冥佑於妥靈之所。民安康而糓穰兮。年年苾芬無愆擧。</text>
<title>己丑三月初九日政。咸安郡守移拝。意外天恩。矜懼之情。先於感祝。吏校齊人。面面悽悵。有哽咽不成詔者。余亦一倍缺然也。</title>,<text>至人以天地爲缺陷界兮。安得圓滿長如意。悲歡吊賀相隨而不離兮。一是其風萬吹異。加官增秩有隕自天兮。喜極如吾恰恰地。夫何盈庭鴈惜離羣兮。語不成腔淚相視。朝暮周旋今幾半歲強兮。情竇不隔官與吏。知爾一生飽經此境界兮。云胡偏倍傷心事。長吁短歎寓詩以自遣兮。摑血條痕一一字。君不見錦坊兒女慣別離兮。送往迎來誰復記。</text>
<title>故廵相金明鎭卒逝後成服前一夜。布政司前金公先大人碑石。有聲如洪鍾巨雷。聞於一城之內。平朝聚觀。碑之全軆汗流沒沾。經屢日不乾云。余歎曰金相公受氣逈凡。形漸魄聚。其賢子旅化之際。其慘絶寃惜。無間於人理。因其憑依之物而現其靈泄其慟。亦常也非訝也。感賦。</title>,<text>盈天地間惟二氣兮。得其粹且全者爲大人。寓形宇內或百年之久兮。修鍊爲純剛至正之神。物無長存而無澌盡兮。中有不隨滅不隨淪。君不見布政司前一片石兮。胡爲乎有聲如雷有汗通身。時則有若賢子是似召兮。怪來風雨摧奪棠花一枝春。靈亦無奈其脩短何兮。忍令丹㫌素紼明渡琴湖津。聲這是號痛汗這是淚兮。嗚呼孰云人死無知不可眞。</text>
<title>舍弟宅兆不利於風水之說。將欲移窆者已有年所。擬求得貞穴緬襄。而食息間在心。魔強理弱。拖至于今。永侄間得吉地。以爲緬奉而離㐫就吉。心實快爽。但玄和再世。未得臨洩一痛。悠悠蒼天。此何人斯。爲述輀謳一則。以灑衰淚。</title>,<text>永之東雲之下兮。嗟予弟十二年衣履攸藏乎而。零丁一塊肉至于成立兮。解令渠爺軆魄緬就於吉岡乎而。有兄如吾不如無之久兮。夢坐千里外笑語平常乎而。忽憑南飛鴈得其槩兮。淚和窓前凍雨滂滂乎而。嗚呼玄和不可復世兮。孰云知夫我心悲傷乎而。</text>
<title>蘆花墓賦</title>,<text>夫何一佳人兮。步下洞庭之波。璫以明月之珠。裙以纖雲之羅。酷娉婷又褭。未知魯男子見之以爲如何。屬耆卿使定價。認匪人而伊花。嫌芙蓉之紅肥。羞牧丹之繁華。歌楚楚而曲終。覿髣髴於蘆漪。汀洲間而雪色。霜月夜而天姿。紛旣有此麗質。又重之以內美。圓扉夕兮淚覲。思百身其焉以。蘭胡然而替爺。嫈所願則爲婢。遵南浦而洗粧。暎明媚於秋水。雲其尤而雨殪。蝶則生而蜂死。將受膚而涅墨。繞蘇項於柔指。羌一轉而嫁禍。在王孫其奚恥。獰威霽於太守。能事畢於娘子。嬌花移而寸草。孰云重夫生男。珠丸轉於掌上。花價高於江南。琵琶咽以竹枝。幾荻秋於潯陽。虞姬原而草沒。綠妓山而珠藏。巴僮慧而話古。指一坏曰蘆兮。山蒼蒼而夕曛。岸瑟瑟而秋枯。征驂逗於乕邱。尙獨題於眞娘。騏雖骨而寶價。梅已査而名香。懷伊人兮不見。詠蘆花而爲綏。搴蒼葭而柄揭。滴白露而毫滋。曠百世而相感。曰娘娘其知否。荒㙜寂於卓薛。錦坊空於樊柳。蘆之魂兮不死。倘飛鴈之含采。香雖埋於短阡。名則播於粧㙜。非不足於郡誌。賦一篇而徘徊。</text>
<title>工桑所桃花洞武陵瀑下水閣賦</title>,<text>河之上兮廣寒。穆將愉於瑤皇。地前後而顯晦。樓上下而炎凉。雲根屹於洞天。水聲中而華楣。羾亦可而濯可。逝如斯而築斯。曰司臣余摭實。閣胡爲乎取水。天何限於定星。地亦足於山史。昭文德於我后。囿七十猶爲小。自廣成而武陵。莫非濱於封表。松無數於欝蒼。壑亦爲之窈窕。靑山響以白瀑。下有洞曰桃花。籠三淸之日月。專一區之烟霞。疑淸秋於五月。以有水之故也。滕臺湖而共秋。竹樓瀑而宜夏。龍樓晏其衮汗。庶吾王之無暑。三庚熾於碧瑣。萬機勞於丹籞。國有臺而時觀。往諧僉曰垂哉。蟾宮斫而桂枝。鰲極戴而蓬萊。脩樑煥以六偉。不日成之靈㙜。見眼前而突兀。臨水上而崔嵬。肇錫汝以嘉名。煥乎其有文章。軒吹凉於鑑湖。檐學雲於銀潢。天門邇而降趾。節勞逸其在玆。風南熏而樂康。露金盤而承滋。登斯也而水哉。足一暢於臨觀。賢人過而聽松。特地勝而幽蘭。宜鼓琴又詠詩。此皆水之所助。黃驪河而聖運。白鶴觀而仙語。昌辰有此別舘。度一遊而一豫。流峙間而佳境。宵旰餘而休暇。我儀圖夫水閣。縹緲然又蕭灑。</text>
<title>養竹賦</title>,<text>歲靑駒之維夏。茝園老子步逍遙於琴堂之下。周遭數畒雜卉苯䔿。中有叢竹零丁數本。惜淇園之猗猗。乃受困於蓬蒿。侯無眼於區別。認有待於逢遭。爰命官僮鏟滌薈蔚。䟽其間封其下。不半晷而功旣。於是携彭澤之樽。閱渭川之譜而顧左右曰。攬卉木之品題。萬不同於今古。梗枏出於鄧林。美則美矣。梧桐生於岐峀。萋復萋而。昔我香山先生有言竹似賢。君子人多樹之。豈非節能抗於風霜。材用中於笙竽者乎。處之可以資高人嘯詠。出之可以贊中書摹謩。是以志在定遠者。折之爲射四之矢。心存傳古者。剖之爲籍六之編。矧墨胎之淸派。扶大義於殷天。知能呼之以君。猗晉時之七賢。何後人之齷齪。視凡卉如無異。筐篚者而見賤荊棘中而棄置。嗚乎。蒼浪之象篠簜之貢。其將不復見於今日乎。念伊昔余管桑。知愛惜於樹木。曾東遊而泛桃。又南來而以桂。如何遜以梅花爲公事。若安仁惟桃李作家計。官有園而日陟。固衆芳之所在。庭穉菊而手裁。沼妙蓮而躬漑。花參差兮媚眼。匪余心之所尙。曰旣有此庭實。何所獨無愛養。若有情於感遇。已相符於虛心。琅玕熟而鳳啄。爽籟發而龍吟。君無遑曰竹樓。佇後來之同志。遂乃負手徊徨。不知山日之西墜。</text>
<title>皇朝八賜賦</title>,<text>歲在龍蛇。南風不競。孤城沉版。太阿倒柄。于斯時也。倘微佑宋之天。孰能扶漢之命乎。惟忠武李公。起自南服。大興舟師。爨睢陽之骸。投晉河之巵。占地水於潛龍。謀戰艦於神龜。佛積山血雨初霽。未央宮捷書交馳。於是弛丙枕之宵旰。整東土之冠裳。乃按要衝。特設關防。右挾閒山。前臨鷺梁。統三道爲元帥。曰有仗於寵光。猗歟我大明神宗皇帝。旣傾全國之威武。繼降八賜之恩章。一部印信二口龍釼。存爲都督隨身之利器。三面戰旗一雙乕牌。留作危時臨陣之長物。淸笳咽以落梅。佇三捷於一月。旣有隕而自天。孰曷敢於越厥。是知丹書所在。鬼魅遁藏。天日之照。氛祲消滅。於乎休哉。使我東方再造區宇。伊誰之賜也。矧八件之逈異。出尋常之至意。詠於詩而周但心貺之彤弓。載諸史而漢惟禮遇之釼履。顧我東之獨得。等百世而無比。卽惟曰盟帶礪之鐵券。謹梯航之瑤圖。何侵尋於日月。撫昔事而興吁。鋩胡爲乎碧澁。旆亦隨而紅渝。講大義於春秋。曰爾愛其羊乎。</text>
<title>望見盃山。重憶朴廩隱有作。</title>,<text>睠天王之偃蹇兮。鎭伽倻之雄都。邐平岡之蜿蜿兮。歷周原之膴膴。朋精粹而孕毓兮。産必奇於兒孫。探珠賴於海窟兮。拾桂英於天門。陟南山而岐予兮。盃之下兮窈窕。方有事於玉梳兮。又明證於華表。宛金釵之落地兮。俾祗靈使慳秘。曰獨有此相眼兮。撫石凾而嘻噫。朝將試以越詹兮。果昨見之不謬。嗟廩隱之不在兮。信吾言其疇復。亂曰。鍾期已去。惠子不來。世無知我。亦已焉哉。</text>
<title>泗上仲春作</title>,<text>月春仲之泗上兮。步逍遙余丞廳。花經雨而敷紅兮。木滋露而葱靑。遊絲縈以野馬兮。百鳥鳴其嚶嚶。夫惟陽春之澤物兮。以至陰崖寒谷莫不爭榮。羡萬彙之得時兮。哀民生之多艱。固不堪於徵求兮。矧敢多於猾奸。弄潢池之亦子兮。冒自速於宜頑。忽簡書之星馳兮。竊獨遇此▼((歎-欠)+央)掌。病膏上與肓下兮。非余才之攸長。諒難眠於夙夕兮。亦服念於旬時。悶汝氓之無辜兮。事不諧而徒罹。在王章而難逭兮。曰懲勵而誅之。怵孺子之匍匐兮。心乎愛而莫助。本同包於民物兮。一是春而貽阻。散十分於湘亭兮。慨空言之無補。昔余服之修姱兮。收天下於肺腑。感時物而興吁兮。樂萇楚之無知。睠古自而思㱕兮。憫己田之荒菑。乨曰。遠庖厨良有以。今之人惟錢已。</text>
<title>省掃廩巖儲廩兩局山所。念余曾年兩所省拜。不半日而周。今焉窮日之力。甚矣之歎。又如是耶。夜賦。</title>,<text>睠彼白雲之峻極兮。扶輿融結淵乎富哉。鳳舞龍飛西華爲石廩兮。偃蹇若有所須而徘徊。淸淑之氣鍾英而毓靈兮。洵乎淵海生珠鄧林産村。中有雙岡對峙乎艮巽兮。宛轉如玉樓羣仙拱揖回。寔我先考妣攸藏之所兮。行路指點爲吳君子夜臺。靑烏氏玉龍子雖不可信兮。福善禍淫天道有由來。嗚呼小子不肖無狀兮。至今猶是失乳幼孩。憶昔零丁孤苦銜卹而自力兮。治墓道樹塋域多不能殫哀。爰置丙舍數椽守塚三戶兮。以之具香火禁樵牧略備無頹。念立揚之顯親兮。遂乃馳騖於靑紫之堆。旣竣嶺海之頒賑兮。㫌被四郡之恩催。曾日月之幾何兮。倏丹槁而黧皚。彭澤之舟搖搖而輕颺兮。遼陽之柱依依其崔嵬。曰兩所之展省兮。閱屢歲而今纔。嗟典刑之莫覯兮。恫孺慕之難裁。楸於焉而老蒼兮。石將欲乎莓苔。㱕而觀夫春雨室兮。又胡爲乎瓦脫而茅開。諒自我而久矌廵審兮。曷尤人以不善掌該。明發不寐有懷兮。俯仰噓唏心焉如摧。以言乎忠兮。報答蔑消埃。以言乎孝兮。憾恨難擧枚。然則如之何其可也兮。顧有一片靈臺未全灰。挽西崦之桑楡兮。鋤良田之草萊。奉先訓而周旋兮。庶免醜於唾咍。指臨履而戰兢兮。但言全不全不言才不才。因彷徨而起舞兮。認餘地之恢恢。</text>
<title>輓申室從姊氏</title>,<text>嗟予姊之賢淑兮。辮貞蘭而爲姿。幼時習於女則兮。適人稱夫婦儀。天難諶於福善兮。何命道之多崎。旣文令之喪耦兮。又莊姜之無兒。持門戶而自力兮。謂喫着之足支。固無待於外也兮。亦何苦而求之。然其志也足淚兮。聞佛氏之慈悲。積現在之修行兮。佇來世之報施。凡民有而往救兮。殫我勞而無辭。今奄忽其乘化兮。指西天而爲期。門開閉而不壞兮。路康莊而靡虧。顧幽明之永隔兮。令白首余齎咨。允人理之葡蔔兮。奈天行之乖離。念班行之九從兮。㷀獨存此一枝。宮懷舊於魯靈兮。石無徵於仇池。認不悲之無幾兮。又何必慽慽乎自貽。</text>
<title>近得伏聞大行王后山陵定于淸凉里。不勝歡祝。故謹述一篇。幷引</title>,<text>某年秋不忍言不敢道之禍變。春秋不討不書葬之義。旣無可講之地。則其所萬分一自盡者。只在乎 陵隧如禮而已。而禮月已過。因山無期。凡爲我東臣庶者。孰非一日而有一日之痛迫。二日而有二日之痛迫哉。顧此厚蒙恩造。尤倍常品。每一攀號。穹壤莫逮矣。近因京奇伏聞山陵完定于淸凉里。從此而神理有慰安之日。臣分有瞻依之所。痛霣之餘。又何等欣祝也。謹效敷陳之軆。庸寓哀慶之忱。藐兩間予中處兮。道事一於生三。恩難名於覆載兮。事莫狀於言談。蟾蜍食夫太淸兮。胡時運之孔慘。綱墜地而義晦兮。痛彌穹而哀含。雲輧邈以貳極兮。廓㷀獨於諒闇。遵無憑於禮限兮。路險又巖嵁。何八域之孔博兮。曾一坏之靡堪。泣深山之婦孺兮。自東北而西南。顧一介之斷斷兮。德泰岳與滄潭。思糜粉而莫效兮。指湯火而猶甘。天在上而戴頭兮。生一日猶心慚。奄玆冬之遒盡兮。負大何其疇擔。鼃有信於日邊兮。質淸麓而神參。龍巒秀而準備兮。烏訣秘而搜探。諏良辰其有期兮。佇玄宮之攸覃。旣封樹之得所兮。寓瞻依之的諳。諒一哀而一慶兮。聳菲忱其靡戡。瞻廞儀之儼成兮。解隱憂之昏酣。佇來世之秉筆兮。炳春秋之書函。嗟報答之無地兮。庶殫節於震男。</text>
<title>金生琮鉉去後。賦得二十四韻遣情。奉呈石醒詞伯。</title>,<text>酌金罍余自寬兮。送阿彧之餘思。驛西原而路掛兮。鴈南浦而帆遅。羌曰留而曰歸兮。我遠又此將之。諒不見之爲愈兮。認乍合而旋離。自余遇夫石醒兮。知乃家有琮兒。心乎愛而不忘兮。勖爾行之靡。阿兄秀而不實兮。我寧欲乎無辭。琴堂寒而歲暮兮。兩形影於天涯。屠蘓釀以慶酌兮。稍稍備夫庭儀。淸心夕其繞膝兮。大衙晨惟含飴。儼三世於兩家兮。溢謔浪而愉怡。尠圓滿於缺界兮。各有故於言私。橋雲靑而路指兮。草暉紫而心馳。飜生惱於老懷兮。一燈夜而三詩。人生足於別離兮。又之子之臨歧。在乃爺惟莫遏兮。矧於我而何爲。拚笏牙而悵顧兮。以何物而贈持。貽彤管而共弟兮。遺木綿使奉慈。惟任之焉而已兮。兩衰翁而三嘻。烏哺母而下上兮。鳳戀雛而差池。慚無德於裕後兮。佇勿墜於裘箕。家聲舊於嵩陽兮。嫡源發於湖湄。何自苦於暫別兮。蔭子葉與孫枝。天湖嶺而鴈度兮。喜消息於他時。</text>
<title>時擾近頗向息。今見京奇。則砲擾又作關東諸邑云。天涯嫠婦之憂。其將何日可已耶。援筆自遣。</title>,<text>拂長釼而倚雲兮。南風不競可奈何。九十日春晴景少兮。一千年事亂時多。南征壯士歸未幾時兮。又何東人之子奔波。聞府檄之星馳兮。未知淸談廟謨做甚麽。以粱肉而治亂兮。吾見無時祛沉痾。髮白心丹天一涯兮。無補隴頭之悲歌。問家室之蒼茫兮。隨風散蔓如藤蘿。指春狼而洞陰兮。乃孔路而靡他。前有封狐之隳突兮。後有長蛇之磨牙。鴈迢迢而魚沉兮。援今較前非同科。方鼎沸於接壤兮。借問淸凈在阿那。一公私而懊惱兮。不如滿引大白長聲哦。</text>
<title>鳴鳳軒賦 幷引</title>,<text>鳴鳳軒者。智島郡養士齋西便室。使處學徒肄業之所也。屋後主山名鳳凰。似有不偶然者存於其間。故感賦一篇示學者。維歲之春。智湖太守杖屨逍遙於郡西之養士齋。奐乎美哉。結搆伊新。招諸生而語之曰。齋不可無名。盍各敷陳乃惟。曰齋在鳳凰山之下。此宜鳴鳳以名軒。昔成周之養士。鳳凰鳴于岐山。覽之可爲世瑞。聽之又生堂顔。君子國而必出。有鳳雛於此間。以非鳳而諭鳳。其有思於太守。堂襟集而聽鹿。壁經秘而藏酉。賀見鳳而聞鳴。吾將躋夫仁壽。</text>
<title>自遣賦</title>,<text>粤以丁酉之年建未之月。淹觀南州之務。遽遭西河之哭。顧奈身縻五斗。坐令膓斷九曲。惟以事後音書。追想家裏爻象。堂則白髮偏慈。哀哀垂盡。廬而血淚三孤。欒欒難狀。事在新寓之初。時又長霖之際。借穴安得無憾於心。渴葬亦非獲已之勢。然而坐在千里。言之無益。只自裁抑五內。忘之爲貴。奄時序之嬗變。尙寒威之凜畏。遂乃深卧一室。稍能理遣萬變。忽見西來之書。間過東峽之緬。玄和再世而聞之在後。白首臨風而望之無及。以其強制之膓。自然無聲之泣。意緖垂繹而復亂。情瀾乍晏而旋激。燈而無由喚睡。夜寥寥而徒增作惡。嗚呼。隱痛難名。至情無文。爲人父而止慈。嗟予子之愛親。奄一逝而莫追。天胡爲乎此忍。雖形影之永閟。庶名德之不泯。輸忠勤於拓嶼。著行義於居鄕。淵冰戒而獲全。蘭玉秀而遺芳。獨未滿於知命。亦所欠者逆理。歸以觀夫古今。有同遭於人己。伊誰慟於陋巷。獨不見乎嬴博。齊彭殤於一指。何莫學夫莊達。於是情根縮蔓愛刀斂鍔。五皷作而東方欲白。</text>
<title>述懷賦</title>,<text>古人於幽愁憂懣之來。多有述作以抒衷腔。如屈三閭之離騷。庾開府之詞賦皆是物。而雖所係之大小不齊。其所以見志一也。今余所遭四郡事。未知人以爲如何。而反身自求。實無致此之由。乃所謂橫來也。卽無論現狀之悚凜。未勘之浩穰。言念一平生小心謹愼之餘。遭此薰蕕同㱕之厄。雖謂之幽愁憂懣。非過語也。思所以自寬之方。惟吟哦歗歌。爲差強人意。聊此述焉。非敢效古人之嚬也。惟以言自家之志云爾。睠首陽之秀碧兮。孕精粹而揚靈。根一樹而散萬兮。猗柯葉之靑靑。奈受氣之不齊兮。慨余家之零替。來何遅於百年兮。澤亦斬於五世。昔吾先子之篤於忠孝兮。謂有故於靈醴。金門晏其大隱兮。卷蘊抱於康濟。撫髧髧其覽揆兮。佩小子以貞符。衣我以九畹之蘭兮。裳我以秋水之芙。紛旣有此姱服兮。恐汶汶之或汚。始以在罇之玄酒兮。遂爲出水之明珠。荃揆余之中情兮。指黃昏而爲期。金不問其出入兮。繡桑園之新絲。于斯時也皷一吻則卓氏之山可坐而運兮。瞬一目則波斯之海可立而移。然吾有所受於君親兮。忍而不能爲玆。敉陶公之能散兮。慕老氏之守雌。肇發軔於桃源兮。又一轉而慈麾。覽巴陵之勝狀兮。登枕海之高樓。歷智麗而眞益兮。一串貫夫八州。持淵水於國計兮。若痼癏於民憂。請息交於孔方兮。窃獨愛此無求。孰云屢典郡邑兮。無負郭數頃田。吾將以陶元亮之㱕爲㱕兮。吾將以楊伯起之傳爲傳。諒無愧於屋漏兮。匪可易於貪泉。何世路之孔艱兮。乃有今日之橫來。鳳凰化爲鴟鴞兮。和璧忽其蒙埃。哀身名之敗裂兮。逋藪又其垓心。靜言思而寤擗兮。猶未知昨非而是今。雖九死而靡悔兮。所賴達人之知命。元吾道之不容兮。澤無水亦何病。誶曰。鷄猪酒糆。逢着則喫。生老死病。時至而行。自有百世楊子雲知我。吾何必屑屑焉鳴其不平。</text>
