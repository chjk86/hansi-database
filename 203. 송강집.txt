<title>秋日作</title>,<text>山雨夜鳴竹。草虫秋近床。流年那可駐。白髮不禁長。</text>
<title>平湖堂二首</title>,<text>宇宙殘生在。江湖白髮多。明時休痛哭。醉後一長歌。遠岫頻晴雨。漁村乍有無。孤舟一片月。萬里照平湖。</text>
<title>別退陶先生</title>,<text>追到廣陵上。仙舟已杳冥。秋風滿江思。斜日獨登亭。</text>
<title>祝堯樓</title>,<text>去國一千里。天涯又見秋。孤臣已白髮。獨上祝堯樓。</text>
<title>滌襟軒雜詠三首</title>,<text>冠嶽晴雲何物得長閒。浮雲亦多事。飛揚遠水邊。起滅長空裏。平郊牧笛人間足是非。世上多憂喜。牛背笛聲人。天遊吾與爾。前江漁唱歌起蓼花灣。江童理漁罩。幽人初罷眠。落月隨歸棹。</text>
<title>棲霞堂雜咏 四首</title>,<text>松窓倦客初驚睡。中宵獨倚窓。無端萬壑雨。十里度前江。書架仙家靑玉案。案上白雲篇。盥手焚香讀。松陰竹影前。琴軒君有一張琴。聲希是大音。大音知者少。彈向白雲深。藥圃造化生生意。春天一雨餘。從來有道骨。不必養生書。</text>
<title>息影亭雜詠十首</title>,<text>蒼溪白石細熨長長練。平鋪漾漾銀。遇風時吼峽。得雨夜驚人。水檻觀魚欲識魚之樂。終朝俯石灘。吾閒人盡羡。猶不及魚閒。陽坡種瓜身藏子眞谷。手理邵平瓜。雨裏時巡圃。閒來着短蓑。環碧龍湫危亭俯凝湛。一上似登船。未必有神物。肅然無夜眠。松潭泛舟舟繫古松下。客登寒雨磯。水風醒酒入。沙鳥近人飛。石亭納涼萬古蒼苔石。山翁作臥床。長松不受暑。虛壑自生涼。平郊牧笛飯牛煙草中。弄笛斜陽裏。野調不成腔。淸音自應指。斷橋歸僧翳翳林鴉集。亭亭峽日曛。歸僧九節杖。遙帶萬山雲。白沙睡鴨風搖羽不整。日照色增姸。纔罷水中浴。偶成沙上眠。仙遊洞何年海上仙。棲此雲山裏。怊悵撫遺蹤。白頭門下士。海上仙。指河西。</text>
<title>飜曲題霞堂碧梧</title>,<text>樓外碧梧樹。鳳兮何不來。無心一片月。中夜獨徘徊。</text>
<title>遙寄霞堂主人 金公成遠</title>,<text>骨肉爲行路。親朋或越秦。交情保白首。海內獨斯人。</text>
<title>贈金君瑛 二首</title>,<text>積雪留歸客。松黃煖夜杯。十年如逝水。逝水不重來。步武辭靑瑣。茅茨對碧山。行藏醉醒裏。蹤跡是非間。</text>
<title>宿松江亭舍 三首</title>,<text>借名三十載。非主亦非賓。茅茨纔蓋屋。復作北歸人。主人客共到。暮角驚沙鷗。沙鷗送主客。還下水中洲。明月在空庭。主人何處去。落葉掩柴門。風松夜深語。</text>
<title>懷河西</title>,<text>東方無出處。獨有湛齋翁。年年七月日。痛哭萬山中。河西一號湛齋每値仁廟諱辰。前期携酒入山。醉後號哭無節云。</text>
<title>訪重興寺</title>,<text>一別重興寺。悠悠二十年。靑山猶舊色。白髮已蕭然。</text>
<title>題三角山龕</title>,<text>寺在三峯外。懸崖第幾層。山中正積雪。盡日不逢僧。</text>
<title>逢僧寄栗谷</title>,<text>折取葛山葵。逢僧寄西海。西海路漫漫。能無顔色改。</text>
<title>紫竹杖。送牛溪。</title>,<text>梁園紫竹杖。寄與牛溪翁。持此向何處。坡山雲水中。</text>
<title>寓居東郊。主人不在。</title>,<text>古木棲寒鵲。空堂無主人。東村老桃發。又送一年春。</text>
<title>洛下。逢金希閔 克孝 書贈。</title>,<text>土窟留連飮。于今十一年。容顔各衰換。懷抱尙依然。</text>
<title>去國</title>,<text>去國魂頻逝。傷時鬢已秋。終南一千里。歸夢幾時休。</text>
<title>竹林家對月</title>,<text>舊歲靑天月。迎之白玉堂。如何東嶺影。照此竹林觴。</text>
<title>楓獄道中遇僧</title>,<text>前途有好事。僧出白雲間。萬二千峯樹。秋來葉葉丹。</text>
<title>江亭</title>,<text>日夕江風起。波濤自擊撞。山翁睡初罷。忽忽倚虛窓。</text>
<title>絶句</title>,<text>嶺海無消息。風塵有是非。一生長作客。萬事獨關扉。</text>
<title>月夜</title>,<text>隨雲度重嶺。伴月宿虛簷。晨起解舟去。麻衣淸露霑。</text>
<title>題雪梅詩卷</title>,<text>片片窮簷雪。刀刀萬壑風。僧來無一語。燈火五更中。</text>
<title>統軍亭</title>,<text>我欲過江去。直登松鶻山。西招華表鶴。相與戲雲間。</text>
<title>靈泉窟</title>,<text>萬古靈泉窟。三天小洞門。窓前巢翡翠。簷際宿歸雲。</text>
<title>萬師臺</title>,<text>南溪沐余髮。更上萬師臺。服食從渠住。時看羽客來。</text>
<title>金剛山雜詠</title>,<text>穴網峯前寺。寒流對石門。秋風一聲笛。吹破萬山雲。</text>
<title>題山僧軸</title>,<text>曆日僧何識。山花記四時。時於碧雲裏。桐葉坐題詩。</text>
<title>示李敬賓 二首</title>,<text>溪寒景賢院。月近喚仙亭。釣罷携餘興。沙頭有玉甁。小築臨溪上。幽懷寄竹林。淸風夜半起。草屋奏鳴琴。</text>
<title>聯句</title>,<text>秋雲低薄暮。別意醉中生。河西 前路崎嶇甚。相留多少情。</text>
<title>卽事</title>,<text>萬竹鳴寒雨。迢迢江漢心。幽人自多事。中夜獨橫琴。</text>
<title>村居雜興</title>,<text>年年禾滿野。處處酒盈蒭。肯泣楊朱路。寧悲宋玉秋。</text>
<title>竹樓聯句</title>,<text>卜夜開情飮。靑燈映竹樓。而順 醉歌如有助。高處碧雲留。</text>
<title>大岾。逢崔 希稷 棄。二首</title>,<text>山村酒初熟。千里故人來。寸心論未盡。庭樹夕陽催。久病交遊廢。柴門風雪撞。山家有勝事。歲晩酒盈缸。</text>
<title>萬日寺獨坐</title>,<text>有客身多病。棲棲湖海間。蒼茫北歸意。風雨滿空山。</text>
<title>贈成重任 輅</title>,<text>勝日携筇出。非關問酒旗。偶然閒問答。多事杏花時。</text>
<title>出城</title>,<text>安危去國日。風雨出城人。離思如春草。江南處處新。</text>
<title>將適鷗浦。舟中有作。</title>,<text>岸樹依依立。江波渺渺平。平生素輕別。於此轉多情。</text>
<title>江亭對酒。次柳郞中 拱辰 韻。</title>,<text>調元雖拙手。把酒卽眞人。富貴今猶在。江天萬柳春。</text>
<title>宜月亭 二首</title>,<text>白嶽連天起。城川入海遙。年年芳草路。人度夕陽橋。夕霏生睥睨。春酒滿觥船。烽火休傳警。王師且壓邊。</text>
<title>戲李都事期男別妓</title>,<text>別路重重隔。愁腸寸寸灰。靑山人獨去。暝樹鳥雙廻。</text>
<title>珍島舟中。奉呈霞翁求和。</title>,<text>三春餘幾日。百歲已殘生。海上煙花老。樽前病眼明。</text>
<title>奉呈煙叟</title>,<text>煙波望不極。日夕思悠悠。愁倚碧梧檻。仙舟何處遊。</text>
<title>盧子平新作小艇于喚仙亭下。要余共登。二首</title>,<text>多事玉川子。亭前具小舟。竹輿時獨出。携酒月中遊。水淺猶勝艇。吾衰尙引杯。今宵有殘月。醉後更登臺。</text>
<title>題山人詩軸</title>,<text>求詩下靑山。無乃僧未閒。歸去閉石室。臥看雲往還。</text>
<title>村居。値誕日感懷</title>,<text>竹日亭亭下。山飆激激呼。今辰會慶節。愁臥老臣孤。</text>
<title>霞堂夜坐</title>,<text>移席對花樹。下階臨玉泉。因之候明月。終夜望雲天。</text>
<title>次林士久韻</title>,<text>雖爲戴帽人。本是耕田者。多少未歸心。海城風雨夜。</text>
<title>題萬壽洞鄰家壁 二首</title>,<text>萬壽名山路。秋風病客來。淸愁同老杜。處處喜徵杯。咫尺家居幷。經年得一來。東墻千挺竹。依舊影侵杯。</text>
<title>題泉源驛</title>,<text>驛樓殘日酒。征馬楚山雲。樓下潺潺水。隨人出洞門。</text>
<title>寄東菴 東菴。許公震號。</title>,<text>南海人長病。東菴月幾圓。梅花一枝夢。獨起五更天。</text>
<title>贈四止翁</title>,<text>四止菴中老。三年病裏人。湖山一杯酒。醉興不無神。</text>
<title>酒席。戲贈竹林守 英胤。</title>,<text>偶爾逢春酒。依然發舊狂。王孫休記憶。醉語大無當。</text>
<title>奉贈君會舊契 二首</title>,<text>世分兼交道。蒼茫二十年。殘生各孤露。白首淚雙懸。世事長含淚。離懷獨對樽。月中三峽水。淸夜不堪聞。</text>
<title>君會送酒。色味俱佳。詩以謝之。</title>,<text>一酌延豐酒。令人萬慮空。何須吸沆瀣。直欲御冷風。</text>
<title>謝使相公來訪 四首</title>,<text>老去病轉嬰。山中久不出。佳期歲已闌。竹裏愁寒日。古峽煙霞滿。空庭鳥雀喧。今朝使華至。童子早開門。落日歸鴉亂。秋天古木昏。山中無過客。十日不開門。天外故人來。他鄕客病久。山妻有好顔。瓮裏開新酒。</text>
<title>別林壻 檜</title>,<text>北獄銜杯客。東床坦腹人。林間對落日。醉後見天眞。</text>
<title>琴嵒</title>,<text>暝色生寒樹。秋聲入石灘。麻衣露全濕。江路月俱還。</text>
<title>淸源棘裏 淸源。江界別號。</title>,<text>居世不知世。戴天難見天。知心惟白髮。隨我又經年。</text>
<title>詠新月</title>,<text>已下西岑否。將生東嶽時。丁寧語風伯。莫使片雲知。</text>
<title>自江都將下湖南。舟中作。</title>,<text>正下蕭蕭葉。方生渺渺波。今當出塞日。誰憶大風歌。</text>
<title>奉贈聽天沈相 名守慶</title>,<text>黃閣淸樽日。門生座主詩。回頭已往跡。白髮共絲絲。</text>
<title>守歲</title>,<text>萬里思君淚。三更守歲心。寧爲夢中鶴。度盡塞西岑。</text>
<title>客館別成重任</title>,<text>曙色依依至。離觴衮衮傾。我心如短燭。垂死更分明。</text>
<title>夜坐遣懷</title>,<text>深夜客無睡。殘年愁易生。當杯莫停手。萬事欲無情。</text>
<title>偶題</title>,<text>雨意初分暝。江光遠帶風。思君數行淚。獨立萬山中。</text>
<title>口號</title>,<text>髮白心俱白。山靑眼亦靑。流年如可駐。鴨水去還停。</text>
<title>贈義州牧</title>,<text>不省公來去。無端自醉醒。雨餘江水漲。今日更登亭。</text>
<title>燕京道中</title>,<text>粉堞圍山麓。淸湖接海天。平蕪無限樹。萬落太平煙。</text>
<title>夜坐感懷</title>,<text>悄悄候虫夕。蕭蕭邊草秋。行宮何處是。孤竹海西州。</text>
<title>夜坐</title>,<text>華月已吐嶺。凉風微動帷。忽忽感時序。悠悠增我思。</text>
<title>途中</title>,<text>逝水正如此。徂年那可停。天機自衮衮。客鬢更星星。</text>
<title>寄瀛洲使君</title>,<text>已誤尋眞計。誰傳度海書。相思一枕夢。山雨杏花初。</text>
<title>夜坐聞鵑</title>,<text>掖垣南畔樹蒼蒼。魂夢迢迢上玉堂。杜宇一聲山竹裂。孤臣白髮此時長。</text>
<title>漾碧亭</title>,<text>滿天星月酒初醒。赤葉黃花漾碧亭。夢裏分明宣政殿。玉旒高拱語丁寧。</text>
<title>書感</title>,<text>鏡裏今年白髮多。夢魂無夜不歸家。江城五月聽鶯語。落盡棠梨千樹花。</text>
<title>宿靑溪洞</title>,<text>年來萬事入搔頭。天外無端作遠遊。偶向石門深處宿。碧潭疏雨荻花秋。</text>
<title>咸興客館對菊</title>,<text>秋盡關河候雁哀。思歸且上望鄕臺。慇勤十月咸山菊。不爲重陽爲客開。</text>
<title>次金判官希閔韻</title>,<text>梅花折寄數枝寒。照徹心肝着句難。何事年年滯京輦。暗香疏影夢中看。</text>
<title>與霞堂丈步屧芳草洲。還于霞堂小酌。</title>,<text>散策芳洲倦却廻。殘花影裏更傳杯。年年南北相思夢。幾度松臺夜半來。</text>
<title>聞鄰友會棲霞堂。以詩先寄。</title>,<text>羣仙聯袂訪仙居。花發碧桃山雨餘。勝事於吾已無分。白頭回處意何如。</text>
<title>次環碧堂韻</title>,<text>一道飛泉兩岸間。採菱歌起蓼花灣。山翁醉倒溪邊石。不管沙鷗自往還。</text>
<title>重尋萬日寺</title>,<text>一龕燈火石樓雲。往事茫茫只斷魂。惟有歲寒雙柏樹。雪中蒼翠映山門。</text>
<title>題學祥詩卷</title>,<text>師住香山二十年。藥爐經卷五更天。人間何事有難了。時遣沙彌一字傳。</text>
<title>大岾酒席呼韻</title>,<text>一曲長歌思美人。此身雖老此心新。明年梅發窓前樹。折寄江南第一春。</text>
<title>行次金堤 二首</title>,<text>六十一塘蓮子花。秋來香盡奈如何。客愁無寐碧城夜。明月滿天涼露多。千里蓬山不可忘。侍臣衣帶御爐香。樓頭蕭瑟碧梧樹。一夜不眠秋氣涼。</text>
<title>詩山客館</title>,<text>不才無補聖明時。老去情懷酒獨知。客路詩山纖月上。黃昏更與美人期。</text>
<title>燕子樓次韻</title>,<text>深夜城南獨倚樓。玉川秋月影悠悠。淸光吾欲美人贈。路斷蓬萊山上頭。</text>
<title>次霞翁韻</title>,<text>幽人忽起尋春興。川上夕陽經短橋。萬樹芳菲煙景暮。野村新酒兩三瓢。</text>
<title>李夢賚家看梅</title>,<text>病後尙餘垂死骨。春來還有半邊梅。氣味一般憔悴甚。黃昏相値兩三杯。</text>
<title>贈鄭宏度兄弟 彦洪彦湜</title>,<text>病起江湖白日長。角弓嘉樹細消詳。榮陽舊好逢聯璧。萬竹靑靑酒一觴。</text>
<title>乘戰船下防踏浦</title>,<text>戰舸張帆截大洋。亂峯無數劍攢鋩。東邊直擣扶桑穴。不用金湯禦犬羊。</text>
<title>運籌軒醉題 自註。族兄梁季溫思瑩爲兵使。余適忝按使。醉作一絶而張之。</title>,<text>兄爲節度弟觀察。南服安危屬一家。坐使妖氛淸海徼。運籌軒下酌流霞。</text>
<title>雲水縣亂竹叢中。見有古梅一樹。</title>,<text>梅花一樹半無枝。標格依然雪月時。休道託根非處所。老兄心事此君知。</text>
<title>次剛叔韻</title>,<text>平波極目夕陽低。醉後松間散馬蹄。回首故園千里隔。一年芳草又萋萋。</text>
<title>北岳。次趙汝式 憲 韻。趙公時爲都事</title>,<text>一別修門月再彎。五雲歸夢五湖間。無人剗却鷄龍北。愁望難通木覓山。原韻岡巒如畫水如彎。湖界蒼茫一望間。恰似重峯三月暮。臨江登眺兩京山。</text>
<title>銀臺直夜。寄洪學士迪。</title>,<text>掖垣風雨夜厭厭。世事羈心白髮添。窓外芙蓉抱香死。五更燈火獨鉤簾。</text>
<title>次朴希正韻</title>,<text>高楼客散夜將闌。歌罷滄浪蠟燭殘。獨釆蓮花何處贈。美人千里杳雲端。</text>
<title>山陽客舍</title>,<text>身如老馬倦征途。此地還思隱鍛爐。三萬六千餘幾日。東家濁酒可長呼。</text>
<title>竹西樓</title>,<text>竹樓珠翠映江天。上界仙音下界傳。江上數峯人不見。海雲飛盡月娟娟。</text>
<title>嶺東雜詠</title>,<text>行裝竊比永郞仙。萬二峯頭碧海前。千樹梨花渾似雪。孤舟又下鏡湖天。</text>
<title>磨天嶺</title>,<text>千仞岡頭一杯酒。朔雲飛盡海茫茫。元戎奏捷知何日。老子逢春欲發狂。</text>
<title>過花石亭</title>,<text>山形背立本同根。江水分流亦一源。花石古亭人不見。夕陽歸路重銷魂。李景臨誤以花石亭一絶。錄爲柳西崖作。朴玄石酷信其說。余明其不然。而朴公不信。余歸考家藏初草。明載此絶。而其編中碧澗亭題下。有松江先祖手筆。明知其錄在松江稾無疑。幷其本草送示玄石。而玄石終不解惑。甚矣其固滯。曾以此說。告於尤菴先生。先生笑曰。此作明是松江作無疑。景臨後生。誤錄何怪。仍誦水流無彼此。地勢有西東之句曰。古亦有如此句法。右丈巖所錄。</text>
<title>白參贊仁傑 挽詩</title>,<text>孤忠一代無雙士。獻納三更獨啓人。山嶽降精生此老。歸天應復作星辰。</text>
<title>挽友</title>,<text>人說人間勝地下。我言地下勝人間。左携栗谷右君望。半夜松風臥碧山。</text>
<title>送金參判重晦朝京名繼輝</title>,<text>世事蕭條不可言。郭西風雨掩重門。新霜已着經秋鬢。薊水燕雲又送君。</text>
<title>權都事 用中 來訪</title>,<text>索居窮巷少人尋。紅葉窓前一膝深。何意江南舊都事。夕陽鞍馬到荒林。</text>
<title>寄示牛溪</title>,<text>禁掖何年捧玉音。白頭三宿小臣心。平生欲止陶公酒。每到愁時淺淺斟。</text>
<title>題龍頭會軸 先祖爲左贊成時。政府三公及左右贊成。俱是文科壯元。幷經典文衡成兩館提學。故刱設龍頭契軸。一時稱爲盛事。丈巖所錄。</title>,<text>五學士爲五狀頭。聲名到我不相侔。只應好事無分別。等謂當時第一流。</text>
<title>醉題鄭相芝衍 宅</title>,<text>塵中豈識今丞相。醉後猶呼舊佐郞。握手前楹談絶倒。終南山色送靑蒼。相公曾與先公。同在銓曹。爲下僚。</text>
<title>寓居桂林亭榭</title>,<text>秋雨荒臺鬼燐靑。古龕無主草冥冥。年年歲歲王孫恨。散作虫音夜滿庭。</text>
<title>東岡送酒</title>,<text>岡翁菊酒遠題封。色奪秋波泂若空。曉對雪山開一盞。坐令枯骨起春風。</text>
<title>讀老杜杜鵑詩</title>,<text>淸晨詠罷杜鵑詩。白髮三千丈更垂。涪萬雲安一天下。有無何事苦參差。</text>
<title>次藥圃韻</title>,<text>壯歲從公直玉堂。玳筵銀燭興偏長。如今共把天涯酒。時事茫茫鬢髮蒼。</text>
<title>漢京寒食</title>,<text>嚴城樹色曉蒼蒼。殘月依微在屋梁。愁裏一春門獨閉。落花寒食意茫茫。</text>
<title>舟中謝客 先祖一日渡臨津。先有二客在彼岸。及船到泊。二客進前相揖。各通姓名。乃曰。吾輩在此。望見尊儀度不凡。私相語曰。成牛溪歟。閔持平歟。及此相對。始覺吾輩所料之錯云。故卽吟此絶而謝之。丈巖所錄。</title>,<text>我非成閔卽狂生。半百人間醉得名。欲向新知說平素。靑山送罵白鷗驚。</text>
<title>送奇伯魯 孝曾 歸南中</title>,<text>君歸正及梅花動。折取當窓第一枝。寄我洛城殘雪裏。故鄕消息故人知。</text>
<title>題學禪詩軸二首</title>,<text>下山經歲憶山詩。惠遠襟期支遁詞。蹤跡似雲紛不定。纔看北出又南之。袖裏依然海上詩。相逢今日白雲詞。年來濯髮扶桑計。一葉扁舟任所之。</text>
<title>用韻贈山僧</title>,<text>一病江南故國遙。久無車馬渡溪橋。時時乞句山僧至。莫道柴門太寂寥。</text>
<title>別藥圃</title>,<text>西海行旌過竹州。亂山關樹夕陽愁。離心正似芭蕉葉。秋雨山中夜夜抽。</text>
<title>道逢丐者</title>,<text>夫篴婦歌兒在背。叩人門戶被人嗔。昔有問牛今不問。不堪行路一沾巾。</text>
<title>偶吟</title>,<text>年來不讀養生書。萬事都忘醉夢餘。家近華山靑入座。閉門終日似逃虛。</text>
<title>移寓風樹亭</title>,<text>江雨霏霏江草萋。山花落盡杜鵑啼。芳時如許人難住。辛苦移舟又向西。</text>
<title>廣寒樓前。水細如帶。浚而拓之。旣又移竹小嶼。遂把杯長吟。</title>,<text>恢拓銀河弄明月。栽培苦竹挹淸風。一年南國巡宣化。只在淸風明月中。</text>
<title>送人歸龍城</title>,<text>銀漢樓頭烏鵲橋。舊遊回首夢迢迢。當年手植江心竹。千尺如今已上霄。</text>
<title>朴景進 漸 家。口號惜別。</title>,<text>雪晴南陌馬蹄忙。城樹依微暝色蒼。怊悵故人西海別。一燈傾盡五更觴。</text>
<title>無題</title>,<text>劉何沈醉屈何醒。二老行藏未易評。人去至今多說話。世間惟有飮留名。</text>
<title>病中書懷</title>,<text>家懷湘楚靑山遠。身繫安危白髮長。每到五更愁未睡。臥看寒月下西廊。</text>
<title>壺山客館</title>,<text>天下傷心送客亭。江流不盡亂峯靑。江南處處春風起。萬竹林中酒半醒。</text>
<title>題梁別坐溪亭</title>,<text>迢遞高亭獨倚闌。峽灘如雨響生寒。田翁到老無餘事。一部農書信手看。</text>
<title>醉後口號</title>,<text>塞垣何處獨憑樓。萬事驚心白盡頭。欲向蓬萊問消息。夕陽無限碧雲愁。</text>
<title>送僧入月出山</title>,<text>月出山中道甲寺。白雲蒼壁舊題詩。吾衰已負重尋約。送爾秋風落葉時。</text>
<title>贈別栗谷 時與栗谷言事未契。有此作。</title>,<text>君意似山終不動。我行如水幾時廻。如水似山皆是命。白頭秋日思難裁。</text>
<title>別林子順 悌 作</title>,<text>曉起覓君君不在。長河雲氣接頭流。他日竹林須見訪。濁醪吾與老妻謀。</text>
<title>寄贈苔軒</title>,<text>欲采黃花贈所思。碧雲仙路杳難期。未堪風雨空山裏。一盞靑燈不寐時。</text>
<title>題魯希聖山亭</title>,<text>松下精廬俯玉溪。玉溪秋水繞墻啼。山翁睡起捲葦箔。庭院無人風露凄。</text>
<title>夜坐聞雁</title>,<text>邊城獨雁月俱來。淚盡懷君響更哀。天外建章長入望。老夫從此不登臺。</text>
<title>正月十六日作 自註。今日。乃河西栗谷諱日。</title>,<text>湛老栗翁今日逝。從前食素老難能。出處各應殊霽潦。衿懷均是一條氷。</text>
<title>新年祝 五首</title>,<text>新年祝新年祝。所祝新年掃犬羊。坐使鑾輿廻塞上。仰瞻黃道日重光。新年祝新年祝。所祝新年朝著淸。痛掃東西南北說。一心寅協做昇平。新年祝新年祝。所祝新年年穀豐。白屋更無民戚戚。丹墀再聽樂肜肜。新年祝新年祝。所祝新年邦辭平。湖海老臣歸故里。臥看梅蕊雪中明。新年祝新年祝。所祝新年士志堅。夷險死生惟一視。是非榮辱莫周旋。</text>
<title>自歎</title>,<text>歸田不早竟趨塵。除却人非自誤身。嬴得鏡中千丈白。莫言圖畫在麒麟。</text>
<title>到永柔縣</title>,<text>梨花時節雨霏霏。滿目干戈獨掩扉。迢遞塞天愁玉輦。老臣危涕日沾衣。</text>
<title>亂中別人</title>,<text>亂中相値海山秋。惜別何嫌數日留。燭淚五更花吐燼。羈懷一夕雪渾頭。</text>
<title>次李孝移 廷冕 韻。示西坰。癸巳赴京時。柳公根爲副使。</title>,<text>家在迢迢漢水陽。客中消了幾炎涼。鴨江西去薊門樹。又是一年行路長。</text>
<title>重陽前夜。在江都旅寓。</title>,<text>江都風雨夜厭厭。滿目干戈客滯淹。無限別愁無限淚。海村何處有靑帘。</text>
<title>次息影亭韻</title>,<text>幽人如避世。山頂起孤亭。進退朝看易。陰晴夜見星。苔紋上古壁。松子落空庭。隣有携琴客。時時叩竹扃。</text>
<title>風樹亭</title>,<text>水國連朝雨。山村盡日風。落花香片片。飛絮雪濛濛。節序春將盡。功名夢亦空。何人是我友。漁戶兩三翁。</text>
<title>次老杜韻</title>,<text>霽月光初滿。頑雲撥不開。今宵好風景。何處有亭臺。盛會難頻得。佳辰不再來。如何老杜句。一詠一回哀。</text>
<title>江村醉後戲作</title>,<text>此日先生醉。狂奔暮水濱。應同浮海志。不比赴湘人。帚妾攀衣泣。篙師倚棹嗔。悠然發長嘯。萬里振蒼旻。</text>
<title>春日。與二三子會酌。</title>,<text>五十年前事。蒼茫醉後天。春花洛城滿。雪水石崖懸。莫恨靑樽臥。方酣白日眠。慇勤二三子。何處可終焉。</text>
<title>挽李僉正 克綱</title>,<text>義以同源重。情緣數見親。南湖一分手。良覿杳無因。幽問胡爲遽。浮生摠不眞。百年雙谷宅。回首益沾巾。</text>
<title>用鄭文晦韻。贈李延祚。</title>,<text>今日爾曹困。何年天網開。楚萍須遇聖。豐劍會逢雷。滓賤聊安命。行藏且付杯。松山與竹塢。暮齒共徘徊。</text>
<title>次壽翁韻</title>,<text>世事那堪說。他鄕亦可留。捲簾看月色。倚枕聽溪流。病眼濛濛霧。霜毛箇箇秋。歸心逐波浪。日向漢江頭。</text>
<title>追次洪太古韻。奉別金學士 信元。</title>,<text>北郭眞如夢。東城又隔年。浮生今已矣。老淚獨潸然。天上修仙籙。人間了俗緣。荷衣與蕙帶。來去駱山巓。</text>
<title>金沙寺</title>,<text>十日金沙寺。三秋故國心。夜潮分爽氣。歸雁有哀音。虜在頻看劍。人亡欲斷琴。自誤■高而順 平生出師表。臨亂更長吟。</text>
<title>次肅寧寓酒母家</title>,<text>客裏還逢酒。床頭萬瓮雲。飜思吏部飮。欲作孔融樽。久雨苔侵席。微風柳映門。幽懷誰與說。隣舍兩三君。</text>
<title>亂後逢沈相公</title>,<text>偶爾三秋後。相逢萬死餘。寒暄未出口。涕淚已沾裾。鼎席前年事。蓬茅此日居。何時掃腥穢。聯袂上蒼虛。</text>
<title>挽人二首</title>,<text>絶塞頻傳札。江都共擧杯。亂離空涕淚。岐路且徘徊。不謂纔句月。居然隔夜臺。蒼茫廣石里。何處寄餘哀。城闕今灰燼。名園已草萊。當時翠松下。無復縞衣來。屋掛三更月。臺餘一樹梅。傷心石溪水。依舊綠如苔。</text>
<title>次西坰燕山途中韻</title>,<text>地盡幽燕界。天廻斗極春。玉階頒鳳曆。瓊閣起鷄人。正覺羣陰釋。方看一氣新。君恩與帝力。涕淚滿衣巾。</text>
<title>送辛君望宣慰使之行</title>,<text>作客天南歲欲頹。望鄕無日不登臺。前山向夕層陰結。古木逢秋病葉摧。關路此時分去住。塞垣何處獨徘徊。羈心正似霑霜菊。節過重陽苦未開。</text>
<title>西湖病中。憶栗谷。</title>,<text>經旬一疾臥江干。天宇淸霜萬木殘。秋月迥添江水白。暮雲高幷玉峯寒。自然感舊頻揮涕。爲是懷人獨倚闌。霞鶩未應今古異。此來贏得客心酸。</text>
<title>次思菴韻</title>,<text>身如病鶴未歸山。溪老松筠谷老蘭。漢水秋風愁裏度。楚雲鄕路夢中漫。人情閱盡頭全白。世味嘗來齒更寒。遙憶松江舊釣侶。月明搖櫓下前灘。原韻琴書顚倒下龍山。一棹蕭然倚木蘭。霞帶夕暉紅片片。雨增秋浪碧漫漫。江蘺葉悴騷人怨。水蓼花殘宿鷺寒。頭白又爲江漢客。滿衣霜露泝危灘。</text>
<title>客中述懷</title>,<text>吾將耄矣幾時退。才與不才關不關。毁譽任人心亦定。安危付命淚方乾。䨥溪峽裏乾坤大。萬竹林中日月閒。漁父牧童相爾汝。幅巾藜杖且盤桓。</text>
<title>西山漫成</title>,<text>明時自許調元手。晩歲還爲賣炭翁。進退有時知有命。是非無適定無窮。膏肓未備三年艾。飄泊難營十畝宮。惟是老來能事在。百杯傾盡百憂空。</text>
<title>新院山居。寄示習齋。權公名擘。二首。</title>,<text>邇來門徑謝鋤荒。爲是輪蹄異洛陽。借問山中半日睡。何如陌上一生忙。墻根樹密身逃暑。石竇泉寒齒挾霜。時把桑麻話田父。不知西嶺已頹光。每憶松江舊業荒。鍛鑪中散離山陽。消殘物外煙霞想。已得人間卯酉忙。一歲九遷都夢寐。修門重入幾星霜。春糧更適南州遠。宣政無由覲耿光。</text>
<title>冬至</title>,<text>客裏又逢冬至日。閉門高臥悄無人。年華忽忽那能駐。燈火悠悠自可親。草屋風霜淹土窟。玉墀環珮隔楓宸。羈心正似橫天斗。深夜光芒北照秦。</text>
<title>望洋亭</title>,<text>驚濤擊石怒雷騰。餘沫吹人骨戰兢。剗却玉山飛片片。折來銀柱落層層。腥傳海雨魚龍鬪。光射扶桑日月升。行盡關東一千里。望洋亭上獨來登。</text>
<title>次鎭川板上韻</title>,<text>身如倦馬苦難前。心似藏弧不復弦。金闕玉樓星象表。棘籬茅屋海雲邊。關河近臘催春信。草樹連村起夕煙。白髮漸多人已老。不知何日是歸年。</text>
<title>春雪</title>,<text>春陰漠漠結重雲。片片隨風灑更飜。柳絮入簾疑有跡。梅花落地更無痕。瓦溝檜頂須臾事。漁戶江村一半昏。想得武珍山下屋。竹籬蕭瑟掩柴門。</text>
<title>次梧陰示韻 二首</title>,<text>名利場中足是非。百憂叢裏鬢毛稀。何妨犀帶更韋帶。欲把朱衣換白衣。節序逢春懷杳杳。簾櫳到曉月依依。人間何事可人意。草綠江南歸未歸。五十六年知已非。長安陌上故人稀。淸官寄信先揮手。酒客通名欲倒衣。小院草靑誰共踏。短檠燈影許相依。春來不厭聞禽語。只恐啼鵑又喚歸。</text>
<title>寒食日。待漏出城。</title>,<text>卯年寒食雨淋淋。泥水街衢一膝深。崇禮門前待漏意。宣仁路上駐車心。池塘靑草何時歇。閶闔紅雲不可尋。惟是戀君心獨在。夜來歸夢華山陰。</text>
<title>鷗浦漫興</title>,<text>槐花陌上繁蟬集。荷葉樓中小醉醒。高閣晩涼乘雨至。亂岑斜日隔雲明。年荒未可收妻子。世難那能卜此生。慙愧海天雙白鷺。滄波萬里去來輕。</text>
<title>槐山挹翠樓。次韻示主人。三首</title>,<text>何處仙遊集小亭。紫霞香霧蕊珠城。吹殘玉笛山花落。彈罷瑤琴嶺月生。萬古鳥忙須擧酒。羣賢水逝合忘情。丹丘見說深如海。我欲移家隱姓名。好事當年搆此亭。碧山如畫對層城。千章古木軒前繞。三伏淸風枕上生。滿地莓苔民少訟。半天歌吹客多情。由來得失槐安國。獨有人間飮者名。西遊憶上統軍亭。鴨綠江流繞塞城。千里勝筵空往跡。一時豪氣已殘生。關河有路頻驚夢。存歿無端更愴情。常愧惡詩磨不得。東槎集裏舊聯名。</text>
<title>枕碧亭。次亡兄韻。</title>,<text>亡兄詩句壁間留。小弟今來淚迸眸。千里海雲誰祭墓。一年寒食獨登樓。堤邊細柳垂垂綠。波上輕鷗點點浮。風景宛然人事改。醉生愁死定誰優。</text>
<title>贈漆江翁 金判校彦琚。二首。</title>,<text>少年豪氣盍朋簪。萬事悠悠酒淺深。蓬館舊遊渾似夢。碧天明月奈如今。衡茅晝掩誰相問。篇翰時成獨自吟。憔悴一春經歲病。漆江煙雨若爲尋。白頭梳短不勝簪。一臥江南歲月深。棋酒賓朋二三四。水萍身世去來今。郊原霽色宜春望。風詠高懷入醉吟。始信人間仙境在。海中蓬島不須尋。</text>
<title>客懷</title>,<text>文武非才愧聖明。銅章雖貴亦伶俜。夢中屢得西州信。天外遙瞻北極星。秋晩海田鴻不到。夜深山澤酒初醒。客懷多少誰相問。惟有莎鷄咽小庭。</text>
<title>次廣寒樓韻</title>,<text>江客悠悠獨倚樓。水晶簾捲玉闌頭。渚晴鷗鷺來還去。日暮牛羊散不收。蓼水遙看秋後淨。竹輿時復雨中遊。傍人欲問吾行止。須向淸都上面求。</text>
<title>靑溪洞。次思菴韻。</title>,<text>歲晩幽居卜斷原。白茅爲蓋石爲門。千章樹合疑無路。三峽波深欲問源。寒竈每聞山鳥語。曉簷時見宿雲痕。無人喚起庭前鶴。明月孤亭獨對樽。</text>
<title>贈別李都憲明甫 名德馨</title>,<text>霜臺執法玉堂仙。別後流光似急川。世事十年頭盡改。離懷一夕席頻遷。依然水寺樓中面。誦得林僧袖裏篇。衰老向來多涕淚。不堪持酒上秋筵。</text>
<title>納淸亭次韻二首</title>,<text>海內干戈何日定。斷蓬身世自飄零。隔水暝煙生渺渺。背人斜日下亭亭。常嫌到處遭簧舌。却笑生年直酒星。關塞萬重兼萬里。望中香嶽爲誰靑。衣纔蓋體身常冷。頭不勝簪髮盡零。去國正愁關外路。送人同上水邊亭。經年未得南天信。永夜遙看北斗星。莫道此翁衰歇甚。龍蛇袖裏劍光靑。</text>
<title>次韻贈李員外實之 二首</title>,<text>江水悠悠感逝年。白頭勳業愧先賢。離懷衮衮臨岐日。苦淚漼漼發語前。遼左海山歸鳥外。漢陽城關暮雲邊。今宵恐有還鄕夢。夢裏還鄕倍黯然。絶塞風雲異去年。統軍亭上會羣賢。微茫樹色靑天外。隱映江光白鳥前。愁不到來詩側畔。興難抛去酒傍邊。歸程定有迎人席。一笛淸秋響杳然。</text>
<title>送聖節使洪君瑞之行 名履祥</title>,<text>離懷忽忽對淸樽。風雨龍灣草樹昏。萬壽岡陵會慶節。二年兵甲再生恩。光陰荏苒隨流水。鴻雁差池過海門。燕市悲歌今在否。爲余先弔望諸君。</text>
<title>送聖節使書狀官宋仁叟 英耈</title>,<text>湖西幕客塞西人。離合紛紛一愴神。別酒莫辭連日醉。歸九將發舟龍津。荒城古柱風煙冷。孤竹遺墟草樹新。收得山河錦囊裏。世間金玉摠非珍。</text>
<title>大凌河曉坐</title>,<text>四更邊柝大河流。一夜思歸白盡頭。不是越吟懷故土。非關吳詠戀扁舟。三宮草樹寒聲迥。五廟風煙暝色愁。聞道嶺南猶賊窟。廟堂誰爲借前籌。</text>
<title>九連城</title>,<text>薊門歸路接雲平。一騎輕蹄散曉晴。城擁九連山翠合。河分八渡渚霞明。丹心可耐客中破。白髮每從愁裏生。迢遞玉樓消息斷。海天何處是神京。</text>
<title>臘月初六日夜坐癸巳冬。寓居江都時作此。絶筆也。</title>,<text>旅遊孤島歲崢嶸。南徼兵塵賊未平。千里音書何日到。五更燈火爲誰明。交情似水流難定。愁緖如絲亂更縈。賴有使君眞一酒。雪深窮巷擁爐傾。</text>
<title>霞堂涼夜</title>,<text>秋夜自無寐。散步臨前楹。明月東方來。照我胸襟淸。涼風度溪水。時有松筠聲。悄悄無與語。耿耿空復情。還掩綠蘿帳。令人華髮生。</text>
<title>挽笑菴</title>,<text>笑以名菴笑何事。笑殺浮生何草草。回頭更笑世道危。一笑不休頭盡皓。頭盡皓眼亦枯。二豎忽乘扁鵲走。茫茫天意不可問。旣豐以德還嗇壽。駒城西頭松檜蒼。魂兮於此歸徘徊。笑矣乎。天地萬事一長休。死者不知生者哀。</text>
<title>哀泰山守</title>,<text>泰山守年少心則老與我結爲忘年交東隣西社一壺酒以興而隨不待招陶然隨處外形骸世人謂狂吾謂眞鳴琴半夜妾傳觴倒着接罹如隔晨已矣乎浮生眞夢幻鬱屈靑霞松下塵</text>
<title>未斷酒</title>,<text>問君何以未斷酒。楚國秋天霜月苦。蘆洲水落雁影孤。千里秦城隔湘浦。佳人相憶不相見。風雨千林獨閉戶。</text>
<title>已斷酒</title>,<text>問君何以已斷酒。酒中有妙吾不知。自丙辰年至辛巳。朝朝暮暮金屈巵。至今未下心中城。酒中有妙吾不知。</text>
<title>西州鶴。贈徐君受用諸生韻。徐公名益。時爲舒川倅。</title>,<text>西州鶴何處住。使我隔水遙相望。飛來日夕望遠堂。太守初發松花釀。松花釀熟無別味。但覺入喉香汪汪。樓前細雨壓鴻濛。醉後我欲狂歌放。諸生詩句挾風霜。一再吟來牙頰爽。人生所貴是同調。落葉西南君莫悵。扁舟期君雲夢澤。十載煩襟期一盪。夜深共唱采蓮曲。瓦甌江底金波漾。離君聊以贈所思。表在中心不在貺。</text>
<title>華表柱</title>,<text>華表柱鶴何在。秋雨冥冥秋草靑。千載一歸喧萬口。城郭人民俱有情。鶴亦不能無心否。來旣支離況死生。曾聞丁也化爲鶴。更見鶴復化爲丁。爲丁爲鶴無乃勞。不如一去終雲扃。設使千載每一歸。萬劫半在遼陽城。安有眞仙不忘家。平分人世與天庭。吾將沽酒遼陽市。大醉不省黃庭經。</text>
<title>詠鶴。贈宋仁叟 英耈。</title>,<text>水月諧心性。風霜賴羽毛。須棲煙島裏。莫坐露松梢。</text>
<title>客夜惜別二首</title>,<text>不是耽杯酒。應緣愴別情。明朝送君後。風雨滿孤城。孤燈落寒燼。缺月送淸光。把酒復怊悵。論情誰短長。</text>
<title>統軍亭口占 癸巳</title>,<text>片雨明斜日。孤雲照海天。臨江一長嘯。起盡九龍眠。</text>
<title>席上口號三首</title>,<text>暮雲生睥睨。江雨起蒼茫。萬事干戈裏。龍灣酒一觴。舊國今恢復。吾行正杳茫。何時九天上。吸盡紫霞觴。渚鷺雙雙白。江雲片片靑。世間無別恨。吾亦一杯停。</text>
<title>途中</title>,<text>行役豈非苦。別離良亦難。同心幸同伴。聊以解愁顔。</text>
<title>奉贈君會舊契 尹景禧三首</title>,<text>兒說雙溪洞。孤雲隱不還。築居名偶似。吾欲老玆山。爲問延城宰。何時得再逢。雙溪五更酒。回首政春風。遠人長抱病。仙子杳難期。遙夜石房靜。幽懷淸磬知。</text>
<title>謝使相公見訪 三首</title>,<text>望月月方吐。待人人獨立。疏簾不用鉤。夜久秋寒入。柴門幸有客。天上謫來仙。市遠無兼味。敎兒煮玉涎。相思一寸心。付與東流去。仙馭不須徐。愁人正凝佇。</text>
<title>醉呈使節案下 此詩有親筆半草粧留大帖</title>,<text>爲訪棠陰伯。炎程任驛塵。溪山迎晩賞。俱是意中人。</text>
<title>贈林子順 悌號白湖</title>,<text>客睡何曾着。樓前有急灘。思君一片夢。應自海南還。</text>
<title>寄成仲深 文濬</title>,<text>漠漠胡天雪。蕭蕭楚客魂。殘年大狼狽。悔不用君言。</text>
<title>挽崔嘉運 慶昌○以下隨得隨書。無序次。</title>,<text>匹馬入雲中。東風何處嘶。將軍臥細柳。不復上雲梯。</text>
<title>滌襟軒雜詠四首</title>,<text>淸溪晩雨東風吹雨來。濯此人間熱。如從道士歸。臥聽淸溪咽。露梁煙樹漁舟下浦沙。暝色生江樹。待月欲鉤簾。淸光恐隔霧。銅雀風帆今朝入海帆。巨竹俱長綆。東去杳無蹤。滿船江月影。瓦村返照不耐送人時。還宜覓酒處。孤舟渡口橫。我欲江南去。</text>
<title>棲霞堂雜詠金成遠號四首</title>,<text>月戶野鶴招常至。山精喚不應。停杯一問月。豈獨古人曾。蓮池山中畏逢雨。淨友也能喧。漏泄仙家景。淸香滿洞門。假山巧削神應助。深藏海幾重。侯門歌吹地。爭似此山翁。石井天雲何處看。活水方澄井。終日自無風。一塵寧到鏡。</text>
<title>息影亭雜詠次韻十首</title>,<text>瑞石閒雲初從底處生。更向何方斂。去來本無心。可怡不可厭。碧梧涼月人懷五色羽。月掛一枝梧。白髮滿秋鏡。衰容非壯夫。蒼松晴雪白玉峯巒矗。蒼龍鬐鬣傾。月中光不定。風外響堪驚。釣臺雙松日哦二松下。潭底見游鱗。終夕不登釣。忘機惟主人。鶴洞暮煙長天看獨鶴。露頂更藏腰。終日有煙氣。無心歸舊巢。鸕鷀巖偶因水中巖。目以鸕鷀處。其意不須魚。煙波自來去。紫薇灘花能住百日。所以水邊栽。春後有如此。東君無乃猜。桃花逕麗景三春暮。夭桃一色齊。古來花下路。迢遞使人迷。芳草洲古峽深如海。芳洲草似綿。初宜雨後屐。更合醉來眠。芙蓉塘龍若閟玆水。如今應噬臍。芙蓉爛紅白。車馬簇前溪。</text>
<title>遙寄霞堂主人</title>,<text>霞老平生友。難忘夢寐間。吾方走塵世。君獨臥雲山。</text>
<title>贈金君瑛</title>,<text>皓首吾兄弟。秋風此別離。臨岐一杯酒。風雨助吟思。</text>
<title>止酒謝客</title>,<text>老杜新停日。親朋載酒時。懽情隨處減。壯志逐年衰。</text>
<title>寄呈玉谷老仙</title>,<text>懷哉玉谷老。已矣松江人。滯酒天南夕。迢迢愁白蘋。</text>
<title>贈別門生</title>,<text>好在諸君子。詩書貴及時。芳年不長住。墜緖杳難期。</text>
<title>驪江醉吟</title>,<text>落日那能住。重陰不可開。驪江西達漢。醉後一登臺。</text>
<title>題沈公亭壁</title>,<text>不見休文丈。空聞集勝亭。中秋端正月。携酒扣巖扃。</text>
<title>題山僧詩軸</title>,<text>白髮秋逾長。丹心死未休。方從赤松子。辟穀謝封留。</text>
<title>關東夜酌二首</title>,<text>夜酌移西檻。春心繞北辰。明朝嶺東路。嵐翠濕衣巾。卜夜開深酌。論懷對獨燈。江南一千里。消息杳難承。</text>
<title>思菴訃至 己丑七月二首</title>,<text>我似失羣鴻。依依何處托。參商蘆葦間。影與寒雲落。伯淳無福故。天下也無福。命矣奈如何。西風一痛哭。</text>
<title>挽趙主簿堪 字克己。號玉川子。二首</title>,<text>白老溪翁故。因之托契深。晩來情更厚。吾過子能箴。聞說千年宅。山重水復奇。猶勝葬嬴博。況與栗翁隨。</text>
<title>贈栗谷 時與栗谷爭東西黨。議未契。有是作。二首</title>,<text>欲言言是垢。思默默爲塵。語默皆塵垢。臨書愧故人。君言有斟酌。我意沒商量。爛漫同歸日。方知此味長。</text>
<title>餞席贈任士邵 廷老二首</title>,<text>餞席臨長道。征人倒急觴。猶嫌意未已。更赴子眞莊。久病寧爲客。衰年重別人。驛亭風雪日。携酒莫論巡。</text>
<title>悅雲亭 亭在伊川。時柳公祖訒爲縣宰。</title>,<text>人皆登此亭。悅雲不悅酒。好惡萬不同。悅酒吾與主。</text>
<title>統軍亭</title>,<text>遲矣吾行也。終南在眼前。將瞻華嶽月。醉後更移船。</text>
<title>重陽前日偶吟</title>,<text>爲問槽頭信。何如三峽泉。重陽只隔日。涼冷對秋天。</text>
<title>題雙溪雪雲詩軸</title>,<text>未到雙溪寺。先逢七寶僧。僧乎從我否。春入白雲層。</text>
<title>贈李萬戶 義男辛巳</title>,<text>鳴弓睨南海。南海靜無塵。萬里長城望。從知屬此人。</text>
<title>示李敬賓</title>,<text>小屋圍金橘。名棋煮玉川。生涯此亦足。君是峽中仙。</text>
<title>秋思</title>,<text>秋風中夜起。客夢未能圓。遙想蟾宮女。凄涼亦不眠。</text>
<title>次玄成韻 三首</title>,<text>病後驚新節。天涯對故人。隣家白酒熟。墻角瑞香新。雨送浮雲黑。風開谷日陰。柴門幸無事。樽酒細論心。城市萍蹤倦。江湖草屋成。功名大槐國。高枕笑浮生。</text>
<title>偶吟</title>,<text>流水峽中出。迢迢何所之。爾能達江漢。吾欲寄幽思。</text>
<title>村居雜興</title>,<text>舊計梅千樹。新盟竹數竿。若非耕釣路。常欲掩柴關。</text>
<title>題平湖堂二首</title>,<text>滿窓紅躑躅。臨水碧玲瓏。萬事殘生裏。孤舟落照中。渺渺江聲遠。蒼蒼暝色生。中宵有明月。不寐倚虛欞。</text>
<title>贈崔甥 浚</title>,<text>酷似牢之舅。人言我曰無。吾狂爾若學。州里可行乎。</text>
<title>金孺晦家。對盆菊。</title>,<text>孺晦籬邊菊。涵翁盞底香。那知竹窓雪。別有一重陽。</text>
<title>余多病怯寒。山行。衣累襲。飮至醉。眞如酒瓮狀。山僧又以舁土竹籠。略作輿子。勸余入之。余笑而賦此。</title>,<text>酒瓮重重裹。盛之小竹籠。人間有畢卓。深入白雲中。</text>
<title>海雲亭口號二首</title>,<text>吾方捲簾待。月欲到天明。樽蟻須添綠。江雲莫謾生。神仙不可遇。岸上靑楓樹。瀛海路茫茫。碧雲何處住。</text>
<title>對月獨酌</title>,<text>夕月杯中倒。春風面上浮。乾坤一孤劍。長嘯更登樓。</text>
<title>贈別</title>,<text>惜別重携手。論懷更命樽。一生頻聚散。萬事任乾坤。</text>
<title>次栗谷韻贈山僧</title>,<text>流水幾時返。故人何日來。風塵六載淚。白首眼難開。</text>
<title>雪城壁上。見圭翁筆有感。宋公麟壽。號圭菴。</title>,<text>壁上圭翁筆。無從涕自揮。親朋滿天地。如子古猶稀。</text>
<title>奉贈君會舊契 四首</title>,<text>凌溪距蘆洞。一棹便通津。欲以延民口。明年更借恂。人言蘆洞好。吾欲卜終焉。多事漢陽令。山醅內法傳。我有多年脹。醫云二朮良。故人如惠我。一服便身康。七寶於楓岳。山 或作仙 眞伯仲間。吾將高處住。不許俗人攀。</text>
<title>關東有贈妓</title>,<text>十五年前約。監司察訪間。吾言雖或中。俱是鬢毛斑。</text>
<title>與白玉峯 光勳 遊邊山</title>,<text>水淺窺龍窟。松疏露鶴巢。欲知仙在處。須入白雲高。</text>
<title>石隅草堂留宿</title>,<text>曙色依微至。星躔次第橫。酒闌人欲去。茅屋小燈明。</text>
<title>尹時晦昕 見訪</title>,<text>二燭從公至。三更伴夜明。寸心言不盡。惟畏綠樽傾。</text>
<title>贈宋德求 象賢</title>,<text>在官常告病。臨別必徵杯。不有壺山宋。幽懷何處開。</text>
<title>與柳西坰 根 同朝天之行 二首</title>,<text>關樹早蟬集。江天秋雨飛。思君數行淚。寄與判書歸。江草靑相合。江雲濕不飛。沙風 缺 岸上。落日放船歸。附西坰詩斷雨山雲合。輕風海燕飛。浮生元是客。西去又東歸。</text>
<title>山寺夜吟</title>,<text>蕭蕭落木聲。錯認爲疏雨。呼僧出門看。月掛溪南樹。</text>
<title>贈朱敎官 庚辰江原監司時。巡到蔚珍。</title>,<text>海曲此人老。明時吾輩登。狂歌驚末俗。大醉撫南朋。</text>
<title>贈洪君敍錫</title>,<text>燕客東菴裏。飡霞今幾年。白頭仍復病。靑壁老難緣。</text>
<title>絶句九首</title>,<text>雨意猶含暝。杯心只願傾。莫言明日別。吾欲暫時醒。先逢五色羽。且至雪城人。行裏携何物。烏程若下春。末路收高躅。松林掩小軒。臨岐一杯酒。萬事欲無言。曾看壁上筆。共倚水邊亭。栗老聞相識。存亡一涕零。鵲矣無風韻。何如着此翁。玄成聞妙手。於此畫難工。臨岐別數子。握手更何言。典學誠身外。休令此志昏。祗恐回頭錯。非關着脚難。丁寧伯子訓。想象邵翁閒。操弓出塞日。看劍引杯時。萬事今寥落。殘生寄一枝。舊日關東伴。今宵洛下觴。別離頻換歲。鬚鬢各蒼蒼。</text>
<title>對花漫吟</title>,<text>花殘紅芍藥。人老鄭敦寧。對花兼對酒。宜醉不宜醒。</text>
<title>示栗谷</title>,<text>君子辭黃閣。小人秉東銓。賢邪進退際。副學心恬然。</text>
<title>夢中作壬辰五月。謫在江界時。夜夢作此。翌日蒙放。仍下召命。奬以忠孝大節。卽向行在。迎駕於平壤。</title>,<text>昭代收遺直。天墀曉鐸鳴。</text>
<title>失題</title>,<text>何當化爲石。屹立暮江頭。出象村集晴窓軟談萬事何關客。惟知酒有無。出芝峯類說廉潔卷挽。李友直性廉。不事營爲。惟日飮無何。客有言及世事。輒以何關答之。</text>
<title>待李景魯 希參 不至</title>,<text>登山望望遠來人。愁外湖天草色新。日暮東橋橫萬頃。誰憑驛使寄音塵。</text>
<title>奉贈俛仰相公和敎之韻 宋純號二首</title>,<text>待漏西門韻水蒼。麒麟香動啓明堂。天顔有喜身先識。黼座前頭玉燭長。剔盡巖苔萬丈蒼。暮年棲息有茅堂。仙亭見說牛鳴外。秋月春風興更長。</text>
<title>次贈李潑</title>,<text>綠楊官北馬蹄驕。客枕無人伴寂寥。數箇長髥君拉去。老夫風采便蕭條。</text>
<title>失題</title>,<text>楚山千疊久逃虛。五色時看繞帝居。聞說大庭喧蹈舞。白頭霑灑老臣裾。</text>
<title>戲贈林子順 悌</title>,<text>百年長劍倚孤城。酒倒南溟鱠斫鯨。身世獨憐如倦翼。謀生不過一枝營。</text>
<title>高興倅林士久 吉秀 欲於本縣相別。詩以讓之。</title>,<text>湖外難逢自遠朋。白頭輕別怨高興。津亭南望蓬瀛近。日暮扁舟擬共登。</text>
<title>又贈士久</title>,<text>酒入愁腸已破城。百年田地眼前平。明朝掛席南川漲。天外煙波霽色明。</text>
<title>與霞堂丈步屧芳草洲。還于霞堂小酌。三首</title>,<text>石溜泠泠入小池。落花無數泛淪漪。山翁老去機心少。細草蒼苔睡鴨依。江湖流落敢忘君。身似離鴻獨去羣。猶有山中數杯酒。落花時節惜相分。勝日山中復一杯。小窓西畔碧桃開。流年冉冉人將老。歸思臨高未易裁。</text>
<title>寒泉精舍有吟 歲在丙子初夏。與霞堂丈人聯榻此寺。講論近思錄。記其事。</title>,<text>古寺煙霏山水蒼。平臺散策袖生涼。窓前向日葵心苦。天外投林鳥翼長。</text>
<title>贈道文師</title>,<text>小築新營竹綠亭。松江水潔濯吾纓。世間車馬都揮絶。山月江風與爾評。</text>
<title>大岾酒席呼韻</title>,<text>天恩遙與野梅新。照徹茅茨二月春。垂死病人能拜命。親朋壺榼自鄕隣。</text>
<title>玉果詠歸亭題詠</title>,<text>平臨鳥背乾坤迥。高揭雲間日月明。十二曲欄吹玉篴。三山未卜此三淸。</text>
<title>楓溪。寄梧陰。</title>,<text>雨後楓溪瀑水涼。坐來環珮響鏘鏘。須臾客去空山靜。深夜星辰自動光。</text>
<title>酒席口號</title>,<text>今夜江南露洗天。碧虛千里月輪懸。移樽更向門前設。去去留留摠黯然。</text>
<title>靈隱寺</title>,<text>十里逃虛已喜跫。知心況復故人逢。溪頭煮酒收松子。醉入山樓已動鍾。</text>
<title>次霞翁韻</title>,<text>草屋前頭月一輪。寒梅心事寄殘春。當杯未覺經年病。醉後題詩掃壁塵。</text>
<title>乘戰船。下防踏浦。</title>,<text>轅門南畔下琵琶。海色天光暮更多。老去佳辰長作客。踏靑明日又誰家。</text>
<title>運籌軒醉題</title>,<text>煙花三月下江沱。人道浮來博望槎。今日轅門看劍飮。白頭隨處沐恩波。</text>
<title>松浦舟中。逢金剛叔 成遠，林士久 吉秀</title>,<text>壬戌年間如一夢。三人鬚鬢各棲霜。他鄕幸遇同心友。碧海春風去路長。</text>
<title>聽潮樓月下作 趙重峯丙戌疏曰。鄭某按湖南。氷壺自潔。赤心奉公。其許國一念。炳炳於聽潮樓之詩云云。</title>,<text>壯士襟期一劍知。聽潮樓上月明時。不報君恩不返國。寧爲精衛繞南陲。</text>
<title>錦城。別安申之。</title>,<text>離人亭畔草靑靑。千里歸鞍拂曉星。孤客病淹漳浦日。宦情羈思不須醒。</text>
<title>次錦城東軒韻</title>,<text>歸思滔滔萬折東。蒼溪峽裏竹林中。空階一夜梧桐雨。携鏡明朝減舊容。</text>
<title>謁曹溪廟</title>,<text>沙翁去世幾回春。一徑窮山草木緡。門下少年今白首。此生元是夢中人。</text>
<title>次長溪韓大胤林居韻 字彦胄。號碧溪。</title>,<text>長溪屈曲走如蛇。竹裏茅簷是子家。他日蹇驢乘興往。釣竿吾欲坐晴沙。附原韻松江才調抱龍蛇。變態無窮作一家。今日訪公偸少暇。開樽邀我坐溪沙。</text>
<title>安參議 自裕 家。對酒戲吟。時南東岡彦經同往賦詩。安字季弘。</title>,<text>君家有酒酸且醎。酸味還同鄭季涵。於國於家俱不用。不如歸去臥江南。附東岡詩人間師表安參議。天下風流鄭季涵。惟有飄飄遺世者。不知名字姓云南。</text>
<title>鄰人送菊</title>,<text>鄰翁寄我黃金花。置在曲欄明月下。花不分明香滿堂。世間誰是知音者。世間。或作歲寒。</text>
<title>送人入頭流山</title>,<text>頭流山在白雲表。獨往神傷吾未從。手弄天王峯上月。淸光須寄喚仙東。</text>
<title>雪後登嶽</title>,<text>掃雪獨登蒼玉屛。眼前銀海或作界 極茫茫。猶嫌遐眺礙三角。更上一峯天地長。</text>
<title>嶺東雜詠</title>,<text>百川纔及古城門。萬瀑難窮始發源。此去毗盧頂上路。幾重山隔幾重雲。</text>
<title>望漢樓</title>,<text>望漢樓上漢江遠。漢客思歸歸幾時。邊心寄與柳亭水。西入海門無盡期。</text>
<title>湖亭。憶朴思菴。</title>,<text>江上高臺春草深。仙遊往跡杳難尋。若非跨鶴淸都去。正是騎星故國臨。</text>
<title>寄示牛溪</title>,<text>苦調難諧衆楚音。病夫於世已無心。遙知湖外松林下。歲暮寒醪滿意斟。</text>
<title>舟中口號</title>,<text>萬事如今各白頭。夕陽西下水分流。蓬山何處美人在。江月欲生江樹愁。</text>
<title>次贈竹房僧</title>,<text>削立巉巉萬仞岡。歸雲一片在斜陽。居僧獨掩竹房坐。却謂雲忙身不忙。</text>
<title>送崔彦明 滉 觀察海西之行</title>,<text>黃鶴仙人海西去。首陽山下芙蓉堂。芙蓉五月淸香發。與子政聲誰短長。</text>
<title>閒居卽事</title>,<text>聞道蓬萊化日昇。頑雲捲盡瑞雲凝。山中近日不關戶。恐有求詩斫雪僧。</text>
<title>放舟</title>,<text>睡起江村曉放舟。峽流風定正安流。吾行日日應千里。可到三山又十洲。</text>
<title>盧議政 思愼 嘗種前朝牧丹賞玩後孫又以此求詩於當代諸公</title>,<text>種得前朝舊牧丹。携壺日日對靑山。豈知歌舞華堂上。春燕營巢亦未閒。</text>
<title>別風樹亭</title>,<text>好在西湖風樹亭。如今鬢髮已星星。重來早晩吾何卜。將入深山獨掩扃。</text>
<title>口號</title>,<text>蓬山相望碧雲層。再造鵷班病未能。秪是孤臣死不死。百年方寸一條氷。</text>
<title>送人歸龍城</title>,<text>仙遊回首帶方城。年鬢蕭條換十星。爲問廣寒樓下竹。如今不改舊時靑。</text>
<title>次復菴韻 朴公漸號</title>,<text>松聲欲靜漏聲殘。酒興方濃宦興闌。好是一年三月暮。萬條花發照長安。</text>
<title>病中偶吟</title>,<text>壽逾知命位三公。雖死猶勝八十翁。唯有人間未盡酒。數年加我願天同。</text>
<title>江榭遣閔</title>,<text>歸心恰似廣津波。西下終南咽更多。直北山前回白首。一杯愁絶夕陽斜。</text>
<title>馬上。逢朴參判。口號以贈。</title>,<text>馬上逢君一携手。街童指點也無嫌。只恨秋山煙雨裏。萬家無處覓靑帘。</text>
<title>贈成進士 名輅。字重任。三首。</title>,<text>重任天資十分好。如何耽酒老夫如。男兒三十猶非少。切己工夫愼莫徐。人生四十四年內。痛飮形骸土木如。嗜欲前頭趨更疾。矜持裏面步何徐。心經附註規模密。學者觀之藥石如。鷄犬牛羊勤譬諭。勖哉吾黨敢虛徐。</text>
<title>詠紫薇花</title>,<text>一園春色紫薇花。纔看佳人勝玉釵。莫向長安樓上望。滿街爭是戀芳華。</text>
<title>隣友昨夜。遊賞白嶽雪景。醉而未赴。</title>,<text>三更雪月山頭篴。百萬長安盡起眠。唯是此翁聞不得。醉魂方在伏羲天。</text>
<title>禁府蓮亭獨坐</title>,<text>傍人莫道此身忙。欲把名場換酒場。時向曲欄成獨坐。玉池荷氣滿襟香。</text>
<title>訪梧陰閒居不遇</title>,<text>幽居寂寞近城市。雨後終南翠色多。滿地梧陰人不見。夕陽搖棹下楊花。</text>
<title>謝延豐倅送酒</title>,<text>延豐美酒勝新豐。色到銀杯泂若空。雪後遠朋來問疾。亂山歸路錯西東。</text>
<title>歸來</title>,<text>歸來不必世相違。偶似陶公悟昨非。采采黃花聊取醉。倒巾高詠雁南歸。</text>
<title>夜行</title>,<text>嶺月初生度夜溪。分明沙石各東西。淸輝不到陰崖裏。入谷還愁去路迷。</text>
<title>金大諫重晦救三尹有吟</title>,<text>早秋風力暖同春。寒者宜之熱者嚬。留待五更霜後雁。一聲高起上層旻。</text>
<title>題學祥詩卷</title>,<text>香爐峯寺別經年。東上毗盧玉倚天。無限滄溟萬里眼。永郞消息海中傳。</text>
<title>失題</title>,<text>二十年前石門路。重來不獨山川改。高歌一曲對君笑。何處人間酒如海。</text>
<title>鷗浦寓舍。贈崔生。</title>,<text>潮水初生錦葉飛。玉人京國送將歸。緘書欲問書雲信。今夜妖星退紫微。</text>
<title>月夜作</title>,<text>秋風乍起愁枯竹。嶺月初生是美人。不覺依然成再拜。孤臣此夜白髮新。</text>
<title>贈韓察訪性之</title>,<text>祥雲察訪性之歸。鄭季涵何不飮酒。爲問工曹參判公。翰林風月今何有。</text>
<title>挽金重晦繼輝字。號黃岡。官大憲。</title>,<text>可笑人生一紙書。訃音偕至意何如。中夜縣司爲位哭。楚山風雨亦蕭疏。</text>
<title>新年祝 五首</title>,<text>新年祝新年祝。所祝新年少酒杯。讀盡心經近思錄。許君親見聖賢來。新年祝新年祝。所祝新年有子賢。不向人間爭寵利。還從物外臥林泉。新年祝新年祝。所祝新年風俗醇。家有愛君憂國士。世無非古是今人。新年祝新年祝。所祝新年諸疾除。閱盡人間百八十。終爲仙鶴上蒼虛。新年祝新年祝。所祝新年芳景遲。入耳無非好消息。滿前皆是美男兒。</text>
<title>湖老南松老西去。去留之際。烏得無情。卽援筆長吟。</title>,<text>南天片月龍城古。西塞孤雲鶻岫遙。達水似諳征客恨。東流直上漢陽橋。</text>
<title>次李孝移 廷冕 韻。呈西坰，峰叟。峯叟卽一峯李民覺。公赴京時。西坰爲副使。一峯爲書狀。</title>,<text>荒村下馬步斜陽。水木淸陰近夕涼。莫道去年隨玉輦。火雲千里塞天長。</text>
<title>登舍北高亭口占</title>,<text>高亭獨上望新晴。不盡長江無限情。若爲化作橫天鶴。飛到秦京叫一聲。</text>
<title>醫閭山次人韻</title>,<text>來如相待去如迎。勢欲南奔又北征。但見幽營靑未了。今人那得古人情。</text>
<title>謝朴吉怊送酒</title>,<text>玉粳仙釀 或作醴 遠提携。風雨人從碧水西。正爲此翁行草草。更煩楊浦訪寒棲。</text>
<title>初月</title>,<text>初月依依下塞雲。邊城一閉正黃昏。干戈敢說新停酒。衰疾那堪更別君。</text>
<title>吟秋</title>,<text>愛看秋色轉淸酣。盡日西風冷着衫。吟罷百年無限意。暮雲含雨過江南。</text>
<title>戲贈兪相 兪相泓嘗與公閒話。兪曰。某有可笑事。某之一婢生得一女。甚有姿色。家居于外。時時來謁。某謂夫人曰。某性明慧。欲使之收衾枕何如。夫人曰。不可無侍護之人。令某婢供使令甚好。異日。岳丈過見。夫人言其故。岳丈曰。汝何誤也。我已有桑中之戲也。不佞色沮不敢言。無何。一少胥得之。置在松峴一高樓。出入鎖其門。不佞每過之。目渺渺而不能已也。公遂於座上。口占一詩曰。</title>,<text>佳期誤向夫人謀。唯諾雖勤竟謬悠。却使靑娥來夢寐。望中明滅夕陽樓。</text>
<title>昭陽江。送月嶽仙契。</title>,<text>崖寺跏趺六月中。伯陽仙契呂家風。西下孤舟留不得。悤悤未暇問參同。</text>
<title>贈許讚 玉果人。答牛溪書中。有稱道語。</title>,<text>高人不出長蒿萊。臨水柴扉日午開。客舍門外三十載。不知隣有詠歸臺。</text>
<title>次思齊堂安處順韻 二首</title>,<text>天末蒼蒼方丈山。謫仙人與白雲還。傳家更有永思子。竹裏琴書身獨閒。江上茅茨傍碧山。忘機鷗鳥恣飛還。柴扉終日無人到。君與白雲誰是閒。</text>
<title>次金剛叔 成遠 韻</title>,<text>南華山畔歡娛日。屈指如今二十霜。此會莫言鬚鬢改。引杯看劍意猶長。</text>
<title>挽韓師傅胤明</title>,<text>潭老秋翁去不回。此生悲抱向誰開。泉臺一閉無由見。西望高陽淚滿腮。</text>
<title>高陽山齋有吟。寄景魯。李希參號魯翁。又字好古。十首</title>,<text>晝伴寒蟬夜伴蛩。莫言深谷少人蹤。自從中歲交遊廢。旣學無情又學慵。余之痛飮甚於哭。不必黃龍是酒場。待得妖氛霽城闕。五雲深處奉君王。人非康節豈行窩。醉後高眠卽我家。明日禹灣乘釣艇。功名回首等炊沙。絡石盈庭老鳳仙。土階茅屋任蕭然。時時載酒驪江去。江水悠悠月滿船。去時風雪來時雨。古驛荒村草屋寒。此路年年長作客。始安東畔有溪山。小兒輕別不沾巾。老子多情更戀人。江上一杯回白首。客愁如草望中新。去國遲廻笑此行。此行終是戀春城。江南處處非無竹。恐得三閭澤畔名。百觴猶未破愁城。飮到參橫又日橫。浮世別離非怪事。暮年岐路重含情。峽裏風濤半夜雷。旅遊秋枕夢頻回。衰年每失佳人約。只待天明不待來。閒居無事理壺觴。始覺人間日月長。萬事欲抛塵土裏。世人莫笑此人狂。</text>
<title>贈墨佳人</title>,<text>聞汝能辭三十斗。心如氷玉敢磷緇。唯須滴露噓雲處。寫出春風無限思。</text>
<title>題碧澗堂 沙村翁小草廬。在雙溪之上瑞石之下一日翁以手筆題廬之北壁曰碧澗。堂翁去後。其子孫追慕請詩。惻然悲吟。書與師古。師古。其孫也。</title>,<text>碧澗泠泠瀉玉聲。五更秋枕酒初醒。沙翁去後增嗚咽。風樹興懷不忍聽。</text>
<title>自高陽向漢陽路中四首</title>,<text>塞外曾爲射鵰將。草間今作祝鷄翁。君年未老吾方壯。他日黃龍酒一中。北嶽望郞天下士。湖南體相一生愁。孤館小燈仍曉坐。數杯淸涕萬行流。一聲長嘯倚東皐。萬事如今入二毛。偶抱一疴人謂馬。適成三逕或云陶。萬事悠悠付綠樽。此行無補聖明君。春明門外千行淚。爲雨蕭蕭響夜分。</text>
<title>霞堂四欠 與龜峯分韻而作</title>,<text>白日嫣然松竹叢。元來物色不相同。前灘正對輪蹄路。合作行人照眼紅。右請移植紫薇花外灘上 不向春天競桃李。却將紅艶寄霜風。豈知傍有松千樹。一色蒼蒼四序中。右請拔去松間楓樹新栽附龜峯詩題品如何失重輕。牧丹紅紫近中庭。蒼髥古柏疏籬外。半夜風來有怨聲。右籬外不合黜遠柏樹 剖竹泠泠水有源。池邊瑤草細相分。無雲擬見全天影。莫遣靑絲惹縠紋。右池邊不宜亂植芳蕬</text>
<title>弓王故都。見杜鵑花。以下。庚辰關東伯時。</title>,<text>春風三月鐵原城。弓氏遺基草未生。惟有冤禽雨中血。滴來多少野花明。</text>
<title>襄陽妓有紅粧者。戲賦一絶。</title>,<text>紅粧何必鏡湖間。千載安詳此地還。不復扁舟勞遠望。一宵同倚玉欄干。</text>
<title>眞珠人</title>,<text>眞珠館裏眞珠人。邂逅相逢是夢裏。離別時多會合稀。海門咫尺猶千里。</text>
<title>昭陽江水西歸入漢</title>,<text>昭陽江水西歸處。長篴一聲人倚樓。直欲乘舟問三島。却疑三島隔神州。</text>
<title>贈丁滄浪 巖壽</title>,<text>濯纓濯足是誰子。水濁水淸君是君。料得主人難狀處。一輪明月掩荊門。</text>
<title>題李丹丘 崇慶 詩軸丹丘初號楓潭。楓潭在利川釜淵里。淸江第三子耈俊爲丹丘後。</title>,<text>鶴隣何處謫仙在。八載重尋舊路疑。門掩萬山花影裏。一溪寒瀑隔林知。</text>
<title>送梁鼓巖之任 居昌別號。鼓巖名子徵。字仲明。 娥林縣</title>,<text>天語丁寧送遠臣。聖心惟在活窮民。三綱小學勤提誨。須念今朝榻下陳。</text>
<title>瀟灑園題草亭</title>,<text>我生之歲立斯亭。人去人存四十齡。溪水泠泠碧梧下。客來須醉不須醒。</text>
<title>村居漫興此三首有親筆半草。粧留簡帖。</title>,<text>身如獨雁遠離羣。江漢茫茫隔暮雲。歸夢猶知天北路。夜深和雨過前村。向夕前林鳥赴羣。路迷天寒藹停雲。山人久怪燈花喜。京信無端落海村。禁庭珂珮別鵷羣。一病支離臥白雲。欲識故人棲息地。竹籬茅屋俯江村。老驥悲鳴戀野羣。此下缺</text>
<title>戲贈大笑軒 趙宗道號</title>,<text>眞狂子大笑軒。客於人世聖於酒。芝輪過去奉留之。九十春光正花柳。</text>
<title>詠懷大駕駐義州時</title>,<text>三千里外美人在。十二樓中秋月明。安得此身化爲鶴。統軍亭下一悲鳴。</text>
<title>登花石亭此詩及山形背立本同根絶句。同爲懸板。</title>,<text>傷心花石獨登臨。人物凄涼想古今。絃管寂寥山鳥噪。溪林惟有搗寒砧。</text>
<title>過麟山驛有吟 麟山驛在義州。李淸江濟臣以金燧等不卽行刑。定配義州以卒。臨終。吟出師未捷身先死之句。</title>,<text>佳 一作傍 人莫問淸江事。欲說淸江淚自潸。中夜戀君千里夢。北歸應度萬重山。</text>
<title>贈別南東岡赴完山尹 二首</title>,<text>南紀雄藩豐沛鄕。快心梅月屬東岡。公庭盡日鳴山鳥。歌管聲中吸玉觴。身遭盛世官躋尹。器遇盤根刃發硎。早晩文翁化蜀日。賜書爭覩下天庭。</text>
<title>次壽翁韻 柳順善號。丁未至月閉關日。蟄菴居士拜。以下。亂前作。三首。</title>,<text>萬里秦城客。三年楚郡留。美人天共遠。徂歲水同流。夢斷麒麟閣。吟悲蟋蟀秋。防身一長劍。世事入搔頭。行藏聊守拙。勳業謝封留。暫得仙家法。猶爲靜者流。壺中玩日月。象外度春秋。不用牛山客。閒愁白盡頭。未挽龎公去。誰令孔父留。一花元竝蔕。萬水不同流。斬竹仍開舍。燒畬且待秋。於良亦足矣。白玉久簪頭。</text>
<title>又次壽翁韻</title>,<text>別鶴招難至。眞仙去不留。戀君雙鬢髮。歸海衆川流。蓮燭鸞坡夜。銀船鳳沼秋。病來慵轉甚。一月不搔頭。右自述海國人長病。峯菴樹獨留。全家七十口。一日東西流。無食敢求飽。無衣常畏秋。隨身有舊犬。愁恨對垂頭。右歎兄</text>
<title>次息影亭韻</title>,<text>秋山落葉滿。何處問君亭。一水低殘月。中天耿小星。虫音滿幽室。樹影散空庭。時復攬衣出。手開巖畔扃。</text>
<title>次洪太古 迪 寄韻 號荷衣。官舍人。</title>,<text>蓬山舊儔侶。千里寄書音。霄漢仙蹤杳。江湖酒病深。鵷行隨玉輦。鵝隊傍山陰。回首十年事。茫茫傷客心。</text>
<title>寄智堂上人 二首</title>,<text>愁多鬢映雪。病久眼生雲。舊醉迷千日。新詩減十分。閉門生太拙。浮海志徒勤。憔悴玉川子。風塵長憶君。山下飛疏雨。山中多白雲。一重人不到。千里路還分。學道正如此。求詩何太勤。歸掩石頭室。他年吾訪君。</text>
<title>挽柳深甫 溵</title>,<text>獨許非常調。渾疑異色人。詼諧雖應俗。氣岸肯同塵。縱飮仍添病。傷兒竟隕身。東風吹旅櫬。萬里落南瀕。</text>
<title>次瀟灑園韻 二首</title>,<text>林壑隱雲表。生君道者心。風松送靈籟。月竹散淸陰。爰以淺深酒。遂成長短吟。山人豈無友。時下兩三禽。耿仆高蹤客。山中獨掩扉。水因靑嶂合。籬以紫藤圍。非是隱淪志。自然車馬稀。此間有眞樂。幽事未全微。</text>
<title>贈梧陰</title>,<text>一別年應換。三年路益迷。客心春雁北。歸夢漢江西。黃閣多新面。靑山有舊棲。寧同問津叟。長與白鷗兮。</text>
<title>自江南還石堡戊子</title>,<text>免作江南鬼。還爲石底龜。曉朝輸嚥息。天地入期頤。夢幻看人事。行藏付酒巵。溪橋舊白髮。髣髴二天詩。</text>
<title>次東關韻。奉贈四止翁 鄭仁源 西遊。庚寅</title>,<text>春回山木變。雪盡谷流添。別苦杯心凸。詩豪筆穎尖。羈愁集白首。靈籟自蒼髥。醉犯金吾禁。君嫌我不嫌。</text>
<title>挽具修撰 忭○時爲太常正</title>,<text>苦行人皆識。高懷世莫知。一官多物議。百里久棲遲。舊業尋湖甸。殘生寄酒巵。傷心太常篆。春草洛西碑。</text>
<title>追次洪太古韻。奉贈一壑金學士。信元○壬辰秋。以下。亂後作。</title>,<text>甚矣吾衰也。頭霜眼亦花。露從今夜下。月向故園斜。匹馬黃牛峽。孤舟碧海涯。那堪喪亂際。更此別懷加。</text>
<title>送副使金公 瓚 先下湖南視師 時在江都</title>,<text>始識諸君飮。聊寬此日愁。亂離雙白鬢。滄海一孤舟。絶塞君王遠。危途歲月流。隋家賀若弼。歸詠錦江樓。</text>
<title>客夜惜別</title>,<text>我豈輕離別。人無惜去留。渾疑竊屨客。敢借代言牛。夜雪迷長道。江氷閣小舟。干戈死生際。獨立萬端憂。</text>
<title>奉從事二妙</title>,<text>從事諸從事。長歌痛哭年。君王杳沙塞。宗社委腥羶。已有平戎策。方開動樂船。何人是元結。欲乞中興篇。</text>
<title>失題二首</title>,<text>恩波流浩蕩。品彙更昌亨。玉輦當春省。靈泉應世淸。乾坤開泰運。日月繼离明。板上題詩賀。榮陞古郡名。我臥淹漳疾。君收截海翰。百年聊此日。萬事苦無歡。壯志頻看劍。淸尊獨倚欄。待他王子起。竊效貢公彈。</text>
<title>宣川。次壁上韻。</title>,<text>何處蓬山客。乘槎海上過。詩爲無盡藏。酒是大方家。雨後靑天遠。愁來白髮多。那堪舍人頂。獨立望京華。</text>
<title>愛蓮堂在平壤。懸板尙在。</title>,<text>曾爲關外使。飛步上池堂。五月芙蕖滿。三更枕席香。隔年仙夢斷。重到客襟涼。會把如船葉。留連酌玉漿。</text>
<title>失題</title>,<text>不信最奇絶。及來心轉淸。泉爲玉溜出。山作石屛橫。縱被浮名縛。猶能勝地行。無由永今夕。策馬問前程。</text>
<title>次廣寒樓韻 以下。亂前作。</title>,<text>天上十二白玉樓。銀河淸淺掛西頭。年年七夕佳期至。夜夜雙星怨淚收。莫道相思是遠別。從來此地有重遊。可憐人世隔南北。碧海茫茫何處求。</text>
<title>病後戲吟</title>,<text>一病經年與死隣。忽然枯木暗回春。山中更有悲歌士。昭代重生爛醉人。湯劑轉頭輸麪糱。笑談隨手換吟呻。濡毫試撰河淸頌。佳氣蔥蔥繞紫宸。</text>
<title>次慶喜樓韻寄白麓 辛應時字君望。號白麓。</title>,<text>仙人昨下閬風岑。裂素爲衣翠作襟。煙霧樓中不見影。鳳笙天外或聞音。含情脈脈托宵夢。倚柱依依生夕陰。獨向西池釆荷葉。淸芬無路寄同心。</text>
<title>朴景進家獨坐朴漸字景進。官吏議。壬辰。被倭害。</title>,<text>霜落千山樹葉堆。棘籬寒菊爲誰開。今年且盡客多病。明月欲生人不來。無竹小軒頻問主。有懷秋日獨徵杯。兒童伴我西簷坐。深夜長庚又送回。</text>
<title>西湖病中。憶栗谷。</title>,<text>君恩未報鬢先秋。壯志如今已謬悠。松菊每懹陶令徑。蓴鱸欲問季鷹舟。交遊隔世吾何托。名利驚心可以休。惟是槽頭看春酒。月中三峽細分流。</text>
<title>新院山居。寄示習齋。權擘號。官參議。</title>,<text>野院蕭條草樹荒。亂蛙無數叫斜陽。臨岐更覺親朋少。感物偏傷節序忙。身厭葛衫涼換暑。面慙銅鏡髮垂霜。龍泉尙有干霄氣。匣裏時時見紫光。</text>
<title>宿桂林兄江亭 名瑠。於公姊兄。尹任甥姪。尹元衡動危言。竟死。</title>,<text>王孫畫閣抗楊花。一水中分兩岸沙。落月滿天飛白雪。宿雲鋪地走靑蛇。菱歌相間棹歌發。帆影遠隔山影斜。四十二年如去鳥。浮生不飮奈愁何。</text>
<title>述懷</title>,<text>十年前事悔何追。白首窮廬謾自悲。鷄肋正宜輸俗客。蛾眉今已付餠師。香凝燕寢窓燈冷。雪擁柴扉竹日遲。林巷幸無車馬跡。心經一部手中披。</text>
<title>喚仙亭次韻在順天</title>,<text>杯水難容萬里船。今時豈合古人賢。層城枯木三秋後。大野閒雲落景前。往事再尋頭盡白。玆遊一罷夢應牽。空江夜久生明月。笙鶴如聞降列仙。</text>
<title>次梧陰示韻 二首</title>,<text>行藏竊比鄭當時。落拓何如杜牧之。直以醉鄕消歲月。敢言昭代策安危。能抛台鼎難抛俗。已廢交遊不廢詩。莫道柴門欠絲管。四山松檜雨中吹。骯髒從前不中時。向來高論欲卑之。三牲非樂一簞樂。蜀棧不危平陸危。事到奈何須得酒。語猶詮次合忘詩。只嫌半夜無眠處。三籟悠然自送吹。</text>
<title>題靜虛軸。次霽峯韻。</title>,<text>巖棲屈指十回春。謝笏重來白髮新。水石朋儔雖可愛。蓬萊消息杳難因。山風夜起愁枯竹。嶺月初生是美人。詩卷藥鑪仍不寐。屋頭寒磬報淸晨。</text>
<title>挽玉峯白彰卿</title>,<text>海內悠悠知己少。惟君與我夙心親。湖山未遂連墻約。幽顯飜成隔路人。紫陌風埃歌激烈。錦城煙雨淚酸辛。遺孤受托非無意。奈乏劉家德義新。</text>
<title>別王天使 敬民</title>,<text>家住江南萬里餘。秋風客路意何如。纔聞鶴馭來仙躅。忽見鸞簫過碧虛。消息幾時逢驛使。蓬萊無復迓雲車。相思賴有黃岡句。別後爭傳水竹居。</text>
<title>槐山挹翠樓。次韻示主人。三首</title>,<text>醉後悠悠獨上亭。眼前無地着愁城。乾坤逆旅飜千劫。造化鑪錘鑄萬生。久謂彭殤元同貫。莫言臧穀不同情。年來笑殺箕山叟。言實支離又說名。一別梧根舊驛亭。使車何處駐山城。連峯雨裏黃花老。斷雁聲中白髮生。末俗豈知高士志。少年寧識老夫情。聞君晩學養生法。爲善應須無近名。水北山南處處亭。舊遊迢遞武珍城。天開瑞石祥龍蜿。地帀長松爽籟生。麋鹿未抛靑草性。鵠鸞終是碧霄情。從今息影無何有。家失形容史失名。</text>
<title>昌道驛壁上。見鄭子中詩。攬涕之餘。遂步其韻。</title>,<text>飆輪去此欲何之。獨立蒼茫結遠思。千里秦城病司馬。三年楚郡老樊遲。已經離別同弦矢。可耐幽明異路岐。靑鶴峯頭望仙裏。月明中夜倘相期。</text>
<title>題雅叔林亭</title>,<text>老夫於酒喜登場。酒味酣來宦味涼。今日君家賞蓮會。西池夕氣滿衣香。交情休說雨雲態。樂事須憑長短章。一別幾年重到此。竹間依舊讀書床。</text>
<title>挽栗谷 三首</title>,<text>芙蕖出水看天然。間氣難逢數百年。天欲我東傳絶學。人生之子紹前賢。心中剩有環中妙。目下都無刃下全。何處得來何處去。此時相別幾時旋。小學書中悟性存。聖賢資質已三分。科程豈是功名事。翰墨無非道義源。仙洞漫留龍麝跡。石潭空鎖水雲痕。泉臺想有無窮痛。未報吾君不世恩。先我而來去亦先。死生何不少周旋。欲從眞歇臺邊月。會作毗盧頂上仙。千劫縱灰難得子。九原如作更逢賢。無人解聽峨洋趣。却爲鍾期一斷絃。</text>
<title>次竹西樓韻 二首</title>,<text>關東仙界陟州樓。虛檻憑危夏亦秋。天上玉京隣北戶。夢中銀漢聽西流。疏簾欲捲露華濕。一鳥不飛江色愁。欄下孤舟將入海。釣竿應拂鬱陵鷗。欲窮千里更登樓。雲海茫茫兩鬢秋。何處蓬萊常五色。此歸江漢定同流。浮生有別佳人遠。往事無蹤落日愁。安得淸樽永今夕。綠蘋洲渚對輕鷗。</text>
<title>次峒隱韻 李公義健號</title>,<text>漏歇東城燭盡燒。捲來黃卷坐無聊。崎嶇世路千重曲。湖海親朋一字遙。梅落故園春欲暮。病淹京國鬢先凋。歸心政似南飛鵠。深夜悠悠度碧霄。</text>
<title>失音 以下。亂後作。二首。</title>,<text>天公厭我多言否。喉挾纏風響挾嘶。殆似寒蟬鳴暫歇。還如病鵲舌初癡。是非正悔呶呶習。開闔方諳衮衮機。呼馬呼牛都不應。臥看新月下山時。口如含物舌如凝。語欲期期默欲仍。不中宮商寧中節。未工酬酢詎工應。仙家正學垂簾法。癡坐還同面壁僧。玉麈向來無覓處。老夫從此謝賓朋。</text>
<title>納淸亭卽事。奉呈丁僉使行案。</title>,<text>行宮欲別魂先斷。天樂重聞淚自零。喜事增悲垂老日。旅懷多苦送人亭。年光似水悠悠去。客髮如霜種種星。焉得長安一杯酒。共看南岳眼俱靑。</text>
<title>納淸亭次韻</title>,<text>世上身名都夢幻。眼中遊舊半凋零。愁來事業三杯酒。老去生涯一旅亭。進退未知朝對易。陰晴欲卜夜觀星。行人無處不瀟灑。淸遠香煙縷縷靑。</text>
<title>醉輒失睡。乃僕常症。而去夜尤甚。坐以達朝。傍人怪而問之。詩以解之。</title>,<text>新安酒罷夜涼多。欲睡其如無睡何。豈是抱醒應抱病。只緣憂國不憂家。虛館曙燈初隱映。半簾殘月正橫斜。明朝不用臨靑鏡。未到龍灣髮盡華。</text>
<title>任學士堂後 二難訪余于宣城之客舍。用前韻謝之。</title>,<text>五月江城靑草多。賓筵不厭醉無何。天涯亦有忘憂物。亂後猶存送老家。詞伯一時雙璧至。霽河千里片銀斜。相留莫恨歸鞍晩。客意離情且歲華。</text>
<title>次韻。贈李實之員外。春英號體素。官監司。牛溪門人。二首。</title>,<text>故園無主掩柴荊。愁外湖雲日日生。半世功名期白髮。一年胡虜撫靑萍。荒榛舊路長生洞。醉臥羈蹤細柳營。聞道天兵方駐嶺。捷書應已慰宸情。擧世區區一識荊。仍敎後輩喚先生。天心正悔涪州謫。高見曾分楚水萍。酒席興濃時跌宕。名途意倦少經營。無人解得剛腸在。錯道黎渦却有情。</text>
<title>又用前韻</title>,<text>幽蘭身世寄叢荊。臭味雖殊亦一生。壯志不衰霜起劍。孤蹤無定浪吹萍。涼風漸掃回鑾路。殺氣應纏射賊營。從此太平知有象。窮荒草木動微情。</text>
<title>再用前韻。奉呈坰叟，峯翁。兼示孝移，仲深，實之三君子。求和。二首</title>,<text>孤露那堪別紫荊。二年鞍馬寄餘生。長空極目雲歸岫。獨夜無眠雨打萍。樂地向來方占取。畏途何事久趨營。年衰始覺相思苦。強道無情是有情。俗遠郊扉卽有荊。疏籬一面澗泉生。行藏竊比山中木。世事今如水上萍。歸夢每尋湖外路。征鞍猶滯塞西營。衰年宦味君知否。冷落眞同太上情。</text>
<title>孝移琢句甚精工。非俗下科臼。僕效嚬。狀其詩之內不出焉。</title>,<text>擲金佳句軼陰何。遊戲篇章日日多。猛士銛鋒盛祕匣。美人粧額掩輕羅。三年巧笑須傾國。百勝神功要息戈。若使兩陳評地位。應虛一座待君過。</text>
<title>寓聚勝亭。書示成仲深 文濬。</title>,<text>盈車謗集是何因。垂戒丁寧荷愛人。隔壁喚茶時聽語。近窓燒燭或呈身。天涯寧有紅裙夢。人世應無白首春。萬里相隨香一炷。臥看新月下江津。</text>
<title>夜懷二首</title>,<text>不語悠悠坐五更。雨聲何處雜溪聲。窓前老驥饑猶橫。雲裏寒蟾暗更明。白首始知交道薄。紅塵已覺宦情輕。年來一事抛難去。湖外沙鷗有舊盟。客裏漫漫秋夜長。灘聲得雨抑還揚。羈心已自驚新節。歸夢無由到故鄕。今代幾人憂國事。老來何術振王綱。差強猶有檀公策。東去瀛洲鏡面蒼。</text>
<title>挽盧玉溪子膺 禛○戊寅冬</title>,<text>母恩無路答天恩。萬死餘骸更國門。銓敍責隆罷鑑識。膏肓病革謝精魂。傳家德義千金重。曠世聲名四海尊。未遂西林讀書願。此生長是此心昏。</text>
<title>練光亭對月二首</title>,<text>深夜澄江靜不波。桂輪升壁素華多。天邊島嶼微微見。樓外汀洲漠漠斜。超忽直疑遊紫府。杳冥還似泛銀河。萬家岑寂嚴城閉。惟有沙禽掠岸過。緣空一鏡委金波。朱箔疏纖影更多。夜久素娥和露冷。樓高仙桂近人斜。明籠水國迷銀界。光溢天衢沒絳河。旅思悠悠愁不寐。驚禽移樹幾飛過。</text>
<title>失題二首</title>,<text>投金江上結精廬。內相何年別玉除。萬軸詩書橫卷秩。一村桑柘繞扶疏。山蔬登案是兼味。漁父滿船非索居。聞道望京新揭號。暮年吾欲賦歸歟。身世年來水上萍。功名如酒醉還醒。新貴舊交皆眼白。西陽東竹盡山靑。候人林逕微微掃。防虎柴扉密密扃。秋晩幸尋藍島去。亂松無數水泠泠。</text>
<title>朝天途中 三首</title>,<text>峽天 似誤 途中氣未平。塞天寒雨苦難晴。雲侵岳色微微白。川帶秋光遠遠明。強道鄕心關客路。莫言詩料慰浮生。何時行到遼陽館。一上高樓望帝京。坐對虛簷幾度更。吟詩聊作夜虫聲。如何客恨終難遣。又是秋天不肯明。亂世方知忠孝大。危途誰識死生輕。廟堂應有平戎策。驕虜方渝海上盟。蔽日浮雲萬里長。大風吹起忽飛揚。會看妖祲收寰宇。遙望祥雲繞帝鄕。攬轡未應羞范子。埋輪早欲學張綱。平生自喜吟梁甫。不把行裝問彼蒼。</text>
<title>失題</title>,<text>識面曾從一命初。同憂同樂十年餘。危言古劍開霜匣。直氣明虹射碧虛。眼目豈徒穿禹貢。股肱終始捍皇輿。貧同原憲室懸磬。淸似鄴侯家滿書。萬事好違惟道合。半生多口與世疏。麒麟縱被人間繫。金石寧爲衆楚沮。末路風埃心古昔。旅遊簪組夢鄕閭。無醫未起膏肓疾。有淚空沾嶺海裾。盈篋謾驚箴儆切。伏苫何耐典刑如。生難相訣死難餞。此恨茫茫何日除。</text>
<title>李生廷冕工詩嗜酒。薄於世味。病酒而齄。因自號爲齄。戲題古詩三十韻。投贈求和。</title>,<text>東方有一士。面赤心亦赤。愛酒不愛錢。好詩又好客。棲于京城西。十年把一冊。硏窮到突奧。人一能已百。紛紛名利場。頭掉眼亦白。吾嘗勸之仕。笑指歸雲碧。此物於世間。其介堅如石。訪余龍山亭。屬余辛卯厄。淸談雜詼諧。痛飮江天夕。居然嶺外別。萍水俱無跡。爾來龍灣城。對床寒暑易。一語三發嘆。山河異疇昔。經年戎馬窟。玉輦黃沙磧。衣冠汚犬羊。殺氣天地積。吾君有至誠。天子垂恩澤。須臾掃腥穢。顧眄淸疆場。傳聞兩王子。歸與沈遊擊。又聞宋經略。功成罷兵革。老而不死幸。再覩王業赫。霑巾嗚咽淚。喜倒悲還劇。齄乎可以出。濟世非君責。勉爾平生學。歸歟天下宅。裁作舜衣裳。信手遊刀尺。齄也再拜言。信美非吾適。終當守吾拙。捨是更請益。先生大笑曰。固哉君之癖。存亡等凡楚。得失同秋奕。平生太玄經。不必丘園帛。吾衰萬事慵。久矣厭形役。遠憶松江鱸。欲擧王喬舃。君看架上蒼。每整秋天翮。齄乎君去否。舞袖妨地窄。相期天外逍遙遊。吾輩之名脫死籍。</text>
<title>有僧將入楓岳。漫書以贈。</title>,<text>東溟萬里際。白玉峯巒插。毗盧最上層。勢欲鴻濛壓。華人願東生。此山天下甲。我昔一登之。日月看吐納。雷聲脚下聒。塵世醢鷄合。歸語下界人。漫謂吾言雜。携筇此中行。碧眼何處衲。</text>
<title>代人戲別梧陰</title>,<text>幼歲不知別。見人垂淚笑。自語一生中。會多離別少。今來忽不然。人事亦難料。出門摻子裾。愁腸熱如燎。有耳不我聞。有目不我眺。颯颯竹風呼。凄凄山日照。願作車中塵。隨君度嶺嶠。願作案上筆。隨君助吟嘯。室爲照君燈。江爲濟君棹。如形之有影。動靜必相要。不然生作嗚咽泉。不然死作界面調。不然化爲斑竹泣湘江。不然化爲精衛入海徼。君如不信四不然。聽我臨岐一聲叫。</text>
<title>閒居口占</title>,<text>浮雲過長空。一點二點白。流水歸北海。千里萬里碧。白者何爲白。碧者何爲碧。此理欲問之。雲忙水亦急。</text>
<title>江界謫中。次梁靑溪大樸 韻。</title>,<text>黃昏有佳月。吾與美人期。劍閣卒來坦。太行何事危。誰能識上古。方欲問無爲。滿酌一杯酒。共歡堯舜時。</text>
<title>和藥圃詩。題興雲卷。李海壽字大中。官吏議。全義人。</title>,<text>吾與藥圃仙。生同丙申年。湖堂同比肩。西塞同揮鞭。愚雖不及賢。懷抱卽依然。宜無不同焉。所事何太懸。藥老喫酒如喫緊。吾則飮酒如吸川。藥老終日不語如參禪。吾則終日詼諧驚四筵。今看贈雲篇。枯瘦議論偏。雲也病如沾雨鳶。吾人快似看雲鸇。鳶乎鳶乎欲戾天。須往再拜藥老前。黃精采采江上田。餌服閱歲顔色鮮。然後追陪藥老同上毗盧顚。手撫溟海鵬喝褰。求我松翁一氣邊。共視萬劫流綿綿。嗟汝旣往其勉旃。</text>
<title>贈別韓察訪性之</title>,<text>君與我同生丙申年。生年直酒星。酒星何處落。落處是東溟。東溟萬古流不盡。人世紛紛水上萍。離合悠悠天地老。與君長醉花津亭。</text>
<title>次玉川子送孤竹之韻</title>,<text>玉川子家本在江南。何爲棲棲洛陽裏。行裝草草無定居。朝向西隣暮北里。長安無所親。呼我爲故人。故人無復舊容顔。惟我東來君獨歎。君獨歎豈是知我者。我今孤露無遊方。仙山東路海棠洲。白鷗送我鳴沙行。鳴沙擧目十餘里。日暮沙頭喧驛吏。棠花片片落芳草。花裏征人方醉倒。醉倒人是觀察使。徒御紛紛擁千駟。朝朝暮暮烏兔走。樂事百年誰敢後。兒童拍手也不妨。昨日少年今白首。玉川子相思在何許。持此誇之慰羈旅。誇之未足動君心。去來榮落猶寒暑。然則前言戲之耳。太上無憂又無喜。今日我問酒。酒與我誰賓主。酒爲百味之最長。我是凡民之俊秀。此語欲問孤竹子。浮碧練光何處是。孤臣不盡鼎湖淚。莫道戊辰年間事。同遊皆是第一流。我亦當時最少年。揮毫百紙一時盡。後人強名仙槎篇。同時輩流今散去。西海茫茫音信阻。春鶯已至人不來。我雖有酒誰共杯。手中杯天上月。年年長此別。長此別老盡。人老願不逢春。明年佳氣九華陌。却恐更作江南客。萬曆庚辰首夏。蟄菴居士。書于三陟之竹西樓。</text>
<title>剛叔逢差上京。訪高陽村居</title>,<text>田間雨忽至。雲外日方中。萬事人將醉。千山路不窮。</text>
<title>送安君 昌國 歸龍城 五首</title>,<text>久作經年別。聊同七日春。交遊滿天地。君是意中人。全家隱巖竹。孤棹漾江春。明時一欠事。君作釣魚人。海外年年病。江邊處處春。未因乘興去。空作獨醒人。信疏天上客。交絶洞庭春。病久驚逢節。年衰怯送人。殘生如老櫟。不願更逢春。已具尋眞棹。將爲入海人。</text>
<title>瀟灑園。書洪澄扇。自註。余於丙辰秋。與洪飮永平大橋上。轉眄十七年矣。今年春。相遇於瀟灑園。洪已不能識矣。二首。</title>,<text>柳市橋邊飮。依然歲丙辰。衰容初不記。驚笑十年人。梁園連谷口。花鳥鬧芳辰。偶爾牽幽興。尊前逢故人。</text>
<title>翫水亭贈曹敎官 汝忠二首</title>,<text>日夕衣巾重。前山嵐氣濃。應須康濟酒。手進兩三鍾。白知松下鶴。黃見草中牛。此景無人畫。山翁筆下收。</text>
<title>剛叔示以其先祖所製七言一絶。謹次。己巳</title>,<text>手栽松竹尙平安。金姓人家枕一山。溫飽要須知所本。昔人躬稼備艱難。</text>
<title>題保閒堂 庚午</title>,<text>生世身閒旣不易。得閒能保固應難。松江我亦專閒趣。野水閒云伴釣竿。</text>
<title>次水月亭韻 曾爲鄭渫記亭詩。有懸板。二首</title>,<text>浮世功名五十年。歸來四壁客無氈。惟有松風與杉月。取之應不費文錢。煙霞深鎖岳陽天。正似鴻濛未判前。分明方丈神仙子。隔斷漁樵晉客船。</text>
<title>遊南嶽聯句</title>,<text>衣草人三四。於塵世外遊。龜峯 洞深花意懶。山疊水聲幽。栗谷 斷嶽杯中畫。長風袖裏秋。松江 白雲巖下起。歸路駕靑牛。牛溪</text>
<title>霞翁以舊書出示</title>,<text>三十年前札。丁寧紙上言。墨痕新似昨。交義老彌敦。未可輸塵蠹。端宜示子孫。親朋滿天地。雲雨手能飜。</text>
<title>題翫水亭</title>,<text>爲君寂寂訪山雲。嗟我棲棲乙白紛。但得盤中芝蕨軟。何須身後姓名芬。千年瘦鶴俱仙骨。五鬣疏松盡蘚文。醉上藍輿沙路細。孤村杳杳已迎曛。</text>
<title>安琢請賦三景。走筆書之。</title>,<text>蓮池活水鏡樣澄。方池纔丈許。亭亭玉井根。翠蓋森相擧。淸香襲杖屨。散步逢淸渚。採採欲誰贈。日暮徒延佇。梅庭山家雪四圍。歲暮蒼煙合。梅兄報春信。粲粲窺午榻。喚起羅浮夢。一笑破殘臘。寧隨桃李蹊。繞樹日千帀。竹巖巖吾甚愛之。風雨無淄磷。此君亦不俗。霜雪增精神。何須邀二仲。兩美絶可人。日夕嘯其下。誰有聲色塵。</text>
<title>挽人今有手墨筆帖。姓名欠攷。</title>,<text>闌刪棋壘猶殘子。歷亂書堆已擁塵。遊釣宛然雖有處。音容窅爾只傷神。孤旌隴首花侵紼。一笛山陽淚滿巾。薦墨更誰徵禰鶚。家聲空復撫徐麟。穿楊妙藝今難見。蕪沒遺堋草自春。</text>
<title>挽致道 姓名逸壬申</title>,<text>屈指庚交有幾人。與君童稚卽情親。曾隨嬉戲爲同隊。未信賢愚是異倫。門派共分提學後。郊居相望柳溪濱。陶琴古寺連床慣。鄕約平蕪竝馬頻。聞過自多逢益友。襲薰偏喜接芳隣。泓渟悄悄涵襟宇。圭玉溫溫蘊席珍。志士每憐成老大。中疴何意遽沈淪。此下疑缺</text>
<title>布帆無恙掛秋風此下科作</title>,<text>歸去來兮胡不歸。荊楚江山佳可遊。山中秋光桂自霰。日夕江湖歸思悠。扁舟長掛一幅練。暮影搖蕩滄江流。江流無恙抱長風。櫓聲雅軋蘆花洲。長安何處日邊遙。短棹滄波歸興幽。年來來作宦遊人。旅食東南萍水浮。佳山佳水去來身。十稔紅塵今白頭。乾坤風雨客味酸。半世功名還可羞。鴻驚天末夜有霜。鯉魚風冷芙蓉愁。荊門煙樹剡溪月。夢入鄕山秋色稠。歸心暗牽舍人興。拂袖可泛吳江舟。休官行色一葦船。水國風煙勞遠眸。檣烏飛起宿霧中。別浦茫茫歸路脩。涼生蘋末帆影忙。一葉滿載江南秋。遙看山在水雲外。解纜端可窮冥 缺。閒中詩興望中饒。鱸膾蓴羹非我求。名區從此晩計在。宦海浮榮波上漚。傍人休道 三字缺。海客無心隨白鷗。</text>
<title>老病有孤舟辛酉榜第五名</title>,<text>茫茫宇宙此生涯。日月不爲畸人留。居然老病忽相催。萬事人間成謬悠。還丹已誤鹿門期。一劍未倚崆峒秋。行裝何處任漂泊。蓬轉萬里惟孤舟。天涯去住倚一棹。一棹滿載千斛愁。窮愁何耐抵死苦。爲國一念無時休。風塵兵甲滿天地。料理百計堪白頭。平生勳業鏡中失。久矣夢斷伊與周。藜羹尙有肉食慮。獨夜壯氣橫斗牛。誰敎瑣力整乾坤。不許寸誠陳冕旒。徘徊躑躅誰與依。江湖浩渺隨白鷗。流離遷次影伴身。巫峽旅帆瀟湘遊。衷情掩抑訴無處。惟有白日臨衾裯。飄零死生隔弟兄。金玉札翰違朋儔。蒼梧帝舜跪數衽。楚魂湘水吟夷猶。停橈蜀魄起再拜。止棹北辰瞻天陬。衰容誰念廓無歸。一物獨荷皇恩優。姓名休道舊拾遺。憔悴謾 缺 漁人羞。誰云鼎鼐調元手。却把短棹還滄洲。孤舟盡日渡口橫。濟川不被商家收。江邊芳杜聊采采。延佇日夕憑柂樓。美人持贈杳雲端。衰涕一任懸雙眸。乘桴緬懷魯聖志。有言不行應有由。</text>
<title>少風波處便爲家 集仙仙客問生涯。買得漁舟度歲華。案有黃庭尊有酒。少風波處便爲家。</title>,<text>江天杳杳江日遲。江流鏡淨無纖瑕。孤舟身世別甲子。水國處處皆吾家。黃庭一部酒一尊。適我所適經年華。朱衣聯璧白鷗驚。面是故人相矜嗟。仙凡相去風馬牛。子從何處來歸些。云余俱是集賢士。手捧象笏頭烏紗。含香日趨玉皇前。天語咫尺殊恩加。君胡爲乎寂寞濱。時遇大行猶龍蛇。悠然不答莞爾笑。引取瓦甌斟流霞。流霞斟罷意更閒。詩中字字皆天葩。塵寰局束釣船寬。莫以有涯窮無涯。薪窮火傳醉夢酣。灰寒金鼎餘丹砂。危如蹈刃險陟山。後車不復懲前車。君胡爲乎膏火中。角上蠻觸徒紛挐。飛廉戢威息纖纊。馮夷窟宅恬無譁。來無所戀去無逐。暮泊淸渭朝三巴。津無所問岐不泣。千里誰遣毫釐差。金波安處趁明月。錦浪靜時隨桃花。隨身琴酒共一蓬。物外伴侶惟魚鰕。功名富貴是何物。千駟萬鍾君莫誇。此身縱榮此心病。鬢髮不禁吹鬖髿。何如天外樂天放。閱盡世界沙復沙。須臾酒盡忽回棹。水鳥依依山日斜。天長水闊不知處。鶴上之仙非子耶。</text>
<title>聖恩歌。答江湖白鷗。</title>,<text>畫省夜聽蓬瀛水。手搴薇花拜靈脩。鷄聲曉催紫雲闕。鶴影秋孤明月洲。涓埃未報雨露恩。一約猶遲方外求。人間幸逢聖明主。十年松江違白鷗。奔忙羈跡陌頭塵。浩蕩前期沙上秋。唐虞日月卽我朝。玉節江東淸發謳。寒湖鳥語曉送誡。急流中人遲退休。猩袍日晩學士班。鷺夢雲空漁父舟。平沙十里雨霽後。回笑三秋蓼月幽。江湖淸趣我豈無。只緣天庭恩禮優。微臣縱乏一字補。聖恩看同夔契儔。邦謨珍重納言地。是以東華吾久留。歸來一計泛泛計。庶待邦家餘債酬。</text>
<title>春秋成。麟至。此下科作</title>,<text>原相感之一理。悟有孚於聲氣。德在我而旣大。祥不期而自至。成魯史於麟至。偉有利於夫子。應筆削之神化。表一世之休祥。人一去於西土。鳳不鳴於岐岡。楚澤舟兮已溺。故宮黍兮離離。悲王政之一息。慨天綱之陵夷。人類變於禽獸。諸夏雜於蠻貊。幸斯文之不喪。聖尼丘之有作。擬古道之欲廻。謇周流於四國。歌非兕兮無托。響木鐸兮誰知。卷兼濟之大道。指故國而言歸。念天地之易位。憫冠屨之倒置。苟傍視而恝然。竟莫救於墜緖。然無益於空言。曷若見諸行事。期假權於南面。挈無形之斧鉞。王正同於旣春。大一統於萬國。嚴尊卑之有序。抑名分之斯定。褒而貶兮昭昭。是與非兮井井。陽或舒於春生。陰亦慘於秋殺。扶已頹之三綱。揭旣晦之九法。亂臣見而畏懼。賊子聞而戰慄。自聖經之一修。致元氣之不滅。世雖入於長夜。道惟存其一脈。爰有獸兮四靈。稟振振之仁性。俟河淸於一千。冀自鳴於聖遊。欲蹌蹌於虞庭。九疑鬱其雲愁。思文歸於周道。豐之水兮空流。賴鳳兮之枉魯。文已具於制作。固志氣之交感。伊捨此而安適。斯出野而賁然。實先天而不違。痛時人之盲目。謂不祥而棄之。拭悲淚於反袂。痛斯道之益非。天胡爲乎邈邈。事已矣於絶筆。聖前後之無異。奚若遇之不一。龜呈瑞於文命。鳳儀韶於雍熙。是知理之當然。歎斯麟之猶尼。噫上天之生聖。胡無期於下土。倘施設於當日。致天地之位育。豈特鳥獸之咸若。同人物於仁澤。</text>
<title>願埋首陽山</title>,<text>余知死之不可讓兮。微古人其誰依。百世下而聞風。聖之淸者伯夷。生不容於濁世。願歸骨於山足。豈埋却之無地。竊獨慕於姱節。昔余之約于心。指前修而爲期。懷瑾瑜而介立。閔世道之淆漓。忘鑿枘之方圓。大有志於澄淸。固妬嫭之庸態。孰察余之中情。嗟閹豎之釀禍。將一綱之打盡。秋霜降於季夏。非罪也而縲絏。雷霆忽其少霽。致有人之來詰。不磷緇之素志。豈儃佪而苟活。瞻首陽之在彼。凜淸風之起予。想高躅之仰止。恫後辰之無及。苟於此而得埋。雖溘死而何惜。日月照於山上。余有怨而必照。靈不昧於山中。余有魂而可隨。仰不愧而俯不怍。實余心之所安。</text>
<title>鳴琴百泉上</title>,<text>別一區之天地。藏遯世之高跡。山靡靡而旁圍。水泠泠而注玉。寂萬壑兮鳴玉琴。姚子能追考槃。仲尼顔子樂處。應尋得於一班。際翔雲而晦塞。倡絶學於此庭。悲濂溪之響絶。恨關閩之阻夐。抱白雪之高調。鼓聾聵之韶罄。衆淫哇而都好。琴雖工而誰聽。進旣不遇夫知音。退將修吾初服。蘇門山兮何處。實隱者之攸宅。泉百道而飛來。可塵纓之一濯。左圖兮右書。聊俯仰而自適。前聖兮後賢。儼無邪於對越。然性情之陶寫。蓋莫先於音樂。乃求嶧陽之孤枝。乃絙淸廟之朱絃。盤白石兮永夕。望素月於涼天。彈南薰之妙曲。激淸商之雅調。謁虞舜於彷彿。覲文王之遺操。和舞雩之遺詠。繼河汾之餘音。見鳳凰之百鳥。聞滄海之龍吟。疑孫登之遺嘯。似弘景之松風。不見是而無閔。聲洩洩而融融。怨世人之不聽。時悽悽而切切。寡鶴助兮嘐亮。石泉資其淸絶。但見山高而水深。豈必世上之鍾期。邈高韻之難追。有斯人於此時。使有得於依歸。應與點瑟同科。然君子之出處。有成法於丘軻。倘磨磷於涅緇。讀聖賢書何事。梁甫吟之孔明。待昭烈而乃起。何南風之不歌兮。奏韶武於聾俗。篤南聲之一 缺。徒北鄙之殺伐。想燕獄之吟嘯。懷文山兮不設。</text>
<title>賣釵獻爵</title>,<text>山休鳴於石鼓。波更通於太液。哀人民之未死。愴城闕之異昔。賣寶簪而獻爵。餘白頭之宮女。慰險阻之備嘗。敍離隔之愁緖。夙充嬪於下陳。隊後宮之三千。擧鳳箒於金殿。尙瓊咳於日邊。壓花鈿於雲髻。曳珠履於綺筵。樂昇平而歌舞。庶承恩於周旋。忽伊川之披髮。驚野鹿之含花。泣內人之紅袖。怊劍外之翠華。失孫賈之王處。久木蘭之從戎。寄望眼於玉壘。愁越在於蠶叢。俄弓戈之一揮。去紫微之纏兵。向佳氣於金闕。旋日御於黃庾。似誤 懷香座於馬嵬。哭九廟於灰中。慘舊宮之荒涼。悵往事之煙空。魏靈光之猶存。開昔日之面目。況驚走之墜霧。何以瀉乎中臆。脫首飾於華顚。典中山之千日。㪺風味於玉巵。拜手獻於丹墀。曰天寶之不辰。播玉輅於西陲。賦式微於旄丘。詠瑣尾於流離。未執殳於王前。隔萬里之龍顔。鎖妖氛於乾坤。少使者於江山。夢秋月於三巴。長寄心於君王。遲縷命於風塵。得萬死之餘生。幸雲梯之一挽。洗天下之兵甲。回天步於玄朔。正乘輿於皇極。喜晉祀之不絶。愁漢儀之復覩。情難收於倘怳。泫蛟淚之如雨。悼前時而離阻。尤此日之疚懷。許方寸而煩惱。含萬辭於一杯。傾金罍之玉友。酌流霞之香醞。要忘憂於魯酒。非取樂於需雲。想梨園之獻爵。宛長樂之擧觴。追憶得於當日。尙後人之愴懷。昔開元之盛治。幾措世於昌明。何初心之罔終。致國步於揑抗。知獨樂之難久。宜感悅於今古。</text>
