<title>新溪洞石 二首○楊蓬萊士彥嘗居此地</title>,<text>紫煙洞門邃。中有蓬萊宅。鶴骨已登仙。雲林空寂寞。東瞻渤海尾。北指毗盧巓。髣髴靑霞裏。笙歌響洞天。</text>
<title>宿摩訶衍</title>,<text>突兀玉芙蓉。森陰松桂壑。那知翠洞中。不有壺洲客。</text>
<title>出獵</title>,<text>出野雲平水。還家月壓煙。掛弓仍索酒催解馬鞍懸。</text>
<title>送人歸洛 二首</title>,<text>流離悲已滯。惆悵送將歸。久忍思鄕淚。臨分易濕衣。客念紛如許。天涯況別人。不堪南浦外。斜日望行塵。</text>
<title>香閨怨 三首</title>,<text>雲鬟不整便長吁。紅淚千行減玉膚。春曉蘭窓花寂寞。鴛鴦相伴睡菖蒲。珠簾晝下洞房深。暖日鶯聲鎖樹陰。寂寞紅顏慵刺繡。數行春淚是知心。銀床曉臥雪肌寒。金鏡墜花伴隻鸞。一曲瑤琴紅淚濕。春魂應斷玉門關。</text>
<title>有感 五首</title>,<text>鵂鶹啼樹古樓空。苔合金欄落井桐。惟有當時歌舞妓。白頭春日恨無窮。高樓甲第落花春。門外黃塵匝繡輪。白日不留歌舞散。古槐深巷悄無人。石屛圍水水圍廬。燒燭硏朱點古書。風月無邊庭草綠。箇中眞味有誰如。離別煙波隔鳳凰。小樓明月玉顏傷。分明契闊初成說。辜負今朝已十霜。落花何處最多愁。彈盡瑤箏獨倚樓。遙憶關河千里外。三時魂斷大江頭。</text>
<title>出塞歌 五首</title>,<text>萬疊陰山白雪高。胡兒馬上弄金刀。沙場戰罷歸來晩。苦月臨空滿錦袍。金羈絡馬飮黃河。風走紅旗白雪多。回首長安三萬里。獨歸疏勒枕寒戈。雪風疏勒漲寒沙。氷合長川凍鐵車。海戍人歸邊月白。夜深金柝雜胡笳。轅門獨立撫金戈。雪後胡天月色多。想得洞房寒夜永。伴燈紅淚凍香羅。手把龍泉拂紫髥。崑崙月窟眼中瞻。陰山萬里胡塵靜。麟閣丹靑又一添。</text>
<title>偶吟</title>,<text>夢入蓬萊第一峯。玉樓深處五雲封。風高鶴背歸來早。滿袖天香散碧空。</text>
<title>月夜會飮</title>,<text>叢篁近月自生風。復有荷花小閣東。莫道他鄕愁遠客。主人樽酒不曾空。</text>
<title>惜春 二首</title>,<text>聞道韶光此夜移。桃花落盡月輪虧。醒時忍與東君別。欲向春風醉不知。誰能載酒送春風。獨立飛花亂落中。報道東君無限意。暫時相賞莫悤悤。</text>
<title>題萬瀑洞石上</title>,<text>一別蓬萊二十年。今來風景卽依然。金剛臺下發長嘯。萬朶芙蓉迷紫煙。</text>
<title>頭白村。次聘君韻。守夢鄭公出守襄陽。與公同遊楓嶽。</title>,<text>琴書遠自洞天歸。鶴背煙霞翠滴衣。小子已知探勝好。丈人方覺折腰非。</text>
<title>過靑草湖</title>,<text>靑草湖邊白日斜。西來山影倒淸波。海棠開遍鳴沙路。放馬徐行踏落花。</text>
<title>觀永郞湖</title>,<text>羽衣初綰白雲邊。匹馬東來意渺然。日落沙明湖水闊。不知何處問神仚。</text>
<title>望祕仙亭</title>,<text>萬里滄溟繞古臺。海天東望近蓬萊。仙人蹤迹無尋處。惟有斜陽白鳥來。</text>
<title>余自金剛還憩翼嶺。其夜夢。與羅夢賚共遊毗盧峯。石城重重。其色如鐵。攀磴愯然而陟。倚堞立東望。碧海瀰漫。三峯突兀揷于天。其邊疊嶂攢巒。矗矗延袤萬餘里。西望則百萬家纍纍羅列。更與夢賚漸尋其峻處。重廊曲榭。轉入愈佳。至一屋隅。夢賚往便旋。余歐之先行曰。須速來。連過數層樓閣。路盡有絶頂亘霄漢。有細逕可攀援草根。半登而墜。又退立走而上者再。不得上。徘徊欲待夢賚與之俱。夢賚終不來。如此之際。忽然覺。遂異之作詩。</title>,<text>夢上毗盧望大洋。三峯裂海亘穹蒼。石城縹緲生雲霧。絶頂登臨隘八荒。</text>
<title>聞太守宴郡樓 甲子秋。公往興海郡。太守卽公從母夫洪公靌。</title>,<text>曲江橫觸海門流。日出東南照郡樓。正是官閑歌舞處。美人爭拾錦纏頭。</text>
<title>奉呈興海太守 二首○時太守遊內迎山。臨書走筆以呈。</title>,<text>五馬翩翩上碧岑。內迎秋色海門陰。遙知戰酒爭棋處。別有佳人奏玉琴。海天秋雨獨登樓。一夜相思欲白頭。倚遍曲欄頻悵望。不知何處更淹留。</text>
<title>奉次東岳韻 二首○東岳李公安訥之別號</title>,<text>絶塞孤城虎穴隣。逐臣垂淚鬢絲新。誰知岳老千金句。遠及天涯萬死身。寶唾誰敎塞外傳。更兼烏玉與湖牋。無論感激平生意。怳奉淸塵又惘然。</text>
<title>山寺</title>,<text>古刹通人少。深春客自遊。行隨飛蝶遠。話爲老僧留。池竹晴常潤。檻花晩更幽。濯纓松澗曲。帶月下山頭。</text>
<title>岳王廟</title>,<text>廟古生春草。垣墻鎖碧峯。金牌堪痛哭。鐵馬未成功。野鳥啼殘恨。蒼松凜舊容。平生弔忠義。慷慨涕何從。</text>
<title>與洪參軍 名靌 分岐延曙下</title>,<text>幾醉高陽酒。還分驛路岐。難忘行樂處。最惜別離時。日色歸人迥。春光策馬遲。明朝如有意。莫負洛中期。</text>
<title>入金剛圓通洞</title>,<text>遠入圓通洞。芙蓉聳碧霄。昨望三日浦。今渡百川橋。杖策尋溪轉。捫蘿陟巘遙。仙人如可見。雲路好相邀。</text>
<title>遊十王洞</title>,<text>遙昇翠微裏。遠到石門隅。薈蔚千崖窄。蒼茫一徑紆。觀天如入井。坐壑若藏壺。落日山尤好。依然小墨圖。</text>
<title>贈鄭君平 名斗卿。號東溟。○二首</title>,<text>世有文章伯。波瀾早已奇。神交曾暗合。遠別正堪悲。草綠東門路。鶯啼北洛時。獨歸無限意。聊作贈君詩。世路昏如漆。迷邦作遠遊。靑門辭舊侶。丹穴問新儔。離別宜休惜。文章各自謀。它時一樽酒。風雨倚書樓。</text>
<title>奉酬東岳</title>,<text>謫去誰憐我。唯公念遠鄕。塞城當虎穴。行路劇羊腸。積謗何須說。孤忠祗自傷。幾時蒙霈澤。隨意臥東岡。</text>
<title>汶江八景</title>,<text>微雨初晴夜。前灘正漲時。金波光歷亂。玉鏡影參差。爽氣吳仙怯。淸輝水族知。一杯將欲問。能記翰林詩。右盤灘霽月漠漠山容暗。濛濛雨氣晴。霧消纔靄靄。嵐濕已輕輕。翠重添新色。峯昏失舊形。晩來猶未捲。應逐夕陽橫。右聖谷晴嵐返照開平野。超臺起夕風。霏霏臨地盡。杳杳映天窮。景象知無限。江山覺有工。依俙迷遠近。疑是畫圖中。右超臺夕照華山聳寒色。雲氣鬱嵯峨。翠黛含風潤。白衣帶雨斜。疑從神女峽。應護羽仙車。拄頰淸朝望。無端興自加。右華嶽朝雲雨昏群水合。風急一帆懸。定有江東客。來從漢北天。稽山疑載酒。剡渚怕回船。倏忽千峯暮。棹歌出遠煙。右雨渚歸帆已逐金風起。初從玉塞回。高低雲外陣。斷續月中哀。避飋三湘去。隨陽萬里來。紛紛何處落。沙白饒靑苔。右沙汀落雁岸幘斜陽路。垂綸細雨洲。小魚游淺瀨。神物隱深湫。肯學臨淵羨。空憐競餌謀。桐江今寂寞。伊水有羊裘。右伊溪釣魚草滿西郊綠。東風牧馬驕。嘶雲閑脫鞅。歷塊肯鳴鑣。却憶莊生論。仍思周后朝。世間無伯樂。廣野自蕭蕭。右薍田放馬</text>
<title>次朴大觀 名炡 寄示韻 九首</title>,<text>憐君廣津上。高枕與時違。客到靑山雨。江深白板扉。乍逢投馬轄。仍坐釣魚磯。他日遙相望。還添淚濕衣。晤語滄洲上。深情雨不違。靑山無俗客。白日閉閑扉。世已輕吾道。天猶借釣磯。相看殊未厭。江雨滿行衣。已得江山計。寧憂出處違。奔濤猶閱世。積雨獨關扉。看劍夜燒燭。觀魚秋下磯。多慙塵土客。辜負芰荷衣。可憐樽酒地。長與故人違。却憶秋江岸。曾推暮雨扉。夕陽依賈舶。煙浪漲漁磯。尙有當時興。飄然欲拂衣。向來開別墅。幽興正無違。野老時爭席。山僧或款扉。暮煙多少店。秋水淺深磯。何日分沙岸。婆娑短葛衣。只隔層城住。曾無數月違。長因酬翰墨。却憶話江扉。絶壁蟠纖徑。晴沙映斷磯。相招能一醉。猶復典秋衣。幽居嘗養病。學道更懲違。得意滄浪枻。無心玉女扉。山回堂倚樹。岸拆水呑磯。好是逍遙處。時時舞綵衣。多病與君別。自憐誰正違。風塵有書劍。江海憶柴扉。日者空相問。天心不可磯。何時廊廟上。尙見賦緇衣。宇宙身將隱。江湖計轉違。不關趨世路。長是負郊扉。夜雨添新詠。秋風憶舊磯。那堪京洛裏。塵染十年衣。</text>
<title>聘祖母初度翌日。宴槐木亭。二首○亭在襄陽</title>,<text>高樓獻壽後。張樂峴山巓。日落襄陽野。天低太守筵。承顏調翠鳥。命妓拂朱絃。我有枯魚痛。臨觴獨泫然。太守黃金帶。佳人綠綺琴。獨慙鸜鵒舞。爭奏鳳凰音。獻壽千年得。浮雲五月陰。歡娛惟卜晝。取醉敢荒淫。</text>
<title>登望辰樓 樓在興海</title>,<text>倦客携書劍。東南作遠遊。還從興海郡。更上望辰樓。歲月驚秋雁。山河擁酒籌。日西遐矚罷。萬事一回頭。</text>
<title>詠桃</title>,<text>爲愛桃花好。當春盡意紅。絳綃誰解翦。丹液自先融。艷彩光朝日。輕香散晩風。佳人傷別久。莫遣映簾櫳。</text>
<title>拾穗許村童 月課</title>,<text>田家稻已熟。刈穫喜成功。到處黃雲捲。看時綠野空。任他收滯穗。從此許群童。濟衆平生志。蕭條倚晩風。</text>
<title>次贈尹修撰而遠 名鳴殷 謫居 三首</title>,<text>罪大投荒急。蒼皇共出關。子猶依絶峽。吾亦對陰山。妄發身仍遠。牢愁鬢已斑。可憐天際夢。時復侍龍顏。忽罷承明直。誰憐絶塞行。間關五大嶺。暴露一孤城。落日思親淚。中宵戀闕情。愁州君莫說。益覺喚愁生。草草論思日。遑遑放逐時。出城曾促迫。分路更差池。不歎流離遠。唯慙獻納遲。丹心猶未折。各保歲寒期。</text>
<title>奉別程副摠還天朝 在皇華集</title>,<text>萬里皇華使。遙聞析木津。嫖姚開幕府。子羽作行人。肅穆觀兵地。雍容握節辰。辭天傳雨露。指日掃風塵。勇氣靑萍動。詩聲白雪新。客程仍閱歲。王事已忘身。海月星槎夜。梅花玉帳春。莫敎麟閣上。唯畫漢朝臣。</text>
<title>奉送月沙李相公赴京師 有序見逸</title>,<text>基遐元自峻。學富復何雄。鸑鷟靑冥闊。珊瑚碧海空。宏圖鵬擧北。逸氣驥從東。地逼三台座。天依八柱功。愛君還得罪。多謗竟抽躬。蕙濕湘皐雨。松排岱嶺風。江湖生白髮。日月照丹衷。前席開宣室。乘槎謁帝宮。釋疑攀信牒。專對仗明公。趙客應全壁。周王定賜弓。此時憂塞外。何處過雲中。雪擁陰山白。烽連遠戍紅。離亭情未極。別路歲將窮。把劍看行色。精誠已貫虹。</text>
<title>金沙溪先生挽</title>,<text>特立儒林表。高名八十年。淵源元是正。世業本相傳。德宇春風轉。沖襟霽月懸。蒲輪逢聖主。甲觀捧書筵。獬豸霜臺裏。菁莪泮璧前。官班初撥例。禮遇向來專。抗議時難合。歸田道自全。那堪摧玉樹。不復耀貂蟬。天欲窮吾輩。人誰繼此賢。斯文將已矣。末路更蕭然。幸廁諸生後。曾爭快覩先。登門慙苦晩。執紼恨無緣。大耋知非歉。云亡慟實偏。哀詞和淚寫。悽斷不成篇。</text>
<title>新亭會集 月課</title>,<text>慘惔衣冠會。經綸有幾人。風塵空按劍。社稷自沾巾。北望神州隔。南奔國步屯。它鄕悲瑣尾。暇日簇蹄輪。磊落登臨地。蒼茫戰伐辰。論心俱激烈。觸目摠酸辛。莫歎山河異。還瞻日月新。楚囚何可效。周鼎未應淪。勝事今猶想。名亭迹已陳。翩翩王茂仲。獨作中興臣。</text>
<title>自楡岾往觀佛頂臺。仍向靈隱寺。藍輿上口占十韻。</title>,<text>肩輿瞰隈隩。杖策陟崔嵬。夏谷林橫雪。晴天水作雷。煙霞陰玉洞。澗壑控琱臺。海上瀛洲近。壺中日月開。漕溪幽興愜。佛頂壯觀該。列嶽低千垤。洪溟杳一杯。始能窮宇宙。方覺入蓬萊。俗客何曾到。仙人獨自來。鳳情凌縹緲。蟬蛻脫塵埃。願得丹砂妙。寧憂白髮催。</text>
<title>自通川向新溪寺。道中遇大風。馬上口占十二韻。</title>,<text>氣勢掀天地。威聲雜電雷。暴顚滄海湧。長捲樹林摧。蕩覆秦王楫。雄躋楚后臺。定知風伯怒。遙想土囊開。杜甫愁茅屋。軒皇夢俊材。苻堅聞欲死。列子御還來。累譯應無祝。鳴條反有災。蒼茫臨道路。藹翳漲塵埃。落帽纓仍絶。衝虛鷁且回。拂衣飛燕怯。懷土仲宣哀。遠憶劉邦曲。徒慙宋玉才。仙槎如可泛。便得到蓬萊。</text>
<title>次洛山寺板上韻 二首</title>,<text>寶刹開丹洞。琱臺控翠溪。門橫靑海岸。馬入白雲蹊。俯瞰紅輪轉。斜瞻碧落低。夜晴淵客語。波撼水靈啼。策石秦何到。乘槎漢未睇。巉巖侔玉壘。浩渺沃金鷄。地合龐公隱。山宜謝妓携。妄懷玄圃術。空縶赤騏蹄。嶺徼惟彈鋏。塵寰少斲泥。鸞驂不可得。惆悵望天梯。躡屩窺丹洞。披襟俯碧溪。蓮花曾建塔。寶樹已成蹊。鶴背仙翁近。鼇頭海日低。鯨奔滄海裂。筆落鬼神啼。未赴三山約。徒憑萬里睇。驚韶同魯鳥。舐鼎羨㓸鷄。玉軫臨風奏。金壺對月携。窺深人側幘。選勝馬留蹄。海客輕鷗浪。僧衣落燕泥。晩來多少意。長嘯倚雲梯。</text>
<title>送具景輝 名鳳瑞 南歸二十韻</title>,<text>卓犖惟奇士。軒昂自俊人。盛才應間出。高價果無倫。氣結雙龍祕。文看二馬親。雲間生鸑鷟。日下見麒麟。美玉荊山璞。明珠魏國珍。奇音蜚白雪。濁世哂朱輪。未獻揚雄賦。將持呂尙綸。管寧脩海楫。張翰憶秋蓴。奏水通深契。成風妙叶神。徒憑交態密。每恨別離頻。蘧氏雖居衛。黃公已避秦。洛中辭故舊。鄕曲戀松筠。詩禮伯魚對。絃歌原憲貧。爭瞻鴻擧遠。肯學蠖求伸。促膝知何處。分襟惜此辰。蒼茫千里道。磊落百年身。北漠腥膻動。南郊涕淚新。樹浮天欲盡。江闊地如淪。寓目皆悲慨。關心最苦辛。相思裁短札。莫使失鴻鱗。</text>
<title>鳳頭亭圖</title>,<text>重疊靑山百里周。長川擘峽下江流。柴門遠近村墟古。草逕高低水石幽。鶴立孤亭臨大野。龍蟠絶壁壓深湫。淵明空著桃源記。豈識人間有鳳頭。</text>
<title>奉呈金丈老范希次 名忠淹</title>,<text>始知天道固無恒。何事君今直似繩。楚客由來空抱璞。虞卿到此尙擔簦。塵間肯作魚游鼎。海外寧爲雁避矰。欲識相逢肝膽照。一輪明月玉壺氷。</text>
<title>辛酉仲春。獻壽外王母。</title>,<text>爽籟嬌歌萱草前。此間還有老星懸。靑春壽席皆親屬。白髮高堂見地仙。肯信長繩難繫日。終須美酒祝齊天。平生最愛陳情表。憶到枯魚奈泫然。</text>
<title>次金上舍老范同遊伏浦韻 三首</title>,<text>晴波極目蕩輕桴。日影天光滿碧流。復有笙歌當好景。不妨詩酒傲滄洲。新亭氣色猶相似。習氏池塘未必優。此會他鄕差可意。豈如重訪漢江遊。浦口無船駕短桴。一聲長笛下中流。浮雲任意橫平野。白鷺何心立遠洲。誰遣湖山明似畫。自多人世醉如優。風光不盡英豪聚。擬續巴陵萬古遊。詞壇突擊孰揮桴。見子於斯第一流。世事紛紜猶短褐。生涯飄泊卽滄洲。深知白璧風標在。正想靑氈德業優。幸到殊方慙倚玉。野亭山寺幾回遊。老范甫常稱突擊故云</text>
<title>詠懷</title>,<text>日晩虛堂隱几深。愁來不語但揮琴。春天細雨生新色。城市閑居見古心。小砌只堪從碧草。空名安得藉黃金。袁安更有憂時涕。念到艱危自滿襟。</text>
<title>次南參判 以恭 夢烏亭韻 二首</title>,<text>聞道江亭在百層。八窓風日不曾憑。遙憐水月虛無地。正想漁船遠近燈。勝槩由來堪把翫。名區倘得且馮陵。紅塵世路黃金少。垂釣滄浪我亦能。主恩前後臥雲層。十載江軒盡意憑。曲檻薰香生掛席。圓沙落雁宿張燈。天涵積翠迷千里。峽束奔流下二陵。爭說聖朝多雨露。晩年幽靜恐難能。</text>
<title>普德窟</title>,<text>萬朶芙蓉突兀靑。楓枏轇轕擁巖扄。懸空寶閣軒銅柱。噴峽淸川洗石屛。玉笛依依聞縹緲。金壇寂寂祕仙靈。名區會此尋丹訣。擬向毗盧控鶴翎。</text>
<title>宿摩訶衍。夜代人次謫客韻。</title>,<text>蟋蟀如今久失秋。瀟湘空作楚臣流。賦成幸見莊鯤化。書上誰知漢鳳囚。世事由來如卯累。人生到底劇萍浮。看魚欲寫無窮意。萬疊山高水不休。</text>
<title>別羅夢賚 名萬甲 先歸洛中</title>,<text>萬里東南同作客。天涯物色意何如。蓬萊縱目三山近。渤海披襟八極虛。日月低飛金穴樹。風雲長繞錦囊書。今朝送爾先歸洛。不忍臨岐摻子裾。</text>
<title>別羅夢賚次贈韻 八首</title>,<text>仙區憶昨壯遊同。送爾魂消雪嶽東。夢逐天邊神女雨。襟開日下大王風。方知向秀登臨慣。更見江淹翰藻雄。千里如今難命駕。莫敎文字失鱗鴻。羅在金剛夢彩筆。故用江淹事。天涯登眺故人同。渤海西頭枳達東。直俯金樞看浴日。高攀鐵鎖馭旋風。三韓宇宙尊前小。萬里山河脚底雄。却訝蕊珠宮裏過。五雲深處駕飛鴻。降才元不與凡同。月窟驊騮久已東。落落應非今世士。恢恢還有古人風。衝星氣結雙龍寶。貫道文兼二馬雄。桂漆由來多忌割。全生須憶漢梁鴻。豈謂文章錦繡同。終童自信妙山東。靑萍每欲衝南斗。赤驥長思逐北風。萬古蒼蒼惟宇宙。千秋落落幾英雄。郢中白雪無人和。燕雀安知鵠與鴻。海上邀仙綺席同。紫煙凝閣月昇東。鼇頭共瞰蓬萊窟。鶴背俱乘舶䑲風。成象遠追周太史。解嘲還笑漢揚雄。無端弋者終何慕。萬里冥冥杳去鴻。自笑頎頎碧鸛同。遠隨喬嶽寓天東。玉藏未辨南州璞。鵬擧應搏北海風。司馬遊山方著史。猶龍伏柱亦知雄。愁來拔劍歌回首。倘向雲衢作漸鴻。刺史尙書品不同。剖符千里道爲東。明時合置調梅地。遠徼徒回滅火風。騎馬繁華山簡達。沈碑事業杜公雄。如今臥閤渾無賴。空使騷人詠澤鴻。大堤樽酒幾時同。別日匆匆水逝東。促膝都忘膠漆合。分襟已覺馬牛風。羊公鎭楚名愈盛。犬子遊梁賦轉雄。莫笑疏慵猶遠滯。歸期只待九秋鴻。</text>
<title>遣懷奉呈聘君閤下</title>,<text>輪囷壯志鬱難宣。抱膝悲吟恥草玄。未把黃金爭富貴。還從碧海問神仙。長貧豈必輕冠玉。入夢方能重濟川。欲接飛猱兼搏虎。幾時回首撫龍泉。又呈紫氣東浮碧海隈。大家從子壽星來。功臣畫像麒麟閣。太守消憂鸚鵡杯。日下風雲迷斗極。天涯劍舃倚樓臺。朝廷倘憶治安策。嶺徼寧遺燮理才。</text>
<title>端午</title>,<text>裊裊鞦韆百尺橫。雨餘官柳覆前城。唐家此日盤龍鏡。漢代當年惡鳥羹。角黍包金初溢椀。香蒲泛玉已盈觥。天涯物色逢佳節。悵望松楸一愴情。</text>
<title>偶吟奉呈聘君閤下 二首</title>,<text>楊朱泣路墨悲絲。況此投珠按劍疑。論士莫輕吳下客。相秦元是簀中屍。千年覽德思周鳳。百襲藏笥哂楚龜。入爨誰知調蔡曲。處囊方覺脫毛錐。天根月窟氣雄豪。妙歲靑雲屬望勞。騏驥縱能馳逸足。鳳凰還欲祕神毛。朝端入座降朱綬。海上三山求碧桃。底事彈琴甘臥閤。大夫人壽老星高。次韻 守夢世事紛紛劇亂絲。危途心以聽氷疑。奇才自許能分肉。壯志誰知擬裹屍。晩計卽今同倦鳥。餘生何必問神龜。東湖處處堪垂釣。却笑求田競立錐。少年曾壓五陵豪。老抱遺經謾自勞。斗粟誤人憐走肉。明珠多謗笑吹毛。湖邊幾憶先生柳。門下慙爲相國桃。夢裏分明歸舊隱。把竿閑坐石磯高。</text>
<title>聘祖母壽席獻詩</title>,<text>長繩準擬繫羲輪。南極星明紫氣新。美酒杯濃紅琥珀。斑衣帶縛翠麒麟。催懽粉黛彈瑤瑟。獻壽籝金壓錦茵。海變山摧列仙死。相公猶奉大夫人。</text>
<title>挽</title>,<text>社稷之臣間世雄。一生忠義古人同。親扶日轂昇黃道。每叫天閽罄赤衷。八九平呑推雅量。三千立定最元功。時危可耐云亡慟。哭送都門葬我公。</text>
<title>門有車馬客行</title>,<text>門有車馬客。謂從故鄕來。長跪牽客袂。掩淚論悲哀。撫膺坐歎息。對酒各停杯。借問故鄕事。故鄕今草萊。隣巷鮮舊齒。族屬半塵埃。田廬旣蕪沒。丘隴空崔嵬。昔時官路衢。鬱鬱生古槐。主人聆客言。肝腸爲之摧。嗟我萬里遊。十載久未回。北首太行道。失路正徘徊。慷慨想平生。惻愴愁難裁。</text>
<title>古別離</title>,<text>古來有別離。別離見有時。今朝千里別。相見知何日。握手再三歎。將去不忍訣。白雲在靑天。滄波杳無極。野風吹衣帶。行子心如何。不惜白日晩。所悲離別多。長夜守空閨。半衾鴛鴦冷。秋霜廢芙蓉。梧桐落金井。精誠托夢寐。夜涼眠不得。明月滿簾櫳。髣髴想顏色。水覆難再收。花落豈留英。君懷有時已。妾心無時平。</text>
<title>效李白塞下曲 四首</title>,<text>白雪金河外。黃沙玉塞中。龍旗搖海月。鼉鼓響胡風。十年辭故國。萬里逐沙蓬。鐵衣生蟣蝨。白髮滿靑銅。驕虜猶未滅。却羨馬上翁。又秋夜登樓望。胡笳月下悲。故國三千里。歸心十二時。羨雁腸空斷。哀生淚自垂。玉匣藏寶劍。何日斬月支。又漢虜互勝負。連年出天兵。風斷將軍樹。雲深細抑營。初破鮮卑陳。將陷骨都城。策馬思後殿。長驅效先鳴。功成奏麟閣。千載垂雄名。又塞虜三秋入。連雲殺氣平。徵兵分虎竹。出將抗龍旌。絶域風霜勁。中天日月明。赤心虛用盡。白首敢請纓。</text>
<title>擬古詩 二首</title>,<text>秋風度碧海。蕭蕭飄塞鴻。天道有生殺。四時不能同。淸露潤皐蘭。凝霜落井桐。昨日紅顏子。今朝成老翁。所以王子喬。服食留顏容。又西隣有婦人。家在靑山野。不言亦不笑。自是憂思者。上山采瓊蕊。下山采蘭若。采采不盈筐。寘彼林樹下。空谷來悲風。中夜淚滿把。</text>
<title>王昭君辭</title>,<text>朝發建章宮。暮宿金微山。驅馬涉長路。抗旌出漢關。稍稍紫臺遠。行行靑海灣。仰天再三歎。玉淚交朱顏。回瞻白日暮。俯觀黃河瀾。疾風吹野外。征雁鳴雲端。一入穹廬地。天涯去不還。終日對殊俗。哀咽心鼻酸。當食不能飡。當寢不能安。苟活延歲月。殺身誠獨難。嗜欲旣不同。笑言誰與懽。日月冒下土。胡寧俾我博。願言思故國。欲飛安得翰。長夜重門閉。不寐起蹣跚。玄雲翳星月。凜凜風霜寒。寤寐但無爲。涕泣空闌干。琵琶作悲曲。憤怨欲罷彈。</text>
<title>行路難</title>,<text>登彼太行山。行路兩艱難。其險不可言。乘高心未安。虎豹當道蹲。熊羆向我啼。溪谷積霜露。日暮北風凄。林木有餘暉。寒崖起層陰。宿鳥棲高枝。孤雁長哀吟。引領以歎息。悲嘯上山岡。我心何鬱紆。思欲歸故鄕。天寒道路遠。欲濟川無梁。翹思望美人。渺渺天一方。</text>
<title>讀聶政傳</title>,<text>士有氣相感。殺身報知己。仲子旣枉車。一笑許生死。初雖老母在。母死必有以。平生骯髒人。白首話屠市。義氣動齊國。咸稱勇敢士。旣已荷君知。報德當如是。玉劍再三動。王親亦何恃。叱咤赫斯怒。左右皆風靡。決眼自皮面。所以爲其姊。行路却流涕。隣國相歎美。浮生固有畢。令聞誠不已。人傳聶政名。草生深井里。昭昭太史筆。萬古淸風起。</text>
<title>雜詩</title>,<text>大化自旋斡。四時遞往復。春風啓群物。秋霜悴萬木。消長互相尋。進退恒排軋。人生貴知止。謙光亦不辱。所以古君子。析理甚明達。處困猶處亨。志定誰能奪。</text>
<title>魏文帝游宴</title>,<text>淸夜游西園。置酒芙蓉中。淸飆盪芳氣。林樹結靑蔥。白露暖綠竹。朗月鑑高桐。林花拂芝蓋。佩玉鳴淸風。羽觴泛綠蟻。玉勒控花驄。靑驪逝駸駸。白兔忽翩翩。宴樂當及時。快意送百年。</text>
<title>陳思王贈友</title>,<text>燕昭築黃金。趙王輕白璧。英賢脫穎趨。君子彈冠集。滄海出明珠。崑山積瓊玉。棲鳥萃茂林。雲滋潤礎石。吾黨二三子。斐然才卓犖。文雅麗金碧。淸辭洒蘭雪。携手踐華池。染翰聚飛閣。連榻布瓊筵。淸醑滿金爵。調笑方啓齒。樂極復抵掌。旣作長夜飮。焉知故人惑。</text>
<title>左記室詠史</title>,<text>京都游俠窟。樓閣王侯宅。鷄鳴鶴蓋趨。川騖朱軒積。許史位始尊。梁竇勢方籍。一顧登靑雲。片言輕白壁。四處聳風塵。八域疊薰灼。琴瑟承顏擧。酒肉從心樂。峨峨高門內。濟濟攀龍客。傾心指白水。潤屋要微澤。寒谷暖陽輝。春叢結霜雪。顧念選耎姿。蓬蒿沒四壁。翩翩床上書。炳炳鞘中鐵。懷寶泣荊山。誰辨和氏璞。匡衡功名薄。賈誼遭竄斥。譽言播百世。芳名炤竹帛。守道貴處順。將爲智者說。</text>
<title>謝僕射遊覽</title>,<text>秋天正泬寥。草木方搖落。感節意無悰。駕言出林壑。蟋蟀感唐詩。變衰哀楚客。淸渚雁雝雝。野樹蟬寂寞。晨霞散晩風。曉霜楓葉赤。徙倚攬木蘭。游情望巘崿。亹亹歲遒盡。悽悽心不懌。蕙華從雨衰。芳芷隨時滴。履運傷荏苒。攬鏡形銷鑠。達人貴全形。營營何所迫。</text>
<title>叢石亭</title>,<text>昔在鴻濛世。共工掀太淸。蒼茫霱雲裏。十二飛樓傾。皇天爲之裂。柱礎墜蓬瀛。其八落崑崙。彼此相峥嶸。鬼神之所斲。六面天然成。少無斧鑿痕。白玉光輝晶。屹立欲千霄。儼如君子貞。滄溟激左右。上有紫煙橫。飄飄四仙子。一去昇天行。我來瞰古躅。幾閱桑田平。</text>
<title>孤山五君詠</title>,<text>奇姿出名家。皎若芙蓉朶。白雪響靑天。窮途乃坎坷。夷門棄侯生。池魚驚失火。牢落暮年心。枯槁無不可。浪詠醉鄕記。寧憂白髮亸。右 李公重基獨鶴在風塵。霜毛猶未奮。悲歌白石爛。得喪皆天運。學道貴自然。流離亦不慍。彈琴視八荒。俗物徒汶汶。世無鍾子期。誰識峨洋韻。右 李公厚基丹穴鳳凰毛。蔚炳異凡種。少年富淸製。洒落驚屈宋。拂箭白猿啼。論兵黃石恐。中年事蹉跎。靑雲路猶壅。風雲倘際會。經濟它時用。右士以 李公行健卓犖靑雲器。山河精獨稟。逸氣極翩翩。新文如繡錦。墨瀋映當時。鍾王傳絶品。擺落出風塵。留連江海飮。前路在雲霄。聲名曰藉甚。右士致 李公行遠宇宙日蕭條。風塵覩玉貌。幽居靜觀書。斑斕隱霧豹。往往騁新詞。陰何不敢較。氣爽善談論。貧居心自恔。獨抱茂陵疾。竄身滄海棹。右士謙 李公行進</text>
<title>孤山李丈昆季枉駕伏呈</title>,<text>開春兆和氣。綠浦何黮黮。舊鳥鳴園林。新魚躍菡萏。覽物懷故鄕。逍遙獨悽慘。幸托長者車。不啻知己感。下榻啓蓬扉。蒼皇衣帶攬。貧家少杯盤。只覺交情淡。綢繆荷顧眄。省躬吾何敢。</text>
<title>送林東野 名堜 詩 幷小序</title>,<text>新天子御極越明年辛酉春。將頒正朔于東藩。公以館伴郞管幕下事。居無何。不樂居其官。力遞南還省庭闈。仍有方丈錦湖之遊。浩然若不返者。於其歸索余一語。顧交情。不敢以文拙辭。聊贈四詩云。奇才出南國。氣若衝星劍。恢恢削繁苛。處世虛舟泛。居下謗啾啾。碧海珊瑚蘸。每恐車馬塵。風吹汚氷鑑。二星指靑丘。迎詔事不細。如何幕中賓。隨意返遐裔。太史滯周南。鯉對趨迢遰。行行白華篇。春深竹雨霽。吾聞智異山。峻援南溟上。嵌空萬古陰。積翠天王壯。隱見白雲關。竹亂仙樂響。何由出塵埃。石門披鶴氅。江南楓樹林。春水漸菱芡。留客靜圍棋。小堂烏竹簟。池塘草萋萋。錦衾春荏苒。歸意滿南雲。應忘行路險。</text>
<title>酬沈秀才之淵</title>,<text>朅來驕豪兒。抵巇爭反覆。積雪見晛消。福兮禍所伏。豈惟撲燈蛾。亦有羝羊觸。時棄卽龍蛇。沽哉且韞櫝。風塵擇地行。澡㵸蘭湯浴。猶能夢周公。羞爲天下谷。</text>
<title>題元道州賊退示官吏詩後 月課</title>,<text>余讀次山詩。曠世感其志。簡蔚雅頌音。峥嶸經濟器。山林二十年。不受人間累。忽然逢亂離。風塵偶作吏。玉輅越草莽。乾坤正多事。小邑新刳兵。十村餘一二。徵斂更相催。蒼生轉憔悴。官家號令急。奚暇念撫字。平生濟衆心。對此空發喟。寧欲返江湖。漁釣從吾意。吐此不平鳴。淸詞激高義。空留萬丈光。抱才終未試。艱虞古今同。一讀一垂涕。</text>
<title>白紵歌 二首</title>,<text>銀漢西流夜已闌。滿堂佳人咸可嘆。長袖拂面氣若蘭。絶世揚歌惜玉顏。金鞭聰馬立盤桓。引商刻徵摧心肝。西方明月鑑闌干。越羅衫袂蹙蹙縫。美人一笑桃花容。含嬌顧眄若游龍。醉況目成心暗通。樽前自解雙玉璫。相擎袖遮情語長。願作鴛鴦起翺翔。</text>
<title>擬燕歌行</title>,<text>花殘月落春茫茫。孔雀南歸雁北翔。香閨玉關隔它方。願言思子不敢忘。自君別我涉戰場。錦衾燦兮守空房。夏日冬夜一何長。鳴環曳履出長廊。側身北望涕沾裳。原隰漫漫林樹蒼。道路欲歸川無梁。良人贈我雙明璫。何以報之雲錦囊。情會恩離斷肝腸。願假歸翼之君旁。</text>
<title>妾薄命</title>,<text>燭房夜開香煙暖。眞珠簾外桃花月。銀缸置酒繫靑絲。低黛轉眸淸歌發。梁塵飄散夜如水。碧天萬里浮雲遏。酒酣淸夜樂未央。目成心通情意密。樽前自解雙佩璫。遮袖相語歡情洽。春羅已裁合歡衾。錦帶勤作同心結。橫把小腰拂朱顏。玉釵浮動傾雲髮。丹唇吐辭氣若蘭。香塵微汚凌波襪。楚鄕雲雨惱襄王。枕上初交鴛鴦翼。花容含笑玉膚潤。一生期老溫柔鄕。人情好新多異心。孔雀南飛雁北翔。朱絃暗斷不見人。攬涕含悲下君堂。春風恨起亂鶯辰。秋日傷心暮雨夕。粉痕慵均紅淚凝。鏡匣長閑靑苔積。回頭出望十二時。柳外靑樓看落日。琵琶欲彈相思曲。願化山頭一片石。</text>
<title>驪興圖</title>,<text>誰將一幅雪白絹。寫出湖山鬼神驚。坐間雲霧起素壁。多少峯巒列戶楹。四面地形來海嶽。一江波勢控王京。爽塏遠超雲夢澤。名區疑是岳陽城。萬疊山盤元氣出。千年寺抱翠微橫。懶翁蹤跡餘空塔。神馬飛騰但聞名。落日長洲鴻雁下。淸秋大野草樹平。千村萬落桑麻綠。原隰蒼茫繞柴荊。靑山古址埋黃葉。竹藪孤島暮潮生。帆影散落蛟龍窟。五兩搖風擊汰聲。良工拓筆天爲開。風雨飛來壁間鳴。眼前突兀太古色。一見令我心胸淸。何當歸去得二樂。濁兮濯足淸濯纓。囊中恨無買山錢。天上難攀賜湖榮。乘槎早晩浩然歸。傳語山神不負盟。</text>
<title>遊洛迦山</title>,<text>五峯之山鬱森爽。群巒聳翠虛無裏。金仙宮殿勢最高。對酒東溟平萬里。援劍長空雪色來。題詩絶壁龍吟起。更倚蓮花恣懽賞。狂歌佚宕靑雲士。咸池日出扶桑枝。蓬島仙歸瀛海水。長鯨鬐鬣蔽靑天。何處招招赤松子。山海蒼茫地勢雄。星辰錯落天門邇。是時豪氣倍元龍。直欲御風騁雄視。人生大地等蜉蝣。萬物紛紛歸一指。河伯方知海若譏。俗人詎識仙區美。吾將此地巢雲松。便見桑田長不死。</text>
<title>織女歌</title>,<text>河東美人一萬里。涼風月冷天如水。千年烏鵲繞銀浦。停梭悵然迎河鼓。憑雲拖雨夢中語。寡鶴怨秋寒露湑。却恨東方六龍車。已載火輪乘靑虛。</text>
<title>平壤歌。送李點馬之關西。</title>,<text>君不見平壤城。靑山粉堞周遭在。朱樓畫閣紛綺羅。歌舞千年長不廢。黃金結客少年場。寶瑟娼家紅錦香。關西使者日相望。銀鞍玉勒生輝光。寂寞前朝不須悲。東風芳草燕子飛。太白神人何處去。朝天麟馬更不歸。楊柳靑靑浿江碧。人去人來豈終極。臺傾空有鳳凰名。山舊猶存錦繡色。故人方爲點馬行。萬里關河空復情。請君關外莫留連。須計行程早還京。</text>
<title>己未春在沔村。酒峯李生邀流寓諸公。遊堰頭打魚。余以病未赴。走筆以呈。</title>,<text>湖西二月春已暖。古堰波晴氷自泮。前溪向晩柳枝靑。菡萏初生鸂䳵亂。諸公流落主人賢。置酒淸遊芳草岸。醉語爭喧白日低。纖歌直上浮雲斷。情豪俱耽鸚鵡杯。地勝共會神仙伴。蒼頭設網截波濤。鯽魚戢戢銀鱗燦。白雪之鱠落霜刀。旣飽歡娛亦爛熳。座中俱是望鄕人。異土山河歲時換。文園多病正看書。孤負風流金谷喚。何時拂袂入長安。滿船簫鼓遊江漢。</text>
<title>寒食行 月課</title>,<text>暖風遲日滿長安。花柳酣酣春色闌。公子紅毬爭鬪戲。佳人綵索競邀歡。纔聞萬里煙皆滅。復道千家食正寒。繁華行樂値佳節。棗餻杏粥黃金盤。朱門到處管絃鳴。上墓何人涕汍瀾。石羊欹側野草綠。昔日富貴今誰看。裂錢澆酒獨歸去。風雨一番花已殘。古今歌哭苦未了。況復人間行路難。介子逃山不言祿。柳州頓地空摧肝。不如高臥飮美酒。萬事悠悠君莫嘆。</text>
<title>東淮 申公翊聖號 以贈右司馬 鄭公弘溟 詩投示。謹步其韻。走筆以俟斤敎</title>,<text>仙區宿債未全了。昔年曾作關東客。鳴沙海棠海上路。往往白鷗來相逆。逢萊萬疊勢峥嶸。越壑攀崖費脅息。層溟湧出日輪紅。半空奔騰山骨白。當時得御守夢翁。十年存沒悲陳迹。東淮公子勝情多。拄笏秋風生日夕。名山輸入一錦囊。絶頂曾留雙蠟屐。歸來塵土各悤悤。肯爲功名垂竹帛。詩豪忽復記舊遊。快若秋鷹初掣翮。騎曹虎閣玉堂連。興到還堪陪高蹐。燈靑月寒酒杯深。寶鴨淸香凝几席。終南殘雪凍杉松。歲暮窮陰低紫陌。畸翁風采我所愛。偃蹇度越流輩百。相逢意氣共相親。酒謔文談俱自適。光陰荏苒世路艱。却喜襟期終不隔。丈夫不能遊汗漫。更須畫像麒麟壁。</text>
