<title>潮汐</title>,<text>來時元有信。去處杳難尋。欲知消長理。鷗鳥自無心。</text>
<title>老樹眠鵲</title>,<text>一眠復一啼。夜氣更凄凄。風來驚小夢。葉脫露寒棲。</text>
<title>四季花</title>,<text>浥露開新靨。迎風擺舊嚬。元功依造化。長鎭四時春。</text>
<title>水鳥圖</title>,<text>相對蘆花岸。窺魚各有心。魚藏終不得。水草更深深。</text>
<title>眠鴈</title>,<text>拳足蘆花月。孤眠水國寒。無心戀粱稻。有夢滿江灘。</text>
<title>草梁津上</title>,<text>百水東朝海。靑山斷作門。沙禽如識面。來往近黃昏。</text>
<title>晨景</title>,<text>煙抹寒郊草。依微畵圖中。人橫牛背笛。餘韻小溪風。</text>
<title>浦村暮景</title>,<text>殘日半江樹。寒潮罨釣磯。忘機有漁父。鷗鷺不須飛。</text>
<title>遊見星庵石窟</title>,<text>鶴去巢猶在。松雲今幾秋。蒼苔掃石面。揮筆記同遊。</text>
<title>漁父</title>,<text>江雪滿蓬牕。垂綸待魚食。篛笠與蓑衣。暮寒多所得。</text>
<title>過獒樹驛</title>,<text>古樹陰官道。荒原有幾春。獒名依驛在。堪愧獸心人。</text>
<title>醉過聽松堂 申巨濟霽雲草堂</title>,<text>野外尋春步。山中帶醉歸。溪橋棲鳥盡。風露滿荷衣。</text>
<title>贈別薛馨叔</title>,<text>野榼供新菜。村樽瀌舊醅。依然還欲別。折贈小庭梅。</text>
<title>詠梅贈李石灘 愼儀</title>,<text>自愛江南樹。開花獨先春。枝間調鼎實。如爲北歸人。</text>
<title>梔子見偸</title>,<text>綠葉藏紅未。寒丹被此兒。能言無賴鳥。休更近空枝。</text>
<title>贈別崔千仞</title>,<text>君去江洲在。空餘芳草生。春風吹不盡。樽酒別離情。</text>
<title>醉後贈許鹿島 廷準</title>,<text>勸客杯心凸。留人月色多。醉來春夜靜。江水又無波。</text>
<title>記夢</title>,<text>庭月沉寒樹。殘燈照半衾。多情連夜夢。更理斷絃琴。</text>
<title>泮溪餞邊使君 潝○十首○居官淸謹見罷。時大令公牧濟州。故由此渡海。</title>,<text>淸溪淸我心。樹竹更奇絶。酌淸奉使君。氷壺照秋月。別恨恨無窮。溪流流不絶。莫嫌扶醉歸。山頭來好月。人間憂患多。世上交遊絶。花時又別離。載病孤舟月。悠悠天地間。離別何時絶。男兒方寸心。古今一明月。淸詩方七步。健筆凌三絶。春雲滿紙濃。句句聯明月。一劒竟何依。古琴絃欲絶。天地首空搔。知心惟有月。天門雲不開。道上鐙難絶。誰知渡海舟。只載高興月。欲繫西山暉。每憂長繩絶。一般人子心。更朂鯨波月。海外漢拏山。風光多勝絶。取摸一筆頭。寄我瀛洲月。死別與生離。眼枯而膓絶。人間百年愁。爲問中天月。</text>
<title>又 五首○以寓不盡懷</title>,<text>杜病藥難醫。韓窮文豈絶。離心又暗催。淚濺花時月。一言直千金。六聯又十絶。淸風吹白鬚。朗詠空山月。欲和留別章。寸心先斷絶。小兒不解愁。戱拜庭前月。好去古耽羅。莫憂人事絶。近聞海商言。犬睡桑麻月。解綬拂斑衣。傳家徽不絶。應招老人星。獻壽靑油月。</text>
<title>送黃漫浪 㦿 覲行</title>,<text>綵服催歸興。王鳧向紫霞。君親俱百福。回盖趁桐花。</text>
<title>除夜</title>,<text>今歲今宵去。明年明曉來。去來人自老。樽酒更添杯。</text>
<title>辭齋郞 仁祖四年</title>,<text>人靜魚登釣。波寒月滿舟。一聲南去鴈。啼送海山秋。</text>
<title>遊瑞石山</title>,<text>天池折得玉芙蓉。鶴上笙歌第幾峰。靜掃石壇如有待。兩三人倚兩三松。</text>
<title>題鴛鴦幛</title>,<text>隨朝對浴野塘深。趁夕同棲玉樹林。鴛鴦本是非凡鳥。莫繡梨園弟子衾。</text>
<title>柴市</title>,<text>暮天無語獨悲號。知有君臣不有刀。心照汗靑昭不滅。姓名千載日星高。</text>
<title>墨盡</title>,<text>沽得光山一片雲。片雲山點盡供文。殘光不忍磨其頂。旋捻旁爻與爪分。</text>
<title>退筆</title>,<text>功成欲退免冠辭。心力雖存鈍指揮。新進少年宜用事。元勳錄在滿床詩。</text>
<title>紫菊</title>,<text>楊妃夜醉紫霞醞。寶靨猶留未解痕。風雨馬嵬天不救。小花枝上寄芳魂。</text>
<title>次庾秀才仍古 長源 小亭三成韻</title>,<text>野亭仍樹自然成。竹席茅簷勝槩成。看書興倦無餘事。欲見周公小夢成。</text>
<title>醉後贈別丁子綏 二首</title>,<text>酒如無力雪如威。離思勞勞遠客歸。山村日暮多豺虎。須喚兒童早掩扉。傷虎煩懷說未能。一杯相屬酒如澠。逃秦不必桃花水。虐焰相阻是武陵。時余在海陽。子綏在鰲山。子綏去鄕之行。亦有意見於詩。</text>
<title>春日偶題</title>,<text>村巷蕭然似石壕。生民骨立肉無膏。春風吹長山中藿。戴勝催耕獨自勞。時軍興煩數。逃戶無煙。</text>
<title>次謝任壽村橘歎</title>,<text>玉心金面德馨香。擇地先須爲向陽。結子只期棊叟樂。縣官何事促新黃。元韻種爾初年愛嗅香。驗長常尺屋之陽。如今結子還成祟。箇箇官催未半黃。</text>
<title>謝贈權生 鐵命 來訪</title>,<text>傷虎餘生晝掩扉。水村潮落故交稀。籠鶴報來歸掉晩。一篷煙月趁蓑衣。</text>
<title>過汭川有感 癸卯秋。過長興汭川西溪。卽尹進士光沃字汝說家前水也。</title>,<text>西溪流入汭川來。立馬煙汀首幾回。十五年前雞黍跡。爲誰重訪廢庭苔。汝說同年友也。每於溪上遊詠。今汝說騎鯨。荒草廢垣而已。</text>
<title>蟹湯</title>,<text>團臍先劈折肥𩪋。手進椒鹽下紫膏。笙泣鼎中香霧起。急呼村婢問隣醪。</text>
<title>殿閣生微凉 韓方伯浚謙出題呼韻</title>,<text>玉節淸風引夏凉。棠花猶發去年香。窮廬解慍田收汗。賴得餘陰自一堂。</text>
<title>客思</title>,<text>杜鵑啼日愁爲客。鴻鴈來時夢憶家。羇旅本來無長物。只看雙鬢鑷生華。</text>
<title>感乳燕</title>,<text>春來燕燕日啣泥。故入堂中伴客棲。自擬養雛成羽翼。不知人事有悲悽。</text>
<title>與魏將軍 大器 同舟話舊</title>,<text>爲國忘身膽氣豪。十年南北已霜毛。抵掌舟中談舊事。百仇頭血一弓刀。</text>
<title>以竹根鞭及金橘。寄贈鄭子順 之良。</title>,<text>寒根尙染湘江淚。冷蘂猶含楚澤秋。好跨紫騮歸去日。須將黃鶴寫高樓。</text>
<title>掛橘</title>,<text>憔悴如今戀故林。形容還似客愁心。楚澤秋風三百里。暗香齎得半黃金。</text>
<title>城村月夜。與宋善甫 裕善 聞蝶歌福瑟。</title>,<text>玲玲切切聲相戛。塵繞空樑鶴別雲。寒夜欲闌樽不盡。竹林霜月白紛紛。</text>
<title>擬步虗詞</title>,<text>截玉參差作短笙。崑丘學得鳳凰鳴。風吹一曲空中去。遼鶴徘徊海月明。</text>
<title>竹村月夜聞杜鵑</title>,<text>杜鵑來哭殘更月。血灑林花山竹裂。牕前孤客苦無眠。一夜離愁添白髮。</text>
<title>浦庄夜雨</title>,<text>短簷終夜聽淋玲。漠漠輕寒透小屛。遙憶圓山山下宅。早梅疎竹護茅亭。</text>
<title>次謝寒泉子題曆寄贈韻 二首</title>,<text>漢北江南離夢多。孤舟明月少風波。看曆又驚新歲節。採薇將欲陟山阿。江上孤舟明月多。桃花處處錦生波。東華又有歸來約。更占新磯掃石阿。元韻華軺金帶苦顔多。何似煙蓑釣碧波。欲趁芳洲花柳節。歸鞭將拂故山阿。</text>
<title>甲寅上元。對雪飮酒。光海六年</title>,<text>雪月交輝曉未分。牕前地上更紛紛。家人莫勸治聾酒。是是非非不願聞。</text>
<title>夢中作</title>,<text>玉山頹卧月明中。醉夢冷然鶴背風。長笛一聲驚萬竹。碧城雲盡海天空。</text>
<title>曉踰城山</title>,<text>曙色依微落月高。松林寒氣透衣袍。雙袖裹頭過草徑。爲疑霜染鬢邊毛。</text>
<title>秋夜別許東崗 𡧰</title>,<text>小齋長夜夢難成。萬竹無聲曉月明。雲外鴈行中斷絶。人間如解別離情。</text>
<title>次謝柳竹潊 敬承</title>,<text>美人南國久離違。何日孤舟訪釣磯。鷗鷺定非遼海鶴。姓名休問舊令威。元韻不羇人與世相違。萬事年來付釣磯。我有孤舟何處掉。欲浮東海問令威。</text>
<title>奉別許使君 宲</title>,<text>去蜀行裝鶴與琴。二年仁化在謳吟。離亭截鐙嗟無及。酌盡鐘川流水深。</text>
<title>次謝林楓潭子立</title>,<text>黃花綠橘映疎籬。竹杖芒鞋脚不危。偶爾牀頭聞鬼泣。贈來瓊軸展看時。元韻編茅爲屋橘爲籬。徑仄山廻出世危。舟在蘆花風欲靜。作鉤還問水生時。</text>
<title>聞西師聲息有感 光海十一年己未深河之役。都元帥姜弘立降虜。宣川郡守金公應河獨不屈死之。○二首</title>,<text>聞說元戎捲甲行。虜營深處敢修盟。金弓玉矢終無用。虎老豼貅一萬兵。將軍夜渡古遼河。虜陣如雲殺氣多。枉人山下歸程遠。出塞無聞入塞歌。</text>
<title>病蝶</title>,<text>粉翅凋殘氣力微。謾思花樹舊芳菲。時看落蘂隨風過。撲撲空牀怨不飛。</text>
<title>遊大寺故墟</title>,<text>蕭寺風煙憶盛時。林間碧瓦政鱗差。春風一夢驚興廢。華表千年鶴唳悲。</text>
<title>客中贈別</title>,<text>人生逢別喜還悲。况此殊鄕去住時。欲斷江流頻拔劒。將舒離恨更題詩。</text>
<title>龍城路上</title>,<text>四十年前事可悲。逢迎盡是少年兒。歸來誰識遼陽鶴。惟有江山舊日知。</text>
<title>七夕雨</title>,<text>今宵天上有佳期。欲爲天孫挽雨師。銀河若似人間水。烏鵲橋沉未可知。</text>
<title>宿寶臺庵 金鰲岑宗海遊天燈山。期會此庵。因日暮宿元曉庵。故獨宿寄贈。</title>,<text>山南山北隔一雲。秋光不是各相分。通宵魂夢同琴酒。君是吾身吾是君。次韻 鰲岑曉風吹起海收雲。島嶼微茫點點分。露菊霜楓無限好。更將杯酒强留君。</text>
<title>過鐘川</title>,<text>葉脫空林露白沙。水禽飛起滿川霞。溪風似爲騎驢客。故放蘆花作雪花。</text>
<title>次白善鳴訪陳汝郁韻 汝郁名景文號剡湖。己丑同年。</title>,<text>故人高卧剡湖村。湖上三椽席作門。千里夢魂尋夜夜。雪山松竹暮江痕。善鳴名振南號松湖。柳友敬元傳陳白相和詩。因次寄。元韻 松湖訪剡湖。剡湖適出他。以馬上口占題壁投僧舍。剡湖俄還次之云。漁人歸盡水邊村。籬落家家半掩門。蕭寺隔江知不遠。一聲淸磬暮雲痕。次韻輕蓑帶雨背孤村。一路沿江到寺門。舟子說君行未遠。馬蹄新破碧苔痕。</text>
<title>籠鶴 十首○幷序</title>,<text>野鶴產海島中。秋冬時往來前郊。余有意得之。募舟人。莫能致者有年矣。甲子季夏。偶隨獵徒。抵其島獲之。縞衣玄裳丹頂長脛。實愜宿願。擬作暮年伴籠而養之。喜而玩之。先作十絶。籠爾千山萬水身。縞衣丹頂淨無塵。褰簾狎玩休驚訝。此老應非煮鶴人。令威華表換前身。三度千年海幾塵。白髮縞衣宜與伴。忘形亦是姓丁人。幾年求致海山身。今日籠看喜出塵。白髮莫疑新面目。孤舟曾是狎鷗人。入籠如悔未謀身。顧影偏愁玉羽塵。粱稻滿前皆不樂。野心何解息機人。雲水飛棲自在身。羇拘深竹一籠塵。驚心漸定歸心切。似是馴人亦畏人。獨立身同獨坐身。閒庭靜几兩無塵。竹林淸夜東臯月。鶴髮何分物與人。筠簾竹屋好安身。野老園亭靜絶塵。門外若來非俗客。海中須報駕舟人。冥冥幾憶在雲身。警露聲聞下界塵。求購一生多少意。忘機人是有機人。裳玄衣縞頂丹身。自在雲山脫俗塵。靜伴琴書時報客。能馴豈獨十洲人。年少皆欺老病身。雨雲交態笑風塵。杜門晩作仙禽契。人伴何妨物伴人。</text>
<title>又 五首○以寓不盡意</title>,<text>和靖仙翁是後身。少思調鶴出風塵。慇懃籠護前生癖。千載相逢有故人。籠中勤護九臯身。取甓爲床爲軼塵。好養羽毛時報客。西湖不獨有閒人。寡影如悲籠裏身。愁心懶刷滿衣塵。寒眠未穩頻驚夢。野性猜人不狎人。籠中非是穽中身。風刷霜毛雨洗塵。飢稻渴泉勤護意。晩年相伴亦恩人。擧翮時時欲逃身。刷羽疑涴世間塵。東臯深竹多幽靜。好好忘機好伴人。</text>
<title>改東臯號</title>,<text>千載令威同姓字。門前石笋又孤高。籠馴華表歸來鳥。故換東臯喚鶴臯。</text>
<title>遊天燈山。次李太易 明 韻。</title>,<text>天燈名勝冠湖州。乘興登臨盡日遊。玉笛一聲風外聞。眞仙知下廣寒樓。元韻歷盡湖南數十州。天燈山上又來遊。三花樹下忘歸去。貪看蓮經卧石樓。</text>
<title>挽宋僉知 應壁</title>,<text>小少彎弓二百斤。一麾將擬掃妖氛。男兒壯志成寥落。荒草空餘數尺墳。</text>
<title>別晉平正 承慶○二首</title>,<text>王孫昔日交衢泣。托契忘年作弟兄。鶴駕鸞驂留不得。五雲佳氣日邊橫。生別誰言悲莫悲。別離難易老方知。催行好慰門閭望。此後音容賴夢思。</text>
<title>謝朴使君 省吾 贈扇</title>,<text>湘竹無端七十枝。白雲當面月無虧。使君郤念村夫暍。一陣淸風兩鬢吹。</text>
<title>海門霽景</title>,<text>天連滄海海涵天。一葉歸帆縹緲邊。始信徐仙今不死。三山採藥郤回船。</text>
<title>題仙遊臺</title>,<text>鶴去臺空問幾秋。仙人何處不重遊。笙音縹緲無消息。海月松風今古愁。</text>
<title>丙寅元日。示朴龜巖而正。</title>,<text>丙寅生邁丙寅春。六十年光似隔晨。憂患是非頭盡白。不如終作酒仙人。</text>
<title>次謝林松里叔瞻</title>,<text>一夜長風收凍雨。半竿斜日漏江天。逢塲且盡終宵話。別席何須說後緣。元韻見說瀛洲饒勝槩。鳳凰山外海連天。多君早計全家隱。明月孤舟隔世緣。</text>
<title>聞新鴈</title>,<text>霜落秋天鴈叫哀。數聲隨月枕邊來。江南地暖多粱稻。綠水明沙又碧苔。</text>
<title>送權司諫 濤 承召之京</title>,<text>五馬催行一馬驄。嚴程未挽泣疲癃。遙知前席陳何事。海邑民情滿袖中。</text>
<title>次謝李葛坡退之</title>,<text>千古重聞道德經。靑牛紫氣動南星。晦跡流沙初遯世。尋眞海上竟登瀛。元韻自是遼東華表鶴。元精南極老人星。何年此日來寰海。郤到炎洲有八瀛。</text>
<title>挽宋康津 商甫有幸州大功</title>,<text>岳弩王槍血戰時。全城功在一褊裨。金陵褒賞君恩重。馬革應悲失裹屍。</text>
<title>空齋遇風雨</title>,<text>風雨昏冥地接天。坐看原陸卽平川。若借仙翁浮竹葉。乘流可到草堂前。</text>
<title>次任上舍子混雪中騎驢韻</title>,<text>雪後溪山別一天。蹇驢醉興更無邊。尋香自愛寒梅瘦。爲索新詩不促鞭。</text>
<title>別邊使君 復一。乙巳秋。以監試試官見罷。大令公曾莅此邑。</title>,<text>桐鄕三月罷排衙。父老無緣去路遮。他日趍庭應有問。海邊依舊一枯査。</text>
<title>次大芚寺僧宗敏軸中白善鳴韻</title>,<text>支撑老病卧窮村。眠覺幽禽噪竹樊。偶遇山僧相問答。大芚雲雨濕哤言。</text>
<title>謝竹川李老送酒</title>,<text>新釀淸眞勝玉漿。雪天春氣沃枯膓。鸚鵡洲邊水不渴。何人爲我送添觴。</text>
<title>午睡後書懷</title>,<text>松欞午睡更多思。覺後煩愁勝睡時。憂患一生無好事。人間何得枕龜玆。</text>
<title>江村遇雪。寄鄭醉默汝秀 碩儁。</title>,<text>一夜江村三尺雪。酒豪空復憶詩豪。騎驢欲向溪邊過。何處壚頭漲翠濤。</text>
<title>海上雜詠 八首</title>,<text>秋江夜冷秋月明。極浦潮生洲渚鳴。沙鷗穩作篷牕伴。驚起漁翁榔板聲。夢罷篷牕月已低。潮回極浦聽村雞。移舟欲向漁磯去。水驛微茫煙霧迷。煙霧迷江去櫓稀。一宵寒氣滿蓑衣。喚起隣船潮水早。羣鷗鳴處是漁磯。漁父行裝白鷗知。蓑衣篛笠不相疑。一帆西塞山前過。細雨斜風花落時。一船風露滿蓑衣。獨倚篷牕計釣磯。直待早潮移棹去。大星錯落小星稀。五更星月漾江波。風露生寒濕滿蓑。極浦潮生人語早。沙鷗驚起棹舟歌。蓑衣篛笠倚孤舟。漁父休爲發棹謳。明月今宵無與伴。不須驚起定棲鷗。年來不到舊漁磯。釣伴相尋太半非。惟有白鷗相識面。穩眠沙渚不驚飛。</text>
<title>野隱堂十景 林秀夫英扁其堂曰野隱。有十景題詠。</title>,<text>千戶侯方一畒陰。霜餘團殼萬黃金。林中欲問碁仙樂。香霧輕霏襲滿襟。右經霜黃橘琅玕肯許俗人看。傲雪閒園托歲寒。林下嘯吟常不厭。月華先擺㝡長竿。右傲雪翠竹寶珠嬌豔擅紅芳。笑出羅幃故向陽。帶雪萬林俱索莫。空園獨辦別春光。右笑日冬栢玉骨氷魂托冷葩。疎枝靜夜月舒華。孤山和靖今猶在。冐雪尋香更幾家。右帶月寒梅紅房浥露氣氳氤。靚態明粧自在新。花信四時長一貫。小園叢裏獨藏春。右浥露四季洲渚縈回斷復連。遠村江樹半沉煙。潮聲晩與風聲急。驚起驪龍水底眠。右別浦晩潮遠島依微望外平。歸帆影疾夕陽橫。呼兒急送漁村去。不問鮮鱗價重輕。右遠浦歸帆山日斜暉山雨初。小風輕靄晩疎疎。竹牕午夢驚寒緊。自起褰簾詠獨居。右山頭細雨冷魄初昇碧落空。嫦娥宮殿可相通。衰年要乞長生藥。夜夜鉤簾坐向東。右海門霽月山入南溟日夜浮。八峰齊峙六鼇頭。秋來洞壑皆紅錦。高下楓楠屬野樓。右八影深秋</text>
<title>螗蜋捕蟬圖</title>,<text>可笑螗蜋子。如何上樹顚。都忘跟後鵲。惟覘咽前蟬。未補微腸血。先添利啄涎。初非圖彼計。性命爾應全。</text>
<title>遊瑞石山</title>,<text>山上羣仙跡。留香幾處庵。空思傳寶訣。欲問契同參。壇靜鑪煙濕。松寒鶴夢酣。丹丘如得見。準擬聽天談。</text>
<title>客懷</title>,<text>暮歲催籠鳥。新霜着鬢毛。雲心陰釀雪。風力利藏刀。夜入寒衾永。愁尋少睡牢。山遮江海眼。歸鴈一聲高。</text>
<title>曉煙</title>,<text>竹裏人家在。淸晨起白煙。山腰橫一帶。洞口散新綿。黯淡溪橋樹。朦朧宿鳥眠。雖勞畫師筆。難可寫餘娟。</text>
<title>寒食有感 癸卯春。家戶不寧。廢闕省墓之禮。</title>,<text>落花寒食節。芳草艶陽天。感淚揮松栢。悲懷結紙錢。風光愁裏盡。時事夢中傳。搔首江村暝。臨風詠短篇。</text>
<title>沃州旅思</title>,<text>一棹津亭晩。蕭然古沃州。無端遠遊思。兼切暮年愁。城樹連鮫市。村煙接蜃樓。歸來長鋏歎。中夜謾悠悠。</text>
<title>盆菊</title>,<text>手斲凌霜質。移來小瓦盆。揷竹扶嫩蘂。培土護危根。小玉全淸韻。輕金漸醉痕。多情梧杪月。空照已傾樽。</text>
<title>有所思</title>,<text>悲歌宇宙內。孤劒竟誰依。湖外星河動。關中雨雪霏。無人思戮力。有賦詠同歸。已矣吾衰也。窮廬歎短衣。</text>
<title>雪</title>,<text>玉碎蟾宮斧。銀流漢水沙。飛空交月色。着葉妬梅花。詞客吟梁苑。行人問酒家。一時添物景。造物亦奢華。</text>
<title>挽金景信妻氏</title>,<text>地下愁長夜。人間怨別離。篋拋粧罷鏡。機散繡餘絲。已失宜家道。誰齊擧案眉。精靈不入土。應護夜啼兒。</text>
<title>夜坐</title>,<text>海月明新燭。江雲捲薄帷。長風千里度。孤夢五更遲。露重蛩吟草。棲驚鳥失枝。牕前人不寐。歌嘯更多思。</text>
<title>愁頭津次任上舍子混韻。寄朴兼善，宋善甫。</title>,<text>極浦茫茫遠。離魂黯黯驚。無心出沒鳥。如怪去留情。野渡行逾晩。沙汀望不明。堪憐人聚散。都是水浮萍。</text>
<title>長善齋用前韻示子混</title>,<text>長嘯雲天豁。狂歌水族驚。江山朝暮色。風月古今情。野渡回潮急。漁村落照明。休辭杯到手。浮世兩蓬萍。</text>
<title>海上卽事</title>,<text>海上無更漏。宵宵看斗杓。煙生楚竹火。風蕩木蘭橈。水鳥飛沙渚。江楓落石橋。蓑衣風露晩。獨自趁歸潮。</text>
<title>禹會村 弘文館月課題。愼素隱天翊屬余作。</title>,<text>千古吾魚歎。鍾離感古村。當年執圭璧。此地會車軒。草樹榮光滿。山川聖跡存。衣冠散風雨。空巷閉黃昏。</text>
<title>次贈尹上舍仲固 硈</title>,<text>獨坐茅簷雨。寒風颯鬢吹。酒村花發後。漁浦水生時。白髮空看劒。黃昏又負期。遙憐雪山客。愁緖亂如絲。</text>
<title>偶吟</title>,<text>小竹侵虗牖。寒燈照白頭。親朋千里夢。霜月五更愁。世事來吟嘯。年光入傳郵。穉兒未解意。問我有何求。</text>
<title>雪後騎驢口占</title>,<text>斷磵氷龍卧。千山寶樹開。崢嶸銀世界。逈豁玉樓臺。索句誰醻唱。跨驢獨去來。柴扉掩斜日。瘦盡一枝梅。</text>
<title>次謝林楓潭</title>,<text>石磴盤雲表。吟鞭帶夕吹。松篁仍暮歲。風雨是何時。雞黍尋前約。琴樽問後期。乘桴如肯許。分我釣魚絲。元韻靑蘂纔堪摘。龍山帽迫吹。蟻樽浮綠處。蟹箸劈黃時。碧海雲無跡。晴天月有期。孤舟仍憶子。散髮獨垂絲。</text>
<title>忠愍祠 李忠武公舜臣祠也。在全羅道左水營。賜額。</title>,<text>灑泣誓孤軍。殺身淸塞氛。凶門應不避。亡地豈圖存。陣磧開新廟。祁山像舊墳。精忠今不泯。香火兩朝恩。</text>
<title>宿大江崔仁夫 遠吉 家 壬戌以事往完山。路上所作。仁夫時年八十餘。</title>,<text>客帶城山雨。行行入古村。溪渠分麥壠。楡柳護柴門。卸馬靑芻至。留人黃髮存。雞鳴眠起看。殘月落花痕。</text>
<title>過洛水 在順天</title>,<text>三十年前客。重尋洛水橋。急雷催雨脚。長路繞山腰。嘖嘖驢行倦。蕭蕭鬢髮凋。行行帶夕照。村舍望中遙。</text>
<title>宿富有新村 在順天</title>,<text>暮入新村路。荒凉四五家。居人不喜客。土銼僅容鍋。夜氣侵寒簟。江聲出宿霞。殘芻更喂馬。獨坐聽晨鴉。</text>
<title>知申溪朝飯 在谷城</title>,<text>新村戴星起。驅馬到知申。山氣常迎雨。禽聲自弄人。採薇供野飯。沐髮濯行塵。更入三歧路。偏傷客恨新。</text>
<title>鶉津歇馬 在南原。王考曾判本府。故詩意如此。</title>,<text>客恨新仍舊。鶉江更問津。天低曠野樹。草接遠山春。往事悲前躅。行裝托路人。蛟龍城下過。物色入沾巾。</text>
<title>海浴卽事</title>,<text>載病蹇驢背。悠悠獨去來。潮回知有信。鷗狎自無猜。蘆岸雲初散。秋山錦欲堆。松亭邀海月。雨濕小磯苔。</text>
<title>仙遊臺次陳汝郁韻 㙜在天燈山。時與剡湖同遊。</title>,<text>千載仙遊跡。來尋雲水隈。蒼松自太古。白帝開雲臺。笙鶴下殘照。秋煙滋碧苔。題詩一長嘯。餘興何悠哉。元韻 剡湖客至白雲外。寺在蒼巖隈。鶴去幾千載。仙遊猶古臺。山空無白鹿。石老封靑苔。東望碧海濶。安期安在哉。</text>
<title>元曉庵次汝郁韻 㙜在天燈山。時與剡湖同遊。</title>,<text>騁目雲天外。三山東海東。靈槎今日泛。弱水幾時通。灝氣朝霞裏。秋光畵幛中。冷然跨鶴背。更覺赤松風。元韻 剡湖地勢東南盡。危岑俯日東。波舂三極坼。氣接九垓通。宇宙鴻濛外。魚龍汗漫中。君能乘鶴去。我亦駕長風。</text>
<title>聯句題石</title>,<text>蠟屐呼朋侶。行行到磵阿。東臯。 黃花嫌白髮。紅葉染靑娥。醉眼窮無地。神仙何處家。剡湖。 遙聞笙鶴韻。將與問丹砂。東臯。</text>
<title>贈別汝郁</title>,<text>鴈序中分斷。重逢歎暮齡。才名君藉藉。鬚髮我星星。野酌蒭新白。江楓赤舊靑。醉來相枕倒。橘竹映山屛。次韻 剡湖屈指分離處。于今三十齡。江山少信使。雲樹各晨星。此日杯重把。何時眼更靑。依然雙白髮。秋樹錦爲屛。</text>
<title>題林秀夫野隱堂</title>,<text>休官事已少。野隱趣方多。鳳岫流晴靄。鯨湖息晩波。橘中棊叟樂。花外酒仙過。白首幽居興。陶然問幾何。</text>
<title>族祖兵使公 傑 松亭 公不參錄勳故及之</title>,<text>孤松勿翦伐。老榦立零丁。鐵葉猶藏籟。龍鱗半化形。秋凉生水檻。夏雪映沙汀。人去名空在。惟傳大樹亭。</text>
<title>天燈曉景</title>,<text>鴻濛疑未判。不得辨西東。靜在無爲裏。閒全息念中。江山俄變色。林壑漸生風。日出雲霞盡。衣巾曬半空。</text>
<title>宿不思議庵 在八影山</title>,<text>斗室懸崖罅。居僧鶴共孤。天高上兜率。日照小香爐。境靜仙常住。心灰夢亦無。從知不思議。名跡冠南湖。次韻 鄭醉默緣壁登危頂。寥寥畵殿孤。香餘搗藥臼。灰死鍊丹爐。鯨海橫奔放。神仙杳有無。巖臺終日夕。何羡洞庭湖。</text>
<title>偶題</title>,<text>竹巷掩柴門。疎籬宿鳥喧。月盈當復魄。梅落欲招魂。節物無常住。親朋有幾存。村醪與野菜。隨分度寒暄。</text>
<title>挽宋豐川泂叔 弘淵</title>,<text>絶代無雙士。偏傷命矣夫。爲盲齎壯志。捲甲入荒蕪。地下無靑眼。人間有白鬚。平生多少意。涕淚滿江湖。</text>
<title>龍頭亭 丙寅閏夏。與柳仲遠，金士涵，鄭汝秀，崔鳳翔。同遊亭下。有妓沉渾。</title>,<text>乘興滄浪晩。長風一笛斜。龍驚疑作雨。潭古悼飛花。酒盡君休去。杯乾我欲賖。狂歌仍擊節。取醉便忘家。</text>
<title>暮春書懷</title>,<text>綠嫩王孫草。聲悲望帝魂。靑春門外過。白髮鏡中痕。好雨收山郭。斜陽映水村。呢喃樑上燕。如識主人存。</text>
<title>船遊丹幛浦</title>,<text>長笛煙波上。魚龍出迓船。雲開萬里海。山柱一邊天。若木危檣下。扶桑醉眼前。興來移棹晩。驚起白鷗眠。</text>
<title>石門用前韻</title>,<text>劈裂千層石。容通萬斛船。俯身無厚地。仰面有高天。練拖鮫機上。樓連蜃市前。如能摸勝景。惱盡百龍眠。</text>
<title>舟中 二首</title>,<text>別浦沉星月。無眠倚水牕。雨聲如挽夜。潮勢欲呑江。匣冷龍鳴隻。雲迷鴈叫雙。呼兒收釣具。蓑篛下前矼。浮家無定所。秋雨滿篷牕。漁榔聲驚夜。村燈影隔江。客愁何耐獨。鷗夢自成雙。移棹煙洲晩。寒潮浸石矼。</text>
<title>別李葛坡退之</title>,<text>爲送秦京客。催提野社壺。春風動梅柳。離恨滿江湖。關路靑牛遠。遼陽白鶴孤。人生多少別。到老轉堪吁。</text>
<title>傷籠鶴</title>,<text>病鶴思歸切。開籠定幾時。傷弓驚夜月。怨紲怯春絲。赤壁仙舟遠。西湖暮景遲。靑田如許樹。棲息豈無枝。</text>
<title>船上夜雨</title>,<text>聽雨篷牕底。愁吟獨不眠。迎潮知夜半。擊榜認隣船。天下兵常闘。江邊病未痊。無心是鷗鳥。隨汝送殘年。</text>
<title>盆蓮</title>,<text>根移穀雨前。盆取小溪泉。客土莖何蔓。微漣葉欲錢。鏡風龕不定。珠露貫無連。直待如船藕。何求玉井蓮。次韻 舍弟而會淨友小庭前。盆通竹下泉。柔莖生嫰粟。小葉作新錢。太華仙風接。濂溪道派連。花開吾可折。終是手中蓮。</text>
<title>鉢中土蓮</title>,<text>冷落鉢中蓮。移來㝡可憐。露從盤上小。地入鉢中偏。戀土莖猶嫰。離根葉未圓。相看心脉脉。培護近床前。</text>
<title>自傷 二首</title>,<text>干戈催腐儒。心計已疎迂。謾學邯鄲步。空吹南郭竽。誰憐中道仆。人笑後牆踰。有愧沙鷗信。應猜夢月湖。獨坐茅簷下。閒愁惹百絲。弓刀新事業。漁獵舊生涯。鬼笑知天命。人驕亦一時。平生霜刃在。白髮更何之。</text>
<title>雨後過鐘川</title>,<text>倦馬行頻蹶。危蹊入石阿。江雲曾送雨。峽水已生波。柳眼輕猶嫰。禽聲緩欲和。城村今夜興。應入酒樓多。</text>
<title>客館示諸益 時林秀夫英，宋泂叔弘淵，柳灝叔淳，宋善甫裕善同坐。</title>,<text>擁衾空館曉。搔鬢更煩懷。竹泣今朝露。花嚬昨夜霾。嬌鸎欺病客。薄霧護傾崖。聯玉便驚眼。吟來慰守齋。</text>
<title>次申佐郞韻</title>,<text>故國秦城北。他鄕楚水東。春風吹幾度。客夢覺還空。海濶山無盡。魚沉鴈不通。懷人天末恨。彼此亦相同。</text>
<title>風舟</title>,<text>萬斛龍驤穩。千尋鯨海難。天吳迎畵戟。風伯掃驚湍。擊劒詩仍壯。開雲眼更寬。白鷗眠不起。淸淨使人嘆。</text>
<title>江樓吟</title>,<text>寂寂江樓夜。蕭蕭海驛秋。早湖侵蜑竈。凍雨滿漁舟。身世長隨梗。心期晩托鷗。蓑衣又篛笠。扣枻下滄洲。</text>
<title>贈學修上人</title>,<text>出家乘寶筏。離俗禮金仙。鶴夢雲霞外。猿心水月邊。沙門高縹緲。石磴細夤緣。幸得連宵話。孤燈照不眠。</text>
<title>牛庄雜詠 六首</title>,<text>斗室無籬落。茅簷有宿雲。乘潮鷗是伴。入澗鹿同羣。暖老畬田利。充飢野飯分。春來又多事。漁釣與耕耘。海國收陰雨。天風吹瘴雲。漁舟移夜榜。鷗鳥起眠羣。日出煙霞斂。潮生島嶼分。東隣人語早。南畆及時耘。村庄客滯雨。江浦水生雲。自是漁樵伴。仍爲鳥獸羣。蛙聲春夜盡。泉脉稻畦分。罷釣攜魚去。傭人借早耘。一夜江懸雨。三秋鴈叫雲。漁舟何逐侶。獨鶴不成羣。歲月隨波去。親朋落葉分。蹉跎扶老病。白首樂耕耘。泛泛隨波梗。悠悠出岫雲。疎慵人所棄。貧病世無羣。鮭菜漁隣送。香煙野社分。空歌種豆曲。蕪穢不須耘。蹇驢放寒草。新月闖疎雲。壯志看龍匣。孤愁聽鴈羣。潮聲山欲塌。燈火夜將分。社酒頻來勸。田家告畢耘。</text>
<title>又 二首</title>,<text>春暮山花盡。淸陰處處溪。蹇驢行跼束。石路轉高低。曉景當洲晩。奇禽出樹啼。庄人慰客至。壺榼競提攜。小雨驅餘瘴。凭牕早見參。江潮生遠浦。村火出疎林。寂寂初秋夜。悠悠獨客心。寒蟲有何意。露草苦謳吟。</text>
<title>秋日憶故山</title>,<text>羇人如病鶴。空戀海中山。谷邃蘭堪採。秋深桂可攀。泉噴雲窟淨。苔逐石縫斑。舊跡蘿藏逕。新修石掩關。松篁幽處古。日月靜中閒。庭栗鼯偸去。溪雲鳥帶還。客愁風雨裏。歸思夢魂間。他日山前路。山靈笑苦顔。</text>
<title>雨中感懷</title>,<text>牕外風鳴竹。牕前客思悠。玉麻橫不數。銀竹散難收。黯慘山城曉。蕭騷驛樹秋。煙低千戶濕。霧鎖一溪流。門掩何人宅。簾垂幾處樓。竹傾枝上淚。蛩訴草間愁。繡匣秋蓮澀。塵籠病鶴羞。蓴鱸思晩浦。蓑篛憶孤舟。世路無靑眼。羇愁有白頭。江村今日暮。應軫倚閭憂。</text>
<title>贈姜秀才 時進時邁 昆季</title>,<text>蹔得趍庭暇。來尋負笈期。江城陰雨日。山洞瘴雲時。鬼谷泉雷急。蛇磎石角危。掃庭雲滿箒。開牖榻臨池。白璧連城寶。蚌珠倒海奇。雲邊鴻鴈序。原上鶺鴒思。長被承敦睦。連床做切偲。純眞看動止。器宇見言辭。盂粥飢堪畫。囊螢暗亦披。勤磨廬嫗杵。長下漢儒帷。靜裏塵埃軼。閒中日月遲。溪連沂水淨。風自舞雩吹。井擬泉深及。山何簣一虧。靑雲宜早躡。霜刃托相知。愧我蹉跎恨。深爲命道悲。風摧春府樹。霜落棣華枝。幸賴江傭背。惟全阮母慈。三春輝未報。百里負堪支。禮法羞疎懶。淸虗任醉癡。詩書拋事業。樵釣寄生涯。尙忝忘年友。其當問字師。芝蘭非俗草。松栢後凋姿。肝膽憑孤劒。峩洋付五絲。休令管與鮑。千載獨知之。</text>
<title>寓居雜事。贈崔鳳翔。</title>,<text>客寓何牢落。荒山短麓斜。門連蠻竈火。野接蜃樓霞。讓畔風非古。爭田俗不嘉。江傭猶自足。由負豈云遐。急難依原鳥。酬歡及棣華。初年知硯墨。晩歲學桑麻。老妾堪鋤圃。稚兒試種瓜。飯牛燒岸草。垂釣晩潮沙。籬破愁防虎。林深戒避蛇。山空多夜雨。牕濕上朝蝸。獨鶴歸幽谷。飢鳶逐亂蛙。驚聞揚海鱷。愁聽滿林鴉。憂激羹藜食。誠深炙背爬。流年頭已白。時事病已加。誰任秦庭哭。人危漢使槎。時通信日本 平生多感慨。幽憤自紛挐。壁上龍鳴匣。床頭箭滿靫。陽春誰得和。白雪世爲哇。校洞名依好。仁郊路不賖。崔居校洞。余寓仁浦。 生涯萍泛水。襟韻玉憑葭。谷口春方盡。河濱草自芽。將尋吳市藥。時嗅右軍花。塞馬何悲失。玉壺時自撾。時崔馬斃 武陵源水在。何必問丹砂。</text>
<title>次謝柳少隱子懼 忔</title>,<text>南海今遷客。離筵舊寵臣。轍中魚有涸。盆底景無因。影縶伶俜裏。愁連寂寞濱。雙親分兩地。一月又三旬。久闕供甘旨。空憐抱苦辛。上臨天未聽。旁質鬼何神。溫被阻今夕。問安隔幾晨。蜀雲遙隔漢。巴水不通秦。有淚添東海。無眠看北辰。飢飧逢漂母。爾汝許村民。好古生何晩。丁時命亦屯。壯心窮益固。雄劒獨相親。不必悲榮悴。惟知任屈伸。人情飜海水。世路批龍鱗。身世還如寄。文章自不貧。愁來吟瘦沈。感處泣穹旻。風土身嬰疾。霜毛鬢失眞。寒灰誰煖火。陰谷不生春。楚澤離騷客。長沙賦鵩人。重逢蕭寺夜。更掃梵床塵。情若平生舊。義爲異姓倫。人皆慰零落。我獨愛眞純。剪燭論文字。開襟歎汩淪。乘桴將入海。負耒不須莘。蓬轉長風裏。萍浮大澤漘。吾生空老病。門巷鎖松筠。喜客靑眸舊。多憂白髮新。身如中散懶。趣得上皇淳。虗對樽中淥。思投井底輪。失時君是鳳。有道我非麟。玉唾傾膓錦。金聲擲地珍。頭風痊易易。神鬼泣頻頻。麗婉驚流俗。光輝映草茵。更憐愚兀兀。深感信恂恂。有約雖炊黍。無財欠貸囷。將期山與水。同樂智兼仁。旣托金蘭契。都忘爾我身。孤舟曾理棹。滄海與垂綸。兩鶴籠宜伴。羣鷗狎亦馴。從玆永相勖。無愧舊雷陳。元韻京洛扶搖子。炎州竄逐臣。恩霑寬典活。罪積禍胎因。故國千程外。微生九死濱。悲吟終永夕。卧病動經旬。數口甘零落。雙親恨苦辛。望雲空墮淚。見月每傷神。塊處虗堂暮。潛行小苑晨。形骸南滯楚。魂夢北歸秦。屈氏沉淵日。賈生賦鵩辰。如何遭聖代。還復作窮民。不憚髡鉗苦。深悲命運屯。初心空自笑。末路有誰親。冷炙飢難解。殘杯愁未伸。甘爲籠裏鳥。誰活轍中鱗。豈願陶朱富。當安曲逆貧。低顔悲薄俗。擧首訴蒼旻。知己丁夫子。風流賀季眞。題名鴈㙮早。與宴龍樓春。東國無雙士。南州第一人。道心離俗氣。仙骨出風塵。自信詩無敵。人稱義絶倫。友于天叙篤。色養孝思純。致世須經濟。爲親竟隱淪。煙晨常釣渭。雨夕幾耕莘。月榭開山頂。風欞壓海漘。濃黃垂橘柚。幽翠舞松筠。至樂人知寡。雲情興自新。人賢境亦勝。里化俗能淳。幾日虗前席。何時載後輪。明堂遺檜栢。郊藪棄麒麟。終豈林泉老。將爲廊廟珍。憐吾窮困甚。款曲往來頻。把酒燒殘燭。論懷接錦茵。忘形情自密。托契義頗恂。安頓能分宅。濟貧亦指囷。且憂方遇險。何幸得依仁。感德平生志。醻恩七尺身。暮年心慘惔。終夜思紛綸。瘦驥誠宜秣。飢鷹固易馴。苦辭多鹵莽。深意正玆陳。</text>
<title>哭任上舍子混</title>,<text>爲愛通家友。風流絶代無。知名幸一世。從事喜吾徒。負笈尋僧舍。論交入酒壚。折蓮先後榜。修契弟兄呼。壯志題仙柱。暮年擊玉壺。金無干薄俗。淚有灑窮途。楚國輕和璞。齊門混郭竽。風塵十年劒。滄海一雙珠。賦客稱鸚鵡。詩人誦鷓鴣。傷時愁賈子。歎世歿潛夫。白玉樓初建。紅雲帝曰吁。牙絃今已絶。歲月忽云徂。折玉嗟何及。重泉已矣乎。長程顚驥步。大海失鵬圖。風急鴻驚序。山空鳳有雛。平生尋黍約。何處訪書厨。蒿里無靑眼。脩鄕有白鬚。酬心餘寶劒。表德致生芻。永失心中友。誰同海上桴。山陽感隣笛。涕淚滿江湖。</text>
<title>哭朴上舍汝安 名䡥號曳尾翁。以五忘名其軒。</title>,<text>命矣斯人也。幽明永別離。知非年可惜。聞訃日初疑。豪俊今無幾。風流更有誰。破琴絶絃處。揮淚望雲時。更憶年前事。深憐賦命奇。冶長何有罪。蜮弩巧藏機。薄俗素多忌。窮途幾泣歧。憂愁猶未解。疾病又相隨。曳尾翁爲號。西溪洞築基。將期炙背老。豈吝買山資。搆木仍成閣。穿溝自作池。琴書閒契濶。梅橘晩生涯。獨樂五忘興。終驚二豎欺。差池命駕恨。摧慟束芻悲。風雨何嗟及。江湖涕獨垂。凄凉原上鵠。散落竹間棊。已失山陰賀。難尋剡水逵。老來多感意。情在强題詩。白馬靈應識。黃雞我未持。崢嶸天地內。疲薾復何之。</text>
<title>在海浴。晫姪連供小八稍魚。俗名絡蹄</title>,<text>海族紛千萬。生生各等差。魚龍喜出沒。蚌蛤好沈窪。更有無膓物。還如入穴蛇。圓頭八腳並。百足兩行加。能大小身怪。行前後步邪。秋來安窟宅。春至賞花葩。逐臭能緣物。迎潮先避鯋。漁童飽早飯。長鍤掘鹹沙。踏水知深淺。尋源解直斜。勞肩初自苦。貫索竟堪誇。候水多農伴。明松趁暮鴉。輝煌燃海驛。光燿映汀葭。散亂分還集。微明見復遮。中洲行遍盡。後渚語喧譁。汐退融泥邇。潮回斥鹵遐。蜿形看怪惡。蠢尾觸紛挐。造物藏無盡。生成詎有涯。腥風吹十里。蒿束散千家。題品齊鮭菜。風流壓石花。炙宜供玉食。烹合配流霞。不必屠鱣鮪。何須問蠏蝦。江村爲重利。市直不輕些。癡叔身多病。阿咸髭始芽。慇懃來問𧏮。旅寓小如蝸。浴海須湯火。潛身類井蛙。汗漿床褥濕。風熱體肢痂。枕伏離家夢。床拋結網麻。呻吟臨斷阜。顔狀劇枯査。午飯空多羡。蔬盤怳侈奢。中宵起看火。詩興亦繁華。乞送分情味。鮮腥苞草苴。開來疑遁蟄。洗捽訝唅呀。門嚼徒爲爾。馮彈漫浪耶。兼爲三色嗜。休說八珍嘉。驚郤枯膓胃。輕偏病齒牙。客厨猶自足。村酒又從賖。兼得愁時味。還如癢處爬。何求茅氏肉。不願葛公砂。手腳旋輕健。心情卽感嗟。楓林敢醉飽。忘郤病驢撾。</text>
<title>種稚橘</title>,<text>分乞龍洲種。琅玕尺二長。寒根帶本土。陰雨潤新塲。草屋還生色。梅隣更接芳。千奴非所願。二叟不相忘。培護疑搖榦。摩挲恐屈芒。閒中又有事。持鍤强移床。</text>
<title>流頭日卸馬鐘川橋。寄友人。</title>,<text>時日屬流頭。停驢此蹔留。長橋宜避暑。短髮不須流。瘴雨收平野。蘋風起曲洲。謾思河朔酒。誰伴石湖遊。南郭無他恙。東臯有別愁。今宵明月在。休負醉高樓。</text>
<title>鐘川雨中別懷。贈柳僉知伯獻 明瑞。</title>,<text>昨日鐘溪醉。應驚水府靈。天光忽黯慘。雨脚注昏冥。始訝傾河漢。終疑捲海溟。泉生座席敞。魚起膾盤腥。冠屨同泥土。衣裳混白靑。生涯元泛梗。身世共浮萍。四十年同夢。三千髮盡星。開襟更濡首。取醉不須醒。邂逅俱衰境。悲凉又別亭。相思無限意。爲我報原鴒。與伯獻癸未相別。甲子秋會鐘川。卽四十一年。弟季獻令公名承瑞。乃同庚同牕友也。</text>
<title>華山石盆 玉堂月課題。許名隱宲屬余作。</title>,<text>天作蓮花石。窪盆類瓮甌。穹龜開闢有。玉馬古今留。鍊氣誰餐玉。棲霞爲洗頭。九龍添不渴。五石潑如油。洙樹淸陰合。銀潢灝氣流。睡痕留月靨。嬌態溢星眸。解綰雲沉海。拋釵鳳下丘。鴉翎霑露曉。蟬翼薄高秋。十八鬟無力。三千籍有修。粧成笙鶴至。白日入瓊樓。</text>
<title>韶石 弘文館月課題。愼素隱天翊屬余作。</title>,<text>崒嵂韶州石。追傷不轉心。嘗令百獸舞。幾奏九成音。制協無爲德。聲諧解慍琴。仁風吹更洽。惠澤浹偏深。一闋廵遊遠。雙啼怨淚淫。雲根留斷麓。至韻散空林。野竹餘瓊實。溪梧晩翠陰。神人和豈得。宮羽杳難尋。三月曾忘味。千秋更苦吟。笙歌聒醉耳。哭望九嶷岑。</text>
<title>待家信</title>,<text>昨午庭前樹。鵲聲鳴唶唶。去宵古壁間。燈火明粟粟。占鵲得報喜。卜燈又有吉。客心自悽楚。悵望家消息。消息來不來。今日又向夕。秋風吹苦眼。眼枯頭欲白。吾聞古人語。吉事候三日。明日若虗度。碎燈又殺鵲。</text>
<title>憎鼠</title>,<text>請君莫憎蠅。蠅報行人至。請君莫憎烏。烏愛屋上止。君看主家鼠。我憎無如此。羇人思故鄕。故鄕三百里。夜來愁不眠。布衾冷如水。幺物爲我讎。亂我心中事。針爪穴壁沙。錐喙穿牕紙。咬破床上槖。空槖味何美。偸食笥中糧。竊輸還不耻。馳騁更躪躒。馬塲開房裏。又作喞喞聲。獰惡偏傷耳。叱罵如有怒。呼阿如有喜。握拳幾瞋目。抽刀時突起。操鞭欲格殺。罋底揶揄視。狡黠信難測。設機還爲避。爾腹不盈拳。爾腰不滿指。中心有幾許。包藏乃如是。有貓亦仁心。見之爲隣比。矜凌竟自恣。作亂非一二。微蟲不足數。我憎何獨爾。人中有碩鼠。人中有貓子。長嘯宇宙間。謾灑傷時淚。</text>
<title>猛虎歎</title>,<text>昔年此境中。本無虎豹跡。近來人煙稀。百里爲窟穴。生子又成羣。磨牙利劒戟。託結黃熊父。貪狠無忌克。負嵎嘯成風。乘暮田家入。村民無恒産。蓬戶少籬落。岑公不再來。吠犬無休息。耽耽伏草間。掠噬何太急。去年食韓盧。今年取獫𤢔。一二竟至十。將絶盤瓠族。旅遊書誰傳。上蔡牽何得。渡河世已遠。服罪誰更續。飢民自驚懼。未採山中藿。世人甚於虎。食人心頭肉。此虎不足傷。此犬不足惜。吟詩寓深意。流淚襟前濕。</text>
<title>泣玉行 幷序</title>,<text>余丁酉秋。避倭浮海。留泊法聖浦。頑奴之謀逆者。唱誘婢僕。乘夜盡逃。非徒樵汲之迫已。風高力綿。船不能運。百口之累。如載壑舟。乃賃人之無乘無食者出西海。仍便風抵牛耳島。同行宗黨之船。皆以陸倭虗驚。蒼黃各散。南檣北柁之相語者。皆非舊識。自此形孤影單。辭氣自挫。行止去留。惟長年三老是從。自外洋漸漸還下。余以哀辭動其心。將渡耽羅爲計矣。適見避亂船百餘艘蔽海而下。仍與同至草島留月餘。同來多船。稍稍散去。惟有四船。結盟相救而已。水卒輩姑以不聞盜賊聲息爲安。而笑他之勞勞遠去。眞所謂燕處堂上。不知炎火之將及者也。余寢食不安。率家累下船。蹔息于巖石間。時至月十三日也。夜忽遇賊。四船俱被焚掠。幸賴呂島土卒冐死游泅。以水滅火。救其一船之半燼者。修毁出陸。余乃解衣哀乞。得與同乘。棹泊于天燈山西麓。扶挈登山。夜已向曉矣。望見閭里舊墟。似有人煙。待暮經投。辨其言語聲。然後敢進。則皆山野竄伏之人。被擄受倭牌。許還入居者也。一里之屯。各留數名之倭以領之。而此里之倭適以其酋之令出他云。仍問倭陣所在及道路通塞。則邑城鉢浦呂島皆有陣。而賊酋領精銳截據山城。設柵炭浦。防禦官軍。已旬日矣。遂求糗糧還山。晝伏夜行。食盡而又求之。如是者屢矣。一日見道上有一立木。掛板而書者。取見之。乃賊聞余自海上來。通諭境上。以重賞購余之榜也。盖余曾謀擧義檄文。先爲賊所得。故賊恨甚必欲購得。 余始知賊購余之急。乃以畏賊心畏居民。昨東今西。朝南暮北。拾橡栗採芋菁。以慰老幼。忍飢耐餓。不下人居。居人之相知者。憫余凍餒。或飯或賫糧。入山跟尋。招之而不應。至以誠言呼曰我某也。爲相見而來。毋用疑阻。然而又不出。乃擧示所持物掛木枝而去。臘月十日。妾産女于飛鳳山豺磧中。度母子勢不俱全。乃割慈斷恩。决意棄之。而亦不能親手爲也。裂母裳裹赤體。借人以瘞。其人亦不忍焉。外苞藁苫。置石坎中。盖以廣石。是日寒甚。自夕下雪。至曉乃止。其母冐未明徑投瘞處。聞有噭噭聲。乃抓雪開石。出而視之。宛然不死。余亦慮其死而見其生。心慘骨痛。不忍再棄。遂聚木葉巖竇中。如禽鳥巢然。乳以安頓焉。纔過十餘日。聞賊搜山之奇。貯兒袖中。將向馬北山。虗驚於嫗堂前。投兒於林莽中。各爲雉兎散。伺人靜尋啼聲更收之。是月晦賊陣撤去。盖此兒再棄再收。免死得生。取其再棄之義。以楚玉爲名。月滿花舒。憐愛㝡鍾。髑就腦合。言步日漸。至癸卯其姊不幸而夭。甲辰春以家戶不寧。移寓于道化農舍。玉兒之年已八歲矣。採菜汲泉。亦自當之。捕蚤蝨爬癢背。伶俐稱意。及暮春。染痘疹八日而逝。嗚呼。知其今日之死。不如初棄之不收也。生之日。棄瘞石穴而不死者。莫非天神之所護也。疫之日。精心禱祝而不生者。亦莫非天神之所奪也。天乎鬼乎。何德於棄之日。何薄於奪之日也。然則棄而不死者。是渠之命也。禱而不生者。是余之數也。古人有子亡而喪明者。又有棄玉而刖足者。今余歎劇喪明。痛苦刖足。嗚呼。韞櫝而藏之。待價者也耶。開土而埋之。種玉子也耶。爲作泣玉行。以寓不盡懷云爾。昔汝投林日。狼虎食人肉。收來抱逃歸。若完相如璧。玉汝比奇貨。庭前弄瓦礫。應非宋愚石。自擬楚人璞。至寶素有妬。天猜鬼又惡。昨夜風雨中。竟爲造化奪。明月掩精輝。溫潤無眞色。我非待價者。如何藏韞櫝。苞茅寄木枝。揮淚空山谷。空山日欲暮。匍匐如刖足。去年失汝隻。今年已俱失。長爲種玉人。豈有仙家術。種汝幾時生。年年惟泣玉。藍田樹木愁。崑山煙焰黑。哭何丈夫哭。泣非兒女泣。吟作泣玉行。眼喪明頭白。血灑杜宇啼。膓斷山猿哭。荒林鳥呼雛。野草牛舐犢。中宵獨轉輾。牕前來曉月。不敢吟此行。不敢歌此曲。不敢吟不敢歌。此情何終極。楚山高幾重。楚水深幾尺。</text>
<title>釣大魚行 俗名碩鮞</title>,<text>有魚大於舟。兇鬐而鉅齒。年年四月中。來自大海水。任公不再來。託契漁舟子。虹竿與月鉤。夙昔所料理。三繩絞作緡。鐵鎖連鉤耳。候水上下弦。機心長自揣。蒲帆一葉影。長風幾萬里。下矴馮夷宮。淸泠深無地。潑剌一尺鮮。全鱗設爲餌。垂之數百尺。所求非鱣鮪。夜闌潮水生。不眠如有俟。時看出波上。跳躍如戱爾。呀頷忽呑食。掣去如截指。挽引立還仆。蓑笠俱落披。舟中合力助。進退不自以。重如山不動。漸漸得前邇。驚怒勢運水。舷柁恐折毁。波濤更動蕩。駭目不敢視。齊牛怒火尾。胡馬奔渭涘。大尾掉作雨。十里腥風起。戟叉洞中腰。赤血渾淼瀰。大椎擊頭顱。蜿蜿死不死。江中龍負舟。潯陽蛟斃矢。身長幾十尺。腹大如封豕。齊聲載船上。腰半在舷底。蝦蛭競相笑。洪濤何可恃。雲色忽爲慘。殺氣橫天紫。海若便生▦。水怪皆驚避。鮫機已失梭。蜃樓又罷市。神變固難測。風波漸不止。篙師告回檣。行止或尼使。鳴榔發長嘯。唐突篷牕倚。日午泊沙岸。大刀便磨砥。屠戮至盈車。均分效陳氏。裂脯藏山畚。截油貯腸裏。斫膾又隨宜。雪花落盤几。腸腴世雖稱。骨㝡爲美。小兒亦能賖。村盆浮綠蟻。一酌又再酌。竹筯春蔥觜。醉飽與同樂。舟人相賀跪。郤問後日期。擧手煩唯唯。悠悠宇宙間。壯遊吾不耻。連鰲龍伯人。射鯨秦壯士。千聞不如見。今日更誰是。莫稱襄陽鯿。縮頸還可鄙。誰愛松江鱸。細鱗徒爲侈。琴高是何人。鞏水乘赤鯉。我欲誇此事。一一煩筆紙。</text>
<title>擬江南曲</title>,<text>莫移河上柳。種我門庭外。年年翠樓邊。嫋娜春光㝡。舞腰學纖枝。日覺寬衣帶。畵眉效長葉。對鏡愁偏大。垂絲未繫人。贈別無期會。寧樹忘憂萱。種柳無所賴。</text>
<title>牧童</title>,<text>去時草露多。歸時溪橋夕。小犢隱深林。大牛鳴高陌。觸物成謳吟。非是齊門戚。長蓑與圓笠。陰晴任所適。</text>
<title>甲寅上元。對雪飮酒。</title>,<text>甲寅新正望。立春十八後。人間作令節。流俗傳來久。艾父守門楣。藁索皆不右。烏鳶是惡鳥。童子竪弓箒。盤有眼明菜。罇有治聾酒。竹筯呼小婢。陶杯催老婦。一下復一酌。燈前不停手。皁白不足見。有目宜如瞍。是非何可聞。有耳宜覆瓿。佯盲是高見。畫地眞師友。耳目有聞見。誰更三緘口。眼明竟無用。治聾何所取。菜名改不老。酒號稱長壽。一筯二筯了。三杯四杯又。開牕看庭除。雪花一尺厚。梔子泣紅淚。小竹專半畆。暗香襲衣襟。寒梅已開否。醉歌脫帽子。霜消漆滿首。</text>
<title>送鐵兒之書齋</title>,<text>送汝尋師去。勤學更勸汝。遺汝萬籝金。不如一字予。文字乃至寶。宜汝孜孜處。賤爲貴亦易。貧作富不阻。勿念汝飢飽。勿憂汝寒暑。鑿井當及泉。作針始磨杵。寸陰足可惜。流光不汝與。小少不勤學。老大悔誰許。汝看失學人。盲聾對逆旅。天生男子身。不是同兒女。誠敬奉師長。信義結朋侶。蹈詠學歌舞。禮容習罇俎。書字與作詩。餘力須兼擧。佩服此戒辭。造次皆心貯。忍斷膝下愛。期在趨庭語。</text>
<title>周甲歲初度日。述懷呈示席上。仁祖四年丙寅歲</title>,<text>我生丙寅年。七月廿八日。年日今再至。感極餘殘骨。靑陽如隔晨。鏡裏驚霜髮。家人置斗酒。慰我身無疾。親朋赴前期。主客叙阻闊。倜儻抱朴子。風流鄭三絶。忘年晩契深。交道膠投漆。天枝映草座。腰下珊瑚玦。崔侯動符彩。淸風灑蘭雪。士涵澤中龍。鳳翔千仞屹。同宗二珠在。謝庭芝蘭茁。四座皆不俗。草亭顔色發。竹床穩平地。新凉滿蓬蓽。湛樂及棣華。鴈行相接膝。蔬盤間魚果。急管凝淸瑟。春光席上生。秋露罇中溢。兒童競趨走。挽鬚何嗔喝。悠悠心裏事。擧杯爲陳說。人生百年內。憂患兼得失。彭殤齊一指。夷跖同淪沒。貧窮是士常。富貴皆外物。裘褐度平生。行年六十一。舊伴謝漁獵。衰年亦安逸。新契托詩酒。到處甘怯慄。逢塲必先倒。遇景自閣筆。窮村絶喧囂。掩柴常罕出。浮生同草木。世事付倉卒。勸君莫辭杯。人生足離別。勸君莫辭醉。人生少歡悅。忘憂無過酒。愛酒眞賢達。日短可秉燭。路遠宜投轄。南星添壽爵。西母獻桃實。此日足可惜。此筵難再必。一歌感君恩。五雲瞻魏闕。再歌感親恩。松楸望短碣。樂極悲又來。宇宙無窮畢。呼杯更醻酢。促饌膾細切。相逢盡萍水。方寸非楚越。勖君問後期。醉興猶兀兀。東海變爲田。種桑同築室。</text>
<title>遊瑞石山 一名無等山。在光州。</title>,<text>無等山如帝者尊。衆峰環拱盡趨奔。方圓闢日初鼎位。盈昗分年始建元。治亂興亡都不管。炎凉憂樂自無言。會須東海桑田後。磅礴餘基付幾孫。</text>
<title>秋聲</title>,<text>刀刀稍稍又蕭蕭。碧落迢迢更泬寥。暗着半庭枯樹葉。長留寒澤敗荷條。羅幃月苦燈殘處。草砌蛩吟露泣宵。明曉欲尋歸去跡。霜雁雙▦面生憔。</text>
<title>對衣有感</title>,<text>慇懃慈母手中絲。遊子身邊一襲衣。手澤宛加縫處在。恩情分着絮間依。停針幾怨思無見。倚暮應憂去不歸。寸草三春知未報。平生空泣孟家機。</text>
<title>寄舍弟</title>,<text>秋氣先驚遠客邊。客邊心事轉悽然。無衾冷似杜如鐵。有夜長愁李抵年。露泣竹林添感淚。月窺肱枕覺寒眠。抽刀欲斷東流水。白髮星星丈幾千。</text>
<title>愁 二首</title>,<text>一身羇處影相隨。又有煩愁不蹔離。客舘月明人散後。虗牕雨細酒醒時。源流不盡如江水。緖縷無端若亂絲。切擬捕將投畀虎。但看霜跡着吟髭。寃憤羇離自古今。去來多少各隨心。形容欲見看無見。蹤跡將尋問莫尋。細雨牕前驕更重。秋宵衾裏亂何禁。刀難剪斷威難制。直待歸家酒裏沉。</text>
<title>巖淵釣魚</title>,<text>打得癡蠅貯短筩。佩筌攜竹喚隣翁。尋磯有石秋苔碧。披草無蹊野蓼紅。水淺魚猜驚避餌。竿長縷細誤乘風。歸來笑語汀洲暝。宿鷺時飛小磵中。</text>
<title>金上舍 世珪 茅齋。次金芷川 公喜 韻。</title>,<text>寥落重茅壓野荒。養眞閒處任韜光。硏朱點易晴牕靜。揷竹扶花晩砌凉。業薄未謀元亮秫。興濃時醉孔融觴。歸程莫怪頻相問。蘭室將薰一半香。</text>
<title>客舘夜雨</title>,<text>牕外蕭蕭雨夜聲。枕邊孤夢客先驚。新醅細聽深缸熟。逃蠏旋聞落葉行。露重鴈堤棲不定。寒多龍匣吼何平。披衣起出庭中看。昨暮漁蓑濕半生。</text>
<title>景陽月夜聞新鴈</title>,<text>殘更度盡未成眠。何事流哀客枕邊。露泣枯荷秋氣廻。月沉淸鏡夜寒偏。驚棲似怯新風土。作陣如▦舊澤天。霜後若將南海去。一封書信寄家傳。</text>
<title>重陽感題 與朴子藎期會。以無騎未赴。題詩寄意。</title>,<text>一馬長隨世事馳。重陽又負菊花期。深罇政滿消灾處。末席應虗待客時。落帽餘風吹短鬢。留人殘月照孤思。登高非是羇人事。欲上山頭望海湄。</text>
<title>白鬚</title>,<text>鏡裏今朝見白鬚。非狂卽妄妄非愚。根緣愁緖蟠腸胃。莖帶霜華出頰膚。提鑷赤憎千丈有。誇人嬴幸一時無。星星莫長還鄕日。其奈兒童客老呼。</text>
<title>無屨未訪辛子仁</title>,<text>一鞋穿盡過壕橋。跣足空嘆遠客僑。東郭幾思凌雪步。田公無得與人驕。市翁鑿木還辭賣。山釋編麻不顧招。泥上乘橇慵不願。二鳧將欲借王喬。</text>
<title>次庾仍古四宜亭韻</title>,<text>一樹相仍契濶宜。下床高閣逐時宜。看花聞鳥眠猶足。避暑乘凉坐亦宜。皓月多從書榻好。暄陽偏向竹牕宜。樂天自合陶情性。賦得新詩是四宜。元韻古有三宜今四宜。一亭風景四時宜。碧桃花發春遊足。綠柳陰濃夏睡宜。木落欄唇看月好。雪消簷角向陽宜。平生疎懶惟吾性。終夕閒吟亦可宜。</text>
<title>憎蚤蝨</title>,<text>赤憎蚤蝨客中驕。如幸頑僮力不樵。短褐破縫欣聚集。塵床寒席喜輕跳。濫侵戀母思家夢。多亂驚風怯雨宵。羇旅瘦肌麤硬甚。豈如香閣掩羅腰。</text>
<title>病馬</title>,<text>驅馳泥途爾玄黃。戀主偏憐性㝡良。瘡脊潰任蠅聚啄。禿蹄穿逐鐵生芒。隣翁請駕樵蹊險。官吏求騎客路長。搖首掩瞳皆厭聽。只知揮尾傍垂楊。</text>
<title>碧梧 皇考所手種</title>,<text>舊業惟餘鳳宿枝。老根危榦小庭陲。纔經兵火寒皮剝。先帶秋聲病葉隳。手澤遠悲初日種。家聲追識後年思。中心蘊得南熏譜。欲爲吾民獻玉墀。</text>
<title>次贈柳灝叔 淳</title>,<text>江上荊扉掩夕暉。一緘情札報寒微。閒愁欲散新題律。短夢初回舊釣磯。爾有緣詩休恨瘦。吾非勝戰不求肥。孤舟明月猶多病。漁父沙鷗願莫違。</text>
<title>無題</title>,<text>貧如原憲病長卿。世與相疎白髮生。營事幾多逢鬼笑。語詩無得見人驚。嵇康懶處惟憐酒。寗武愚時不願名。殘菊庭前霜月皓。漉將新潑度寒更。</text>
<title>歲朝日。聞李水部廵有題。</title>,<text>水部旌旗下海城。沸天簫鼓凍雲晴。田家雞豕供厨味。山麓荊榛拓驛程。極浦波濤催壯勢。樓船鉦角助威聲。佳人更起油幢興。夜盡彈琴奏太平。</text>
<title>贈魯公識</title>,<text>一揮長劒倚船樓。家國何忘共戴讎。蘭雪淸風曾蹈海。瓊琚錦軸又觀周。彎弓自許奇男子。投筆非求定遠侯。剗却六鼇背上土。平鋪鯨浪作安流。</text>
<title>卽事</title>,<text>蕭條茅屋小江西。罷釣歸來草滿隄。種菊只期秋至醉。培梧猶待鳳來棲。故人祿厚書皆絶。隣舍醅開榼又提。散髮竹床無外事。拾將園果護兒啼。</text>
<title>傷田家 二首</title>,<text>誰云耕鑿是身閒。田利坑人役役間。路上逢迎皆蹙頞。村中言語盡愁顔。食霞寶訣傳何易。辟穀眞方學亦難。到處生涯牽世累。咄嗟空說武陵山。人間何處武陵山。漁子迷來去亦難。農圃只緣營口腹。征徭皆是損容顔。無袴幾歎寒宵裏。有淚空揮野草間。籬破又愁防虎豹。勞勞未得夢中閒。倒韻</text>
<title>客舘步宋善甫用樊川韻 城外有鐘沉淵。上有鳳凰山。</title>,<text>半天陰雨半天晴。望裏江雲斷復橫。怪說川流鐘帶號。愛看山石鳳留名。煙牽晩色沉官樹。角振餘聲出海城。花老東臯歸未得。病驢如憶小橋行。</text>
<title>次謝邊使君 潝 來訪 二首○時中營以𩝝鍊事。調兵於農時。故詩及之。</title>,<text>陋巷生涯異隱淪。半生樵釣是窮民。惟欣陳席多高轍。不慍蕪甑宿厚塵。錦里兒童能喜客。將軍禮數好寬人。庭除急掃鋤春草。舊釀新蔬問婦頻。野郊無畒水瀰淪。府帖何催負耒民。芳草似煙花似海。綠楊如夢雨如塵。村中怨婦空呼犢。桑上啼禽謾勸人。誰告營官農務急。失時𩝝鍊不爲頻。</text>
<title>用前韻求兎紅元 使君初製兎紅元。盖治痘之良劑也。</title>,<text>靈精元自月中淪。偸藥初心爲下民。盧走已空三窟固。龜愚曾洗五臟塵。漬腥血處甘磨頂。推赤心來喜置人。帝孽自藏煩惱勢。將軍不必請來頻。</text>
<title>求任子活水墨</title>,<text>仙禽警露西湖夜。旅鴈銜蘆楚澤秋。寒緊竹叢眠鵲起。月低梅塢暗香浮。蹇驢醉客尋橋路。篛笠漁翁艤釣舟。縮地餘風專妙手。輸來一紙是吾求。</text>
<title>次林子愼 𢢜 冬霧韻 子愼以點馬使行縣。先寄詩。後改名㥠。官至觀察使。</title>,<text>雷鼓窮陰霧氣蒸。海風吹渙欲寒凝。嚴程驄馬憂何盡。石逕蹇驢病不勝。人事世情堪下淚。天灾時變豈無徵。蒼生係念惟君在。爲喜朝陽鳳始騰。</text>
<title>贈別子愼 時宋君希立在京邸。無剪拂之人。玆與子愼論其有大功。故詩中勖之。</title>,<text>病客偏多惜別愁。王程未挽思悠悠。行塵漸遠香留席。鴈陣初分雪滿洲。冀野豈無空馬語。齊門亦有飯牛謳。彩衣舞罷還朝後。瓊草將期明月樓。</text>
<title>挽李司果 至和。公杖靑蔾枕瓦石。又以醫藥活人。以其舊基入于鄕校。</title>,<text>榧樹亭前久斷跫。拜牀重哭鹿門龎。藜筇尙在遊南畒。石枕猶餘卧北牕。談笑未驚人滿席。酢酬誰盡酒盈缸。城東舊宅安先聖。花竹依依蔭澗淙。</text>
<title>贈金陵太守尹汝直</title>,<text>客路金陵已夕暉。黃堂衙罷掩官扉。空塘霜重枯荷冷。古木風多病葉飛。咫尺鈴齋天上遠。十年眉宇望中違。孤懷更起離羣鴈。彈鋏中宵露滿衣。</text>
<title>次贈宋善甫</title>,<text>君居渭北我江東。卜吉何時送此窮。老驥幾思馳遠道。大鵬惟擬運長風。愁邊鬢髮空添白。鏡裏容顔已斂紅。二賦欲題回首望。蓬萊宮在五雲中。時善甫勸余赴擧</text>
<title>寄洪困窩 瑋○二首</title>,<text>霜臺曾耐繡衣寒。病起殊鄕又歲闌。瀛海城西非故國。暮雲天北是長安。難禁白髮千莖長。幾破銀輪七寶團。人事花枝看塞馬。且傾村酒任甘酸。竹林門掩縕袍寒。殘菊籬邊屬歲闌。衰鬢驚霜愁有賴。半衾如鐵夢無安。笙歌世路人情薄。雪月山中桂樹團。目極征雲思不見。强伸長句寫辛酸。</text>
<title>次困窩松栢吟 困窩用此韻吟松栢寄示。仍步還。</title>,<text>蒼髯龍骨飽苦寒。操節相期指歲闌。培植不須人力直。扶持元賴化工安。山中風雪自多苦。根下伏苓今幾團。悅茂相依終大用。和鹽豈比鼎梅酸。元韻松栢蒼蒼老更寒。屈盤鼇背歲頻闌。春園桃李根難托。冬嶺風霜性所安。楚客來看殊脉脉。海蟾留照冷團團。他年會見支傾廈。不是尋常任作酸。</text>
<title>次別困窩</title>,<text>雲愁樹恨更牽纏。風水蓬萍若有緣。孤夢幾迷尋嶺路。春潮空帶泛湖船。離亭柳綠東風急。水驛蓑寒夜雨懸。扣枻高吟多別思。隔沙驚起白鷗眠。元韻自歎疎愚病又纏。半生城市苦無緣。三秋瀛浦逢知己。十載煙蓑理釣船。湖嶺去留山萬疊。海天愁望月孤懸。興陽南畔參差樹。夜夜遙應入客眠。</text>
<title>海上久雨</title>,<text>江雲帶雨江風生。江水欲波沙渚鳴。病客篷牕夜向晩。漁翁榔板眠初驚。鹽洋星嶼早潮急。桂棹蒲帆孤艇輕。垂釣荷蓑魚不食。白鷗相別櫂謳聲。</text>
<title>海潮</title>,<text>一日東西南北風。江潮有信古今同。涵星夜退歸傾海。帶雨朝回打繫篷。呼吸氣充天地內。盈虗道長望弦中。欲探至理無憑問。空向滄浪作釣翁。</text>
<title>辛亥春帖 光海三年</title>,<text>辛亥年回天地春。喜均朝野一時新。北山狼虎曾藏跡。東海鯨鯢更戢鱗。日月爲遲唐宇宙。風雲長會魯君臣。醉鄕本是無租稅。奉母吾期壽域民。</text>
<title>別林楓潭子立</title>,<text>病客春愁自有餘。况堪風雨滿庭除。剛腸惜別回回斷。白髮緣何種種疎。芳草落花難可禁。去鴻來燕不同居。錦南瀛海非迷路。夜夜相尋是夢歟。</text>
<title>贈辛蛇渡 荃 罷戍還鎭 癸丑唐差官下釜山。舟師皆赴。辛自其行而還。</title>,<text>妖氛淨盡海無波。出塞歌爲入塞歌。魚鳥盡驚新綵鷁。神明猶護舊靑蛇。城連瀛岳秋光爛。軒壓滄溟月色多。醉裏開懷還告別。一船風露滿漁蓑。</text>
<title>過天燈嶺</title>,<text>危棧縈雲等太行。五丁神力未開平。馬前大嶺堪頭痛。屐下寒泉欲耳淸。望海始憐徐巿死。捫星更恐老人驚。啼禽莫報春消息。峽口陽坡草未生。</text>
<title>次贈朴上舍汝安</title>,<text>江雲渭樹隔迢遙。病客離愁又一宵。半壁殘燈明劒匣。小簷疎雨逗梅梢。孤舟繫岸鷗能看。兩鬢逢秋雪不消。樽酒論文更何日。夢魂迷路斷橋潮。</text>
<title>高汝爕宅聞汝安洛行。悵然用前韻以寄意。</title>,<text>芳草東風客路遙。醉和孤夢度殘宵。花催酒病呈驢背。春帶離愁結柳梢。鴈去北天新燕至。雨晴南浦片霞消。松亭塊倚多心思。獨有沙鷗傍晩潮。</text>
<title>愁頭津次任子混韻。寄朴兼善，宋善甫。</title>,<text>層波小艓醉眠經。岸草汀沙白半靑。津樹漸迷村樹合。早潮纔退晩潮生。山前客路連春色。海上離愁入櫂聲。說與江鷗傷別意。人間會合不爲輕。</text>
<title>長善齋。用前韻贈兼善。</title>,<text>爲愛吾君癖傳經。十年咬得菜根靑。擊蒙孰不尊師表。易子今能仗友生。冀辨異同魚魯字。先分脣齒上平聲。他時若見趨庭對。百鎰黃金報亦輕。</text>
<title>次謝林楓潭</title>,<text>年年惟長別離愁。白髮蕭蕭又一秋。北去山雲空聚散。東流江水自沉浮。淸風玉軫思楓岸。細雨蓑衣卧釣舟。樽酒論文何日是。人間此外更無求。</text>
<title>寓意</title>,<text>人事爲爲不盡爲。身分千億亦難支。功名欲賭元無命。富貴將求更負期。雲去雲來惟遠岫。花開花落但空枝。莫如三萬六千日。中酒頹眠無慮思。</text>
<title>題醉隱堂</title>,<text>睡隱相尋醉隱堂。眼靑頭白更顔蒼。糟丘乃是無憂處。風月殊非有稅鄕。枕地衾天魂夢宕。籌花杯橘笑談香。百篇一揮長濡首。莫看詩狂作酒狂。</text>
<title>次謝柳竹潊</title>,<text>會津春水通瀛海。鳳石朝霞接錦山。夜夢幾迷途路半。世情都付雨雲間。窮愁爲洗松醪白。老病時扶竹杖斑。擊磬高蹤尋不得。須君寧與問丹還。元韻涑翁以後丁司馬。屋下淸流屋上山。萬事不求漁釣外。一身那入是非間。別來瓊草幾回綠。各咄鬢華今已斑。樽酒論文更何日。詩成付與鴈南還。</text>
<title>舟中偶吟</title>,<text>孤舟長占少風波。倚棹時時欵乃歌。避世欲尋武陵水。較才羞畵舍人蛇。松醪賭醉村村足。風景隨時處處多。罷釣歸來江雨細。浪吟驢背不須蓑。</text>
<title>次謝林楓潭 二首○時余自海上方回舟。楓潭已來家走報。</title>,<text>吾兄才調駕三豪。人世誰知有鳳毛。驥步幾思天路遠。龍光空射斗墟高。論文細酌壚頭酒。乘興閒揚雪裏舠。曉月殘星明一榻。長風吹去坼雲濤。漁翁罷釣逐潮回。倚棹吟詩苦未裁。傳說好賓臨陋巷。急呼山婢問深杯。空庭葉戰殘秋在。小竹巢寒宿鳥來。一榻煙霜夜欲半。橘林星月影徘徊。元韻野老年來氣益豪。鏡中還笑泣霜毛。釣遊渭曲秋期晩。棊罷商顔午枕高。一棹搖搖輕似葉。三山渺渺小如舠。莫謾日逐漁蓑戱。會有長風破怒濤。寒蟲叫草鴈飛回。遠客悠悠意未裁。欲寄歸心還向月。爲舒離思且銜杯。高吟白雪誰能和。垂釣滄波不肯來。人世幾何長怨別。折花三嗅獨徘徊。</text>
<title>醻李景瞻</title>,<text>瓊詞遠寄野夫居。依舊空瓢任晏如。笑我狂言當醉發。愛君心地待人虗。方拋藥思垂釣。幾爲窮愁謾著書。海上乘桴曾有約。不妨黃髮老樵漁。</text>
<title>風舟 丙辰李敏求爲廵檢從事。許明府宲同舟至左水營。仍行嶺南。相與唱酬。遂次其韻。</title>,<text>畵角吹開海霧昏。魚龍奔走衛軍門。波掀厚地疑無底。水接長天不見源。旗纛掣風雲披拂。刀鎗耀日雪飛飜。壯遊勝事詩堪記。剪燭停杯更細論。</text>
<title>洋中夜宿</title>,<text>樓船擊楫泛中流。玉帳揮毫賦壯遊。雲入鏡中山入畵。人如天上月如舟。更籌刁斗邊聲遠。風露篷牕夜氣秋。萍水相逢眞幸爾。未能忘郤帝鄕愁。</text>
<title>夜望</title>,<text>丈夫何作遠遊悲。五十兵家一遍知。欲剗蠻巢洿剩水。期塡滄海種桑枝。終童心壯請纓日。定遠志堅投筆時。入夜營中寂如水。笳聲何處動人思。</text>
<title>登左水營江樓</title>,<text>東海氛祲豁眼空。樓中蠟炬半江紅。牙檣鐵軸龍驤壯。白羽雕弓虎隊雄。幕府芙蓉明麗日。胡床談笑灑淸風。三軍饗罷同歡醉。角疊相和畵鼓通。</text>
<title>書懷</title>,<text>牙璋高揭下江船。積水微茫接遠天。萬里風雲長嘯裏。三洋物色浪吟邊。還同王濬浮吳會。不是徐生訪海仙。策乏繞朝無所贈。腐儒頭白自哀憐。</text>
<title>過海分攜悵然書寄</title>,<text>聚散無端是亦緣。使星歸後倚戈船。儒裝弓劒沙鷗怪。海驛離愁夜月憐。仙侶依俙三島月。角聲悲壯五更天。山靑雲白幾千里。他日佳期又日邊。</text>
<title>題卷尾呈許明府 宲○二首</title>,<text>蓬萊骨格建安風。班馬壇塲一掃空。單父治聲琴軫上。江南物色錦囊中。靈槎蹔溯滄洲月。孤夢長懸漢闕楓。射斗龍光人不識。豐城誰掘劒雌雄。幕府文章第一流。舃鳧仙宰任分憂。方壺指作階庭地。滄海看爲鴈洲。費力笑他龍伯釣。成功期與赤松遊。男兒勳業當須早。莫待蕭蕭鏡裏秋。</text>
<title>題忠烈錄後 光海己未。金將軍應河戰死深河。朴承宗諸人。爲編忠烈錄。</title>,<text>大樹飄零風不息。將軍怒氣幾時平。鬱爲厲氣殲胡種。散作雷霆震虜營。宇宙綱常終不墜。碑祠忠烈豈無名。窮廬屈膝生何面。暴骨沙塲死亦榮。</text>
<title>別鄭秀才 壎坰 二難 善詩畫</title>,<text>三絶家聲有二珠。文章人說鳳凰雛。溪橋暮雨初傾盖。山寺寒燈更對壺。神筆灑雲眠鴈並。離愁兼醉病驢孤。他年京口如相憶。白首頹然舊酒壚。</text>
<title>竹島晨望寄陳剡湖</title>,<text>海霧沉沉海日生。遠山時斷近山橫。漁舟獨去棹謳早。鷗鳥閒眠潮水平。病客離愁空黯淡。霜楓秋色轉輕盈。倚牕欲作相思夢。雲樹煙波無限情。</text>
<title>遊鷲頭 在豆原。宋同知設席相邀。野隱，醉默，漁隱同會。</title>,<text>鷲頭飛勢對龍形。望裏煙波接杳冥。高出半天雲作幕。下臨無地海爲庭。靈槎漁艇何須問。湘瑟王簫亦可聽。舞袖一揮星月朗。五更風露醉還醒。次韻 鄭醉默地蹴滄洲作勝形。登臨便覺近靑冥。峰巒摠是秦方丈。空濶何如楚洞庭。玉笛息波龍出舞。瑤琴搖月鶴來聽。華筵苦被仙娥笑。一夜淸罇病獨醒。又 宋漁隱 名裕問字問甫滄洲勢接六鼇形。煙浪雲濤晝晦冥。望遠怳如登赤岸。躡虗何恨坐黃庭。天街星斗光堪摘。月殿嫦娥語可聽。今日罇前須酩酊。一生多愧古人醒。</text>
<title>復用前韻 湖山勝景。在吾肺腑。枕席魂夢。時尋舊跡。餘興怳惚。更步前韻以寄意。</title>,<text>山浮鼇背自成形。勢蹴蒼波拄紫冥。玄圃蓬萊皆几席。瀟湘雲夢卽階庭。分明星月杯觴壽。怳惚魚龍管瑟聽。風露一宵歌舞散。至今仙夢惱餘醒。</text>
<title>遊見星庵登臺巖 在馬北山。與醉默同遊。醉默先題。</title>,<text>鼇負神山石作臺。一聲長嘯鶴徘徊。滄洲弱水前期在。羽客靈槎此夜廻。秋露滿添瓊液酒。香煙細濕錦紋苔。興來却笑人間事。風雨悲歡幾劫灰。元韻百丈奇巖作勝臺。千秋子晉此徘徊。波連玄圃笙音近。山接蓬萊鶴影廻。葛幘不妨攲赤葉。蒲團還喜穩蒼苔。憑虗始遂淸遊願。四十年來俗慮灰。</text>
<title>守申 丙寅正月十六日○二首</title>,<text>荏苒流光促未申。韶顔誰得住長春。費仙不借壺中訣。秦帝空勞海上廵。酒聖不論時及卯。麴神何忌日當寅。竹溪舊伴留名姓。修契今人亦古人。志願平生未及申。容顔坐失鏡中春。求閒只喜無多事。愛酒惟知不記廵。醉送卯烏仍入酉。醒看乾鵲又啼寅。高陽埋沒蘭亭古。飮八仙中有幾人。</text>
<title>次贈申佐郞 申時謫固城</title>,<text>梅影橫交竹影縱。半庭殘照已高舂。偏憐峻坂愁鹽驥。更惜窮途卧醉龍。泮舍一罇燈下別。臯亭三夜夢中逢。相思折得春潭草。歸鴈應過鳳石峰。</text>
<title>贈崔汝順 悌源</title>,<text>男兒投筆志彎弓。爲愛恂恂古將風。莫信功名元有命。終知世路本無公。中宵不寐緣憂國。半世離親許匪躬。賴有匣中龍劒在。不平鳴處氣成虹。</text>
<title>白鷺</title>,<text>沙明水綠漾春暉。欲下遲回欲去飛。直割海山靑靄色。平分江渚碧苔磯。孤眠澹若忘飢飽。獨立閒如絶是非。頭白老夫曾有契。不須猜訝舊蓑衣。</text>
<title>贈別朴龜巖</title>,<text>自憐江海一殘生。扶病何堪送遠行。末路已知交道重。衰年况復別離輕。春霞滿爵休辭醉。夜雨留人不盡情。好與連床相問地。爲傳遼鶴舊時名。</text>
<title>次贈林松里 丙寅仲冬。叔瞻與朴彦章來訪。贈詩與劒。留三日而去。</title>,<text>相逢一笑鬢蕭蕭。不憚行程傍海遙。半世神交憐白首。小庭香橘翫靑條。連床展抱雲迷雨。剪燭論文夜達朝。投轄自然天借便。莫將離恨說河橋。元韻寒齋竟夜雨蕭蕭。雲氣蒼茫接塞遙。共說歸程山萬疊。各憐衰鬢雪千條。百年勝會惟今夕。終古傷離不一朝。無限羇愁添別恨。那堪匹馬渡河橋。</text>
<title>贈友人金橘</title>,<text>綠林黃實耀霜天。摘取香霏襲滿拳。巴圃已收棊叟局。龍洲何較木奴錢。遺親爲念人誠孝。畵鶴非酬酒聖賢。看玩無論多少數。一團馨德自靑年。</text>
<title>挽宋水使 希立○壬辰多戰功。露梁之戰。秘喪擊賊。仍奏捷。居官淸簡。平生喜射獵。</title>,<text>稀年榮享人間少。揮手長辭駕素車。大樹飄零風索莫。長城毁落國空虗。悲歌但聽從公曲。哀淚空沾過路祛。獨有羊曇依醉病。不堪鞭扣謝公閭。</text>
<title>七月旣望寄醉默</title>,<text>今日蘇仙赤壁遊。風流如昨已千秋。天中尙有當時月。江上誰浮此夜舟。病鶴鎖籠飛不得。流光隨水去無留。城南賭酒期同醉。出望征雲轉白頭。</text>
<title>哭林叔瞻</title>,<text>聞說孤山舊宅空。寒梅無主鶴辭籠。年前呂駕天留雨。春後王舟水阻風。點撿贈詩牋映玉。摩挲遺劒匣騰虹。牙絃斷絶柴門閉。泉下應知泣此翁。</text>
<title>次謝崔竹塢</title>,<text>金馬門前再擅名。靑雲滿後駕羣英。十年冠冕裁威豸。一代文章掣巨鯨。行路艱難何可說。江蘺憔悴獨傷情。万今雨露多恩澤。陰谷陽春幾日生。元韻早入芹宮擅令名。並遊皆許是豪英。氣凌雲漢南溟翼。飮渴滄波北海鯨。物外煙霞終有契。世間簪紱本無情。窮途每歎知音少。郤喜龍門托此生。</text>
<title>次謝朴子常</title>,<text>衣巾緇盡嶺湖塵。結草荒村混野民。自愛江山無定主。誰憐滄海有窮鱗。思家念切思歸夢。負母傭全負米身。晩世相逢許知已。如新休訝白頭人。元韻雲林迢遞隔風塵。放跡東洲作逸民。寶玉埋山難掩彩。神龍蟠澤未藏鱗。芳名上徹勛華耳。寵爵還如釣築身。敢向淸時辭不出。凜然高節更何人。</text>
<title>述懷寄竹塢。用前韻。</title>,<text>糲飯麻衣保姓名。自甘樗櫟不爲英。柴扉晝掩防山虎。漁艇春維怯海鯨。牙齒尙酸嘗世味。鬢毛渾白閱人情。愁來倚柱仍舒嘯。壁上陰符蠧已生。</text>
<title>白馬江亭。次壁上韻。二首○在扶餘</title>,<text>白馬投江龍不靈。義慈荒樂醉無醒。宮花落盡紅添浪。巖石長存翠作屛。流水瀉悲鳴古瀨。去鴻留怨叫殘星。登臨感古傷懷抱。莫遣佳人唱後庭。水麗出明摠地靈。登臨便覺客魂醒。遊人來往行明鏡。飛鳥高低度古屛。當日神龍呑馬餌。幾年杯酒勸長星。繁華寂寞尋無處。月色江聲共一庭。</text>
<title>送醉默還鄕</title>,<text>天恩何幸返田園。幾載江南泣覆盆。祖道今朝分去住。庭闈明日奉晨昏。離情倍切緣吾老。德義難忘爲子存。殄悴明時萊服舞。一身忠孝在君門。</text>
<title>將赴鈴閣。聞朴使君 鼎元 出外。次寄韻以呈。</title>,<text>强扶衰疾過江堧。五馬行塵道路傳。梅閣想閒籠鶴睡。橘簷應靜索鈴懸。皺眉不爲溪橋雪。罷興非同剡水船。滿酌村醪空自慰。竹林孤夜更誰憐。元韻少微星藻動南堧。徵士淸風世共傳。曩接麈談嗟見晩。每縻官務秪心懸。衙齋剩有迎徐榻。雪夜毋廻訪戴船。芒屩竹輿無不可。詩狂酒態幸相憐。</text>
<title>東臯唱和 余漁釣自娛。以孤舟爲號。及其衰年。於屋東開竹林拓斷臯。仍樹結棚。嘯傲其上。改稱東臯。時癸亥春也。有諸賢唱和。</title>,<text>野老籬邊有斷臯。淸陰礙日翦蓬蒿。地形傾仄蛇蹊曲。牀勢安平石枕高。龍遁廢園初化竹。松藏新瓮已成醪。忘他盥櫛長濡首。稚子何須鑷白毛。謹步東臯玉韻。仰呈淸案。鄭醉默丁翁亭子結東臯。坐客無氊席作蒿。小柱臨虗山勢斷。疎簷拱遠地形高。幽閒心事輸淸句。放浪生涯付濁醪。人世是非渾不管。向君誰敢更吹毛。密竹深林護一臯。知君爲此掃蓬蒿。茫茫原野東南逈。歷歷峰巒體勢高。已少風塵安草座。共披肝膽樂松醪。閒中氣像無他念。丹穴如今有鳳毛。東臯竹亭。次壁上韻。陳剡湖天慳一角斷成臯。丁老棲遲費翦蒿。三樹蔭簷竽籟合。數村連海島雲高。林邊欹枕凉侵夢。竹上攜杯影入醪。客至前郊秋稻熟。滿盤魚蠏間溪毛。留別東臯 剡湖○癸亥菊秋來訪而去幽居閒致勝鳴臯。一徑斜穿仲蔚蒿。老入科塲羞我鄙。少辭軒冕見君高。百年存沒回靑眼。數日琴歌醉白醪。別後茫茫山海隔。人間何事不龜毛。</text>
<title>奉酬 臯西里許。有古寺基。石柱高數十尺。指爲華表。又號歸鶴。簡齋以汝郁姓陳故稱之。</title>,<text>相看一笑對林臯。論舊親朋半沒蒿。華表癯容依老病。簡齋詩格自淸高。逢迎有數經炊黍。分別無端更酌醪。三十五年同一夢。離愁箇箇着霜毛。己丑距今三十五年</text>
<title>東臯雜詠 四首</title>,<text>山護平郊竹護臯。小棚仍樹席編蒿。持鎌日洗風枝亞。解帶時圍雨籜高。釣伴扣柴堆几鱠。田隣藉草滿甌醪。醉來嘯傲還頹睡。破幘蕭蕭兩鬢毛。鳳在靑梧鶴在臯。疎慵亦喜卧萊蒿。逐陰拓地墩仍爽。結竹成棚閣自高。就睡曲肱何用枕。消愁蹙口不須醪。柴扉晝掩長寥寂。時有幽禽刷羽毛。窮村深竹是東臯。枳殼繁花映草蒿。門外稻畦連野曠。欄邊嵐幛挹山高。田翁已去來溪友。新釀初開續舊醪。老婦亦知承順意。不言家事劇牛毛。圓山東麓自成臯。披竹爲亭拓野蒿。炎瘴不侵秋氣早。月光先到地形高。絞麻只擬盤供饌。種秫惟期罋潑醪。客至柴門無俗語。主人肝膽去皮毛。奉酬東臯老兄博粲 林松里幽居景像倣臨臯。一逕蕭條沒野蒿。隱不去鄕鄕共好。名仍混世世爭高。閒來每自耽佳句。興到時能引濁醪。醉後忘形與梅橘。回看勢利等龜毛。奉呈東臯老先生 李葛坡徵君新作動鳴臯。三逕蕭條半沒蒿。華表令威今姓是。竹林中散自名高。戶庭終日無塵雜。志願平生有濁醪。燒藥彈琴於此足。剩將名利比投毛。奉次東臯丈人竹亭韻 曺漢賓昭代登庸夔與臯。麒麟可惜老蓬蒿。胸呑瀛海海非闊。氣壓燈山山不高。亭上風光同栗里。壺中詩興付濁醪。却思前世金蘭契。存沒如今欲白毛。</text>
<title>賀李統制 舜臣 鳴梁大捷</title>,<text>閒山老帥醉眠濃。三百舟師一炬空。赤壁戈鋋飛燼焰。雲南將士化猿蟲。鯨波洶蕩掀蒼海。殺氣迷昏蔽碧穹。竄伏山原悲鳥鼠。顚連溝壑泣疲癃。嶺湖形勢囊探裏。州郡繁華席捲中。元帥提毫催草啓。將軍奮臂卽鞭驄。霜晴岱岫身如鶻。獵罷周郊德匪熊。部曲裹瘡思敵愾。人民手額感精忠。益州何暇裝樓艦。卽墨無緣備鐵籠。擊楫渡江天感誓。灑杯酹地淚盈瞳。胸中斗膽噴成血。匣裏龍刀吐作虹。葛廟洋前雲陣黑。鳴梁潮上火旗紅。中軍許死風行令。壯士捐生月滿弓。草木亦知爲晉勢。山川豈不助英雄。六花應處雲龍合。入陣麾來日月朦。箭雨紛紛穿畵甲。砲雷隱隱震鮫宮。前鋒碎盡刀迎竹。老賊逃餘雨散風。千百輕檣飜化燼。十三樓舸便輸功。洗兵江上波流溢。問罪營中鼎鑊充。海若呼歡輸壽萬。水仙奏樂頌功豐。春晴別墅棊纔罷。日午澶淵飮未終。立禁一麻前後葛。論功大樹古今馮。歌傳海上懽聲動。捷入天邊寵渥隆。湖女頂香爭道路。漢廷斟酒賀宸聰。長途騏驥誇霜足。何處駑駘怕錦幪。霹靂威聲猶震動。江河氣量自恢洪。雄風遠振滄溟渤。義氣高齊泰華崇。標柱道傍眞戱劇。沉碑江底亦朦朧。船龜背制神輸木。堂運籌成鬼拓叢。萬里金城橫塞上。千尋鐵鎖截江東。安危已許身心一。甘苦曾知士卒同。榻外鼾聞霜髮竪。懷中氷在壯心恫。濟河醪酒投添水。疏勒飛泉湧滿筩。拜表忠言非矯外。圖城方略盡由衷。牙門長揖無孫楚。玉帳奇鞱有呂蒙。擬與塡河膾鯷鰈。惟期仗劒倚崆峒。女眞破膽呼爺父。回紇驚心拜令公。蜀虎語傳愁魏賊。水龍謠在動巴童。黃雲秋早寒初沍。細柳春先意更融。料事幾勞床上筯。憂民先念澤中鴻。賑飢不藉陳倉粟。鑄餉勤輸渷水銅。刷雪神羞圖不共。挽回王業鞏無窮。三邊魚鳥疑飛簡。一角風雲護匪躬。斷斷赤心期死事。紛紛羣舌議和戎。悲風縱感臯家樹。孤夢長懸魏闕楓。地守河魁鯨海靜。關嚴刁斗狼煙通。垂名豈愧朱家史。圖像無羞漢畵工。今日腐儒無一策。半生浮跡逐飛蓬。神方已乏傳黃石。劒術曾無學白翁。滋筆題詩歌頌德。齊心瞻拜祝呼嵩。閒山在巨濟。老帥指元均也。先是李公舜臣爲均所誣。自統營就理而均代之。竟敗死。閒山遂陷。都元帥在晉州。聞李公得從軍自効之命。奔母喪。乃勉使收拾餘兵。俄起復。復爲統制使。馳入順天。得兵船十餘艘。稍收散卒。大敗賊于鳴梁。鳴梁卽海南地也。時湖南士庶避亂者散泊諸島。恃李公爲蔽。受約束助饋餉。爲後殿聲援。公亦與焉。</text>
<title>碧波亭次壁上韻 在珍島。與張方伯同登。方伯名晩字好古。卽己丑同年也。</title>,<text>過盡長亭與短亭。碧江煙霧滿樓庭。歸心黯黯隨征鴈。征馬蕭蕭戴曉星。地勢宛留龍虎踞。天風吹盡犬羊腥。山高鼇背撑南極。水簸鵬翎接北溟。鴉軋檣橈分去住。汗漫形勢助瞻聽。驚鞭尙有秦時石。應世難逢楚國萍。楓谷日暄霜氣薄。橘洲香冷露華零。愁邊歲月空頭白。客裏逢迎少眼靑。有信江潮回極浦。無心江鳥近寒汀。漁翁莫唱滄浪曲。今古騷人有幾經。</text>
<title>追次梁子漸 慶遇 頭流錄韻 頭流錄。卽柳夢寅遊智異山作。</title>,<text>鼇骨已霜桑海變。三山流去杳無停。風吹方丈來韓界。名改頭流壓震溟。八萬神峰根厚地。三千法侶腋輕翎。永嘉暇日乘閒興。南國春風度遠坰。靑鳥可尋王母宴。銀箏將和晏香伶。荒山墮淚摩珉碣。百丈開襟潄玉玲。桃樹村中風俗古。金沙界上道塲靈。登登笑指醯雞罋。上上將敲虎豹扃。蕭瑟風煙初入夜。鴻濛天地始分形。紅雲近戛筇三尺。蒼海遙看水一瓴。日落桑枝雞唱夢。霞蒸蜃市錦張屛。風飛鵬翼今朝雪。波蕩鯨鱗昨夜腥。九郡城池羅飣餖。千山形勢列罌缾。長柟大栢萋如薺。馬島耽羅泛若萍。天掛長紳疑决漢。潭無沙石愧渾涇。雪氷今古無窮臼。齊魯東南未了靑。桂子成團行亦摘。斗杓廻響坐猶聆。神龍蟄久逃藏鉢。白鹿眠閒卸駕輧。鶴去巢空雲縹緲。驢亡橋斷水淸泠。石門大字知誰筆。龜背殘文問幾齡。一錦囊中收汗漫。雙芒屐下步靑冥。天台賦罷金聲擲。南嶽詩成鬼泣聽。玉軸新篇來醉袖。神山眞面入茅亭。淸晨怳翫香臺瀑。靜夜如聞佛㙮鈴。縮地不煩攜杖屨。閉門猶喜卧牕欞。仙都未受長生訣。人世空凋幾葉蓂。點劃恐迷漁子路。揣摩勝讀蘂珠經。牀頭更翦通宵燭。牕外偏疑掣紙霆。少謝文章驚末俗。老蘇光彩動奎星。珠璣映月聲聲燦。蘭蕙敷春葉葉馨。灧澦半沉巫峽水。龍泉新發越溪硎。長杠筆挽千斤力。白晝螢藏一火熒。半世自憐跳井底。十年空負陟山陘。一生塵土愁無樂。千日中山酒不醒。刖足不須號楚國。吹竽還愧混齊庭。譏嘲剩被籬邊鷃。棲息何殊睫上螟。暮歲悲歌傷濩落。窮途孤劒歎飄零。雲嵐入望空魂夢。憂患拘人似圄囹。扶老幾時尋石室。療飢從此採松苓。淸都日月閒田地。俯笑人間苦不寧。</text>
<title>愁的 玉堂課題○代人作</title>,<text>靑天有月問無由。七寶丸成玉斧修。一片長留今古色。千般能惹少多愁。悠悠人世將爲的。夜夜天公更洗眸。愁不自愁當桂燭。的非眞的正瓊樓。穿楊竗技誠難破。貫蝨奇才反欲羞。玉兎長生毫可數。銀蟾不沒水空流。宮人征婦花衰鏡。志士孤臣雪滿頭。日去夜來還日夜。春歸秋盡又春秋。靑州從事無雙耦。湘水汀沙有畫籌。誰喚羿來令射下。雲邊堆落始爲休。</text>
<title>聞杜鵑有感 癸丑光海五年也</title>,<text>去官來叫空庭月。鬢上新絲白幾芽。今歲又啼深巷竹。鏡裏餘鬒雪紛斜。聲聲陸續皆酸苦。箇箇添生更亂髿。啼不有情聞不感。爾何無怨我何嗟。霜全一夜千莖髮。血遍三春萬樹花。獨客襟懷長索莫。寃禽心事不繁華。萬般物性生生樂。一㨾韶光處處嘉。蝶戱蜂狂皆自得。鸎歌燕舞各多誇。獨傷風景非吾土。偏恨山河異舊巴。作陣不隨歸塞鴈。爭枝羞逐滿杯鴉。春深厭勸農將及。鼎小非憂食不加。蜀帝孤魂傳世爾。鼈令遺事訴人耶。年年節序相無失。夜夜來期自不遐。酸楚一生悲地角。漂零千載寄天涯。塡河帝女窮寃極。欲死王孫故國賖。有子有孫無有業。傳悲傳怨不傳家。百花妖艶看嬪妾。喬木淸陰作輦車。亡國餘寃凭禿觜。終宵寒影着枯査。月樓冷兔頻停杵。靑塚孤魂幾却琶。自古傷春心畏怯。任他爲客恨牽挐。迢迢苦夜深如海。耿耿煩愁積若沙。塞耳擁衾還未睡。下簾垂幕亦難遮。天津步夜憂誰會。錦里經年病不差。處處江山閒有地。蕭蕭窩室小如蝸。佳人樓畔煙籠樹。公子園中錦作霞。有羽飛飛好去去。飢來甘果又如砂。</text>
<title>挽宋富寧 德馹</title>,<text>無雙國士出人羣。義氣英風動見聞。裁劇政稱三典郡。撫殘仁洽屢提軍。射鵰踏盡陰山雪。剸鱷麾空瘴海雲。三十年間辭故國。二千里外樹奇勳。錦衣晝映歸來路。黃紙榮生告祝文。風樹感纏長內痛。鶺鴒悲起每心熏。恂恂禮極居鄕黨。戀戀誠深食野芹。臨事施爲常謹愼。接人言語更慇懃。仇讎未復何爲第。屛幛無施不避蚊。自許一身終裹革。何期二豎寢勞筋。老天冥漠星文落。大樹飄零巷哭殷。壯志竟違銘大石。良圖坐失掃妖氛。丹旌曉出郊原外。素幕初開野澗濆。白馬巨卿違執紼。黃雞孺子未登墳。風流頓盡嗟何及。蘭室無依歎莫薰。虗宅返魂車馬散。古村寥落已斜曛。</text>
<title>檀君祠</title>,<text>太白之山何蒼蒼。去天三百多奇奇。神人降此檀木下。東方君長眞是其。洪荒年代問無憑。古跡茫茫餘廢祠。如雲如日戊辰歲。中國聖人唐堯時。無懷葛天去不遠。太古風日何煕煕。當年敎化未能詳。想應制作皆無爲。唐藏移卜代德歟。厭世更入山三危。惟聞歷年一千餘。傳世幾代猶難知。檀君之號亦淳古。勿翦所舍仍追思。遺民立祠寓神化。山自無言山鳥悲。蘭椒一奠感古事。陟降之靈如在斯。</text>
<title>挽李洗馬 基隆。司果至和之子。奔父▣▣喪未終制而又逝。</title>,<text>夏初子求大人挽。冬至我題哭君詩。天何匪仁鬼何惡。命矣斯人而有斯。昔年高步明离筵。一時浮名揮手辭。龍山卧病人事絶。二豎侵凌難可醫。親庭遠隔白雲外。感淚幾揮晨昏思。楹摧一夢遽報凶。跣足南奔天地悲。蔬山權卜牛眠地。外氏先塋皆在玆。思用纔罷負土役。巨源又歌揮哭詞。積德之家豈無慶。謝庭玉樹徐麟兒。一代風流盡不盡。絃絶吾傷亡子期。家中疫鬼偶猜人。憂患餘生多惑疑。茅雞絮酒非我無。病起竹牀空遲遲。英靈應待巨卿馬。執紼未導歸山帷。又負賢郞題主拜。已矣幽明交道衰。千悲萬恨托一章。落日遠寄西風吹。</text>
<title>雪後赴村墅飮</title>,<text>南隣北隣有舊醅。伯倫何從婦人語。人生百年半憂樂。地枕天衾悲逆旅。自期三萬六千日。日日濡首無寒暑。昨夜細雨燈前飮。野老深杯何可拒。山頹不知雪盈尺。曉起又赴田翁墅。江山皆似粉面人。獨鞭蹇驢橋斷處。</text>
<title>天柱峰翫月</title>,<text>闌風伏雨仲秋節。木頭生耳泥后土。庭前惟有决明鮮。龜縮人人閉門戶。仙翁領客爲翫月。屐踏衡嶽登天柱。峰頭銀鏡白如晝。此去天門應尺五。雷聲俯聽小兒啼。却笑人間多苦雨。石壇風露絶纖埃。萬里金波開玉宇。神淸更覺上界晴。踏盡瓊瑤身若羽。吳仙不眠桂亦胎。孕兎毫毛如可數。何煩王子刻紙照。不是周生梯筯取。徘徊終夜不知疲。天雞喔喔扶桑樹。千年勝事入騷吟。靑天月色無今古。</text>
<title>夢中作</title>,<text>仁風一夜彩鳳鳴。羣蟄皆驚雷始聲。人爲㝡靈豈沉冥。天地淸新朝旭明。窮荒凍餒念先及。杞國無事憂天傾。西山饞涎蹲餓虎。東海揚波橫巨鯨。男兒素蘊展有時。肯與草木同枯榮。何羞白髮颺春風。渭上投竿莘輟耕。</text>
<title>送族叔 汲 赴北 族祖俊事親孝。薦爲輸城察訪。居官淸勤。</title>,<text>送君赴北方。北方幾千里。男兒七尺身。行裝一劒耳。我願加飧飯。更勖忠孝事。驛亭應過輸城路。墮淚之碑在此地。</text>
<title>詠鹽贈辛子仁</title>,<text>可使食無肉。不可食無鹽。無肉食不飽。無鹽味不兼。誰言飜在深宮裏。調得藜羹不是嫌。</text>
<title>我欲死 鳥名</title>,<text>我欲死我欲死。欲死何事以。年年。暮春時。一生無樂喜。翩翩何處不安身。落花明月千山裏。鷹鸇不飛網羅稀。欲飛而飛止欲止。憂心何及父與母。患難豈謀妻與子。若爲懷土悲。有翎何愁千萬里。若爲飮啄啼。木有甘果溪有水。中心抱何寃。我死此聲長如是。爾不見採藿人。猛虎磨牙齒。心頭肉已剜。一時怨苦應過爾。但聞願生不聞願死聲。我死我死啼已矣。</text>
<title>次東坡四時詞</title>,<text>花愁玉恨鏡中落。匿蕙含蘭寒綉幕。閨情更感鳥聲嬌。一春消息傳梅萼。香腰减郤昨日肌。路上白馬知是誰。去年韶華又今年。牕下無心縫舞衣。右春洞房寥寥日正永。粉汗微微𥷋簟泠。鴛鴦對浴塘水滿。乳燕雙飛簾額靜。睡痕矇矓八字顰。綠怨紅愁匀未匀。手摘靑梅打啼鸎。暗恨紅顔多誤人。右夏閒愁暗生雲髮綠。白露輕沁緗簾竹。一聲新鴈來孤枕。數點流螢入華屋。荷風稍稍動重扃。梧葉窣窣鳴空庭。天上佳期亦已至。人間幾時無恨聲。右秋曉寒無賴辟犀角。雪透重簾錦幃薄。金猊泠緊煙篆沉。玉井氷堅轆轤落。倩人呵筆畵眠鴉。脂水上臉凝丹霞。愁倚熏籠玉蔥澀。懶開粉綿看菱花。右冬</text>
