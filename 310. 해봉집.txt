<title>題顧氏畫譜。一百七首。</title>,<text>絶岸俯風湍。仙衣飄欲擧。扶筇且逍遙。玄圃知何處。右詠顧愷之素王百代尊。釋老何爲者。三人必有師。聖訓非欺我。右詠陸探微手撫耽耽姿。非關符水揮。無心能擾物。海鳥亦知機。右詠張僧繇紅日湧雲濤。阿誰合手拜。祝語人不聞。海風吹衣帶。右詠顧野主大婦當壚坐。中婦抱嬌兒。少長醉沙渚。江風楊柳吹。右詠閻立德脚下芙蓉蕊。甁中楊柳枝。瑤池路多少。靑鳥報佳期。右詠吳道玄爽塏仍繁麗。樓臺松桂寒。憑高晴眺迥。飛瀑落雲端。右詠李思訓春波漾綠蒲。小艇初移棹。何處有幽期。高樓見柳杪。右詠王維龍駒八尺高。繫在垂楊樹。何日黃金羈。霜蹄騁長路。右詠韓幹雄鷄將一雌。子母相哺樂。且莫啄庭蟲。恐遭小奴縛。右詠邊鸞羸驂怯危橋。亂壑春流吼。松竹翳柴扉。家僮不知候。右詠關仝生香一樹花。樂意幽禽語。似惜春意忙。終朝不飛去。右詠黃居寶賈客臨衢路。杯盤頗不同。是知分勝負。立飮有遺風。右詠閻立本水店連山郭。迷津舸艦多。高江須急下。回岸少風波。右詠鄭虔層臺崒蕭爽。秋色滿平林。眺遠忘歸去。高松生夕陰。右詠李昭道依巖佛龕古。瀉壁天河倒。對坐松下翁。誰是靑蓮老。右詠荊浩牽牛柳邊路。盡日東坡雨。蓑笠濕不妨。前溪那可渡。右詠戴嵩華雉挾其雌。春山饒竹木。終然畏罻羅。不及枝頭雀。右詠黃筌跏坐瞻龍象。丹靑妙逼眞。誰知慶曆帝。赤脚是前身。右詠宋仁宗爛熟薰風節。田中蔓葉深。金盤竟無分。任使草蟲侵。右詠宋高宗翦拂調靈性。西藩替獻珍。長安此萬里。更洗涇渭深。右詠李公麟盤陀石色古。䙚娜藤蔓垂。地僻無人到。涼風生竹枝。右詠郭忠恕靑山雨初霽。峽水漲春沙。橋上杖藜客。招尋何處家。右詠范寬積雪沒溪橋。天寒僕夫凍。歸驂正須催。山郭疏鐘動。右詠郭煕前船喚不去。後船更相催。芳草綠楊路。携琴初出來。右詠趙令穰一斑可知豹。萬竿從此推。無爾令人俗。坡仙先獲之。右詠蘇軾依巘畫樓敞。謙賓芳酒開。山扉候已久。來騎莫遲回。右詠僧巨然翠竹隱疏籬。晴沙淨如雪。呼僮理短舠。擬泛前湖月。右詠米友仁湖波不可越。相望若爲親。畫閣垂楊裏。金屛笑坐人。右詠馬和之鱗鬣鬱祥雲。天淵從此分。時來澤萬國。魚鼈昔同群。右詠陳容啾啾雀滿柯。鬱鬱緣坡竹。山雨夜來過。前溪漲寒淥。右詠李迪濯足臨欹岸。披襟俯碧池。荷花嬌欲語。忘却竹林期。右詠蕭照髑髏象傀儡。白日城邊劇。借問此機權。何如南面樂。右詠李嵩月出千山靜。風生萬竹寒。壺觴且小待。溪友夜深還。右詠馬遠獵歸陰磧暮。山雪坐來深。暫此休鞍馬。非關看戲禽。右陳居中華樽玉雕鏤。古器金狻猊。主客方看畫。杯盤且少稽。右詠顧德謙飛瀑千巖響。溪亭五月寒。笑他河朔醉。淸坐罄交懽。右詠董源近郭平湖出。樓臺返照中。江天會有月。歸客莫悤悤。右詠李成有鳥不知名。閑眠蘆渚晴。孤雄在何處。繒繳正縱橫。右詠趙昌千家夜如海。煙樹正矇矓。無限睡鄕裏。賢愚還復同。右詠米芾當窓尖髻人。搖扇叉鬟女。回首但雲山。相思在何處。右詠趙伯駒露洗田娘粧。日烘荀令香。靈均獨何事。服此太悲傷。右詠趙孟堅玉蕊凌殘雪。寒天蝶不來。孤標擅皎潔。桃李昧相猜。右詠楊補之風帆逗秋雨。木落江生波。却踏孤舟立。汀洲蘆葦多。右詠李唐接袂虛徐步。高山流水間。歲洋已會趣。琴調不須彈。右詠楊士賢日轉芭蕉影。風飄蘭蕙香。金盆洗兒水。恐濺繡羅裳。右詠蘇漢臣松竹交寒翠。晴波漾晩暉。江樓慣登眺。水鳥莫驚飛。右詠劉松年裹飯靑蓑短。騎牛黃犢隨。山村行已遠。溪水晩生漪。右詠夏珪不憚巖蹊仄。扶筇松下立。敎兒掇靈芝。要以鍊精魄。右詠馬麟寂滅西方敎。遠來何所求。胡僧解看客。童子洗茶甌。右詠趙孟頫經霜密葉翠。大實騈驪珠。會薦丹宮裏。金盤看却無。右詠魯宗貴十二翔麟廏。龍駒汗血才。圉人勤牧養。天子詔牽來。右詠趙雍蒼蒼山木稠。矗矗峯巒翠。躡磴復渡橋。巖亭方可至。右詠黃公望解䌫蒼山下。先行到上顚。佳朋猶半道。明月已中天。右詠吳鎭老樹三秋葉。明沙西岸苔。輕舟不用棹。隨意恣沿洄。右詠王蒙匀圓訝許同。黑實誰曾識。莫是洞庭姿。丹靑誤顏色。右詠吳瓘落日放船好。江中風浪微。機心忘已久。水鳥向人飛。右詠方壺牧羊羊乳子。煙草暮溪潯。哺鷇非關汝。莫傷鴉母心。右詠商喜最愛庭間碧。新梢曉露濃。少年衣楚楚。山谷善形容。右詠王紱冥官怒髮豎。從卒抖獰威。世上奸憸輩。容渠束縛歸。右詠戴文進竝伏草中兔。孤棲山鷓鴣。天寒雪月夜。苦樂也應殊。右詠孫龍雙鷲初飛集。枯査翠壁層。雄心思急難。何處失雛鷹。右詠林良吳蠶附桑葉。葉葉成雕刻。有似河山東。秦皇晝夜食。右詠沈周漁人備機巧。鴻雁先去之。雨足秋潭黑。遊魚還不知。右詠吳偉柳岸停烏榜。金樽對寂寥。那知深幔裏。不有董嬌嬈。右詠鍾欽禮瘦竹抱奇巖。風標他自別。何當移遠梅。配爾添淸絶。右詠管夫人在谷無人知。出山便焚爇。不如抱淸香。衆草同蕪沒。右詠蘇長公寒梅映苦竹。花葉相高低。疑是羅浮下。枝間靑雀啼。右詠王淵遲日晴坡暖。閑花野草香。蜻蜓莫飛下。葉底有螳蜋。右詠錢選水國初飛雪。乾坤積縞中。千山萬逕句。到此覺尤工。右詠倪元鎭虛閣臨江漵。憑欄替入舟。棹歌何處客。歸趁早潮頭。右詠高克恭偶憩盤陁石。陰陰夏木涼。誰知層嶂外。叢桂隱仙莊。右詠盛子昭不監覆車粟。不啄登場禾。刷羽秋叢靜。鷹鸇奈若何。右詠邊景昭峽水容漁艇。巖蹊送馬蹄。幽人坐相待。高柳竹籬西。右詠李在枝高拂雲霄。葉硬排霜雪。何處可方渠。西山二子節。右詠夏昶老樹秋深淺。回溪水古今。相携步欹岸。嵐翠滿衣襟。右詠陳喜旋磨替春杵。創智奪天工。未免機心在。終慙抱甕翁。右詠杜堇臥壑龍鱗古。跳梁蒼鼠䮦。緣枝還喫實。不羨太倉饒。右詠陶孟學何來兩黃雀。啄啄田間粟。飛去莫遲回。兒童解彈射。右詠呂紀推車上峻坂。雪深牛力短。何處長安城。征途猶未半。右詠周臣落雁漁村夕。微霜老樹秋。携琴此遊玩。長笛在歸舟。右詠唐寅老釋生涯薄。芻摩手自縫。抽絲小弟子。莫是孫悟空。右詠姜隱弱植草莖嫩。浮花菜葉肥。春風不世態。微物各芳菲。右詠王穀祥橋斷夜來雨。波生今夕風。舟人解人意。撑棹柳陰中。右詠文伯仁三人立層頂。蘿月光參差。夜久凄風露。僮來何太遲。右詠朱貞孚湖平闊岸紆。蘆葦隱檣烏。日暮西風起。歸帆盡向吳。右詠朱端蒨蔥月桂樹。花葉正離披。粉蝶休離恨。相逢無四時。右詠陸冶偶集洲邊蓼。低枝棲息難。如何鸋鴂鳥。苕上強偸安。右詠王一淸戲逐晴沙暖。蘆花淺水湄。江南足棲息。飛去欲何爲。右詠張珍一夜江天雪。瓊瑤四望同。孤舟獨垂釣。似是渭川翁。右詠文嘉穠華太眞睡。幽獨蘇仙詩。不遣淸香透。遊蜂那得知。右詠陳括把釣隨輕浪。舟行不用牽。危灘休急下。疊壁正當前。右詠董玄宰浪笑荷花晩。春風此一時。芳香共絶世。誰是歲寒姿。右詠孫克弘樹古古苔積。山深溪水碧。中有貌古人。頹然坐忘夕。右詠文徵明老樹秋無葉。西風浪花白。鴉棲人亦歸。回首江天夕。右詠謝時臣嫌他白與黃。換作臙脂色。同是傲霜姿。不妨飡英客。右詠陳淳翠壁江心揷。松陰正滿舟。身閑午睡足。浮世更悠悠。右詠仇英雁外遙山碧。蘆花兩岸回。扁舟載酒客。疑自鑑湖來。右詠蔣嵩禦雪褐衣寬。排寒酒力在。書囊付僕夫。詩興生驢背。右詠張路嬌燕蹴梨花。翩翩詑輕質。不妨美人猜。恐損枝頭雪。右詠魯治羸驂涉秋水。赤脚負兒隨。回顧丁寧語。驚湍此最危。右詠錢穀爲有幽期在。相携渡小橋。千峯送秀色。茅棟柳邊遙。右詠沈仕巖縫松色瘦。石齒溪流急。橋上獨歸人。棲鴉帶暝色。右詠莫雲卿秋花霜後麗。好鳥還相宜。但恐同鶗鴂。芳菲從此哀。右詠周之冕截作伶倫笛。蒼蒼老節存。無由宿鸞鳳。山鳥謾慇懃。右詠范叔成竹裏寒梅發。金壺對客開。呼童要三嗅。攀折一枝來。右詠王廷策楚畹餘香在。湘江恨淚乾。淸標合相對。荊棘爾何干。右詠馬秀眞</text>
<title>綾城文生宅。次玉峯韻二首。</title>,<text>虛閣俯林杪。颯然秋氣高。休嫌早歸去。老子怯寒宵。酒量君偏大。棋才誰較高。歸雲掩明月。怊悵負良宵。</text>
<title>新安</title>,<text>客入桃源日。珠還合浦時。天公強解事。更遣此行遲。</text>
<title>鏡城道中</title>,<text>寒積海門黑。雲橫長白獰。北風吹不盡。西日照郵亭。</text>
<title>淮陽道中</title>,<text>北去淹秋水。南還冒雪過。今逢杏花雨。客意更如何。</text>
<title>夢中作</title>,<text>曉色終南翠。春風綺陌香。白雲簷下宿。共我欲翶翔。</text>
<title>肅川途中</title>,<text>風生輕幰馬如飛。六月長途爽氣隨。處處逢迎煩地主。此身何幸荷恩私。</text>
<title>次枕流堂韻</title>,<text>小閣疏櫺枕水頭。風光何謝習池遊。主人未是眞知樂。猶放潺湲出洞流。</text>
<title>無題 二首</title>,<text>琴徽偸得卓文君。誰遣梁園醉客聞。夜久月明深院靜。香風時動石榴裙。桃花深洞使人迷。縹緲天香滿袖携。惆悵漁舟難再過。回頭何處武陵溪。</text>
<title>奉呈巡相 走筆書于簡尾</title>,<text>聞說長沙五日留。疏慵無分接仙遊。完山北望風煙外。不到臨岐已白頭。</text>
<title>過洪提督 千璟 宅</title>,<text>莫怪臨岐不入門。滿山風雨近黃昏。君家歷歷花千樹。馬上回頭欲斷魂。欲一作祗</text>
<title>潮退後移乘短艇。宿歌謠山寺。</title>,<text>南湖潮淺小舟乘。江月初窺石壁層。花落洞門春寂寂。夜深空照佛前燈。</text>
<title>錦城</title>,<text>山陰興盡不回船。悄悄虛堂夜似年。安得佳人鳳凰指。臥聽三峽韻流泉。</text>
<title>次仰巖韻</title>,<text>阿娘龍夢躡無根。麗濟興亡月一痕。惆悵英雄不復返。至今唯有浣紗村。</text>
<title>龍湫祈雨後待雨不來。二首。</title>,<text>朝來峯嶂鬱玄雲。已見龍公用意勤。日烈風凄禁不得。上淸論議恐紛紜。澄湫靈異古今傳。牲酒年年奉益虔。千里滂沱容有數。一雷霑濕豈關天。</text>
<title>次山人詩軸 二首</title>,<text>解向吾徒說佛恩。羨渠淸寂入空門。何當乞取摩尼顆。照徹人寰萬丈渾。欲晴未晴松上雨。一唱三唱卷中詩。千峯晩色輸難盡。顚倩龍眠老畫師。</text>
<title>次韻送卓爾入南海</title>,<text>憐君高義薄層霄。斗下冤氛鬱未消。一棹春風海雲暮。嗚呼孤島望中遙。</text>
<title>詠風詠亭盆梅</title>,<text>寒梅不改去年香。恰似佳人淡淡粧。若遣氷魂能解語。未應遊子夜歸忙。</text>
<title>次秋山詠梅</title>,<text>雨濕梅梢欲放花。寒威何事苦相加。可憐疏影橫斜地。猶似孤山處士家。</text>
<title>次朴秋山 弘中</title>,<text>淸詩高出輩流中。可愛吾家坦腹公。閤有琴棋樽有酒。未須惆悵燭房空。</text>
<title>送舍弟赴鏡城。兼呈北伯戚兄。</title>,<text>北風吹急雁分飛。邊雪湘雲戀夕暉。大使手中持造化。會隨秋信許南歸。</text>
<title>次趙玄夫韻 纘韓</title>,<text>春晴旌節下雲端。走檄風飛墨未乾。落日羸驂還獨去。芳樽何處對娥鬟。</text>
<title>鳳翼亭四詠</title>,<text>十里平沙片雨過。群山東望碧嵯峨。亭前一樣黃昏月。最是淸光霽後多。右東嶺霽月西嶺初銜半壁紅。一村桑柘幕煙中。前林知是牧兒返。時有笛聲來遠風。右西岑落照春波淥漲錦鱗飛。手把漁竿坐石磯。解事溪翁能斫膾。一壺相對不知歸。右南溪釣魚催呼童僕餉東菑。夜雨山中蕨正肥。糝滑一盂從飽喫。不妨沾濕採時衣。右北山採薇</text>
<title>新堤爲雨所破</title>,<text>韋丹去後水平堤。老幼追歌免作魚。堪笑海陽三日築。一宵春雨半成渠。沙堤新築未全牢。爭奈連旬雨勢豪。遮得狂湍猶爾力。傍人不必笑徒勞。</text>
<title>堤上</title>,<text>南溪綠水漲春沙。無數壕邊枳殼花。伊軋竹輿芳草路。風吹烏帽任欹斜。</text>
<title>親耕日偶題</title>,<text>農郊星駕及春闌。積雨何曾后土乾。千里亦知殊氣候。祇應堯日照靑壇。</text>
<title>贈別鄭秀才</title>,<text>江南三月苦多雨。花事易繁還易暮。惆悵秦城欲歸人。前溪綠漲難飛渡。</text>
<title>贈秋山</title>,<text>官街碧樹已藏鴉。三月江南落盡花。左輔地高殊節候。祗今春色在君家。</text>
<title>早春村舍。次提督。</title>,<text>昨夜微雲暈月輪。曉來山雨洗新春。傍人錯道川波漲。羅襪何愁步洛神。</text>
<title>提督在順天寄詩。次而答之。二首。</title>,<text>春遊未必爲探芳。詩酒留連瘴海傍。自是人情有新舊。光山風味亦堪嘗。東園紅白謝姸芳。碧樹交陰小閣傍。盡日獨吟眞有味。三千虛譽笑原嘗。</text>
<title>登褒忠祠</title>,<text>庭泥沒脛降登難。誠敬纔伸几案間。莫是忠魂有冤結。散爲風雨暗空山。</text>
<title>答巡使簡邀</title>,<text>元侯一字重瑤鐫。邀我同登赤壁船。堪笑小兒眞好弄。塵蹤不許近飛仙。</text>
<title>肅川途中</title>,<text>極目寒原但草萊。關城近臘雪頻來。令人忽憶江南路。處處脩篁處處梅。</text>
<title>戲贈南宮從事。二首。</title>,<text>帥府參謀相府郞。新安亦自有蓮堂。楚雲 妓名 處處隨君去。添得長宵燕寢香。臘月關山雨雪紛。羅帷寂寂舊時薰。釵分壁合渾無賴。收取風流讓與君。</text>
<title>復用前韻。二首。</title>,<text>從事忘憂有女郞。繡幃淸晝掩華堂。長河正是層氷合。不用凌波錦襪香。西歸東去太紛紛。碧袖猶聞五載薰。自是花情飄不定。臨邛亦有卓文君。</text>
<title>贈別南宮舍人</title>,<text>關河氷雪接層空。日日刀刀廣漠風。同作新安觀裏客。不堪岐路各西東。</text>
<title>朔州夜吟</title>,<text>峽裏孤城夜正遲。半窓燈火不眠時。五更無事舊規式。一味關心新別離。</text>
<title>次大朔州板韻。二首。</title>,<text>帝眷東師犒宴開。將軍玉帳羽書催。山禽不解忽忽意。啼近前簷慰客來。四塞金墉一面開。當時萬杵幾回催。卽今廢堞臨官道。唯管征人去復來。</text>
<title>昌城道中</title>,<text>山雨濛濛白日昏。峽川氷坼亂流喧。路中多少離鄕卒。南土春農事正繁。</text>
<title>高平</title>,<text>極目黃茅接塞雲。孤城哀拆夜深聞。可憐一片還家夢。不信音容萬里分。</text>
<title>閭陽</title>,<text>鷄鳴喔喔復兒啼。隔幔寒燈曉色迷。細聽老翁言語別。此身方覺在遼西。</text>
<title>廣寧 用前韻</title>,<text>城頭日出早鴉啼。匝沓黃塵眼易迷。長路連天幾時了。佳期猶在五雲西。</text>
<title>榛子店 又用前韻</title>,<text>銀缸何處照悲啼。默數歸程夢亦迷。意謂已超寥廓外。斜暉猶在馬頭西。</text>
<title>見斫柳有感</title>,<text>老幹査牙雨溜皮。年年猶得長新枝。可憐夾路千條柳。不識東風䙚䙚垂。</text>
<title>楡關 二首</title>,<text>楡河西畔是楡關。煙樹微茫返照間。聞道胡兒吹獵火。只今何處有狼山。溢郭廛闤萬象羅。樓臺相對鬱嵯峨。誰知一介東韓客。落日壕邊信馬過。</text>
<title>永平道中</title>,<text>帝里春光早已歸。北平猶見柳花飛。依然逢着來時雪。只是狐裘換裌衣。</text>
<title>山海關</title>,<text>萬里雄關一路通。至今邊塞說秦功。祖龍未免規模隘。山外何曾地軸窮。</text>
<title>萬柳莊</title>,<text>爲愛濃陰似畫圖。非關江畔木千奴。當時枉費栽培力。萬古淸風有五株。</text>
<title>望十三山</title>,<text>山海關東海接山。杏山之後地差寬。行盡少陵河畔路。眼靑依舊十三巒。</text>
<title>到十三山</title>,<text>朝看雲表露娥鬟。日夕晴光滿席間。鳳岫鶻岑從此過。趁携蒲醑醉龍灣。</text>
<title>次韓分司 七首</title>,<text>春雨如絲密復疏。省中無事坐看書。滿庭紅白猶堪賞。傳語園僮莫掃除。中散猖狂禮法疏。山公已報絶交書。春風依舊頭邊雪。安得黃精一掃除。分司端合着慵疏。自笑胸中萬卷書。看取林花開又落。從來物理有乘除。終朝不見已爲疏。莫怪頻頻送短書。深院寂寥人未到。任他飛鳥下階除。此公身計未全疏。辭富居貧著孟書。分省午眼還有味。錯敎賓友慰新除。故山歸計轉成疏。床上虛抛種樹書。想得新松高十尺。蓬蒿蕪沒若爲除。矛楯爭名等自疏。淸談勝讀十年書。白頭不管春來去。忘却佳辰過祓除。</text>
<title>平山道中</title>,<text>蚩尤屭奰塞寒空。蹄滑羸驂怯雪峯。何處羔兒金帳暖。不知人世有窮冬。</text>
<title>道中偶吟</title>,<text>無端醉夢趁行雲。昨夜今朝了不分。怳惚音容從此隔。床頭只有錦回文。</text>
<title>次枕流亭韻 丙辰年</title>,<text>提携不乏錦纏頭。錯信瑤琴接勝遊。怊悵前山看已夕。碧雲西去水東流。</text>
<title>後次 戊午年</title>,<text>良苦文君誓白頭。琴臺還負暫時遊。佳期會在靑春暮。只怕桃花逐水流。</text>
<title>次歌謠寺絶句</title>,<text>藍輿讓與老夫乘。石路登登問幾層。山月欲沈禪榻靜。不妨添酒重回燈。</text>
<title>宿駒城縣。示蔚山倅暭如。二首。</title>,<text>長天萬里片雲收。月色蒼涼似九秋。乘興尋君小溪上。何如雪夜剡中舟。南湖南嶺此相分。湖水連天嶺入雲。處處梅花應正發。一枝無路可傳君。</text>
<title>淮陽阻雨</title>,<text>峽裏秋霖勢倒河。銀溪咫尺渺難過。亦知北去猶爲客。無限羈愁到此多。</text>
<title>用前韻</title>,<text>峽天猶未見星河。不盡長風拖雨過。坐看壁間詩上語。山城晴日本無多。</text>
<title>鐵嶺道中</title>,<text>長林翳日路高低。無數香梨亂馬蹄。市上小兒爭索價。寧知峽裏賤如泥。</text>
<title>次任君韻</title>,<text>君從楓嶽此來遊。孤館淸談細雨秋。歸去秦京一千里。吾家亦在鳳城頭。</text>
<title>會寧</title>,<text>雲頭城上黑雲合。豆滿江邊靑草多。怊悵秦京二千里。男兒遊歷亦堪誇。</text>
<title>奉別前使相藥峯</title>,<text>八月南樓忝勝游。此生何幸識荊州。豪談席上三杯酒。消盡關山萬里愁。其二大度恢恢禮數寬。遠遊猶得慰心顏。春風慶溢門闌日。叨奉高堂萬壽歡。其三黃堂晝靜簿書稀。時引紋楸較兩奇。圍罷却忘歸去晩。聞韶樓下夕陽遲。其四潼關烽火照函關。四月旌旗下白山。誰道書生無膽氣。此行端擬繫樓蘭。其五六郡良家摠武鋒。降胡亦慕漢威風。長城門外分雕翼。已遣天驕在目中。其六臨行贈策算無遺。誰使紛紛節度違。畢竟人言渾不別。老臣丹悃聖明知。其七城川江上野茫茫。七寶亭前荷自香。我亦拂衣從此去。夢魂他日儻仿偟。</text>
<title>釋王寺夜吟</title>,<text>穿墻刳木細通泉。夜作鈴聲到枕邊。夢裏忽驚聞驟雨。起看庭月正嬋姸。</text>
<title>次叔度韻。贈行上人。</title>,<text>松籟溪聲萬壑分。上房僧語細難聞。潛龍舊跡知何處。唯見峯頭一穗雲。</text>
<title>用前韻</title>,<text>父子君臣了不分。世間榮辱亦無聞。若充此操歸寥寂。何異悠悠出岫雲。</text>
<title>登七寶山絶頂</title>,<text>秋淺郊原葉未紅。便驚身在彩圖中。僧言此去陰山近。七月飛霜萬樹空。又書記重還想有由。仙山恨不早來遊。淸秋萬壑新粧出。方信天公餉我優。</text>
<title>戲贈尹員外鳴益</title>,<text>高秋風力曉來緊。萬壑蕭蕭哀響多。虛館夢醒孤枕冷。省郞鄕思政如何。</text>
<title>前韻</title>,<text>嶺外名都號佳麗。嬌花嫩柳向來多。卽今春意正蕭索。縱有風流知奈何。</text>
<title>馬謖 月課</title>,<text>孔明神算鬼難窺。馬謖如何節度違。亦知勝敗由天數。舍水登山未必非。</text>
<title>黽錯 月課</title>,<text>黽錯論兵最出群。欲將蕃騎雜邊軍。當時國勢元無釁。留與千秋作妙言。</text>
<title>次金督郵贈西瓜</title>,<text>乍劈靑苞滑玉漿。一嘗猶足況盈筐。煩君更護留根實。要滌離筵煩惱腸。</text>
<title>次金城壁上韻</title>,<text>楓岳仙遊計已空。行行且指鐵門東。知君正在長安寺。夢入芙蓉紫翠中。又行役年年出北荒。故園三負菊花香。長林喬木秋蕭瑟。無數寒鴉集夕陽。</text>
<title>咸興途中</title>,<text>依舊咸山入眼靑。平郊無限夕陽明。郵人且莫催張傘。誰向城頭望此行。</text>
<title>次子敏邀往廣津</title>,<text>東望廣津江路重。臺山却似妙高峯。何由飛落滄洲上。一洗平生芥滯胸。又東園六月暑全收。碧樹尤宜臥聽秋。聞說湖亭還勝此。不妨隨處任君留。</text>
<title>遊廣津別墅。復用前韻。</title>,<text>天畔群山翠幾重。長江來自五臺峯。平呑大野無窮勢。爭以樽前此老胸。又入眼風光未易收。名山不必剡中秋。可憐一日閑忙竝。爲是義車挽不留。</text>
<title>東園</title>,<text>東園蜂蝶太紛拏。尋遍枝頭艶艶花。可惜芳華留不得。狂風吹去落誰家。</text>
<title>偶占</title>,<text>臨別題詩未及傳。相逢欲贈却茫然。人間得失元無定。未必辛勤彙作編。</text>
<title>春坊謾題</title>,<text>薔薇纔謝海棠紅。摠是東君雨露功。更有藥欄催放白。春坊無日不春風。</text>
<title>庚子。入直春坊。戲贈玉堂諸公。</title>,<text>白玉堂深午刻長。談經學士汗翻漿。何如欹枕吟詩處。鳥語花姸小院涼。</text>
<title>自蓮城入洛。馬上口占。</title>,<text>春雷驚起蟄龍眠。九萬雲途興已翩。行邁正當三月雨。江南處處野花姸。</text>
<title>題高山館 進退格</title>,<text>朝來屋角吼嚴風。起視窓前萬玉峯。還想北來寒食節。雪中開遍映山紅。</text>
<title>嘉平道中</title>,<text>橫行本自重男兒。試拂戎衣出北陲。不夜秋陰添殺氣。散爲寒雨灑旌旗。</text>
<title>次金魚川重九韻</title>,<text>江皐秋葉醉微霜。疊壁高低間紫黃。步下高樓乘小艇。未妨隨處作重陽。</text>
<title>次金魚川重九韻 前韻</title>,<text>又烏臺白筆起風霜。此日鹽車困乘黃。杳杳丹霄雲海外。幾時鳴鳳更朝陽。又試拂秋蓮匣裏霜。關山西下陣雲黃。書生未必非男子。欲斬樓蘭奏洛陽。</text>
<title>贈上人</title>,<text>求名求利兩紛紛。僧俗如今未易分。愛汝手中唯一軸。衲衣新濕虎溪雲。</text>
<title>淮陽館阻雨。示小童。</title>,<text>小童快搔癢。似讀杜陵詩。試與詢鄕俗。稍能辨土宜。自言楓嶽勝。重瞰鶴巢危。山館淹秋雨。憑渠一解頤。</text>
<title>題高山館 二首</title>,<text>鐵門南北限。梯磴勢句連。俯瞰千尋坼。斜行一線穿。角聲生馬足。鞭影落人顚。下盡聊回首。雲山正揷天。旅情元悄悄。況當秋夜遲。人語三更歇。水聲萬壑悲。此身知己遠。長跋更難期。抵曉聞吹角。咸山望裏思。</text>
<title>冒雨暝入永興府。宿獨樂堂。次子敏韻。三首。</title>,<text>我來永興府。天黑雨昏時。幾處開高閣。何邊有小池。稍分山隱隱。唯覺草離離。長路衝泥苦。秋宵也未遲。曉寒生枕簟。山館雨聲秋。菊圃疑陶徑。茅簷似謝樓。人煙村舍遠。鳥語樹林幽。北樓閑風月。如今屬勝流。此府聞雄大。今看似野莊。餘風有紅粉。舊趾記黃堂。滿池荷萬柄。匝路樹千章。自歎悤悤過。佳期負一場。</text>
<title>夢拜先君</title>,<text>罪戾餘生在。難堪風樹悲。無端陪杖屨。有疾急醫治。警咳猶平昔。儀形減舊時。覺來孤館曉。怳惚淚空垂。</text>
<title>深秋旣望。重到永興。始賞雙池。仍次前韻。三首。</title>,<text>勝地重來日。靑天有月時。松梢散淸影。荷葉媚華池。遠客難懷抱。佳人唱別離。良宵足可惜。步步上階遲。月出寒塘淨。風煙接素秋。松低疑偃蓋。臺敞當登樓。破籍香猶在。疏林影更幽。尊前自有妓。我亦謝公流。關路行將老。歸心錦里莊。乾坤空納納。日月去堂堂。招集無新茦。文書放舊章。誰言蓮幕客。棋酒任閑場。</text>
<title>將向高原。因日暮未果。走筆呈朴使君。</title>,<text>早擬高原去。催行畫角吹。當筵還惜別。促座更圍棋。已遣身如蛻。寧知日似馳。登樓怕天黑。自笑我爲癡。</text>
<title>鶴城館記夢。三首。</title>,<text>客意元無賴。相思況暮秋。悠悠強笑語。鬱鬱獨懷憂。大嶺非難越。嚴程不自由。還家有孤夢。一夜話綢繆。握手猶疑夢。相看語似難。休嫌我來晩。但聽此行艱。美酒元無意。淸歌且不懽。思君一心在。耿耿幾時閑。無端蝴蝶散。身在鶴城東。枕席分千里。雲山阻幾重。琅琅耳邊語。杳杳眼中容。却羨當窓月。淸輝兩地同。</text>
<title>還到文川。任君 鶴齡 自楓岳來遊。書懷以贈。二首。</title>,<text>聚散雖無定。萍逢亦有期。天涯此相遇。夢裏豈曾思。密席論襟抱。淸歌送酒危。平生不喜飮。今日若爲辭。風流舊騎省。行色自金剛。屐破千峯霧。衣沾萬瀑霜。相逢仙韻在。頓覺俗緣忘。怊悵還南北。臨岐愧我忙。</text>
<title>兵相李公邀余次壁上子敏韻。拙辦塞請。</title>,<text>雄藩國門戶。旌節稱公賢。地匝重溟盡。山回大漠連。金河稍釋警。玉帳更開筵。莫使漠飛將。千秋名獨傳。</text>
<title>居山館。次壁上韻。</title>,<text>欲訪忠貞跡。沈吟古驛邊。百年靑竹簡。萬事白楊阡。宇宙人無盡。身名問幾全。詩成還自笑。隣笛數聲傳。</text>
<title>端川客舍。次圃隱先生韻。</title>,<text>迢迢此行役。去去幾時休。秋雨鐵關脊。朔風雲嶺頭。山城一杯酒。宇宙百年愁。報主忘夷險。何曾戀古丘。</text>
<title>次和伯子敏唱和韻</title>,<text>鄭侯盛唐體。李子學西京。且以酒爲尙。不徒詩擅名。留連北海飮。然諾太山輕。浪詠停雲罷。參差幽鳥鳴。</text>
<title>逾摩天嶺。宿嶺東驛。次子敏韻二首。</title>,<text>野店炊煙起。山椒已夕陰。北辰天柱遠。東極海門深。亭堠幾迎送。風光無古今。春來看出日。有意儻重臨。絶域愁誰語。荒涼古驛空。人行夕陽外。鳥度翠屛中。報國心猶壯。歸田計已窮。今宵倘飛雪。簷角吼嚴風。</text>
<title>題吉州郞館。二首。</title>,<text>亦難書記任。唐世簡尤精。聖代朝廷重。藩僚位望輕。風煙愁絶塞。鼓角殷孤城。回首靑綾直。疏鐘夢裏聲。北塞雄都會。丹靑古館幽。風流幾從事。歌管此淹留。地主來相慰。天恩到處優。平生報國志。耿耿在心頭。</text>
<title>在安邊答嚴寬甫</title>,<text>鳥道千盤險。誰傳錦字回。故人知不遠。離抱若爲開。我已如羈縶。君胡莫往來。佳期在仙島。聊此更徘徊。</text>
<title>元帥臺。效牧隱作。</title>,<text>昨到鏡城府。暫登元帥臺。天涵海一色。地匝山千堆。征戰尙未已。英雄安在哉。彈劍發高嘯。長風西北來。</text>
<title>次定平客舍韻</title>,<text>十度經過地。光陰送客中。雪消仍碧草。潦盡又秋風。形勝山河在。英雄事迹空。壁間多少作。詩語更誰工。</text>
<title>次二愛堂韻。呈柳使君。</title>,<text>虎竹分三載。風雲阻一堂。誰知吏隱樂。不減午橋莊。古柳緣欹岸。秋荷倒小塘。官閑亦。君賜。聊此兀稱觴。</text>
<title>柳使君以嶺南巡察承召南歸。書以爲別。</title>,<text>簡拔紆新寵。公今式遄歸。三年百里屈。一札十行輝。斧鉞雲中下。旌旗海上飛。纖歌定山樂。回首儻依依。</text>
<title>次徐使相雙靑韻</title>,<text>聞說雙靑戍。溪山最秀淸。別區饒勝景。前輩播詩聲。戎馬淹行色。風塵笑此生。從公和瓊什。巖壑眼中明。</text>
<title>聞鐘發省 月課</title>,<text>思慮澹淸晨。鐘聲更起人。無心催曉色。有意省吾身。善養平朝氣。休爲物欲塵。日新功課在。曾氏我同倫。</text>
<title>留別沈通判。二首。</title>,<text>嶺外朋知少。逢君倍覺親。情深禮數簡。意合過從頻。山寺懸燈夕。江橋馱醉春。明朝定州館。回首夢中身。聚散無時已。勞歌鬢易華。不堪歸思苦。還覺別懷多。几席分雲樹。關山正雪花。南飛有征雁。消息報如何。</text>
<title>送關東都事</title>,<text>聞說山皆骨。而多楓桂叢。前年涌水出。一夕衆峯空。九龍萬瀑洞。千載再鴻濛。創闢仙區路。君今北海公。</text>
<title>挽江華夫人。二首。</title>,<text>有德公姑喜。無非酒食宜。長年損沈痼。脩夜結深悲。慶在傳家子。粧留學母兒。江都去時路。淚濕使君衣。命服夫人貴。齊眉婦道存。翕和無所憾。脩短詎堪論。萬歲龍開穴。千年鶴到門。哀歌當埶紼。壟樹暮雲屯。</text>
<title>挽金竹山</title>,<text>少稱白眉秀。早有靑雲期。萬事蹉跎去。一官州縣卑。高才鬱泉穸。厚德闕天施。飛旐春風外。親朋無限悲。</text>
<title>次正使盤松</title>,<text>孤直雖眞性。輪囷亦一奇。盤龍排老幹。屈鐵抗橫枝。窆費洪匀巧。非緣矯揉私。千秋會有盡。不朽賴淸詩。</text>
<title>遊漢江</title>,<text>移舟近沙渚。山勢抱回灣。汀草和煙碧。巖花得雨斑。依俙遊洞府。咫尺失人間。晩景尤宜賞。休嫌到夜還。</text>
<title>日高花影重 月課</title>,<text>初日明花塢。春窓起睡慵。纔看光灼灼。漸覺影重重。蛺蝶迷高下。兒童較淡濃。那堪夕風急。無復此時容。</text>
<title>君山聞笛 月課</title>,<text>何人一聲笛。吹徹蓼花灣。雲絶層空外。龍驚積水間。直愁翻大地。更恐失君山。曲盡波濤靜。斜陽移棹還。</text>
<title>草原卽景。二首。</title>,<text>十月寒猶淺。秋花尙滿籬。可憐全盛日。不及我來時。病葉風前亞。殘粧雨浚宜。憑渠還自笑。三逕有佳期。蕪沒昌期菊。欹傾叔度階。郵亭本逆旅。行跡盡吾儕。雲樹秦城杳。風沙海戍迷。有懷無與討。山鳥向人啼。</text>
<title>呈使相</title>,<text>去歲參僚佐。觀風實我公。白頭新察訪。靑眼舊元戎。化俗恩威著。防胡堞櫓雄。河陽旗彩變。重見李司空。</text>
<title>贈別趙汝偉還京</title>,<text>二十年前舊。一千里外逢。如何猶阻闊。不得更從容。匹馬秦城客。孤舟楚澤蹤。淸宵蓮閣醉。回首意重重。</text>
<title>巡相所送一姝。却而不留。讀書專意。頓覺心境靜穩。偶得期字。二首。</title>,<text>誰送淸楊子。黃昏似有期。依微楚臺雨。彷彿洛濱姿。好會知難得。初心誓自持。明燈孤館靜。床上對嚴師。金石幾融化。扶持賴此書。惟微終不泯。旣蝕復如初。始悟操存妙。追尤禮法疏。泠然淸夜氣。夢到武夷廬。</text>
<title>汝偉和送。復用前韻。</title>,<text>萬事何須說。升騰秪繫逢。可憐新進士。非復舊丰容。一夜江頭醉。三霜嶺外蹤。離君增索漠。愁對雪山重。又邇來離索久。豈是我愆期。不憚懸雲險。非無汗血姿。醇醪知易醉。盤水恐難持。野火春風誡。堪爲百世師。盡日頻回首。無人只有書。空山下雪後。孤館掩門初。莫以佳期誤。仍敎道契疏。春風解相訪。南郭草爲廬。</text>
<title>德山。迎巡相行。</title>,<text>關外節常晩。仲冬氣始嚴。弊裘驚歲暮。病骨怯風銛。却憶高山候。難堪瘴海炎。去來寒暑裏。嬴得鬢霜添。</text>
<title>感懷 二首</title>,<text>郵吏非高選。官銜六品卑。向來尊貴者。猶不鄙夷之。人望隨輕重。金科有變移。明廷足才雋。誰遣雁門踦。惡濕還居下。思歸未拂衣。滄浪知自取。點汚亦何辭。道屈丹心在。時淸素計違。雲山不吾負。猿鶴好相隨。</text>
<title>送沈德顯赴扶安</title>,<text>作吏古稱屈。於今良獨難。湖南況淸絶。地勝最扶安。更喜庭闈近。何嫌邑里殘。梅花春欲動。留待玉人看。</text>
<title>挽崔忠義</title>,<text>燀奕家聲大。沈冥命道邅。東床桂枝秀。南極壽星懸。厚德寧無報。遺經幸有傳。湖西十年跡。回首一潸然。</text>
<title>挽朴生員</title>,<text>大姓分茅幽舊。居背郭新。公孫卽吾姪。氣槪更交親。喪亂看高義。風塵托此身。存亡頃刻異。萬事一沾巾。</text>
<title>次李萬戶壁上子敏韻。二首。</title>,<text>邂逅良非易。君家幸路傍。天寒稅車馬。日夕下牛羊。果劈柑橙嫩。醪傾琥珀香。江南節候早。梅信近東皇。萬戶虛名秩。初非食實封。家居傍水竹。心想在喬松。湖外長年別。岐頭此日逢。休言鬢毛異。豪氣見談鋒。</text>
<title>挽權正字 儆。二首。</title>,<text>一死人難免。於君理太乖。靑雲軔初發。黃壤璧還埋。尙爾交親慟。何如父母懷。提携四黃口。誰似阿兒佳。令嫂吾曾挽。君言語最悲。那知未閱歲。復作此哀詞。天上樓成日。人間劍化時。南山古宅在。淚洒菊花枝。</text>
<title>挽林咸陽大夫人</title>,<text>燀奕家聲大。幽閑婦道尊。三州五鼎養。一子四孫存。南極壽星晦。北風飛旐翻。延津會有數。人世謾誚魂。</text>
<title>挽曹康津</title>,<text>逢君解龜日。秋雨鶴橋村。誰意赤心疏。遽含黃壤冤。香山果遲結。蜀郡惠空存。飛旐春原暮。哀歌聲更呑。</text>
<title>次洪提督</title>,<text>夜夜夢相見。爲緣相別初。無邊花似海。何處草爲廬。鳥語晩晴浚。人煙寒食餘。琴堂掩寂莫。誰問病相如。</text>
<title>次李從事而壯 二首</title>,<text>簡拔詩書將。參籌屬老儒。煙霞夢丘壑。雲鳥壯方隅。殺氣連空漠。窮陰滿積蘇。休嗟此行苦。亦足展良圖。相分嶠南路。誰意此相逢。白首義興衛。靑油從事公。關河臘月凍。木石曉霜濃。努力愼行役。長途方未窮。</text>
<title>次李生石林精舍</title>,<text>味子淸新句。金莖露一杯。孤亭擅爽塏。萬石競崔嵬。簷豁星河近。窓開島嶼來。應知靜坐處。胸海絶浮埃。</text>
<title>夜行泰川。道中轎夫跌足呼痛。有感而作。</title>,<text>山深月未出。雪水凍還波。赤足偏愁爾。蒼生可想他。誰非盡人子。恐是感天和。馬背偸身穩。長程帶睡過。</text>
<title>挽尹監察 仁啓</title>,<text>祖子孫人世。九年三哭之。憐君命最短。福善理難知。草草殿中蹟。茫茫湖外思。傳家兩兒在。奕葉會無隳。</text>
<title>崔正郞母氏合葬挽</title>,<text>孝子成親志。經營出至誠。空山四載恨。同穴百年盟。墓表幽閑德。家傳燀奕聲。泉臺會相樂。存沒謾關情。</text>
<title>趙典籍廷虎大人挽</title>,<text>海嶽還眞氣。人間太耋嗟。魁三象最近。齒一秩還加。鳳穴雛皆好。蟾宮桂獨華。門前舊騎竹。不忍送靈車。</text>
<title>玉河館見小桃</title>,<text>鴨綠層氷渡。盧龍亂雪來。那知孤館閉。忽見小桃開。鄕國夢中近。光陰頭上催。歸途稍可喜。春雨洗氛埃。</text>
<title>天壇</title>,<text>隱隱皇穹宇。明明上帝庭。高靈配於穆。後聖肅惟馨。䌽緻圓壇碧。森深古柏靑。北瞻宸極近。一作瑤圖會無極 萬歲護基扄。</text>
<title>榛子店</title>,<text>赤土濛如霧。今晨踏作泥。乃知濡雨澤。不獨慰田犁。更喜車褰幔。那愁馬沒啼。前村看漸近。閑度柳陰西。</text>
<title>東八站道中逢雨</title>,<text>急雨千峯夕。奔湍亂石叢。去時行雪上。來日已天中。龍鳳光騰匣。金銀氣射空。雲陰詎能久。長路未應窮。</text>
<title>次韓分司。三首。</title>,<text>淸晨坐虛閣。悄悄動孤吟。滿地草春色。隔簷禽好音。新篇爲遣興。高義在知心。窆有催詩雨。陰雲生遠林。擧世箏琶耳。誰傳白雪吟。三春各愁疾。一笑舊容音。啼鳥若相命。落花無自心。頹然坐忘返。暝色在西林。無酒不須飮。有詩還自吟。難將哀俗氣。直接盛唐音。花艶羞華鬢。官閑惬素心。虛簷成午睡。歸夢遶山林。</text>
<title>次義州西炮樓詠 二首</title>,<text>大地臨江盡。層城置屋牢。山靑收多靄。沙白落秋濤。節制紆籌在。經營著眼高。會敎千載後。長說二三豪。本爲防胡壁。非關讌客亭。人情樂新賞。地勝擅雄城。大野浮高樹。澄江倒列星。回看水西店。愁緖更難平。</text>
<title>次蓮亭</title>,<text>暫入蓮花嶼。如臨獻寶宮。爽携三伏月。香送八窓風。絶國經年別。淸樽盡日同。誰期啄泥鵠。矯翼九霄東。</text>
<title>次金冠玉見贈</title>,<text>使節淹何久。羲車走不停。蛙鳴江雨黑。鰌戲海風腥。寵錫仍偏荷。艱難實飽經。西門正無事。歌吹在山亭。整駕客將發。行杯君莫停。氷盤薦瓜果。珍饌錯魚腥。樓觀日相迓。江潭時幾經。男兒感意氣。頭白此離亭。</text>
<title>次羅牧韻贈別</title>,<text>解却南州綬。飄然二品君。歸心子方浩。別意我偏勤。共照中宵月。虛抛瑞石雲。溪亭海棠萼。空似舞兒裙。</text>
<title>次睦舜卿</title>,<text>江深鐵牛峽。野曠令威天。豈乏一葦杭。奈投千丈淵。殊音水鳥怪。彩節路人憐。想得逢迎地。華燈照舞筵。</text>
<title>船遊。次君彥韻。</title>,<text>淸江僅容舫。淺處可徒行。回望天垂野。中流樓出城。餘春花意媚。返照鳥行明。興盡各分散。炊煙迷去程。</text>
<title>次君彥</title>,<text>黃州大都會。城郭壯周遭。作客非坡老。逢君似馬曺。飮方吾輩最。詩較古人高。醉墨過逢地。風光恐太勞。恐一作亦</text>
<title>仙源大夫人挽</title>,<text>相國門楣在。恩封母道然。家庭一淸白。孫子半曾玄。婺宿淪精夜。延津化劍年。傷心此來路。無復板輿旋。</text>
<title>露津留別玄皐海崇尉</title>,<text>驅馬出城郭。竝登南浦舟。潮痕落新漲。江色接深秋。坐惜羲和疾。愁從太白浮。沙頭有飛雁。同去更同留。</text>
<title>次玄皐韻</title>,<text>兩岸行人集。中流有小舟。牽將百丈色。占得一江秋。日夕寒波急。天晴遠樹浮。篙工不解事。笑我此遲留。</text>
<title>安山小軒。以蒲萄作架。</title>,<text>小屋規模窄。蒲萄蔓替簷。還同有巢室。不要夏侯簾。障暑功全在。嘗新味更兼。千秋武皇葉。餘澤此偏添。</text>
<title>挽金佐郞</title>,<text>謝傅街南第。王郞㘿腹年。光陰十九變。珠壁一雙聯。列宿官初應。嚴霜蕙忽捐。寡妻慈母哭。親戚倍潸然。</text>
<title>訪石陽宅。山路經雨極險。</title>,<text>積雨變爲霜。深秋風色涼。蒼蒼群木瘦。寂寂晩花香。橋斷湍聲轉。沙崩石齒長。尋君惜此日。山鳥笑吾忙。</text>
<title>踰摩天嶺。次子敏。</title>,<text>下山猶峽裏。行盡暮溪潯。平地試回眄。天梯何處尋。白雲望親淚。滄海戀君心。徙倚郵亭暝。難禁百慮侵。</text>
<title>次柳沙湖見寄韻</title>,<text>一夜嚴霜急。驚鴻逗晩洲。風帆近喬口。月色似吳州。片札看情到。新詞兼筆遒。三淸自此去。有意許同遊。</text>
<title>與肅川，永葉兩公約會鐵甕。兩公留滯不進。途中有作。</title>,<text>不信寒暉短。行過百里途。夜明知積雪。月黑見平湖。世事眞翻手。佳期謬守株。華燈肅寧館。記得此間無。</text>
<title>別人</title>,<text>亦識同行好。那堪獨去時。懽情淹再宿。別意亂千絲。積雪河橋遠。層氷棧道危。臨岐莫腸斷。努力保春姿。</text>
<title>登德山小樓偶題</title>,<text>細雨孤城夕。荷香滿畫樓。山川故國遠。宇宙此生浮。豪氣三杯發。佳賓一笑留。相逢行樂地。莫說仲宣憂。</text>
<title>戲人無題</title>,<text>不用眞珠買。那將位勢求。魂從金谷返。雲向楚臺留。畫燭明通曉。蛾眉笑換愁。重重隔幔語。離合摠悠悠。</text>
<title>永興</title>,<text>關山一行役。此地已三過。兩月猶如許。周星復幾何。頻來良不憚。別意恐偏多。恨入悲秋賦。愁添出塞歌。霜濃小院菊。風倒半池荷。坐計重還日。蒼松雪壓柯。</text>
<title>卽席示朴使君</title>,<text>相知莫嗟晩。古有白頭新。異域同爲客。交情倍覺親。淸談見滋味。密席謝佳人。出入書千卷。縱橫酒數巡。燈明渾似晝。菊艶更疑春。怊悵咸關北。回頭夢裏身。</text>
<title>春燕巢林木 月課</title>,<text>元嘉風不競。虜馬飮江津。赤地唯餘燼。蒼天竟不仁。歸來舊時燕。尙記宋家春。何處尋遺跡。無憑喚主人。巢林非本性。擇木要全身。苦被烏鳶啄。難禁狐兔隣。更愁風雨急。安得棟樑新。思昔唐虞盛。覃恩鳥獸均。長城誰自壞。此禍忍重陳。莫歎烏衣巷。猶存晉代民。</text>
<title>淸陰養大夫人挽</title>,<text>令子吾心友。閨儀夙昔知。承懽盡爲婦。紹絶有斯兒。甘旨榮仍備。蘋蘩老不衰。壽星離次夜。神劍會津期。誰識泉臺樂。空添風樹悲。新詞替埶紼。飛旐渺雲涯。</text>
<title>淘井 月課</title>,<text>槐火經寒食。煙花正滿城。殊方舊風俗。佳節卽淸明。趁曉催淘井。渾家競挈甖。九街停早市。四野輟春耕。荷鍤成雲陣。揚波作雨聲。靑泥纔汩汩。玉液轉盈盈。井道元須革。泉源本自淸。俄看石甃淨。已聽轆轤鳴。靑草僧詩巧。黃岡客夢驚。年年新舊染。持此課功程。</text>
<title>尹判書姑叔挽</title>,<text>文肅家聲遠。坡平積慶綿。沖融摽世業。貞絶冠時賢。學士仍司斗。郞官早握銓。批龍言切至。憂國計深淵。臥閤淮陽重。承流錦水偏。風波失利涉。金石保彌堅。血奏匡君日。仙舟去漢年。兩朝紆寵渥。八座倏聯翩。地望三台近。人間五福全。同堂樂琴瑟。滿室擬貂蟬。水陸專城奉。階庭馳馬闐。陶家纔弔鶴。卜叟繼呼天。暴疾良由是。遐齡遽豈然。德優施較薄。才大道還邅。敦睦交親服。芝芳太史編。凄涼巷南宅。寂寞廣西阡。祖帳知多少。關河獨涕漣。誰期去年別。永隔此生前。片札看猶在。高穹問更玄。緘辭寄千里。泉路儻能傳。</text>
<title>新安道中</title>,<text>小徑斜穿長路傍。人言此去上金剛。揮鞭卽日非難到。叱馭嚴程奈未遑。細雨渾山千嶂濕。微風拂面遍身涼。遙知羽客毗盧頂。俯笑吾行何太忙。</text>
<title>偶題 德源</title>,<text>書記行裝澹若禪。羅幃悄悄夜如年。登徒好色誠虛耳。宋玉貞心豈自然。關塞卽今春索莫。洞房何處月嬋娟。傍人錯道風流少。我欲爭驅小杜前。</text>
<title>題文川館</title>,<text>雨晴孤館悄初寒。客裏偏驚歲已闌。謾興不關詩律細。羈懷猶仗酒杯寬。天山下雪應三尺。棧路懸雲問幾盤。馬首卽今方北向。文城却望近長安。</text>
<title>踰摩天嶺。次子敏韻。</title>,<text>昔聞有嶺名摩天。今日履之方信然。禹斧刳山此不到。秦鞭走石知何年。陽烏回翼隱犇峭。快鶻搏風留上顚。俯視東溟萬里闊。咸關鐵峽眼無全。</text>
<title>臨溟館。次子敏韻。</title>,<text>平明驅馬到臨溟。虛閣遙含海色靑。山入胡天多雪岫。野連漁浦見沙汀。安邊自古無長榮。狡虜如今有反形。聞說此間猶竊發。請纓誰復動宸聽。</text>
<title>次壁上韻。示吳通判。</title>,<text>塞上窮陰晝不開。山獰峽束路榮回。平原古木荒村出。落日嚴城畫角催。異地相逢同作客。離懷欲說故停杯。千年元帥高臺在。須仗枯藜破錦苔。又樓觀平臨紫塞開。滿天風雪客初回。一年敲榜心神損。千里驅馳鬢髮催。靑海怒聲驚旅枕。白山寒色蘸深杯。長途役役何時了。琴網蛛絲劍澁苔。</text>
<title>觀石陽正作竹</title>,<text>王孫手法迥超倫。千載蕭郞此後身。老節移來天竺雪。新梢添得渭園春。流傳墨迹皆堪寶。颯爽毫端倍有神。惆悵石樓人已遠。世間無復識天眞。</text>
<title>奉贈石陽要盡竹</title>,<text>年位參差又亂離。半生京國負追隨。關山店舍初相見。淇渭風煙盡在玆。雪筍豈緣誠孝感。露梢端合俗塵醫。霜縑八幅煩公付。莫作寬程十日期。</text>
<title>路逢寬甫 不見已四年。自言有別章留在淮陽。及至果然。敬次以別。</title>,<text>此身於國許驅馳。萬事蹉跎不足悲。杳杳白雲長在望。蕭蕭山雨欲何之。多情石友經年別。有意淮城滿紙詞。關塞遠征君莫惜。不然焉用丈夫爲。又快馬揚鞭不起塵。前驅吹角辟行人。驛書絡繹同傳檄。地主逢迎擬奉綸。官舍傍山猿可伴。峽門經雨燕如賓。夜來涼雨添秋思。吟得新篇覺有神。又疊巚層巒面面同。行行日日翠屛中。山疑欲盡看還續。路似無憑往卽通。窮鬼喜嘗關雪北。仙游孤負海雲東。聞韶小館聞如斗。此去那堪廣漠風。</text>
<title>還咸山。次李御史韻。</title>,<text>山回峽束路欹斜。林外遙分釋子家。疊翠怳浮晴蜃氣。層巒始揷玉蓮花。辛勤已到眞仙界。縹緲疑登海客槎。笑問鶴巢何處是。玄關千載閟煙霞。又靈竇深深小逕微。高臺峭立勢如飛。登臨陟覺星河近。空翠仍成霧雨霏。萬象畢呈同執壤。群峯環擁似樞衣。一山形勝斯爲最。周覽都忘易夕暉。</text>
<title>端州牧丹。次徐使相韻。</title>,<text>端州地僻塞垣連。誰植名花近綺筵。歲久蟠叢如許大。春來繁萼有餘姸。粧新趙后丹脂膩。湯試何郞渥色鮮。要薦金盤移紫籞。問君輸得幾多錢。又關山行役此留連。爲愛繁英襯舞筵。誰號花王誇富貴。曾從妃子較華姸。多情䁐葉羞顏隱。無力低叢醉臉鮮。怊悵芳華容易歇。忍看紅粉委苔錢。又絳英靑葉疊相連。樹近華堂露滴筵。獨擅繁華超衆卉。寧將桃李鬪春姸。赤城風動霞光爛。金谷屛開錦彩鮮。遙想邠州裴使者。當時費却幾文錢。又南來冠蓋日相連。嬌舞纖歌匝玳筵。天遣奇葩添嫵媚。酒留詞客品嬋姸。當時白草風沙地。盛代名區景色鮮。轉覺君恩隨處足。對花何必歎無錢。</text>
<title>北靑道中</title>,<text>平郊漠漠草芊綿。快馬翩翩懶着鞭。樹杪煙生靑海館。雲端風自白山顚。村稠頓覺邊封遠。野闢因知太守賢。還羨牧兒無箇事。夕陽牛背下西阡。</text>
<title>安邊駕鶴樓韻</title>,<text>鶴城形勝畫樓中。六月登臨暑氣空。欹枕任他西下日。披襟嬴得北來風。沙川截野水聲小。鐵嶺界天山勢雄。回首秦京自此近。莫言疆土接羌戎。</text>
<title>流頭日。見月釋山寺。</title>,<text>六月年年見月難。今年六月月團團。初從樹抄驅炎暑。轉入簷端產夜寒。倦客此時欹枕睡。佳人何處捲簾看。明朝赤日東方出。驛路黃塵沒馬鞍。</text>
<title>白雲山。次沈通判韻。</title>,<text>天作名區豈等閑。吾儕此日試登攀。寺臨絶壑疑無地。雲盡長林覺有山。已似抽身歸法界。寧知出洞便人間。斜陽更向東樓倚。松露霏霏入醉顏。又登臨心與白雲閑。笙鶴沖宵亦可攀。萬里壯遊窮嶺海。二年歸計負鄕山。高低松櫟靑嵐外。縹緲樓臺彩畫間。向夕秋光知更好。晩來寒雨洗孱顏。又淨地風煙屬久閑。天敎詞客此躋攀。寒泉洗出琉璃窟。秋葉粧成錦繡山。下界人煙靑嶂外。上房僧語翠微間。纖歌長笛桃詩興。吟得新篇一破顏。</text>
<title>登絶頂</title>,<text>斜陽飛上翠微中。萬壑新睛錦樹濃。山勢北高天柱側。海門東豁地形窮。女眞疆域分蝸角。豐沛城池似蟻封。俯視窅然峯下路。秋毫楢辨左魚公。又峭立危峯勢欲摧。登臨陟覺近河魁。高松翦落重溟大。巨石堆來萬壑雷。錦繡窟深難驀越。佛圖菴靜更徘徊。山靈解惜詩人去。煙雨冥冥故不開。</text>
<title>咸山夜吟</title>,<text>默坐中宵萬慮灰。二年蹤跡可堪咍。當時結習粗知律。晩歲猖狂戓類徘。禮數任情忘上下。功名關念負歸來。卽今盛代邊陲重。方信偏多佐幄才。又嶺外早寒風力獰。聞韶獨客最先驚。孤城野闊初無礙。虛館簾疏更有聲。洶湧波濤生枕簟。騈闐甲馬掠簷楹。捣衣此夜長安月。猶是關山萬里情。</text>
<title>次黃燕岐韻</title>,<text>行役經年苦不休。逢人謾自說奇遊。溪含古雪山猶夏。野漱炎霏麥已秋。詩句有時供逸興。酒杯無力破牢愁。三賢刊次知榮耀。還愧汗渠照渭流。</text>
<title>野渡無人舟自橫 月課</title>,<text>潮上春江宿雨收。渡頭何事掛虛舟。只緣境僻無人涉。誰抗津要濟物優。載以萬鍾知有裕。試之三峽亦安流。可憐不遇操蒿手。朝暮相親但白鷗。</text>
<title>水中臺</title>,<text>聞說桃源昔避秦。相公今日訪朱陳。錦衣當晝薰風襲。寶節臨門瑞色新。一飯不能忘舊義。千金豈易屈高賓。臺中此會誠難事。勝跡猶堪詑後人。</text>
<title>次副使盤松韻</title>,<text>東嶽移根問幾年。虯技飽帶驛臺煙。瑰奇自有冥靈壽。臃腫寧同樗櫟全。蔽日非關排翠幙。鳴風不要奏繁綺。亭亭夾路空無數。佳句千春爾獨傳。</text>
<title>正使。百祥樓與李判書論事。</title>,<text>沙岸臨江勢欲欹。危樓突兀揭宏規。靈光殿在知神力。華表人非感昔時。極浦微茫春水滿。平郊明滅夕陽遲。使華席上丁寧語。吾輩終當孔以之。</text>
<title>副使</title>,<text>威鳳西飛集畫樓。鯫生何幸忝佳遊。百祥此是無雙瑞。四海公今第一流。山靜鳥行屛裏渡。湖淸帆影鏡中浮。坐來忽覺驚人句。黃鶴名詩海外留。</text>
<title>途中感興</title>,<text>翩翩玉節海東陬。拂曉鳴笳已戒途。群水從西連太岳。關山直北近伊吾。傍江城郭村多少。羃野煙花路有無。莫歎嚴程綿萬里。遍游天下是夫夫。又千載休嘉帝德敷。恩綸昨日下淸都。地分中外湖山異。斗指東南歲月徂。詩句有時聊遣興。酒杯隨處却忘吾。儻來圖畫皆虛耳。何必文章誤壯夫。</text>
<title>平壤道中</title>,<text>城郭周遭竝水濆。煙光草色共氤氲。海鄕東下經千里。華蓋西瞻隔五雲。花近樓臺紅爛熳。風飄旌節翠紛紜。百年形勝名都會。收拾如今屬我君。</text>
<title>大同江</title>,<text>往事傷心莫重陳。蘭舟聊復漾湖淪。湯池險固渾如舊。人代興亡幾度新。小雨乍晴飛燕子。微風不動靜波臣。中流蕭鼓饒淸興。漢使乘槎安足倫。</text>
<title>開城曉發</title>,<text>松都形勝似成都。四面靑山擁大途。駝死石橋徵得失。人歸星洞涉虛無。風光謾自供揮筆。節序居然近熟櫨。鳳節卽今淹萬里。幾時前席贊鴻謨。</text>
<title>謁文廟</title>,<text>素王聖德與天尊。萬國精禋薦藻蘩。金火幾經遷世代。文明猶自煥乾坤。宗儒俎豆遺風遠。靈宇丹靑舊制存。星使新篇能起我。海東千載作名言。</text>
<title>遊漢江</title>,<text>蘭舟捩柁擁仙人。江淨天晴不起塵。案面銀絲堆疊雪。杯心竹葉貯深春。漢陽芳樹今猶古。崔顥淸詩句更新。日暮煙波歸棹促。明朝回首夢中身。</text>
<title>朱梁天使時次韻。五首。</title>,<text>一點文星降紫霄。仙輧西自五雲遙。出塵風韻方心服。驚世聲名久耳剽。大字幾供千免穎。淸篇應滿兩牛腰。忽看新作添佳絶。疑向虞廷聽九韶。右迎詔○上使南宮初罷紫宸朝。晴旭輝輝射綺寮。一札細書恩已渥。兩仙宏度禮還饒。縱橫劍佩圍丹地。縹緲笙簧殷碧霄。勝事足堪誇海域。巴人羞和郢中調。右請宴○上使東魯之東地一隅。銜綸今日屬名儒。心存聖籍扶吾道。座溢淸風起懦夫。彩鳳臨堂爭快覩。靑衿擁路匝歡呼。當時泮水傳歌頌。更有承明學士無。右泮宮○副使十里平波漾日車。蘭槳捩柂下樓初。春浮玉椀開新醁。雪落銀盤斫巨魚。解帶偏蒙寬禮數。登筵怳到刊眞居。百年勝地閑風月。輸入歸裝不願餘。右漢江○副使下界仙遊說此行。巖花汀樹摠含情。離懷引酒飛瓊斝。謾興催詩喚寶泓。風捲海門吹練急。日沈漁店羃煙生。他時歷略長江勝。儻記湖山似石城。右蠶頭嶺○上使斗起層巒俯水濆。錦筵高壓白鷗群。靑浮幕外千峯杳。綠繞樽邊萬頃沄。人世百年無此會。仙凡同醉惜餘曛。飆輪一去知難挽。回首離懷正糾紛。右蠶頭嶺○副使</text>
<title>靑煙散入五侯家 月課</title>,<text>綺城春色晩姸姸。宮使催呼蠟燭傳。乍看銅盤噓紫焰。忽驚金穴散靑煙。人間蔀屋何曾照。天上榮光獨此偏。堪笑五侯堂上樂。漢家炎氣已蕭然。</text>
<title>奉別台徵令公赴京</title>,<text>地中陽復最佳辰。天下珪璋捧紫宸。班先外服唯東國。聲動諸公有此人。鼇頂蓬山雙闕曙。風傳廣樂九霄春。賈杜遺篇應要和。莫將家稿弄詞臣。又城南咫尺少經過。此別其如萬里何。始識古人愁偪側。從知世事苦蹉跎。舟移須岸潦初落。路入燕山雪正多。回首龍興江上醉。悠悠聚散一長歌。</text>
<title>奉別師古令公</title>,<text>霜臺玉署踏靑雲。頭白官班綴虎賁。十一月中當賀正。四千里外此送君。浿江秋葉初辭樹。車館寒梅會返魂。回首海濱三載別。不堪鴻燕巧相分。又三韓方丈若樊籠。此老難平磈磊胸。遼野直望千里大。錦川元與九河通。委輸天下舟車富。隱映雲端殿閣重。稽首紫皇呼萬歲。歸來猶足詑吾東。</text>
<title>送伯胤赴平壤庶尹</title>,<text>春風祖席上東門。七月相逢又此分。四品功名今白首。十年蹤跡舊靑雲。亦知暫屈名都椽。猶勝長飢冷廣文。更得主人寬禮數。衣裳顚倒肯勞君。</text>
<title>送權雲卿大同</title>,<text>南北岐頭揖馬鞭。去年風雪鶴城邊。如何征旆還朝日。忽漫相逢又別筵。箕壤古來稱地勝。聖朝今日重郵傳。多君踏盡三韓界。千載東方後史遷。</text>
<title>次叔度侍中臺韻</title>,<text>十七萬兵淸北邊。侍中勳業照當年。歸來笳鼓登山地。想像旌旗蔽海天。靑史雲臺俱已矣。白鷗煙水正茫然。沈吟欲賦英雄事。愧我才非李謫仙。</text>
<title>復用前韻。戲贈李德耀。</title>,<text>破荷衰柳小池邊。虛閣寥寥夜似年。落葉有聲風卷地。疏櫺生白月流天。東山行樂知虛耳。南國歸心更杳然。客裏最難拚一笑。世間何處有花仙。</text>
<title>次咸山戰勝亭使相亞使韻</title>,<text>高臺此日更來登。依舊靑山不請朋。詩到相公回正始。筆推書記邁吳興。可憐物色餘無幾。自笑陽春和未能。關外莫言京國遠。眼中松柏是喬陵。</text>
<title>次叔度萬甲亭韻</title>,<text>萬甲城頭萬甲臺。名之以甲不徒兵。誰知大集千夫力。先自無侯一歲生。天襯畫欄飛鳥礙。江涵粉堞夕陽明。聞韶七寶今何處。興廢悠悠感客情。</text>
<title>次叔度書懷韻</title>,<text>遊子偏驚歲月忙。別君心緖倍茫茫。從前早托金蘭契。到此深知鐵石腸。事有短長歸可樂。義無夷險屈何傷。行藏綽綽唯吾在。不待春風入故鄕。</text>
<title>次永興壁上叔度韻</title>,<text>嶺外招尋去國魂。每憑南斗望天閽。群山當戶星辰少。古渡連村水霧昏。何處送書飛一雁。誰家捣練掩重門。沈吟倚杖空回首。銀漢遙應接故園。</text>
<title>次子敏韻</title>,<text>誰向城南傑句聯。退之東野實相先。千秋好事空垂浚。數子高才足繼前。幸一二年頭角肖。奈三十里智愚懸。汗流僵走知難及。深意猶存伐木篇。</text>
<title>送沈學而觀察湖西 悅</title>,<text>聚散悠悠費歲華。雲泥無奈故人何。亦知錯節須良器。未許神駒邇路車。遷擢一階新雨露。提封百濟舊山河。臨分且慰過逢近。爲是徵黃不待瓜。又政事文章孰後先。古人猶病子能全。更逢玉節觀風日。正憶金鑾視草年。江海至今留美化。湖山幾處費新篇。簿書游刃知多暇。無惜詩筒驛使傳。</text>
<title>次子敏</title>,<text>三月未聞鶯語圓。了無消息柳生綿。風光豈是殊前日。節序差然異去年。詩可寫情還取格。酒須中聖亦宜賢。從他不管花開落。春色何煩問杜鵑。</text>
<title>送李評事德餘</title>,<text>李子溫如玉不言。於人何怨亦何恩。纔聞風翮搏霄漢。已看霜蹄出塞垣。河上靑油驚國士。湖邊綠草怨王孫。親朋惜別知無限。況我新招嶺外魂。</text>
<title>送北評事善餘</title>,<text>君爲北佐德餘西。離別何頻意易悽。早識塞垣須國寶。卽看才雋在吾儕。都門綠草今朝恨。海戍黃雲幾處迷。元帥高臺昔登望。野棠花外雪山低。</text>
<title>贈子敏</title>,<text>門巷寥寥可崔羅。了無問訊況經過。年年不去唯窮鬼。日日相侵是睡魔。滿眼林花春漸晩。入簾山翠暮偏多。休將冷落方廷尉。榮辱人間已任他。</text>
<title>送金安邊</title>,<text>長孺堂堂社稷臣。居官誰道不逾人。淮陽十載曾遺愛。東國千年更後身。此日孤城淹驥足。當時獨坐批龍鱗。聖朝一視無南北。要使三州惠澤均。又鐵嶺橫天限一隅。麗時爲界卽通衢。北連沙塞三千里。南擁函秦百二都。譏察關防知有在。盤根利器政宜須。看公鬱鬱回車志。愧殺當時六度逾。</text>
<title>挽李僉知台徵</title>,<text>忠孝家聲國士風。先侯餘慶數當公。一生下邑才何屈。五日中丞道卽窮。蓬島三千人未返。光陰半百夢先空。西州遺恨那堪說。恩典如今亦已融。</text>
<title>姜政丞夫人挽詞</title>,<text>七十猶稀加十五。夫榮已極又榮兒。德齊天上三台峻。身享人間五福綏。蘭玉滿庭誰某辨。貂金盈室弟兄宜。春風丹旐衿陽路。會是延津劍化時。</text>
<title>挽李秀才人龍</title>,<text>逢君仁壽里中家。八歲能爲五字哦。童稚交遊曾莫逆。中間會合却無多。年方賈誼時尤舛。孝比高柴毀太過。天道茫茫非此日。鄧攸無子欲如何。</text>
<title>順和君挽詞</title>,<text>富貴奢華摠不關。常情難處獨能安。信陵醇酒偏成癖。緱嶺笙蕭竟未還。紹絶卽由新命出。疏榮仍見舊封完。西州却憶年前慟。今日增哀想聖顏。</text>
<title>送聖節使李公 弘老 赴京</title>,<text>飛沈落落阻追隨。一拜銀臺歲八移。不謂至今蒙記憶。可能臨別欠歌詩。承流化洽三藩奠。專對才優衆望推。想得六庭申華祝。五雲深處識堯眉。</text>
<title>隣家賞春</title>,<text>紫陌年年春色多。千門紅白鬪姸華。向來風雨無餘處。今日芳菲獨此家。桃顂柳腰偏自媚。鶯歌鳥語若相誇。人間專取天應忌。莫惜王郞滿逕花。</text>
<title>李僉知挽詞</title>,<text>驪歌送去哭迎歸。此日何曾夢裏思。一孔人間誰獨免。半生心事子尤悲。張郞炊臼重亡婦。卜叟號天晩有兒。記得咸山醉中語。行年六十亦難期。</text>
<title>次子敏</title>,<text>不從豪貴醉華軒。茫屨尋君到石門。雨氣正兼嵐氣濕。溪聲偏雜鳥聲喧。蒲團竹枕供留宿。綺語瓊篇洗睡昏。夜久月林淸影散。此間眞趣却難言。又平明急雨洗山容。削立芙蓉箇箇同。正憶往時身出塞。仰看長白勢撑空。三年嶺海雙漂梗。一笑丘園兩禿翁。莫把文章費苦思。古來才子坐詩窮。</text>
<title>送金叔度之任松都。二首。</title>,<text>分司四品未爲榮。何事今朝賀此行。以我不遑將母恨。知君喜遂奉輿情。名都況復饒淸賞。右輔由來近上京。嶺海去年相送地。夢中回首亦堪驚。</text>
<title>其二。次子敏韻。</title>,<text>名區端合著名流。此去何須賦四愁。山水秪今仙釋窟。樓臺昔日帝王州。銀河倒掛香爐壯。石劍高攢小室幽。直待秋風吾欲往。煩君少駐忍卑陬。</text>
<title>次子敏見贈韻</title>,<text>急雨新晴江色鮮。斷崖龜伏水西邊。沈冥聖代今彭澤。淸絶名區奮輞川。仙果乍嘗凝玉液。蒲團穩坐當華氈。興來却笑山陰老。何事虛乘訪戴船。又座上何妨少八仙。相將談笑醉華筵。誰知郭外登臨地。便有壺中日月天。楮島夕煙迷白鳥。栗亭殘暑怨玄蟬。沈吟欲和陽春曲。幽思重重似楚綿。</text>
<title>送李士源赴長興</title>,<text>十九登龍世所稀。官如大呂太遲遲。曾聞白簡秋霜肅。卽看黃堂化雨施。驃騎奮營元擅勝。臨川老守本能詩。西風獨掩楊雄宅。儻寄新篇慰遠思。</text>
<title>送張監司好古 晩</title>,<text>二十州分南北關。緣江刊障最凋殘。境方全盛曾非戲。事到今年倍有難。萬甲可令元昊懼。三軍應樂子儀寬。知公展布無餘茦。坐轉危機便作安。又紫綬金章正黑頭。聲名藉甚按湖秋。關防要仗無雙士。時論同歸第一流。內外卽殊輕重地。賓朋莫作去留愁。南樓暇日堪乘興。壁上荒詞儻見酬。</text>
<title>次杜詩秋興。八首。</title>,<text>啞啞飢烏叫滿林。深秋氣象鬱蕭森。瞿塘峽束濤偏壯。夔府城高日易陰。王粲他鄕猶作客。潘郞異代共傷心。弊裘陡覺風霜緊。何處山村響晩砧。其二烏巾白鬢任欹斜。客裏蕭然送歲華。錦水通波元過楚。銀河無路可乘槎。消憂且䨱杯中酒。墮淚非關塞外笳。每歲杜陵行樂地。秪今誰揷滿頭花。其三揮戈無術駐西暉。謾向江天動少微。夜夜心懸星北拱。年年目送雁南飛。九州兵革身將老。三逕田園計已違。傳語王郞莫輕戰。此時胡馬正驕肥。其四萬事人間等局棋。那將榮落作歡悲。風塵飄泊今三載。供奉逍遙亦一時。長樂疏鐘朝幾早。山樓畫角夜偏遲。白頭只有丹心在。淸蹕爐煙入夢思。其五身世還如庾子山。謬將詞賦動人間。百年爲客常多病。萬里悲秋獨掩關。壯氣摧殘韝上翮。韶華荏苒鏡中顏。相親日日唯鷗鳥。誰識鑾坡舊鷺班。其六誰將一箭落旄頭。天下兵戈已十秋。消息關心皆可懼。風光觸眼摠堪愁。羈懷鬱鬱籠中鳥。浪跡飄飄海上鷗。不可久留寒峽裏。扁舟直欲下荊州。其七聖代宏規軼漢功。樓臺隱映五雲中。蓬萊仙仗明朝日。太液龍舟漾晩風。殺氣如今暗神赤。荷花無復較鉛紅。可憐盛事成陳迹。腸斷秋江老禿翁。其八終南渭水正逶迤。綺里斜連偃月陂。幾處壚頭傾竹葉。何人陌上贈楊枝。秦中舊俗今安在。劍外流光已屢移。落日江樓更回首。風吹短髮不禁垂。</text>
<title>次子敏贈韻別洪州之行</title>,<text>莫道詩工命卽窮。壯年爲收亦云通。從知駿足須長路。不許郞星近紫宮。吳嶽雲煙供謝眺。蜀州絃誦化文翁。邑中會見霜眉叟。解說神明有祖風。</text>
<title>元帥臺</title>,<text>元帥高臺瀚海頭。登臨暇日共銷憂。地傾西北群山走。天浸東南太極浮。寒食淸明當令節。暖風和景愜仙遊。經年簿領勞勞事。一笑尊前萬念休。</text>
<title>侍中臺</title>,<text>侍中車騎此臺邊。陳跡如今問幾年。紅日射來霞散綺。白鷗飛盡海浮天。一官勞拙眞聊爾。千古英雄亦窅然。行矣掛冠休萬事。便尋蓬島學神仙。</text>
<title>落帽筵 月課</title>,<text>龍山淸賞庾公蓮。烏帽隨風落舞筵。自識元戎寬禮數。從敎老子任狂顚。人間九日佳辰在。江左千秋勝事傳。白鬢黃花扶醉地。風光不獨永和年。</text>
<title>秋聲 月課</title>,<text>露下天高寒日晶。蕭蕭淅淅是何聲。初驚木末群山瘦。乍雜江流萬穴淸。底事偏添騷客恨。無端更動玉關情。人生謾自悲搖落。鳴夏鳴春摠不平。</text>
<title>飯筒投水 月課</title>,<text>水馬鳧車漾夕風。三閭遺恨此江中。醒魂澆酒知何益。香粽呈誠冀或通。帝子許分斑竹節。蛟龍解怕綵絲籠。綿山舊俗空寒食。不及年年有飯筒。</text>
<title>墨梅 月課</title>,<text>堂中不合樹寒梅。怪底繁英壁上開。花信卽由揮栗尾。春光豈待動葭灰。江南煙雨猶渾面。庾嶺風標已換胎。自是無心䜍絶艶。滿園桃李莫相猜。</text>
<title>靑冢 月課</title>,<text>畫裏姸媸失定形。君王別意謾丁寧。生前不改貞心赤。死後猶令冢草靑。亦識精英鍾楚岫。豈徒哀怨感坤靈。千春莫恨胡沙骨。同輦離宮摠杳冥。</text>
<title>浙江潮 月課</title>,<text>鴟夷遺恨托江潮。白馬雷奔暮又朝。大海元通開闢水。怒濤偏入古今謠。三吳舟楫愁難過。萬里魚龍伏不驕。憤氣千年猶可息。稽山霸業已寥寥。</text>
<title>雪水煎茶 月課</title>,<text>掖垣晴雪正凝華。小鼎盛來合煮茶。獸炭乍添均火力。龍團新劈碎金芽。爐頭隱隱聽淸籟。椀面浮浮看白花。勝事堪爲仙省故。宮恩玉井且休䜍。又霱雲蒼壁下金鑾。端爲談天舌本乾。雪水翻甌瓊液滑。松風入鼎露華團。三更恰得添梅雨。一注何勞取竹竿。到此益知眞味在。先春自是飽輕寒。</text>
<title>次嘉山四知堂韻</title>,<text>關西伯起四方知。李子名堂亦自奇。欲識千秋神會處。須看一室燕居時。心淸已遣金如粟。境淨從敎水滿池。留與邑人瞻寶額。追思不獨峴山碑。</text>
<title>送別從叔洪參議赴京</title>,<text>龍泉晴雪浿江風。千里同行又此逢。却幸他鄕頻會合。那堪別席未從容。天垂遼野群山沒。地拆渾河萬水宗。怊悵歸期還歲暮。陽關一曲意重重。</text>
<title>次義州二玩堂韻贈伯胤</title>,<text>官居千石貌癯儒。自是高標與俗殊。纔到堂中名已好。誰知靜裏道恒俱。六年離索添華髮。萬里來遊說壯圖。琴鶴亦非時務急。秪今西事屬艱虞。又吾儕同是一迂儒。誰料雄關寵擢殊。勝事忽從王事就。好懷還與別懷俱。高秋波浪移烏舫。落日湖山展彩圖。回首上游連靺鞨。煩公努力備無虞。</text>
<title>奉送芝峯李令公赴京 晬光</title>,<text>節使新兼奏請行。亞卿爲副事非輕。仍聞便殿承天語。轉覺隆恩特地榮。京洛向來猶阻闊。關山此日幸逢迎。煩公珍重加飧飯。上答君親下友生。</text>
<title>九日 同許評事魚川嘉山登控江亭</title>,<text>龍山佳節此江頭。暫上江樓散客愁。簿領三年添白髮。逢迎千里盡靑眸。油幢倚馬新從事。閶闔排雲舊勝流。更得主人拚小酌。未爲虛負菊花秋。</text>
<title>挽張兵使大夫人</title>,<text>關西節度大夫人。八十人間五福純。文駟彫軒南北遍。白魚靑筍旨甘均。誰知孝子終天訣。更荷殊恩特地新。劍會延津元有數。悲歡一夢浪沾巾。</text>
<title>奉別千秋使吳令公</title>,<text>驪歌一曲唱西郊。京洛於人魂已銷。關路不緣接燕薊。天涯安得相招邀。寶帶萬釘新異數。春坊十載舊同僚。靈槎八月通河漢。會看星文動紫霄。</text>
<title>登古塔</title>,<text>古塔松臺對寂寥。高齋斜日傍漁樵。金牛忽見湖中影。鐵騎初回海上潮。更倚連城明月動。竝携雙劍落星搖。若非賦有凌雲氣。筆底天花可自飄。</text>
<title>天仙宮白松</title>,<text>孤根一托蕊珠宮。豈與苕華粉黛同。夜暗龍鱗銜自照。天淸鶴影望來空。條封姑射千秋雪。蓋擁蘭臺萬里風。不有子雲能作賦。誰知玉樹本靑蔥。</text>
<title>贈湖南伯 爲其祖父故龍潭倅作碑閣</title>,<text>穎川爲政至於斯。碑閣添成一段奇。南國卽今棠下伯。朗陵伊昔膝前兒。傷心父老無多在。識面湖山似有期。從此龜趺更鞏固。桐鄕留與後人悲。</text>
<title>奉別李養久令公赴安邊</title>,<text>大纛高牙此嶺隅。十年還佩左魚符。治期臥閤名仍重。養許專城寵亦殊。蜀郡晩迎廉叔度。河陽早識李司徒。靑油舊客今頭白。夢逐春鴻度鶴湖。公在乙巳年間爲巡察使。余以都事迎候于嶺下。</text>
<title>樂民樓。卽席奉呈崔巡察。</title>,<text>百里長川五里橋。橋頭畫閣壓岧嶤。天垂大野襟喉壯。地接重溟眼界遙。十月無風羅幕靜。三更秉燭翠蛾嬌。元侯看客懽如許。尤信州民樂意饒。</text>
<title>送李善餘赴肅川。二首。</title>,<text>銅符未必侈銀臺。取舍如君費翦裁。日有短長思盡孝。官無中外要輸才。桑麻百里沾膏雨。羅綺三行捧壽杯。此去更兼樞密興。楊州騎鶴不須咍。肅寧華館憶曾過。池面花開萬柄荷。節候居然周歲了。去留爭奈此時何。班生大錯登仙語。摩詰多情勸酒歌。窮巷寂寥揚子宅。夢魂飛渡浿江波。</text>
<title>送洪師古令公赴信川</title>,<text>南海詩筒昔未傳。至今追想已茫然。虛銜白首龍驤將。舊迹靑雲鳳掖仙。任畀一城猶寵命。祿仁三族且窮年。世間別語令人惱。何用辛勤更作編。</text>
<title>送別許都事子賀。二首。</title>,<text>許子淸癯似沈侯。論詩不數島郊流。天衢揷翅輸黃口。嶺海沈鱗到白頭。鐵峽秋高山更拔。咸州野闊樹皆 一作如 浮。南樓醉墨今應在。暇日登臨儻見酬。早識關山行路難。聞韶何異草原寒。一官困我況重到。四嶺橫天仍萬盤。幕府朝霜侵坐席。塞垣秋雪沒征鞍。岐頭此日送君去。回首北風生齒酸。余曾爲都事察訪。公亦已經察訪。今爲都事。</text>
<title>挽權佐郞 倜 妻李氏</title>,<text>玉郞佳婦兩家宜。天固與之何奪之。百歲四分太倏忽。一男三女尙嬌癡。人間兄弟孑相弔。兄儆亦喪偶鰥居 泉下依從誰復知。去去丹旌漢南路。湖雲嶺日有餘悲。李氏母親在湖南。舅吉州公在嶺南。</text>
<title>前知申李令公作羅牧求別語。未幾陞方伯。余曾得一聯。因以足成。</title>,<text>世間多別少過從。離思秋懷重復重。一院六人三剖竹。李善餘，柳子由皆自銀臺出守。 五更雙闕再聞鐘。余再入銀臺 專城方面誰爲大。利器盤根政得逢。南國化行饒暇日。詩筒無惜起疏慵。</text>
<title>大同江。次巡察金景進韻。</title>,<text>謝眺澄江如練明。西川名妓體偏輕。湖山此夜呈新態。賓主他鄕見舊情。移席傍簷孤月近。回舟遡岸怒波平。皆實事 男兒幾箇曾遊歷。酒後長歌感慨生。</text>
<title>挽金知事 履元</title>,<text>公爲巡察我爲州。聚散悠悠歲五周。無復此生陪笑語。可堪華屋落山丘。金章茅土勳名大。玉樹芝蘭報施優。王事竟孤蒿里餞。龍津松檟望中愁。余以迎慰使西行</text>
<title>送別高書狀 善行</title>,<text>三韓地盡此江頭。此地行來亦遠遊。作客難堪萬里別。逢君況說六年愁。渭城歌散知何日。灣館杯深日少留。歲暮相逢應更早。老夫還幸在遐陬。</text>
<title>挽外從兄李義州改葬</title>,<text>弱齡文彩映朝紳。大節方知板蕩辰。簡拔獨當灣上事。丹靑永失鏡中眞。墳移高燥由終孝。禮備哀榮荷至仁。二十三年如昨日。西風吹淚古臨津。</text>
<title>喜雨。次巡相錦城館韻。五月初九日</title>,<text>昨夜陰雲昨夜風。曉來銀竹滿空中。周沾后上功非細。倒瀉天潢勢轉雄。喜氣樓臺淹使節。懽聲阡陌走村翁。隨車霈澤知誰賜。決獄鞭龍笑數公。</text>
<title>次綾城聯珠亭韻。二首。</title>,<text>繁絃高管錯杯盤。六月江深畫閣寒。巫峽忽如屛裏入。亭有巫山十二峯之景 佳人還似夢中看。淸懽不覺歸程遠。密席從敎酒令寬。聞說風光秋更好。相邀莫負菊花團。迢遞炎荒百八盤。獨憐江檻占淸寒。灘聲正好風前聽。山意偏宜雨後看。河朔豪狂今肯謝。巫廬擁塞此爲寬。人間聚散雲無跡。勝會唯應一夢團。</text>
<title>復用前韻</title>,<text>裙拖六幅繡龍盤。颯颯松風入指寒。座客直疑湘瑟奏。行人幾作洛妃看。星期浩蕩終難定。斗酒慇勤且自寬。蘆嶺揷天淸漢闊。兩鄕唯見月團團。</text>
<title>奉別月沙李相公。以冠服奏請赴京師。</title>,<text>聞說星槎上太微。北風吹急雪飛時。度支仍帶天恩異。公箚辭戶判。優敎不許。 專對爭推地望宜。黼座於瞻皇極廡。翟褕催出尙方司。江南亦自音書少。莫向燕山怨別離。</text>
<title>奉別巡察李相公秩滿還朝。二首。</title>,<text>此世生同同立朝。況今爲屬昔爲僚。匡君志切聽言論。化俗才優見敎條。東閣開樽梅欲動。南樓揮塵暑初消。天涯去住增離索。夢逐征麾到洛橋。親承符節繫公衣。不謂南來更送歸。公辭朝時吾爲兵房承旨授符 冀部二天誇獨有。湖城十月惜分飛。光陰衮衮華顚早。離合悠悠素計違。回首秦京何處是。香爐畫省轉依依。</text>
<title>次風詠亭韻</title>,<text>今日悤悤昨日休。高亭一上百年愁。疏松老柳圍荒砌。浴鷺飛鳧戲晩洲。溪壑不曾隨世變。軒簷長爲護詩留。亭經兵亂不火諸賢懸極宛然 仙區勝賞無時了。莫較冬春與夏秋。</text>
<title>挽鄭光城令公</title>,<text>來時祖我漢江濱。此日誰云永訣辰。纔報生孫書在案。忽聞遺世夢非眞。孤兒弱女知何怙。玉券金章摠是塵。遙想西堂倒屣處。滿庭晴雪鎖叢筠。</text>
<title>法聖倉。次洪提督韻。</title>,<text>地盡山回大海傍。登臨不獨好風光。津藏板屋關防密。漕給京師廟算長。倉庫氏傳爭什一。往來人閱幾星霜。千家正是花如錦。酒味撩吾興欲狂。</text>
<title>鷹巖泛舟。次提督。三月十二日</title>,<text>析木扶桑自此通。鰌潮來處有腥風。三山未遂逢仙侶。九岫 山名 因思訪梵宮。背日高巖危欲倒。浮天積水厚還空。畫船簫鼓忘歸去。無數汀花笑粉紅。</text>
<title>榮山浦船遊。次席上韻。</title>,<text>揮毫不欲鬪詞華。爭奈春江滿眼花。李白未工吟綠水。桃源只解比紅霞。回崖曲浦深深見。錦幛紗籠箇箇斜。十里汴渠勞翦綵。當時隋帝謾窮奢。</text>
<title>次洪提督</title>,<text>蕭瑟平生庾子山。暮年丘壑飽淸閑。丈夫然諾三杯後。浮世分離十載間。黌舍虎皮猶不暖。天門龍陛更難攀。簿書未赴宵征約。詩到今朝却厚顏。</text>
<title>贈人</title>,<text>籍甚香名十五秋。何相見晩此荒陬。古人解道新知樂。浮世關心近別愁。垂柳幾村蘇小宅。寒梅一樹謝公樓。野亭欲赴尋花約。儻許瑤琴盡日留。</text>
<title>次曹提督結棚賞蓮</title>,<text>天涯客宦偶然同。相對蕭條世念空。爲愛荷花偸暇日。仍添水檻納涼風。醪傾碧斗眞堪侈。亭繞紅粧未是窮。向夕波搖香露滴。更疑身在蕊珠宮。一作況復波搖香露夕</text>
<title>光州板韻</title>,<text>窮陰奰屭雪霙霙。臘月江南天少晴。去歲此時叨倚玉。香爐畫省近承明。重逢按節分符地。共切憂民報主誠。東閣一樽仍酩酊。怳然蓮燭照嚴更。</text>
<title>復用榮山韻寄羅牧</title>,<text>無定生憎萼綠華。春風愁殺錦城花。名亭鶴去空芳草。古穴龍歸有斷霞。滄浪亭在水邊。主人已亡。龍穴在仰巖下。 刺史杯盤星錯落。佳人琴柱雁橫斜。長程盡日衝泥苦。行樂如今亦已奢。</text>
<title>次洪廣文韻。因以爲別。</title>,<text>南紀迢迢少相識。跫音且喜況斯人。君詩動玉不須巧。吾帶有金誰道貧。細雨淸樽十年舊。落花飛絮一番新。芳華易盡又離別。孤負錦城烏角巾。廣文家在錦城</text>
<title>與巡相約遊無等山。有風雨之候。洪廣文先賦祝詩以投。因而和之。</title>,<text>仙山秋樹未全空。靑嶂丹霞縹緲中。老子猶堪扶竹杖。騷人何事怨蘭叢。纖雲快放三更月。大塊潛收萬竅風。如得最高峯上宿。便應身在太淸同。起看雲脚捲遙空。星斗闌干夜正中。何處苦思沽酒債。指廣文 誰家罷夢綺羅叢。指巡相 瓊壇雨洗宜邀月。錦樹霜濃怕起風。暗謝天公剛解事。仙山宿約與君同。</text>
<title>入山宿長佛寺。因疊前韻呈巡相。</title>,<text>石路登登已半空。前瞻幢節在雲中。誰期陪語從容地。又得抽身簿領叢。醉葉魂迷千嶂雨。靑山頭白五更風。上峯夜有雪 明朝更上最高頂。眼底南溟杯水同。</text>
<title>次萬松堂韻 亭主前龜城李寅卿</title>,<text>臨川臺榭慣遨遊。聽說君家擅上流。自有堂前松萬幹。非關江畔橘千頭。四山氷雪春光在。三伏炎蒸爽氣留。幽興此間應不淺。肯將榮落謾懽愁。</text>
<title>次東溪草堂韻</title>,<text>聞君脫出世紛中。愧殺南州就食翁。還似商顏茹芝日。非關弘景聽松風。泉分古澗漫渠白。花發春山繞屋紅。霜後北園收芋栗。此公生事未全窮。</text>
<title>褒忠祠。次板韻。</title>,<text>白首臨危獨奮然。妙齡風彩玉堂仙。飛騰困厄何曾變。節義文章可竝傳。廟樹陰陰鸚囀䁱。郊煙漠漠雨漫川。千秋香火空山裏。麟閣圖形較孰賢。遺廟丹靑正儼然。當時此地屬詩仙。山鳴得雨于今驗。氣淑鍾精自古傳。深谷攢楓纔辨野。長渠灌稻細分川。行看竹馬逢迎處。顧我慙非郭伋賢。</text>
<title>披閱石洲詩。卷中有寄高山之作。感而追和。</title>,<text>徒步風塵識面初。淸豪自與世相疏。泉臺此日埋麟鳳。關塞當年阻雁魚。散帙忽驚留寶什。知君苦思替情書。呑聲惻惻俱無那。唯有夢尋江上廬。</text>
<title>仍任後次洪廣文見贈</title>,<text>華堂淸簟午眠初。瑞石濃光畫不如。顧我未堪懷故土。傍人還擬賀新除。從他邑里仍愁痛。愧殺雲煙自卷舒。休把詩篇強張大。穎川才術本空疏。歸期直指雁來初。紫綬黃堂坐自如。爲要佳賓虛上席。更憐幽鳥下前除。耽閑不必同何遜。治劇還非慕仲舒。大火鑠金須暫避。此翁身計未全疏。</text>
<title>蛇洞行次</title>,<text>無等之山無等夷。西南一壑最恢奇。古潭龍在水長碧。靑嶂僧歸雲共遲。前輩錯嫌巖洞淺。仙蹊暗許廣文知。辛勤不用強搜索。蒼翠滿簾供賦詩。供一作宜</text>
<title>又次龍湫</title>,<text>去年蛇洞涌洪流。傳道群龍此會遊。神物祕踪歸大壑。巨靈高捧保澄湫。山常有護雲煙媚。逕自無媒草樹幽。直待秋風乍涼冷。窮尋眞境到源頭。</text>
<title>戲次亞使</title>,<text>佳期浩蕩失春遊。一夢瑤臺第幾樓。隨處風情非寂寂。那知別意暗悠悠。蓬山多路迷靑鳥。錦水分流怨白頭。十二峯前今夜月。不須重說向來愁。</text>
<title>復次東溪草堂韻。在道中作。</title>,<text>昔人愁在靑泥中。解道小兒成老翁。誰遣微蹊連古峽。更兼驕雪挾長風。東溪直望遠峯碧。西嶺已含殘照紅。行路之難固如此。阮生多事哭途窮。</text>
<title>次趙持世遊智異山韻</title>,<text>白頭南脈幾名山。第一天王湖嶺間。高揖漢挐爲二老。旁瞻月出是三孱。桃花流水通漁艇。桂樹淸風爽醉顏。空外笙簫聞彷彿。孤雲千載儻來還。</text>
<title>次龜城板韻</title>,<text>驅馳不是慕功名。老子行藏講得精。忽憶梅花開漢渚。誰將竹葉泛寰瀛。英雄已去風千載。勝敗皆空月一城。懷古思鄕聊復爾。干戈此日愧書生。</text>
<title>次尹鳴益留博川韻。兼呈主倅。</title>,<text>枯棋圍罷到黃昏。龍嶽晴光翠擁門。地部琴樽關北日。使君蔥竹漢東村。行年五十無三歲。三人冋庚 客思千重共一軒。聚散本來難可定。臨分不必更銷魂。</text>
<title>聞主人夜宿新人。疊前韻戲贈。</title>,<text>早臥非關惱睡昏。洞房紅燭掩重門。三年宋玉寧無意。千載昭君此有村。主倅營求近三年 好雨濛濛花坼塢。淸宵細細月斜軒。匡床悔泣從今始。五馬當時枉斷魂。</text>
<title>卽景。復疊前韻。</title>,<text>鴉噪空林殘日昏。雲山萬里隔靑門。行齎居送此時役。婦哭兒啼何處村。兵革關心愁絶塞。琴罇無意醉華軒。沈吟倚柱久延佇。不必更招東去魂。</text>
<title>雨後復疊</title>,<text>一夜春陰山雨昏。東樓宿客早開門。雪消松頂翠增嶽。煙惹柳心靑掩村。千里倦遊偏感物。百年多病獨憑軒。儂家正在漢南陌。窓外小梅應返魂。</text>
<title>送別梨川李令公 弘胄 赴京 公以節使兼奏賊情</title>,<text>年年節使費驅馳。今日送君非昔時。豺虎縱橫眞可畏。簡書交錯若爲辭。平生只信孤忠在。大義從敎四海知。八月靈槎到霄漢。會憑星象候來期。我自西歸君又西。暮年離思易悽悽。三軍塗地哭聲沸。萬里連營兵氣迷。乍近靑闈識龍鳳。行看碧海掃鯨鯢。白頭獨掩城南宅。惆悵河橋芳草萋。</text>
<title>別副使金 壽賢 令公</title>,<text>西州琴鶴久比隣。乍拂星軺忝上賓。聚散朅來多歲月。幽燕此去更風塵。孤忠自信神明質。一札應紆寵渥新。怊悵別筵違伏枕。迎薰回首夢中身。迎薰。定州樓名。公之收定也。我尹灣。且以迎慰過公。故終始言之。</text>
<title>金宣川 應河 挽 二首</title>,<text>深河事去奈天乎。墮地綱常手獨扶。節義向來元自許。君親此日果誰無。忠魂不死應歸國。怒面如生欲搏胡。回首磧西千萬里。碧空唯有月輪孤。玉帳春開小朔州。三軍屬目是吾侯。初看長大誰陰亞。誰信精忠武穆流。平地抗鋒驚漢將。僵屍握劍懾胡酋。相公奬拔眞知士。倉猝捐生果有由。</text>
<title>挽朴司紙</title>,<text>喪亂相逢年頗多。中間爭奈別離何。湖天久絶北歸雁。人世俄驚東逝波。子服有兒門必大。公明無祿數爲魔。玉峯依舊滄浪闊。從此西州那忍過。</text>
<title>次海嵩尉 尹新之韻</title>,<text>喫盡燕街三斗塵。風波還阻鴨西津。秋顏入鏡朝朝改。世事如雲日日新。浪跡豈堪隨俗好。狂圖錯擬濟時屯。出門一笑吾無愧。下有長江上翠旻。禁臠淸篇少俗塵。開緘一讀齒津津。樽前靑眼幾時對。世上白頭如許新。遼鶴不歸江月在。胡笳吹斷塞雲屯。傍人錯比湘潭客。猶有龍書氣射旻。</text>
<title>送李立之賀聖節</title>,<text>河橋相別尙銷魂。此地那堪又送君。槎上客星天北極。眼中山郭國西門。兵屯遼塞愁烽火。路出漁陽近密雲。王事驅馳頭共白。臨岐脈脈更何言。</text>
<title>留滯鎭江嘆作</title>,<text>遼河五月客初歸。咫尺雲霄萬里違。白日下臨心獨炯。蒼生欲濟計還非。愁聞走檄流星急。厭看驚沙亂雪飛。堪笑滄浪眞自取。海禽猶解遠危機。</text>
<title>次風詠亭戲題贈人</title>,<text>句欲驚人死未休。到難言處却生愁。參差嶽勢分蘆嶺。隱見江光似橘洲。細雨何孤孤客興。瑤琴能使使君留。沈吟佳境心先醉。況復樽前有杜秋。</text>
<title>次香帖諸作</title>,<text>邂逅芳盟偶未寒。月斜山館夜初殘。仙遊怳入桃花洞。春意偏濃芍藥欄。弱水可能容過鶴。瑤琴無那怨離鸞。重重翠幔心間事。誰復慇懃爲探看。</text>
<title>奉別洪 仁憲 令公觀察關東</title>,<text>大嶺東西二十州。觀風今日屬吾侯。天低皆骨峯巒壯。地匝重溟島嶼浮。貊國郊原新節鉞。臨瀛父老舊歌謳。傳聞眞境多靈草。會見童顏換白頭。</text>
<title>代人挽</title>,<text>東南河嶽氣偏鍾。循吏才兼孝友風。壽不百年那稱德。官纔二品未爲逢。瀛洲學士詩聲續。鄕社先生祭典隆。家世交親誰復在。白頭題挽淚和封。</text>
<title>送李伯胤按節嶺北。二首。</title>,<text>方面 一作鎖鑰 從前重北門。遼陽沒後事難言。亞卿久贊訏謨密。公以兵曹參判爲備局有司 巡察新兼節制尊。頭白關山三度去。眼靑亭館幾人存。平生耿耿澄淸志。一任驅馳答主恩。平明斧鉞下雲間。去去星軺不可攀。離別關心怨長路。安危有仗破愁顏。淸風剩洒貪泉恥。秋月偏供老子閑。從此出門無所適。臥看烽火照南山。</text>
<title>送鄭書狀 伯樞 赴京</title>,<text>行者求詩良亦勤。不求而贈爲情親。來鴻去燕若相避。吾自燕纔還 昇日賓天還此辰。泰昌崩。天啓立。 稽首紅雲閶闔曙。傷心碧草寢園春。江南別後過逢少。吾爲光牧。公倅茂長。此後久別。 不獨燕山惱殺人。</text>
<title>送銀溪楊察訪 道一</title>,<text>交親氣槪又比隣。海客風流 海客。察訪先大人號。 見此人。楓岳煙霞留宿債。蓬丘日月隔微塵。誰知暫屈銀溪役。有意重尋玉洞春。一萬二千峯踏盡。佇看詩句更淸新。</text>
<title>送遠接使赴龍灣</title>,<text>騷壇牛耳主齊盟。師律新調部曲精。海內今誰誇利觜。胸中久已有奇兵。龍河草木威名識。公曾爲灣尹 鶴野風雲指顧生。會待歸時笳鼓競。櫜鞬遙候浿江城。吾爲平壤迎慰使</text>
<title>送都司延慰使李吏部</title>,<text>文衡爭仰斗山高。吏部才華見鳳毛。迎慰非關勤禮數。唱酬元自倚詩豪。趨庭去國誰憂樂。郤疏催行實寵褒。遙想紫泥東下日。鴨江簫鼓駕春濤。</text>
<title>送韓昌李相公 慶涵。 以賜銀辨誣謝恩使赴京。</title>,<text>恩隆大賚枉仍伸。陳謝天庭屬老臣。曆數已聞傳舜禹。年華忽覺換庚辛。驚心鼓角遼城夜。識面鸚花帝里春。鳳詔十行曾拜受。白頭西望一沾巾。余受賜銀勑於萬曆皇帝。至是萬曆已崩。泰昌繼陟。</text>
<title>次一松沈相公生日耆老會韻。二首。</title>,<text>洛社遺風杳莫尋。幸逢耆碩盛於今。西郊暇日拚行樂。南極明星認照臨。廊廟不慙前輩業。雪霜方見後凋心。百年勝集長如此。東海爲樽北斗斟。朝家優典荷深仁。曲宴相過興更新。君實登筵徵古事。領相年六十參宴 蓮花生陸値佳辰。非關漢代三爲號。未必香山九作隣。酒後傞傞龜鶴表。世間方信有仙眞。</text>
<title>挽李暭如 倅蔚山一年。卒于官。</title>,<text>郵亭詩句臘梅初。公之南也。相遇龍仁。有梅花析贈之句。 去去熊轓瘴海隅。書與淸風三伏至。病將匈聞一時俱。公明雅望無華貫。韋氏遺經有藐孤。五十交遊日零落。呑聲惻惻摠須臾。</text>
<title>到黃州。題贈亞使。</title>,<text>山館寥寥似佛庵。客中嬴得午眠酣。杏花時節偏多雨。蓮幕風流正駐驂。西望妖氛漲遼塞。東來紫氣擁秦函。相逢草草仍岐路。恨別傷春兩不堪。</text>
<title>登黃州望遠樓 巡察，都事柳延慰安岳在座。</title>,<text>城上危甍出紫氛。二西風氣此橫分。山河表裏襟喉壯。堞壘高位計策勤。斗酒能留行客駕。巖花欲妬舞兒裙。登臨幸是邊塵靜。努力關防答聖君。一夜春城雨洗氛。杏花村徑細泉分。層樓跨壁新規敞。密席娛賓舊意勤。喜把淸談消永日。羞㭩白髮對紅裙。山河萬里來樽俎。收拾風煙可贈君。</text>
<title>登南門樓。次君彥韻。巡察，韓問禮，鄭問安，安岳安西都事察訪在座。</title>,<text>海西形勝此高樓。樓下淸江曲曲流。風月幾經供墨客。金湯長爲護神州。炊煙羃地前村失。落照銜山遠樹浮。莫怪當筵頻勸酒。去留兼是惜春愁。</text>
<title>次君彥見監軍入州</title>,<text>君王駕馭必英雄。早奉溫綸出紫宮。玉節正須天氣暖。雲帆直掛海氛空。旄頭欲射弓彎月。監軍喜射 幕府初開劍吐虹。一散萬金收死士。千秋不數馬家功。</text>
<title>次水原板韻</title>,<text>刺史黃堂驃騎營。客來登眺屬新睛。一年明月今宵最。萬樹嚴霜昨日迎。浪跡却嫌帷帳盛。疏櫺斗覺夢魂淸。興亡衮衮山河在。長嘯風前散不平。</text>
<title>次金溝板韻</title>,<text>坐久雲煙起四邊。前山一失看無緣。非關秋氣愁潘岳。自是他鄕惱仲宣。行邁屢曾經此地。容顏安得侶當年。鳴簷小雨添蕭索。衰鬢朝來倍颯然。</text>
<title>次洪宣諭見贈</title>,<text>平生夙約在滄洲。一劍南來已白頭。久待行軒此經過。不妨賓館更淹留。時淸我自偸身佚。齒落君今慕舌柔。忽憶光山舊遊地。敗荷衰柳五回秋。</text>
<title>復用前韻詠邊山</title>,<text>蓬島煙霞近十洲。何年漂蕩六鼇頭。眞僧不住塔空在。仙鶴已歸巖獨留。暗谷風泉隱雷吼。石林霜葉勝春柔。登臨上頂開雙眼。一碧乾坤萬里秋。</text>
<title>戲題</title>,<text>金魚牢鎖桂叢寒。繡閣初開歲已殘。醉死夢生渾不了。雲情雨意未全闌。偏憐翠竹無佳實。一任昏鴉鬧彩鸞。風詠亭中舊時月。別來還許幾人看。</text>
<title>次淸城板韻。贈江界倅金。 冠玉。余在龍灣時。</title>,<text>酒作將軍詩作城。敗非爲屈勝非嬴。何關筆下生珠玉。所貴胸中有甲兵。山壓戍樓新月小。雨添春水暮江平。相逢此地俱戎弁。誰識鑾坡舊綴名。</text>
<title>萬全亭 癸巳。寓礪良。次鄭郡守韻。</title>,<text>明府深謀慮未危。金墉百雉屹持持。雲根鏟作屯軍壘。泉脈通爲飮馬池。地閟千年埋草樹。天開一夕鎭藩維。欲知眼力超人處。須向亭中仔細思。</text>
<title>寄耆老會</title>,<text>優養高年邑俗嘉。社醪初熟趁秋花。二三亦足今何夥。八十尤稀況復加。南極壽星應正照。西州勝事此堪誇。山公不是風流少。多病無心醉習家。</text>
<title>次鶴谷 三首</title>,<text>較勝非關席上兵。唯將酒興等殤彭。眼花不見丘山大。豪氣偏知爵祿輕。小雨冥冥仍暮色。寒梅脈脈已春情。此時最樂吾先醉。何用虛誇一石名。孔明誰信昧奇兵。尼父元非下老彭。從古聖賢多自遜。只今文墨喜相輕。詩能遣興何須巧。官到偸閑是稱情。萬事世間吾已了。靑蓮第一貴無名。風雨長驅入峽兵。下江孤壘怯岑彭。搴旗賈勇斯爲貴。見敵知難未可輕。已約師徒仍蓄力。直愁軍候暗輸情。窮龐斫樹羞千古。何似甘心畏虎名。</text>
<title>上元</title>,<text>上元佳節冠王春。正是東韓藥飯辰。彩樹轉燈存舊俗。荒祠擊鼓祭何神。爭誇筒裏飄花朶。誰看山頭湧月輪。今夜九霄騰紫氣。想應驚動廣陵人。</text>
<title>贈金校理 蓍國 ○十一首</title>,<text>五十之年隙過驂。吾今有一子無三。相逢畫省驚衰鬢。却對華燈喜劇談。詩律不論長慶後。功名都付大槐南。駱東春色渾依舊。藜杖追尋老亦堪。一夢分明御鶴驂。仙山歷略海中三。回頭忽失壺公界。銘骨空傳老氏談。學士詩名懸斗北。尙書地望重山南。東街十里春泥滑。欲策犁眉奈不堪。不用參尋走劇驂。禁中相對偶成三。方知閉戶十年讀。未抵連床半日談。雪色欲殘鳷鵲北。春光先動濯龍南。團圓此夕應難續。衰病風塵可久堪。十年塵土茦羸驂。嬴得霜毛日兩三。寥落羈懷無好況。團欒良晤雜淸談。春暉欲動閑園裏。花信先催別院南。自是幽居饒物色。老來詩興亦難堪。眞仙何處駕鸞驂。玉帝高居接日三。唐代瀛洲徵盛事。漢臣藜杖作奇談。飛昇未必追河上。經籍還須效世南。會看九重開講幄。論思密勿果誰堪。鏡裏光陰若走驂。蕭蕭白髮丈千三。悲懽各說開情事。得失非關較手談。半夜鄕心懸水北。一年花信到枝南。啼禽莫向窓前過。羈思多端自不堪。故園何日駕歸驂。身似眠蠶已過三。鏡裏忽驚凋壯髮。樽前那得騁高談。嗟吾事業中人下。羨子聲名北斗南。仔細算來都是夢。小窓匡坐意難堪。夙昔看君跨篠驂。詩名已自邁陳三。交遊伯仲差年位。離索中間阻笑談。轉眄靑雲魚化北。揮毫白戰馬征南。江生夢錦才全退。欲和陽春愧不堪。君家深洞可停驂。小逕新開蔣詡三。華榻只容佳客坐。高懷肯向俗人談。殷勤累枉書多少。偪側還愁巷北南。聞道寒梅昨夜發。相思一倍更難堪。好賢誰解晏嬰驂。晩喜金蘭益友三。深巷豈曾逢客至。小窓端合與君談。安知此日無周北。不獨當時有阮南。梅徑夜來春雪下。暗香寒影問誰堪。駑馬難追汗血驂。龍門却望近魁三。春來新作還全廢。老去陳編尙可談。兵革關心纏薊北。名聲何意擅漳南。知君不厭淸狂客。犇走車塵我未堪。</text>
<title>奉送吉川權令公巡察海防</title>,<text>國事如今尙可爲。亞卿身上佩安危。十年佐幄推人望。三度行邊荷主知。根本從來重南服。憂虞不獨在西陲。堅城巨艦俱虛耳。努力蒼生願察眉。</text>
<title>用亭上韻。送鄭下叔還京。</title>,<text>水似征人未休。山如蛾黛添愁。前村後村煙火。十里五里汀洲。自識兩家情好。非關一笑淹留。吾將從此逝矣。湖外已過三秋。</text>
<title>秋氣集南澗 月課</title>,<text>西風吹欻翕。衡浦飛胡雁。老子起睡慵。弊裘纔掩。出門欲何之。幽賞在南澗。緩步常自由。微徑亦已慣。颼颼石林響。燦燦巖菊綻。愛此復夷猶。都忘滯羈宦。秦中豈不樂。北望山川間。世事本如夢。宿癡今始辨。搖落不須悲。髮白非所患。醉來一長歌。蒼茫歲將晏。</text>
<title>杏園 月課</title>,<text>丈人道氣深。妙訣傳軒轅。不藏汝南壺。結廬廬山根。試探囊中丸。能返已逝魂。神方走四海。羸瘵日盈門。療病不多債。符水隨手翻。但敎種之杏。縱橫期滿園。役力當直錢。栽培詎憚煩。一株復一株。居然千樹蕃。年年妬花風。香雪堆階軒。陰陰綠葉重。結子黃金繁。付與買果兒。定價在一言。何勞童僕護。擾虎當蹊蹲。要警俗子心。取贏非所論。此翁還此事。貪廉頑亦敦。誰知一片地。上近白楡垣。至今五老下。高風緬猶存。吾營紫河車。千載落塵喧。仙園不可到。欲向杏花村。</text>
<title>挽姻叔母宋氏</title>,<text>奕奕冠冕後。英英蕙蘭質。十七歸夫壻。在世纔廿八。懿德闕報施。天乎竟難測。哀哀廣陵道。春風吹畫翣。小兒尙呼乳。大兒猶覓栗。鶴髮坐高堂。撫此幾欲絶。行路亦酸鼻。況乃葭莩屬。題詩一長慟。萬事泉原隔。</text>
<title>夜思兩兒偶吟</title>,<text>大兒方六歲。小者亦差肩。來時解牽衣。問我向何邊。我謂薄出郊。明曉當言旋。于今涉旬月。音信兩杳然。童心久則忘。戲嬉想如前。時時立街頭。待我望眼穿。入門抱母啼。因索果與鮮。見者若爲情。思之心若煎。雲山隔萬重。會合似無緣。歸期指仲冬。一夜長似年。蕭蕭峽中秋。風雨正滿天。空齋悄獨臥。我生亦自憐。兒乎與爾母。爲我但愼旃。</text>
<title>送金得之賀千秋節</title>,<text>六月鴨江上。乘氷西渡人。如何一衣帶。似隔銀漢津。君到水東州。十日方水濱。不見望眼穿。相見別愁新。幽燕此重行。壯麗安足陳。憶得去歲冬。共充觀國賓。行裝辦奴僕。杯酒餞朋親。變易在須臾。疾走籲帝宸。獨見無時資。誤事災及身。機關適如許。語默罪惟均。賀節雖無難。此正多事辰。欺心鬼必厭。行志人必嗔。君才無不可。得失任大匀。遼塞簇熊虎。且莫愁煙塵。去住各茫然。江風吹我巾。</text>
<title>望夫石 月課</title>,<text>崔崒一片石。獨立荒山隅。苔蘚以爲粧。薜蘿以爲襦。借問誰所憑。名之爲望夫。伊昔茲山下。有女閑且都。嫁與征戍兒。一別杳秦吳。洞房晝不暮。褰衣上崎嶇。歷歷短長亭。邈邈關山途。魂飛腸幾回。淚盡眼已枯。天地終無情。合沓歲月徂。雨漂繡羅裳。日炙氷霜膚。居然綽約姿。突兀如浮圖。此心尙炯炯。但覺容顏殊。流傳作異事。恍惚足驚吁。恒星殞爲石。魯史言豈誣。又聞圮橋上。神變若合符。物理或其然。況尒誠所孚。圭璧亦可碎。堅貞共不渝。至今荊楚間。名與山石俱。山崩石更爛。此恨無時無。</text>
<title>深秋七日。余與二三客往遊龜逕。因乘舟泝回。觀覽際海奇巖。又捨舟而陸。直到擊毬場復飮。奏馬上樂。乘夜而還。是日也天色淸朗。海風不興。舟行望遠。俱無所礙。眞難得之勝事也。聊賦七言長句。以爲他日不忘地云。</title>,<text>咸山古稱名都會。繁華舊俗今猶在。我來蓮幕僅數日。先問何邊有勝槪。皆言此去一舍近。地位殊絶關南最。似有靈神閟眞境。晴晝時時煙霧晦。使華游賞知多少。十無一二展淸眺。此語聞來氣先驚。便戒行裝坐待曉。平明催出南郭外。細馬馱紅亦一快。行行路遠洲渚間。白沙奇巖漸可愛。崔嵬一峯名龜逕。異狀正如龜曝背。海若收波風日靜。廚人漁子相驚怪。帟幕華筵張上頭。繁絃急管凌高秋。俯瞰島嶼有無中。東望一碧乾坤浮。析木扶桑定何許。眼力易窮無由覩。心神怳惚難久留。醉後乘舟恣洄泝。回看壁面橫半天。却訝來自行雲邊。錦石槎牙眩五色。長如匹練圓如錢。幾經風浪相吐呑。千丈尙帶波濤痕。土人喧道馬巖奇。形勢與之難弟昆。下有三竇深幾尺。船上遠見如窪尊。一柱當前高欲摧。臣鼇首戴蓬壺蹲。篙師奮棹疾如羽。登仙馭風非虛語。歌兒解唱壬戌秋。淸音嫋嫋潛蛟舞。赤壁羈游不足誇。我今已荷君恩多。翩翩騎從沙頭候。畫角聲高山日斜。導我行循水西滸。云是聖祖擊毬處。龍騰虎躩今寂寂。緬懷英威毛髮豎。復登高頂試游目。無限大野皆禾黍。楚地雲夢謾空闊。到此益知天所府。同來亦有二三客。歎息奇觀難再得。此日此景還此人。天遣吾公留勝跡。我笑不答心自閑。酒酣樂極還旆促。馬前轟轟衆樂作。紅裙翠袖肩相拍。嫌他新月少光輝。火城照耀亘阡陌。攔街觀賞起老稚。歸來直到疏鐘發。腐儒元自任疏散。安石風流未曾慣。偶然乘興聊戲耳。傍人莫作冶遊看。</text>
<title>呈素簇二幅于石陽。要得梅竹各一。而全篇以梅爲主。以石陽難於作梅故也。</title>,<text>蕭郞善畫竹。雪村工畫梅。二者各殊絶。兼之信難哉。人言石陽老。足繼蕭郞後。我昔獲見瀟湘萬竿圖。方信筆力無今古。但恨雪村難可作。千載寂莫西湖春。非公莫可傳此迹。胡不一掃驚世人。有時戲作水墨姿。人或少之公自若。龍城通判具眼者。言公畫梅優於竹。邀我西齋指壁上。滿室風煙障猶濕。不圖關山嚴沍天。復對江南氷玉肌。老幹側倒勢屈強。橫楂半亞開垂垂。倒梅 瓊葩不受積雪欺。雪梅 暗香疑聞明月時。月梅 最是風枝十分奇。鬚鬚蕊蕊皆天機。風梅 二老手法俱在此。雄跨百祀非公誰。借問吳侯何處得。侯言與公相知久。畫竹固未易。畫梅良太苦。畫成若自然。畫時多費巧。以此公不喜。衆人誰敢要。幸我相逢塞垣外。日日連床無箇事。求之旣用誠。適會公有意。自得四幅後。使人忘飢渴。我聞此言重歎息。回首向公膝更屈。我欲有一言。未知公聽否。良工不深藏。交道無新舊。羅浮村大庾嶺。夢裏梅花春正好。煩公揮洒配新梢。竹也 留作人間傳後寶。</text>
<title>贈別李重卿寧邊之行</title>,<text>去年之春君北征。訪我驛路披榛荊。今年我在京洛間。嗟君又作西陲行。問君何事長征役。君笑不答我心惻。憶曾同爲靑瑣臣。多君貌癯腸如石。中間阻闊閱寒暑。始信松篁異凡木。嶺海江潭且不辭。銅章屈宰良非辱。此府從古稱雄大。繭絲保障須人英。簿書禮數徒困君。君自泂然氷壺淸。匹馬今朝促歸鞭。離魂不散西郊煙。關道山川舊風景。佳人亦解靑油仙。歎我還同羝觸藩。羨君此去如鵬騫。得聞太白饒靈草。無惜刀圭及此老。</text>
<title>龍灣行</title>,<text>角聲咿咿門早開。平明軍吏喚相催。偏裨次第問安回。須臾復道通判來。盤中百味懶下筯。華堂綺席無纖埃。村夫望若天上仙。階下咫尺誰敢前。簿書揮盡頃刻間。人散廣庭淸晝閑。飛花語燕如矜嬌。風吹柳絲輕煙搖。膝有鳴琴樽有酒。誰爲和之誰爲侑。沈吟獨坐日已曛。春夜漫漫堪白首。</text>
<title>遊千佛山</title>,<text>千佛之山雄且秀。煥若蓮花揷晴昊。北連長白西薛罕。初秋七月霜飛早。咸州形勝此第一。我在洛中聞已熟。書記經年困戎行。百里渺如三千隔。魏侯平生生長斯。見我一日言及之。便覺淸興席上生。連鑣不憚山水危。此時郊原未赤葉。怪底林巒彩圖出。黃昏暫投蕭寺宿。淸曉呼僧理飛錫。穿崖越壑行竛竮。回溪曲曲鳴寒玉。洞簫吹徹洞天雲。淸歌振谷山靈泣。蒲團小酌隨處陳。最愛懸瀑垂天紳。雪花瓊屑散靑壁。令人對此澄心神。白嶽庵高何爽快。山開一面東南大。俯看滄海小若杯。群峯點點如歷塊。却恨塵緣未盡除。三竿落照催藍輿。五步回頭九步立。紅樹碧松如惜別。同來數子長歎久。勸我題詩要傳後。他時如記此日遊。歲在靑蛇斗指酉。</text>
<title>送李伯胤以御史赴北關</title>,<text>去年三月潼關沒。潼關之民無一脫。賊壕去我八十里。健馬日夕可隳突。河邊列障如裂瓦。東撑西傾勢難遏。主將決計期一掃。陰風北來隨回鶻。自古戎狄有餘狡。居然不免遣人獲。北師氣勁素輕胡。從此望塵股已慄。至尊深懷根本憂。咨之廟堂無長策。飛書七路徵健兒。龍武新軍亦爲缺。驛騎輸將武庫兵。雲帆轉盡關東粟。千載少似廉頗將。豈識軍中有苦樂。上曰嗟乎吾赤子。炎潦積雪長荷戟。誰能爲我奉明命。簡閱慰撫如在目。吏部精簡屬吾侯。利器要當試盤錯。繡斧朝從紫霄下。飛蓋暮拂黃沙磧。河上三軍爭拭目。玉壘旌旗應變色。貪饕解印藩落驚。強寇聞之亦歎服。男兒本自重遠遊。此去添得胸襟豁。大野敻邈群山獰。邊雲曼曼塞日赤。遙知元帥臺上春。瓊枝玉樹眼成碧。自恨孤蹤鴻失侶。有時出門無所適。名都舊遊今寂莫。江柳汀蘭夢中綠。君行儻過萬歲橋。爲報風光渾似昨。</text>
<title>次平壤行 顧天使韻</title>,<text>箕都形勝西關脊。萬室鱗鱗連九陌。宏規大起經千年。增麗崇華非一夕。泰運之極否將來。扶桑一帆奇釁開。浿水城池失金湯。浮碧練光隨灰埃。魯門何人策馬殿。齊壘未見桴鼓援。帝曰朝鮮吾屬國。唯知禮義不習戰。將軍汝往靜妖塵。免使衣裳爲介鱗。大纛高牙提督府。將軍受命思捐身。吳楚健兒蜂蝟集。遼陽突騎風火急。掩耳無及疾雷聲。誰道師行日三十。齊呼肉薄半死生。電掃頃刻膚功成。從此東民樂按堵。詞人亦解歌洗兵。宅有新屋倉有積。糜粉酬恩且不避。使華雙節此經過。曾是王師血戰地。當時風雨豺虎場。湖山淨潤嬌春陽。草間應有未收骨。酹酒招魂增感傷。淸文動玉思更苦。信知詩壇有盟主。吾儕何幸覩光儀。勝事猶堪耀東土。但願上聖撫萬族。偏邦永徼無疆福。江頭蒲柳今正綠。野老不作呑聲哭。</text>
<title>次崔副使蔥秀山記游</title>,<text>仙輧自帝鄕。薄遊海東陽。海東饒佳麗。隨處足尋芳。寶山之西境淸絶。山高去天無五尺。兩峯却立勢最奇。何年削出春蔥碧。人世囂塵不曾到。定有眞仙鍊金液。回溪曲曲繞林麓。宛見崇山三十六。穿崖溜壑聲琅琅。驟雨不待雲氣簇。緬想名山誰改之。董公風彩驚當時。玉樓夢罷今百載。東人爭傳幼婦辭。西關多少好亭臺。向來兵火皆傾頹。始知天公令鬼守。龜趺獨免爲秦灰。高文峭壁與之共。嵬嵬模索一讀眞。奇哉淸賞久寂寥。我公何暮來。山靈解動色。水怪潛消災。登覽屬春晴。四望豁氛埃。摩尼照濁泥。下蔡已風靡。白雪敢攀和。詩成當一嗤。</text>
<title>挽外兄妻金氏</title>,<text>從兄承重吾外宗。家聲遠自文忠公。少年擇對無可意。天與孺人婦道隆。孺人許嫁纔納幣。吾兄先在哀疚中。草土軀命不可期。阿翁改圖諸姑疑。正色溫言確不移。聞者嘖嘖驚且悲。三載于歸合兩好。人言此事神扶持。如何賦命多險艱。郞今四十無一官。孺人蠶績供祀養。身上未免衣裳單。生兒輒亡尙餘五。大者覓栗少呼乳。一朝微痾竟不起。天乎漠漠誠難恃。世間何限享壽福。誰之不如而至此。廣津之南山麓佳。夫家祖考葬於是。吾聞厚德終食報。香火春秋定不墜。向風長慟寫短幅。留作張林碑上記。</text>
<title>驪州道中</title>,<text>三月一日天大風。黃埃蓬勃迷西東。羸驂却立鞭不前。有似身在回波中。杏花消息尙寂寥。飛廉叫怒太悤悤。至今餘寒薄陽和。平分四序還非公。玄機衮衮誰主張。我欲問之無極翁。</text>
<title>次梁監軍遊漢江</title>,<text>漢江形勝國都南。幾經仙侶駐雲驂。乘槎使者香案史。汪洋學海胸中涵。組練三千 一作東來組練 募荊楚。皇華暇日臨芳渚。楊劉去來今閱年。誰道丹霄遠下土。鳳凰爭覩帀歡聲。猩袍日照波底明。湖山增秀景增麗。近郭斗覺生 一作移 蓬瀛。樂奏妖童蹋筵舞。潮落歸帆逗遙浦。何須此江變蒲萄。四座自足沾鸚鵡。瑤池往事涉虛無。集賢夜宴空作圖。爭使三韓方丈外。華風發暢人氣蘇。賤子猥陪多儀享。不妨逢場罄心賞。方今聖明新化流。肯使鯨鯢漏天網。欲補涓埃柰老何。平生此意恐蹉跎。淸詩莊讀膝更屈。下俚愧和陽春歌。</text>
<title>送李重卿以水路朝京</title>,<text>渤海茫茫天地浮。其西禹貢之靑州。南走金陵北幽燕。水道萬里三韓連。麗家昔時通使价。行者失操多狼狽。圃隱先生獨勇往。至今大節人皆仰。李侯平生有定力。體不勝衣腸似石。妙齡靑雲第一流。中間天驥隨氂牛。遼陽沒後冠蓋絶。執玉禮缺趨聖節。二百年來還此路。人情怖悸無今古。滿庭貂瑱足才豪。誰將太山輕鴻毛。擇簡三四公始當。有如頹波止巨防。疾風方識勁草姿。升之亞卿彰恩私。雲帆指日駕滄溟。約束陽侯驅百靈。右有豺虎左蛟鰐。公能視之猶平陸。日月出沒其中央。張騫天河何足方。高秋東岳想玉堞。霽雪西山拜閶闔。密邇玉几跪陳辭。吾王赤心天子知。吳公在前公在後。華夏嘖嘖不容口。圃隱遺躅追庶幾。吾儕得之有光輝。我識愷悌神所勞。關心離別令人老。安得壯士淸邊疆。三叉古道如康莊。公歸更不由海航。</text>
<title>龍梭</title>,<text>雷澤之陂深幾許。洪漣合沓成盤渦。中涵水怪盈萬族。鱨鯋鱣鮪蛟黿鼉。陶家少年氣頗豪。擧網得魚其魚何。非介非鱗亦非貝。細看恰似機中梭。波濤不合著此物。靈源無乃通天河。織女遺却鮫人藏。來掛壁上驚隣婆。須臾棟梁鬐鬣動。雷公雨師煩撝呵。雨收雲散不知處。茫茫太空誰能羅。吾聞龍性神不測。爲人爲馬爲蟲蛇。長房之杖呂仙梳。古來譎幻何其多。天生異才必有異。龍公用意良非他。大纛高牙八州督。此兒變化眞同科。吾將寘之眞贗間。爲爾把筆聊成歌。</text>
<title>送陳奏使月沙赴京</title>,<text>憶昔宣祖中興日。萬曆紀年之廿七。讒言罔極成貝錦。東土綱常幾泯絶。皇上忠臣氣空奮。西厓老公魄先奪。我王赤誠天地知。誰將筆舌如面訴。君侯此時官不大。詞壇早已推盟主。義取春秋文陸贄。抽肝劌目分毫縷。禹鼎新開炤魑魅。靈犀夜燃呈幽怪。緘封付與丞相行。超拜亞卿充副介。漢廷群疑果氷釋。三韓日月增光彩。從此公名益藉甚。風雲兩朝隆嘉會。邇來却掃南郭外。回首炎涼幾度改。太平無端兵又動。天子赫怒淸遼塞。小邦元自父子同。憂患共之何敢貳。群口風生競出奇。飛謀染我非偶耳。忠貞世世夷夏見。鬼神在旁寧有此。上心茹痛若寧考。直欲走辨丹陛下。惕然思想向時事。顧視滿庭無可者。十行溫綸下雲霄。雷雨忽起蛟龍蟄。明君知臣誠一揆。朝野嘖嘖更歎息。衆爲公賀公不喜。衆爲公憂公不慼。一出都門動征軒。天西驛路何迢迢。幽薊山川舊風光。華人慣識麟鳳標。況公聯翩香案仙。片辭白璧山可移。復令國勢重大呂。男兒事業當如斯。歲暮氷雪塞長途。來時洛陽花正飛。愼旃哉加飧飯。鼎司虛席待公歸。鼎司虛席公早歸。</text>
<title>杏山行</title>,<text>杏山城門朝不開。行子早起徒御催。居人皆言候騎出。候騎歸來客當發。此去西北盡胡山。其南碧海連燕關。玉京之路只一條。胡騎出沒如風飆。吾聞武皇耀威靈。大漠肅淸無王庭。又聞開元御寰宇。安遠萬里不閉戶。如何聖朝大包荒。坐令雜種恣跳梁。有似踏過眠虎尾。瞿塘太行不足比。安得猛士鎭北方。遠摭疆域邁漢唐。行旅自在如康莊。</text>
<title>次金得之蟠松篇贈李質夫</title>,<text>吾不愛定惠之花苦幽獨。又不愛湖南之地擅淸絶。最愛涸陰鄕裏兩株松。有似張許竝生差日月。草堂枏樹不可當。車輦老骨爭雄強。借問街路費嗟賞。何如丘壑保靈長。五月中藏閶闔飆。窮冬時吼瞿塘濤。鐵幹寧許螻蟻容。香葉端宜鸞鳳巢。花飄金粉惜不摘。精耀白犬誰敢掘。憶昔西遊駐其下。回枝交錯遮風雪。龜蒙不復倩道人。漆園安得誇大春。君家先祖廊廟材。直道行世招身災。故種二松蟠其柯。年深磊砢眞奇哉。想當辛勤封植時。誰期作此龍虎姿。看君不失歲寒操。垂訓未必銘鼎彝。至今魂夢空追從。眼靑金侯詩卷中。松兮松兮爾之性甚正直。輪囷於外全其躬。使我爲木當爲松。爲松不爲落落長松兮爲蟠松。</text>
<title>金將軍歌</title>,<text>寶蓋之山雄且奇。環擁鐵州勢盤礴。淑氣往往鍾人豪。崔萬戶來一寂寂。將軍繼出風骨仍。身長八尺射洞鐵。密昌相公按關東。偶然識拔稠廣中。歷試內外無不辦。利器盤根會當遇。黃馬之年月建巳。建酋屈強窺中土。我國隔一衣帶水。西門旁近須用武。宣城地大人且繁。故遣將軍兼理劇。是時天子大徵兵。我軍一萬期協力。問誰爲元帥。晉山姜大夫。上台之孫尙書子。黑頭二品榮寵殊。問誰爲其副。關西節度龍岡種。拔擢偏紆兩朝恩。官躋輔國威名重。幕下從事盛文武。中軍偏裨多才勇。中營定州牧。慣誦黃石方。右營順天倅。妙技稱穿楊。將軍領左營。隱然強寇敵。外貌談論人所同。誰識將軍腸鐵石。天朝名將劉與喬。經略命摠東路師。二月飛書催渡江。要與大軍掎角之。牛毛嶺深河寨。胡地山川險易誰得知。天兵見可不可停。疾走正落狡虜計。倏忽平原風雨集。飛蛾烈焰肉餒虎。大都督遊擊府。遼陽突騎西蜀步。煙消電滅歸何處。將軍麾下只三千。屹立不動如山嶽。四圍列戰格。炮火飛霹靂。回頭不見中營兵。但見胡馬簇簇如雲屯。不見右營來助戰。但見土崩波坼頃刻無餘存。遙望元帥旗。飄搖山上顚。將軍大呼何曾聞。將軍到此無奈何。瞋目膽欲裂。平生石入弓。利鏃攢霜雪。一發再發至十數。旁疊四五無虛控。矢盡絃斷氣益奮。腰間躍出靑蛇動。隻手橫流詎可障。松摧竹折天無語。向來頭角競矜誇。今日低回作何擧。投槍釋甲猶恐後。金貂牙纛誰家物。世臣不足恃。名聲盡虛耳。健兒好身手。被驅如牛羊。群胡血洗箭。踊躍過所望。不有將軍死。擧國無男子。不有將軍死。綱常竟墮地。不有將軍死。虜氣不少挫。不有將軍死。群疑釋不得。吾邦事可白。後世辱可雪。烈士憤可攄。三軍義可鼓。將軍一死重泰山。上不負所知。下不負所賦。先軫面如生。矮張槊猶握。是知鬱結氣。萬古同一轍。胡中亦相謂。如此將軍復有幾。將軍妻子在宣城。玉札丁寧護行李。立祠西州臨大道。剛使華人聳聽視。褒贈大司馬。紀實太史氏。流芳不待附靑雲。相公始終良獨勤。作傳托李翰。求詩遍朝紳。非關事張大。聊以慰忠魂。百歲聞聲尙感歎。況我過逢僅閱月。爲君慷慨歌一曲。悲風北來吹毛髮。</text>
