<title>訪友</title>,<text>黃昏市聲絶。驅馬渡寒川。明月隱高樹。幽人應未眠。</text>
<title>驪江。寄景淵。</title>,<text>仙舟杳如夢。別來方憶君。上方燈欲盡。江雨夜偏聞。</text>
<title>庚辰驪江紀行 三首</title>,<text>舟子語夜分。峽口風欲起。繫纜且莫輕。恐下前灘水。江上是誰居。茅簷照紅葉。我欲一登之。歸舟飛鳥疾。烟裡一舂鋤。飛鳴過我去。窺魚欲何之。紅蓼花深處。</text>
<title>題曆書</title>,<text>看罷庚辰曆。渠今底事成。平生歲暮感。寒雨滴殘更。</text>
<title>題湖堂</title>,<text>遠樹秋雲暝。長江旅棹迷。一尊荷葉裡。聊復醉如泥。</text>
<title>湖堂契軸</title>,<text>對月頻呼酒。携琴幾上樓。還慙國士遇。江樹九回秋。</text>
<title>題畫屛</title>,<text>亂峽雲初合。空江雪正霏。簑衣釣舡客。遙指楚鄕歸。</text>
<title>登妙香山</title>,<text>蘭若同僧宿。東登萬丈峯。風雲迷下界。落日倚長松。</text>
<title>海隱巖</title>,<text>天有海隱巖。何人最先至。白𩿨相與言。世外荷衣子。</text>
<title>亂玉屛</title>,<text>千尺亂玉屛。削爲滄海骨。獨去任悠悠。天風吹兩腋。</text>
<title>紫薇臺</title>,<text>夷夏三千里。中間碧海遙。斜陽紫薇畔。笙鶴可相招。</text>
<title>赤城巖</title>,<text>赤城醉碧桃。三山歸意早。孤槎疾若飛。萬里長風好。</text>
<title>夢金島</title>,<text>蒼蒼夢金巖。世說蓬萊島。早晩駕石梁。狂歌拾瑤草。</text>
<title>蔓香</title>,<text>海岸何須席。時時坐蔓香。憑高一長嘯。烟水更蒼茫。</text>
<title>泛槎</title>,<text>仙査泛蒼海。遙指白雲裏。隨潮任所之。不畏長風起。</text>
<title>古廟 以上八首。在長淵。丙戌淸和。遊夢金島作。</title>,<text>萍跡隨風轉。來遊古廟西。亂山殘月夜。深樹子䂓啼。</text>
<title>山中卽事 二首</title>,<text>脩篁幾百竿。飛瀑三千尺。山客期不來。林亭閑一局。亂嶂日初上。寒溪林木稀。應有翠微寺。夜深僧獨歸。</text>
<title>送別</title>,<text>古戍凍雲暝。空江殘雪明。殷勤一盃酒。此日送君行。</text>
<title>古意</title>,<text>京口落花後。塞城佳信稀。憶君無限淚。春盡未言歸。</text>
<title>上同</title>,<text>碧海蓬萊島。連宵鶴夢長。臨分無所贈。留却一封香。</text>
<title>題扶餘吏隱庵 庵。卽前太守洪可臣所搆也。</title>,<text>吏隱庵誰紀。扁舟更使君。三更晴月落。可與白𩿨言。附權灝元次韻 名文海凈舍臨無地。名編舊使君。使君何處去。魚鳥亦無言。</text>
<title>玉堂書示李正言伯生 名純仁</title>,<text>與子相離久。那知作諫官。孤潭滿峽雨。昨夜暗西灘。</text>
<title>寒食有感</title>,<text>洛陽車馬曉紛紛。滿載茶香出郭門。古木荒原寒食節。樵蘓不識信陵君。</text>
<title>濟川亭送人</title>,<text>年年惜別此江頭。半是新知半舊遊。無限浮生催白髮。只緣天際送孤舟。</text>
<title>題天安蓮亭</title>,<text>曲欄低水曉烟生。南院村燈隔樹明。何處亂山殘月下。子䂓啼盡未歸情。</text>
<title>題和順縣樓</title>,<text>楚鄕凉雨夜來多。九月行人苦憶家。縱有淸尊無舊侶。仲宣樓上對黃花。</text>
<title>錦山南亭病梨</title>,<text>惆悵南亭一樹梨。病心傷蠧半無枝。春來不見花如雪。明月中宵怨子䂓。</text>
<title>次荷谷許美叔早梅韵</title>,<text>近水寒香絶點塵。石橋南畔一枝新。可憐雪月爭輝處。桃李紛紛不敢春。</text>
<title>禁直聞新鶯</title>,<text>宮雲初散禁林淸。夢覺流鶯第一聲。記得江南去年路。滿堤烟柳聽分明。</text>
<title>謝柳村 洪宗祿 寄贈盆竹</title>,<text>䕤州伐後苔應合。天竺秋深粉未彫。分與小窓來宴坐。隔簾寒雨聽蕭蕭。</text>
<title>白沙汀 四首</title>,<text>萬古長沙第一峰。銀濤洗出玉芙蓉。斜陽獨倚靑藜杖。欲喚安期杳莫從。策馬蕭條出海西。碧波千頃暮天低。吟經十里松陰下。落盡殘花恠鳥啼。宿雲初散白沙汀。芝盖相逢眼盡靑。喚取香醪成小醉。海棠花外海冥冥。過盡幽林踏暝雲。白沙西路指禪門。靈風捲雨香爐嶂。流却春潮處處聞。此首。次金沙寺壁上韻。</text>
<title>次南東臯 彦經 韵 三首</title>,<text>紛紛俗士眼昏昏。開出臨池妙莫言。欲聞當時眞造化。落花飛絮本無痕。右懷素帖曾踏天王嵐翠昏。勝遊如夢已忘言。三更玉笛吹寥廓。湖嶺蒼蒼月一痕。右感舊遊拾盡江蘺水霧昏。此心還與白𩿨言。春來無限相思淚。滴在羅衣定幾痕。右思美人</text>
<title>送李質夫</title>,<text>貝藪蒼蒼秋夜凉。孤舟一宿旅魂傷。明朝更有東臺別。烟雨那堪送故鄕。</text>
<title>松都。次崔舍人 斯立 韻。</title>,<text>平郊漠漠乳烏飛。三月棲棲客未歸。惆悵石橋殘照外。柳花依舊舍人非。</text>
<title>題淸風寒碧樓</title>,<text>蘋花古渡晩生愁。北望京華上小樓。海島前年曾駐節。湖山此日更逢秋。</text>
<title>在湖堂寄友人</title>,<text>津人昨夜爭傳說。薄暮仙舟向此歸。無限春風不相見。江花野綠政依依。</text>
<title>暗行御史行到用安驛。寄堂弟尙古。</title>,<text>繡衣含命紫薇郞。行到郵亭感念長。咫尺舊遊如萬里。八松凉月夜蒼蒼。八松。卽公少時與尙古。同遊地。</text>
<title>寄西坰柳吏部晦夫</title>,<text>坰老入秋無信息。想持謾刺說人情。雀羅門外逢今雨。猶喜蕭蕭打葉聲。</text>
<title>謝東村洪副學 仁慶 叔主送琴村</title>,<text>移疾今辭玉署官。滿尊桑落猶堪酌。多情贈我三尺桐。擬聽陽和郢中曲。</text>
<title>賀柳敬承 煕緖 登司馬</title>,<text>江南草綠鶯初語。才子承恩馬似飛。且待明春題鴈塔。桂花香露濕宮衣。</text>
<title>留別韓石峯濩</title>,<text>白馬銀鞍遠遠來。渭城新柳故人盃。臨溪相送夕陽裡。極目歸程離恨催。</text>
<title>松京路中寄愼經歷</title>,<text>路出關西春欲暮。舊京烟樹望中微。主人曾是同襟韻。應洗芳尊待我歸。</text>
<title>終南上山臺。醉贈金大老。百齡</title>,<text>江海迢迢故舊稀。滿城花柳正芬菲。三年無限相思意。今日春山盡醉歸。</text>
<title>遊東湖</title>,<text>明虛館裏初中酒。漁市橋頭暮上舟。酩酊不知村路遠。傍人爭道海仙遊。</text>
<title>東行舟中作</title>,<text>六尺匡床一爐火。坐來安穩卧便宜。欲知隨處君恩重。須取江行滿篋詩。</text>
<title>遊三角山</title>,<text>三峯勝處武陵溪。古木寒烟徑自迷。却悔漁郞尋壑裏。桃花不復種山蹊。</text>
<title>中興寺</title>,<text>寺樓淸磬夜香初。明月寒山萬木踈。橋下雪溪聲政小。栖鴉啼了古城西。</text>
<title>寄友生</title>,<text>偶値林僧問舊遊。愁邊况復是淸秋。知君睡起尋詩處。明月殘鍾古石樓。</text>
<title>贈山人</title>,<text>郊外逢僧坐晩莎。白巖歸路亂山多。江南物候春猶冷。野寺叢梅未作花。</text>
<title>次僧軸舊韵上伯氏</title>,<text>千里書來韻帶莎。憶留僧卷感懷多。今宵聽盡彭城雨。鬂有新霜眼有花。</text>
<title>題默上人軸</title>,<text>玉署含香問幾年。柳邊歸路尙依然。今宵遠作西林夢。燈火禪房亦好緣。</text>
<title>重題</title>,<text>踏雪同遊已十年。妙香山色記蒼然。新秋東郭重相見。方信林僧有舊緣。</text>
<title>僧軸。次高而順 敬命 韻。</title>,<text>不是尋常不是奇。靜中眞味幾人知。煩渠會得西來意。莫覔荷衣一首詩。附霽峯原韻路入招提步步奇。洞天佳處已心知。道人不用求吾語。暮靄朝嵐是好詩。</text>
<title>題鑑上人軸</title>,<text>十年歸計負雲山。更着塵蹤玉府間。會與高僧同結社。一燈長照本來顔。</text>
<title>題性明軸</title>,<text>暝雲和雨暗終南。江寺僧來盡日談。歲晩相從知有約。桂林東畔數間庵。桂林。卽先壠。</text>
<title>又題</title>,<text>覊襟長向北風開。故國歸心日日催。花發欲尋蕭寺勝。寺邊滄海看如盃。</text>
<title>題僧軸</title>,<text>金門已作紅塵客。海郡新逢碧眼僧。咫尺雲林歸未得。此君樓上幾時登。</text>
<title>題義宗軸</title>,<text>羅代名藍數百間。半空金碧倚晴巒。寒溪度盡秋雲暗。時見老僧相對閑。</text>
<title>重題</title>,<text>海山何處獨居廬。軸裡依然十載書。秋盡蠻鄕消息斷。夕陽愁思爲傳渠。</text>
<title>題江華蕭寺</title>,<text>荷衣晩濕溟波雨。玉節初停島寺扉。聽盡微鍾眠不得。舊山花木遠依依。</text>
<title>贈山人</title>,<text>閑園秋盡小階平。紅葉蕭蕭過雨聲。共策蹇驢千佛路。暝鴉翻樹少人行。</text>
<title>題江寺</title>,<text>秋雨連江客未歸。夜深燈火隔林微。諸僧相見不相識。說到前遊太半非。</text>
<title>題上人軸</title>,<text>白玉層峯步步危。憶曾瞪睡早秋時。逢僧忽起前遊興。烟外微鍾又入詩。</text>
<title>題水澄軸。仍寄高而順。</title>,<text>錦城秋晩水澄澄。歧路相逢十載僧。渠歸爲報苔軒道。孤負巴山夜雨燈。苔軒。高霽峯舊號。附高霽峯次韻金風玉露向來澄。山似天台絶粒僧。想見海淸無蜃氣。日輪低浸盪紅燈。荷衣以御史將入邊山。故末句詩意如此。</text>
<title>蕭寺遣懷</title>,<text>海畔招提獨夜情。月林何處子䂓聲。家山政在秦天末。孤負看花載酒行。</text>
<title>厚陵</title>,<text>歸帆未及掛西洋。薄暮隨緣駐寶坊。海雨滿山花盡發。舊陵何路拜先王。</text>
<title>謝宗室義城都正寄送葡萄</title>,<text>西竺根移公子宅。明珠浥露幾低垂。今朝却荷筠籠贈。政是幽人睡足時。</text>
<title>三淸洞。書示韓柳川益之。</title>,<text>北城殘照過高舂。行盡蒼苔倚赤松。此日相隨無限意。淡烟踈雨白蓮峯。附柳川次韻華岳烟沉急暮舂。一尊傾盡倚長松。山花滿眼從遊好。忘却斜陽在遠峯。</text>
<title>寓思</title>,<text>美人去歲一爲別。紅樹離亭烟起時。落盡梅花今不見。滿橋明月㝡相思。</text>
<title>寄友</title>,<text>紅葉三山客再遊。石橋依舊桂花秋。殘鍾落月人何處。獨對林僧愁倚樓。</text>
<title>琴翁亭。次圃隱韻。</title>,<text>曾繫仙舟過此江。主人終夜話晴窓。今來惆悵不相見。鴉噪秋烟古柳雙。</text>
<title>冬嶺秀孤松 二首</title>,<text>最愛亭亭嶺上松。獨將勁節保深冬。回看天地風霜緊。岸柳汀蒲已失容。百卉俱凋雪作風。童童唯見一靑松。勁節高標誰得似。採薇千古首陽峯。</text>
<title>長潭送白大鵬</title>,<text>秋盡荒城天雨霜。菊花寥落過重陽。傷心一病臨邛令。孤負離亭勸酒觴。</text>
<title>叢石臺</title>,<text>叢石孤標波浪中。白鷗飛盡海雲空。仙郞此日遊何處。我欲揚帆萬里風。</text>
<title>海門巖</title>,<text>何人驅石駕滄浪。路斷西歸更渺茫。徙倚老松凝望久。瘴雲高捲海天長。</text>
<title>送崔弟汝欽歸關東</title>,<text>關東隨處好樓臺。送爾還孤泛菊杯。怊悵荊花搖落日。病中懷抱政難裁。</text>
<title>驪江紀行</title>,<text>簪花浣紗此溪女。半醉鳴鞭何處郞。碧烟微微掩村逕。紅實離離垂野棠。</text>
<title>過沙灘有感</title>,<text>沙灘亭子爾長在。䆠遊七年今始歸。再拜先丘知不遠。夕陽東望淚頻揮。</text>
<title>送朴監司 漸 還朝</title>,<text>君北之朝我爲遷。一盃相送此離筵。沙汀春暮海棠雨。獨對芳尊應悵然。</text>
<title>平山深草里族叔亭子</title>,<text>瘴氣茫茫秋日斜。夕風初起海生波。滿盤銀縷滿尊酒。忘却歸程天一涯。</text>
<title>沃川途中</title>,<text>野菊香多木葉黃。異鄕風雨近重陽。年年客裡逢秋盡。孤負登高把酒觴。</text>
<title>月夜談山。書示友人。</title>,<text>伽倻舊主海雲仙。鶴背淸遊五百年。昨夜金剛無限景。月明談罷禁城邊。</text>
<title>寄友人</title>,<text>薄暮遙林暝鳥歸。滿山晴月市聲稀。平生知己無多子。采采芳華獨掩扉。</text>
<title>重湖亭。和鵝溪韻。</title>,<text>𦄁紅着綠謝春事。恕草東郊處處多。雨歇江城風日好。滿汀垂柳已藏鴉。附鵝溪原韻烟橫銅雀夕陽盡。花落廣陵春水多。雕欄尊酒不歸去。綠樹沉沉栖暝鴉。</text>
<title>邀月樓。次崔孤竹 慶昌 韻。</title>,<text>四月秦川鶯語淸。畫欄東畔綉簾明。冷冷半夜相思曲。彈到琴心恨又生。附崔慶昌韻玉檻秋來露氣淸。水晶簾畔桂華明。鸞驂不至銀橋斷。惆悵仙郞白髮生。</text>
<title>題志源軸</title>,<text>金鑾殿上含香客。薝蔔林中禮佛人。忽謾相逢還作別。海雲秋日暗傷神。附李五峯 好閔 追次馬山客舍看僧軸。太古今爲見化人。蕭瑟尊前不堪醉。珠璣猶在賞精神。馬山。藍浦縣號。</text>
<title>洪州小樓。書贈歌妓鸚鵡。</title>,<text>烟銷睡鴨香燈暗。葉落荒城海氣秋。聽盡一聲鸚鵡曲。碧欄霜月意悠悠。附朴寒泉 慶新 追次羅衣零落香猶襲。舊曲分明鬂已秋。三十年前推獨步。爲言今日夢悠悠。附副體察使韓柳川追次傷心鸚鵡香魂散。痛哭荷衣榟木秋。唯有寒泉方落拓。十三年跡捴悠悠。</text>
<title>贈孫天安克一</title>,<text>錦水同舟已隔年。重逢不覺意茫然。綠荷風雨南池夕。更說佳期在臘天。</text>
<title>和四養沈公直 忠謙</title>,<text>仙漏微微度赤。暗風和雨滿林吹。他年會决江鄕計。應對漁樵說此時。附公直原韻淸切鑾坡近玉。埤梧不礙暑風吹。黃昏吏散重門掩。正是詞臣欲卧時。</text>
<title>柳相故宅。有栢樹。咏一絶示益之。</title>,<text>古栢蒼蒼掩畫簷。重陰幾借夕凉添。霜根更帶瑤池雨。過客無情亦淚霑。相公名灌。乙巳。以左議政。陷於非辜。于今三十有三年。得蒙復爵之命。幽寃大雪。故詩意如此。</text>
<title>用前韻</title>,<text>宮樹晴烟滿碧簷。夕陽長樂漏頻添。誰知賈傅當時涕。空向治安諫紙霑。</text>
<title>與益之談三淸之勝。復用前韻。</title>,<text>翠嶺周遭白玉簷。舊遊空復客愁添。懸知今夜西壇月。道士焚香露半霑。</text>
<title>沈修撰公直。送鶴一隻于玉堂。題桐葉以謝之。</title>,<text>淸秋蓬島夕陽遅。琪樹蕭蕭水滿池。珍重浮丘幽興遠。碧雲千里送仙姿。</text>
<title>酬許舍人美叔韻</title>,<text>聞君長作冶遊郞。仙妓笙歌擁畫堂。西省寂寥霜月冷。幾時同醉紫霞觴。附美叔原韻風流一代紫微郞。悵望層霄白玉堂。聞說三淸秋菊遍。急携仙侶醉霞觴。</text>
<title>直廬。醉示丁校理介錫。</title>,<text>海鶴單棲庭樹寒。芙蓉彫盡菊花乾。司天臺上霜空月。把酒何時與子看。</text>
<title>九歲。陪門長楮島作。</title>,<text>不盡江中小島孤。春風吹雨暗長湖。白鷺靑鳧雙泛泛。江山漠漠水墨圖。</text>
<title>十一歲。書虛庵集衣張。</title>,<text>高名半世虛庵老。風雪龍灣謫裡愁。湘水孤魂何處吊。月明楓桂楚天秋。虛庵。鄭希良號也。燕山初。登第。爲檢閱。坐戊午獄。謫義州。知甲子禍。絶迹。不知所終。</text>
<title>贈上人 扇體</title>,<text>昨見僧伽寺。殘花怨蜀禽。重逢太白洞。晴雪滿香林。遍乞千村米。回觀萬古心。幾時能出定。京口遠相尋。</text>
<title>贈妙香山人片雲</title>,<text>漠漠香山頂。遙遙一片雲。飛爲太虛影。散作亂峯紋。院靜僧同宿。林昏鶴與群。無心吾亦是。隨處獨憐君。</text>
<title>次嚴師軸上韻</title>,<text>憶在靈雲夜。千峯月欲生。澗寒微雪灑。林缺小燈明。往跡驚秋夢。新知過海城。休公倘相見。一寄遠人情。</text>
<title>神勒寺</title>,<text>麗代知名寺。西風駐客橈。江通京邑貢。窓受衆峯朝。牧老碑猶在。高禪跡已消。暮歸蘿逕細。沙雨響蕭蕭。</text>
<title>水鍾寺有感 醉夫。尹㓗號。</title>,<text>不見尋芳錄。悠悠憶醉夫。危途那忍說。舊迹只堪吁。夜月瑤琴散。春山竹院孤。狂歌寒食淚。一一洒南湖。</text>
<title>題鑑師軸</title>,<text>師在西林寺。曾參第幾禪。此心如未了。一鉢亦徒然。蠻嶺梅花早。春城月影圓。相思有遠夢。夜夜度南天。</text>
<title>題天尊軸</title>,<text>客有思鄕者。春深苦未還。眼從浮世白。衣廢舊時斑。蹔借禪房裡。平臨海島間。明朝跋馬去。何處憶仙山。</text>
<title>淵康題香林軸</title>,<text>汀沙春欲盡。幽興自相添。得酒山頹玉。揮毫墨滿縑。不厭栽花縣。頻鉤待月簾。平生吏隱字。從古幾人兼。</text>
<title>在湖堂。答柳西厓而見。西厓。以應敎鎖直。久不出湖。爲恨寄書。公作此答之。</title>,<text>人傳蓬館勝。我說野翁居。澗響疑公事。鷗飛雜吏胥。滿尊光祿酒。凉膾漢江魚。峽雨蕭蕭暮。看君昨日書。</text>
<title>題水原雲錦樓 公暗行時。到此樓。主倅洪可臣。儕輩也。不得相見。故末句意如此。</title>,<text>雲錦韓山記。看來眼忽明。綠池波政暖。紅杏雨初晴。問俗荒村遍。傷春旅恨生。霜威還自笑。孤負聽琴鳴。</text>
<title>四宜堂。書示主人崔德嶐。</title>,<text>客自南州返。蒼茫十月天。雪殘都督府。潮退錦江舡。畫角荒郊外。名亭古樹邊。盃中一餉樂。深荷主人賢。</text>
<title>丹陽峽中</title>,<text>萬古丹丘峽。三秋白露天。玆遊亦恩命。所遇卽神仙。澗學秦箏咽。猿愁蜀道懸。平生夢裡想。今日入新萹。</text>
<title>堤川客館。懷金沙潭任甫。弘敏</title>,<text>吾友沙潭子。曾爲此使君。印章苔半合。官俸鶴兼分。去後遺民愛。名高擧世聞。前溪廣長舌。千古說淸芬。</text>
<title>重到白馬江</title>,<text>憶昔登臨日。寒江白露初。天長見歸鴈。葉落數遊魚。百戰市朝變。千年形勝餘。今來徒極目。殘照更愁余。</text>
<title>松都題王鶴齡帖</title>,<text>王鶴。舊知也。相見談王氏故事。請余記題。謾草卷顚。後之同余懷者。和其意而恕其濫焉。玉樹歌聲盡。松都覇業零。臺荒猶滿月。石老舊瞻星。世變皆超忽。衣冠已杳冥。相逢遼柱鶴。跋馬吊榛荊。</text>
<title>長橋望月</title>,<text>碧落雲初散。荒郊月政明。坐聞橋下水。流作靜中聲。一夢西宮遠。三更北斗橫。孤城豈無酒。愁極未能傾。</text>
<title>題學祥軸</title>,<text>祥者來何暮。相逢慰我心。芒鞋穿萬壑。飛錫度千岑。談罷烟霞想。論經水月襟。終宵情不盡。惜別恨難任。</text>
<title>聞姪汝栗登司馬。寄贈。</title>,<text>海上吾分竹。秦中爾採蓮。那知覊䆠裡。亦有好音傳。伯氏方嚴訓。明時政渴賢。爾其知此意。吾以爾爲憐。</text>
<title>送宗長赴肅川</title>,<text>絶塞重關外。承恩五馬歸。離程殊渺渺。覊恨轉依依。莫謂音書屢。其於顔面違。他時肅寧館。會見羽觴飛。</text>
<title>兵曹稧軸</title>,<text>騎省談兵地。諸公盡勝流。卽看歸馬盛。那負合簪遊。尊酒憐晴景。烟沙對晩洲。丁寧今夕意。莫作歲寒羞。騎省當作羽扇</text>
<title>部將稧軸</title>,<text>西北胡山近。朝廷重武臣。禁兵嚴部伍。淸選卽句陳。矢石須同事。盃酒送賞春。凌烟宣繪日。休作白頭新。</text>
<title>謝安四耐居士 二首。四耐。名慶昌。字仁國。</title>,<text>爾自香山裡。今過蕯水邊。𩿨沙看折戟。松月入淸篇。旅宿春如夢。離愁日抵年。幾時東閣會。深夜聽啼鵑。不見安居士。殘春一悵然。書來香嶽寺。波暖浿江舡。獨對尊中酒。頻看月上弦。佳殊舊約在。須及落花前。佳殊祥原窟名。</text>
<title>伯氏初度日 二首</title>,<text>荷雨微香裡。池臺欲暮時。秋懷本來苦。世事不須悲。玉署曾聯直。雲林更後期。當筵祝遐壽。滿酌引深巵。吾兄初度日。政在仲秋時。常棣連枝會。慈烏反哺悲。一官那有益。百年但相期。醉待東峯月。娟娟金屈巵。</text>
<title>贈申上舍蓂秀</title>,<text>不是隱屠釣。何爲韜姓名。淸霜萬柳影。廣野一溪聲。畫角鳴村逕。芳醪慰旅情。懸知臘梅發。欵欵更相迎。</text>
<title>送友人下第還嶺南 二首</title>,<text>病來懶出郭。肯到瀼西頭。際海羣峰暝。歸舟九月秋。故人相遠別。寒月下空樓。此酒休辭醉。迢迢嶺外愁。又屈金門策。遙登鳥道盤。時時行樹杪。杳杳指雲間。客纜牽江暮。秋衣入峽寒。倚閭應計日。何以慰親顔。</text>
<title>秋懷</title>,<text>九日明朝是。開尊傍水涯。病懷餘白首。幽賞對黃花。日隱江橋暮。秋深島樹斜。一官吾不樂。隨意送年華。</text>
<title>次李伯生題朴贇別墅</title>,<text>聞君有別業。不與世情宜。亂樹連江路。踈荷護野池。睡餘常對酒。樵至亦談碁。會待還山日。相尋歲晩期。</text>
<title>淸遠香數枚呈伯舅</title>,<text>我有名香炷。曾從燕市分。蕭然置金鴨。可以掩塵氛。好近尋詩伴。還憐對月焚。孤烟淸裊裊。持與渭陽聞。</text>
<title>直廬偶吟。錄示沈修撰忠謙。</title>,<text>嚴城歸鳥盡。獨樹暮烟含。鍾徹銀臺路。凉生白苧衫。重恩慙聖主。多病懶朝參。晩歲幽棲地。迢迢錦水南。附四養次韻蓬館秋期近。宮雲雨意含。流年驚白髮。薄䆠愧靑衫。多病都無事。逃禪亦懶參。吾廬何日返。烟月漢江南。四養重題明廟國忌將迫。步前韻見志。憶昨攀號日。崦嵫暮景含。那堪數行淚。重洒十年衫。荷雨珠頻瀉。庭梧檜共參。空懷報主意。欲和舜風南。</text>
<title>又和</title>,<text>粉署連宵話。宮香與子含。愁看仙仗雨。羞着侍臣衫。寶唾千金直。喬陵萬樹參。餘哀猶昨日。垂淚對終南。</text>
<title>榴花 玉堂月課</title>,<text>萬里安榴種。何年到域中。纔經一夜雨。添得數枝紅。照眼新粧艶。當階晩色濃。還愁漸零落。日夕對芳叢。</text>
<title>問斗巖金重叔 應南 患疾</title>,<text>文園秋病渴。消息近何如。右掖緣封事。南峯阻索居。霜凋十年鬂。雨長一畦蔬。城市從今隱。能令䆠意踈。</text>
<title>直廬。示丁校理介錫。</title>,<text>鳷鵲秋憭慄。蓬萊夜寂寥。滿階虫語冷。深樹漏聲遙。不分開幽抱。無才答聖朝。淸尊君莫厭。白髮日蕭蕭。</text>
<title>李澄之內相挽</title>,<text>憶過郊扉日。因知主饋賢。秋盤山果列。野興濁醪傳。感舊嗟何及。書情涕泫然。澄之益窮拙。無以度餘年。</text>
<title>郭外。示同遊諸伴。</title>,<text>郭外曾遊地。蹇驢載酒來。柳搖池面碧。梅傍石欄開。夜雨苔猶濕。春風燕又廻。悲歡說不盡。山後夕陽催。</text>
<title>走筆題宣傳官軸</title>,<text>御仗承恩日。傳呼近瑣窓。沉機誰可敵。國士捴無雙。勝會鳴秋角。淸尊醉暮江。他年玉關道。竚見老胡降。</text>
<title>孝陵寒食 差祭時作</title>,<text>積雨連三夜。黃流浸斷蕪。衣裳開玉殿。蘋藻薦山厨。永念前王遠。深嗟此道孤。朝來寒食淚。一一洒蒼梧。</text>
<title>淸川館。忽見許美叔詩。因和之。</title>,<text>末路眞知己。今年不見公。楚江捐佩早。秦嶺望雲同。感舊詩留壁。傳神月滿空。秋風無限淚。獨洒亂山中。附荷谷元韵嶺外長沙傅。周南太史公。人無夷夏別。跡有古今同。耿耿心猶在。悠悠夢已空。還將自悲淚。一洒路歧中。附柳川追次人世如朝露。仙遊憶兩公。文章從古少。山水往時同。落月遙天曙。秋風廢院空。才難無限淚。膓斷一宵中。</text>
<title>白沙汀</title>,<text>千古何人說洞庭。名區莫過此沙汀。天浮鉅物長噓白。山走奇形未了靑。春後海棠花寂寂。月中僧磬響冷冷。佳期定在毗盧頂。蓴滑流匙酒滿甁。券外名區昔未經。故從金殿到重溟。沙汀雪暎高低白。島嶼烟凝小大靑。仙侶不歸春寂寂。瘴花初落雨冥冥。因之遠作鴒原想。彈罷桐孫午酒醒。</text>
<title>白沙汀。書示韓久庵。百謙</title>,<text>白雪毗盧最上顚。一尊高會意茫然。何人謾說天包水。此日方知水載天。活法由來奇處得。玄機元自靜中傳。逢君欲語還無語。獨立蒼松翠樾邊。</text>
<title>淵康祈雨</title>,<text>三春愁望極雲霓。刺史行香亂嶂西。但使甘膏霑一滴。不須淫雨漲千溪。桃花滿地寺鍾斷。海月轉空山鬼啼。齋罷小軒天欲曙。襲人嵐翠政凄凄。</text>
<title>漫詩。投示廣文金啓裕。</title>,<text>白沙汀畔劒鋩山。割盡愁膓苦未還。喫飽惠州身尙健。望窮秦嶺眼偏寒。狂詩遣興將何用。芳歲催人漸欲闌。從古覊懷多醉慰。任他江路雪漫漫。天恩曾許道家山。日把黃庭鍊九還。香案跋殘銀燭爛。雲屛吹徹玉簫寒。誰言誤讀因爲累。自是塵緣尙未闌。回首紫皇高拱處。鶴邊歸路細漫漫。日邊知有故鄕山。每到花時夢裡還。舊跡半隨蕉鹿改。新盟未與海𩿨寒。賈生年少空垂淚。王粲愁多獨倚闌。和了瓊琚凝望久。凍鴉翻樹暮雲漫。百金無計買靑山。賴有詩筒數往還。得酒但使楊耳熱。爲官休恨鄭氈寒。三年瘴海容華改。半菽空齋世味闌。士到窮時眞有樂。曳裾何必刺書漫。附金啓裕次韵層巒疊嶂作囚山。百里三霜尙未還。夢向丹思補拾。心從白屋軫飢寒。朔風邊雪時將晩。孤笑羣憂夜已闌。賴有淸詩含玉屑。幾回吟遣興漫漫。</text>
<title>觀獵用前韻</title>,<text>朝驅小隊度荒山。暮獵千禽躍馬還。旗颭亂風孤嶼暝。角吹邊月落梅寒。當時姓字今誰記。抵死狂豪尙未闌。傾盡一尊徙倚久。瘴江深夜雨漫漫。</text>
<title>酬金廣文觀獵詩</title>,<text>公餘暫出轅門外。際海羣巒雪未消。昭世一麾今老大。瘴江雙鬂已飄蕭。深慙衮職無毫補。敢道邊民服敎條。唯有寸心長耿耿。北瞻華盖九天遙。附金啓裕原韻平原膴膴迷殘雪。銀界蒼茫半未消。皷角聲中軍肅肅。㫌旗影裡馬蕭蕭。龍蛇有法風行令。奇正無常鬼聽條。講閱只因陰雨戒。焚田非是事逍遙。</text>
<title>寄朴松禾仲吉 慶新</title>,<text>汀洲木落海天霜。孤鴈聲中斷客膓。九日黃花秋寂歷。十年丹地意荒凉。遙聞勝侶尋詩債。同向名藍對石床。行到水窮山盡處。二靑藜杖渡斜陽。</text>
<title>贈敬差官張萬里 雲翼</title>,<text>天涯骨肉幸團圓。古驛秋風一悵然。客鬂漸因蠻瘴變。宮袍新帶寵光鮮。淸尊漲蟻隨行帳。晩菊經霜近別筵。澤畔誰憐憔悴甚。不堪還賦遠遊篇。覊愁如絮夢難圓。逢着仙槎倍惘然。一自靑冥分玦後。再看黃葉得霜鮮。悲歡怳怳空垂淚。燈火寥寥是別筵。十載持衾金殿上。晴窓點檢白雲篇。</text>
<title>白沙汀。送朴監司 漸 還朝。</title>,<text>傳香昔値北風寒。霜打重裘雪滿顔。屈指已經丁丑歲。聯床仍憶道家山。相逢瘴海情何限。共醉芳尊夜未闌。京洛故人如問我。白沙汀畔一閑官。附省庵金孝元韻北風吹雪夜生寒。尊酒相逢昔日顔。最是離情深似海。只緣交道重於山。茫茫歧路思何盡。脉脉襟期說未闌。直到忘形相爾汝。孰爲觀察孰州官。</text>
<title>龍井示二子</title>,<text>長沙舊說龍池勝。霜後登臨二子同。神物忽敎雷雨起。眞源自與海潮通。盃盤草草秋心苦。木葉蕭蕭院宇空。欲向江南傳一紙。汀洲倘有楚天鴻。</text>
<title>遊邊山</title>,<text>古木蒼藤百八盤。眞遊本不費躋攀。笙歌逈度滄溟外。霞齊飛島嶼間。幽竇雪深因太始。諸天星照近孱顔。臨風爲報羣仙道。倘乞刀圭許再看。摩天絶頂是三淸。領畧千峰下赤城。義相高臺看日落。蘇來廢寺聽潮聲。層雲繞壑難分路。仙果盈林不辨名。歸倚石欄無夢寐。佛香銷盡小燈明。</text>
<title>題萬頃聚遠亭</title>,<text>一年秋晩海天端。卧病中宵夢未安。千里驅馳王事急。百憂料理旅燈殘。遙岑月隱潮初上。古堞霜多葉盡乾。喚得官醪成小醉。竹庭虛籟曉來寒。</text>
<title>題湖南山寺</title>,<text>八月之初初出關。南來霜月幾回彎。休言客路三千里。尙戀秋風十二閑。朝掛片帆潮拍海。暝投蕭寺葉漫山。浮生到老猶形役。方信高僧傲世間。</text>
<title>次培風軒韵</title>,<text>淸漢之南第一峰。何人結搆倚天風。三巴燈火雕欄外。七澤魚龍醉眼中。詩到勝區長浩浩。瘴侵寒漲自濛濛。登臨更起仙山興。笙鶴眞遊是處通。附高霽峰原韵上盡高城又上峰。火雲千陣掃長風。軒楹飛舞靑冥外。島嶼橫陳杳靄中。落照涌金如盪潏。斷霞成綺泛空濛。登臨快瀉元龍興。鶻沒天低萬里通。</text>
<title>題瑞山培風軒</title>,<text>敗荷枯葉滿秋塘。倚柱偏驚節序忙。詩調敢居唐以上。客愁長送漢之陽。邊城寂歷殘兵住。瘴海蒼茫暮雨凉。從古遠遊男子事。異鄕何處不吾鄕。</text>
<title>丹陽島潭精舍</title>,<text>券外名區昔未經。故將征旆暫時停。潭心劒聳三山頂。峽口仙栖一草亭。回首碧雲君不見。得霜紅樹葉初零。笙歌度曲空江暝。醉後風灘亦可聽。</text>
<title>林川客軒</title>,<text>憶曾恩暇趨庭日。南奏嘉林近十年。仙佩響搖萊服戱。御爐香散壽尊前。塡街吏卒猶無恙。縱目樓臺更有緣。吟到當時便怊悵。卽今雙鬂雪飄然。</text>
<title>題白馬江樓舡</title>,<text>百戰荒城已寂寥。客來怊悵爲停橈。當年諫主人何在。伊昔銘功字半銷。霜重海山初下葉。日沉官渡晩生潮。盈尊美酒非無分。奈此逢秋兩鬂凋。附徐萬竹君受韻扶蘓王氣久寥寥。有客行春暫掇橈。丞相高名江共在。將軍一捷石應銷。叢祠小逕穿深竹。寒雨空城打晩潮。吹徹洞簫無限恨。老蛟波底淚雙凋。</text>
<title>梁園賦雪 湖堂應製居首</title>,<text>歲暮梁藩置酒尊。風流好事屬名園。登筵盡是人中勝。授簡還歸客右尊。凍雪連天瓊屑暗。䧺詞滿紙峽濤喧。可憐當日鄒枚輩。簪履紛紛不足言。</text>
<title>寄高陽舊使君黃獨石 赫</title>,<text>君是高陽舊酒徒。十年行樂半江湖。黃梅閣裏歌檀板。靑草池邊喚夕壺。杜牧遊秦驚滿座。相如入蜀問當壚。于今老大風情减。塵化朝衫雪暎鬚。</text>
<title>寄崔齋郞應久 鐵堅</title>,<text>夢隱書來歎解携。獨居齋館似招提。爲貧而仕雖云屈。傲世之情尙未低。深樹亂鶯驚客夢。落花踈雨滿庭泥。佳辰每擲奔忙裏。還悔當年淡墨題。</text>
<title>咸山院。贈安仁國。慶昌</title>,<text>七日海東淸絶地。最憐從我有安生。其身縱出篁茅店。於事寧容鴈行。貧處一冠塵每暗。讀來千卷雪常明。新篇穩展郵樓上。忘却殘陽照遠程。</text>
<title>贈四耐安居士</title>,<text>余與安生仁國。同遊妙香。十有五年。中間謁余於長淵。今聞余來覲祥原。不遠數日程來訪。舊意可見。今雨霏霏塞峽中。暫時相見未從容。萍蓬却憶長沙館。笙鶴曾參亂玉峰。往跡依依渾似夢。浮生冉冉已成翁。臨歧爲爾殷勤道。尺素因風付北鴻。</text>
<title>贈龍門上人敬玉</title>,<text>余與師有妙香之遊。又喜其能詩。引陽師碧雲語。時癸酉孟冬。書于普賢寺。一見曹溪似舊情。曙燈相對旅魂淸。三千里外飄蓬鬂。八萬峰頭掩竹扃。詩和碧雲吟渺渺。路分滄海思盈盈。從今京口寒宵夢。飛入延州訪赤城。</text>
<title>題試院稧軸</title>,<text>試院經旬忝主司。春光政在小桃枝。談天擧子非溫飽。傳鉢詞宗捴俊奇。仙洞笙歌宜共醉。薊門烟樹更添悲。浮生聚散悠悠爾。留與丹靑作後期。</text>
<title>寄題陽城閔而安 思恭 蓮堂</title>,<text>紅塵無地起樓臺。遠卜衡茅背郭開。四面雲山皆我有。一區花竹亦吾栽。回塘細雨魚爭出。虛檻移尊玉幾頹。斷送此生非外慕。任看浮世浪招灾。</text>
<title>湖西。送柳上舍晦夫之嶺南。謁退溪，蘓齋兩先生。</title>,<text>湖西覊旅傷春暮。意外心交幸見過。客路棠花何處晩。故園芳草此時多。陶山社裏吟風月。陰谷廬前廢蓼莪。此去直須勤着力。金根莫使一毫差。</text>
<title>西行途中 登第後。歸覲三和縣。</title>,<text>新正匹馬指邊歧。今日西行異昔時。仙桂一枝明主賜。蠻牋千首故人詩。天恩次骨那堪報。義贈多情祗自知。從此區區宜益勉。莫將溫飽累襟期。</text>
<title>嘲許點馬美叔 司馬會。荷谷眄關西妓楊震。後爲點馬而往。則已屬他人。</title>,<text>梨園歌吹似楊州。爭道三年一笑留。司馬壯元多好事。關西夫子舊同遊。遺金暮夜誰能却。點馬春風枉自愁。怊悵仙舟追不得。五湖烟月儘悠悠。</text>
<title>送洪渾元 汝諄 按節關東</title>,<text>洪厓仙子舊親知。鳴珮曾同拜玉墀。數口已違江上計。一年還作嶺東思。郵亭駐節秋心苦。海戍經霜木葉衰。莫向名區窮樂事。鳥言夷面半流離。</text>
<title>送具景時按節關東</title>,<text>靑春鳴佩玉堂仙。白首皇華嶺外天。世分由來非偶爾。別懷今夕倍悽然。雙㫌路逈連滄海。萬壑花明聽杜鵑。收拾風烟須老手。好憑歸鴈寄蠻牋。</text>
<title>送奏請書狀官高而順 敬命 朝天</title>,<text>秋雨多情洒別筵。蠻牋筆勢更翩翩。奇添工部遷夔日。健比東坡過嶺年。燕樹暝雲愁遠道。越娥新曲問前緣。臨歧不敢尋常贈。要看吾王正派傳。</text>
<title>送李直長逢原 名安道。退溪之孫。</title>,<text>瑤琴絃斷正聲微。俗說紛紛士學非。徒弟誰能傳嫡派。家庭猶幸托深衣。孤雲極目千山暮。舊雨空溪一夢飛。病後連宵縻禁直。不堪離思倍依依。</text>
<title>送韓益之赴鏡城</title>,<text>直北咸關萬里秋。浮生此別劇悠悠。湖山極目迷歸夢。夜雨聯床憶舊遊。淸禁不堪頻賜告。暮雲何處獨登樓。春來定有南飛鴈。倘寄音書問白頭。</text>
<title>送訥庵金叔珍赴關西幕下 金訥庵瓚。銓薦後。出佐關西幕。</title>,<text>昭代郞星薦叔珍。西京遠作幕中賓。早知良策歸時議。還惜淸秋失故人。到處樓臺淹使節。幾回簫皷泛官津。瓜期莫道周年滯。草詔如今擇近臣。</text>
<title>謝金叔珍自銀臺送香醞</title>,<text>浮生聚散悠悠爾。洛北天西悵遠違。誰料香醪從禁掖。却和春雨到荊扉。街頭柳絮因風起。簾外梨花滿眼飛。急洗雲罍成一醉。碧霄回首轉依依。</text>
<title>挽盧玉溪</title>,<text>嶺外先交太半非。云亡此日更誰依。空將正學傳靑簡。剩把高名動紫微。京洛僑居歸賵早。玉溪霜葉與魂飛。侇床只隔宮西路。寓直無由拜夕暉。</text>
<title>挽金相貴榮岳丈</title>,<text>生如寄也孰長存。五十之年忽九原。涉筆休言丞署謹。委禽還屈相公尊。苴麻泣血孤哀子。蘭茁傳芳內外孫。題送荒詞仍再拜。亂鴉深樹暝烟昏。</text>
<title>挽韓文川</title>,<text>高門擇對許孫兒。小子傾心慕令姿。言笑暫親梅發後。儀刑永隔燕來時。江鄕舊業餘荒畒。琴鶴淸風在短碑。一泊孤舟孤島曉。渚烟溪月不勝悲。</text>
<title>挽金天命母氏</title>,<text>曾過湖南雪裡村。梅軒一飯足懷恩。平生士行眞堪道。累世錢神不可論。新壠已成同穴卜。寒苫尙賴小兒存。秦京千里題哀挽。極目秋空日又曛。</text>
<title>送朴監司民獻 公。先執也。曾爲北道兵使。又作監司於其道。故詩意如此云。</title>,<text>先子論交問幾霜。彤庭一拜感懷長。古潭花落眞源逈。絶塞秋深使節忙。尊俎餘威留玉帳。謳歌新化更龍荒。公歸見說分憂重。聖主如今軫故鄕。</text>
<title>送權而遠 徵 出尹全州</title>,<text>九月長安霜葉鳴。使君初奉板輿行。銀臺舊路懸秋夢。沛邑遺民軫聖情。莫把遨頭窮樂事。但思恩遇報平生。丁寧燕寢凝香日。候我南遊數寄聲。</text>
<title>副提學崔景肅 顒，直提學朴景進 漸，尹修撰粹夫 先覺。會叙校理兄家。余與成校理士中 洛。滯直未赴。因寄之。</title>,<text>仙班優荷寵光偏。環佩俱鳴雨露邊。報主自知無寸益。挹薰猶幸近諸賢。西曹寓直憐霜菊。南郭聯珂帶夕烟。遙羡一尊成勝集。醉看銀燭照華筵。</text>
<title>贈金吏部肅夫南還</title>,<text>平生進退世誰知。如子高風亦我師。白屋好修先聖業。黃昬悵望美人期。宮城欲別臣心切。嶠雨初收馬去遅。仍憶駱峯相送地。離歌聽盡兩含悲。</text>
<title>哭一齋李先生</title>,<text>玉帛徵賢記昔年。麻衣曾惹御爐烟。功深聖學心惟一。病掩柴扉道更全。天喪斯人應有數。士迷宗旨奈無傳。茫茫湖海平生淚。洒向詩山落照邊。</text>
<title>挽止叔母氏</title>,<text>追惟庚午採蓮春。令子名高第一人。隔幔未能聞至訓。升堂曾約拜尊親。孤燈半世空垂淚。厚夜何時更向晨。賴有張林千字誄。宰山深處照貞珉。</text>
<title>掌苑署盆松三根。乃成廟所甞撫玩者也。李別坐叔主。有一詩。予於是次其韻。</title>,<text>三松遺植與雲齊。追想先王杳莫躋。翠盖慣迎雕輦至。虬枝曾傍御簾低。時危未效明堂用。老去猶憐暮雀栖。那似舊山千萬樹。雪霜寒影掩招提。</text>
<title>秋懷。次河西金麟厚韵。</title>,<text>門對三淸衆壑幽。滿林寒雨自生愁。溪喧亂石聞崩岸。日落平蕪見牧牛。嶺外親知無一字。錦南歸計在孤舟。逢秋短鬂蕭蕭暮。柱笏那堪更上樓。</text>
<title>寄斗巖金重叔</title>,<text>淸霜又打侍臣衣。驪水秋帆夢獨歸。敢進危言回聖主。自憐初計墮塵機。終宵木葉啼寒雨。一病心知掩舊扉。爲問瑤階孤鶴意。海天何日逐羣飛。玉署經旬人迹稀。一床淸話悵相違。年來只見儒冠誤。愁裏誰知世事非。鴈度遙空凉露濕。月沉秋殿夜鍾微。新居擬卜淸平下。魚鳥唯應待我歸。</text>
<title>奉恩寺。送蘓齋先生歸覲南中。</title>,<text>赴召初心爲聖明。出城還使漢山輕。三春作客斑衣廢。千里思親白髮生。江寺落梅今夕恨。驛程芳草去時情。仙舟杳杳龍門𤄃。此後何因數寄聲。</text>
<title>漫筆。寄申叔正。申拙齋湜。朝京之行。公在淵康闕。贈因追索漫筆還之。</title>,<text>浮世悠悠會面遅。野花開落瘴江枝。隨緣沙界看潮日。于役燕山滯雨時。別去謾添中歲戀。歸來猶覔老夫詩。邊譙向夕秋風起。天末停雲有所思。海門斜景欲荒荒。坐送流年一望鄕。人在世紛頭已白。瘴沉汀樹葉皆黃。何時細討觀光錄。此日遙拚贈別章。遼郡趨庭知不遠。尺書千里倘無忘。</text>
<title>送西埛柳晦夫赴歙谷</title>,<text>不擇關東守。高堂有病親。一封非所欲。衆口謾相嗔。世事皆前定。心知是故人。旅裝初入峽。秋夢獨歸秦。海樹凉蟬咽。官城暮角頻。誰言五斗折。猶作萬峰鄰。傲吏機全息。殘村稅更貧。民應眉上察。學貴靜中新。素念羞溫飽。吾徒異隱淪。丁寧披道義。迢遆隔音塵。自笑常纏疾。叨恩久草綸。荷衣會一拂。此別莫傷神。晦夫爲濟州通判。以親老陳䟽不赴。時論非之。故第二句及之。</text>
<title>贈崔上舍浚</title>,<text>宅相如君少。陽元是貴甥。高情唯酒聖。餘事以詩鳴。春雨看花發。秋堂對月明。嘯歌時共樂。肝膽幾同傾。近者違三昧。懷哉隔一城。相逢不問鴈。倘許出門迎。</text>
<title>送書狀官尹子述 承勳 朝天</title>,<text>末路稀相識。唯君卽舊要。風霜俱老大。鬂髮已飄蕭。出郭秋天冷。臨歧別恨饒。手持靑海節。班趁紫宸朝。莊岳鄕音變。秦關木葉凋。思家仍望月。何地醉香醪。</text>
<title>哀韓判校濩</title>,<text>此老風致休休。有古人氣槩。往在乙巳。枉被非罪。召還九載。位不滿德而逝。惜哉。國在齊衰日。天催耆舊亡。斯人今寂寞。小子益悲傷。遠念龍蛇會。偏逢雨雪雱。楚山兄賜玦。秦塞弟遷湘。酷禍連三載。孤臣滯一鄕。恭惟沾聖澤。得以近淸光。白髮官雖下。丹心老更長。儒林知領袖。廷論屬巖廊。壑裡舟還失。人間夢自忙。嗟余忝瓜葛。伊昔卽潘楊。夙德常傾慕。高風每激昂。西州羊氏淚。北郭謝公莊。舊事隨流水。深哀寄短章。迢迢蟹嶺路。松栢曉蒼蒼。</text>
<title>送宗叔赴海美縣</title>,<text>恭惟同出自。風韵獨超然。白屋紉蘭日。靑袍折桂年。亨衢方蕩蕩。孤鶴政翩翩。豈意連城重。還分瘴海邊。相逢雖不遠。此去最堪憐。伊昔隨宗長。如今感遇專。聯床淸夜半。斗酒落花前。每到歡娛極。渾忘秩序先。風霜仍老大。貧病又連綿。忝作金門客。悲吟石瀨濺。馬嘶秦野樹。波𤄃漢江舡。怊悵平生淚。今朝洒別筵。</text>
<title>友人來。病不相見。因寄十韵。</title>,<text>謬引金閨籍。曾叨粉署官。星霜垂老易。天地報恩難。舊計悲中夜。覊蹤㥘歲寒。張羅猶翟尉。枉駕卽蘓端。未放關心藥。因孤握手歡。檢方從我病。栽竹任君看。自古危丹轂。如今恥素餐。敢論經世事。空戀釣魚竿。桂里樵開逕。驪江雪滿灘。菟裘如得了。末契共盤桓。</text>
<title>友人見和。有鄭廣文之語。因步前韵。</title>,<text>我實無氈者。君須比冷官。湖田種秫好。城市避人難。自决唐生卜。空憐范叔寒。席叻居客右。言豈動朝端。落落新相識。悠悠舊所歡。白衣名更播。丹穴世空看。蕙草秋仍佩。琅玕夕可餐。方期親補衮。莫道願投竿。落月吳洲夜。扁舟漢水灘。塵衫會一拂。歲暮獨盤桓。</text>
<title>挽徐萬竹</title>,<text>萬竹吾相識。交遊二十年。傾尊騎省夜。覔句石門烟。朱墨長潭印。桑麻杜曲田。別來頭並白。關海月頻弦。誰謂牢愁裡。還悲訃札傳。春風吹老淚。遙洒楚些篇。</text>
<title>哭扶安叔主</title>,<text>夙昔䧺豪逈出儔。照人符采劇酋酋。三邊地遠長鳴劒。一鳥身輕早挾輈。金榜名高方騁武。玉關生入合封侯。承恩御仗人皆羡。分竹荒城主不憂。治最只期徵更急。心勞還見病相謀。羌兒未斬蓬婆塞。霜月先孤燕子樓。遇我特忘尊屬禮。開襟每說少年遊。曾憑鴈足誇仙境。幾折花枝點酒籌。歷歷情親今日盡。茫茫逆旅此生浮。一聲痛哭東郊路。衰草寒烟接素秋。</text>
<title>臨軒策士應製</title>,<text>玉帛徵賢禮未敦。幾番風雨暗乾坤。和塩久斷殷家夢。歌鳳長悲孔轍痕。今日幸逢親試士。大庭初見儼臨軒。文星交映奎躔朗。宮月將殘瑞靄昏。洒盡江湖憂國淚。策成治亂對王言。扶搖直上層霄上。溫飽曾無一念存。待詔何須金馬客。探春不數杏花園。天人董相踈千里。慷慨劉蕡黜九閽。獨有聖明圖至理。却敎蘭芷展芳根。從今衮職皆能補。山澤誰人老蓽門。</text>
<title>題碧波亭</title>,<text>沃州城外碧波亭。形勢周遭勝洞庭。舟楫遠通西浙路。天文長照老人星。橘洲霜落秋香冷。蠻市人稀海氣腥。金骨禪房思逐客。南桃鎭戍傍重溟。齊師棄甲應須戒。楚調傷心不可聽。從古望鄕山似劒。朅來持節跡如萍。邊鴻杳杳音書斷。恠雨涔涔木葉零。節物相撩頭盡白。官醪暫醉眼還靑。笳催入塞驚殘夢。鯨蹴歸潮響晩汀。深夜倚欄增耿耿。遠遊聊復續騷經。附全羅監司柳川韓浚謙追次學士何年過此亭。神遊無賴鍊黃庭。人間謾自留仙語。天上空敎耀歲星。蓬閣文章含舊態。瘴江烟雨洗餘腥。當年衣綉曾臨地。此日乘槎更泛溟。隔世音容那可覩。滿舡簫皷不堪聽。浮生到底元如夢。浪跡由來劇似萍。王事關心雙節倦。邊風吹鬂二毛零。長空渺渺層波白。極浦冥冥數島靑。千古騷人同草露。五更寒月照沙汀。尊前洒盡才難淚。擬賦招魂入楚經。附忠淸監司西埛柳根寄題荷衣曾過沃州亭。領畧風烟比洞庭。今歲柳川尋古渡。十年人事若晨星。書緘遠及求賡和。詩律偏驚洗穢腥。玉節相望分界限。錦川西注入滄溟。他鄕覊羽眞難合。碧樹淸蟬豈可聽。自笑浮名猶嚼蠟。孤生何地不漂萍。仍懷宿草儀刑隔。每憶高風涕淚零。秋後瘴雲千里黑。雨餘蓬島萬重靑。遙空漠漠鯨掀浪。落日茫茫鶴下汀。詞列三王良自幸。海天形勝夢中經。附左相一松沈喜壽追次浮世怱怱一旅亭。休論賜玦與揚庭。荷衣來是鳳凰鳥。暗室去爲箕尾星。使命難辭邊徼遠。謫居何陋海邦腥。驚心潮汐通三浙。駭目魚龍動四溟。每夕烽烟憑驛報。數村蠻笛惱人聽。應羞致富栽荊橘。只得充飢食楚萍。去國傷時顔易變。懷賢覽物淚先零。屋梁對月孤忠赤。泉路開尊兩眼靑。金骨百年留傑句。碧波千里有仙汀。未觀滕閣猶能記。形勝還如夢裡經。暗室。蘇齋舊號。</text>
<title>送李直長逢原</title>,<text>昔我過聞韶。荏苒十餘載。層峯繞縣齋。古樹蒼烟晦。居民日凋㢢。石田秋稅廢。官家例少恩。生理誰能貸。卽今得召父。夜絶花村吠。之子又告歸。餘力左右逮。豈但戱綵服。吾知意所在。去去歲云暮。霜風吹嶺背。何以慰行李。贈之碧瑤佩。</text>
<title>贈崔童子澱</title>,<text>漠漠楊花浦。靈眞播異物。魚龍不足當。乃出一明月。明月照濁世。淸光射衆目。有美崔氏兒。手裡揮健筆。一揮海波起。再揮山鬼泣。時時上酒樓。匹練橫醉墨。蘆渚下霜鴻。烟林眠野犢。五言寫秋景。萬古稱三絶。奇哉此兒也。天下不可得。兒乎玉爾成。展爾千里足。</text>
<title>鴨池聞鶴</title>,<text>有美淸隱人中仙。歲暮孤栖在水落。千春化作九臯禽。獨夜來尋舊遊跡。臨風長送不平鳴。古澗冷冷山月白。我欲因之想容姿。忽然飛歸何處得。</text>
<title>靈谷探春</title>,<text>聞道春光昨夜回。獨把孤筇入空谷。南峯日午禽語多。燒痕初看宿草綠。更有溪頭數枝梅。雪裏寒香生古木。行行隨處淡忘歸。千里鄕心歌楚曲。</text>
<title>哀崔殿中雲傅</title>,<text>溟州生漢陽死。年二十八病入髓。乙亥之歲春旣季。月生其明於是始。我時聞訃玉堂裡。天理茫茫何忍此。明朝哭君白石居。一聲長呼君不起。夫君年少抱國器。短褐明珠風韵美。平生一念古人事。末俗何曾數餘子。海客先生天下士。太玄經中探妙旨。蓬門寂寂斷客來。獨與吾君頻問字。雄詞吐出白雲氣。海客見之驚神異。關河夙昔別離久。幾折寒梅憑驛使。重逢京輦舊情親。一語相期勤道義。君王玉汝寵光多。翰苑銀臺修國史。俄然含命質華音。欲向燕山路萬里。聯床一夕慰所思。贈子丁寧好行李。李賀高文還作祟。白日潛催天上記。瑤琴從此不堪弄。怊悵知音付流水。歸帆杳杳旅魂孤。夜雨空江何所止。懸知此去故鄕山。秋鴈應無簡書至。長思君長已矣。一曲哀歌無限淚。</text>
<title>送階伯將軍出師禦新羅。應製居首。</title>,<text>凾書一啓天政臺。陰鬼夜鳴宮槐樹。紛紛時變不忍道。廟社之危眞一縷。荒郊無限送君情。撫劒相看淚如雨。憶昔先王定鼎初。基業自是金湯固。綢繆更在天未陰。榻外誰人敢余侮。堂堂國勢六百年。戰必勝之攻必取。繁華從古敵國媒。玉殿春深日歌舞。鷄林百里楚練明。大唐兵截滄溟渡。舟師昨報馬江口。陸擊初登炭峴路。邊沙漠漠羽書急。半月城孤天色暮。成忠一語悔何及。臨亂獨倚將軍武。將軍受鉞以死誓。壯士揚威如猛虎。千金買馬百金甲。叱咜奔雷有餘怒。兵家務精不務多。所貴沉機嚴部伍。存亡都在此一擧。好勇還須臨事懼。懸知勝形在目中。左揮雕戈右白羽。歸程落日照大旗。直向黃山生夕霧。轅門斬盡兩將頭。然後歸來謝明主。時危相贈唯此耳。吾爲子起歌都護。</text>
<title>黃陵廟</title>,<text>湘江春盡鷓鴣啼。遠水迷歸孤客棹。荒碑無字草芊芊。玉貌寂寂黃陵廟。貞心昔日向南雲。天外不見桃頮詔。蘭無香玉沉彩。遺恨千秋知者少。英靈飄散哭烟雨。謾托江流奏苦調。祠門丹荔冷露下。祠外蒼莓野火燒。陰陰古木落花多。藻晩蘋香人不吊。斑稀亂竹怨淚凝。雲暗九疑哀猿嘯。三更無限古今愁。楚天茫茫明月照。茜裙兒女竹枝歌。獨立芳洲魂一叫。</text>
<title>鷄黍約</title>,<text>九江才子范巨卿。汝南高士張元伯。同聲並世義分深。麗澤幾年資忠告。平生斷斷德不孤。仁里芳隣心莫逆。黃河可塞信難渝。遠地不違鷄黍約。憶曾南浦送君歸。楚水吳山何許隔。旅遊長阻一封書。別懷難堪數日惡。覊魂幾夢屋樑月。淸露再凋寒園木。江南未寄驛使梅。薄暮愁占庭樹鵲。天涯望斷信悠悠。柴戶張羅苔滿跡。無端叩罷剝啄聲。倒屐空階迎遠客。相逢氷雪舊面目。伊昔風神猶淡泊。高堂再拜鶴髮親。驚喜相將慰寂寞。烹鷄爲黍永今夕。靜對肯厭連床酌。秋天明月去年思。夜雨寒燈今日樂。一樽談笑眼俱靑。千里關河頭盡白。成蹊君已笑桃李。後彫我且懷松栢。如今不負有若是。末契相親期永托。披襟終夜照肝膽。主客忘形歡意極。留君故縶彼白駒。食我靑靑塲裡藿。君不見飜雲覆雨九疑峯。多少黃金能厚薄。</text>
<title>送松江鄭澈按節湖南 臨汀。松江一號。此贈在己丑以前。</title>,<text>行出古人。才高當世。有美臨汀翁。伊余何幸忝交際。平生直道本不撓。彼哉紛紛趨俗勢。邇來城市多風塵。孤鶴遠向層霄唳。玉皇贈以玉節歸。歸路萬里連荒裔。相逢忽謾又相別。日暮江頭採蘭蕙。之子好去矣。草玄之門從此閉。</text>
<title>鷓鴣天 麥秋詞</title>,<text>野隴緣山一望長。盈塲宿麥遠茫茫。風吹夕浪連村漲。雨過平田幾處黃。秋大熟歲占祥。一家猶得免飢荒。丁寧爲報鄰翁道。社酒成來幸共甞。</text>
<title>念奴嬌 北窓淸風</title>,<text>夜半誰移澤裏山。且看神州沈陸。歸來獨卧北窓下。猶是晉家日月。淸風徐來。葛巾高岸。蕭蕭吹白髮。可笑此翁心事。世人誰識。不厭開襟。終夕微凉。滿面幽懷更淸絶。自謂羲皇以上客。傲視塵中物。五柳陰陰。三逕寂寂。生涯此亦足。風聲遠激百歲。懦夫猶立。</text>
<title>題畫屛 三五七言</title>,<text>巴山夕。巴水流。猿叫三聲斷。天長萬里愁。白首離家何處客。檳榔樹下繫歸舟。</text>
<title>次荷衣省庵僧軸韻[鵝溪李山海]</title>,<text>荷衣大筆人無敵。省庵新詩世所珍。得一猶難師有二。也無鵝叟亦非貧。</text>
<title>酬荷衣洪學士[李純仁伯生]</title>,<text>待命移時久。金鑾訪故人。孤潭未歸意。慙愧向君陳。</text>
<title>月夜懷荷衣洪學士。公外補長淵時。 [月篷柳永吉]</title>,<text>天街明月舊時同。人世如何事已空。秋晩玉堂庭戶冷。紅蘭無數打西風。</text>
<title>長沙懷洪學士太古[萬竹徐益]</title>,<text>長沙洪太古。吾甚惜高才。世事枉多淚。遠懷頻倒盃。難將千里信。愁折一枝梅。獨坐彈瑤瑟。空簾明月來。</text>
<title>禁直寄洪學士[松江鄭澈]</title>,<text>掖垣風雨夜厭厭。世事覊心白髮添。窓外芙蓉抱香死。五更燈火獨鉤簾。約夜話。有風雨未果。松江在銀臺。寄玉堂。</text>
<title>挽詩[領相李山海]</title>,<text>生之何意奪何輕。堪恨天公最不情。寶鏡新磨還易破。好花纔發却催零。人間姓字靑雲省。天上精靈白玉京。哭別吾兒今幾載。倘逢仙會寄丁寧。</text>
<title>挽詩[左相柳成龍]</title>,<text>交道今知貴。英才昔已難。悲歡人事改。離合歲時闌。乘化應傷世。罹憂久掩關。淸文與雅尙。零落一秋巒。</text>
<title>挽詩[大司諫李德馨]</title>,<text>弱年公望遍輿臺。家世淸芬濁俗開。粉署湖堂眞學士。瓊詞彩筆捴仙才。一時遺跡人皆仰。萬古高名鬼亦猜。淚滴西風怨冥漠。老天斜日有餘哀。</text>
<title>挽詩[都承旨李恒福]</title>,<text>少小有文章。佳聲聞四方。靑雲隨步武。白簡挫風霜。筆造東西晉。詩傳盛晩唐。南樓留秀句。楣壁至今香。</text>
<title>挽詩[刑曹參議李廷立]</title>,<text>筆得鍾王妙。詩如沈謝才。斯人不重見。此意更堪哀。暮雨迷龍洞。文星落夜臺。蓬山舊伴侶。東望淚橫腮。已上酬唱寄贈詩及挽詩。久付家稿之末。故今幷付刻。</text>
