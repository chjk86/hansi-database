<title>直玉堂紀懷。錄奉孝仲元友兩內相。</title>,<text>玉署隣鸞掖。淸班愧竝升。草綸燃賜燭。裁被疊宮綾。共了三千牘。相期九萬鵬。只應樗散質。江海戀漁罾。莫道厭厭飮。更撾聽更惺。深杯懷共盡。疏雨葉俱零。問舊鴻遺跡。驚心歲換星。他時開小釀。淸月照寒廳。</text>
<title>邇來。觸興有作。輒棄不收。輳得五首。錄奉孝仲求和。</title>,<text>凍雨凄風感歲闌。憶歸何異戴南冠。袖中懷刺干人懶。禁裏通班伴食難。詩爲偶題聊遣興。酒仍孤酌不成歡。滄洲舊侶頻相問。來歲鷗盟及未寒。無田欲去太憨生。從古詩人似不情。拂帽黃塵人僕速。滿簪華髮歲崢嶸。幾多門館施行馬。太半交游事請纓。宿業只饒文字債。十年供奉竟何成。窮陰無柰似春陰。滑滑街泥雨作淫。苦道關河魚化鐵。愁聞坊郭米如金。依違寸廩年空邁。閣束羸軀夜幾深。病負授衣寒至骨。楚鄕虛擣女嬃砧。五更微霰瓦溝鳴。晨起瓊花忽滿城。亂綴樹林看是幻。稍鋪丘壟望難平。雀羅里巷門長掩。鳳沼才情句倍淸。堪笑病翁眞強項。筆尖愁退凍鳶聲。龍鍾強綴侍臣班。忙裏何曾不憶山。飮啄肯饒樊雉適。飛棲那任海鷗閑。荊江渺渺魚書斷。庾嶺迢迢驛使還。珍重故園諸社友。竹林高會許重攀。</text>
<title>送李子賀赴西塞</title>,<text>中歲何論坐數奇。如今起廢委機宜。溫綸鄭重應鐫腑。雄辯縱橫可解頤。要使撫循先卒伍。定知籌略折羌兒。平生許國今思效。不向邊頭嘆鬢絲。落托南鄕一紀強。忘機魚鳥伴昂藏。高才可使終淪棄。曠度何妨有謗傷。丘壑會心堪嘯傲。江湖滿地卽滄浪。巖堂許我年年到。免報秋風蕙帳涼。論交仍世免如新。何況過從兩見眞。洛下詩騷堪命僕。山西風韻覺無人。却抛坐石持竿手。試作臨邊報國身。珍重茲行強物意。河橋寧復枉傷神。</text>
<title>謝開城閔經歷耆伯寄氈帽</title>,<text>三竿晴旭照東隅。剝啄聲來夢有無。尺素分司煩問訊。一緘氈帽重襜褕。嚴風倒射春浮頰。暖日句添凍退鬚。笑殺陶家頭上葛。只消釃酒伴孤㪺。</text>
<title>和蘇元友內相見寄韻</title>,<text>鴒原接武動星躔。道是茅家大小仙。學備三長成國器。名高一鶚上秋天。百函應制無停翰。八斗論才不數篇。老退何由賡絶唱。空吟倚馬憶靑蓮。餘力猶堪僕命騷。袖中霜鍔可吹毛。幾年芍藥吟靑瑣。此日絲綸運紫毫。才奪錦袍名更重。紙供春興價應高。莫言摧塌還思奮。提拂多承一字褒。</text>
<title>送潘節使公父赴咸鏡南道</title>,<text>朔北胡關遠。征西漢節歸。朝家優閫寄。蕃落看戎衣。正抱風雲略。仍宣瀚渤威。多慙書蠹習。舐筆侍彤闈。幕府曾輸畫。轅門復總戎。邊人諳白面。羌種識靑驄。棨戟揚軍氣。歌壺有古風。輕裘能制勝。何況萬夫雄。唐宋調元相。多由閫鉞升。廟謀資老練。邊略仗威稜。共道西川帥。終需北省徵。莫敎靑史上。勳業數前稱。中歲傷憂患。驚心聽渭城。暮途偏惹恨。春草易關情。歸雁愁邊字。悲笳塞外聲。憑將他夜夢。時到伏波營。</text>
<title>答元友內相</title>,<text>聽了飛蟲炷鴨香。五更寒被沒頭藏。料應鳳沼添才思。積玉堆階炫燭光。宿昔詩筒繼墨香。邇來鋒銳愛韜藏。病夫枉和梅谿句。從此摛詞倍有光。胸中書傳定生香。俯視仞墻無寸藏。莫怪屛巖難着語。正緣牛喘駭蟾光。</text>
<title>酬元友內相韻</title>,<text>蹇淺平生守甕天。豈將聲價敵梅仙。慙君勉進多虛美。不敢逢人誦惠篇。金鑾十載忝名流。騎省霜毛忽滿頭。老着書淫還自笑。從今投筆事封侯。玉曆明朝下九天。賀班環佩集群仙。宮暉隱約添微線。書閣宣催進數篇。明日長至故云已覺陽和地際流。非煙先傍殿西頭。官曹淸坐但吟嘯。得句知君當得侯。忽憶江南小雪天。竛竮翰墨老神仙。向來堊鼻軍斤手。驢背新詩定幾篇。有懷彥謙故云天敎吟癖赭吾流。聲作飢鳶不裹頭。從此厭爲窮事業。策勳歸去醉鄕侯。</text>
<title>送孝仲內相寧覲嶺南</title>,<text>貂裘不怕折綿寒。酒力堪騎破卯鞍。螭陛回瞻天九級。羊腸行過路千盤。鄕山入眼應無恙。宮錦渾身競改觀。珍重登高能賦手。歸來珠玉篋中看。壽筵賓從列簪裾。春滿萱闈日轉舒。洗廁寧敎煩子姪。擊鮮非復溷鄕閭。六幺舞罷官娥隊。一棹觥空臘甕蛆。仙果定輸難老算。賀君先遣鶴銜書。</text>
<title>奉別成之寅長按關西</title>,<text>年來未暇席生溫。又見衣冠出國門。纔解魚符從北上。又持龍節向南轅。燕霜滿野窮華甸。朔雪埋山頓塞垣。輕重繫身知自了。秪敎吾輩謾銷魂。銓掄妙手聞時論。邊瑣雄名服衆推。風采固知傾睿眷。威聲先已懾群夷。氈廬拔帳無來牧。漢甲臨湟定解纍。最在政成歸報速。二年原隰未應遲。愧把蓬心接緖餘。向來虛讀卅年書。墨池雪嶺神非化。斥鷃雲鵬分自如。懷抱敢言三日惡。交游休問幾人疏。驪駒在昔聽多少。老去驚心覺倍初。</text>
<title>酬元友內相見寄之韻</title>,<text>官事塵勞一倂催。暮年丘壑夢中來。書帷有暇只尋睡。懷抱何人遣好開。斜月沙堤聽漏催。火城珂馬相君來。低回避路街西去。唱徹鷄人九闥開。屛巖見說穰侯擅。不許尋常客子來。況有容齋光萬丈。敢噓螢爝向陽開。隙曛烘座回春暖。下盡簾鉤絶往來。筆老詩新君有助。却敎衰病眼頻開。</text>
<title>偶紀懷。錄奉灌圃堂丈人求敎。</title>,<text>共是南鄕版籍民。暮年京輦鬢絲新。詩書發冢元非計。藜莧充腸未足貧。江月海雲吟作料。藥鑪經卷病相親。會須擺脫從幽討。喚做宗雷社裏人。永昌亭子澗之濱。六尺藤牀一幅巾。蒼玉幾竿圍素壁。碧羅千頃帶靑蘋。向來長物唯書簏。老去機心只釣緡。不道小山叢桂怨。曲江春水待吟身。層崖屛展樹如闉。江岸寬圍十里濱。依約玉簪看側布。邐迤羅帶俯橫陳。晴沙喚渡僧和鶴。晩渚撑橈月趁人。是處猶堪謀習隱。他年小築許爲隣。野性元非適俗人。強縻簪組困風塵。八塼自怪供衙倦。五餌誰當抗疏陳。愁極望雲懷鯉對。情懸捧檄阻楓宸。幾時判作湖山主。浩蕩溟鷗不受馴。簷暉添線暖回春。淸坐蕭然岸角巾。黃卷聖賢新尙友。滄洲風月久輸人。經年試拂侵書蠹。隔日聊吹羃硯塵。愁醉邇來知有債。動將歸騎犯街巡。</text>
<title>依韻答困庵內相</title>,<text>高才舊中靑錢選。妙手今充寶斧修。餘事程書勤奏讞。淸光日邇翠雲裘。明良遭際如今少。封域淸寧百度修。不用提兵剛出塞。廟堂神算走氈裘。策世從來儒者事。斑斑功業有前修。只消詞藻窮雕篆。畢竟何殊愛反裘。蝨官久竊經帷地。絲髮何曾衮職修。微分較宜巖壑裏。歸心無夜不菟裘。擺脫安能如措大。雲山深處好藏修。疏梅小雪江南路。隨意尋帘典弊裘。</text>
<title>疊前韻。酬困庵。</title>,<text>駑才襪線條條短。寒窘難堪尺牘修。珍重高情枉推許。只敎慙汗透重裘。北陸窮陰知漸伏。宮簾愛景正迎修。撚髭覓句無佳思。巧手那能學竊裘。勝事吾鄕那忍說。蓴羹端不數元修。秪今旅食唯鮭菜。況復寒侵季子裘。徂年捲臘供元夕。燈市行看樂事修。爭得賞心如俠少。醉經壚畔解貂裘。秀句多多裁製富。精神知自鳳樓修。能將滿意機中錦。衣被吾人百結裘。</text>
<title>釋悶有寄</title>,<text>養拙從交少。耽幽愛世疏。暮年纏百感。癡業廢三餘。臥久塵侵屨。童頑雪縞廬。邇來多敗意。渾未閱除書。壯志爲官屈。殘軀與病謀。幾將千古事。供作一般愁。小酌無人共。長謠只自酬。定知無柰歎。空復入搔頭。</text>
<title>中原。示朴昌世使君。</title>,<text>瀲灎池光好。新蟾委鏡涵。倒尊逢劇飮。揮麈聽霏談。山氣渾乘暝。樓陰半借枏。客懷元自惡。休唱望江南。</text>
<title>依韻答昌世</title>,<text>悵望音書幾雁邊。那知披霧覩靑天。鯉庭歸去六百里。鈴閣留連一再筵。盡放疏狂憐故態。與探風物鬪新篇。明朝別酒休相惱。騎馬還愁賀監船。</text>
<title>偶記鄭司諫知常丹月驛韻。輳得五絶。錄似昌世。博笑。</title>,<text>銀河牢落玉繩低。依約荒城報遠鷄。病骨苦嫌人十八。枯腸不耐酒東西。殘夜悠悠燭燼低。沙堤忽憶聽朝鷄。金門已闢猶催漏。柳拂旌旗太液西。愛日年來覺易低。昔人遺曲感唐鷄。晨昏萬里頻煩驛。杳杳孤雲鼎水西。少年豪氣老摧低。肯向城中事鬪鷄。秪欲掛冠歸去早。茅茨閑卜瀼東西。官序終嫌百里低。豈宜孤鶴在群鷄。深嚴正要絲綸手。不晩期君畫省西。</text>
<title>途中疊前韻。付遞送昌世。</title>,<text>平郊稻熟沒高低。陂閘蒲深哭水鷄。不欲奚囊收拾盡。謝公吟料在城西。秋陰蒸霧每朝低。枯枿槎牙長樹鷄。何許壤童來割耳。隔林煙起水村西。平生名秩不關低。投老生涯效祝鷄。秪是君親無二致。年年蓬梗任東西。洛江帆趁晩潮低。臥數郵籖不用鷄。回首中原文酒地。南天鶻沒暮雲西。數椽矮屋打頭低。郵吏供廚費殺鷄。九折危途還策馬。愁看木末日輪西。將過鳥嶺故云</text>
<title>宿聞慶。與同年金鍊卿夜話。書贈。</title>,<text>谷口聞聲久。幽棲離俗喧。灌園堪食力。隱几可忘言。雲碓雕胡滑。風潭錦帶翻。代耕慙宦拙。頭白誤君恩。金言所居之勝故云寺是羅時舊。山爲嶺外奇。精靈寶公塔。文字簡棲碑。勝境非遐絶。浮生自馽羈。何當饒半日。香火果幽期。陽山寺在屬縣加恩。爲嶺南巨刹。</text>
<title>舟過無盡亭。訪可而。索賦。醉中率然題五首。</title>,<text>輝映止亭字。淸新德水詩。二仙留物色。茲地擅雄奇。霞鶩才偏逸。蜩蟲韻自悲。強顏題拙句。終日撚吟髭。亭景眞無盡。人生卽有涯。閑愁怜麴蘖。高興戀雲霞。沙靜鷗眠熟。湖平棹影斜。自慙懷賞久。登眺鬢添華。衮衮窮流峙。悠悠攬古今。因人爲勝地。隨遇有知音。榮辱呂翁枕。成虧昭氏琴。期君遊物表。領我百年心。缸面浮杯膩。槎頭切膾纖。恣餐饞腹果。分減僕夫霑。天物雖無禁。書生畏不廉。興闌猶殢飮。休道夜厭厭。淸洛兼天遠。孤帆走鼎津。水肥行意王。魚雋客廚珍。歲月饒羈宦。江山許老身。領要無好語。佳處重逡巡。</text>
<title>發船無盡亭下 尙州地</title>,<text>解纜晴沙上。移船霧樹傍。南人慢舟楫。北客困徊徨。自保乘風快。誰虞下瀨妨。計程遲昨日。淹速信蒼蒼。</text>
<title>鸕鶿巖 善山地</title>,<text>湖波深委黛。奇石露槎牙。兩兩鸕鶿集。銜魚下淺沙。春卿才八斗。南國薄遊時。寄賞留詩句。千秋名在茲。李相國奎報。嘗遊此巖有詩。</text>
<title>舟行卽事</title>,<text>歸心正逐孤帆急。供帳還煩五馬迎。江上好山靑未了。盡情匀黛伴人行。善尹守出迎月波亭西</text>
<title>下矴。宿寶泉灘。善山地</title>,<text>煙蕪平極目。捨棹寶泉灘。幄借村廬設。床呼縣吏安。微明雲掩月。凄緊露凝寒。蜀魄啼何許。令人鼻自酸。設幕灘上露宿。細莎如鋪簟。延袤數里。</text>
<title>曉發寶泉灘</title>,<text>天星牢落未全疏。又整孤帆縱所如。暗水濺時風作霧。曉天低處月橫梳。平生歷險心能了。投老逢場興未除。強酌醺然尋小睡。淺灘舟閣叫讙餘。</text>
<title>舟中敍悶</title>,<text>江氣煙非煙。冥濛迷咫尺。秋陰喜湠漫。不放雲日白。遠客滯歸程。閣軀篷底窄。衣褐帶濺濕。圖書侵露液。低垂氣不蘇。無異遭拘扼。闍山渺幾許。悵望親闈隔。如何雨作祟。又爲風所厄。安得借神力。劃然蒙翳擘。白鳥忽飛來。似慰迷塗客。</text>
<title>泊羊場站 仁同地</title>,<text>千章木老渾遮日。一帶江淸不受塵。殘吏候行齊引纜。小亭迎客劣容身。充盤柿栗寧論價。入饌魚蝦飫食新。更喜羈懷堪暢釋。沙場極目草如茵。</text>
<title>江上晩景</title>,<text>桑柘深藏店。柴門逐徑成。晩山和霧紫。秋水帶沙明。隣舫初聞笛。殊方又聽鶯。旅懷終易感。對景獨含情。</text>
<title>漆津 仁同地</title>,<text>漆津聞自昔。今日喜經過。拖練湖光凸。橫髽岫色多。軻峨帆散出。却略樹旁羅。風物如鄕國。令人憶釣蓑。</text>
<title>有感</title>,<text>藻荇淺深綠。鳧鷖出沒輕。江間隨意物。默默感浮生。</text>
<title>東原站 星州地</title>,<text>東原古官渡。萬古流浩浩。閣岸多帆檣。被渚饒荇藻。秋風掃游氛。煙景殊媚好。我乘洛江船。茲地當走道。遙聞候吏報。五馬來迓早。方舟結束多。治具非草草。百壺列酒漿。十眉羅苧縞。已食過拳栗。更啗如瓜棗。主賓共靑眼。諧謔談絶倒。相將銜尾艘。晩景恣探討。淺薄備禁從。給驛覲吾老。隨處費館待。未免淸景惱。領要替小詩。付與奚囊稿。</text>
<title>祖巖 星州地</title>,<text>緣湖餘十里。遙見錦屛羅。鬼斧輸功久。坤靈效技多。寫經堪作質。飾瓚未煩磨。醉墨那容洒。輕橈忽漫過。</text>
<title>石門巖 星州地</title>,<text>石門雙柱聳嵬峨。風捲濤沙幾蕩磨。不擬擲根如石筍。江干留與鎭風波。</text>
<title>臺巖亭 李子賀所築</title>,<text>流峙爭朝拱。巖居倚百層。渚蕪窮眺遠。江練寫秋澄。俯仰知天大。軒騰覺氣增。幾逢佳絶處。憐我退無憑。</text>
<title>沙幕站 草溪地</title>,<text>水驛臨江古。槐龍蔭宇斜。疊蠔山戴屋。鋪練水明沙。撒網依灘石。連檣閣岸葭。怱怱理歸棹。自在羨昏鴉。</text>
<title>宿世珍第。記懷。</title>,<text>喧然俠窟長姦私。聞道撾翁更誶箕。不受奮髥朱子猛。廟堂終要念風移。江館虛明面勢饒。客魂飄越正難聊。誰家小婦拜新月。半夜玉笙來泬㵳。後房盻盻與英英。玉軫朱絲鬪寶箏。惆悵舊聲聞法部。匹如司馬在湓城。功名不換魚腴美。杖屨爭兼駟馬憂。好管江湖閑日月。笑他羈宦雪蒙頭。徐卿積慶衮衮符。蘭夢今年得鳳雛。英物共知須早悟。屛間應已識之無。</text>
<title>遊鼎巖逢雨。徑還客館。</title>,<text>鼎巖從昔會心地。偶隨五馬去鳴珂。天公不與遊人便。風雨驀然來滿蓑。岡頭幔具困軒簸。崖底廚人空叫訶。居然敗意問前館。滑滑泥途愁沒靴。</text>
<title>宜寧館紫薇花</title>,<text>酒闌隨意步循除。老物蕭疏風雨餘。唯有蒸霞紫薇樹。令人却憶草綸書。</text>
<title>野行</title>,<text>秋序已云暮。薄寒凄中人。蟲鳴岸蕪深。月吐雲葉新。川華忽動前。鐵獺行逡巡。原陸不虞黑。候火煩鄕隣。鄕隣莫驚猜。我非宰官身。何時桑楡社。杖屨來相親。</text>
<title>夜坐。聞蟲聲有感。</title>,<text>纖月出嶺高。衆籟各收聲。陰蟲強解事。競號如有情。悽音雜怨聲。抑揚而濁淸。百般聽難窮。展轉懷不平。惟秋在四時。主聲又司兵。金革乃人爲。假器聲始生。蟲鳴本天機。氣至知自鳴。昌黎文造理。以蟲配秋評。士生貴立言。言乃聲之精。啁啾等蟲鳴。畢竟無留名。疇能所立卓。百世猶鍧轟。嗟我事聲言。摘葉未含英。不能效群噪。安可期錚錚。邇來悼亡劇。況乃愁病嬰。長更了如年。耿耿難爲明。群蟲自鼓發。我何獨感驚。子規復三叫。華髮添幾莖。</text>
<title>姜節婦行</title>,<text>宜春之縣無等村。有女姓姜稱淑美。門譜雖云無外家。郞罷夙世躋膴仕。田園雄據鼎水北。家人千指被羅綺。姜娥天賦蕙蘭質。綠鬢丹臉仍皓齒。蘇娘錦字工宛轉。薛濤花牋富詞理。阿鬟密奉阿姆護。閾外不曾聞繡履。媒媾浪費靑鳥使。幾年擇對深閨裏。岳牧爭調不點頭。自許竟歸河氏子。河生縱由武階進。納交盡是知名士。自謂高官若拾芥。郡齋養客耽書史。那知竟坐主逋禍。家破身戮爲世累。姜娥泣血誓天地。有如奪志期一死。親携夫骼妥山阿。孑然披絰無所倚。慈母勸止親黨憫。語不及耳輒驚起。有甲利財挾勢誘。忍取銀刀落纖指。羅衫殷血紛滴地。承以栗尾書滿紙。陳詞墓前哭徹天。聞者怖愕來雲委。甿庶咨嗟縣官嘉。令女共姜疑可企。有姊亦寡欲再適。感起不作家聲恥。何知母性喜售女。陰結惡少逞奇詭。黃昏屛息後閤子。伺女就房令逼邇。揚言老媼事幾人。乃遭汝翁來家此。紛然眼前列汝曹。享有光榮莫我似。人生一世塵寄草。汝縱立節誰復喜。女聞斯言心忽回。昨非方知悟今是。甘心似爲力所扼。通宵夢結鴛鴦被。翻思舊主欲輸忱。傾甁已作難收水。長遭咥笑妯娌間。醜言播人爭唾鄙。新歡反供齧臂盟。一日睽異情難已。節行居然變淫行。河間有靈羞與擬。殘肢效死始何心。片言毀節終奚以。會之挺身鬪強虜。辦命碎腦存趙祀。終然折趙欲歸虜。若得誅心同犬豕。聖人所以貴終功。九仞虧簣宜審始。感嘆聊爲節婦行。庶使觀者爲鑑砥。</text>
<title>家童割蜜見報</title>,<text>睡睫朝猶暗。園丁喚夢回。翁翁蜂子散。的的蜜房開。營食雖充課。焚巢竟餒胎。田家空力作。租吏已相催。割時。蜂子螫人。故土人束縕焚之。使不敢近。</text>
<title>得家書。憂不能寐。</title>,<text>點滴緣簷溜。凄涼逗幔風。還家宵有夢。破恨酒無功。生理從來薄。身謀此去窮。何因抛世累。永伴狎鷗翁。</text>
<title>題世珍牙湖精舍。用魚子游韻。</title>,<text>擺落誰從寂寞濱。急流方始見斯人。向來軒冕非良貴。老覺江湖可致身。還鄕不要賀公湖。試向桑田費翦蕪。一舸飄然雲水裏。却來風月與生俱。點芥舟航不受沈。便風日夕到前林。鎔銀萬頃秋天月。結束何妨載綠琴。呼吸朝晡理莫端。烏蟾出沒似跳丸。何方跨得培風翼。破却銀堆與雪山。泗川形勢似彭城。合有黃樓繼絶聲。早晩主人期下榻。月中披氅使人驚。仙山遮斷俗氛來。亂嶂簪抽水帶回。許我收身知不晩。與君游討尙優哉。</text>
<title>夜懷</title>,<text>惻惻回腸久。悠悠了夜長。蛬吟緣底苦。鵑哭爲誰傷。供世難藏拙。逢人却避鋩。何方傾白墮。憂樂兩都忘。</text>
<title>喜晴</title>,<text>昨日愁陰翳。今朝喜豁明。川光連日動。風緖襲人淸。釋嶠雲猶戀。凌霄鶻獨輕。詩魂增橫逸。顧眄句還成。</text>
<title>宜寧館步月</title>,<text>旣望愁重曀。仍圓看一輪。共瞻川路曠。獨夜感傷新。靑嶂深留影。華顚好岸巾。燭斜空自照。吟苦更誰親。</text>
<title>題水晶堂。用前人韻。堂在丹溪縣。上舍金晦叔所築。</title>,<text>舊宅休煩問手栽。客行非是爲尋梅。已遭投轄留人飮。更着催詩送雨來。堂舊有梅。今無。</text>
<title>雨不止。疊前韻。</title>,<text>不管霜毛種種栽。無端苦雨似黃梅。前溪向曉聞新漲。已覺平沈釣石來。亂樹屯雲未肯明。曉寒虛閣不禁淸。孤村一夜無窮雨。較得征途去住情。</text>
<title>主人有詩索和。依韻答之。</title>,<text>試將朝市與林泉。悲喜燈前各問年。不管嚴程催我去。一宵風雨對牀眠。</text>
<title>宿咸陽館。錄懷寄舍弟潛仲。</title>,<text>此日如前日。云胡惻惻行。頓忘風色厲。不覺路岐平。正破遊方戒。仍孤養志情。浮雲西北去。回首淚沾纓。客枕眠難穩。離腸酒不醺。數旬荊樹竝。千里雁行分。得句應思我。看山却憶君。謾憑今夜夢。相對細論文。</text>
<title>咸陽感舊</title>,<text>孤雲物色幾分留。千古名城據水頭。無分佩魚酬宿債。有情排句寫新愁。當谿亂樹號風易。刺眼尖峯礙月幽。珍重金侯鑄顏地。秪今絃誦藹儒流。僕嘗求爲此邑不得。佔畢齋曾守此郡云。</text>
<title>荒山戰場 卽我太祖捷倭之地</title>,<text>昔年窮寇此殲亡。鏖戰神鋒繞紫芒。漢幟豎痕留石縫。斑衣漬血染霞光。商聲帶殺林巒肅。鬼燐憑陰堞壘荒。東土免魚由禹力。小臣摹日敢揄揚。</text>
<title>萬福寺 南原地。寺今頹落。</title>,<text>巋然毀殿尙干霄。福地應隨劫火燒。雨涴金身渾剝落。風含鐵鳳自飄搖。殘僧起廢功休問。神力驅魔事已遼。無數偶人當戶踣。野童摧踏草苔饒。</text>
<title>完山感舊</title>,<text>甄王故國舊藏名。俠窟輕肥幾伴行。拱北亭前煙柳合。曾和愁思聽流鶯。</text>
<title>途中。紀懷十絶。錄寄潘公父。公父以公州牧使。恩除咸鏡南道節度使。將赴召。</title>,<text>珥筆聯裾十載前。君鬚我齒兩堪怜。那知聚散晨星外。共怪容華已颯然。許國從來一寸丹。碧油談笑鄙儒冠。秦城秪是如天遠。夜夜空憑寒月看。建節龍荒萬里行。徵書昨夜到湖城。定知遺愛啼斑白。何限攔街截鐙情。仙舟江上故遲留。解纜寧敎報水郵。腸斷吳姬指如筍。更能剝榧助君羞。雅聞爲政在人先。餘事還修北海筵。淺量輸籌逃酒席。非才授簡怯詩篇。樓臺依舊侑淸遊。來往公山幾滯留。故事欲尋無與語。敗荷殘沼不勝秋。已分枯灰着坎捐。豈知霑絮受風顚。峽雲無賴能行雨。官燭多情愛伴眠。百戰城池樹老蒼。憑高幾作阮生傷。強呑弱吐都無處。片月依然過女墻。佳麗東南此地咸。錦江元是近花巖。芳洲拾翠舟橫渡。杏塢尋帘客典衫。已聞旌節度關來。今夜愁腸未苦回。不晩河橋重摻手。惡懷臨老轉難裁。</text>
<title>次木川樓韻</title>,<text>離披雲葉透殘陽。醉眼憑高墮渺茫。歲逼窮閻將墐戶。天寒滯穗未登場。詩中苦癖誰當砭。愁裏奔魔自作忙。珍重使君通夕飮。更憐燒蠟繼頹光。</text>
<title>阻風河濱站。寄朴君澤內相。</title>,<text>十船九閣虞灘客。百病千愁去國身。隱約晴巒遮遠目。微茫煙浪送孤臣。獰魚噴沫跳沙窟。怪鳥嚎風下渚蘋。少日宴安非我福。老年艱險豈因人。</text>
<title>舟次東原津。鄭都事仁甫，李通判夔追餞。</title>,<text>落托南歸路。凄涼北望心。客間逢勝餞。愁裏得長吟。彫柳蕭疏葉。晴灘細碎金。諸君聯五馬。寵別意殊深。歸耕眞苦晩。濡滯待排擠。魚鳥如相識。江山似欲迷。泔塵嫌莫別。桃李誤成蹊。從此分飛恨。長懸一雁西。未剋重逢日。那言再起辰。論交元耐久。臨老免如新。滿酌寧辭醉。多言亦任眞。驪駒驚老大。制淚已沾巾。</text>
<title>書懷</title>,<text>南中寒凜古應無。値我凄涼始索居。凍塞長河龍蟄穩。雪埋平野雁來疏。添將熾炭膚還粟。擁得重裘體未舒。欲伴殘燈消永夜。北窓松月曉增虛。崖昏每聽鵂鶹哭。野曠時聞虎兕挐。垂老魂傷爲客況。未歸心折餞年華。悲笳暗洩南枝信。畫角高吹北斗斜。幽夢不知身落托。漢宮鍾鼓踏晨衙。</text>
<title>除夕夜坐。贈金直卿。</title>,<text>夾江深樾際殘蘆。雉兔無人自族娛。霄漢幾多矜爪觜。肯敎毛血洒平蕪。南來委翅困塵沙。混跡漁樵醉尉多。早晩漢皇思舊將。壯心猶未擲蟠花。脩鱗赴壑竟誰遮。殘臘無餘歲自華。浪喜對床尋舊約。不知漂泊在天涯。殘燈無焰夜寒生。斗柄橫斜怪鳥鳴。倦僕僵屛皆睡着。與君堅坐到天明。</text>
<title>答金直卿見寄韻</title>,<text>音書纔間闊。光景忽推遷。悵別春生後。相期月滿前。浮名還自誤。佳句爲誰傳。不及無機鶴。蹺沙羽翮鮮。已復江山麗。令人坐屢遷。冒嵐靑嶂外。新漲白鷗前。薄俗眞難託。微言莫浪傳。預愁傷別處。桃李靚粧鮮。</text>
<title>寄昌齡</title>,<text>浦樹如煙水似油。鉤簾高眺暮雲愁。萋萋杜若長洲晩。應怨王孫久薄遊。</text>
<title>寄昌齡使君</title>,<text>懶不尋詩課。經旬但嘯歌。晩山煙外媚。新漲席邊多。世味眞嘗蓼。勞生劇算沙。百年甘寂寞。心事在漁蓑。晴靄郊邊暗。閑雲水上多。綠均新麥壟。紅綴小桃柯。機事驚投璧。年光付逝波。平生丘壑志。那復怨蹉跎。</text>
<title>疊前韻。寄昌齡。</title>,<text>有媿碩人軸。還成勞者歌。機心經事息。幽興入春多。帆隱知回浦。鷗眠覺暖沙。日尋漁子報。隨意理煙蓑。杖屨從人懶。壺觴藉草多。日烘花覆塢。村暗葉交柯。薄酒寒欺醉。平江雨送波。愁邊得佳句。高詠慰蹉跎。</text>
<title>題挹碧堂上舍李正仲所扁</title>,<text>柳花飛盡水茫茫。疊岸春山送黛光。半日槐陰成野酌。十年空愧舊滄浪。好竹連山正解苞。玳簪無數拂煙梢。不辭入饌貓頭脆。可愛環墻嫩綠交。種德門闌樹老蒼。芝蘭箇箇總芬芳。熊兒驥子佳眉目。萬里鵬圖不要忙。使君文雅軼前人。柳惲才高詠白蘋。取意堂顏留傑句。肯敎衰朽續淸新。吾家亦在此江東。境界雖殊趣味同。一葉泝流成約在。好隨瓜蔓理孤篷。</text>
<title>悼止亭相公</title>,<text>天室初聞坼上台。那知竟構達官災。功名獲際千年會。詞翰兼誇八斗才。懷德幾沾門下泣。輟舂誰助里人哀。傷心假息湖陰老。無路緘辭薦一杯。</text>
<title>題李世珍快哉亭</title>,<text>群山繚繞似城陴。共向昏花競效奇。地勝因人元有待。亭開體物亦相宜。沙汀寫鹵經潮濕。海日滄涼出霧遲。徙倚雕闌歸意懶。老來才盡柰無詩。</text>
<title>中秋月感懷</title>,<text>十二回圓此最明。白頭靑嶂太愁生。也無奇術攀銀闕。其柰微雲滓大淸。天柱眞游那得續。湓亭旅望不勝情。堪嗟川路遙難越。獨夜羈臣涕自橫。前年去國思難任。舟泊黃驪古寺陰。萍水偶成朋舊會。榮枯偏繫去留心。光通綃幕開金餠。影倒浮圖臥玉簪。弦矢秪今天一角。回頭淸境夢相尋。金國卿，金敬叔，水站鄭世豪，地主金震卿曁僕，寺僧義天同會。</text>
<title>題曹判書草亭</title>,<text>飛鳥離離望裏還。幽亭高據樹林間。雲收亂嶂明戈戟。石激淸灘響玦環。征虜投壺宜日永。相如授簡柰詩慳。他年塞上開戎幕。應許迂儒策鈍頑。</text>
<title>奉別曹判書億之榮覲還京之行</title>,<text>徹聽聲華自九皐。向來從事敢言勞。水曹恩命新卿月。揄塞威名舊豹韜。鏖戰陰山何足貴。投壺牙帳始知高。佇聞邸報扳征騎。空望寒江正復艚。勝地從前意盡傾。名園水竹擅佳聲。倒屣雅辱將軍禮。下榻還煩孺子迎。桐葉未飄供點筆。月華初上捻吹笙。只應朋好容疏放。風雨來過亦不驚。一臥滄江歲再華。世緣終淺野情多。偶逢田叟談秋社。將約隣僧看杏花。朱阮新交無態度。瀼屯小築卽生涯。歸朝儻問南翁耗。衰白無機愛畫蛇。</text>
<title>奉別伯氏還京。用柳儀曹別舍弟宗一韻。</title>,<text>病眸生障鬢飄然。去國魂銷鼎水邊。瀧吏來訶慙曩跡。夢婆相謔慰殘年。荊花竝蔕尋歡緖。姜被生寒怨曉天。草草杯觴攀送罷。不堪揮淚驛亭煙。</text>
<title>來途。懷甚悄愴。口占一首。</title>,<text>空携隻影黯然還。馬識山谿夜未艱。憭慄只敎增惡抱。登臨無復解愁顏。歲功已就黃雲捲。秋律將辭錦葉斑。莫苦臨岐嗟不及。猶憑宵夢到秦關。</text>
<title>孝仲，百順見訪。有詩見志。步韻酬之。</title>,<text>分作天邊弔影身。非君誰復更情親。多慙放跡垂綸手。獲對連城佩綬人。舊事堪嗟投杼走。新詩不待借籌陳。相過不惜連宵語。別後無辭雁字頻。</text>
<title>孝仲將行。詩以識別。</title>,<text>倒屣迎門外。呼兒拜馬前。那知小隱地。復荷故人憐。細酌頻更燭。衰顏各問年。霜天催別意。臨路獨潸然。</text>
<title>許彥寬邀上鹽倉峯。奇絶無雙。自言先人欲築亭云。</title>,<text>無限群山紫翠堆。登臨發興酒三杯。蒼江白石君家物。更請巖扉面水開。嶠南無此好山川。失路來家亦任天。會見荊榛化堂宇。與君投老酒爲年。</text>
<title>無題。效李義山。</title>,<text>自是朝朝暮暮仙。昔年曾結夢中緣。已傳暗約能完鏡。復道神膠解續絃。都廁散眞淪謫籍。玉皇優對輟金蓮。蓬萊見說今淸淺。爲報麻姑莫悵然。一念纔差未是仙。柔情徒比女蘿緣。峽雲本自能行兩。巴月空勞再上弦。妃子海棠醺作睡。潘姬羅襪步生蓮。人間離合須相倚。豈待他時始惘然。</text>
<title>大浦收魚槮。示許彥寬。</title>,<text>正坐朝廷記憶疏。二年江海混漁樵。觀魚大浦非生客。却媿村童盡識予。前年。於此亦觀魚。故云。舷平澤竭動盈車。野老缾甖酒滿釃。一任爭隈與爭席。從今消得幾觀漁。任公投犗眞荒說。龍伯連鼇謾寓書。爭似野翁將斗碩。筠籃分獲遍村閭。寒郊木影晩蕭疏。隔岸凄風戰雪蘆。小醉不知天已暝。馬穿脩竹鳥棲初。林間候火認吾廬。縱蹇歸來覺體舒。駟馬高車憂畏大。不慙貧賤老爲漁。</text>
<title>卽事</title>,<text>浦樹依微水自流。亂鴉啼送暮天愁。輕澌滿岸無人渡。橫泛前灘一葉舟。蕭瑟寒聲風振葉。微茫遠色水回洲。晴沙日午煙光薄。兩兩鸕鶿揷睡頭。</text>
<title>柳伯應容軒六詠</title>,<text>慢紫妖紅太不中。金盆玉砌護玲瓏。籬邊磵曲遺香影。羌笛吹殘怨歲窮。梅諸葛十圍祠裏見。萊公雙植縣中聞。先生取意充庭實。嗜好如今亦不群。柏凌波仙襪紅雲濕。藜杖尋香繞曲塘。不似鑑湖金板舫。採殘穠艶女郞傷。蓮顚倒蕭蘭靑女曉。金錢忽破物華衰。寧同楚客空餐盡。却擬充飢制景遲。菊隨處江南破臘寒。北人多事上屛看。仙衣染得猩頭血。飛步分明下月壇。冬柏星槎分種也堪珍。馬乳龍鬚儘可人。會見金盤珠萬顆。肯敎風日貸蕭晨。蒲萄</text>
<title>與昌齡會飮正仲家。卽席。</title>,<text>輝光五馬使君行。勝日欣逢到野亭。千里萍蓬江國夢。二天歌酒故人情。湘纍事往難同賦。楚澤吟多任獨醒。自笑畸人眞棄物。每令鄕里坐皆傾。</text>
<title>十六夜夢。京旨除余評事。傍有五六人。皆稱學官。余不能無憾。卒然占句云。麤才只合參戎幕。子輩猶爲學省官。覺而怪之。足成一律云。</title>,<text>麤才只合參戎幕。子輩猶爲學省官。夢裏升沈中尙熱。人間傾奪膽先寒。昭琴謾擬閑時鼓。蕉鹿寧須覺後看。注目寒江癡坐久。冷煙疏雨過前灘。</text>
<title>長至感懷</title>,<text>去年流轉今猶舊。佳節還隨萬恨來。繡線才添宮裏影。黃鍾已動琯中灰。天時可喜令陰伏。吾道何憂着物猜。沒道南賓身最遠。擬將歌詠贊康哉。荊糜已道傳禳疫。魏襪還聞頌履長。人事可從幾處審。天機元向理中藏。雲書魯史徵前擧。樂奏圜丘見舊章。賴有韋編眞起我。閉門端坐費思量。長至朝儀亞歲元。四方牋奏賀天閽。歲端寶曆新陽朕。日轉仙杓瑞莢翻。天仗歡聲連曉陛。上尊和氣徹朝暄。承恩舊事無消息。寥落江城獨掩門。</text>
<title>依韻和昌齡使君</title>,<text>浮生草草任休行。江海棲遲一小亭。賓送年光增老態。招呼鄕社惜人情。張羅巷僻非麾客。罵座狂多不要醒。每和佳篇才告退。昏花剛笑字欹傾。</text>
<title>疊前韻。效香奩寄昌齡。</title>,<text>紫塞迢迢念遠行。春光和恨鎖池亭。浪占乾鵲終無賴。空結丁香柰有情。蛛網玉笙愁不理。淚凝紅枕夢偏醒。良宵易度佳期誤。銀漢闌干璧月傾。</text>
<title>初度日有感</title>,<text>殘臘無多近歲正。又逢初度歎飄零。羹墻轉切音容想。霜露增懷怵惕情。窮骨敢期膺五福。生年還誤直三星。蓼莪遺恨終天在。淚盡荒江白髮生。</text>
<title>南俗盛上塚。老幼聚食祭餘。醉飽而歸。余居傍麓。馬鬣纍纍然。孤旅中悵憶丘壟。情可勝乎。仍書一絶。</title>,<text>馬隷牛醫上塚歸。紙錢蕭颯亂鴉飛。連村扶醉歌呼鬧。獨我羈離淚滿衣。</text>
<title>臘日書懷。錄奉昌齡使君。</title>,<text>長至才迎候。嘉平又屆辰。客心如纛亂。時序似魚鱗。祀竈窮難送。休農蜡可陳。宮恩賜脂藥。猶滯舊詞臣。佳節身爲客。殘年夢到廬。狂思躡飛走。病慣檢方書。塢暖梅將動。郊寒柳未舒。應同遲暮感。淸坐吏人疏。</text>
<title>聞笛有感</title>,<text>暮律駸駸如轉轂。羈心草草劇飄蓬。二年行役悲零雨。十載淹留愧渚鴻。沙市臘寒欺凍瀨。梅梢春信漏天工。孤吟屢闋無人會。羌管吹殘月掛空。</text>
<title>臘月廿一夜夢得句云。紅雲尙覆文華殿。淸蹕初回左順門。意若朝天之作。戲足成之。</title>,<text>銅壺水咽漏籌繁。闕角疏星繞紫垣。入仗微風旗脚偃。趁班殘月佩聲喧。紅雲尙覆文華殿。淸蹕初回左順門。更識皇居佳氣象。萬年枝上射朝暾。</text>
<title>依韻酬復昌齡使君</title>,<text>江國風常急。流澌及暖辰。漲沙埋斷磧。晴日縱遊鱗。冠弊空吟越。羹稀困在陳。定知輕過節。佳貺慰孤臣。少年期學古。穿榻隱匡廬。犯諱輕投鼠。臨危浪信書。多憂憐志苦。無悶樂神舒。莫怪收人棄。情親未肯疏。</text>
<title>臘月廿八夜感懷。錄奉容齋相公。</title>,<text>舊歲有三日。蕭然旅況淸。寒燈唯我共。臘酒與誰傾。窮苦丹心在。飄零白髮生。此身如白傅。留滯九江城。淅瀝松聲迥。闌干斗柄橫。村舂疏更響。野火遠偏明。寂寞元吾事。羈離見俗情。向來書萬卷。消得小詩成。宮闕籠佳氣。乾坤餞暮年。暖回鴦瓦雪。春入苑梅天。綵筆供宣帖。仙班簉賀筵。昔曾干氣象。回首意茫然。少日無情思。歡尋守歲家。老年多感槩。愁聽報更撾。凍櫪唯嘶馬。風林只散鴉。旅廚刀匕凊。孤坐引淸茶。點檢殘年事。空多嶺外文。飯山詩作祟。漳水病兼分。夢斷河氷吼。愁深塞雁群。知音如見賞。不愧郢人斤。</text>
<title>答適庵見寄</title>,<text>詩來剛及滿輪明。把玩還添白髮生。試問停杯看北斗。何如摛筆臥西淸。松苗鳧鶴寧移志。廊廟江湖也繫情。憂喜不隨恩怨異。兔娥休笑臉波橫。孤旅雖逢分外明。不堪欺絮夜寒生。樹含餘照分芒白。江倒斜光委鏡淸。北望川塗無限思。南飛烏鵲有餘情。平生習氣難消得。刻燭題詩字半橫。珍重著書王仲任。白頭鉛槧惜分陰。眼明不復煩開膜。意足何須醜捧心。大語愧君推哲匠。散材怜我謝朝簪。涪翁格力眞型範。熏沐從今爲索尋。蚊力於山豈易任。却宜收跡老湖陰。正尋漁子樵夫路。痛洗車塵馬足心。腰脚疏頑消緩步。頭顱蕭颯屛高簪。豈期陳力裨絲髮。擊壤他時儻採尋。每讀高詞擬穆如。齒牙氷雪諷吟餘。丹鉛肯事蟲魚註。黃白非脩鍊養書。精力未衰詩更健。靈椿不老日還舒。豈辭重趼參餘論。却掃吾今正索居。</text>
<title>浮名</title>,<text>浮名從古博羈窮。留滯天邊一禿翁。京國圖書塵蠹裏。廣陵松梓夢魂中。天人自古巧相勝。培覆如今豈未公。獨倚枯梧愁不寐。亂鷄和雨五更風。山林朝市盡途窮。何處寬閑着此翁。萬死持危木上座。一生耐久石虛中。老難駐景春無信。窮未饒衰髮不公。今古榮枯堪一笑。蕭蕭馬耳過東風。</text>
<title>送姜叔剛赴京闈</title>,<text>世緣已共鄕心薄。歸意仍兼歲律新。魚鳥不應嫌浪跡。江山寧肯着畸人。望中梅柳空牽恨。夢裏關河屢問津。愧殺茙葵還衛足。去留無策謾悲辛。英氣眞堪冀北空。才華況復斗南雄。聲金雅識郞君作。搥石還知校主公。稱意恩衫應展綠。趁歸官杏正蒸紅。小科試動鄕隣慶。不阻三休耐辱翁。</text>
<title>書直旨山僧性峻詩卷</title>,<text>睡魔挑戰午慵餘。剝啄僧銜一軸書。淸隱古文奇說話。適庵新什大鋪舒。向來蒿目憂方內。此去天游到物初。珍重高人遠相訪。欣然炊糲折園蔬。</text>
<title>雨中書事</title>,<text>乖慵無侶亦無營。不拒湖山似有情。雨値連江嬰睡思。才非賦物諱詩聲。老參禪味思投社。閑傍溟鷗許歃盟。回首塵勞堪內熱。涸陰身世有餘淸。夢裏新年劇走丸。韶華強半興闌珊。事多敗意堅愁陣。春不饒顏換酒丹。柳已弄黃風未定。麥初扶綠雨曾乾。天邊節物看三變。情緖令人可得寬。</text>
<title>仲春初六日夜雨。有感。</title>,<text>疏雨鳴江攪客心。籧篨風撲轉難禁。靑燈自笑餘窮債。白髮還憐學苦吟。閱世已堪輸一局。許身休更比雙金。君門咫尺遙千里。何況浮雲蔽日陰。</text>
<title>復用前韻</title>,<text>留滯偏傷太史心。三年制淚更能禁。江蘺正引湘纍恨。越調還聽楚客吟。投暗不須驚白璧。結交多誤乏黃金。雲霄舊侶時相問。畏影怜吾強就陰。</text>
<title>傷滿浦節使沈讓鄕戰歿</title>,<text>朝家儲養詩書將。要試臨邊虎略饒。手裏琱弓穿七札。天邊白羽落雙鵰。死綏不失戎臣體。刷恥誰當桀虜梟。靑海無聲關月苦。陣雲猶自壓城譙。</text>
<title>宿山寺</title>,<text>幽夢回金磬。衰顏頮石泉。松明庭燎爛。佛座篆煙緣。靜味都參定。心灰不復燃。蒲團餘宿煖。隨意學安禪。</text>
<title>縱筆</title>,<text>日日郊原變。東風弄麥芒。渚煙斜罥樹。溝水細通塘。挑菜誰家女。扶犁是處郞。異鄕看節物。懷舊賸悲涼。翳翳飛雲過。殘暉薄遠岡。岸蕪回綠遍。村杏糝紅香。喜鵲多時語。遊蜂只暫忙。三年哦五字。書疏負明光。</text>
<title>二月十六夜</title>,<text>春宵誰苦短。展轉覺難明。臥久酸肢體。憂多損性情。嗟嗟身與世。落落利兼名。鷄瘖不聞叫。鵂鶹何許聲。</text>
<title>釣者 俗云牽之</title>,<text>稱意搖孤艇。春湖浸鴨欄。緡鉤心手會。鱗介透潛難。指動雖當飽。生哀庶可寬。向來西塞叟。虛釣若爲餐。</text>
<title>有感</title>,<text>世紛閱了同兒戲。野味嘗多似蔗佳。醉墮固應全內守。坐忘猶許學心齋。弊裘幾犯吳天雪。新火三鑽楚地槐。宣室會應思賈誼。便從前席乞殘骸。</text>
<title>水次晩坐。示直卿。</title>,<text>綠暗連江柳。紅催挾岸桃。不堪時物變。無柰客心勞。新漲波吹座。尖寒雨到袍。平生謀二頃。淸世有吾曹。</text>
<title>用昨日水次韻</title>,<text>江晩薰纖草。園明破小桃。爲農寧待老。食力不知勞。村釀堪謀醉。花時可典袍。詩鋒窮更捷。端不讓豪曹。貧憶監河米。饞思曼倩桃。豈期超物表。聊喜息塵勞。牢落王官谷。飄零宮錦袍。向來歡樂趣。還恐損兒曹。歸虞收小麥。行及薦含桃。歲月菁華改。西南望眼勞。神交求異代。晩計付同袍。傲睨一杯酒。嗟嗟笑爾曹。長樂初聞漏。玄都舊訪桃。年顏迫蒼艾。筋骨謝賢勞。不藉陳湯力。寧霑范叔袍。江湖終入手。鷗鷺與爲曹。</text>
<title>題頭流山僧煕俊詩卷</title>,<text>滄江一臥歲三移。親舊紛紛却背馳。唯有緇流似相識。慇懃來往慰羈離。夢中南岳蔚挼藍。蕉雨松風白石庵。蠟屐幾時酬宿債。山靈應遣勒移慙。見說行年與我同。諸方參遍萬緣空。盤旋牖下成衰病。霜雪難堪語夏蟲。儒釋相排也不中。都緣猶未去心蓬。我無適莫收來者。夷狄門墻肯異同。世間無處語天遊。方外神交有惠休。缾錫飄然能少住。鬢絲禪榻話春愁。</text>
<title>和直卿韻</title>,<text>衮衮傾懷夜臥遲。十年聚散雜歡悲。升沈敢道皆由命。出處須知各有時。坎止流行元自了。鼠肝蟲臂亦胡爲。南荒問鵩君休嘆。夢裏輸贏摠覺非。</text>
<title>春寒</title>,<text>淸明風雨太凄凄。零落山花半委泥。病怯峭寒披故絮。玉樓高聳帽簷低。</text>
<title>和直卿韻</title>,<text>客裏連逢舊。愁中兩見春。虎鬚曾觸怒。蛇足更謀身。微暖先回物。餘寒尙中人。歸心似江草。經雨一番新。名逃傾奪地。身致水雲鄕。薑桂終存性。芝蘭不改香。北辰高阻絶。南海遠微茫。誰似安西子。歸眉可掬黃。</text>
<title>釋悶縱筆</title>,<text>吾生垂半百。愁病恰平分。逃謗同羝觸。殷憂劇酒醺。推書長慷慨。塞竇避知聞。可保乘除理。殘年看策勳。留滯頭成雪。逃空習已安。放慵忘盥櫛。看客強衣冠。雨氣連江白。花光比屋丹。詩騷眞閥閱。收得幾篇看。隨意攤書坐。孤吟對晩暉。岸風帆腹飽。沙雨荻芽肥。籬缺通江色。簾垂礙蝶飛。誰知浴沂節。和病試春衣。已阻毛空雨。仍逢捲地風。殘花應打盡。飛絮定吹空。索漠憐吟苦。瞢騰任睡濃。江湖容信命。淹泊愧微躬。</text>
<title>自遣</title>,<text>老來才退賦文窮。只把詩書檢舊功。事外優游身獨在。名途榮落夢俱空。彩毫未抒江詞敏。春草閑挑謝句工。顏巷日高春睡足。簞瓢猶得慰衰翁。</text>
<title>十玩堂前躑躅盛開。感嘆有作。示徐生。</title>,<text>百花都盡殿餘春。滿樹猩紅絶可人。驚殺南翁三度見。何如翠壁楚江濱。趁蝶名園憶少時。臨階折得最繁枝。那知老大爲農遠。獨對殘花恨鎖眉。</text>
<title>客懷</title>,<text>一春常苦雨。剛厭賦新晴。殘溜增灘響。平沙受照明。臥痾漳水曲。勞夢漢陽城。淹泊春華改。脩門默數程。江上三年學耦耕。南音漸已變兒聲。不堪醉尉多相侮。故將寧思起廢情。</text>
<title>自戲</title>,<text>天網嬰凡羽。除書錄不才。五年依社櫟。萬里釣魚臺。遮日非無手。爲樽或是災。吾今寧易慮。漚鳥已驚猜。</text>
<title>感春</title>,<text>時序堂堂去。病如心賞何。渚煙籠樹重。江雨釀寒多。春服初成製。淸沂已漲波。遙憐脩禊友。吟謔憶吾麽。春睡甜如蜜。春愁亂似麻。含情臨逝水。回首惜殘花。衰鬢侵尋短。歸心積漸加。向來眞鑄錯。猶自滯天涯。霧罷山增秀。煙橫野欲浮。漁人沿渚語。耕子隔林休。飄泊花飛逕。差池燕掠溝。層軒宜晩眺。仍掉苦吟頭。脩路西南走。輪蹄簇渡頭。蟻群旋未了。魚隊繞難休。衣食驅人役。江湖動客愁。有誰知我抱。搔首俯滄洲。今春看又過。風物苦相留。江草嬰枯恨。桃花笑白頭。大瓢將底用。碩果不堪羞。明主寧當棄。泥塗自晩收。</text>
<title>寒食感懷。用祁皇華韻。</title>,<text>幾多墟落斷人煙。百感重逢熟食天。病眼褵褷猶物隔。愁腸回轉劇繩牽。楡槐獻火思傳燭。松梓關心憶怨鵑。直北長安遙萬里。魚書阻絶意茫然。自放淸時已太憨。名途不復羨朝三。吟嘲萬象眞窮雅。跡寄雙林得遍參。浦樹藏鴉初綠暗。園花打雨尙紅酣。握蘭溱洧多游女。剛笑衰翁久落南。</text>
<title>謝耽羅李節使大叟寄毛茵</title>,<text>南溟終古稽天遠。何意雙魚到鼎津。龍虎舊圖專節制。詩書新敎化姦嚚。緘封物比襜褕重。酬對詩同木李珍。從此王家添故物。客來那復嘆無陳。房星照野驊騮產。虯卵登盤橘柚呈。畫戟晝圍知令肅。牙旗曉擲覺風生。不辭壯節供艱險。還有孤忠簡聖明。欲識歲寒心事在。肯回高義問躬耕。病聞征旆出都亭。別後光陰幾變蓂。鯨浪崩騰愁裏白。鼇峯隱約夢中靑。明珠薏苡虞讒謗。赤子龍蛇在輯寧。見說端明虛席待。莫將羈思攪秋螢。煙水蒼茫繞竹扉。翠磯盤礴雨霏微。白蘋風約平如拭。紅鯉鉤登健欲飛。錦里也宜烏角帽。玄眞不負綠蓑衣。他年款段湖邊路。待得成功萬里歸。</text>
<title>述懷呈昌齡使君。依韻索贈行。</title>,<text>濃綠藏村巷。春歸問幾旬。柔桑蠶箔卷。微雨燕泥匀。懷賞時難得。趨功物自新。投閑應宿債。猶滯此江濱。東皐釋耕後。北闕被徵時。鷗社盟雖熟。山靈檄已移。流離從薄俗。出處負休期。物色非招隱。淹留足桂枝。</text>
<title>余欲遊伽倻山。適被朝命不果。贈導行僧性峻別。</title>,<text>自我來南中。三載荒江湄。官人挾勢高。儒士徇名馳。莫肯顧衰朽。蓽門羅可施。唯有方外人。脫略忘高卑。袖卷下山來。累繭求吾詩。吾詩等寒竽。廢久澁難吹。勉強或應酬。充然如果飢。明朝杖錫飛。影響那得追。峻師靈川秀。業白爲衆推。安禪黃岳山。久被聞人知。平生江夏子。高邁超塵羈。眼高信少可。道契輸許支。銀鉤綰玉佩。滿紙摛雄詞。適庵老詞伯。贈行亦侈詩。取重二公間。鑑識寧余欺。飄然扣吾戶。一見如夙期。夜榻側金盆。濁水照摩尼。何如香火社。少留儀諸緇。高懷厭底滯。打包來告辭。倻山探討期。宜及聞健時。尺一喚我去。坐貽猿鶴嗤。人生落世網。何異蠶纏絲。勝事天固靳。岷嶺孤羲之。強偸半日閑。默默顏忸怩。余非廊廟姿。況又逢數奇。寸廩果何戀。歸歟歌採芝。三生猶有緣。一世那久離。好在雲門寺。永結窮年隨。</text>
<title>愁霖。寄地主高彥龍。</title>,<text>極無仍極備。均誤老農心。愁漏將持傘。謀炊欲破琴。連村蛾化麥。繞屋菌生陰。孤旅猶無柰。專城意可任。</text>
<title>戊子五月十六日。解纜萬川。回望弊廬。悵然有作。</title>,<text>殘生終擬狎沙鷗。尺一驅人別故丘。滿壁圖書收一束。隨身琴鶴共孤舟。依依亂樹煙中辨。渺渺閑雲水上浮。賸欲夤緣移棹緩。暮風吹緊過長洲。</text>
<title>岐江</title>,<text>灘到交流處。船移亂樹間。急風吹霧駁。疏雨打篷斑。行役能催老。功名不博閑。終慙庾開府。詩賦動江關。</text>
<title>題河進士野翁亭</title>,<text>鑿破天慳地。新亭起咄嗟。縱橫江學字。依約岫排髽。領略歸詩律。冥搜信物華。愧非能賦手。摹寫竟難加。</text>
<title>江行晩景</title>,<text>江沱成凸浪橫斜。咫尺船膠費挽挐。峽斷井閭藏密樹。渚淸鷗鷺立明沙。依微野市拖殘雨。明滅篷窓衮落霞。徙倚柂樓無限思。世將吟嘯莫雄誇。</text>
<title>舟次河濱</title>,<text>廣岸連靑草。回灣繞白沙。渚煙和霧薄。壕雨度江斜。結纜聯鹺舶。燒畬竝崦家。無嗟行旅苦。還有勝遊誇。</text>
<title>漆津。阻雨夜泊。</title>,<text>江雲送雨劇盆傾。舟閣沙堆夜不征。燈火靑熒兒女語。關山迢遞夢魂驚。床床避漏移孤枕。種種緣愁變幾莖。寂寞寬閑吾道在。爲誰行役強浮名。</text>
<title>吉諫議墓林</title>,<text>鬱鬱松成拱。人傳諫議藏。無慙王蠋死。不愧鄭公鄕。素業勤蠲復。靑編表烈光。未由鷄酒酹。停棹一神傷。</text>
<title>金烏山</title>,<text>烏峯蒼翠挹滔滔。冶隱英風豎鬢毛。周土粟輕生可捨。商山芝在世堪逃。雲仍不似靑氈業。鄕里猶稱白屋高。臣節養成由主聖。幾人能貤諫官褒。</text>
<title>雜詠</title>,<text>緣江亂樹繚如城。曉漲橫呑野望平。細柳長洲都失險。危灘無復阻人行。薜荔陰森醜石層。舟人牽纜踏崚嶒。樹枝低罥篷窓過。驚殺衰翁午睡興。麻麥冥冥漲潦中。携籃拾穗見村童。都要販舶贏魚酒。醉倚桅檣嘯晩風。雲峯缺處認浮圖。梵宇懸崖遠有無。想見高僧方宴坐。俯看舟楫困迂儒。兒女啼飢不受嗔。強調糜屑雜嚬呻。向來耐事吾差熟。倂食從人不道貧。</text>
<title>司僕金君。構亭洛水上。請名於余。名之曰萬松。</title>,<text>千仞岡頭十八公。蒼髥環合竹茅中。百年地祕寧收價。一日堂成始告功。棋局細消壺裏景。漁舟輕颺釣絲風。愧非能賦須題品。取次登臨意未窮。</text>
<title>哀溺</title>,<text>河豐眞鮓甕。泓黑瞰渾渾。共道蛟鼉祟。常將人畜飧。千金孰壺買。一葦可航奔。竟作憑河悔。徒稱抱石冤。烏鳶幸不食。魚鼈却須呑。潦縮炎風攪。沙昏暮雨繁。衣囊須壙掩。精爽托巫言。佇立滄洲上。空招不返魂。</text>
<title>三樹亭</title>,<text>芘駟槐陰合。流金畏日行。親朋脩故事。杯杓解餘酲。丘壟還增感。漁樵亦稱情。連村聞打麥。留滯慰愁生。</text>
<title>六月八日。苦熱。</title>,<text>午倦句添睡味濃。頹然欹枕到高舂。烘窓爍景噓深甑。繞鬚飛蚊殷遠鍾。楚客雄風思授簡。漢宮仙露欲澆胸。征塗塵土加煩促。忽憶湖陰漱石淙。</text>
<title>聞慶琴守成之追餞龍湫</title>,<text>滿路炎塵褦襶行。脩門猶阻短長亭。已逢下榻能寬數。不用臨岐便繫情。神閟潭心開窟宅。練飛崖口殷雷霆。勝遊可復尋方外。却向征途取意成。</text>
<title>過鳥嶺</title>,<text>北望音猶阻。南來路始窮。疊雲高泄巘。飛雨細毛空。齒髮侵衰境。行休任薄躬。竟孤題柱志。多愧道傍翁。</text>
<title>六月十七日。衝雨過忠州。</title>,<text>草草携家過蕊城。暮天風雨太縱橫。泥深陂裏亂啼鶻。濕重枝頭愁竝鶯。正坐誤名還自苦。就令陳力亦何營。湖陰梧竹應霑洗。忽憶巡簷稱賞情。</text>
<title>將抵驪江。先寄震卿使君。</title>,<text>留滯三年鬢已絲。道逢親舊盡驚疑。明朝繫纜華樓下。鳧舃先應颺水湄。</text>
<title>發金遷</title>,<text>信宿乘新漲。江平一棹東。那堪十口累。還寄半帆風。白塔看疑近。靑蕪望忽通。驪興是何處。憑報主人翁。</text>
<title>過神勒寺。有懷舊遊。錄奉震卿使君。</title>,<text>隱約煙林杪。浮圖眼忽明。曾懷去國思。共作問禪行。高會三更罷。佳賓四座傾。當年滿輪魄。相望幾虧盈。</text>
<title>大灘</title>,<text>轟輵車千兩。喧闐鼓萬槌。篙工心欲細。病客膽先摧。振鷺衝巖起。跳山入座回。片帆愁激射。欹側岸邊來。</text>
<title>寓舍晩眺</title>,<text>乳燕低平楚。疏蟬翳老槐。客行驚節變。秋律抵家回。虹掛收殘雨。江明殷遠雷。有詩供興寫。無酒遣懷開。</text>
<title>入城抵家。夜臥有感。</title>,<text>入門松菊渾蕪沒。唯有南窓寄嘯吟。長樂鍾來依舊聽。玄都桃在懶重尋。圖書檢出全抛簏。親故來收半死心。豈敢久稽江海跡。白頭要和五絃琴。</text>
<title>六月廿六日。詣闕謝恩而還。有感。</title>,<text>六年不踏三條路。雙闕依然擁五雲。人物半非看了面。貂蟬多是策來勳。寬閑未償餘生債。衰病還穿萬馬群。可待壺頭思下澤。江湖塵土夢平分。</text>
<title>金子通將還春川。求詠其居。</title>,<text>淸平山色又宜秋。宿債多生苦未酬。居士縛禪曾脫略。丈人逃世繼風流。茶鐺夜斫仙葠煮。丹竈晨添活火修。道味全家如許掾。他時舐鼎亦眞游。循除㶁㶁聽玲瓏。半畝彎環一畝宮。雲影平沈明鏡裏。山光常蘸淡油中。盈科不舍眞如道。流惡無機也自公。雅識宣尼川上嘆。肯敎心地便隳功。</text>
<title>衿陽途中有感</title>,<text>二月衿陽者過稀。樹林新綠掩朱扉。殘霏鎖岫當行路。細草傳香上客衣。往事那堪身獨在。浮生無柰計多違。誰知跋馬含情地。有愧荒郊倦鳥歸。</text>
<title>憩安養川上</title>,<text>石橋經潦圮。迤渡馬行艱。選勝得芳草。開襟臨急湍。撲綿溪柳嫩。披纈岸花斑。風物無情思。令人惹恨端。</text>
<title>紀夢</title>,<text>氣脈流通自不疏。了然非夢亦非虛。過庭詩禮如承問。山木蕭蕭雨到初。</text>
<title>省達墓寺。阻雨信宿。</title>,<text>春疇愆澤久。好雨強知時。菜甲隨宜長。花房滿意披。歸耕心轉切。抱甕力休疲。留滯晨餐闕。山僧許續炊。</text>
<title>敍悶</title>,<text>已阻連宵雨。還逢盡日風。吾行一如此。世路本多窮。丘隴轅今北。江湖馬欲東。向來粗學道。淹速信蒼穹。</text>
<title>回途紀懷</title>,<text>細草如茵接麥芒。平郊泥滑馬行妨。一春光景無人管。付與鳴禽自頡頏。無數鳴鳩和鷕鳴。笠蓑抛盡客裝輕。還家有底忙時事。要見園桃滿樹明。爭渡那言識路行。漲沙魂斷暮濤聲。船如鷁退邅廻久。却是江神亦世情。</text>
<title>題忠州李四宰次野新居</title>,<text>行爲歸耕急。程因訪隱違。江晴龜曝石。逕狹樹鉤衣。谷口風聲似。盤中物色幾。未須愁日夕。山鳥解催歸。</text>
<title>咸昌李守來慰驛亭。明日以駿馬代步。詩以爲謝。</title>,<text>咸寧汗血眞奇種。熟路追風不用鞭。四十里程彈指過。却疑凡骨已登仙。喚取盤餐霑僕隷。夜牀招得遠遊魂。老來求飽無餘事。誰道剛酬一飯恩。雅識平生飛食相。十年爲縣屈雄圖。聖朝會試臨邊用。定遠收功鬢尙烏。崎嶇歷險屹山路。曠蕩銷憂沙伐城。佳處無詩酬物色。應緣快馬少徐行。苗針出水麥腰短。高燥何妨澤少愆。蕭颯隨車卽甘雨。免敎南畝望雲天。</text>
<title>病起洛陽傳舍。將發。寄地主張大訓。</title>,<text>黃粱七熟洛陽城。病起肩輿骨未輕。顧眄頓無來日想。悲吟猶作痛時聲。一春斷送眞些恨。十口相隨亦漫行。裹飯意深違不得。可堪煙樹繫前程。</text>
<title>臥病開寧竹軒浹二旬。敍懷投贈主守金君可悅。</title>,<text>竹爲軒額未全安。無復煙梢束萬竿。儻有團欒搖寸碧。十分培壅歲寒看。韶光忽忽換朱明。一臥漳濱月再更。牛蟻聰除酣蝶化。綠陰何許語流鶯。日西山影滿庭隅。深院無人雀引雛。不待靑梅供却睡。渴喉消得嚼氷壺。千金一滴誤農功。省事鯢桓抱寶公。秧底盡成龜兆坼。桔槹無柰漢陰翁。久客忘歸問幾時。羅羞闢館荷心知。賢於裹飯桑輿分。別去停雲有所思。</text>
<title>同年林璨。以所築廣寒亭記。示余索題。記乃林可虛所作。亭亦被火未修。</title>,<text>亭假仙居有絶稱。主人身世可乘凌。不嫌老子孤登眺。爲記文章亦足徵。不是亡猿一炬空。定知回祿相畸翁。秋來莫倦重新費。善頌吾堪趁告功。</text>
<title>主守追餞飛化院。同年金錫禹，林璨亦來會。相與款敍。至夕乃別。</title>,<text>置醴情深已不窮。又勞供帳餞途中。當年共榜幾人在。末路相隨我輩同。野水欲添金斝滿。林花猶戀客衣紅。在陳在莒宜交戒。他日毋忘一禿翁。</text>
<title>寓宿星山興民閣。用壁上韻。贈半刺李虞卿。閣東西廂。有經白蓮池。</title>,<text>夙從京洛打歸裝。滿路炎塵嶺嶠長。病欲伴人來故故。春曾背我去堂堂。瑛盤薦實櫻擎籠。客飯嘗新麥滌場。一宿仙宮神頓醒。夢回簾幙襲荷香。</text>
<title>次高靈軒韻</title>,<text>已任忘高下。寧須較短長。微風登水榭。細雨俯蓮塘。入社懷人白。經壚憶姓黃。枌楡新放跡。鸞鵠舊參翔。旅酌罇盈淥。官廚飯飫粱。桃笙供醉睡。尋路得眞鄕。</text>
<title>追用去歲和東坡慈湖峽阻風韻。寄呈希剛公。</title>,<text>寵辱年來夢亦空。如何災疾困途中。恒飢易飽嬰脾病。似靜聞雷苦頰風。居物無贏愧計然。平生半菽信吾天。鶢居本是駭陳饗。糠粃還逢簸在前。南冠消得執珪詩。蓮燭鸞書阻北扉。甫里生涯唯釣具。滿江風雨一蓑衣。誰將年宦鬪王融。造物從來忌冒功。洛社休官老居士。晩年光景付談空。傲睨知公剛笑我。去年陰潦挽征帆。向來魚鳥盟寒未。好在湖陰舊釣巖。</text>
<title>陜川東軒韻</title>,<text>渴喉頻想嚼含消。病裏思家萬里遙。默數田疇龜兆坼。起看天宇玉繩高。衣冠漸隔東華路。袍笏全抛北闕朝。莫怪周行疏記憶。自知新落九牛毛。故人無柰盡飛騰。自放寬閑我便能。去國眞成襆被士。俶裝還似打包僧。溪山幾處供尋討。詩酒無人屬對應。過眼樓臺皆勝地。使君佳賞許同登。</text>
<title>李林宗寄題續喜亭。步韻酬之。</title>,<text>燕喜流聲久。吾今續舊觀。華堪方藻梲。儉不愧雕欄。咽磵疏林外。奔雲遠岫端。應同辱溪柳。亭號汚林巒。已成無悶客。那作不平鳴。高下心安適。榮枯夢亦驚。山甁晨得酒。卯醉午牽酲。談笑逢林叟。誰知座盡傾。</text>
<title>晴陰</title>,<text>晴陰不定雨霏霏。深樹鳴鳩喚婦歸。薤葉生涼挑睡睫。熏鑪留灺裛篝衣。山田未廣猿來少。野彴新成客過稀。散髮淸狂差足樂。此生寧復蹈危機。</text>
<title>苦熱</title>,<text>當空硉兀火雲升。樹竹交檐畏景乘。煬竈投身曾怕爛。熱羹吹口始堪懲。雄風思軼蘭臺賦。賜告恩隨玉井氷。頑質可能希靜勝。幾時涼露洗炎蒸。</text>
<title>自遣</title>,<text>萬里流離作寓公。移家還得竹林中。疏籬菜圃新霑雨。深樹山禽亂叫風。食力漸知安舊業。荷戈粗免役微躬。天涯夢不交京輦。玉殿趨朝認絳籠。</text>
<title>贈學子辛馹別</title>,<text>誰肯持能問不能。多君負笈觸炎蒸。遠同柳子囚山苦。差勝長沙賦鵩徵。力學雅非干祿仕。高才終不待師承。劘功鐵硯期他日。末路何人耐久朋。</text>
<title>午夢</title>,<text>北牖尋殘夢。槐陰生嫩涼。一蟬吟晝靜。雙燕哺雛忙。翰墨功雖退。田園趣漸長。向來膏火裏。贏得鬢滄浪。</text>
<title>遊水庵</title>,<text>撥病尋蘭若。層峯霧雨埋。依微羅帶繞。漫滅玉簪排。圓枕供僧睡。嘉蔬薦佛齋。未能隨結夏。浮世意多乖。谷轉含風遠。峯高隱霧深。吳圖塡佛事。魏紫粲墻陰。容我無機客。參君不住心。蒼髥管迎送。歸路暮蟬吟。</text>
<title>卽見</title>,<text>繚逕似人腸九曲。支川如燕尾雙分。肩輿小駐鷄鳴午。西崦茅茨隱白雲。</text>
<title>闍谿十絶</title>,<text>倦游眞棄七年官。忽忽囚山歲月闌。椽燭揮毫天上事。涸陰無夢到金鑾。山中幽況報誰知。隨意榕陰步屧移。問字人來聊掉舌。乞詩僧到暫開眉。靑蒲白水擁籬根。藏得鳴蛙鼓吹喧。動靜相乘歸理窟。與誰觀妙與誰論。山雨絲絲竹塢邊。榴花亂點綠苔錢。閑看鬪雀過墻去。不覺好詩生眼前。暴富西溪一尺高。奔波激石怒雷號。兒重破卯携籃去。恰得纖鱗饋老饕。翁姑笑謔剝麻喧。列竈煙橫谷爲昏。勖爾爲絺裁葛穩。秋來先蓋租瘢痕。怪鳥山中百族啾。如啼如笑又如謳。禽言欲效都官體。才盡吾今恨白頭。少喜文詞進技工。老從農圃試場功。苦無專智收成少。歲晩何辭甔石空。年垂不惑尙朱愚。臨事昏庸昧反隅。剛齒不饒柔舌在。至今猶守宋人株。王官投老書生便。甫里爲漁處士宜。千載行休輸漫浪。神交冥漠照襟期。</text>
<title>釋悶。用東坡白鶴峯新居韻。</title>,<text>暫致軒裳辭輦轂。遠隨萍梗寄江關。片雲雨黑郊墟外。小閣涼生几席間。有債應須耕白水。無貲何必買靑山。唯將多難供多暇。欲老遼東未擬還。燭龍銜火烘圭竇。喘月如牛不點燈。姑射難親肌似雪。陰山安得踏生氷。詩功揣量收窮鬼。禪理硏磨付幻僧。日啖菜根兼糲飯。萬錢誰復強何曾。</text>
<title>鎭海公館。卽席示餞送諸君子。</title>,<text>鼓笛華譙落日邊。令人去住轉茫然。海邦奇勝應須記。望裏鼇岑翠揷天。翠竹蒼梧又紫薇。秋深風物媚官扉。南溟煙月東華土。別後相思有夢歸。蜑戶般般傍海濆。平生網擉替耕耘。風濤一葉看掀舞。不恨冥行路不分。重膇從前謹下堂。南來都爲雪溫湯。除書喚起漁樵夢。釣手炎塵障夕陽。留連杯酒動遭牽。離合人生本偶然。四座賓朋休懊惱。明年投效早歸田。</text>
<title>寄望鼇魚子游使君</title>,<text>蕭蕭風雨夢周公。剝啄聲來起病翁。八梢魚作供廚料。雙管毫收詠物功。文章到子便心降。偏霸東南割二江。剛道老除眞善謔。洪河寧敎隴頭瀧。苦憶中書賦鵩人。德音頻降尙邅迍。難隨鳥翼過從數。憑寄緘書問苦辛。時鄭子仁謫居世故驅人未放休。又勞遮日上神州。安能仲叔省煩事。十口相隨爲口謀。氷蘗平生灌圃翁。酸鹹雖異有同功。齒疏髮白猶黃綬。華省何曾數此公。混沌湖陰鷗鷺盟。暮年薖軸共關情。也知生死煩相問。漢北嘉魚續續烹。陶翁止酒壺觴數。蘇老坐詩篇什多。二子有靈應一笑。莫敎持戒損天和。畫餠虛名不救飢。觸藩維谷竟何之。會稽儻乞方回便。幽討先尋廣濟期。</text>
<title>送琴東萊守盧君卿</title>,<text>良夜高秋月滿軒。金釵扶起理桐孫。多情法部苽亭曲。試與湖陰病叟論。</text>
<title>二十日。曉起書懷。</title>,<text>螢飛蛬叫夜悠悠。片月雲頭露曲鉤。歸計萬端秋已暮。可堪長倚仲宣樓。煙沙如雪樹如帷。半夜鉤簾獨起時。五畝未成身計左。鏡中華髮轉生絲。江心撥剌大魚跳。悄愴神驚遂至朝。視草明光非所羨。喜將蹤跡混漁樵。憶過都要暢飮回。使君雲幙向江開。留連歌舞徂淸夜。索寞如今謾覆杯。巴山鼎水恣盤桓。遵渚飛鴻十載間。何日乞身爲我有。免敎魚鳥笑疏頑。</text>
<title>晩景。回文。</title>,<text>山爲髻露極遐觀。水作羅明徹底看。寒笛小舟歸渡遠。丹楓晩岸夕陽殘。</text>
<title>心遠堂書懷</title>,<text>高齋斗絶瞰郊原。曠蕩銷憂慰客魂。霧罷盡呈依崦寺。林疏通見隔江村。酸寒杞菊非人厄。埋沒漁樵亦主恩。構廈正須樑棟用。盡年安得散材尊。連宵夢綴紫宸班。溫語多承咫尺間。內相掌綸非所擬。地官司計亦何顏。朝靴霜陛鐘三杵。釣艇寒蘆月一灣。忽忽形開猶故我。與誰料理辨忙閑。</text>
<title>不寐</title>,<text>水月通疏牖。羈魂屢自驚。葉枯風易怒。沙冷鳥無聲。京國頻宵夢。家書隔歲情。未能機暫息。還復日華生。</text>
<title>尹監司送墨。戲書爲謝。鏡之</title>,<text>珍重廷珪璧。緘從按使傳。不能趨世白。聊且守吾玄。拂拭溪藤滑。噓呵鄴瓦堅。沐毫摛藻思。先欲上歸田。</text>
<title>謾書釋悶</title>,<text>病着不能朝日邊。且留漳水玩殘年。傳聞臺閣鵷鴻滿。放與沙鷗適性便。動無筋力妨陳力。靜養精神更損神。只合香山投淨社。早須三敎飾其身。老無長物送居諸。除却床頭兩卷書。牛李賢邪同泯滅。孫劉熏灼亦消除。裘褐寒深尙襲輕。南翁粗慰授衣情。繁霜未脫連山葉。長夜江頭作雨聲。講罷延和晝漏稀。滿身渾惹御香歸。夢回始覺承恩最。依舊丹徒一布衣。</text>
<title>醉後。寄朴彥胄。</title>,<text>冒寒高閣意凄迷。雲物冥濛釀雪低。遠水人歸聯騎渡。前林鴉起過江啼。追趨畫省曾鳴玉。淪落荒山獨杖藜。衰白離群逢歲暮。誰言得喪醉中齊。</text>
<title>殘春有感</title>,<text>衰慵於世已無營。只合湖田學耦耕。時論或疑堪百里。病身那得辦專城。花供蜜課蜂脾滿。雨熟江泥燕壘成。莫怪眉頭常未解。感時仍抱惜春情。聞擬晉收。故三四及之。</text>
<title>病起將赴朝。書齋壁。</title>,<text>平生土木任淸羸。病起湖陰春盡時。粧面映紗花翳葉。寶奩開鏡水明陂。苦無佳句酬春事。贏得殷憂換鬢絲。魚鳥有情應笑我。爲誰騎瞎強深池。</text>
<title>阻雨商山。戲柬主守公紀。</title>,<text>愁逢客舍雨連山。旅況愔愔益鬢斑。障日却嫌將釣手。入時何用強塵顏。人間倚伏休前斷。局上輸贏要熟看。非久共尋湖畔侶。小舟挐月蓼花灣。榴花顚倒點蒼苔。睡睫頻挑苦未開。蛙鼓已依靑草鬧。燕泥時傍畫樑堆。萬畦翠剡皆興矣。一枕淸風亦快哉。破費官廚三日供。只應相謔不相猜。</text>
<title>奉答李淵谷韻 時爲尙衣正</title>,<text>安得振衣千仞岡。束身尋丈謾回翔。尙方佳句來相起。驚破遊仙枕藥囊。</text>
<title>依韻答淵谷見寄</title>,<text>黃塵不貸芰荷衣。廁跡周行蟣蝨微。漫有鄕音拖舊業。頻移帶眼減初圍。飄飄病葉迎寒信。漠漠殘雲閟日輝。同調似君眞杜宇。向人剛道不如歸。病怯初寒屢索衣。強挑燈焰轉依微。詩魔得酒還成祟。愁陣逢秋未解圍。豈是一塵裨地厚。敢言孤爝助陽輝。漢庭尙老行膺用。莫嘆郞潛且緩歸。</text>
<title>書通禮院契軸</title>,<text>鴻臚元切侍臣班。妙選官曹也一般。丹陛躡時聞旺喝。紫宸宣後殿鳴環。淸遊好趁群休暇。勝跡還輸尺素間。榮落百年歸歲晩。他時誰質利名關。</text>
<title>上元。示友人。</title>,<text>鼎鼎新年律。萍蓬輦下逢。卯申欺老病。憂患損懽悰。俠騎游塵裏。篝燈醉夢中。上元隨歲是。空惱兩衰翁。</text>
<title>戲寄李盛仲</title>,<text>晩酌君家到後堂。鬧花如雪襲人香。生憎暮雨催歸急。不見堆盤燭跋光。泥水渾渾沒馬蹄。帽簷愁濕壓肩低。分明去歲湖陰路。晩霽苗興翠剡齊。魂翻眼亂百花叢。寶馬香車處處同。老大逢春增苦業。病眸朱墨閱䑃朧。拂掠微風嫩柳枝。方奩貼貼皺漣漪。荷錢未點蒲芽逬。恰似江南二月時。愛酒尋花一任眞。少年狂興老猶新。當筵最賞調箏手。巧笑嬌應盡可人。</text>
<title>雨渡路梁</title>,<text>沾濕神傷蓑笠重。呼船穩坐水雲中。斜風細雨疏篷底。此日分明舊釣翁。</text>
<title>悼友人</title>,<text>夫子忽長逝。吾生誰與同。才華推獨步。官秩後諸公。天驥行空迅。秋鵰捩翮雄。胸中開武庫。筆下絢晴虹。速毀名爲累。遭時進未窮。留連曹省遍。出入翰屛通。樹立宜無讓。升揚柰厄崇。宸衷優汲告。冉疾軫尼終。久要情何極。長辭事已空。成河傾有隕。回首曉城東。</text>
<title>戲自遣</title>,<text>種種霜毛與病俱。名途那復染髭鬚。秪今廊廟多黃耇。頭白何辭綰左符。晩節功名有富民。未須料理二毛人。聖朝用少吾無用。且向江湖好致身。</text>
<title>火山臺額字。代人作。</title>,<text>高棚結束窣雲中。幻出鼇山奪鬼工。一豫也知由一弛。一宵回祿擅奇功。銀花金粟錦成堆。殷地笙歌法部來。欲識人和眞氣象。嵩呼聲裏衮袍回。煒煌火樹列鉤陳。不夜光中進侍臣。欲爲先朝修故事。倡優技拙莫呈新。雷轟電閃劈層霄。一簇砲車鬼膽消。陰昧已除陽道長。夔龍明日賀淸朝。</text>
<title>上任訖有感</title>,<text>白頭羈宦運州城。憭慄秋風百感生。唯有月山情思在。晩來凝黛入簾旌。鰥魚長夜鎖寒廳。更鼓無聲燭焰▣。朱墨老年非所處。邇來闍崛夢中靑。</text>
<title>上容齋相公</title>,<text>寵極專城髮已稀。舊磯猶戀綠蓑衣。春來理得南湖艇。准擬輕拋五斗歸。迢遞關山故舊稀。殘年制淚已沾衣。寒江沈素無魚到。夜帳驚眠有雁歸。輕陰釀雪曉星稀。微霰疏疏乍點衣。冷透黃紬眠忽警。夢尋京闕半途歸。城角初殘漏點稀。吏人催我整朝衣。一陽脩賀臣能簉。莫恨周南滯不歸。凍雲低屋鳥烏稀。刮面凄風動戟衣。簿牒撩人開口少。醉鄕蕪絶與誰歸。</text>
<title>相公見和。復步韻酬上。</title>,<text>上台佳句落來稀。榮甚前人晝錦衣。更有誨言鐫朽木。且從鞭策諱言歸。性癖紛華入念稀。唯將文墨自勝衣。風騷老將堂堂陣。欲犯還嗟喘汗歸。末路情知已覺稀。更無危語戒牛衣。問渠學製多傷錦。何似投章早賦歸。淸夜空齋燭焰稀。拋書尋睡擁寒衣。苦無榮願爲官小。只托神交有夢歸。谷口幽棲夢亦稀。雲山深負薜蘿衣。春來猨鶴休相怨。我已忘羞不念歸。散質於人見賞稀。相公猶自許樞衣。思量倦宦終安稅。粗報君恩始是歸。</text>
<title>寄李次野</title>,<text>愛道爲官好。翻思解綬歸。專城雖寵極。素食愧心違。月傍明河轉。霜隨白雁飛。有懷無與語。搔首故人稀。向來樗散地。壯事負明時。筋力因年減。乖慵與老期。豈堪民社寄。端可鳥魚隨。自識催科拙。歸耕也未遲。</text>
<title>重陽。柳摠戎子淵見邀。</title>,<text>斗覺淸霜兩鬢侵。洪陽羈宦憶湖陰。年衰興況孤秋色。政拙施爲忤俗心。籬菊正須陶令採。鄕山空入越人吟。南來無處酬登眺。玉帳嘉招是賞音。</text>
<title>退息亭</title>,<text>疏鑿功雖淺。經營計未疏。開渠行碧玉。和土種紅蕖。枯葉皆黏塊。微瀾不蘸虛。秪今生意足。𢬵賞日躊躇。已吐連趺葉。仍抽竝蔕花。小風香遠度。殘日影俱斜。可試凌波襪。堪欹折角紗。吏來休報事。人在水仙家。疊甃開奩蓋。偸天落汞鎔。物來虛易辨。盈進惡難容。搖散坡翁影。澄涵茂叔胸。不應遺愛在。留與後人供。鳴鶴長思侶。喧蛙只亂人。不群眞可尙。無謂詎生嗔。欹倒行藤杪。周遭散芡濱。禽魚同寓樂。滁守跡相親。退息饒閑事。招邀決拾儕。臂調弓力軟。弦急矢飛低。中巧心翻拙。輸多意不迷。可能投筆去。勳策玉關西。</text>
<title>大暑。敍懷。</title>,<text>晩風吹度芰荷香。半岸烏紗好納涼。河朔會高人幾在。蘭臺賦就興還長。老親刀筆拋書卷。病伴茶鐺覆酒觴。不待蓴鱸謀口業。已將琴鶴打歸裝。</text>
<title>池亭。示客。</title>,<text>雨試黃梅潤。天慳熟麥晴。官居雖似僻。吏務苦相嬰。魚觸靑蒲動。池涵白水明。喜逢珠玉側。佳賞竟難成。晩涼荷背白。日夕便巡池。吏卒應嗔我。旬來幾放癡。</text>
<title>奉別伯氏赴長水任</title>,<text>東亭細草幾回芳。又趁離筵擧酒觴。輕別異時貧賤苦。爲官今日簡書忙。天涯暖律催花事。關路春風送雁行。鼎足腰章眞僅見。定知鄕里羨輝光。</text>
<title>春興</title>,<text>東風吹送雨斑斑。淚裛桃顋未破顏。觸惱詩翁尋好句。謝家春草放天慳。簾幕凄迷捲曉寒。六銖衣薄怯憑闌。花枝嫩弱風吹折。驚殺蕭娘瘦一般。吹動微波皺一池。玉鑪殘篆裊煙遲。翠籠羈鳥眞多事。漏洩佳人話所思。小雪欺梅未壓枝。只消飄洒入簾帷。兒童浪走無情思。却道狂風亂絮時。</text>
<title>送春有感</title>,<text>春盡都無日。園亭思黯然。花飛憐片段。草積愛芊綿。悄悄如傷別。寥寥劇斷絃。曉鐘堪把玩。通夜欲忘眠。漲綠連城霧。殘紅委陌塵。燕歸爭傍主。時改轉愁人。舊隱思丹竈。餘生老白蘋。一官慙節序。辭去絆無因。勞生愁病裏。四十有餘春。藥裹唯長物。書囊未苦貧。感時成仰屋。行世久迷津。只是窮人業。從來自寵珍。朝陽烘屋角。群鳥語難窮。冷被纔身半。驚魂睡不終。香車桃葉雨。繡幕李花風。悵望秦川伴。何人記禿翁。此日足可惜。謫仙曾有詞。少輕佳節過。老覺賞心違。逝水無停壑。閑雲只片時。明朝便陳跡。愁坐綠陰圍。</text>
<title>疊送春韻見志</title>,<text>世途靡所騁。吾且寄陶然。書檢年前蠹。衣披病後綿。古音尋至淡。閑趣寓無絃。漸識餘生樂。悠悠但食眠。幽逕堪回履。淸池不受塵。草荒多沒鶴。波動喜搖人。林雨肥靑子。山風舞綠蘋。問渠來作主。豈亦有前因。已負忙中賞。難追夢裏春。微官終是累。淸俸未嫌貧。蘿逕歸尋壑。煙波去問津。莫論燕石贗。吾自背時珍。偸臥陶窓曠。傍觀阮轍窮。齊名聯李杜。接武盡嚴終。綸綍工摛藻。雌雄壓賦風。折腰懷斗米。猶滯囁嚅翁。志學尊無已。爲文貴達辭。菁華今向晩。事業昔多違。風穆香燒後。雲披月吐時。邇來書簿鬧。堆案百重圍。</text>
<title>奉酬伯氏韻</title>,<text>荒政心勞增老態。衰顏無復舊時丹。衣冠強束情多厭。漁釣終便骨已頑。露重橫塘荷蓋偃。風含深院樹陰團。掣電懽緖知難恃。欲話離懷鼻自酸。</text>
<title>四達堂賞蓮</title>,<text>滿身蘭麝襲紅衣。日日巡池未覺疲。忽起土囊蘋末過。六郞無柰恨封姨。日炙風翻半落英。玉顏愁損淚痕明。潛來不合風標鷺。縱有徐娘亦寡情。</text>
<title>夜坐示心仲</title>,<text>與君生甲直三星。身計蹉跎百不成。掇拾人餘猶敗意。自怜於世竟何營。衮衮傾懷未肯休。殘蟾直掛屋山頭。困瞳歸臥如塵磣。城鼓俄聞已報樓。綠蘿殘雨濕靑鞋。隨意溪邊坐石苔。豐草會便麋鹿性。猶存絡首也堪哀。池園幽勝待人成。佳賞逢君始適情。薄暮微涼生水麝。不知歊熱屬三庚。世欲相疏未肯疏。勞生剛似中鉤魚。五湖煙水秋來遠。夢入蘆花掉釣車。</text>
<title>遊無量寺。奉續金成之尙書韻。</title>,<text>已識遊多障。寧敎女散花。酒闌偏少睡。身病轉思家。絶磵傳鳴筑。平臺隱細莎。夜來蘇喘熱。山月滿纖阿。聯翩五馬訪禪居。山逕無塵草可鋤。石塔已煩尋大士。松灘還與討尙書。</text>
<title>用悅卿韻。書寮釋詩卷。</title>,<text>金地無三伏。嘉招起我思。雲霞諸界靜。膏火一官悲。排訐眞夸矣。冠巾欲進之。只嫌塵跡掃。山木爲低枝。化麥雖僧去。拋團許客休。靑熒開室闇。白業叩禪幽。群碓因風應。孤螢度閣流。諸朋分榻去。抱病惜茲遊。</text>
<title>將出山。示同游慶心仲。</title>,<text>鬢絲禪榻不相猜。三夜同君撥芋灰。滿院油頭嗔臭穢。山僧應未許重來。至人於世本遺身。朽骨無勞釋子珍。應似楚鄕怜屈子。千秋留塔寓悲辛。跨谷連筒幾道泉。屋頭飛練散諸天。都歸鐵鑊容千斛。積雨微瀾動鬢邊。殘臺累石樹旁圍。畏日流空却斂威。靡靡泠泠窮未了。輿人讙叫謾催歸。君雖畸世辦長閑。坐我奇窮所向艱。白帝高尋寧更得。他年輸與夢中看。</text>
<title>效溫，李體。錄上李使相重卿。</title>,<text>輕衫恰得試方空。開遍榴花小院中。薤葉簟輕祛酷暑。水晶簾薄透微風。玉塞音書轉邈然。銀床葉報火流天。良宵何處閑愁劇。微雨疏螢繡閤前。銷金熏麝暖融融。臉暈吹潮酒有功。誤殺鉛華知薄命。錯敎長恨錦衾空。深閨又負摽梅詩。春盡楊花亂撲扉。剛恨平生學刀尺。爲人長作嫁時衣。</text>
<title>寄平安李摠戎重卿</title>,<text>向來攘却廟謨長。畢竟邊功墮渺茫。平地崎嶇生過計。至今無策償遺亡。命帥從來在簡求。希文師亮本儒流。功名到底軒天地。枉道貂蟬出鎧鍪。傾都冠蓋集河橋。共賞腰間大食刀。試出春明應悵望。黃沙靑海本非遙。西都應起鯉庭情。紅旆而今父老迎。未是愆歸花結子。定知頻想錦江城。鐵甕高城百二關。邊烽不警勝兵閑。輕裘緩帶堪操鍊。不在收功矢石間。橫槊題詩興未闌。驚風驅雨筆間寒。淸新對屬能多少。寄與江南子布看。遙知塞草蹀金珂。不負平生意氣多。共道湖翁饒膽略。摠戎雲陣壘堪摩。自昔從軍數二王。功名不獨辦書囊。白頭料理千薪下。不道吾今有寸長。愧把豚蹄祝滿車。所持雖儉欲還奢。涸魚可待西江水。儻有山貲足老涯。雷雨連朝振蟄忙。勃然芽甲地中長。無心枯木眞堪笑。造化安能借寵光。</text>
<title>病中對雪。謾成五律。錄寄安分。</title>,<text>衾如潑水粟渾身。病吻飢鳶曉轉呻。窓撲群蛾聽密密。簾吹飛絮積陳陳。陶茶鬪品輸金帳。袁臥持高傲貴人。寥落聚星尋白戰。擁裘誰看玉梅春。盈尺初呈未臘祥。賀班珂馬繞宮墻。靴鳴仗下春潮咽。日射廊腰縞帶長。飄拂侍臣衣上亂。欺凌詞容筆尖忙。爭如病守無情思。懶放晨衙入睡鄕。江南舊隱冬猶暖。夜認堆鹽曉已消。杲耀陰崖纔變石。糢糊煙樹未封條。屐痕旋滅尋村逕。岸勢先分隔浦橋。蓑笠揚澌叉凍鯉。歸來分獲語偏囂。關西入幙今踰紀。幾處登臨積縞間。淅瀝裘茸風撒屑。龍鍾馬上鬢添斑。唐仙警句增奇峭。遼海脩塗飽阻艱。却憶容齋工體物。秪今山立押鵷班。與君憂患萃殘年。對景無悰坐惘然。授簡已忘誇賦手。替燈無復映書編。金釵未擬春添座。芋火終思煖愜眠。毀棘何時方覿面。共談辛苦臥僧氈。</text>
<title>病中有懷。寄安分。</title>,<text>不堪腰折督郵前。斗米令人興索然。簿牒年來無暇日。林泉老去有深緣。孤雲飛處知山寺。薄雪銷時記野田。咫尺思君千里阻。一緘消息若爲傳。軒輊於人敢後前。犇流砥柱孰巋然。賦歸彭澤多微意。投社香山了宿緣。近報山中千槁橘。久知湖上半蕪田。眼看爛熱饒傾奪。淸苦吾家有素傳。病軀長閣一燈前。歲晩思鄕倍黯然。明鏡豈爲塵垢蝕。長松不受蔦蘿緣。茹芝但自逃深谷。種豆何須怨廢田。說與顚冥都不悟。却怜夫子可心傳。萬木爭榮病樹前。老分符竹鬢蒼然。身從疾病無官況。心逐緇黃薄世緣。報國才疏成棄物。退耕懷切有荒田。漁翁學士他年事。唯望雲霄一字傳。西塞山橫白鷺前。桃花春水漲油然。筆床茶竈猶無恙。雨笠煙蓑是舊緣。晩計終須持左契。餘生安得似閑田。愁來胡寫無佳句。不要詩名萬口傳。</text>
<title>新正後三日。相視東堤有感。</title>,<text>抱病多慙費俸錢。又將憔悴入新年。偶因出郭時民利。聊與班荊坐野田。殘雪孤煙千嶂外。寒沙獨鶴一川邊。陂堤開塞人存擧。老謬無能配昔賢。</text>
<title>與伯益話。宿山寺。</title>,<text>曾從巡稼識山曾。幾度思遊病未能。衝了野風穿莽蒼。踏窮岡雪上崚嶒。民居欹側猶依崦。佛殿荒涼不見僧。辛苦四年羈宦味。一宵輸與老禪燈。</text>
<title>步韻答韓晟之</title>,<text>刻畫無鹽強不如。世人那肯食吾餘。非關明主終疏棄。正坐平生誤信書。一葉鳴桹恣所如。臥遊驚夢曉寒餘。淸秋又盡忘歸去。南雁無情寄遠書。與君臭味略相如。脫粟加餐不願餘。但得江湖散人號。何須二十考中書。</text>
<title>枝山夜飮。示晟之。</title>,<text>過閏秋光覺易闌。黃花絳葉已斕斑。憑君莫道登臨早。且作前年九日看。四座賓朋摠席珍。相將卜夜醉淋身。紗籠銀燭雖依舊。只欠朝朝暮暮人。</text>
<title>答晟之</title>,<text>與人情寡自禪家。聲色於君不是訶。駐景仙方多採氣。何須旅宿却昭華。荏苒流光逼剝陽。身拘羈宦劇迷方。詩書老去非前債。魚稻秋來憶故鄕。漳浦似聞捐玉佩。藍橋何日擣玄霜。寧敎冷淡供生活。留與雲屛伴夜長。</text>
<title>退食堂荷花後開</title>,<text>藕花重發艶尤殊。日夕奇香滿座隅。驟雨朝來驚颭水。更敎仙蓋瀉明珠。羃水紅雲憶往時。風飜雨打任離披。人情到得稀爲貴。却使龍陽泣寵衰。國色初非酣卯酒。麝熏元自發天機。使君莫道孤鰥甚。香御娉婷擁四圍。喚鋪歌席綠藤下。打點妓行紅藕邊。我似樂天人不識。三年官滿有餘緣。十丈花開大華巓。羽人收實制頹年。半生羸病空餐盡。轉覺秋霜滿鬢邊。</text>
<title>金學錄子英任州學。有所盻。復職將行。懊惱太甚。戲奉十絶。以解其意。</title>,<text>三年留越已忘西。敢道官寒只茹虀。莫報除書眞惡耗。頓令嬌笑作悲啼。一轍東行一屨西。罷同寒被與寒虀。此心惱了無餘淚。付與春禽盡意啼。寒齋燈火夜堂西。朝日盤中照淡虀。解釋郞君無限恨。盡情瑤瑟奏烏啼。官資休復計東西。一種朝鹽與暮虀。鸜鵒巢邊添野鶩。孟光應未厭飢啼。當壚相勸玉東西。不要蘇郞醉後虀。腸斷春來同折柳。黃鶯多事莫頻啼。花上徘徊日易西。離懷酸苦劇吹虀。郞君却愛高官職。不念中閨暗裏啼。誰言宿業慣東西。自是心期抵粉虀。只恐白門來較晩。卷中無復見嬌啼。只携奩具雪龕西。寥落齋廚共噉虀。不恨君歸憐命薄。幾回蓬首背燈啼。但得隨君鎖閤西。侯鯖未必勝儒虀。誤身只作章臺柳。風絮飄零露葉啼。鏡破釵分一水西。明朝無復食君虀。妾心化得春流遠。日夜灘頭嗚咽啼。</text>
<title>酬晟之示韻</title>,<text>身如北雁多歸思。夢學南雲不定時。京兆坐曹唯五日。吏民何事苦嗔癡。燈火昏昏趁晩衙。眼前朱墨隔重紗。殘年有債難酬了。官裏居然歲又華。</text>
<title>晟之告行。詩以言別。</title>,<text>歲朝晴快占豐穰。鏡裏休嗟鬢髮蒼。殘雪護陰留野逕。斷氷迎暖出官塘。夢迷謝草詩功退。臥穩陶窓睡味長。只是心關三日惡。已牽梅柳攪離腸。</text>
<title>韓國樑裒錄拙作來示。嘉其不替先志。爲題其後。</title>,<text>收拾狂吟亂擲餘。卷中未覺故人疏。秋荷共聽跳珠雨。臘雪同看積玉除。往事思量都是夢。浮生聚散本來虛。感君篤孝今安有。義重存亡爲一書。</text>
<title>寄西海尹監司鏡之</title>,<text>三黜我叨黃綬。二毛渠惜靑銅。街吏不報書記。珠簾空捲東風。跳珠夜雨水閣。生粟炎天畫樓。使客自是幙客。舊遊何似今遊。崔崒南山郭外。盤陀廣石溪邊。流觴入手泛羽。雲海盪胸摩天。眞成閤裏窮走。不問車中醉吐。賤子豈辭罰籌。相公爲解樽弩。老逢凋邑傷錦。日對菜色啼飢。無由散發紅腐。不堪督急文移。當年珥筆靑瑣。今日伴食黃堂。六學士登方岳。一漁翁向滄浪。</text>
<title>初發洪州</title>,<text>堆案文書暫撥忙。望中鄕路引騶長。礮車雲作終朝颶。練帶谿回幾曲腸。山下畬燒飛暗燼。浦邊帆隱露高檣。故人正做樓船將。煩愧旌麾遠予將。柳子淵水使出餞保寧故云</text>
<title>藍浦途中</title>,<text>旭日滄涼破曉陰。淡煙墟落樹森森。漁人撒網依蘆葦。船閣潮頭幾許深。剛道無詩簿領侵。眼中有景亦難吟。正搜佳句忽圓了。霧裏歸鴻落遠音。</text>
<title>發藍浦</title>,<text>浦樹靑靑不似秋。瘴氛和霧午難收。華譙倚郭軒霞表。漲海環山吐蚌洲。九月風霜欺客鬢。十年行役弊貂裘。老來作吏終何補。猨鶴空貽舊隱羞。</text>
<title>贈沃溝李水使公瑞 李方謫居</title>,<text>穿楊貫蝨妙難當。射賊曾無一矢亡。舊慣射鵰今射雁。莫敎空泣鬢毛霜。誰憐飛將誤封侯。正坐高才與命仇。夜獵不愁逢醉尉。明年起廢去防秋。</text>
<title>次興德培風軒韻</title>,<text>巧曆何能數衆峯。試開昏膜遡凄風。山根半入洪濤裏。石骨高撑積氣中。聞道雪霜留太始。秪今融結想鴻濛。相期瑤草勤收拾。小坐華軒意已通。</text>
<title>家弟雲夫構小亭於城隅。其敞豁殆過培風。請名於余。名之曰益高。而係以詩。附伯氏舍弟酬韻</title>,<text>爲政從君可反隅。小亭心匠極規模。潮頭賈舶晴依約。煙裏漁燈夜有無。聲價自應須健筆。品題何用強迂儒。明朝悵別詩山去。回首風沙隔暝途。次 子雲新亭仍勢占城隅。事外優遊稱制模。日上滄溟通浩渺。風埋遠岫接虛無。擬攀霄漢捫星斗。欲寫雲煙愧腐儒。倚遍闌干淸興熟。眼窮天闊際鵬途。次 雲夫興城臺榭奐山隅。更起高亭亦稱模。荊樹竝花前未有。雁行俱隊後應無。學弓較進堪爭鵠。書字無成悔事儒。兄弟暮年聯五馬。天恩猶足耀窮途。</text>
<title>到詩山。用培風韻却寄雲夫。</title>,<text>華館回瞻最上峯。別來荊樹悴霜風。長途合眼行三舍。惡抱逢人酒一中。離思已兼山黛遠。征袍猶襲海氛濛。今宵翦燭𢬵轟飮。恨不同君大道通。</text>
<title>藏春堂夜話。贈尹亨仲。歲春。泰仁宋世球堂名。</title>,<text>廉纖帶得溪邊雨。窈窕來尋欲裏村。摠爲相逢吾石友。向來懷抱與深論。淸流碧玉繞朱門。釦砌微霜菊正繁。解道藏春誰得管。却敎嬌客在華軒。騎省霜毛滿鏡中。平生寵辱覺俱空。老年羈宦終安稅。深愧忘機海上翁。尹居海南故云橘中之樂似商山。仙境移君杖屨間。甕裏釀成眞祕法。遠分春色換衰顏。尹號橘亭酒船香送客還淹。細雨霏霏透畫簾。明發分携又何許。亂山遮眼月鉤纖。</text>
<title>寄題藏春堂</title>,<text>試問華堂有底藏。百年難老是韶陽。滿園花竹栽培古。一榻琴書趣味長。事外游心元有地。醉中收跡卽爲鄕。當時刀老流聲遠。能貯金釵十二行。園須獨樂塢藏春。杖屨相羊日幾巡。花鬧鶯歌長駐景。酒闌棋散慣留賓。忘名已任成遺落。晦跡初非學隱淪。却羨壺中眞境在。勞生無地可藏身。次 子雲華軒幽絶百花藏。次第春光得艶陽。已倩凝粧迎客慣。更看投轄引杯長。朱朱翳葉蜂尋麝。白白黏梢蝶作鄕。欲去尙牽淸賞坐。仇池奇石列三行。主人華塢鎭長春。日日循除不計巡。可愛嬋娟花代艶。不妨新舊酒淹賓。靜中日月輸棋局。閑裏機心付釣淪。知送後堂多勝集。何時重引病衰身。次 雲夫主人於世判行藏。試起華堂駐艶陽。香霧籠軒鶯語滑。綠楊封戶馬嘶長。韶光繞屋明千塢。花氣熏天暖一鄕。但領靑春猶未勝。且敎紅粉貯重行。滿院鶯花自在春。門前車馬幾來巡。淸娛有地皆煩主。好事無多莫惱賓。早歲掛冠君得計。暮年投紱我從淪。相期泉石今非晩。他日應尋物外身。</text>
<title>雲峯途中。冒雨奉別伯氏。馬上口占。</title>,<text>白髮蒼顏是弟兄。暮年岐路最傷情。山牽遠別供愁色。水作分流咽恨聲。失侶鶺鴒鳴夜雨。割根荊樹悴山城。天涯已苦驚心數。今夜離魂十倍驚。衰年不復喚殷兄。隨處淹人酒有情。萬里形神傷遠道。一番風雨作離聲。窮陰鼎鼎初交律。落木蕭蕭亂入城。舞劍悲歌看斗柄。五更鷄哭僕夫驚。次 子雲生世天親莫弟兄。老年離合共關情。連宵秉燭忘形語。岐路分携亦失聲。嗚咽灘流添客恨。凄涼雨脚暗山城。歸來一點殘燈冷。只把神交夢屢驚。難得於人是弟兄。可堪今日送君情。何時棣萼重成艶。到處流川暗結聲。冒雨相離馳遠道。看雲空想坐孤城。追思古縣陽臺夢。聚散無期亦可驚。</text>
<title>山陰道中</title>,<text>羸馬踏殘月。霜華滿客衣。川光增曉氣。峯雪眩朝暉。鳥度開奩面。人行展障圍。山陰千古地。才盡又閑歸。應接神忘倦。冥搜力返微。買山憐計在。持祿愧心違。狠石衝灘起。驚鳧劈霧飛。懷哉聽琴子。堂是惜人非。亡友姜宗于築堂於斯。名以聽琴故云。</text>
<title>大風雪後對楞伽山。呈崔監司介之。</title>,<text>巨象狂豗萬竅號。向來風伯亦云饕。楞伽黛色高千丈。一夜群峯盡糝餻。</text>
<title>趙御史公紀。欲借寓湖陰書屋。臨發。戲寄一律。</title>,<text>湖陰魚鳥定應稀。旣駭銅章又繡衣。勝地於人元有債。勞生此去幾時歸。江雲苒苒籠書幌。沙雨蕭蕭暗釣磯。共乞殘骸酬晩計。莫敎心事兩相違。</text>
<title>夜宿四美亭。主人索題甚苛。用進退格。爲近體詩三首。以塞其勤。</title>,<text>文侯嗜好背時宜。卜得菟裘早息機。賈勇期門名甚籍。效能乘障數終奇。山樽釀秫常看滿。溪笱承魚屢獲肥。四美誰人爭子所。百年游息寄於斯。負賞淸秋不恨遲。我來剛及剝陽時。炎官已罷高張傘。玉兔還丁俯釣磯。燭翦西窓非舊跋。歌傳北里是新詞。明須一曲千回坐。只恐山禽苦勸歸。鄕隣追送未應違。共識君家置驛奇。夜靜華堂增窈窕。酒闌喧瀨轉依俙。靑蒭白飯勤相餽。醉舞狂歌摠不知。莫把驪駒重載道。老年多感易沾衣。</text>
<title>過長峴 三嘉地。極高險。</title>,<text>石角縱橫線路通。亂藤荒篠共冥濛。躋攀尺五天垂頂。積皺微茫眼底空。剛風吹雪犯重貂。貪看群山遠拱朝。不覺寒肌生粟遍。一瓢山酒若爲消。</text>
<title>薩川道中</title>,<text>百八危途百折川。蒼松蕭瑟夕陽邊。山中奇事有今日。驢背吟詩失醉眠。溪橋過雨沾芒屨。蘿逕殘霏墊角巾。誰識倦遊兼勝踐。他時誇與未來人。山郵薄暮到來時。鴉背黃金樹底移。急爇松明尋去路。不愁沈景迫崦嵫。蝨官元不繫安危。路上光陰種鬢絲。無柰玄眞剛笑我。寸心輸與白鷗知。</text>
<title>發京日亡書篋。戲題。</title>,<text>失却書囊任僕癡。平生長物只吟詩。從今廢課都無事。始信亡書亦一奇。</text>
<title>天壽亭五絶</title>,<text>林外提壺供酒勸。門前飛絮待人歸。舊時冠蓋銷魂地。秋草寒松客過稀。秋草寒松客過稀。偶逢持餉勞驂騑。無巡亂酌霑賓從。取醉都忘十里歸。取醉都忘十里歸。暮山如戟尙旁圍。少年訪古經行地。人物于今幾是非。人物于今幾是非。城池蕪沒認依俙。一生行役能多少。卅載重携白髮歸。卅載重携白髮歸。秋風故國賸沾衣。無情逝水城東路。華表依然鶴獨歸。</text>
<title>高麗故宮</title>,<text>輟得嚴程辦勝遊。故宮衰草正逢秋。經營始啓無前業。覆敗終貽有國羞。龍岫晩雲欺落日。鳳城殘堞繚荒丘。定知殷鑑留宸賞。益鞏鴻圖罄飭修。四座賓朋本不期。征途終宴惜分離。松聲細和高絃奏。谷響遙應一笛吹。同事飮氷初共厲。異鄕聞樂亦堪悲。驪駒睕睌催行李。回首崇山夕靄時。</text>
<title>金郊。次張黃門韻。</title>,<text>霄漢仙梯豈易攀。塵埃波浪州年間。收身自合消長往。許國誰能博寸閑。歲月無情行裏度。鄕山有路夢中還。遠遊宿債終須償。不恨羈蹤隔鷺班。</text>
<title>蔥秀山。用南峯徐侍讀韻。</title>,<text>群山矗矗水舒舒。秋着林巒物象癯。昔日仙曹聊寓賞。至今勝地未全孤。雨淋石面多漫字。龜老苔花半蝕趺。安得正平看一過。不勞尋本爲重摹。</text>
<title>龍泉途中夜行</title>,<text>夕雲已合鳥皆棲。沈景三竿了向低。高角警昏山響答。短亭藏樹路岐迷。一生壯志羞牛後。半歲流光屬馬蹄。衝斗有芒誰解斸。且尋孤館續前題。</text>
<title>阻雨洞仙。追用唐太史劍水韻。</title>,<text>衰遲何意動星軺。萬里辭家不作遙。行比稱鄕安食力。才非喩蜀敢題橋。連山雨暗行程滯。落木風高別酒消。尙喜華軒饒面勢。一龕形勝共來朝。</text>
<title>齊安館夜坐。示同行柳沅。</title>,<text>留滯齊安館。高秋値令辰。沈沈夜參半。故故月窺人。喜接潛夫論。慙無桃葉因。吾行不牢落。勝士動聯茵。</text>
<title>追詠。十五日夜坐。用唐太史韻。</title>,<text>梧梢露泫復煙斜。午夜盈盈桂吐華。林外號山無警鹿。墻頭落樹有驚鴉。眞游天柱秋逢雨。靈境銀河斗犯槎。達曙可容雲物妬。獨留殘影鬪明霞。</text>
<title>寄蔡監司 幷序</title>,<text>荷兩日厚慰。會合方殷。遽爾睽離。情不自勝。謹輳短律四首。錄奉。博笑。仍寓展謝之意云。醉盡黃岡酒。星軺載道遲。平郊匀赤埴。遠岫列脩眉。聚散那堪玩。歡娛不可追。憑將今夜月。分照兩相思。夏官同選寀。賓館共分司。嗜好酸鹹一。榮枯出處岐。襟懷元莫逆。會合本非期。見跋連宵飮。深情各自知。細馬闌街載。繁花壓髻香。情無衰境薄。醉發少年狂。夾道從觀聳。牽裾忍別忙。烏蠻寒夜永。應復憶逢場。久矣無佳夢。空煩朝暮人。冷灰吹不焰。沾絮起無因。絳蠟挑成淚。玄霜擣隔塵。只應懷謝悃。來歲再三陳。</text>
<title>生陽館。用王黃門韻。</title>,<text>隔歲光陰算去來。賴逢華館與襟開。佳辰謾老陶潛菊。樂事難追宋武臺。腰自減圍移帶眼。酒從生渴覓梨顋。令人終憶湖陰曲。瘦竹新除一逕苔。</text>
<title>練光亭</title>,<text>萬象供奇集座隅。天公餉我百年無。輕雷忽送風和雨。更借營丘水墨圖。</text>
<title>大同館</title>,<text>五宿西都館。昏昏泥宿酲。登臨多勝賞。歌舞少閑情。蘇小柳藏屋。石頭潮打城。向來裙屐地。撫跡幾沾纓。</text>
<title>題普通院</title>,<text>西行遄邁北來迂。恨水橫分大小殊。萬古箕都離別苦。二流如帶與之俱。</text>
<title>安定館。用王黃門韻。</title>,<text>摻手煙林已晩鴉。離亭西路少人家。薄陰翳翳披霞綺。殘醉騰騰眩眼花。萬里羈遊煩驛騎。一番候卒鬧官衙。歸期獻歲寒猶劇。砌下金鉤草未芽。</text>
<title>肅寧館。有懷潘監司公父。用祁郞中韻。</title>,<text>長天鶻沒斷霞陰。徙倚華譙思不禁。憭慄已增遲暮感。登臨無柰別離心。身同北雁賓燕路。事異南冠動越吟。回首舊遊懽緖絶。一眉晴綠掃遙岑。</text>
<title>題安興新館</title>,<text>李侯眞穎脫。妙手在難調。乘障臨邊劇。分符得郡凋。莅官憂所急。興替領其要。拓地寬方里。開軒迥出霄。平臨帶川繞。俯受衆山朝。騎氣遺行履。驂鸞到泬㵳。緗簾流皓月。珍簟散淸飆。宴衎頻投轄。笙歌或度宵。深沈便燕寢。洞豁肅賓僚。役旣懽趨就。功非善頌昭。賀成同燕雀。摛翰代民謠。</text>
<title>嘉平館。用唐太史韻。</title>,<text>二紀重經此。侵宵偶稅驂。和詩同踏跡。警語愧靑藍。仰極心猶北。思家地更南。姜厖應念返。卷箔候春蠶。</text>
<title>納淸亭。用前人韻。</title>,<text>夾路皆高柳。蒼髥復幾株。堂成仙已遠。地勝賞難孤。世事同歸貉。人情孰辨烏。只應壚畔醉。意緖不能無。</text>
<title>新安館偶書</title>,<text>酒病愔愔日日生。新安信宿強淹程。綺羅叢裏元無興。歌舞筵中亦少情。遼鶴獨來尋舊改。劉郞重到看花驚。通宵不寐瞳如磣。懷抱從誰得細傾。</text>
<title>雲興館。與同行李官話徐侍讀故事。仍用其韻。</title>,<text>詔使風流索李髥。晩生猶得起遐瞻。行空天馬元飛武。發砥干將豈見尖。玉節遙知臨媚景。風花正想亂晴簷。貪看唾玉忘形穢。不覺嚴程半日淹。</text>
<title>林畔館。用董侍講韻。</title>,<text>飄飄紅葉點衣飛。馬首寒鴉閃落暉。蕭瑟平蕪連海遠。逶遲脩道過人稀。岧嶢候館飛丹栱。燦爛籠燈引畫扉。賴有主人髫稚舊。夜深供宴勞將歸。</text>
<title>車輦館。見盤松依舊。有感。</title>,<text>十五年前過此時。五鬣六花光陸離。而今秋晩値行李。張傘炎官巖谷彌。情境依然人事異。令人信有雍門悲。盤虯根到九泉直。更問蟄龍知不知。</text>
<title>良策館。用張舍人韻。</title>,<text>頻宵歸夢協連環。默數行程兩月間。繫悶已饒關內水。割愁將斷海邊山。鄕心未放長凝望。旅病因敎暫得閑。曷不留詩酬歲月。明年春淺早須還。</text>
<title>九龍淵</title>,<text>龍淵落帽作佳辰。未減征西座上賓。秪是風江平不得。明朝離恨已相因。疏慵何意値昌辰。多愧浮名是實賓。枉把詩篇投具眼。夜光眞箇駭無因。</text>
<title>邇來不敢作詩。頻蒙嘲譴。僕豈執虛讓者。此古人所謂詩句對君難出手。公自知之。謹奉三律求敎。</title>,<text>前粃鸞臺舊。傍珠雁塞今。飮氷虞忝命。食蘗見淸心。蘭室知香襲。蚊山愧力任。雷門持布鼓。安敢語相侵。孔李通家遠。雷陳托契牢。賓筵居最右。年紀序偏高。作別懷空惡。當歡首屢搔。共分千里月。撫景獨含毫。落帽岡頭臥。逃筵閤裏過。詩成授簡數。醉吐汚茵多。脫略風流甚。遺忘禮數苛。似公相待少。懷惠欲如何。</text>
<title>將渡江。謾錄五絶呈希中使君。兼奉同行諸公。</title>,<text>塞草連天塞日沈。離歌均惱去留心。向來制淚吾差熟。今日當筵自不禁。回望龍灣是故鄕。一旬休暇醉淋浪。賓鴻不阻遼天遠。別後丁寧寄和章。身兼節制鎭邊城。威略旁敷讋虜庭。非久承明當赴召。回轅那得眼俱靑。詩到龍灣難出手。聲金振玉自無雙。非才攀和同驢磨。吐款雌聲已豎降。默數逢迎在歲除。歸來煩費復何如。詩材准備非公事。只問官廚臘酒釃。</text>
<title>連山逆旅</title>,<text>連山把截雨連山。萬斛羈愁不可刪。馬齕枯箕和夢聽。鼠偸殘粟背燈看。衰年許國從身遠。暮歲思鄕益鬢斑。古戍荒榛懷董語。古人離別亦曾艱。</text>
<title>登望京樓。周覽遼城。寄潘監司公父。</title>,<text>天襯平原粉堞長。山河鍾異控遼陽。蚶形矗地塡華屋。塔勢干霄認寶坊。石碾半刳仙鶴遠。泠風高御麗譙涼。分明物色公陳跡。翦燭何時討錦囊。是日。謁學宮。又到定遼後倉訪華表柱。只有石碾中劈。乃舊物。華表。卽後人所豎。紀事于短碣後面。有來鶴軒。多詩板。晩登八角樓。流覽山河。有不勝懷古之意。樓一名望京。</text>
<title>答于宗文示韻</title>,<text>肅將君命載長途。下館高人不待呼。蛙坎久懷觀海大。天池方信有鵬圖。披雲愧闕芳尊供。詠雪先蒙白戰模。薄劣終非英妙輩。歸來何敢慢關繻。宗文。古瀛人。以擧人仕爲定遼參軍。有事于館。附元韻雪中。勞尊酒下慰。胡說錄見謝私。非敢言詩也。伏惟賡敎。振古斯文摠一途。故勞尊酒謾招呼。百年禮樂歸元化。一統車書共版圖。吳越地連山海秀。衣冠芳衍漢唐模。平生仰止今堪慰。白眼無令嗤棄繻。</text>
<title>再答于宗文</title>,<text>縞帶兼金第價賖。多承重惠溢吾涯。韻回擊鉢驚華敏。痊却風頭足賞嗟。覩日已煩祛眼膜。明心不復眩杯蛇。勤渠提奬慙無有。只是斯文本一家。附元韻賡珠見敎。感愛寔多。宂劇不能推敲。草草奉復。聊爾代謝。餘惟旋駕請益。嶺海雲山去路賖。那堪飛雪滿天涯。桃投敢望瓊瑤報。李苦誰能道左嗟。宿衛夜寒嚴虎豹。詞源春盎迅龍蛇。窮途傾蓋勞相慰。好竭涓埃答大家。</text>
<title>三汊河</title>,<text>金元史裏識遼河。銜命如今喜得過。珠袋同流源委壯。東西分域戰爭多。濤連巨舫平通陸。潮擁殘氷逆上沱。香火娘祠祈利涉。寧知寰海不揚波。河卽遼水。東爲遼左。西是遼西。珠子，袋子二河合流。幷河爲三汊。列大艦爲浮橋。河左有天妃娘娘之廟。蓋水神。勑封有碑。</text>
<title>廣寧 城東有東岳廟。極宏侈。</title>,<text>巫閭峻袤橫天壁。雄鎭金湯亦壯哉。拱塞防秋皆勁卒。乘時制閫盡英才。歌鍾俠窟資群動。金碧神祠煥一隈。老墮觀周無意緖。領要隨處負詩材。</text>
<title>廣寧敎場 卽閱武之所。揚威。門名。</title>,<text>晩出揚威過敎場。平沙細草極茫茫。馬垣周匝寬千步。石蕝縱橫表幾行。稽法詰戎非遠算。乘秋耀武亦修常。只應玩冠兵家忌。操練須存謹圉疆。</text>
<title>十三山 峯有十三山故名</title>,<text>醫閭千萬峯將斷。更有十三山劍鋩。我行要近長安日。不是望鄕那割腸。</text>
<title>大凌河途中。五絶。</title>,<text>刮面酸風沙眯目。透蓑凍雨水勝船。向來下澤眞知分。不待壺頭怕跕鳶。舊皆徒涉。適水深使船。是日大風驟雨。凌河之水不濡箱。車閣沙堆似轉方。數餉留驂沈短景。前頭不覺暝煙蒼。車閣水中。用數十牛不能挽。誰鎭河神窣堵高。累塼爲級尙堅牢。黃頭強解經營日。猶道唐皇着戰袍。河上有甎塔。舟人言唐太宗征遼時營立。捲旗韜鎧戒徒騶。抹額紅巾嚲罽裘。整隊過河寧少誤。繡衣使者馬如流。廣寧都御史王獻。遷官赴召。列鎭發兵馬迎候。管得嚴程不暫遲。兼旬蓐食不重炊。陽雖已剝行應復。魄死旁時及賀儀。期以十六七入帝京故云</text>
<title>小凌河遇雪。用唐太史韻。</title>,<text>弊裘衝雪更嚴風。霽色輝明入望空。破賊功高心獨許。聳肩吟苦句還工。才慳體物懷騷客。債有關身憶酒翁。三白已占前臘效。遠臣應綴賀班中。</text>
<title>杏山</title>,<text>鷄欲棲塒到杏山。雪泥沾濕駭人看。鋪官恪候皇華至。不許如歸闢館關。以候都憲修除館宇。鎖門不許入。</text>
<title>早發杏山</title>,<text>共打晨裝踏雪行。宿雲昇日震方明。繚墻近隔華夷界。去路遙通山海城。兔窟正愁逢獵騎。狼煙已斷報邊聲。向來弧矢眞償債。管得燕山萬里程。</text>
<title>連山</title>,<text>避却都爺候館南。觀音寺裏少停驂。偶回渴夢生喉燥。僧椀淸茶一味甘。有僧餉茶心懸北極倍程馳。半百泥途趁早時。却是郵官非借便。塔山催馬到來遲。遞無馬。假旁鎭以給。</text>
<title>自連山夜行。過寧遠衛。抵曹莊。</title>,<text>二更傳戍鼓。已墮月鉤纖。暗水唯聞咽。高山未辨尖。怯風頻攬衽。呵凍屢拈髥。就館誰相問。疏星耿破簷。</text>
<title>沙河鹽場 鹽戶甚多。遼西地方。皆資用于此云。</title>,<text>斥鹵微茫極海門。鎔金浸宇日車翻。蜂房列竈幾場戶。盡是熬鹺天爲昏。循途轣轆軫交加。蘆箔盤包閱幾過。鹹食散供遼左右。不知天府在沙河。</text>
<title>東關解夢。效李義山。</title>,<text>了然歸去復歸來。譙鼓催和曉角哀。形接形開終底物。謾敎腸日九回回。</text>
<title>東關田秀才惠饌。戲使荊州田家故事。書一絶。</title>,<text>蔥牙薤本蟹團俱。珍重田郞送客廚。萬卷藏書堪借讀。不知還有國香無。秀才名有龍</text>
<title>信宿東關</title>,<text>黃粱再熟滯孤城。彈鋏無人識我名。未有詩篇充橐實。還多愁緖觸心兵。半簷纖月欺燈影。五夜流風遞漏聲。胸次百年元磊塊。邇來無酒轉難平。</text>
<title>沙河戲書</title>,<text>曾識沙河蘇子詩。佳名候館偶同規。舞無垂手花無處。十里春光屬阿誰。</text>
<title>高嶺途中</title>,<text>旁眺稽天浸。回看拔地山。關城行漸近。風氣不多寒。薊樹心懸杪。灣河夢繞干。幾時天日表。延望五雲端。</text>
<title>前屯衛 吾與仲遠。獨由城裏。</title>,<text>重城隱隱據通衢。人物樓臺別一壺。未必疾行能辦此。雪梨供嚼渴喉蘇。</text>
<title>無題。效李義山。</title>,<text>瑩白凝丹畫不成。瑤墀整履步輕盈。魂來未薦陽臺夢。笑罷還傾下蔡城。腰瘦六銖裁得窄。指纖孤管捻回淸。鴛機織就回文錦。好好封題寄玉京。</text>
<title>過杏林所</title>,<text>胡山𡾰嵼塞雲黃。縱蹇行吟不作忙。勝狀有餘增遠思。殘年無幾泥殊方。深溝繞壘臺高峙。古堞臨河樹老蒼。領略欠詩眞漫過。只饒雙鬢染邊霜。</text>
<title>望夫石</title>,<text>見說山頭女望夫。精誠化石肖形軀。武昌風雨留眞跡。遼海荒言却近誣。</text>
<title>自高嶺。將入關。示同行。進退格</title>,<text>拂曉尖風欺敗絮。海氛籠日曬來遲。雲應釀雪先分暝。寒欲窮陰始逞威。鷄狗盜關非俠客。梯航厪譯效邦儀。唯當共勵完辭命。快活投繻未臘歸。</text>
<title>八里站途中</title>,<text>倦馬休鞭箠。尋詩免浪過。邊頭臨海盡。山色近關多。問禁心雖切。逢人語本訛。不知吳季子。觀感意如何。</text>
<title>山海關</title>,<text>天設金湯險。關門拂曉開。櫜鞬多虎豹。環衛肅輿臺。點閱姦應屛。譏征吏不猜。分司供茗飮。聊慰遠臣來。需庵餘故宅。埋沒草苔垣。圖籍今遺幾。龍蛇已莫存。兒生賢不象。身退事終屯。忍聽隣人笛。臨衢爲式門。需庵。蕭顯號。</text>
<title>城橋步月</title>,<text>雲葉流淸月。車塵息鬧聲。千尋臨濬塹。百雉對高城。譙鼓時時急。村燈睒睒明。只應川路廣。凝望若爲情。</text>
<title>效李義山</title>,<text>有恨頻挑錦。無心更鬪粧。空多神女夢。却欠小姑郞。紫塞傳書遠。斑騅去路長。翠衾虛夜夜。羞殺繡鴛鴦。</text>
<title>城中酒店</title>,<text>靑幔家家出畫樓。淸香誇美颭壚頭。憑誰典得如刀酒。斷盡西來幾日愁。</text>
<title>昌黎縣</title>,<text>風緖揚沙咫尺迷。眼明華扁有昌黎。超尋絶學配山斗。不知自出遼海西。</text>
<title>楡關戲書</title>,<text>東關山海復楡關。透得三關尙阻艱。更有居庸環帝里。何時疊翠對孱顏。</text>
<title>楡關晩發。抵撫寧。用唐太史韻。</title>,<text>日昃騰裝猶就路。客程搔屑敢求安。已從豪氣三分減。更柰腰圍一寸寬。嚴命未交還內熱。畏途雖過轉心寒。匣中尺水時磨洗。衝斗無人也解看。</text>
<title>撫寧縣 城外有娘娘廟。山上有韓湘彈棋臺。</title>,<text>發揮形勢孰居多。棗樹嬰城柳帶河。娘廟瓣香資法供。仙臺遺局爛樵柯。花飛不盡依依恨。實剝徒聞纂纂歌。榮落儘佳孤賞了。老來於世巧違何。</text>
<title>蘆峯十五夜步月。有懷龍灣閔使君希中。</title>,<text>十月灤河上。停雲午夜天。人猶行裏住。月復別時圓。詩律憑陵就。觥籌爛熳傳。幾時歡緖續。交誦黯然篇。</text>
<title>永平府</title>,<text>喧然一都會。表裏擁城池。控引神京勢。連延左輔支。整斜通巷陌。高下奠隍陴。闌道車相擊。群行衽作帷。綺羅紛掩翳。樓閣煥參差。灤水流如帶。灰岑展似眉。盧龍殘塞遠。孤竹古城危。臺想非熊隱。薇餘叩馬飢。腥膻淪戰伐。宰割化藩維。旣庶還休敎。終天仰丕基。盧龍縣在府城中。孤竹城在大灤河迤東。太公釣魚臺。在小灤河上流數里許。西山夷齊廟。又在道西四五里。</text>
<title>七家嶺多詩板。皆持憲諸公所爲。謾步其韻。以寓艶慕之意云。</title>,<text>遼海塵沙兩月程。偶來華館喜神淸。詞宗豸繡留詩遍。武庫戈矛閱刃橫。萬里風雲資壯略。一生葵藿拱深情。東韓使者懸行橐。攫取驪珠奪目驚。</text>
<title>七家嶺早發</title>,<text>鮮隰平看局。霜華眩日華。樹遙如薺短。山近訝屛遮。乘牝行慙漢。編謠俚帶巴。佻諧聊遣悶。捧腹一場譁。是日秉騍馬</text>
<title>榛子店</title>,<text>稅驂榛店前頭路。打具唐家後面堂。破費茶甌供底事。日斜消得問程忙。</text>
<title>七家途中。初見柹子。</title>,<text>仙果元兼七絶珍。嚼來靈液齒生津。燕山博得頳虯卵。絶勝湖陰飫食新。</text>
<title>燒香的</title>,<text>建旆鳴鑼作隊驅。額間紅紙貼靈符。報知東岳燒香去。未必明神護俗愚。</text>
<title>豐閏縣城中記所見</title>,<text>城比撫寧差小匝。貨方平府較多堆。隔晨再踏南譙路。誰識非生客子來。關爺廟設官民共。豐縣修崇覺最新。礱玉十層成寶塔。塑泥三丈幻金身。寶馬鬧裝飄勒響。靑衣繡袴露鞋彎。雲輧苒苒隨風去。只許疏簾見一斑。</text>
<title>榛店路上有標致。爲仲遠。戲占一絶。</title>,<text>未臘幽香忽謾傳。寒梅索笑野橋邊。誰知氷雪姑山子。惱殺茅家大小仙。</text>
<title>玉田城中記所見</title>,<text>見說仙家種玉田。城中的有一壺天。休言倚市無傾國。試覓簾間噀水仙。</text>
<title>玉田城外。見燒草拾稗子。</title>,<text>比歲燕山聞稍稔。場功隨處報陳陳。城中帛米周屠販。乃有寒飢拾稗人。</text>
<title>玉田縣</title>,<text>玉田城裏晩穿街。珠翠繽紛處處皆。綵旆颺風開酒肆。粉墻當道豎門牌。替却禪宮化學宮。丁夫畢力助修功。漸知異敎歸儒敎。牋賀于今贊化公。方修廢寺作學宮。金碧絢耀。冬暉汲汲事晨征。借得飛黃驀去程。蓬勃風埃八十里。日亭來稅薊州城。平津門裏逢僧去。獨樂寮中犯雪零。老宿招邀供軟話。蒼蠅蚓竅咽茶缾。平津。州南門名。獨樂。寺名。</text>
<title>薊州</title>,<text>負岳襟江拱帝畿。薊門煙樹尙依微。猪龍遺臭終千古。蜀棧蒙塵想六飛。形勢幾番資躍馬。風塵一代靖戎衣。邊城奠枕如今少。俠窟輕裘但策肥。</text>
<title>三河縣</title>,<text>城西寶塔窣雲長。下級猶臨去鳥翔。定是琳宮龍象護。怪無神力救銷亡。東郭南街散馬珂。畫橋還渡草河波。受辛幼婦何時碣。暗索無由一讀過。</text>
<title>三河早發</title>,<text>打包更箭尙傳譙。行近神京馬亦驕。木稼滿郊愁見晛。河膠斷渡喜逢橋。威儀剋日欣瞻漢。夢寐頻宵苦渡遼。歷聘豈方蘇季子。只修邦命覲天標。</text>
<title>通州</title>,<text>神都從古襟喉地。繁庶如今孰與加。遼薊關防朝拱壯。荊吳柁軸委輸多。朱樓隔箔看粧面。靑旆當壚認酒家。穿市歸來煙景媚。最難忘處是官河。官河卽潞河。是夕。宿河上人家。</text>
<title>晩出通州城</title>,<text>疊閣層簷擁道周。香生餠酒簇行騶。鼓搥千點修秦晉。場咽三絃聚面頭。車躪街塵能作霧。水通城閘可方舟。暗游却笑千金子。不惜壚間醉典裘。婚家納綵用綿羊。朱抹脊毛前導。縱擊畫鼓十餘面。酒店前。表子群集。彈三絃子作場。</text>
<title>初入北京</title>,<text>皇居氣象偏知異。蒼翠常浮萬歲山。華蓋共瞻天帝座。淸都元隔軟塵寰。茫茫人海流車馬。井井官街畫闠闤。領略也饒方寸在。只應蛙坎若爲顏。</text>
<title>見朝 是日免朝</title>,<text>五更靴滿午門霜。擬躡仙班仰穆光。管裏固知難覷大。葵心元不異傾陽。鷄人罷報宮鴉亂。虎士虛陳輦路長。搨額謝霑光祿供。九關如海正茫茫。</text>
<title>朝謁 是日頒曆</title>,<text>地底潛陽欲動灰。璇標貞月曉參催。佩隨仗下旋班急。臚出螭頭贊曆開。仙樂緩和淸蹕闋。衮袍高擁異香回。呼嵩却殿緇黃退。簪履聲爲一道雷。我國使臣班在僧官道士後</text>
<title>朝天宮 宮前牌樓。榜曰蓬萊眞境。</title>,<text>蓬萊只隔軟紅間。兩綴仙班愧骨頑。諸殿深嚴眞像肖。三淸迢遞羽人還。風杉送籟塵襟醒。靈籙翻詮道眼閑。回首禁城參氣象。廣寒樓迥冠鼇山。</text>
<title>會同館。賜下馬宴。</title>,<text>左璫皇命肅將宣。宗伯嘉承始秩筵。有踐豆籩賓亦忝。無愆禮數主能全。明時自覺倡優拙。盛意非因鍾鼓傳。只是鴻恩無以報。華嵩長效五雲邊。</text>
<title>冬至祀天</title>,<text>都南萬玉助精禋。長至郊天縟禮新。祠殿深嚴迎法駕。泰壇崇潔隔鉤陳。蠲將牲璧參神降。格彼玄虛受貺臻。肅事回鑾知胥悅。書雲不用進中宸。</text>
<title>慶成宴</title>,<text>履長虔祀慶俱成。侍宴還承上殿榮。日表仰瞻初步却。仙班叨躡亦魂驚。殽蒸絡繹天廚供。金石鏘洋法部聲。蟣蝨寧知霑醉飽。瑤臺一夢冠三生。</text>
<title>滯留</title>,<text>滯留多少日。長至過逾旬。釀雪寒侵幌。徂年臘近春。歸心遼左路。旅況玉河晨。擧目誰相伴。轉敎僮僕親。</text>
<title>不寐</title>,<text>四千里外觀周忝。十二時中戀主深。將命敢期憑寸舌。飮氷端不負初心。經旬臥病塵侵屨。隔月思歸雪滿簪。非久皇恩敎首路。臘天猶及伴鄕音。</text>
<title>上馬宴 太監高忠。再來押筵。尙書夏公。風采端凝。不無別後之想云。</title>,<text>再霑恩錫多儀享。押與筵頭舊貴人。已聽摐金聲滿耳。又承宣勸醉淋身。淸溝也自懸汚水。四海還知共一春。他日臥遊心眼在。夢中來往本何因。</text>
<title>歷代帝王廟 今皇帝所營。規制極宏侈。殿東有御製碑。</title>,<text>演禮朝天兩過門。仰瞻神彩絢朝暾。祀從聖祖修來遠。制到明時禮益尊。聯廡勳庸環配食。貞珉奎藻煥皇言。虛無崇奉殫民力。往代規爲不足論。</text>
<title>朝謁 免朝</title>,<text>宮鴉欲動曙光開。五鳳樓前放仗回。枉費太官羞供了。三條街裏緩歸來。</text>
<title>國子監</title>,<text>衮袍華冕塑眞形。以栗如今妥素靈。道脈流傳三氏貫。人文昭晳百王刑。岐陽片石羅階戺。東岱晴光落戶庭。更就九齋看聖諭。諸生何不式丁寧。廟宇悉重修。塑象皆易木主。帝屢臨幸。難問經義。勑諭諸生甚諄切。</text>
<title>海印寺鏡光閣</title>,<text>玉河渟滀似無津。層閣雲梯晩跨身。法供初看椰子飣。琅函重檢竺書陳。迥窮繚繞三條路。俯視冥茫一片塵。却愧胡僧禪縛熟。去蓬難駐悶征人。從來圓鏡可降魔。古殿初開竦髮華。佛髻僧眉光洞徹。珠幢寶蓋影橫斜。磨塼取喩功何累。頓悟明心瑩可誇。珍重遠公能會旨。但供魚菜飮流霞。與序班夏君麟小酌閣前。住僧亦來共飮。饋菜菹三種。極美。</text>
<title>旅況。示同行。</title>,<text>轉蓬遠渡桑乾水。彈鋏空淹市駿臺。纊絮無溫生蟣蝨。推擠不去尙遲回。候蓂幾閱三旬過。測線曾添七日來。吾輩可能忘在莒。百年懷抱莫相猜。</text>
<title>發北京</title>,<text>費廩五旬零一日。打裝三宿出重城。衣冠盡化東華土。關塞初回壯去程。瑞霱半籠雙闕聳。畫橋高跨一川橫。兩都賦手吾無有。幾欲鋪張未稱情。</text>
<title>乘月過通州城中</title>,<text>通衢隨處爛燈光。羅綺喧喧認暗香。疊鼓未傳催騎過。河氷如練月如霜。河邊日出束桅檣。舶上玲瓏闢畫堂。安得隨流吳楚去。登臨樓閣暮春光。張灣自昔舟車會。佳麗而今海內稀。却愛嚴程孤勝賞。誰當一就典春衣。</text>
<title>薊州獨樂寺觀音閣</title>,<text>眼力從來勞脚力。不辭迂道問禪行。迥攀臥佛千尋閣。流眺亡胡一片城。兵火向來餘故壘。鋤犁今復遍春耕。奚囊莫攬無窮狀。消得前頭數去程。</text>
<title>別山店關王廟後有小寺。多詩板。盧侍御雍，唐修撰皐所題。最爲警策。謾步其韻。</title>,<text>處世元非繫重輕。賀儀聊忝使臣行。歸途忽忽衝殘臘。旅思搖搖劇颺旌。筆到繡衣推勁健。詩從太史愛新淸。逢僧語軟仍雙絶。且置東韓兩月程。</text>
<title>七家嶺。夜坐有感。</title>,<text>隔月來尋舊日程。羅幃珍簟有餘淸。夜深燈燼頻頻落。坐久鑪煙苒苒橫。久狎漁樵眞有債。儻來軒冕本無情。掛冠神武春來事。投璧何勞按劍驚。</text>
<title>楡關。用前人韻。</title>,<text>黃楡關舊漫留名。果有將軍似北平。雪浮胡山嚴武塞。春浮城柳亞夫營。莊家未阻壺漿乞。虜聚何煩間諜行。爲問禁中頗牧在。畢諴元不解談兵。</text>
<title>夢尙書夏公</title>,<text>皇家人物衣冠藪。一角祥麟冠四靈。羲獻筆鋒推獨到。班揚賦手擅高名。南曹庀禮歸時論。宮保承恩切極星。黃鵠壤蟲知自別。魂交猶得覩分明。</text>
<title>山海關</title>,<text>漲塵微雪馬虺隤。三百嫌遲不受催。餞歲已供懷土裏。打春剛及出關來。擣椒賸覺餘辛在。噉蔗應須晩味回。删得舊題成一集。他年留與悶時開。</text>
<title>沙河。夢林修撰大欽。浙江人。壬辰狀元。</title>,<text>名標片玉官簪筆。冠履彬彬氣褎然。茶話未闌殘夢斷。遠鷄三叫漏頻傳。</text>
<title>紅螺山</title>,<text>虹螺山色望非生。霞表依然雪巘明。往返恰消三箇月。管將迎送太多情。</text>
<title>東關抵連山。寒甚。</title>,<text>海風尖利透重裘。指直拈鞭不自由。忽憶牛衣有餘煖。計程空復女兒愁。</text>
<title>十三山</title>,<text>拜闕衣冠集。辭年鼓笛譁。殊方有如此。吾俗豈應遐。歸路趨遼水。征鞍犯塞沙。委身輕過節。那得念回家。</text>
<title>廣寧除夜</title>,<text>去日玄冬陽始剝。歸途除夜漏還催。臘隨赴壑蛇俱去。春逐貞杓斗共回。旅榻衾裯寒可怕。晨廚刀匕凊堪咍。猶憑壯志排年紀。一任新正鼎鼎來。</text>
<title>觀㺚子</title>,<text>鹿裘纔掩髂。毛頂太黏肩。自說休糧久。從人要割鮮。舞回如應節。歌緩不分腔。最怕生獰態。彎弧擬劍撞。</text>
<title>歲朝出城。記所見。</title>,<text>晴衢紅旆颭微風。寶馬香車處處同。更有游娃矜打扮。燒魔共向岳祠中。</text>
<title>沙嶺途中</title>,<text>十四年正修賀至。二千里路打歸時。虛彈作客馮郞鋏。盡弊還家季子衣。雪罷胡山遙掃黛。春生遼水暗流澌。直將飢渴論行色。誰道身先去鳥飛。</text>
<title>孤竹城</title>,<text>荒林殘壘夷齊國。形勢依然據一隅。臘盡河氷看欲渙。煙銷野市望還無。高名耿耿輝靑簡。大節堂堂激懦夫。遺廟未供香一瓣。白頭岐路重踟蹰。</text>
<title>開州城 群巒削立。周匝如城郭。類天設其險。金遺孼嘗據此云。</title>,<text>雲表遙岑呈筆格。行人指點是開州。遙從數舍崎嶇至。驚見群峯匼匝幽。殘寇昔聞資竄穴。遠籌今復控邊頭。吾寧鏟嶂尤眞宰。且把新詩記壯遊。</text>
<title>回到遼東</title>,<text>解道幷州是故鄕。遼陽初到喜如狂。家書開闔悲懽劇。歲序推遷感歎長。春淺溪楊纔弄色。雪殘坡草未回芳。憑高回首丁仙郭。爭得修形閱代忙。</text>
<title>過江次義州</title>,<text>去傍淸秋暮。來從獻歲新。賸嘗蔥醋苦。猶有桂椒辛。裘馬參殊製。形軀訝別人。燭邊仍見蝎。相對却非眞。</text>
<title>車輦道中</title>,<text>肩輿已春困。合眼睡瞢騰。漸掃群山黛。全消一壑氷。漁樵懷孟野。蘋藻動鍾陵。歸興飜飛極。聊尋候館曾。</text>
<title>重過東林城</title>,<text>東林古堞問無憑。只把經由討我曾。野燒已侵埋徑草。暝雲還覆隔溪藤。餘寒未解猶披絮。新序將分屬點燈。回首山中淸淨界。白頭奔走愧高僧。</text>
<title>奉調安分</title>,<text>嚴命祗將共飮氷。每從鷄叫戒晨興。脩辭敢贊行人闕。摛藻多慙作者能。囊底叩殘無寸智。擔頭挑荷似孤僧。知君勁敵猶堪辦。賈勇先期逞一登。</text>
<title>浮碧樓。次安分韻。</title>,<text>畸人不是地行仙。萬事休休只任天。景物依依雙眼裏。江山鬱鬱一尊前。麒麟圖像眞疏矣。魚鳥參行本偶然。莫怪留連拚勝踐。行裾隨處動遭牽。</text>
<title>題梨花亭</title>,<text>謾從官道問亭名。正坐窮冬欠賞情。迥軼雲煙供席次。俯收平遠入簾旌。破慳地勝知人待。體物謀長見政成。可惜不當春夜暖。萬株堆雪月分明。</text>
<title>用亭韻述懷。錄奉求敎。</title>,<text>與君投老誤浮名。較得殘年作客情。已任頭顱欹病鶴。更堪心緖亂風旌。孤吟屢闋詩難就。遠夢頻驚睡不成。自古家人念行役。定知蓬首淚痕明。</text>
<title>用示韻。寄時叔</title>,<text>曾從水驛識高名。又向河陽吐舊情。軟語不知收燭跋。卽降還復卷心旌。羅羞見饗驚儀備。下榻相迎愧禮成。此夜銷魂空悵憶。亂山銜月半簾明。</text>
<title>戲集古句。奉調安分先生。</title>,<text>愁對寒雲雪滿山。故園東望路漫漫。平生文字爲吾累。長擬求閑未得閑。</text>
<title>復疊前韻</title>,<text>一片孤城萬仞山。舊題塵壁字應漫。書生身世今如此。九日驅馳一日閑。</text>
<title>有懷錄呈安分</title>,<text>低垂斗帳夜沈沈。獨臥悠悠萬里心。供世多虞憂謗至。還家有夢被寒侵。少年及事傷趨猛。老眼看書誤着淫。散質不逢夫子賞。爲誰辛苦奏南音。</text>
<title>肅川途中</title>,<text>連日凝陰稍解嚴。馬蹄時見雪泥黏。將身作宦從衰疾。到處逢場了速淹。殘日吐呑雲葉駁。暮風尖利絮袍添。歸期屬耳無多遠。詹尹何勞爲我占。</text>
<title>百祥樓</title>,<text>斤斧聲初斷。雲梯便入空。剛風來壙埌。斜日倒沖瀜。已益因人勝。還多體物工。天仙非久過。增飾報奇功。</text>
<title>有感 夢見曺梅谿</title>,<text>臘盡寒猶峭。鄕遙夢亦勞。窓風欺幔薄。簷月礙樓高。淪謫三遷遠。風騷一代豪。何因蘧栩裏。款款抒襟袍。</text>
<title>回文</title>,<text>淹日幾多君訪我。冷雲朝襯雪峯晴。簾紅透日初殘夢。歷歷聞鷄報遠城。寒燈一夜頻尋夢。遠路迷魂警屢醒。單被臥盤雙脚冷。疊山河隔幾長亭。風雪交闌夜。遠思縈寸腸。東窓聽鷄叫。歲暮增悲傷。寒日升嶺短。宿雲崖樹棲。殘年惜蛇壑。久客猶征西。</text>
<title>夜來懷甚作惡。秉燭口號。謾錄求敎。</title>,<text>歲暮征西路。寒蟾再缺圓。沈憂無與遣。佳句倩誰傳。設醴雖優老。羅羞實費錢。只應脂返轄。歸袂共飄然。熏沐思蘭室。硏窮得雉膏。古人心共艶。世味首重搔。對景忙搜句。衝寒愛索袍。使君時送酒。眞箇斷愁刀。</text>
<title>醉後歌</title>,<text>君不見千金學屠世用難。三年刻楮天機殫。人生爲藝不要亢。褒博只作書生酸。老夫志學抱濩落。不種偶穫縻人爵。熏天謗來坐無妄。曾不衛足慙葵萼。江南舊隱渺煙水。蓑笠擬學玄眞子。浮名浮利付鷄肋。樂死無悶終不起。都廁謫滿玉皇憐。徵書敦迫辭林泉。紫雲樓下奏薄技。紆金拖朱恩何偏。京尹華秩視亞卿。雀鼠案頭恒堆盈。前星頒慶來詔使。謬膺朝薦充奉迎。瀝懇苦辭便回天。未免殿儐同周旋。安能角勝一戰霸。飮氷未覺中熱蠲。星馳不暇念飢渴。庶不忝命酬簡拔。封人誤報事稍延。得與西伯敍間闊。綘蠟見跋大同眠。紅粧作陣浮碧筵。窮懽三日不知疲。翻然載道西南阡。瞢騰破睡安定夜。曠蕩流眺淸川榭。西門納淸了經由。下榻來稅新安舍。淹留爲日已半旬。禮篤置醴情更眞。內相祭酒是勝侶。飮醇襲薰推席珍。斫案揮塵兩未了。銀缸耿耿鷄戒曉。東山羅艶北海樽。舞衫回雪歌樑繞。不醉無歸夜厭厭。僕隷亦蒙餘瀝霑。歡極悲生燭滅時。落月故故窺前簷。摶沙聚散不可玩。逢場不樂徒悲歎。相期矢心保歲寒。有渝此言如旣盥。</text>
<title>戲做六言五絶。錄奉求正。</title>,<text>留滯新安幾日。缺月已復生明。敲氷自難解渴。噉蔗無由折酲。遙遙萬里京國。隱隱千家塞城。俠窟探丸似漢。歲功積粟如京。病客今維摩詰。佳人舊董嬌嬈。行雲不下高岫。亂鷄空殺殘宵。微雪疏煙落日。小春殘臘徂年。思家幾回腸曲。戀闕空勞眼穿。君詩空雲多態。我句澁竽難吹。擣桂覺有餘辣。飮醇眞復醺肌。</text>
<title>新安步月歌</title>,<text>憶昨嚴程乘急傳。星馳四日來箕甸。主人排燕勞苦辛。燭再見跋忘疲倦。信宿方丁桂輪滿。白毫亘空芒彩散。夜深步屧快哉亭。滿城歌哭雜絃管。霜寒入骨不耐久。徑從廚官呼美酒。對景引滿不計巡。愁陣頓開何用帚。川塗浩浩隔千里。角枕蓬首香閨裏。堂前拜月祝璇穹。早使征人返行李。而今留滯新安舍。洞房索漠徂淸夜。又逢盈魄耀六花。氷壺天地迷上下。靑藜搘病岸白帢。不許俗物來相狎。星韜河隱屛纖氛。綃幕澹澹金餠揷。平分榮悴與恩怨。均照通幽復近遠。了知隨遇異悲歡。豈以團辭挈千萬。謾傳竊藥耐孤姥。未信斫桂費神斧。欲將盈缺問虛皇。仙橋無路朝眞府。喚起安分共諧賞。正擁溫柔春意盎。敢嘲經笥腹便便。只是趣味非我黨。悄然興索臥虛幌。任敎光景終宵朗。殘燈明滅鷄喔咿。旅睫如魚歌慨慷。</text>
<title>酒闌不寐。以酒渴愛江淸爲韻。用寓戒酒之意。錄奉希正。</title>,<text>淳于能一石。汝陽消三斗。麴蘗有何好。古人忘濡首。予量苦無多。可是天戒酒。全儀不及亂。座右銘固有。浩浩覺神王。嗚嗚從耳熱。投轄固已苛。閉閤還被掣。百拜斯中禮。旅酬恐乖節。云何背德將。叩氷澆醉渴。詩本陶性靈。引酒以相配。曠士喩詩鉤。愛之欲無對。予非知詩者。又不杯酌耐。不如戒留物。等之剛割愛。將命徒熱內。無才能賁邦。旅食歲云暮。愁陣殊未降。官廚日給足。臘味蛆浮缸。忘憂豈在多。不必變春江。昔在田間飮。提携雜濁淸。人情予所惜。痛飮連甌傾。爾從大夫後。覆觴虞狂酲。沈湎在胥警。三爵宜爲程。</text>
<title>敍悶。錄奉安分。</title>,<text>郊墟埋積雪。栗冽助寒威。熾炭頻添火。重裘屢索衣。月臨簾影薄。吟闋燭花稀。共趁陽和返。無勞賦式微。承綸來萬里。咫尺邇天威。歲月雙馳轂。風塵一弊衣。彩毫才告退。霜鬢鑷怜稀。竊食終何補。酬恩愧力微。</text>
<title>疊威字韻</title>,<text>重到相知少。依然似令威。自憐消髀肉。誰與蓋征衣。鬢向菱花改。書從雁塞稀。幾時燈報喜。金粟綴來微。跼蹐恒虞陷。低垂更怯威。餘生輸釣手。宿債在荷衣。暗璧驚交淺。晨星悼舊稀。涓塵終底補。海嶽不辭微。</text>
<title>復疊前韻</title>,<text>姸暖初回律。凝嚴稍斂威。雪塡匀壓物。雲縱不成衣。的的燈花落。迢迢漏點稀。遙憐閨裏夢。無路向金微。震索端星海。鸞書暢德威。貤恩藩國篚。優秩使臣衣。遼薊川塗迥。封疆候報稀。祝庖元不代。何用廁臣微。</text>
<title>不寐</title>,<text>苒苒徂年蛇赴壑。茫茫往事劍求舟。馮郞不患無魚食。謝守空添對鏡愁。庭雪斜分溪月色。墻烏直過嶺雲頭。含情恰破還家夢。官燭燒殘一寸留。</text>
<title>譙門晩望</title>,<text>敝盡裘茸餞暮年。勤勞誰賦大夫賢。塞天雁斷孤雲外。江柳鴉歸落照邊。篋有殘書尋舊業。囊無大藥任華顚。眼花錯莫心仍折。回首荒山揷暝煙。</text>
<title>詠雪</title>,<text>晨光挾冷送遙天。風絮飛簷亂撲緣。樹擁瓊花疑作幻。人騎白鳳訝登仙。三條街裏車翻帶。九級墀前日射煙。獻頌非才曾簉賀。賜尊空想灎香泉。</text>
<title>用唐太史大平館醉起口占韻。錄奉安分。</title>,<text>雪巘逼朱甍。松行復逗翠。兼旬玩愒多。嘯詠雜醒醉。氷筍作雨融。白綆懸簷下。多少較羈愁。萬斛瀉長夜。殘臘忽無多。折我趁歲歸。華茵藉賓榻。何似臥牛衣。荒嶠枕海堧。夕烽明毀壁。一夕通長安。幾警羈留客。斗柄每瞻北。月彎頻虧西。連宵作歸夢。闕角聞朝鷄。達曙警危魂。營營不能宿。神完想牢睡。煖老恒出燭。</text>
<title>遣悶</title>,<text>萬里辭家抵五旬。只慙傳食久妨人。夢回風雨聞蕭瑟。歲暮襟懷倍苦辛。半世光陰供轉徙。百年榮落付陶鈞。平生枉許西涼簿。白羽麾兵捷若神。</text>
<title>夜讀皇華集。偶書。</title>,<text>皇明立極軼三代。文敎旁敷靡不逮。馬班文章列省臺。孔孟絃誦溢闤闠。靑丘有國限衣帶。視均內服元不外。慶錫便蕃簡使臣。才行卓卓皆時最。倪公博雅富聞望。鑑賞頗優多搜訪。雪霽有賦薄離騷。奮筆摛詞劇溟漲。內翰名高實吳產。辭理妥熟無可揀。太常放逸不可當。縱橫縑素銀鉤綰。黃門多可格力短。翩翩自喜終不滿。靖之俊爽眞天人。鷄群野鶴如中散。模範唐音妙換骨。風雨嬰毫天趣發。金張摠是鐵中錚。三絶才兼頗自伐。祁仙才調信天得。風韻自高不假飾。千篇贍速倚馬成。傍觀嘆駭推不測。尙論諸賢集厥成。喧啾百鳥孤鳳鳴。迥脫畦逕薰尙矩。獨占波瀾王漢英。貞珉有載照不朽。至今傳玩如瓊玖。南峯高雅頗占慳。一斑已見才八斗。桂玉名標唐太史。屬思流動如翻水。連城璞蘊只自珍。豈肯晞價咸陽市。東韓作者亦不乏。才力相高不受壓。差毫於國計重輕。儐接必須群望浹。畸人何知忝下价。有事候問來封界。傳食無營數月餘。華集隨行備討話。蠡管安能測海深。發笑憂中資掌撫。張軍辦敵自有人。燕坐晴窓香一炷。</text>
<title>用東坡常州除夜韻</title>,<text>寸腸容得兩年悲。除却燈花伴客微。一線肯留今夜玩。大刀仍折獻春歸。櫪無喧馬憐賓少。林有棲鴉任炬稀。小酌闌殘還打睡。冷衾虛幌轉誰依。頻年歲律客中徂。合把餘生付半塗。北斗已貞璇極柄。神荼又換漢宮符。臨深舊誤輕騎瞎。傷虎新除更捋鬚。却老有方君得採。羨他燕玉頰凝酥。</text>
<title>追敍兩日之歡。錄奉時翁內相。</title>,<text>此日足可惜。元朝燕笑時。舞回翩蝶翅。歌緩貫珠絲。北海供尊酒。南山獻壽詩。婆娑聊永夕。誰復念分離。殘雪松岡近。孤煙野店遙。登臨眞自誷。懷抱若爲消。恩詔行頒慶。天仙未渡遼。只應思弟妹。魂去正難招。竹爆緣驚鬼。盤傳爲頌椒。佳辰今鼎至。老抱可能聊。世事曾三折。憂心豈一朝。綵毫都告退。何以答星軺。忽忽催更箭。寥寥斷履聲。客心驚遠別。閨夢念遐征。散質寧逢賞。勞形恨受成。乘軒非寵鶴。何用詑光榮。斗柄纔端極。韶華忽滿城。午慵嬰睡味。朝霽放詩情。靄靄陽浮地。津津木向榮。少時輕節序。投老畏新正。</text>
<title>奉酬惠韻</title>,<text>光芒袖裏閃靑蛇。老去天邊慣作家。愁極枯腸澆竹葉。鑷殘衰鬢怯菱花。年華有信來遷次。世事無窮入嘆嗟。了却句當歸始決。不應官馬貴難賖。</text>
<title>復疊前韻</title>,<text>霜透重衾却睡蛇。五更殘夢謾回家。宦情到老培愁緖。詩律逢春動筆花。萬事作魔難解祟。一生營食盡來嗟。駑駘十駕終追驥。莫道扶搖北海賖。</text>
<title>復疊前韻</title>,<text>銜珠却似報恩蛇。折得歸心不念家。瘦骨成稜妨帖席。病眸欺燭爛生花。負山豈不知崇重。書怪何須費咄嗟。回首龍灣情思惡。可堪雲樹望中賖。往復詩章字綰蛇。強寬衰病共離家。短緣謾結街頭柳。遠別行歌陌上花。晩託新知何足樂。老侵前歲只成嗟。淸愁半夜無從話。咫尺懷人萬里賖。</text>
<title>復疊前韻</title>,<text>誰將齒髮鬪龜蛇。直把三淸作一家。鴻寶竟翻丹鼎實。蓬丘幾落碧桃花。浮生苒苒那堪玩。短世茫茫只足嗟。豈敢便懷乘倒景。抽身安得市朝賖。</text>
<title>新安守歲。醉後用祁郞中臨津韻。錄奉諸公。</title>,<text>新安館裏歲華新。忽驚時序同魚鱗。官醪發醅棹觥船。四座摠是人中仙。列炬煒煌林鴉驚。纖歌宛轉瑤笙橫。鄕音縱隔關山邈。各擁使軺非流落。號呶已任發筵初。更有酒味能撩予。人生憂患萃殘年。要須一洗乘醺然。金丹不掃鬢雪白。欲脫塵嬰那易得。虛名箕斗愧三何。強顏供世如算沙。君恩汪濊覃自北。共罄華祝輸宸極。</text>
<title>到雲興。柬時翁內相。</title>,<text>契有三生宿。情非一日親。賓筵濡首數。夜語報鷄頻。時棟君饒望。蚊山我愧人。別來兒女感。時復一酸辛。</text>
<title>雲興早發</title>,<text>曉枕眠頻警。呼燈打早行。晨光猶未辨。山鳥已多聲。磵雪隨陰積。林霏逐馬輕。不應煩問路。行李慣趨程。</text>
<title>林畔道中</title>,<text>郊原泥滑滑。羸馬怯虺隤。燒犯高林過。暄偸翳草回。鄕心生去雁。春興動登臺。無力酬恩命。沈吟意不裁。</text>
<title>奉別蘇尙書。來途犯夜。有懷錄奉明仲，仲初。</title>,<text>塞天雲盡月如鎌。已倦宵行別恨兼。釋重有辭君自得。負山無力我何厭。邊沙擊面驚風峭。臘雪封郊勒草尖。珠玉豈宜糠粃後。夜來心緖轉難恬。</text>
<title>韻強。強疊前韻。發笑。</title>,<text>叨蒙匣劍報腰鎌。把玩還驚三絶兼。佇聽跫音人悄悄。更謀懽飮夜厭厭。春回遲日多添刻。雪盡群山幾露尖。却笑江郞才告躓。製毫空負老蒙恬。</text>
<title>用前韻效香奩。奉調安分。</title>,<text>笑刀眞似發硎鎌。第價南金合讓兼。秀色可餐饞亦果。嬌譍在寤聽難厭。櫻唇按曲猶含雪。羅袖拈骰未出尖。惱却儒仙多少恨。浿江春漲綠波恬。</text>
<title>人日書事。錄奉伯益，明仲，仲初。</title>,<text>新正涉七氣舒遲。風緖微微欲弄絲。宮額效粧梅婥約。鏤花裁勝錦離披。詩成常侍遙憐友。書出東方巧占時。誰憫天邊經歲客。老逢佳節只成悲。</text>
<title>復疊前韻</title>,<text>迢迢鐘漏夜眠遲。幾閱來詩嘆色絲。三折臂存心尙小。百家書在手忙披。滿天羅宿皆推斗。半額蛾眉豈入時。老退無由酬逸韻。空勞口吻作吟悲。</text>
<title>義順館演亭儀有感。錄奉安分，明仲，仲初。</title>,<text>前度重尋廿載中。依然老鶴返遼東。兒童項領非初面。城郭恢張倍舊功。奔走衣冠閑揖讓。參差籩豆極珍豐。只慙儐价愆儀節。腰脚疏頑似野翁。</text>
<title>復疊前韻。錄奉同事諸公。</title>,<text>任重偏知百不中。乘桴汗漫眩西東。觀瞻雅乏威儀則。潤色全無翰墨功。謬寄敢忘臨事懼。殷憂空切願年豐。秪今能賦掄才地。寧少滄浪一禿翁。</text>
<title>復疊前韻。呈安分。</title>,<text>流光已復逼春中。日下何時馬首東。書卷未蕪尋古路。酒杯還策破愁功。邊關久撤烽傳警。民食猶艱歲告豐。留滯重貽廚傳溷。邇來氷炭劇衰翁。</text>
<title>復用前韻。示仲初。</title>,<text>考校承綸黼座中。寒宵分榻殿西東。披沙我乏淘金手。搥石君多剖玉功。賜燭却嫌朱墨亂。太官空費膳羞豐。秪今乳媼參英妙。每接春風起病翁。</text>
<title>敍懷。錄奉彥謙。</title>,<text>跪奉天書聖諭新。才難獨任最知臣。威儀朴魯寧孚見。詞學空疏欠動人。二老張軍聲轉壯。群情協卜勢方均。但供尊俎無愆數。潤色還須哲匠親。</text>
<title>曉起有作。錄奉同事。</title>,<text>夢裏還家不當歸。燈前弟妹謾相依。寒鐘幾杵搖危堞。冷被多稜攬弊衣。賁國乏才蚊負重。周身無智蝨官微。解言邊日光輝少。曉霧連朝作晩霏。</text>
<title>追用昨日二章韻</title>,<text>萬里羈棲受歲新。朔雲邊月惱孤臣。蛇梭枉費愁中景。蒲柳難饒鏡裏人。憂患橫來思理遣。是非紛進任天均。夜闌客去仍無寐。黃卷靑燈轉可親。漠漠荒郊鳥倦歸。愁來旅望更依依。蠹書且檢經年篋。故絮猶披御臘衣。吟苦筆尖衝凍退。寒多酒力上樓微。春慳晴日頻宵雪。拂曙輕陰轉作霏。</text>
<title>謾步前韻。擬上元感事。錄奉同事。</title>,<text>節序崢嶸病裏新。端門侍宴憶微臣。放敎火樹爭呈巧。通勑金吾弛禁人。化國朋遊情共適。衢尊群飮澤還均。暗塵明月追佳詠。索漠篝燈點自親。和氣濃薰禁裏歸。綵棚油幕巧相依。滿街華燭趨馳道。一朶紅雲擁衮衣。不禁鷄鳴先曉誤。寧敎鶴焰徹朝微。空煩載筆難摹勝。付與傳談鉅屑霏。</text>
<title>夜來。夢事頗怪。復步前日二韻。</title>,<text>黃封霞液拜嘉新。文石前頭罄主臣。仙仗朝回閑虎士。銅壺漏下罷鷄人。風繰苑柳絲初嚲。雪勒宮梅臉未均。欲奏歸田空袖草。乞身何日白鷗親。半世偸倉誤賦歸。自慙螢耀日光依。恩頒御燭驚殊錫。詩奪宮袍換舊衣。不分柑香歸遺遠。多情燈燼向人微。蘧然知是前宵夢。注目寒山鎖夕霏。</text>
<title>上元晩眺</title>,<text>只宜淸快不宜陰。斜日分明媚遠岑。樓堞露高看隱隱。樹林生色便森森。仙臺浸月虛良夜。寶馬穿燈退賞心。此夕他年知幾換。直須頑健每如今。</text>
<title>復疊前韻。懷舊。</title>,<text>遲日初生殿閣陰。綺疏分綠附城岑。蓬壺自斷塵埃到。門闕非關羽衛森。萬卷蟠胸摛彩筆。百函供詔稱宸心。昔年氣象曾干罷。回首仙凡隔古今。</text>
<title>夜夢。詔使壓境。</title>,<text>非關歸思九回腸。手脚云何自亂忙。負似蚊山愁力弱。才如襪線欠條長。雅聞翰墨皆臻妙。復道聲名衆挹香。不有知津煩鉥路。病夫爭得解迷方。不曾剌剌任剛腸。遼海脩程肯作忙。氣節風霜親覺凜。文章河漢望彌長。揮毫燭下裁仙詔。珥筆螭頭帶異香。麟鳳共知方瑞世。豈期榮觀聳殊方。</text>
<title>登聚勝亭晩望</title>,<text>孤亭出天半。鳥背俯平原。雪巘重圍野。氷河迥抹坤。蒼茫流遠眺。兢疊攝危魂。自誷非眞慰。篝燈翳閤昏。高高復下下。萬象可逢原。窮討五千卷。忘言六四坤。新春虧月魄。微暖返花魂。急急戒魚鑰。重城煙霧昏。</text>
<title>復疊前韻</title>,<text>重關傳警圻。遠燒耿高原。莽莽難分境。冥冥未闢坤。鄕心生滯悶。愁緖惱殘魂。坐久流淸月。簾帷忽破昏。非鬼亦非物。有聲遙莫原。妖凶宜彈射。卵育任乾坤。乘此積憂夜。頗驚垂老魂。未能恬逆境。誰解我心昏。觸事疏慵甚。何人肯見原。暖風將發物。生意正資坤。局促傷詩膽。瞢騰任醉魂。差賢聲利縛。車馬走塵昏。</text>
<title>義順館。用吳體。錄奉明仲，仲初。</title>,<text>匡坐西廂不覺淹。試鉤簾幙豁層簷。春氷欲破水聲壯。臘雪半銷山黛尖。野性豈堪頻折慢。禮筵聊擬盡輸謙。日斜更醉使君酒。已報譙樓傳漏籤。</text>
<title>松岡奉迓迎慰之行</title>,<text>來時積雪壓陵坡。今爲逢迎得再過。松韻凄淸山作籟。春風料峭幙生波。秩筵豪竹初從聒。倚酒衰顏亦任酡。昏黑不應原陸愼。火城如晝擁鳴珂。</text>
<title>詠風。戲奉安分。</title>,<text>初從林薄起蓬蓬。巨象豗山勢轉雄。自是天機生物急。枉敎衰病恨終風。</text>
<title>睡起。書事謾錄。奉明仲，仲初。</title>,<text>昏昏嬰睡惱。惻惻被寒侵。幃幔從軒簸。圖書罷索尋。雪殘餘臘白。嵐重覺春陰。咫尺違淸覿。詩篇待賞音。</text>
<title>復疊前韻</title>,<text>始迓衰來逼。那知老見侵。放慵供嘯詠。違性厭參尋。暖釋全溪凍。寒沈半塞陰。無人來問疾。淸坐候跫音。歡緖愁難續。菁華病易侵。濁淸杯面怯。賢聖卷中尋。城暝傳高角。樓虛納晩陰。邇來心轉拙。無處伴鄕音。</text>
<title>演儀而還。有懷。錄示同事。</title>,<text>形骸放浪久爲漁。頻習華儀轉覺疏。禮數在人宜自亂。文章於道亦知餘。明心不早緣多謗。見事常遲坐信書。來往未閑尊俎節。只煩徒卒擁軺車。顚風竟夕漲埃氛。亂入賓筵眼未分。強半春光臨塞淺。毋多酒力到衰醺。厭厭卜夜誰當倦。日日謀懽我最勤。此地逢迎眞不偶。他年離合豈堪云。</text>
<title>卽事。錄奉諸君。</title>,<text>午慵挑作睡昏昏。手罷攤書強出門。柳借風光工婀娜。鳥逢晴景亂啾喧。黃麻演誥參鸞掖。白羽麾兵壓塞垣。謀事已難酬老壯。此生何以答君恩。</text>
<title>龍灣。見景文留題。意若惜別者。追次其韻。</title>,<text>見說佳人號杜秋。舊緣重合玉搔頭。眼中牽恨無非物。只許江波管別愁。才調離倫鬢未秋。銷魂摛藻彩毫頭。碧紗籠得當時恨。最惱春山蹙作愁。</text>
<title>復疊前韻</title>,<text>屢把光華刮眼昏。詞林徑路獨知門。迷邦有寶探珠海。傾國無人倚市喧。暖挾柳黃歸斷岸。雨扶苔暈上頹垣。萍蓬聚首彌旬月。觴詠須知盡聖恩。</text>
<title>復疊前韻</title>,<text>久知良貴在陶漁。欲假天眞愧我疏。爾雅文章回漢代。淸新句律薄唐餘。眼高已信成奇士。談勝還驚得異書。散質豈煩思郢斲。多方今有惠施車。</text>
<title>復疊前韻</title>,<text>殘生只合老耕漁。強綰金章與世疏。潤色非才關國體。波瀾相及寔君餘。未操尺箠群空驥。賸着千年腹有書。欲軼追鋒還却步。豨膏那解走摧車。</text>
<title>奉答寓庵次韻見寄</title>,<text>疲薾餘生觸事昏。叨蒙謬命自天門。不才已切齋心懼。非據還虞謗口喧。漁舍任爭鄕社席。文章方重禁林垣。豈能譽日形歌頌。秉禮無愆庶答恩。來詩以歌頌見屬故云</text>
<title>統軍亭。次曺梅谿韻。</title>,<text>撫跡懷前度。渾如夢未憑。心疑歸化鶴。身欲跨騫鵬。水積逢春漲。天晴罷霧澄。不應傷去國。賓從拉余登。臨睨城池表。層霄脚底空。地當分境落。風可問雌雄。絶域春猶淺。衰懷酒復中。客心通北極。憑付夕烽紅。身任樽前鬪。魔隨醉後奔。岫騈如控塞。江動欲浮坤。氣象春冬雜。煙霏曉夕昏。歸途侵調角。缺月掛譙門。雁書天畔少。羌笛夢回聞。忽忽燈生暈。稜稜劍射雲。壯心官裏退。衰髮鏡中分。欲屬西征稿。年來懶作文。</text>
<title>復疊元韻</title>,<text>只覺天疑近。都無地可憑。鼇波掀頂岳。風力負摶鵬。灝氣三淸逼。游氛六幕澄。不知𢬵勝踐。我輩幾人登。登臨窮覽物。俯仰積蘇空。流峙天機大。恢張創巧雄。歌呼闌席次。鍾漏醉眠中。飫食銀絲膾。嘉魚尾鬣紅。瀚海胸中闊。風雲筆底奔。三杯澆磊磈。獨立傲乾坤。疆界餘呑吐。光陰管曉昏。長江天作塹。形勢壯西門。倦遊千里外。蹤跡斷知聞。共步思家月。同看憶弟雲。麻蓬多取直。膏馥幸相分。可但雕詩句。鍾彝要勒文。</text>
<title>春懷。示魚生。</title>,<text>久訝天機斂。今朝頓暖姸。泫流生谷口。殘雪露山顚。蓓蕾花將綻。嬌癡柳乍眠。風光相惱劇。隨處一潸然。</text>
<title>用示魚生韻。錄奉安分。</title>,<text>逃酒徵黃令。調詞敎李姸。不堪俱豁齒。相對各華顚。燒燭論奇字。抛書泥困眠。他時談在莒。應復共愀然。</text>
<title>戲疊昨韻。復奉安分。</title>,<text>頻得嬌兒報。容華頓減姸。不知夫壻老。情興亦難顚。無藥治心病。多憂攪夜眠。幾時更秉燭。喜極却悽然。</text>
<title>疊元韻答魚生。用扇對格。</title>,<text>忽得潛夫句。天葩鬪巧姸。還慙老子語。風絮亂狂顚。披閱毛生紙。驚呼醉失眠。但能攻苦思。格力卽超然。</text>
<title>戲用吳體。紀夢謾錄。博笑。</title>,<text>春睡渾如曉粥濃。不知鏜鎝撼洪鐘。神游枌社夐千里。夢接威顏深九重。簷日未高喧鳥早。野風無力暖絲慵。只應猶戰飮氷熱。頻累醫官茶椀供。</text>
<title>曉起有懷。錄奉寓庵求正。</title>,<text>臥到殘燈欲滅初。履聲和帚動庭除。無眠未覺春宵短。多難元知世味疏。豈是文章需潤色。只饒蹤跡返樵漁。詩成每叩同心調。浪擬飛黃顧隊魚。</text>
<title>演禮行</title>,<text>歲舍涒灘月丁蜡。皇家有慶肆恩赦。鸞書簡使星彩揚。急傳報喜來東夏。儐候諸臣受嚴命。奔軼風埃西路夐。鄙人亦齒餘論間。才乏已試閑辭令。避賢不獲辱朝旨。觸藩維谷終何底。強顏來簉英俊行。珠玉在後先糠粃。龍灣就館只却掃。駭鹿狂顧迷豐草。譯官有以演禮言。僶勉夙駕驅旌纛。城西候館雄位置。昔年陳跡今改視。傘仗森嚴擁詔亭。殿以使軺俱有次。徒卒如雲笳角殷。守土群官迎導近。道旁磬折戒吾僚。旋就庭心奔駿謹。臚聲忽旺稽顙拜。黃案香升煙縷絓。私覿纔脩班退餘。進退率禮寧可懈。茶甌巡罷享具進。飣餖豆籩花綵襯。洗斝供賓罄獻酬。儀節頗繁曾見僅。中纔一二愆八九。雖諉未慣心實忸。歸途昏黑擁火城。了無可則居客右。搜尋舊儀頗增損。省念未曾忘一飯。如痺獲起瞽借觀。旬朔徒勞三四返。仙槎泊遼月再彀。苛戒垂堂寧不謬。經時旅食抱苦辛。腰脚疏頑還似舊。今朝出城値晴亮。鴨水春波正新漲。麴塵嫩絲裊垂楊。茂陵脩眉掃遙嶂。平生折慢性所枉。樽俎卒度那夢想。他年在莒要不忘。試把耄言規我黨。</text>
<title>偶書</title>,<text>噪禽無數下煙林。簾捲春晴院落深。舊事到心空惻惻。宿酲侵午轉涔涔。從違已了齊三四。枉直何須辨尺尋。躍冶可辭爲物使。只愁人笑不祥金。</text>
<title>奉簡遊龍淵諸君子</title>,<text>聞道龍淵好。挼藍漲綠濤。鐵牛歸牡鑰。文鷁進春篙。亂沫沙崩觜。輕風柳嚲條。明朝高會續。應復試宮袍。</text>
<title>謝致麞鮮</title>,<text>榜船融雪敗氷餘。濺沫霏霏欲濕裾。雲影縱橫潭底亂。挐音宛轉葦間徐。割解已遣山中吏。斫膾仍分丙穴魚。旣飫雋腴還壓酒。醉來天地卽蘧廬。</text>
<title>遊龍淵。復疊前韻。</title>,<text>賞心扶起宿酲餘。鼇背剛風泛客裾。海日吐呑晴靄合。塞天荒遠暮流徐。截肪豈假屠門嚼。得雋眞供水伯魚。領略雄觀胸磊塊。終然牢落憶吾廬。</text>
<title>龍淵紀興。錄奉同遊諸公。</title>,<text>抱州城西一牛鳴。斷峯壁立臨江淸。松蓋扶疏偃祠屋。芬苾所降流佳名。俯瞰泓澄不可唾。疑有神物涵淹生。鐵牛詭跡已沈滅。沙水練練山根縈。吾儕好事夙懷賞。欲往屢乖旬朔幷。淸晨結束戒賓僚。詰曲磧壘傍邊行。銷愁江色動馬前。雉堞跨山高崝嶸。岡頭雲幙似喚客。候吏鉥路來班荊。登臨怳出天地外。眼底培塿皆剗平。胡山糾紛遼水滎。指點未究空商評。春陰湠漫不放日。頗妨遊目如遮帲。飛廉戢威鏡面妥。小舠撒網驚桹鳴。玉梭金鯽競效獻。巨供燔炙細燖羹。虞人屢致周南麕。白茅包束血被睛。割啗誰能數脾臄。煖酒壓生催飛觥。決拾耦進百里宰。長身健臂能穿正。四座頗訝諫疏手。觀德共推君子爭。翩翩乘矢不虛發。老將不敢鋒鋩攖。邊城風氣尙強勁。童稚驏騎隨邏偵。何況當壚盡趫捷。盍使跑馬奇技呈。江頭宿蕪燒痕遍。兀兀據局無塹阮。相將盤馬候號頭。逬如枉矢空中橫。健兒力竭反殿後。觀者愕眙心盡傾。虞庠學士最虎傷。嘆賞難枚應僕更。歸途忽忽趁高舂。方舟別浦工邀迎。沿流盪槳歌鼓噪。秋橘透雲頻翳明。居人奔波溢闉闍。雜以候火光穿城。向來京國謀宴集。書札徒勤終不成。那知絶域具二難。衣冠郁郁皆豪英。休嫌詔使尙濡滯。得使吾輩窮歡情。闌珊抵舍更漏作。尙縛餘醺眠不驚。羅穿未暇刪語蕪。枉向群玉煩酬賡。</text>
<title>效韓子苦寒</title>,<text>龍灣二月半。氣象如高秋。顚風振原野。澒洞驚塵浮。頑雲埋日車。慘慘天色愁。病夫亦不怡。闔戶圍重幬。陰寒欲逼骨。故絮溫難偸。大哉賦四序。運流無停留。玄冥勒春令。憯刻窮邊頭。句萌爲不鬯。涓液爲不流。紛敷爲之索。舒縱爲之收。枝僵綴糝韜。鳥噤群哢休。鍾搖聲欲噎。角吟聽似幽。釭膏挑不焰。衾鐵攬不周。低垂澁舞袖。顫咽停歌喉。朱絃按指直。玉笙調脣羞。多端異所遇。小見迷其由。憂傷敗我意。蹭蹬愆我謀。逆境要安排。理窟煩冥搜。大事旣自了。小故安足尤。暫寒非天暴。恒燠非物求。平停互相濟。大化寧盾矛。明朝戢飛廉。暖日晴絲游。脫裘就故椸。御裌登高樓。不虞節氣爽。但喜天機修。高詠苦寒詩。擬和同聲謳。</text>
<title>悼堂兄鄭受益</title>,<text>裙屐情孚到白頭。暮年心事要相謀。豈知光景遐年靳。遽使存亡半路休。有女中郞差足慰。無兒伯道更誰尤。只應所過多遺愛。聲實還須載筆求。</text>
<title>曉臥有懷。錄奉安分。</title>,<text>解言一日九回腸。熟胛殘宵更苦長。欲具老形酸臂膝。已徵春事懶風光。向來蠲熱敲氷數。此去看場救火忙。同病同憂誰轉切。不消牽賞鬪年芳。</text>
<title>戲敍旅懷。錄奉安分。</title>,<text>昔我初行雪滿坡。秪今紅糝綴桃柯。遠來感物緣時變。老去驚心爲別多。萬里歸裝淹驛路。一春芳芷長江沱。淸愁惻惻欺寒峭。徙倚黃昏怯越羅。</text>
<title>復疊前韻</title>,<text>愁隨芳草亂抽坡。跡任仙棋已爛柯。淸賞且𢬵忙裏少。壯心還覺醉中多。煙花幾日驚春晩。行館何時聽雨沱。夢破知君偏懊惱。枕邊疑有舊香羅。</text>
<title>有懷。錄奉安分，寓庵求正。</title>,<text>無柰東風拂曉顚。病夫驚起失酣眠。天機衮衮趨功急。春序堂堂背我偏。暖作塘泥爭汩潏。雨慳陂麥未芊緜。同來謾擬同歸去。回首關山一悵然。</text>
<title>寒食書懷</title>,<text>淸明佳節暮春前。向晩輕寒透薄緜。塞邑無村炊禁火。邙山有鬼紙飛錢。柔桑翳霧鳩鳴遠。高柳繰風絮度顚。坐迓鸞書成滯悶。松楸回首意茫然。</text>
<title>復疊前韻</title>,<text>含情獨立暮江前。一帶鳧波望眇緜。隔岸攢靑峯似槊。繞汀鋪錦石如錢。春心飛動長歸國。塞雪飄蕭易滿顚。讀罷高詞增懊惱。不堪催騎趁蒼然。</text>
<title>宿車輦館有感。示同行諸官通和。伴送回還</title>,<text>愁緖撩懷苦不裁。夢回紅蠟淚成堆。豈堪花月縱橫夜。更聽松濤瑟縮來。琴爲人歸絃欲絶。道因關祕鑰難開。孰知轉作心頭惱。山雨和風着曉催。</text>
<title>登百祥樓</title>,<text>作意天仙續舊遊。共來匡坐壓筵頭。簷牙賀燕斜穿幕。渡口喧鷗亂掠舟。江水釀寒乘暝峭。野風將雨閣煙流。明朝珂馬還塵土。高會應從夢裏求。</text>
<title>納淸亭。有懷龔，吳兩使。用雲岡韻。</title>,<text>佳句翩翩出狀頭。納淸亭子擅淸幽。掃眉山障朝吟席。學字江流入望洲。座上春風逢勝侶。胸中秋月接天游。雪泥鴻跡音塵隔。回首遼陽我思悠。</text>
<title>用雲岡簇錦溪韻</title>,<text>江樹依微向午陰。蘭橈寵餞繫淸潯。草河浩渺應從古。華扁輝煌却顯今。翠浪搖晴分麥壟。靑瑤矗鏡倒煙岑。仙游一祕餘音在。綠綺高高趣自深。</text>
<title>曉登浮碧樓。縱觀煙雲變態。奇勝倍前。謾題六絶。</title>,<text>九梯宮廢但荒丘。帝子風流屬畫樓。我愧江山題品手。千年物色謾分留。沙回遠岸水回洲。江近樓居氣變秋。坐久飄飄風滿腋。令人五月念貂裘。酒巖飮水鼇頭峙。羅島當江燕尾分。增飾名區更歌舞。畫船蕭鼓壓江雲。霧罷湖波動霽光。苧羅濃淡靚明粧。攝身嘯傲蒼崖上。不覺乘風汗漫鄕。曾接仙遊挹上眞。巴渝還愧續陽春。重來試討冥鴻迹。玉唾銀鉤兩絶倫。人非火食方知稱。句挾金聲始道工。骨格苦頑才又盡。江山應笑一衰翁。</text>
<title>上山洞府。嶺壁奇峭。又有澄潭懸瀑之勝。聊作五絶。錄奉仲初。兼示地主盧彥卿。</title>,<text>西來一路摠榛荊。無處山川稱賞情。不是汝南頻向說。騷人那解此間行。黃牧許公。屢說此勝。層巒疊嶂糝糕重。石縫多生不長松。應接都忘鞭策緩。半山斜日下前峯。白雲橫度石門屛。鬼斧修成劍壁靑。喚取官奴三弄去。共將奇事答山靈。時有松壤笛工從行斲磴開途巧補傾。當谿崩石更縱橫。幽泉不覺從虛牝。幾曲跳珠濺客旌。霧帳雲扄藏祕久。半生懷賞始窮探。輪蹄如織何曾過。留與吾詩爲指南。</text>
<title>用唐太史蔥秀嶺二律韻。題平山新亭。</title>,<text>妙割餘鋒獨出奇。華亭善頌屬傳巵。俯看幾簇危巒頂。坐撫千章老樹枝。增重正須煩作記。托名何用強題詩。知君意匠超人表。勉爲雲岡好勒碑。攢靑拖白一龕中。競效奇觀我輩同。層漢高攀如御氣。積蘇臨睨正憑空。追尋滁守寓眞樂。不數於潛名野翁。風雨喚人歸路阻。翩翩馬首只思東。</text>
<title>戲詠海棠。奉呈安分寓庵博笑。</title>,<text>高低亭觀錯西東。不老春光花塢中。獨有紫緜誇富艶。仙葩却鬪妓裙紅。</text>
<title>次雲岡快哉亭韻</title>,<text>俯瞰魚鱗萬屋頭。層霄嘯傲擬天遊。陶雲掩苒橫拖岫。謝練微茫曲抱丘。荷蓋媚晴鋪鏡面。槐陰分綠入簾鉤。亭顏得快遮樓堞。不放吟眸眺遠洲。</text>
<title>奉詠希聖使君玉笛</title>,<text>攻得崑剛六琯開。柯亭嶰谷是奴材。曲傳法部龍吟水。聲度胡山曉落梅。朱箔月斜初破夢。綠陰春去獨登臺。丁寧莫向江城弄。觸撥離懷恨不裁。</text>
<title>戲書龍灣錄後。通示一起同事諸人。</title>,<text>接迓星軺動十旬。疲奔空復困封人。遼城祖帳疑非的。東站行旌認未眞。謾有詩篇成卷軸。都忘歲月訖冬春。他時斗酒相謀會。把玩應先話苦辛。</text>
<title>奉酬申駱峯示韻 乙巳春。駱峯充儐接賜祭勑使太監郭，行人張承憲。余亦備遠迓冊封勑使張太監奉，吳太監猷。同寓龍灣。</title>,<text>德星今日聚龍灣。對壘疲鋒血染殷。却使老夫驚退舍。茶鐺書卷伴身閑。松江卽是南畿地。皮陸文章世有人。正要東來成一集。莫辭椒桂擣殘辛。張行人。松江人。筆端常斡千鈞重。倚馬詩成思不群。脫稿邇來皆警策。秪緣精力未曾分。公前日宣慰華，薛也。助酬儐使和答。適逢所盻。云。力分▒▒。高騈院裏鉤簾見。白傅篇中帶刺看。開謝見爲詩壓倒。明年春色恐尋難。詠薔薇保閑事業餘文藻。遼海編中見許高。今遣後孫還儐接。華人驚嘆鳳生毛。</text>
<title>送浩源赴錦城</title>,<text>萬里歸裝罷薊燕。又分符竹向南堧。東韓數富羅爲最。北闕分憂子獨賢。莫放風光供眺詠。要將紅腐遍顚連。惟良增秩君家事。佇見褒章下日邊。</text>
<title>申參判 瑛 母氏挽</title>,<text>閏儀母範式宗姻。坐撫高年到九旬。恩錫誥花應顯號。慶鍾眉白據要津。舟移半夜庭萱悴。劍合重泉宰樹新。義忝通家愆執紼。寄聲烏鳥助悲辛。</text>
<title>寄朴養叔</title>,<text>恩許傳柑帶晩歸。街泥已滑濺人衣。臘窮光景貞三始。雪冒峯巒繚四圍。鹽米屢空憐計薄。酒羞纔給愧家肥。忍貧諱道身多誤。吾道從來足是非。</text>
<title>贈楓岳僧性和</title>,<text>昔年銜命訪仙山。水檻臨淸照病顏。邂逅逢渠談舊事。滿簾春雨鎖幽閑。禪家妙旨貴知宗。面壁灰心可做功。何用經營成擾擾。把塼爲鏡在胸中。乖慵於世百無宜。却怪香山結社遲。儻假休官年二十。不妨泉石了深期。名爲實病竟誰砭。無限求詩遍里閻。老我何緣增爾重。絶無佳思到毫尖。白馬峯頭月欲低。夢回方丈曉禽啼。憑渠一炷觀心罷。試算蘧非四十迷。</text>
<title>尙判書夫人挽</title>,<text>指屈公卿數內賢。儀家風範孰居先。身如未貴常從約。門似無官久耐權。蘋藻潔誠勤助享。酒羞供費不論錢。舟移夜壑難容力。淚洒西湖墓上田。</text>
<title>趙結城 佑 挽</title>,<text>同榜朋游數在亡。如君奄忽最堪傷。中年顯擢參經幄。末路微官綰縣章。無命展才憐沒世。有仁宜壽反招殃。愧無絮酒陳埋壁。薤露歌殘涕泗滂。</text>
<title>送仁甫寅長出按嶺南</title>,<text>列藩維八嶺爲殷。地望非孚未易分。纔與北門收壯鑰。便從南服策奇勳。檢題蓮幕隨行是。迎節棠花滿路芬。精悍豈消文俗事。所期絃誦比城聞。手持華鉞制方隅。發廩開倉在指呼。幾處顚連群仰哺。九重憂念遍蘇枯。農皆乏餉飢難果。麥報登場望不孤。看取靑州荒政擧。向來柯則未應迂。南天盡處氣扶輿。流峙爭朝邑里居。江橘噀香風榭迥。蘭燈吐焰夜堂虛。未妨深酌開公退。還有豪吟入醉餘。塞雁來時頻繫足。了知心迹不相疏。</text>
<title>題祔廟廳契軸</title>,<text>先王禮祔擧隆儀。肅庀南曹討制宜。兩宰施爲推博雅。群寮寅協洞襟期。廟庭恢豁躋神迥。靈衛繽紛鼓樂悲。嘉賞自天酬效勩。共將同事紀諸詩。</text>
<title>題南宮契軸</title>,<text>選到南宮極一時。郞星照座絢風儀。晩衙鎭赴槐陰轉。高會頻收燭跋遺。逃酒却愁遮肉陣。聽歌還賞斂蛾眉。亨衢衮衮通臺省。共撫前懽費夢思。</text>
<title>安陽城 挺然 挽</title>,<text>童稚論交到白頭。半生榮落略相侔。我因擯斥爲耕叟。君負愆尤束海陬。桂藉再登終未有。縣章纔綰遽長休。秪收蘭玉恢餘慶。若較吾窮幸亦優。</text>
<title>寄朴養叔</title>,<text>罷讀刑書避謗深。雀羅張戶斷跫音。風來北牖翻書葉。日過南墻轉樹陰。賖馬借童羈宦況。折蔬炊黍故人心。知君不負任安義。早晩相過伴苦吟。</text>
<title>寄季雅</title>,<text>詰姦修史困衙忙。二載漳濱闕對床。官謗已成違世用。閑曹聊復襲君芳。蹣跚步趁巡棷響。傲兀眠酣過隙光。雲漢正殷修側慮。商霖何日破驕陽。</text>
<title>復疊前韻</title>,<text>官縳追思手脚忙。束身衙裏負藜牀。每披文簿供裁判。豈暇冠童事擷芳。無術匡時陪國論。有辭宜退玩年光。秪今散慢眞吾分。宦興全灰不復陽。憶趁槐黃待擧忙。共操秋卷借禪牀。做功丹鼎期騰化。漬墨靑編辨臭芳。騁驥亨衢超步武。聯班前席荷恩光。寧知末路都無用。萬事唯輸坐負陽。</text>
<title>季雅見酬。復疊前韻。</title>,<text>疊石澆花日日忙。聰除牛蟻謝匡牀。納官鷄肋初何惜。喩契醇醪正飮芳。罥樹薄嵐離雨氣。射簾遲日放晴光。病抛流序參時令。報道柔陰欲軋陽。夏至已逼故及之一帆淸洛憶歸忙。篷底潮生撼夜牀。徑入沙村迷橘刺。棹穿江岸襲蘺芳。沈痾只要靈泉浴。駟馬何煩舊里光。儻許投章同請告。秋風應趁雁隨陽。</text>
<title>復疊前韻</title>,<text>萬事平生不作忙。久𢬵藏六耐支牀。材非聳壑那扶棟。蘭偶當門誤翦芳。魚鳥同群思放浪。麒麟作楦借榮光。君恩儻許歸耕便。卽賃扁舟趁剝陽。兩月都無破卯忙。睡酣持正竹方牀。疊山不假愚公力。種藕聊搴楚客芳。已任編摩停史局。却無書疏上明光。只愁坐甑嬰蒸鬱。安得天瓢洗亢陽。</text>
<title>送淑夫寅長出按西海</title>,<text>年事雖同器不同。推君綜密我疏空。向收最課增高秩。鼎屬觀風策異功。麥不登秋儲已竭。民宜均哺計皆窮。撥難著效儒家事。看取靑州富鄭公。驕陽愆澤誤農功。雲漢憂深厪聖衷。秧底盡成龜兆坼。溝中不作燕泥融。隨車雨霈封疆喜。負弩威行候迓同。報政歸時吾請老。尺書煩爲問南翁。</text>
<title>權參判 纘 母氏挽</title>,<text>夫子名高聳縉紳。宜家淑德可論親。不隨官貴渝淸約。只潔蘋羞罄祭賓。紗幔敎成收厚養。柏舟詩矢撫孤身。重淵劍合南阡遠。爲洒無從向棘人。</text>
<title>和南浦韻</title>,<text>蟲有群囂葉有聲。感時堪作不平鳴。車塵久向門前斷。松月唯尋枕上明。同病故人書屢至。舊山歸路夢頻驚。投章有味誰能會。如入芝房嚼九莖。</text>
<title>題平市契軸</title>,<text>富敎涵濡業四民。列廛通貨最關人。職司平準無翔價。吏服嚴明敢反脣。勝賞了公初不偶。深期歸畫久應新。猥叨僚分非虛美。詩當官箴勉愛身。</text>
<title>送仲溫按關東</title>,<text>南曹典禮推高雅。東海分憂稱簡求。心上沈機裁判妙。胸中廣廈庇民優。江山自足收觀富。敎督寧消化俗婾。病負春明陪勝餞。矢詩聊當酒杯酬。策得輶車逾嶺路。蒼蒼積氣與波浮。扶桑射暈通鵬背。綃幕泠風聳玉樓。萬里壯游心眼大。百年忙世蟪蛄羞。秋殘瑤草行堪拾。試討仙山濟勝謀。</text>
<title>書性峻詩卷</title>,<text>湖上漁樵卅載中。跫音偏喜値逃空。淨除五欲燈明戒。賸受三薰柳下功。辯騁禪玄看脫塵。生謀杞菊諱言窮。龍門結社今非久。便乞殘骸馬首東。學祖師號燈明。黃獻之號柳下。廬山自是安禪地。見說東林合置龕。三笑溪頭猶惜過。競馳方外孰將心。撥開宿芋殘灰裏。探得玄珠赤水深。把斷湖濱牢住錫。不須膠擾事參尋。明農廢却學偸倉。無柰湖田一半荒。旱澇不曾收歲熟。耗殘唯覺慢吾藏。退無憑業恒虞竭。保有啼飢欠賦糧。道力敢煩重主管。不應常侍謾思鄕。</text>
<title>哭利川倅李伯雅 有溫</title>,<text>傳家淸白是弓裘。一命菁華已向遒。山磵分符凋瘵活。鄕閭交口行能優。褒章有煥多增秩。最課離倫正應求。可惜南川無祿甚。未淹旬月失賢侯。童稚情親到白頭。一生榮落共歡憂。暮年鎭作經時別。末路同爲謝事謀。湖艇矢魚無復理。山阿採藥惜長休。未能踰七誰云壽。憒憒眞堪造物尤。握手銜杯只隔旬。遽傳凶耗夢非眞。哀傷共道還聯境。惠澤無論未浹民。旅櫬遙遙逾嶺嶠。郞星忽忽晦天垠。繫官坐負生蒭奠。空把無從洒棘人。</text>
<title>題韓山館 時舍弟作宰</title>,<text>馬邑扶餘甸。孤城控海邊。地蒸雲鎭黑。冬暖葉猶鮮。竹塢含時籟。蒲塘落晩天。樓臺軒睥睨。墟落聚厓巓。錯畛宜秔稻。橫陂洩井泉。關津南去敻。形勢北來偏。竹使分殊重。荊花蔕更聯。連牀宵飮劇。燒蠟曙鐘傳。默數興衰際。追思割據年。文章推稼牧。駑劣媿才賢。物色留何少。登臨意未圓。明朝馳急傳。回首便茫然。</text>
<title>夜渡白馬江</title>,<text>別酒澆胸未散愁。野橋分路到江頭。城池坐失溫王險。圖籍曾聞漢將收。花委尙傳崖口缺。龍亡還認釣痕留。寒潮強學靈胥怒。亂送驚濤殷柁樓。</text>
<title>送汝溫出按關西</title>,<text>官專史院輟編摩。西路分憂振玉珂。雅有風稜隨枉擧。便看繩檢到身多。城經暴潦無完堞。畝盡荒稊少熟禾。補弊醫傷須妙手。聖心虛佇斂人和。千古九都控一隅。送人長被鬼揶揄。河曾失道須沈璧。樹可防奔盡植楡。九一迹堙尋聖制。萬全籌遠靖邊虞。自嗟書蠹終無用。祠祿縻身屈壯圖。秋媚江關序屬中。蒹葭楊柳已高風。塡波畫鷁迎華節。引路淸簫整小戎。急急符移裁滯務。恢恢機制策奇功。賸寬西顧紆殊擢。廊廟誰云只在東。</text>
<title>尹領相 鏡之 挽</title>,<text>骨相元非淺。心期自別人。剡詞騫秀士。簪筆邇中宸。賢路朋游廣。除書簡擢頻。贊戎裁務敏。懷綬莅民親。銜恤幾傷性。辭名却任眞。聲多符讜論。官已據要津。宮被鸞臺直。輶軒嶺徼巡。功歸彌闕漏。政貴察嚬呻。六副掄參半。諸卿歷試均。超登三事重。釐敍百揆新。天禍遭仍酷。宗傳序屬倫。危疑先捧日。忠諒可明神。鎭難勳還策。調元體益伸。班行孚宿望。風彩聳長身。禮士常虛席。追先不廢晨。世方喬嶽仰。天忽輔星淪。周斗纔停酌。秦舂不相隣。深情懷自昔。末契荷相因。抆拭同升忝。摧傷衆口嗔。幾披襟洞豁。欲話鼻酸辛。匍匐虛三哭。支離病十旬。西風吹苦淚。霑洒柳車塵。</text>
<title>題周景游淸涼錄後</title>,<text>盤礴頭流佔畢文。高詞硬語自超群。秋江與續金剛錄。筆陣俱堪靖楚氛。曾同浩叔備經帷。講退宮壺漏報遲。細讀淸涼牙頰爽。不知更有景游詩。景游元是玉堂仙。暫謫南中吏隱便。香案傍邊虛左久。却來當制對金蓮。淸文定價比兼金。老謬寧懷上下心。歷劫贊揚知不盡。一回操卷百回吟。逃謗除痾兩未能。海山何處可同登。袖中有卷非無補。佳處開看識我曾。</text>
<title>賀季雅買新第</title>,<text>甲第當街久閱人。憶曾謀貨往來頻。崇深氣象宜詞伯。善頌無能賀業新。百謗叢中百病翁。共叨祠祿固天窮。力貧芻飯勤相迓。最協炎天細簟中。</text>
<title>題金吾契軸</title>,<text>西湖高會復高秋。疊五衣冠摠勝流。牘背剡供抛赤筆。鼇頭置酒對滄洲。嚴城欲暝當宵警。歸騎穿街報漏籌。免使閑人嘲一餉。百年投分共靑眸。</text>
<title>題銀臺契軸</title>,<text>六星環禁共司喉。選極朝紳地望優。奏對從容蒙假色。絲綸爾雅贊鴻猷。紫薇香襲仙毫潤。淸漏籌頻晝刻遒。推分畫圖堪耐久。更須樽俎戒朋游。</text>
<title>己酉元朝。臥病感懷。</title>,<text>苒苒勞生逼六旬。蒼顏白髮入新春。擬瞻文石隨鵷列。未辦句陳捧日輪。宮雪乍融呈瓦壟。街泥纔濺帶車塵。稱觴漢殿知無分。牢落空齋任病身。</text>
<title>題豐儲倉契軸</title>,<text>倉庾曾聞分氏族。久官收效諒非虛。紛淪支費勞心計。騷屑牙籌校簿書。勝日江湖同講好。異時車笠未相疏。矢詩圖畫終翻覆。不滿高人一笑餘。</text>
<title>城西得梅一本。移蒔階前。書二絶自遣。</title>,<text>老倦京塵未放回。憶曾江路訪寒梅。住花舊習消除未。句引黃昏縞袂來。心遠堂前舊手栽。疏枝破臘雪培堆。北來花學人衰晩。却傍殘春始放開。</text>
<title>送景明寅長出按湖西</title>,<text>西還少府纔輸節。南去棠陰便策輶。持被何曾淹顧內。委身期塞屢分憂。沒頭簿牒裁無訟。入手經綸到告猷。老大驚心何足道。及瓜徵札渥恩優。</text>
<title>哭金景參僉樞</title>,<text>心期與俗異鹹酸。翰署臺端遍整冠。眞字遒遒知有種。淸談衮衮聽難殫。從違世路長辭疾。恬默班行久耐官。吉語纔聞還屬纊。空遺郤桂照門闌。</text>
<title>送金鎭海 世良</title>,<text>芹宮舊撤皐比坐。海曲新分竹使行。淹屈莫論爲左宦。怡愉贏得養專城。秋山拄笏宜迎爽。春雨隨車好看耕。臥治他年收最課。尺書先爲賀遷鶯。海氛昏晝襲黃堂。晩擁紬衾入睡鄕。衙鼓不鳴投牒少。漁燈欲上下關忙。未放政拙歸條簡。却要民懽頌吏良。邑子何時諧乞骨。寄聲魚鳥會相忘。</text>
<title>戊申臘月丙午。司馬恩門宴席上口號。</title>,<text>狄門桃李豈專功。曾預諸公鑑裁公。飣餖旅羞脩故事。呼呶狂態任衰翁。燭憐深酌雖多思。花襯華顚却不中。免使傍人嘲壑谷。百年斯會幾回逢。</text>
<title>星牧曹仲慶所居三詠</title>,<text>憐君夙抱皐魚恨。取意開堂寓所思。籟作不能容木靜。感深何許洩心悲。虛傳椿閱千霜旺。無柰萱慳十日遲。養足專城傷莫逮。撫編三絶蓼莪詩。右風樹堂陶令歸尋栗里期。山杯釀秫撥醅遲。無絃膝上音希後。五柳門前絮罷時。至樂豈容兒輩損。高懷未遣俗人知。回看世態雲千變。且葆吾眞得自怡。右樂聖堂赤城雲起帶霞飛。日浴花淵好發揮。千步沙明芳杜外。數椽齋壓綠筠圍。纔升膚寸看生石。亂激宮商聽遶磯。喚做亭顏知未稱。主人終不老巖扉。右水雲亭</text>
<title>金參判 萬鈞 挽</title>,<text>科甲名標桂玉高。麻衣遽得換宮袍。天池暫絀翻溟志。湖甸終饒問俗勞。餞歲龍灣同逆旅。擧疵儀省屬升褒。幾回深酌當歡處。無復看君酒後逃。</text>
<title>崔知事 演 挽</title>,<text>英聲從少振朝端。鎭着金華法從冠。七步摛詞人縮手。四筵轟飮獨窮懽。繪形盟府毫猶濕。修賀皇家力已殫。回首天衢奎彩隱。秪今公議惜才難。</text>
<title>送尹亨仲赴古阜</title>,<text>玉署聯班廁俊英。追思當日似前生。靑綾竝直連床語。紫陌探春一字行。六月扶搖君屬息。十年魚鳥我尋盟。晨星各望天南極。會合寧知在洛城。一再過逢首便分。左符贏得管民軍。地當瀛海稽天浸。窓納楞伽出岫雲。政拙未須優迹上。化行先占頌聲聞。徵書不借承顏便。賸作歌詩准備君。日南姜子曲江張。東海多賢可襲芳。五桂一家今鼎旺。萬兵二子舊相當。門闌不匱書香業。鄕里爭瞻晝錦光。八葉軒裳何足況。只應修善遠難忘。齋心未辦出靑門。惜去裁詩寫斷魂。暮雨回風增側楚。亂山殘照易曛昏。新年老抱偏多感。末路情知問幾存。湖雁來時頻繫足。橘中眞樂許重論。君號橘亭</text>
<title>李校理 長吉 挽</title>,<text>夙遭家釁竄身遐。中歲還丁鶚薦加。小試豸冠風力勁。遂前經席玉音嗟。亦知璧委埋泥滓。未信蘭摧混物華。無復龍灘尋釣石。相哀歌罷淚橫斜。</text>
<title>題司饔院契軸</title>,<text>光祿卿爲九列臣。職專調飪號難人。自緣地禁趨衙苦。未害官多屬直頻。胥篤交情捐末事。休煩口業飫時新。簡書不與淸游便。正及西湖浩蕩春。</text>
<title>韓僉知 承權 挽</title>,<text>承胄能恢業。從官早服箴。鹿轓聯右郡。荊玉煥華簪。蘭茁皆薰畹。椒枝獨出林。秪嗟嬰二豎。一木戢衣衾。享過三牲厚。年慳六紀延。任眞多謝客。居物少贏錢。舟壑難容力。官勳只象賢。升堂無復約。淚洒棘人前。</text>
<title>送士容按嶺南</title>,<text>藩維崇重南爲最。簡任從來輟邇臣。波暖鳳池鷄樹竝。節馳炎徼錦袍新。威行按部多收綬。雨霈宣恩亦淨塵。自是施爲操有術。正緣儒吏飾諸身。功歸彌闕知難數。策到防虞見獨神。奮筆不消裁簿牒。察眉要使絶顰呻。向來博雅深驚世。此去淸眞足慰人。登眺未應孤物色。風謠贏得廣諮詢。焯勤已效祥刑措。前席仍多外事陳。留取去思優報政。及瓜先賀據要津。</text>
<title>洪領相 子美 挽</title>,<text>天賦高才聳臼窠。纔霑一命已鑾坡。胸蟠萬卷陳前富。晝接三回惠色多。時論共推眞學士。官銜常帶古延和。直廬鎭擁靑綾被。禁路稀聞白玉珂。執法風稜生簡牘。矢心氷蘖却鞭鞾。遍揚華地元非己。峻擢巖廊亦任他。歲計豈論收日月。治功恒貴略條科。危疑倏爾調難處。勳業居然照不磨。象動上台諧夙望。身嬰二豎屬沈痾。正恢新化資方急。忽喪元臣理則那。墁鼻自憐無復質。噓枯誰肯及餘波。義兼師友情何極。回首南阡瀉淚河。</text>
<title>題司僕寺契軸</title>,<text>僕臣掄選重周家。君德須知繫正邪。奉引霓旌穿苑路。肅陳鸞輅趁朝衙。每存下坂規輕脫。擬獻虞箴斥誕誇。朋好在心寧在外。未應游賞玩年華。</text>
<title>書懷。戲奉尙冢宰起夫。</title>,<text>桃李滿門須鑑別。更饒花事正紛紛。城中春色三分好。爭似君家得二分。萬里高軒寬眺望。西湖風物屬飛觴。河豚正趁蘆芽短。儻及春晴理釣航。公別業在萬里岾少年作意爭春事。杏葉香韉趁俠兒。衰病秪今無伴侶。藥鑪經卷動相隨。綉障花圍鋪毯草。暖風微拂雪霏霏。春心已學殘灰冷。分付蜂喧與蝶飛。</text>
<title>戲詠白蓮 成廟朝。勑使鄭同獻種。</title>,<text>禁池分種到盆池。進御曾聞舊紫衣。風日莫嫌侵節晩。淤泥解幻出塵姿。何郞洗粉看逾瑩。韓掾偸香祕已知。老醜豈堪標格對。二張端合鬪風儀。</text>
<title>書懷。寄李南浦季雅。</title>,<text>臥病春殘便到秋。頓添華髮鏡中愁。已經寵辱觀身妄。強束衣冠顧影羞。荷葉乍欹扶柄直。桂花初落戀枝留。自憐感物增羈況。何日滄洲具釣舟。</text>
<title>鄭監司 仁甫 挽</title>,<text>同書桂籍竝霑恩。糠粃居前愧序尊。儒吏飾身明斷獄。經詞討奧兩專門。酒腸寬海杯心覆。判手生風牘背翻。盡瘁還鄕成奄忽。情鍾我輩失聲呑。</text>
<title>春盡日有感</title>,<text>罷直三軍帶晩歸。春唯一日賞心違。都將嫩綠相交映。無復殘紅與發揮。節序屢驚新賜火。官曹長負故山薇。困眠不覺銷心字。暮雨蕭蕭送落暉。</text>
<title>與起夫，士經，伯順，子由，顯之。登大平樓避暑。成小集。</title>,<text>樓上新秋飮。金尊瀲灎時。嫩涼生暮雨。高唱列纖眉。濡首寧辭醉。鳴鼉未告疲。正脩河朔令。誰誦楚臣詞。</text>
<title>士經見和。復疊前韻。</title>,<text>笙歌將散夜。更漏正催時。舞亂從垂手。杯深不上眉。三行圍妓密。百戰定詩疲。明日追懽事。空吟白雪詞。</text>
<title>送景游按西海</title>,<text>纔釋龍喉轉版曹。輶軒忽動拂征袍。鑄顏山磵收材盛。布政棠陰問俗勞。吾道正東懸榻久。君心恒北拱辰高。顚風澁雨彌旬劇。應爲傷離滯節旄。</text>
<title>題季珍所藏畫蘭</title>,<text>楚岸秋風步夕涼。深林獵獵見孤芳。秪今畫裏渾相似。綠葉疏花化墨香。九畹光風轉綠叢。漑根春露有深功。天和縱悴香猶在。爭比寒鄕士固窮。</text>
<title>送淑夫按湖南</title>,<text>增秩旌勞荷異恩。纔輸西節復南轅。宣威頓破姦豪膽。明目全無雀鼠繁。吏事在勤君所有。刑書自簡孰稱冤。歸來奏對天顏喜。調贊先孚地望尊。箕城不記遷都始。濟府猶存躍馬餘。人物鼎新風化裏。金湯非復戰爭初。官梅野柳催春事。棨戟襜帷擁使車。商略古今宜有作。老夫頻得遞魚書。忝同年紀判賢愚。榮落平分到晩塗。按部收功推老手。偸倉喪勇愧非夫。離情共繫新年惡。歸思翻尋舊隱孤。把酒靑門瞻望久。不堪春樹遠迷湖。</text>
<title>元日書事 以病未與賜宴</title>,<text>曾逢元會阻朝天。更入初正興索然。恩錫群僚添白獸。書攤舊架敵靑氈。墻陰護雪留寒峭。霽日薰梅放暖姸。解道人和爲樂國。滿街歌板競新年。晩境行休兩不諧。却將身世付推排。朱輪馳處全收迹。黃卷堆邊動攝齋。人事幾從時律變。天游多與物初偕。直膺難老拈詩筆。試學堯夫詠打乖。</text>
<title>蔡判書 孝仲 挽</title>,<text>居同閭閈仕同寅。契分平生莫最親。官長秋臺陪國論。迹抛林下伴耕民。久忘榮落昏酣外。屢罄簞瓢寂寞濱。未極古稀觀化遽。情鍾我輩謾霑巾。</text>
<title>送車敬叔通判赴黃州</title>,<text>太常官重選簪紳。別乘須賢簡注新。議白易名時所屬。勞多贊務蠖應伸。休衙要課詩書業。暇日無妨眺賞春。早晩西遊天借便。畫船相待錦溪濱。都門殘雪挽鳴騶。捧檄情殷不少留。算老正消莊叟話。望雲還釋狄公憂。人生粗了三春報。榮願難諧五馬遊。慙愧皐魚懷作惡。升堂無路壽觴酬。齊安幾度作春遊。朝宴高樓夜未休。銀燭爛邊頻見跋。艶粧圍裏每扶頭。少年謾說爲官好。末路都供送客愁。塞雁來秋應繫足。詩筒藥裹一時收。</text>
<title>送許都事 漢佐 赴關西</title>,<text>文敬宗人多韻士。看君醞藉有家聲。卜隣未倦親賢意。作別旋逢入幕行。山帶魯陽餘廢壘。江分松壤遶孤城。定知飛絮縈官道。莫放春風上下輕。西門地控華夷界。應接紛綸少息肩。管鑰向來須簡任。籌謀今復屈才賢。民經蕩析無全業。城浸懷襄剩半塼。補弊蘇枯長策在。當仁不讓着鞭先。憶曾裙屐趨庭地。半百光陰已惘然。駟馬敢言誇蜀道。鸞書空迓布堯年。黃壚暢飮無遺舊。崇敬尋花不改前。與付風光供賦詠。月分三四臥遊邊。</text>
<title>題金二相叔藝短屛小景</title>,<text>靑嶂欹吟㡌。熏鑪換篆灰。彩雲塵隔斷。琪樹鶴徘徊。壺裏春常住。人間日易頹。抱琴何意思。應佇訪眞來。</text>
<title>金副正子順挽</title>,<text>傾朝交薦爲名揚。見賞諸公折輩行。荐佩郡章優奏最。忽嬰遷籍遠投荒。少卿躋秩官非厄。長算踰稀壽未央。緖業有傳何足憾。只令親舊哭云亡。</text>
<title>沈參判 彥之 夫人挽</title>,<text>夙歲歸君子。和鳴過四旬。蘋蘩尸肅祀。酒食罄嘉賓。錫號光三揖。閨儀式六親。慶方蘭玉毓。運遽壑舟屯。奩具空陳玩。萱花忽減春。升堂叨舊客。沾洒柳車塵。</text>
<title>安佐郞妻氏挽</title>,<text>早繼名郞配。宗姻式女儀。柏舟心厲操。紗幔敎成兒。凋謝家仍酷。追隨劍獨知。素冠啼弱稚。猶遣路人悲。</text>
<title>臥病在告。聞授敦寧。戲書。</title>,<text>十年竊食樞庭廩。今日移官實聖恩。閭里共疑班秩進。兒童誤喜號名尊。支離受粟家何幸。榮啓爲男樂亦存。從此分甘閑慢地。趣成花竹灌荒園。</text>
<title>送敬夫寅長出守潭陽</title>,<text>散落星辰二紀餘。中間披霧幾相於。一州斂惠君多屈。三黜同塵我未疏。草怨王孫將綠繞。花憐阿母正紅舒。久知繫望才猷地。誰向靑門爲柅車。賦粟無營病不除。前衢掉臂盡高車。敲門未倦情何厚。下榻徒勤報尙虛。流序捲春長假裏。壯懷輕別老年餘。官閑管得香凝寢。佳句頻隨雁足書。報熟黃粱又折蔬。揮犀遲日過庭除。嚴冬幾設姜侯膾。殘燭同攤鄴架書。撫事尙堪收一夢。相思知不惜雙魚。徵黃會做過從數。敢保高情未肯疏。</text>
<title>奉寄叔春儤直昌慶</title>,<text>湖南雀鼠罷裁紛。想見宮廬對炷熏。多病但知增土思。放慵寧復策書勳。勒寒鶯舌聽猶澁。隔霧花枝看不分。老倦長途難附驥。却思談塵罄朝曛。</text>
<title>燈夕。同社僧性峻告還。詩以言別。</title>,<text>八年乖隔兩心知。累繭來尋未覺疲。說到漁樵渾舊興。較將顏鬢改當時。蓮燈吐焰杯行亂。花露沾衣客散遲。獨鳥孤雲元不繫。明朝杖錫問何之。</text>
<title>碧蹄道中</title>,<text>雨後橫飆寒刮面。凄涼意象似蕭晨。病抛節序初交夏。路指園陵爲展禋。山鳥喜晴依密樹。野桃留艶殿餘春。詩材滿眼無人管。付與衰翁語索新。</text>
<title>早發坡州</title>,<text>嫩綠初交蔽老槎。肩輿路穩不知賖。家家桃李晨粧靚。不數河陽滿縣花。</text>
<title>臨津感舊</title>,<text>蘭橈搖曳竝淸沱。曾共龔王縱賞多。擊鉢詩成歸授簡。揮犀談勝劇懸河。冥鴻印跡尋無處。亡劍求舟計已訛。撫事重來增感慨。雲璈猶記和漁歌。</text>
<title>游朴淵</title>,<text>祀罷園陵曉。歸途雨滿蓑。輟行緣濟勝。欣霽免遭魔。山好忘眸困。溪回任揭多。只慙煩羽騎。魚鳥避撝訶。沒道非生客。都迷洞府深。草蕪增逕狹。花鬧駐春陰。未瞰澄泓淨。先聞怒瀑音。共𢬵繩檢隘。高下恣窺臨。鏟嶂疏泉匯。荒哉創巧神。晴飛千古練。雨嚲半天紳。海眼通崖黑。雷公擊柱嗔。百年能幾賞。難辦自由身。感篴言殊怪。投姑事豈然。那知委鏡下。恰有抱珠眠。測綆何妨試。靈犀未暇燃。憑將詩寫取。誇與後來傳。側展蒼官蓋。平鋪錦石錢。懸河輸壑底。飛雪洒林顚。落景歸猶懶。芳尊坐屢遷。明朝城市縛。回首便茫然。</text>
<title>紫霞洞</title>,<text>勢到神嵩極八仙。窮源得得上危巓。浮嵐掩苒千回磴。振鷺翻飛百折川。堂廢中和春草沒。詞編樂府國工傳。何時却做身無絆。隨意幽尋償暮年。</text>
<title>花潭</title>,<text>謝屐高尋不受催。桃花潭上把離杯。興衰相倚山猶峙。城郭雖存鶴不來。徵士微言恒屨滿。騷人多感謾詩裁。水簾琴筑聲謀耳。他日神游費幾回。</text>
<title>鄕僧玄學。旣同遊朴淵姑母潭。又追至紫霞洞花潭。臨別。索詩堅懇。戲集古句。書贈五絶。</title>,<text>老樹着花無醜枝。緩尋流水得歸遲。佳期別在春山裏。問我來時摠不知。老大徒悲未拂衣。白雲芳草與心違。明朝却欲來城市。春夢猶能夜夜歸。澗水悲鳴無歇時。愁雲漠漠草離離。傷心欲問前朝事。陵谷依然世自移。綠槐垂穗乳烏飛。江海重逢故舊稀。莫道兩京非遠別。暫時相向亦依依。百花深處一僧歸。遙逐孤雲入翠微。他日期君何處是。䑃朧竹影蔽巖屝。</text>
<title>雜記松京舊游。集句五絶。</title>,<text>百年多病獨登臺。懷抱何由得暫開。山水雄豪空復在。含情只待舍人來。自恨尋芳到已遲。楊州風物鬢成絲。春風十里城南道。紅粉當壚弱柳垂。萬事悠悠心自知。一官何幸得同時。錦囊佳麗憐徐庾。獨立蒼茫自詠詩。流鶯多處最難忘。醉踏殘花屐齒香。人世豈能無聚散。不堪端坐細思量。溪水淸漣樹老蒼。烏紗白葛道衣涼。應須一曲千回坐。遠寺鍾聲帶夕陽。</text>
<title>哭金參判子由</title>,<text>朋舊驚淪沒。寧知又到君。泮宮書互枕。鵷列佩相聞。中歲雙蓬轉。殘年一字群。方隅頻節建。民社慣符分。所至皆收最。于何不策勳。卿材淹貳副。公望簡憂勤。獲竝三軍直。同燒幾炷熏。揮犀陪勝論。注玉倚微醺。此樂翻愁損。餘生豈足云。邇英聯退講。東洛暫銜芬。惡耗承回轄。長辭隔斷雲。相哀難罄意。何況意浮文。</text>
<title>送李都事世琳佐湖西幕</title>,<text>傅經斷獄推能事。入幕輸籌展俊才。符彩固知傾夙夜。風稜先已懾姦猜。龍爭虎據紛羅濟。臺廢城空但草苔。從古騷人多感慨。錦囊珠玉待歸來。</text>
<title>送武伯賀聖節</title>,<text>聖籌撫運加三紀。脩聘須才簡屬新。腹有詩書優展對。囊無薏苡可還身。車箱水過愁逢潦。衣素淹多盡化塵。自是非生觀愈富。歸來牙頰動驚人。</text>
<title>洗草宴。飮乾卒爵。歸途。雜記所歷。</title>,<text>編完兩典稿猶存。滌盡溪流水爲渾。誰識老臣偏感事。龍胡攀斷淚河翻。樂事今年與境幷。蒼松白石更春晴。君恩賸借如澠酒。不道窮歡日已傾。肩輿歷險醉都迷。無數林花拂帽低。士女擁途歌吹沸。昇平有象入新題。金爵猶銜返照明。輕車緩緩竝街行。簪花頭上應羞老。贏得兒童拍手驚。夢裏韶光覺已虛。亂花剛及雨前舒。長繩儻繫西飛日。醉盡千場不願餘。</text>
<title>題薇垣契會圖</title>,<text>洞銜琳館送淸流。地勝從前足勝遊。書疏罕投官自暇。賓朋饒賞稧還修。草茵似織偏承坐。松籟如簧細和謳。聲實不愆評點裏。向來迂叟莫深憂。</text>
<title>庚戌庚申夜。示兒曹。</title>,<text>日趁官曹強病身。又和兒輩守庚申。不眠五夜雖緣老。免訴三彭未必眞。骨肉團圓差慰意。親朋凋謝獨傷神。儻加百歲從今數。猶有前頭四十春。</text>
<title>送任亨之按西海</title>,<text>秋臺正屬祥刑讞。豐海還乘按使軺。妙割自應無肯綮。高才元不事科條。詩書布敎能儀俗。觴詠登高足採謠。報政歸來聲望重。便看平步上煙霄。西疆地迫征傜重。縫掖稀聞媚學多。文獻師模淪歇久。首陽書院奐輪加。增修闕制供鉶豆。廣集群徒備講劘。規比蘇湖宜不讓。好將儒敎贊朝家。</text>
<title>京畿迎詔諸官契會圖</title>,<text>竹使同分近日邊。官曹赤縣摠才賢。綸音壓境申封錫。侯吏承風罄恪虔。偏竝節旄行負弩。每供尊俎酒擎船。雪泥鴻迹尋無處。除却題名孰壽傳。</text>
<title>題讀書堂契軸</title>,<text>萬中靑錢摠勝流。儲才異日賁鴻猷。卯申不縛趨衙苦。討閱同輸汲古謀。江樹遠含橫浦暝。暑風剛送滿帆秋。仙舟雅集傳聲舊。物色先歸顧虎頭。</text>
<title>哭閔二相 希中</title>,<text>備身文武早升公。北鎭西州遍策功。遇事出奇寧數中。當歡卜夜不知終。扶搖六月聊容息。磨折長籌遽告窮。埋璧靑山還闕養。那堪絮酒寄深衷。</text>
<title>謝大觀餉醮酒</title>,<text>巋然四紀似靈光。白首閑曹不作忙。醮罷流霞頻遣餉。談天舌本未應強。荒林薄雪噪歸禽。倦倚南窓發苦吟。頓有詩情嘗餕物。不辭搜句謝知音。</text>
<title>哭宋監司 汝溫</title>,<text>同寅同調又同隣。義分平生莫我親。燕路四朝身獨瘁。漢官三揖命俱新。西門臥鎭方思效。北首回轅已返眞。髫稚故交今白髮。淚河東注送靈輴。</text>
<title>戲自遣</title>,<text>宿酲扶起對朝陰。落絮飛花滿院深。惱得春愁無處寫。一聲羌管水龍吟。少年豪橫倚淸狂。聯騎靑絲問泰娘。老去不嫌新改業。亂栽花竹待相羊。</text>
<title>惜花</title>,<text>牧丹飛盡只空枝。遣續蠻花也未遲。苦恨不爲風日貸。老夫無賞足嗟咨。悄無人語夢醒時。風颺茶煙遶鬢絲。惆悵殘紅無復在。綠陰靑子謾參差。</text>
<title>聞笛。示鄭生 和。</title>,<text>深院斜暉媚綠槐。疏簾不礙暑風來。一春光景渾愁思。分付簫聲度落梅。</text>
<title>哭尹亨仲 衢</title>,<text>髫稚深情出輩流。中年遭擯各遐陬。過逢夢寐俱衰境。乾沒風埃共白頭。銜恤過常嗟僅見。轉官稱屈遽長休。媿無絮酒追埋璧。空把哀章替奠蒭。</text>
<title>送應明按嶺南</title>,<text>知奏龍喉有歲華。分憂南服策輶車。判裁堆案無留牒。參候盈庭領早衙。儒吏飾身兼望實。詩書布敎遍窮遐。未妨能賦酬登眺。在處樓臺送鶩霞。</text>
<title>牧丹盛開。戲示朴生。</title>,<text>滯酒昏昏過一春。綘羅高捲却迷眞。無情可媚韓中令。空誤穠華未肯親。</text>
<title>題薇垣契軸</title>,<text>理世偏知書疏稀。未妨休浣解朝衣。日臨尊俎襟相照。雪霽林巒賞不違。直伏靑蒲聲已動。班聯紫禁晩方歸。畫圖沒道來評點。好罄丹衷咫尺威。</text>
<title>三淸齋舍。示朴生。</title>,<text>祗命開眞醮。齋心晝閉門。瀑喧和樹籟。山擁答禽言。福地占坤位。靈壇倚石根。端祈風馬降。肸蠁報天閽。</text>
<title>題亡友太綏小畫 李不害寫</title>,<text>象外游神領物華。毫端異境幻來賖。雲興膚寸迷千嶂。樹擁陂陀露幾家。沙步渡藏船隱約。野橋人斷路紆斜。此間擬共濠梁趣。甁雀俄驚手未遮。雨餘巖壑便生奇。煙薄雲醨指顧披。思苦推求機獨到。妙存盤礴手先知。前身豈敢當詞伯。宿業應難脫畫師。珍重延陵留劍意。與渠同洒涕漣洏。</text>
<title>依韻答觀物詠白蓮</title>,<text>碧羅裁蓋罩方池。吐出仙葩絢雪衣。粧曝秋陽都謝垢。臉匀晨露轉多姿。光涵桂影天香動。晶射龍宮閟獸知。寵和詞高攀不得。只將馨德比淸儀。</text>
<title>題典艦司稧圖</title>,<text>西南國計委輸多。任到漕司選倍加。烏榜鎭開江漲曉。黃頭爭趁柁樓衙。齒無少長敦朋好。官有卑高共契家。留取鮫綃摹姓字。百年相倚比蓬麻。</text>
<title>病中有懷。寄韓諫議。</title>,<text>病中春屬暮。臨鏡嘆衰遲。檢藥難消憊。搘筇稍起疲。時平無力報。官滿望恩移。請告爲休漸。歸耕不負期。催花連曉雨。捲地更顚風。故絮無留暖。重簾不策功。園池尋謝夢。牛蟻亂殷聰。珍重同心調。忘言意自通。課僮催種菜。乘雨亦移花。無望叨春省。多能學圃家。忘心纔戰退。閑念便來加。書疏非吾事。裁詩詠物華。心知難竝世。下榻豈辭頻。話到忘形地。懷多脫塵陳。鑪熏從屢換。茗飮復交巡。衮衮東華鬧。相期各保眞。松濤和雨聽。心境偶雙淸。抱警徂長夜。抛書背短檠。殘年多敗意。浮世動循名。何日尋蓑笠。煙波釣舸橫。</text>
<title>題朴僉知映翠亭</title>,<text>聞君選勝駱岡顏。林杪華亭破祕慳。六月念裘涼吹作。一春張畫雜花斑。當歡會別宜相惜。撫景高年不可攀。回首露峯如媚客。向人斜日擢煙鬟。</text>
<title>辛亥初秋。與尹汝沃，尹彥平，宋獻叔，柳叔春，沈士容，林沖擧，慶彥晦諸寅老。游漢江。</title>,<text>烘窯坐度三庚酷。濯熱來乘萬里風。津濟不窮團磨蟻。煙波長管送船篷。烏程抄鑿輝芒白。丙穴登梭尾鬣紅。盡日共諧逃暑約。明朝揮汗軟塵中。辭樓搖曳泛蘭橈。又上華軒縱目遙。事去壑舟容夜負。客來隣笛秪魂銷。杯觴到手難恢量。歌吹隨行不待招。勝會易闌佳境在。居人猶記馬蕭蕭。從來適野謀多獲。夙駕聯翩稅近郊。河朔戒賓徒屬謔。錦棚羅艶足媒嘲。揮犀脫麈談鋒凜。擧白淋衣酒令交。只欠留髡仍卜夜。吐茵誰復到號呶。</text>
<title>書庚稧錄後</title>,<text>尙年從古事堪誇。周甲光陰未足嗟。紅頰白鬚俱耐老。烏雲粉靨助生華。衣冠任性寧違俗。魚菜隨時各稱家。共制頹光專此樂。不應治具競豪奢。</text>
<title>送李書狀赴燕京 銘</title>,<text>署牘南宮獲敍僚。雍容步武見風標。逢迎講禮言多中。高雅除疑鄙自消。路算四千將命重。時分十二念親遙。攫窮抵鵲盈車返。定有光華徹九霄。</text>
<title>送晦伯出按關西</title>,<text>西門鎖鑰從來重。帷幄名臣簡任多。僉擧到公無異論。聖心寬顧及重苽。臨邊騁略游魂遁。醫瘼多方急手摩。莫道外庸淹亟召。春明元不隔天涯。平生猥忝差肩長。共向交游數在亡。分作蠹書依輦轂。相應飛食委邊疆。江城候節雕軒竝。海屋添籌愛日長。內集團圓無一缺。卯君聯壤定懷章。</text>
<title>送朴養叔赴朔北戎幙</title>,<text>二年坐署儀曹牘。日日懷人諷詠餘。廩到茹虀憐宦薄。飢逢畫餠愧名虛。徵賢幙職多淸望。謀帥詞臣有簡除。會見邊情條奏悉。知君器業未應疏。</text>
<title>重陽感懷 辛亥</title>,<text>九九層巒謀小集。費仙遺訣尙尋懽。樹林槭槭飛萎葉。眺望遙遙極遠山。簪菊佩萸人幾在。感時傷舊鼻先酸。強傾白墮頹然臥。天迥星搖眼纈斑。</text>
<title>宴靑陵第</title>,<text>尺五城南深雨露。需雲霈澤自天扉。門闌莫怪多祥慶。寧覲曾經降翟禕。北海朋尊醺到骨。東山羅艶爛生輝。黃花燦燦明歌扇。紅葉飄飄墮舞衣。台履壓筵隆禮數。蘭芽當戶好威儀。鳴鼉已倦仍投轄。歸路殘河拂曙飛。</text>
<title>宴淸原第</title>,<text>褥展芙蓉屛孔雀。飄裾翳袖佩珊珊。秦樓鳳下簫鳴好。鄭驛賓來禮意殫。風遞漏籌侵午夜。酒回春律破秋寒。梁園賦客多才思。靑瑣橫眉不敢看。</text>
<title>書同庚稧會圖</title>,<text>生同歲內獲聯肩。龍虎登名復後先。光景侵尋開七秩。衣冠雅古萃群賢。會傾洛社曾儀俗。圖倣香山正尙年。暫謝機衡觴詠罷。竝趨曹省卯申纏。且從眞率爲寒儉。誰道崇高易疾顚。盛事無詩當擧白。非才授簡思茫然。</text>
<title>南宮夜飮。示士容寅長。</title>,<text>完月窮冬偶竝辰。南宮紅燭主諧賓。世間何限歡娛地。法部笙歌擁幾人。</text>
<title>壬子正朝</title>,<text>晴街珂馬動輕雷。朝罷三元放仗回。雲擁蓬萊深氣象。天開閶闔好樓臺。群心愛戴同申祝。百度修明共仰裁。坐署儀曹三易歲。却慙華省久凡才。</text>
<title>送毅仲按西海</title>,<text>從來孔李故交遐。前粃多慙更倚麻。密勿絲綸摛筆刀。激揚溟海策輶車。聯倫又屬同分陝。備養還知極一家。在古無聞今僅見。他時國乘耀聲華。虛寢無人管採蘋。應緣許國委孤身。便當襆被排門去。豈憚乘危叱馭頻。殘凍已侵春候釋。弊貂猶護臘寒因。河橋酒幔空愁思。不道瓜期似隔晨。</text>
<title>早行記懷</title>,<text>迷魂亂眼花如海。逆鼻香風九陌晨。老病肩輿唯索睡。盡輸狂興冶遊人。風擺危花飄淡白。日烘高柳變深靑。騷懷感物無佳思。草滿池塘夢未醒。何許天光先曉白。崇桃積李苑中多。十分春色籠應盡。除却游蜂戲蝶過。苑卽含春少年浪跡爭春事。聯騎香羅散玉蹄。路熟東岡偏就醉。杏花如雪酒壚西。午慵不與脾家便。飯後昏昏引黑甜。莫怪東陽腰帶緩。茶甌散悶瘦還添。</text>
<title>暮春旣望後四日。同戶判鄭子仁，參判南伯順，參議李道盛，僚伯沈參判士容，李參議殷卿。陪領相沈公孟容。三宰任公士經 提調。議太常祀。供于大平樓。小酌間。沈相先辭出。余輩懽飮至夕。是日。大風以雨。及暝稍霽。仍紀小絶云。</title>,<text>作意登樓眺遠山。偶逢風怒亂花間。更兼煙雨無情思。鎖盡名園不放看。</text>
<title>暮春下旬有六國工許億奉 大笒，李佐 腰鼓，鄭義堅 伽倻琴 等。不期來謁。俾就家園。縱奏其技。又使家婢。助以歌舞。眞一場戲劇。聊記一律云。</title>,<text>春殘九十病沈緜。剛試新聲法部傳。白傅霓裳消慢曲。唐皇羯鼓破繁絃。春雷百面花齊發。卯酌三杯興已顚。千載相望心偶契。敢將風調敵前賢。</text>
<title>暮春下旬八日。同庚張河原子房，金亞卿仁卿，宋同樞伯圭，金僉樞錫之。邀余脩稧于城東先蠶壇迤西溪上。晡時遇雨。沾服不散。堅坐至夕。聊記二律。用博諸公一笑。</title>,<text>靈壇高峙俯回溪。選勝來游到日西。嫩綠已交花事退。殘春無幾賞心迷。山陰勝集人何在。上巳香蘭葉已齊。鼎沸笙歌殊未艾。半邊還送雨凄凄。半邊還送雨凄凄。霑濕何妨路作泥。翠幕離披松半亞。烏雲歷亂髻俱低。壺觴告罄猶難已。蓑笠交張足久稽。却似山公歸帶醉。街兒爭唱白銅鞮。</text>
<title>題光牧林沖擧歸來堂</title>,<text>盡道辭官勇去稀。君今築室得眞歸。摠戎二鎭曾飛食。剖竹專城漸息機。五柳乾坤輸秫釀。三休身世付荷衣。也知鎖鑰須平仲。非久徵書起釣磯。</text>
<title>家園送春</title>,<text>秪有今朝一日春。偶來園裏獨傷神。殘紅摠被風吹盡。漲綠初隨霽色匀。瘦到十分緣惜景。病抛三月欲收身。芳時例惹騷人恨。爭似無愁趁俠人。</text>
<title>牡丹盛開。忽憶去年同賞。示朴生君實。</title>,<text>年年共被花料理。句引騷翁抵死狂。洛邑園中誇富艶。沈香亭北鬪仙粧。豐肌弱骨元非病。標致風流合擅場。若把餘生書閥閱。與君先數對花王。</text>
<title>日本躑躅</title>,<text>何年蠻舶到扶餘。移植根株遍里閭。猩血斬新枝上逗。霞光濃透葉間舒。看朝至暮寧知倦。寫韻傳神愧不如。留與荒園眞不稱。省中端合對綸書。</text>
<title>張河原子房初度日。邀諸庚老歡飮。酒半。出玉笛。令侍兒捻數調。戲題一絶博笑。</title>,<text>君家衆伎摠知名。玉篴偏憐弄晩晴。臥泣霜毛常有思。梅花一曲帶邊聲。</text>
<title>哭堂弟鄭江華敬仲</title>,<text>旬朔恒收信字通。未應雲海隔冥濛。寧知惡耗蒼黃至。共嘆浮生露電同。兒長龍喉家已旺。身齊九列宦非窮。相期保愛如心膂。背我云胡矢不終。</text>
<title>哭豐城李公</title>,<text>資兼韜略自山東。久摠機衡正百工。賓日功高孚衆望。贊猷心切罄深衷。屢厪長假難辭寵。未釋煩言遽告終。欲識當朝勳業大。麒麟圖畫冠群公。</text>
<title>季夏下旬。同張河原子房，金亞卿仁卿，宋僉樞伯圭。避暑濟川亭小酌。是日。庚丈金錫之。赴全羅左水營。</title>,<text>紅亭隱約黑林梢。逃暑來登瞰遠郊。山勢縱橫麗濟界。年光賓送夏秋交。村非龜手長漂絖。俗近忘機可俯巢。不久收身鷗鷺社。餘生都向此中抛。</text>
<title>七夕感懷</title>,<text>火流金紀令。葉落井知秋。橋躡塡河鵲。香飄乞巧樓。人間多遠別。天上枉閑愁。曝腹慙空洞。抛書到白頭。</text>
<title>送樞卿出按嶺南</title>,<text>火維從昔重。富庶冠諸藩。人物傾朝右。山川控塞門。漸稀隨計上。偏乏荷戈屯。蕭瑟全抛業。逋亡幾遍村。正須醫瘼急。僉擧到公尊。緣飾儒兼吏。調胹靜勝煩。邊隅虞正棘。防戍念常存。賈勇多乘障。游魂自望奔。登高能作賦。對景可空樽。努力寬南顧。賢勞豈足言。</text>
<title>中元夜月蝕</title>,<text>經緯縱橫散白楡。二更天黑鳥驚呼。二精未必交相掩。兩眼何因有獨枯。忠欲磔蟇憐直膽。狂思斫桂屈雄圖。坐看不盡如鉤細。誰識衰翁仰屋吁。</text>
<title>不寐</title>,<text>獨覺蟲聲裏。悠悠夜未央。少年憂國念。老罷撫身傷。抱警翻成魘。應官誤着忙。却怜潘騎省。空惱鬢毛蒼。</text>
<title>南參判 世健 挽</title>,<text>裙屐當時接里仁。賸傳詞賦誦淸新。豈知糠粃叨前路。敢謂飛揚屬後塵。少宰位窮非滿德。古稀年近遽歸眞。一家撫養椿津竝。風木餘生泣未因。</text>
<title>送退之按關西</title>,<text>宿昔推錢選。于今見鳳毛。繩姦空雀鼠。臥鎭建旗旄。機略恢收勝。江山助命騷。春城多雅集。歌吹擁宮袍。喬松太師廟。殘壘魯城山。一炷拈香肅。三驅縱獵還。名成多屬晩。養備亦偏慳。今代誰全有。鋪張侈後看。</text>
<title>依韻答大樹見寄</title>,<text>殘臘蕭然序自流。門無結轍轉深幽。病來始悟觀身妄。考滿翻思住俸休。拜散長閑眞自許。端章小相本非謀。三生共赭江湖癖。佳句從君得解憂。</text>
<title>書金吾郞稧軸 癸丑</title>,<text>人生膴仕到金吾。始可飛揚展遠圖。淑問摛毫裁奏牘。淸塵隨旆戒前驅。石門殘雪鋪歌席。琳觀眞游踏玉壺。免被聚蚊嘲一餉。風流憑與虎頭摹。</text>
<title>許億奉弄大笒。戲書。</title>,<text>憶在湖邊過上元。星河殘夜正當門。落梅吹斷煙村篴。萬頃平波月一痕。衮衮京塵近市喧。淸愁和病臥黃昏。誰人解截柯亭竹。一曲涼州斷客魂。絶藝唐皇擅弟昆。梨園常破衆音喧。一聲裂石今安有。伎到諸工爾獨尊。</text>
<title>春興三絶。寄李堂後。</title>,<text>一病不知春捲序。百花剛及雨乾時。騷人枉被多情思。瘦盡腰圍不自持。結習憐君苦未除。窮年兀兀坐攤書。閑情不管長安柳。風絮飄揚遠別餘。花滿園林葉未齊。恰回殘夢有鶯啼。蝦鬚不礙東風過。無柰輕陰壓額低。</text>
<title>哭宋判書獻叔</title>,<text>才調聯倫湖甸外。策名科甲動簪紳。鎭居臺府持風裁。荐秉銓衡妙揀掄。坦蕩襟懷無畛域。恢疏眉宇見情眞。共知憂國心常赤。豈謂酬恩志未伸。旅櫬載途啼弱稚。鄕山埋璧會諸親。形遺麟閣猶生面。迹壽螭頭只聚塵。誰憫隙駒難再過。却憐長夜不重晨。他年隣篴偏縈感。宿草還應淚滿巾。</text>
<title>送金夢瑞充書狀賀聖節</title>,<text>朝燕選价從來重。曹省名郞僅見君。惜去已知傾夙夜。遄歸還得簡憂勤。延陵博識觀周當。廣樂餘音罷夢分。共說講筵虛左待。應隨屬對罄奇聞。</text>
<title>爲尙左相題靈川子畫竹</title>,<text>渭川分種到遐方。幾處名園拂粉墻。比德却專姿勁直。醫人堪砭俗膏肓。斑斑雨送湘娥泣。細細香隨蜀客涼。巖竇乍披繃稚縛。煙中忽挺羽林槍。南烹不管調羹用。野賞寧饒問主忙。爭似貌眞深自得。正須觀妙兩相忘。神移蘇老三生習。勢倒文翁萬尺長。回首商山思縮地。爲公重掃紫毫芒。</text>
<title>罷審宣陵。晩發。</title>,<text>出山望平野。霜重物聲枯。獨鳥橫拖暝。長天半落湖。征車馳未已。候火耿還無。行役猶餘債。衰年復此途。</text>
<title>早發樂生</title>,<text>起趁荒鷄叫。行穿野壟秋。堆場無斂積。恤費憫誅求。憂國慙長策。吟詩慰遠遊。乞身如有便。猶可謝溟鷗。知子淡生活。能詩新有聲。掣鯨多費力。看翠少關情。枉刻三年楮。思修五字城。推敲時未定。應任老夫評。</text>
<title>陽智途中</title>,<text>風急天高落木秋。征人無處不生愁。東陽緩帶潘郞鬢。宿債難酬作遠遊。火傘高張錦綉叢。裁成靑女有深功。只應老物非春事。還在騷人感慨中。</text>
<title>利川道中</title>,<text>霜剝密林風振槁。寒侵累絮粟生肌。山谿驀過都忘險。墟落稀逢盡掩扉。民食已艱虞歲計。君恩雖博阻生微。細氈轉對言茲隱。波及窮遐自邇畿。</text>
<title>利川詠松。示主倅可仲。</title>,<text>翼翼南川府。趨程五鬣陰。赫炎常貯爽。愁暍頓開襟。白甲參霄直。蒼雲擁道深。春來煩補缺。免被斧斤侵。</text>
<title>信宿淸心樓。步稼亭韻。</title>,<text>平生忝竊愧朝端。席左叨居亦強顏。正趁淸秋方屬暮。纔看落日半銜山。雄詞敢列三王次。高致思輸二謝間。暫撥忙衙還得句。騷人無地可偸閑。淸波吹幔近簷端。夜氣兼寒襲病顏。已許雲屛遮客坐。更燒香篆起鑪山。狂遺烏帽忘形外。醉揷黃花盡興間。明日茲遊誰復再。滿江風月任長閑。信宿驪江館。淋衣醉幾場。秪因王事重。還畏簡書忙。白鳥嗔機淺。靑山憫足傷。撫年堪請老。漁釣卽吾鄕。</text>
<title>普通途中</title>,<text>平展靑羅側玉簪。人行圖畫發閑吟。只應屛目肩輿裏。未盡搜奇體物心。泛槎亭下憶停橈。倒屣相迎鄙自銷。知有酒壚無復舊。空餘樵篴隱山椒。</text>
<title>楊根夜坐。卽事示同事。</title>,<text>擁山爲郭似盤中。暝色初沈洞壑空。峯項星搖爭缺月。樹巓禽動竄深叢。晴灘遠聽翻疑雨。病葉微零自起風。此夜共分吟榻料。明朝珂馬軟塵紅。</text>
<title>哭金叔藝二相</title>,<text>共貫枌楡振羽儀。同寅期不負明時。疾成盡瘁難投劑。嘆足云亡軫整悲。素輤遙遙逾嶺路。丹旌隱隱轉山陂。奠芻執紼皆孤義。所賴勳庸口是碑。</text>
<title>哭申牧使元亮</title>,<text>弱冠曾魁待選生。聲華籍甚共推榮。詩豪不數溫岐捷。墨妙爭傳與可名。勢息扶搖抛珥筆。身拘淪謫伴傭耕。晩途黃綬多收最。官序居然軼九卿。東郡治聲紆簡在。南州增秩不因人。勸行孝悌興徒弟。普拯顚連發廩囷。二豎沈嬰難解宗。齊民號慕劇傷親。循良作傳他年事。回首荒阡石表新。同年同郭又同趨。髫稚深情老不渝。散落疏星傷遠別。團圓聚首據枯梧。春風綺陌靑絲騎。夜雨簷花白玉壺。飮謔寧知鷄報曉。秪今無復訪黃壚。嗟君緖業誰堪付。三尺猶存待者兒。試取宗人謀義續。何如血屬合天彝。詩書未必終無主。門戶還知定可持。白髮故交言在耳。心期豈得死生移。</text>
<title>癸丑孟冬下旬。石川同曹，朴二太常來訪。</title>,<text>詩社聯名久挹香。況逢今夜共銜觴。講筵修缺君安在。唯待吹噓汗漫鄕。養叔韻滿腹篇章皆老杜。吮毫吟料取無方。不辭吐出驚人句。更費湖翁一炷香。善卿韻</text>
<title>奉酬石川韻</title>,<text>強追高韻字橫斜。尙喜衰翁沐及波。謾把聯珠兼疊璧。不妨無價盡輸多。欲墮危峯怪石支。愚公有力不能移。老年服餌尋眞境。何日長鑱斸肉芝。尸祿抛官事。牢愁改鬢毛。抱痾頻請告。持拙誤稱高。薄具唯鮭菜。浮名愧錦袍。嚴家星夜聚。謀婦續新醪。序屬無陽尙薄寒。淸宵酒興未全闌。病身已覺妨供世。好句還知勝得官。低闕玉繩侵曙爛。穿街鐵獺送泥乾。諸公不究扶搖勢。正坐文人得路難。</text>
<title>孟冬下旬有七。石川復携善卿，養叔二太常來。續前會。</title>,<text>燈花香炷夜如年。談屑霏霏送酒船。休日盈長假裏。流光猶玩復陽前。交州使節通暘谷。灞水離詞唱李娟。此會他年還有日。幾時聽雨對床眠。談鋒詩陣俱勍敵。未倦嚴更正纂嚴。炊熟敢言雲子飯。盤擎唯點水晶鹽。爭迎棨戟騰謠地。聳覩淸揚溢帽簷。對景豈忘修舊令。長思月細與風尖。諸公才倒陽春調。寒屬窮冬頓解嚴。久擁金朱優俸給。却憐緋綠困虀鹽。正收燭跋娛長夜。翻聽簫聲繞短簷。明日酒醒空悵憶。乾愁依舊鎖眉尖。行看宮日添微線。文見門符換舊桃。債乏丹砂功未進。調翻白雪韻空高。爲官已慣遭三黜。裨國何曾到一毫。詩似枯楊便馬疥。每逢吟苦撚霜毛。酒籌輸盡又更籌。正要乘醺擁弊裘。欲擧儀疵端省署。還須民病徹宸旒。思窮詩律慙靑出。話到名場擬白浮。仗節春風諧勝賞。何如夜燭互傾頭。自笑持身闕寸長。晩塗兼惱鬢毛蒼。廁名治敎登三足。收迹江湖動一章。酒到忘巡頻屬飮。篆殘抽縷屢添香。付君霞鶩隨行討。詞藻無令數二王。</text>
<title>仲冬四日。曺太常邀餞石川按關東。養叔亦來會。</title>,<text>問路寒城外。開襟煖屋中。驚心老大日。憶別少年叢。貊國攢峯凍。溟州弄袖風。定恢詩眼力。一覽盡瀛蓬。世故牽難了。愁腸酒未消。離筵壚畔邇。關路雪邊遙。握節添行色。追風任馬驕。夢闌江館夜。猶憶紫宸朝。期君報政歸來遄。共覩除書濕紫泥。帳裏不藏人十八。愁邊寧放酒東西。山行幾費雙芒屩。紙價應高爛醉題。候返上東知未晩。馬銜春草再三嘶。開口無多坐大侵。聊因送客到更深。窮陰正逼新陽動。曲巷還須美酒尋。退筆強拈尖閣凍。殘燈不翦燼飄金。丁寧莫放驚人句。何限詩聲聳士林。追攀准擬過煙村。幾許衣冠出郭門。嶺路候迎偏得意。河橋風雪共銷魂。廚人打具宿酲解。曉角戒行殘月昏。箇裏推敲應警策。書來莫惜與深論。愛詩兼愛酒。話別到宵分。共步中天月。相看隔嶺雲。鄕音無客到。雁足有書聞。此會何時又。重尋思不群。</text>
<title>同善卿，養叔餞石川。互唱更酬。夜分乃散。</title>,<text>聲名不博盧王上。去就堪羞季孟間。少日心期唯在進。老年膠擾秪求閑。相逢杯酒銷更漏。別後音書費往還。誰似爲官仙骨在。拾殘瑤草遍春山。用白傅韻老來渾未識炎涼。唯向空齋事揷香。藥裹書籤迎客至。淸詩險韻鬪燈光。調高白雪難爲聽。形穢明珠愧在傍。莫道今宵逢峻令。東行隨處夜偏長。用東坡韻世事從來喜變更。追思心跡幾魂驚。凍毫有力衝愁陣。蠟炬多情替月明。吾道自知須用拙。晩塗安得尙貪名。只應聚散如絃矢。何處相逢底裏傾。檜頂凄風散宿鴉。苦吟應已厭隣家。趁朝不踏晨街鼓。對酒偏燒夜燭花。癖已書淫抛蠹簡。功收雪水試團茶。吾儕用意歸詩律。如我徒勞似算沙。詩工眞獨得。學到是專門。九畹同滋種。三春爲漑根。高才尋謝夢。幽興涉陶園。官滿應成集。東溟勝事繁。語嘵頻觸諱。吟苦未傷和。手板行休拄。春篙試擊波。徑荒尋二仲。名竝愧三何。趣造追康樂。池塘草夢多。暮律將辭舊。微陽已逼新。平分千里恨。共作兩鄕人。愁思傾金椀。關山踏玉塵。東人交迓節。相戒有嘉賓。裘弊無留暖。杯乾暫却寒。微雲籠月薄。殘雪背墻看。惜別思何盡。悲吟句轉難。相思分嶺海。來雁報平安。竝用白韻別後愁腸日九回。逢場何處好懷開。春風紫陌鶯花鬧。終憶關東海上臺。客散空堂欲曉天。回燈擁被一愀然。他年蓬梗知誰健。坐到鷄鳴共失眠。燒丹功積一絲纖。鸞鶴鞭笞白玉蟾。憶過仙山看勝絶。懸崖百丈水爲簾。燈火闌殘飮未休。寒鷄呃喔替更籌。百年開口從今始。無復人間萬斛愁。襟期相照劇犀通。閱世還隨賣藥翁。免誚聚蚊寧便得。明朝依舊軟塵紅。</text>
<title>送大樹按關東</title>,<text>詩社分功角五遭。縱橫酬應服才豪。淸關不雜齋心淨。靈府無塵道骨高。恬默着緋寧嘆詘。驅馳叱馭不言勞。鵬程正屬瓜期展。回首煙霄一羽毛。春省寅淸署牘叨。霜華吹盡鬢邊毛。池邊敢擬嘲蹲鳳。棋裏翻慙換共曹。却羨壯遊兼按部。憑將遐矚快觀濤。遙知對屬能多少。頻遞詩筒破鬱陶。</text>
<title>養叔來訪。夜坐感舊。</title>,<text>當時五詞客。卜夜共尋詩。直至鷄聲報。寧論斗柄欹。那知聚散劇。翻抱別離悲。賴有梧亭老。頻來續舊爲。</text>
<title>倒用前韻</title>,<text>人生百年內。擾擾竟何爲。未得先愁失。當歡已作悲。扶衰藜動覓。和困枕多欹。回首山中桂。聊煩小隱詩。坐久摧燈燼。更長數漏籌。逢君饒興緖。容我共家流。春夜移歌席。簷花送酒甌。却憐林按使。香被擁溫柔。</text>
<title>淸和朏後二日夜。用東坡韻。與養叔同賦。</title>,<text>長繩繫景已難追。剛伴朱明媚夕暉。國艶逞姿煙着色。殘紅戀樹雨留飛。每逢勝日多違賞。無柰浮生未息機。何處可𢬵開口笑。樽前纔免惹人非。</text>
<title>復疊前韻</title>,<text>風雅相期筆力追。林亭重約餞春暉。逬蒲水暖魚吹沫。抽筍陰成燕學飛。節物撩人須好句。文章憎命足危機。幾時千仞岡頭上。與子振衣逃是非。</text>
<title>酬朴和叔示韻</title>,<text>宿昔論深契。淸芬襲兩仙。鳳毛驚世瑞。詩律自家傳。塵尾收談勝。燈花繼夜燃。不愁嗔老醜。年輩有差肩。</text>
<title>初夏。用張宛丘韻。</title>,<text>春去猶慳十日晴。南山屬眺未分明。危花已打連朝雨。殘夢初回百囀鶯。書卷試攤挑病睫。茶甌頻㵸愜詩情。自嗟竊廩終無補。幸免經綸誤半生。銷得春光幾日晴。又和煙雨到生明。絳桃暗謝殘粧面。綠葉句留巧舌鶯。平子詠愁增藻思。景純裁錦躓才情。算來宦業終安就。不博漁樵過一生。</text>
<title>復用張宛丘韻寄吉元</title>,<text>九十韶光少屬晴。崢嶸節序近朱明。杏梁語軟尋巢燕。琪樹調喉隔葉鶯。花事正殷孤勝賞。羽書時急報邊情。幸叨祠祿無營甚。吟苦唯消太瘦生。</text>
<title>吉元依韻見和。復疊前韻博笑。</title>,<text>微雨重簾捲夕晴。煙花零落愛輕明。飄殘倦絮餘高柳。啼盡深林有亂鸎。陶逕撫松憐傲兀。謝池尋夢放才情。騷人宿債長和病。淸瘦東陽誤一生。才軼樊川賦晩晴。天饒蘊略展休明。薇花送紫侵宵燭。溫樹凝靑鎖曉鶯。正要奇文摛檄手。却將先事得夷情。禁中頗牧多分閫。不數吾家意氣生。</text>
<title>在春曹演樂。吉元和章適至。復步前韻。</title>,<text>南宮衙晩値新晴。法部聲高睡睫明。舞隊翩旋回急雪。歌喉宛轉學雛鸎。衰年聽樂翻多思。病起探春亦寡情。珍重傳家詩律細。寒氷元自水中生。</text>
<title>復疊前韻</title>,<text>十日春陰一日晴。風花撩亂點衣明。街泥滑滑交飛燕。午枕依依聽遠鶯。撫舊可嗟多鑄錯。憂時那免獨含情。期君同病勤規闕。失學吾今劇醉生。</text>
<title>書禮郞契軸</title>,<text>春省名郞望實符。從客講禮待時須。鎭修周典諸禋擧。敬贊虞庠五敎敷。報午鳴鼉揮簿牒。下樓殘燭擁歌呼。豈知乳媼參英妙。題卷翻慙意緖蕪。</text>
<title>擬書倭使詩軸</title>,<text>維舟極浦金初伏。脂轄寒空露已溥。祗樹坐禪聞業白。鯨波致命見心丹。孤軍敢擬當詩壘。堅陣還愁近將壇。別後共瞻千里月。莫言思緖攪多般。</text>
<title>書鍾磬廳契軸</title>,<text>虞庭考擊世無傳。廟社當禋八奏愆。積分黍銖成尺度。礱治堅礦協宮懸。于今正謬歸諧律。何許希音可象玄。署牘春官叨盛事。媿無譾見贊諸賢。</text>
<title>新川石堰告成。中廟祀陵回鑾。晡時駐蹕。出御題扶桑日出。令扈駕文官立製以進。居首賜物</title>,<text>東極天河拂遠揚。羲輪纔輾破蒼涼。明無不普先幽谷。光配純剛壓衆陽。仙闕曉霞通黼座。鳳池祥唳和高岡。微臣自愧持螢爝。願助無私照四方。</text>
<title>濟川亭應製。渤海三山。居首賜物</title>,<text>化鯤風浪浩漫漫。鼇頂神參覆鼎巒。世界本來藏粒小。仙家乃有隔塵寬。拾窮大藥芝田熟。吹徹瑤笙鶴馭寒。每扈玉鑾臨水府。不勞橫海腋生翰。</text>
<title>十八學士夜宴圖 七言排律二十韻</title>,<text>天策眞人策上勳。晉陽扶義靖隋氛。首開華館招賢急。旁攬奇才吐握勤。馬上山河收一擲。府中書籍討三墳。聯裾接武名俱埒。峨冕垂紳動輒群。取善豈曾拘怨敵。掄材多是輟耕耘。虛懷叩納兼師友。更直硏磨了夕昕。房杜謨謀稱首選。褚姚文學亦參聞。諸儒共負傾朝望。漸化同沾入室薰。惟德有隣聞闕里。以文會友尙河汾。地因人重偏知禁。官是時須競襲芬。東館集書充棟宇。石渠群論謾紛紜。爭如人世仙區闢。共綴官曹勝會殷。歸院要從前席退。羅羞還得內家分。在公可使惜分寸。卜夜應須乘暝曛。蘭燭焰搖宵荏苒。瑤觴籌錯酒氤氳。分曹狎坐供交謔。吐論軒眉倚半醺。飮雋枯腸傾斗石。才多健筆爛煙雲。英標疊九終歸畫。盛事垂千永賁文。求駿按圖尋往牒。好賢翻案荷明君。卽今中禁蓬瀛在。掠美唐家不足云。</text>
<title>洞庭暮秋 五言排律二十韻</title>,<text>三湘弭棹晩。極目九江遐。浩渺平千里。微冥襯一涯。闊呑全峽浪。倒浸半天霞。地勢東南側。星文翼軫斜。瀦爲百怪宅。環作衆流窊。曾擧軒皇樂。堪回漢使査。依俙露龍簴。紡像認鮫紗。緬想遷臣至。多懷去國嗟。燕公休鼎軸。吏部負才華。湖近危樓納。帆飛激箭誇。文章盛賓從。忠鯁困疵瑕。憂樂思先正。乾坤憶大家。高文知國器。妙句見天葩。處士甘身恥。騷人怨迹賖。詩豪詞染楚。帝子曲傳巴。寶瑟凄餘韻。銀盤杳點髽。蚌珠前說誕。仙管舊聞夸。混混浮天蓋。沈沈蘸日車。我來逢隕落。秋令在蒹葭。安得江山助。冥搜狀物加。</text>
<title>登柳州城樓</title>,<text>百越龍城地。登樓思殺人。山圍象郡晩。雲接柳江春。憔悴投荒士。伶俜去國身。文章化蠻貊。廟祀俗猶新。</text>
<title>錢塘晩望</title>,<text>靈隱寺中鳴暮鐘。湧金門外夕陽舂。至今蟻垤封猶合。依舊靈胥怒尙恟。湖舫客歸花嶼暝。蘇堤鶯擲柳陰濃。錢墟趙社都無所。却問孤山處士蹤。</text>
<title>華淸賞月</title>,<text>佳節千秋後。蕭晨八月時。翠華移夜仗。丹桂滿輪規。邠管調三弄。姨粧鬪十眉。行宮西幸見。樂極已生悲。</text>
<title>齊山登高</title>,<text>尙父提封霸業殘。牛山爲望崒危巒。當年登眺知誰竝。異代忠邪可比觀。千駟享殷名已泯。一裘淸著節猶完。我來不盡希賢想。轉覺英風豎鬢寒。</text>
<title>瑤池曲宴 五言排律十韻</title>,<text>西極瑤池上。曾聞穆滿來。訪眞知有債。觴宴爲誰開。不問天工曠。空嗟日馭催。瑛磐桃飣實。雲液酒盈杯。駿軼行難已。遊酣意未回。白雲鄕可托。黃竹曲還哀。怳惚成奇遇。乘凌惜暫陪。去雖留祕訣。歸自愧仙才。徐亂征纔靖。刑書耄始裁。有誰承此謬。漢武轉荒哉。</text>
<title>金陵懷古 七言排律十韻</title>,<text>東南形勝埋金地。拱帶洪流舊帝鄕。城闕班班餘割據。經營衮衮摠雄強。龍驤邁略初堪展。虎視中原孰可當。自是人謀能辦敵。豈緣天塹曲爲防。元成播竄都忘恥。王謝風流未救亡。父子滅倫傾有宋。君臣談寂弊惟梁。才高賦詠傳遺曲。執誤經綸認廢莊。從古金甌完又缺。祗今陳迹臭兼芳。偏安敢竊方隅壯。恢拓端逢緖業昌。鼎重可知山不轉。孝陵佳氣鎭蒼蒼。</text>
<title>滕王閣 七言排律二十韻。居首。賜增秩。</title>,<text>剗革孤隋靖八荒。盤根仙李葉輝光。山河宰割推南紀。節鎭雄腴屬少王。物力擅殷誇宇內。城池占勢控炎方。時丁多暇觀游賁。制出高懷結構良。直壓巴山成枕臂。俯臨衡浦作滄浪。般倕效技工難狀。神鬼輸功妙叵量。納日簷虛先曉白。受風寮薄未秋涼。淸都怳惚移塵界。紫府深嚴祕玉皇。吳楚殫奇供玩好。枚鄒摛藻盛文章。名夸一世還消歇。事去千年費贊揚。竹色松聲俱境寂。淸江碧石秪心傷。高秋勝會朋簪盍。健筆雄詞腹稿忙。神借便風須發祕。才雖宿構敢嬰鋩。地因人勝宜開拓。事待文傳要激昂。霞鶩至今餘物色。畫圖從古謾留藏。飛雲捲雨懷時遠。佩玉鳴鑾撫迹亡。作記致高光焰爛。重新事偉姓名香。政同分陝歸釐革。貶極投荒尙倔強。舊閣淪江徵信史。新臺出漢繼遺芳。微臣詎列三王後。歌詠無能獻斐狂。</text>
<title>慶會樓。武臣觀射。居優賜物</title>,<text>禁林舒景媚晴光。決拾分曹試較長。技妙穿楊心轉細。力多扛鼎氣增揚。受風嫩綠當正翳。羃水新荷襲觶香。安不忘危勤武事。須知聖念繫苞桑。</text>
<title>閱武盤松。扈駕有作。是日有雨</title>,<text>芳蕪如局通條路。幄殿高臨日出東。矢激馬跑聯五垜。身輕槍急匝三重。星惟好雨行時澤。巽自爲風策霽功。克詰回鑾人擧悅。共瞻堯顙象儀容。</text>
<title>慶會樓觀射 居首賜馬</title>,<text>禁樹微霜染赤楓。宣呼決拾較羆熊。巧占中鵠爭輸算。技進穿楊始見功。周有詰戎規屢講。漢傳習射事還同。喜逢睿賞乘多暇。擬頌時升徹聖聰。</text>
<title>廣陵觀燈 七言排律三十韻</title>,<text>東南都會是蕪城。欲數繁雄僕屢更。枕臂江淮成沃壤。輓漕柁舳走神京。平時富庶居無讓。偏伯風塵處必爭。形勝于今資拱制。藩維從古壯經營。歌鍾俠窟喧闐鬧。裘馬奢風脫略輕。曲巷魚鱗開繡戶。通衢雁齒接朱甍。祀星舊俗流聲舊。弛禁前朝樂事幷。歲後風光元夜値。城中供設幾家傾。綵棚高倣鼇山峙。火樹繁欺璧月明。共揭籠燈殫技衒。競排蓮焰盡情呈。衣冠連衽成帷至。車馬通宵作晝行。照徹山河堪覷隙。射穿星漢亦凝晶。華譙殺箭遲遲下。綺陌游塵冉冉橫。何處鬪粧鉤畫箔。誰家按拍捻瑤笙。虛明幻界三千遍。晃朗層城十二淸。金粟未收闌夜燼。珠樓先聽誤鷄鳴。銷沈萬古無留迹。完缺殘甌但記名。九曲迷藏需燕幸。再傳洪業罷升平。龍舟犯露淹仙蹕。螢爝供燈逞謔情。未必戲游皆敗度。須知玩物易迷精。禁中祕法纔聞呪。空裏虹橋已奏成。妃子伶官參暬從。雲幢風馭驀脩程。積蘇臨睨紛微蟻。點芥傍看渺大瀛。綺羅掩翳樓臺拭。道俗奔波寺觀盈。杳辨繁花光璨爛。遙知高架鬱崢嶸。飄揚仙曲隨風墮。紡紼塵寰入耳驚。怳惚歸來神覺爽。羅穿奇勝語難評。試看輕佻人安在。自是危亡禍所嬰。勝地偉觀猶不泯。佳辰浪費幾相丁。維揚侈汰須裁革。勑罷觀燈厚有生。</text>
<title>扈駕濟川亭。觀水戰。</title>,<text>不數昆池鑿苑中。徒勤遠略習艨艟。旌旗翳日戈船列。鼓角傳圍月暈同。擣穴未窮先制勝。捷音纔報已收功。回鑾聳得都人觀。載纘先朝克詰戎。</text>
<title>東郊觀稼</title>,<text>旗脚微風送晩晴。傳呼笳角啓戎行。衮袍日射龍紋絢。江路泥乾駿足輕。萬寶已隨秋令稔。一游兼省歲功成。歡聲夾道塡黃白。歷扈三朝倍有情。</text>
<title>慶會樓觀射</title>,<text>漭沆淸池環水殿。波添曉雨覺生肥。荷衰未歇薰仙仗。耦進爭多際盛時。宸眄屢回棲鵠中。鼓聲驚散禁烏飛。先朝勝賞曾陪罷。今日還瞻八彩眉。</text>
<title>扈駕新川石堤 庚子</title>,<text>虔祀先陵罄聖衷。回鑾堤上賞新功。鳩來游手齊趨事。障得狂流却使東。瓠子塞時殫衆力。浮山築就有三空。何人鼎載如椽筆。燀赫休光照不窮。</text>
<title>慶會樓下庭試</title>,<text>絮飛春去恨茫茫。緜羽調喉趁日長。幽谷乍離聲却澁。江鄕初止語偏忙。無情巧舌饒驚夢。有煥金衣只鬪粧。消得亂啼無意緖。何如閑囀禁林傍。柳浪聞鶯萬頃寒瑤極目寬。秋歸水國蓼花丹。纖阿恰滿通綃幕。積練輕明浸玉盤。三弄調殘漁笛遠。九皐聲徹露禽寒。憑誰跨得琴高去。紫府朝眞問缺完。平湖秋月</text>
<title>秋日。駐蹕望遠亭。應製。</title>,<text>已捲黃雲滯割靑。翠華高駐俯郊坰。煙開畫舸潮初上。風約龍旗日正亭。穡事驗民知屬豫。軍聲隨令可觀形。共叨夙夜陪宸賞。何幸微臣際會丁。</text>
<title>慶會樓觀射。應製。</title>,<text>苑雲籠日半晴陰。緜羽知時到禁林。百囀等閑矜舌巧。雙飛自在絢衣金。遷喬正得逢宸賞。驚夢何須損蕙心。野外亂啼無意緖。莫敎棲托厭崇深。上林聞鶯從來弧矢藝之基。習武修容兩得宜。心主中時纔見鵠。力多爭也不專皮。散軍務本猶先射。穿革崇威未害儀。戎事可忘兼寓禮。在今爲國足爲規。射不主皮首肱爲體理相通。要在憂勞胥罄衷。前席詳延皆講學。覆甌名姓盡收忠。材無可錄猶甄用。言有當陳孰礙聰。瘳疾未宜辭苦藥。理容那可少靑銅。贊猷廊廟思虛納。出令絲綸貴用中。宇宙彌綸交費力。陰陽開闔亦分功。鹽梅舟楫須相急。魚水風雲感則同。巖築肖形推契合。草廬勤顧識英雄。寂寥際遇時難再。終始安全義未融。三復御題增激懦。願存斯美保吾東。君臣慶會楚鄕維夏熟梅時。陰翳彌旬雨散絲。潤到衣篝生浥涴。洒多簾額鎭離披。轉滋書蠹芸香歇。頻熸鑪熏麝氣衰。東夏已收南畝足。嫩涼觀德揖三儀。黃梅時雨華山靈異少微垂。從古高人遯世宜。玄豹霧深堪養質。紫芝春老可忘飢。却將靜勝都無悶。那有機心更冀知。箕穎迹荒人自浼。弓旌事逸世難追。干戈五季紛爭戰。興廢群雄幾奕棋。邃學有傳窮理數。高風不嗣得希夷。睡鄕自與帝鄕隔。白屋何心黃屋移。物色縱饒眞主認。歸來肯受好官縻。秪今側席搜揚急。在昔尊賢禮意衰。攀桂有詞終寓擬。願恢徵聘替明時。招華山隱者在天經緯定名詳。取法隨人有弛張。經術展來施廟略。韜鈐學去試邊疆。銓掄未可偏輕重。寸尺須知互短長。聖喩丁寧均任使。萬年鴻業賴彌昌。文武竝用</text>
<title>慕華館。應製。</title>,<text>致賢要在自卑身。況愛區區禮意頻。側席招延皆有道。凝心寤寐亦其人。谷空蕙帳猨驚曉。園送蒲輪草自春。三聘培基延四百。卽今遺則屬楓宸。三聘求賢詰兵深計寓苞桑。運撫金甌尙不遑。麗日和風明組練。勁弓跑馬角精強。三邊醜虜皆游假。一代英材盡寵光。經緯弛張何可廢。願言勤念兩毋忘。初夏閱武幄殿高張作四櫺。都人聳覩翠華停。岡巒擁助金湯固。草樹蒸爲雨露零。宿霧未舒暘谷彩。晩陰全放帝霄靑。孰知二樂歸宸賞。長對晨晡活畫屛。千巖萬壑含晴暉</text>
<title>漢陽宮闕圖</title>,<text>北漢故郡肇自古。負山襟海稱天府。形勢寧當割據偏。興運有待輸聖祖。不勞遷鼎卜宅邑。百雉崇墉功首集。祖社市朝涂軌成。下下高高辨燥濕。郊門八達控巷陌。象魏高騫脊附脈。六寢深嚴位置尊。重廡聯廊森向額。東阿有注頗深窈。翼以南榮先納曉。尋常聽政或燕閑。庶事每用憂勤了。西閣輪機察四候。制自天巧實難究。農祥啓作人力隨。日寓重瞳念民疚。彤庭弘敞樓對峙。幾代祕府書塡委。北城松檜蔚千章。六月人行氷雪裏。心存共民不廣築。苑囿豈爲飛走畜。通渠活水注稻畦。欲識艱難須試穀。靈沼洪涵漢太液。百頃平波浸甃石。西山影動落池中。荷芰擢紅蒲荇碧。龍纏玉柱爭攫寶。霧宿璇題恒挹顥。怳移仙境尙樓居。從此蓬瀛免外討。別宮二所規制備。殿廬周匝禁籞邃。鎭御法宮出幸稀。空園物色春常媚。艮隅橋門環泮水。敎成棫樸興多士。邇來作養皆俊髦。爲是禮聖勤戾止。庶司繫相共夙夜。門施戟馬明上下。閈閎旁通出闉闍。櫛堵甲第紛相架。百年富敎俗變侈。通衢日夕歌鍾起。旣多冠蓋灞陵橋。亦有裘馬平康里。華陽芳甸號天廏。數對驊騮不待叩。西門邸館候綸書。琪樹蔥蘢擁華構。郭外倚山列倉廥。餫餉所委國計大。湖邊亭榭湖上峯。華人登眺留賞最。木覓從來寔國望。夕烽報安三邊將。漢水橫通南紀流。柂漕歲爲經給仰。三國紛爭到麗季。南京屢爲營洛地。崔滋極意賦三京。未究揄揚才反躓。三都兩京出思固。互設賓難肆騁騖。豈若聖明見獨高。授思衆史如面諭。繪事纖微勞意匠。自非不迫難摹狀。功成毫末獻至尊。元氣淋漓歸一障。山川百里辨毫縷。氣象幾處窮散聚。一擧阿堵瞭在前。何用觀覽出庭戶。張與幄殿俾臣看。又俾垂後供題贊。此雖寓物等先傳。須知爲戒非爲玩。</text>
<title>擬西郊扈駕。應製。</title>,<text>運屬三垂晏。時當萬寶成。宸游乘暇日。穡事驗民情。霽色穿旗絢。秋光媚浦明。從臣知有喜。何以頌升平。</text>
<title>寓直景福宮 假將</title>,<text>籠檻終非鳥獸便。歸心日夜繞湖邊。強顏新貴妨身老。放意長閑適性偏。雲際疏星光欲沒。城頭殘漏箭猶傳。荷衣免被塵埃汚。急上三章返舊田。</text>
<title>復疊前韻</title>,<text>經笥終慙腹漫便。憂端吹雪鬢絲邊。玄眞浪迹漁蓑裏。甫里全家釣舸偏。幾處候門行馬設。▒人除目制麻傳。不須更惱揶揄鬼。歸去湖陰理廢田。</text>
<title>感懷</title>,<text>江湖勞夢遠。城市寓居迷。細雨肥櫻▒。空簷墮燕泥。漁蓑尋舊債。書卷打輕齎。強欲追高▒。靑冥未有梯。</text>
<title>答申棐卿通判</title>,<text>題輿何久屈英才。觸緖多違意未開。半世神交眞莫逆。百年強項共難回。鼎湖風雨欺書幌。鴨綠煙沙繞釣臺。豈待靑山映黃髮。紫桑應已賦歸來。莫道三年會面遲。山郵一夜照襟期。挑殘舊事傾懷際。坐到孤燈欲滅時。已分觀身嗤土偶。可堪供世染霜髭。誰言交態遭輕薄。老子從君豁所思。</text>
<title>題遯齋詩稿後</title>,<text>讀罷諸篇爲斂襟。却宜培塿讓嶔岑。愜情已得爬仙爪。洗耳還聞振雅音。敢謂天機臻堊斲。粗知眞趣在高深。海南文字湖邊句。未信人才有古今。心追古作足爲師。適用從來貴達辭。王謝家風皆俊快。孫吳兵法自雄奇。石中至寶誰當剖。巖底幽蘭不冀知。回首詞場篇什富。幾人高造到君詩。</text>
<title>戲效香山體。錄奉恩逸。</title>,<text>已過端陽恰半旬。支離閣得病愁身。出情冷暖曾諳盡。人事乘除試算均。鍛鍊篇章差有味。飛揚霄漢久無因。夢魂不道官羈絆。夜夜歸來寂寞濱。一炷心香一榻氈。門前車馬閱騈闐。老來進就從三北。病後依違動半年。西塞玄眞貪寓釣。東都白傅愛參禪。自緣偏性難諧俗。不是當時事棄捐。釣磯西畔藥欄傍。宿卜埋金近寶坊。舊業猶存眞得便。餘年無幾亦何傷。笠蓑未償三生債。杞菊寧論十口妨。五相一漁從古事。可能書尺及滄浪。</text>
<title>題春坊契軸</title>,<text>萬中靑錢選。承華地望隆。共分調護責。兼策講論功。宮被輪應竝。湖游賞亦同。深情非畫了。相勉在無窮。</text>
<title>送沈孟容出按嶺南</title>,<text>南紀藩維重。諮詢揀擢殊。中兵方贊務。左掖舊陳謨。魏闕除書下。江關使節逾。輝芒占象緯。山岳動方隅。賸判風生牘。寧移火急符。解章多避路。負弩摠前驅。節制文兼武。剸裁吏飾儒。錦袍明駟馬。棠茇列行塗。風物樓臺麗。江山郡國迂。謳謠行且採。觴詠未應孤。莫爽幽明鑑。須寬邑里逋。外庸瓜未及。嚴召望先孚。牢落玄眞釣。微茫范蠡湖。幾時煩問主。沙逕欲鋤蕪。</text>
<title>送金呈瑞充謝恩赴燕</title>,<text>皇恩明系謬。使者簡才賢。筐篚供庭實。詩書蘊對專。輕齎堅索節。重價敵靑錢。麥秀遼西路。花明薊北天。聲華傾夙夜。風彩聳班聯。領略資多識。恢張賦幾篇。委身從遠役。完命有殊遷。病負春明餞。題詩當贈鞭。</text>
<title>書李濟叟畫竹大僕契軸</title>,<text>昔在湖上醉眠重。竹杪天風嘯鸞鳳。半夜急雨自西來。豎葉橫枝困颭弄。森然警起神惝怳。移燭擡眸擘窓空。紛披偃亞意勢奇。敲撼琤琮宮徵動。苦無淋毫形肖逼。又無活句摹擬中。一別鄕山便京輦。垣屋聯延接甍棟。豪家雕砌養寸碧。拂耳唯聞市聲鬨。佳賞淸音視聽背。敢望此君助吟諷。李侯吏隱積薪下。忍受摧壓未嫌痛。戲發天機寫墨君。雨靡風立俱驚衆。寧須論假與論少。却勝萬竿包巖洞。衆史安能備奴僕。直追文蘇參伯仲。太僕官曹修稧事。作意揮洒遣分送。唯當不朽堅久要。聚蚊何人空一夢。</text>
<title>訓鍊院踏月</title>,<text>煙蕪極目際重城。偶値秋風放晩晴。涼月滿街人欲散。遊娃何處踏歌聲。</text>
<title>戲示柳耳孫</title>,<text>城東漢濱子。馬貴闕相尋。胝手書蠅字。搖頭學苦吟。浮名投鼠璞。絶藝重南金。儻遂濠梁興。期君把臂臨。</text>
<title>送國弼按嶺南</title>,<text>報政湖南席未溫。又乘輶傳出都門。一身敢道賢勞事。萬里期酬簡擢恩。文俗豈消裁雀鼠。祥刑先要務平反。歸來峻秩升卿月。入手鈞衡自闑藩。湖上逃空弔影身。老年光景付垂綸。一漁五相眞知分。百巧千窮諱道貧。鋤逕敢言煩寵訪。折蔬猶可見情親。南賓不隔春明遠。款段相期候路塵。</text>
<title>與南仲同試漢吏學科</title>,<text>南省從容朝復暮。西州邂逅燕違鴻。三宵燈火敷床共。一味詩騷擊節同。氷蘗矢心孚論重。江湖挑思憶歸濃。卯申不貸參尋便。何日敲門到水窮。</text>
<title>寄河濟翁</title>,<text>軟紅塵裏拂朝衣。君正忙衙我掩扉。花絮紛紛時易失。江湖漠漠夢還非。積憂減睡通宵坐。多病增衰與世違。何日官曹抽手版。理帆淸洛共言歸。</text>
<title>送靑松琴仲材使君</title>,<text>抱痾多負挽行騶。曉日都門草樹秋。捧檄敢爲鸞枳嘆。叨祠還愧斗升謀。開窓盡日靑霞嚥。撥火通宵白石留。便合鍊眞圖久視。不應消得擁黃紬。</text>
<title>奉寄遯齋醮昭格眞殿</title>,<text>醮祀三淸屬重臣。雲車風馬下高眞。自緣精白心能享。可使霑濡物未均。入水試看翻荇帶。過林猶惜濕鶯身。知公賸借天瓢瀝。賀雨明朝筆有神。</text>
<title>送金叔胤出宰知禮</title>,<text>江湖拜散敵封侯。強踏緇塵白半頭。蓑笠久愆鷗鷺約。卯申剛絆米鹽謀。試分山澗無錢使。得近鄕關有蟹留。投紱歸時吾請老。煙波同泛季鷹舟。</text>
<title>謝子序和詩幷寄海味</title>,<text>淸和晴景入簾低。午枕驚回日在西。已檢般包收海味。更披佳什放吟題。交遊渙散如翻局。霄漢微茫未有梯。勉寄詩篇爲永好。老夫裒集欲編犀。</text>
<title>題春坊契軸</title>,<text>若箇宮坊彥。衣冠摠勝流。露門停勸講。川上畫朋游。眺望寬無礙。杯樽爛不收。及歸陪問寢。嚴鼓動龍樓。</text>
<title>送許彥寬出宰雲峯</title>,<text>林下相隨學力田。京塵共苦費支錢。已從管驛收高最。要識治人着後鞭。爽挹峯巒朝拄笏。暖留枕被夜酣眠。病夫無緖唯思退。先爲飛書抵萬川。</text>
<title>寄李伯益</title>,<text>火傘張簷霜着色。綠錢鋪砌雨留痕。句添詩料能多少。把卷何時細討論。</text>
<title>慕華池。得雨而還。有感。</title>,<text>責重桑林罄側修。幾回雲漢軫宸憂。微臣敢道拈香勩。一雨唯欣歲有秋。</text>
<title>與盛仲野酌城南</title>,<text>小酌班荊奏從伶。松聲瑟瑟澗泠泠。今年莫道秋差晩。且作重陽菊未零。澗筑松簧替衆伶。詩魂蕭爽濯淸泠。連傾白墮都忘醉。纈眼空花幾片零。</text>
<title>甲辰中秋望夜。同寅諸公。邀餞訓鍊院。明日。詩以爲謝。時余將赴燕。</title>,<text>三五良宵當魄滿。頻撾鼉鼓看輪升。霽通綃幕纖氛屛。光吐摩尼濁水澄。興發撞鍾跳戒縛。狂思斫桂倒乘凌。叨逢勝餞忘濡首。歸路殘河繞玉繩。</text>
<title>夜讀皇華集</title>,<text>試讀皇華集。含悽到夜分。薛仙曾化鶴。吳老又修文。共接交傾蓋。俱疲對壘軍。堊墁無復質。從此罷揮斤。盛仲家夜集 恩逸今朝送別休官客。來曉參聽讞獄詞。籬菊年年勤待主。秋風何日是歸期。容謝尙存傾國手。哀絃彈出夜深詞。聲聲似怨年華暮。柰爾浮生與老期。右。聽老姬琴。有感。淸宵留飮正花時。燒燭中堂寫艶詞。不解塵機還作祟。半年猜與管絃期。中秋纔道三旬隔。遊約須煩詔小詞。不許杯盤羅飣餖。唯將微品定新期。</text>
<title>次韻</title>,<text>漸成寬帶東陽瘦。空詠歸田靖節詞。誰識閑忙俱有繫。每談林下共襟期。橋頭煙柳朱門掩。狎客曾過贈艶詞。却似潯陽舊商婦。詩人相遇豈前期。留歡偶値淸秋夜。攀和翻慙白雪詞。置驛當時休倦費。吾儕還有菊花期。賞心寧負月圓時。滿紙淋漓續舊詞。自昔山王以官累。定知佳客誤深期。</text>
<title>南仲第夜集</title>,<text>幾向君家授簡頻。瑤觴重把惜殘春。輕寒已恨園桃瘦。更柰封姨不貸人。井中沈轄走窮賓。詩被催成筆欠神。蘭燭恰燒餘一寸。留髡更見主人眞。</text>
<title>濟叟携酒來問。伯益，謹夫，大容亦與席。明日。詩以爲謝。</title>,<text>臥病城東浹數旬。蓬蒿滿逕少來人。交深裹飯君多思。禮缺科頭我任眞。酪粉氷漿聯異味。浮瓜沈李飫時新。淸談頓覺蠲煩暑。何況諸君盡席珍。</text>
<title>飮罷盛仲第。望月而還。</title>,<text>中元士女盛遨遊。病客空驚節序流。鐘動譙樓風遞曉。露寒金井葉飛秋。鬢添騎省星星白。帶減東陽緩緩鉤。飮罷肩輿還踏月。玉毫千丈射雲頭。</text>
<title>盛仲見邀賞月。戲贈。</title>,<text>痁來氷炭覺相爭。忽有嘉招起賞情。十事每違居八九。我生何怪百無成。良游共待玉輪盈。雲物欺凌不放明。縱伐靈鼉終敗意。西風空遞散珂聲。</text>
<title>悼趙公紀</title>,<text>江鄕魚鳥可忘機。羈宦寧知竟誤歸。遺愛四州碑是口。登年七袠錦爲衣。邴丹引足官何惜。疏廣揮金計已違。無復把緡臨釣石。他時那忍故人非。</text>
<title>奉寄挺然。乞菊栽。</title>,<text>白白紅紅錦作叢。陶家三逕讓繁雄。花神不管飛靑女。故向名園競效功。坐久都忘席屢遷。離離花影爛燈前。歸途一任金吾問。被惱眞成太放顚。臥聽風回晩市聲。游塵苒苒拂南榮。莫言吏隱非眞隱。足適天遊玩世情。愧無佳句賖秋色。那得幽香到俗塵。只是花衰同我晩。煩君一擔伴陳人。洗空文簿忙衙汚。唯有君家可款扉。花事不容風日貸。更敎羅幙十分圍。</text>
<title>依韻答西海趙季任監司</title>,<text>禁從輶軒使。西人閱幾過。雕龍馳綘節。斗印煥文緺。餘事風騷製。堪朝屈宋衙。老夫思賈勇。堅陣掣常蛇。病裏春仍暮。閑門過往稀。簾鉤欺霰雪。香篆擢煙霏。夙世思房琯。長生愧令威。猨狙直何苦。違性裹朝衣。衰較前年甚。臨銅失頰紅。翳燈迷卷面。隔霧看花叢。避事收長策。憂時乏寸功。湖邊有歸棹。何日理便風。吏事緣經術。知公判牘平。就陰俱息影。懸鏡孰欺明。吟諷恢騷思。登臨稱賞情。棠花飄雪白。隨處送行程。臥度芳菲節。天慵廢涉園。嫣花粧幾宅。靑旆颭何村。習隱交游絶。觀風樂事繁。無營叨厚祿。深愧鶴乘軒。</text>
<title>題兵曹郞署契軸</title>,<text>兩銓郞署皆時望。務劇中兵更簡才。環衛共嚴文陛夾。遠籌能折羽書催。從容步武通鸞掖。振厲風聲上柏臺。回首亨衢騰化速。一歡憑與畫圖開。</text>
<title>送人出宰安西</title>,<text>皐比試輟虞庠裏。竹使還分西海頭。客席侑懽多黠艶。雷封接壤盡名樓。也知臥治收高最。無復驚枹軫聖憂。春雁來時煩問字。湖邊吾已具歸舟。</text>
<title>題刑曹郞署契軸</title>,<text>秋臺郞選聳明廷。八駿翩翩應列星。探黑白丸姦畫屛。裁朱墨簿手無停。每當疑讞求全活。共守科條贊措刑。朋好在心寧在外。更須摹跡寄丹靑。</text>
<title>題戶曹郞署契軸</title>,<text>六官郞寀符星象。地部掄才最列卿。金穀正須裁出納。考稽何必取奇贏。禮垂式版民爲重。侈啓觀盈計莫輕。了却在公謀勝集。江湖春眺及新晴。</text>
<title>送淸源赴忠州</title>,<text>琴鶴瀛洲告六瓜。蕊城還駕畫熊車。一生恬默寧虞屈。半世賢勞不到家。入手江山諧勝賞。埋頭簿牒管忙衙。漢朝選相皆治最。收得桑楡未苦遐。</text>
<title>送李嘉仲赴晉州</title>,<text>纔釋西原綬。還分晉鄙符。詩書元抱負。撫字極涵濡。却是徵黃近。無論賜紫迂。雖言百里小。九萬蘊鵬圖。浩亭丘墓廢。已不禁樵蘇。事業餘牲繫。來雲乏芋區。風雲思往代。蕉荔闕時需。爲善何由勸。停旟一翦蕪。老去懷仍惡。驪駒況在途。願留吾豈果。決去子何須。煙柳含離席。風旗落酒壺。定知書不阻。秋雁到東湖。</text>
<title>送梁大春赴龍潭</title>,<text>起廢分山磵。華顚凭鹿車。波橫劍侔石。衙管鳥言胥。淡薄元吾事。聱牙莫自疏。向來恬勢利。肯遺子公書。宿昔金華省。論思要格君。共推長孺直。寧少綘侯文。葵足何傷拔。蘭畦祗自薰。詩書傳素業。待聘亦多聞。收最先增秩。緋袍聳鷺聯。都將六月息。還被九卿遷。撫玩桑楡景。飛騰汗漫天。應同泰山守。樂事萃高年。</text>
<title>送人出宰嶺南</title>,<text>白首叨祠祿。歸耕苦未諧。幾逢人作郡。長被鬼攔街。攀折靑門柳。遮留白鼻騧。異時憑候雁。書札慰離懷。倚墻羅羽蓋。香雪漲梅林。憶得分符客。同爲擁鼻吟。分題多刻燭。劇飮到橫參。定有孫枝在。巡簷待賞音。</text>
<title>題夏官郞署契軸</title>,<text>天上郞星應八仙。中兵機務屬才賢。從容制畫無千里。飛步紆遷選萬錢。暇日共爲逃暑飮。賞心看弄打魚船。歸來盛事喧都下。不用將詩要後傳。</text>
<title>送汝溫賀聖節</title>,<text>湖嶺風霜敝使袍。燕山今復賦賢勞。一身許國寧多便。萬里朝天問幾遭。壯觀固應心已廣。異書翻使見尤高。歸來所得資超詣。共識雲霄一羽毛。先生凡三赴燕。皆値暑潦。久叨祠祿間淸塵。翰墨分功得許親。同郭乖逢猶作惡。異鄕相阻轉無因。遼河漲潦行應滯。薊樹晴煙望忽新。欲賦使難規闕少。料君繩檢足儀人。西涯作使難。贈喬常伯。都門畏日照風旌。回首行塵滅去程。豈是飮氷憂熱內。却須銜命達神京。書能收益宜多購。酒可傷眞要細傾。愛惜不貲期早返。親朋應共屬深情。</text>
<title>奉寄汝溫</title>,<text>賢勞萬里共艱辛。頭白歸來幸接隣。蜂趁園花交識主。犬迎門客誤相親。隨行久費支離粟。投社難收白傅身。入手鈞衡知不遠。許分符竹近鄕人。絮飛花謝又春歸。嫩綠交陰樹四圍。一陣微涼便御裌。恰如湖舫試蓑衣。</text>
<title>蔡監司母氏挽</title>,<text>天與柔嘉質。門楣屬令儀。擇歸初配美。當饋竟推宜。萬石收多享。三何冠盛時。足知流婦德。他日有張碑。享應諸福備。年已八旬侵。頭角森瓊玉。門闌溢笏簪。萱華春忽謝。奩澤愴方深。未究升堂約。空沾執紼襟。</text>
<title>送景遇按嶺南</title>,<text>藩維惟八嶺爲雄。簡使從來軫聖衷。贊務中兵當畏日。策輶關路復薰風。高才可但消盤錯。遠業終須看事功。辦了一方優報政。已占卿月麗層穹。名區七十屬提封。能賦登高幾盪胸。望裏劃帆何處水。吟邊鬪畫幾重峯。豈容民政歸觴政。要使姦鋒折筆鋒。歷試詎非經濟用。廟廊虛席候從容。</text>
<title>自遣</title>,<text>九衢塵漲隘輪蹄。何限趨營病夏畦。獨有老翁無意緖。半簾秋樹聽鶯啼。</text>
<title>秋宮怨。夢中作。</title>,<text>梧梢斜月滿宮簾。卷幔凄風拂曉尖。夢裏羊車驚轣轆。景陽鐘動理粧奩。</text>
<title>冥鴻曹知樞。請老不諧。請告而歸。舟次東湖。詩以追餞。</title>,<text>尙多精力繫行留。收得桑楡苦未休。理取蒲帆凌浩渺。載將燕玉足溫柔。分題競病摛奇藻。起廢韜鈐畫遠籌。日落汀洲愁不斷。蘋花搖蕩送歸舟。</text>
<title>簡安分李伯益</title>,<text>舊雨來人今不到。古人先獲此時心。空煩小札來相問。不見高軒爲過臨。情倒子輿慳裹飯。律差虞舜罷彈琴。蘇端正隔泥如海。鋤逕明朝候足音。</text>
<title>酬柳下示韻 此下至書友人契軸二十二首。出昔年雜稿。</title>,<text>共攀蟾桂卅餘春。往事眞成隔一塵。選中萬錢相竝影。迹同三黜束孤身。菁華忽爾人難老。山色依然事盡新。但使戴盆終見日。賀書吾欲趁蕤賓。</text>
<title>用十二辰體。寄遠辱堂。</title>,<text>老鼠紀月訪眞休。不覺春令鞭土牛。懷哉虎茵坐談夕。擊兔伐狐聊相謀。開堂偃仰臥龍腰。夜夜靑蛇光徹霄。飯奴芻馬識款意。欲伴相羊幽興撩。從來爭競甚躁猴。不用鷄卜占封侯。東門黃犬悔不及。糞壤孤豚甘自由。</text>
<title>哭李盛仲</title>,<text>半生深分到忘形。灌竇相依末路丁。甕頸看來殊媚嫵。門蘭鋤處亦芳馨。高情豈倦登臨數。豪飮寧饒斗石停。湖舫秋風漁思發。松岡晩籟醉眠醒。懽娛未艾逢過地。膏火潛銷奄忽靈。賓榻妓房憐鎖閉。酒徒棋伴泣凋零。不憂素業歸淪替。所喜諸郞有典刑。他日經壚懷舊淚。幾回隣笛不堪聽。</text>
<title>送榮期赴大同察訪</title>,<text>程驛爲官小。云胡簡聖心。直緣西路重。要使邇臣臨。弊自祛深痼。姦惟劇活擒。向來儲相地。往跡試搜尋。了了西都勝。因君討我曾。湖明堪擊汰。樓迥愛頻登。雅量今開府。華筵喜得朋。自憐匏繫久。春盡睡瞢騰。雲密不成雨。西郊祖帳多。願留傾夙夜。悵別擁笙歌。消息頻烹鯉。歡娛莫伐鼉。最升增秩返。狨馬更鳴珂。</text>
<title>送人作郡</title>,<text>從來百里動郞星。凋郡掄才豈易丁。春省登天辭勝侶。海城如斗掣閑鈴。三餘不廢溫前業。六最還須徹上聽。非久定膺增秩召。璽書知隔幾秋螢。</text>
<title>書普文詩卷</title>,<text>飽聽山中業白聲。向來顏狀昧平生。渠功只在塼成鏡。枉騖人間有底營。深藏難沒是詩名。屨滿門前索句成。文藻不堪當世用。秪消僧卷寫閑情。重重世網與塵嬰。未斷龍門結社情。解道僧中交一半。邇來懷謁盡渠名。杖錫飄然莫滯行。山中薇蕨報春生。未須衣化緇塵裏。好箇還山弄月明。乞詩端爲重渠名。詩惡多慙語不驚。寫就不虞翻作笑。不能渠重遣渠行。</text>
<title>奉酬眉叟示韻</title>,<text>嘉招忽復抵君居。未害韋郞迹也疏。幸免彀中同委命。相忘濠上共觀魚。力貧漉出陶巾酒。汲古抽看鄴架書。省署寅淸歸博雅。每慙瓊玉索空虛。懷章未敢叩高居。自分乖慵與世疏。荷鍤秋山行斸藥。放船春漲憶陳魚。淸詩屢嚥三危露。短世唯消一束書。襆被何時諧一宿。話殘參月到橫虛。</text>
<title>齒脫。戲寄元亮。</title>,<text>久𢬵雙鬢盡爲絲。不向人前遽道衰。幸免舌存聲艾艾。翻成齒落語期期。</text>
<title>送申元亮赴泰山 崔孤雲曾守此</title>,<text>衰年情緖易悽傷。更柰心知慘別腸。祠祿久叨無報效。竹符新佩有輝光。孤雲引望湖天外。殘雪留驂酒幔傍。會合幾何乖隔屢。不堪人事細思量。從古高人例縛名。松堂蕙帳曉猨驚。鱖魚流水逢春美。五馬方舟帶晩征。幾許親朋攀柳送。自憐齋禁矢詩情。崔仙舊壤遺風在。努力期君不墜聲。齋宿學宮莫問行年與我同。此回吾道亦俱東。詩書舊業抛來久。撫字新條認得通。墨綬簡除眞僅見。白頭逢泰豈終窮。丈夫所立多遲暮。奇遇君看渭上翁。</text>
<title>書夏官諸郞契軸</title>,<text>中兵罷務共鳴珂。漢曲淸遊引興多。望裏直窮孤鳥沒。席邊高壓遠帆過。方歡已復侵街鼓。急景無由退魯戈。好倩龍眠謀壽迹。歲寒風義定難磨。</text>
<title>送西海按使</title>,<text>幾年帷幄承淸問。千里封圻動使旌。風彩固知傾夙夜。強豪應已懾威靈。開倉穀腹民皆果。判牘繩姦吏盡驚。滿路棠花供迓送。輶軒無處暫淹停。浮名未放積薪場。末路相收意頗疆。不管送人逢鬼笑。唯思招隱伴漁郞。停雲杳處傳書遠。卿月升時赴召忙。且作河橋攀柳別。明年飛絮拂歸裝。</text>
<title>書友人契軸</title>,<text>涒灘歲直生賢運。初度筵開聚德星。官任崇卑宜尙齒。義惇榮落好忘形。溪聲度曲聆尤妙。山氣含秋醉易醒。畫裏衣冠傳盛事。幾回張處眼俱靑。</text>
<title>書金自修畫軸</title>,<text>往事回思卅五年。茂溪風雨艤蘭船。雲林咫尺嚴家邇。不向壚頭破百錢。湖邊舊業釣磯間。魚鳥依然笑我頑。會乞殘骸理歸棹。夢魂無夜不江關。</text>
<title>次龔吳天使韻 己亥華薛來。余爲製述官作。</title>,<text>鸞書遙迓使星槎。徒御紛綸踏暖沙。形勢連延窮遠塞。儀文郁穆接中華。晩雲放日輝征旆。好雨連朝鬧岸花。自是藩邦勤拱極。皇恩偏覆舊同家。戍樓孤聳倚春城。一路簫笳引客程。西省掄才瞻使節。中堅環詔擁藩兵。前星彩耀爭傳慶。聯璧名高共挹淸。珍重諮詢能賦手。却敎巴俚識希聲。九重端本頒仙詔。遼薊塵沙犯客袍。景物撩懷驚節改。風雲屬思逞詩豪。芝函載道隨龍節。羽騎前驅殷畫鼛。快覩鳳麟無遠邇。東人傾迓最騰謠。淸漲微風送畫船。宮袍魁岸坐中邊。海邦展誥雙旌竝。綺陌鳴珂一字聯。風範固應儀百世。胸懷豈止着千年。望塵已覺吾多忝。何況蘭芳襲藹然。</text>
<title>良策韻</title>,<text>使軺凌險不應迷。負弩前驅踏曉泥。層漢展屛攢列岫。深叢雜佩咽奔溪。詞鋒淬鍊眞難敵。老氣崢嶸未易低。自愧續貂才薄劣。鴻溝那敢割東西。頻聞叱馭過林丘。晴日麟袍絢欲流。花氣細薰燃麝送。山光濃學畫眉浮。曾無薏苡車中載。只許篇章橐裏收。疏宕也知觀覽富。茲遊不愧子長遊。詩句新傳妙。才名舊患多。千篇凌鮑謝。百世倒陰何。撤座金蓮燭。聯街白玉珂。東來留賞遍。醉墨洒巖阿。好士今誰竝。傾心賞最多。綸書臨鰈域。椽筆輟鑾坡。敢謂輸同趣。唯知賴及波。向來東海志。人物愧三何。</text>
<title>龔使謁廟韻</title>,<text>使旌臨學聳儒林。匝路松行鬱窈深。數仞墻高瞻廟宇。千年神在肅庭陰。心存講道勤絃誦。禮秉尊賢整佩衿。聖世宗師元不外。更看文敎盛於今。</text>
<title>吳使謁廟韻</title>,<text>進學由來足級階。望洋猶未識津涯。文風舊說漸來遠。廟貌還知到處皆。芹泮渙流通璧水。杏壇時雨潤陰厓。瓣香瞻拜儀雙鳳。景仰靑衿溢九齋。</text>
<title>次上使韻</title>,<text>選重靑錢荷主知。壯遊端不負良時。和珠雅有連城價。海鶴還多出俗姿。漢水追陪𢬵勝踐。鴨江留別展瓊辭。藩邦歲占文星彩。緩步花塼佩陸離。</text>
<title>次副使韻</title>,<text>百戰文場捷。超登上將壇。敢言叨入室。薰沐愧香蘭。</text>
<title>唐使有月登大平樓韻</title>,<text>春興春愁兩黯然。幾回驚覺幾回眠。讒虞薏苡非新息。草滿池塘夢惠連。鸞掖試辭新賜火。海邦來趁落花天。仲宣賦手多才思。留與風騷萬口傳。</text>
<title>唐使登大平樓。和壁間韻。</title>,<text>龍章來布聖恩深。何異威顏咫尺臨。鶴禁已增端本慶。藩君常效下階心。玉堂暫輟揮毫手。鰈域多收採俗吟。自古登高見能賦。留連非是費光陰。</text>
<title>唐使登漢江樓韻</title>,<text>山腰官閣跨江潯。席下都無地可臨。霧罷遙岑爭露髻。日斜輕浪靜浮金。才供八斗摛天藻。興趁方舟破夕陰。一餉陪遊眞不偶。他年相憶兩情深。下瀨寧同逆上溪。況供魚酒不勞携。一江煙水開明媚。滿目風光入品題。芳杜渚重尋轉曲。採菱歌遠聽都迷。淸談自覺蠲心滯。醉吻何須解紫梨。</text>
<title>史使登大平樓韻</title>,<text>雲梯踏盡上層樓。徙倚雕欄曲曲幽。雨挾嵐光侵戶入。日移花影上簾浮。歸心對月懸中禁。騷思撩人賦遠遊。來往了知眞夢事。他時鴻迹便悠悠。</text>
<title>史使遊漢江樓韻</title>,<text>東韓本仙區。形勝稱漢水。華亭據山腰。直壓波不起。鏡面瀉晴漢。物象巧相比。細流合靈源。混混來不已。明媚富雲沙。涵淹足介鱗。鼓柂集商舶。弄水多游人。蔥蒨樹張幄。却略山圍屛。茲地復何幸。使槎泊前汀。都人競奔波。爭覩李郭舟。魚龍亦來媵。平波凝不流。兩仙金閨彥。萬選推才美。未能窺閫域。詎敢違風旨。待士不鄙夷。固已知虛己。一斗收百篇。縱謔觥船裏。蟾輪破雲翳。緩棹凌空明。不愁歸路遙。候火光穿城。纈紋眩紅綠。未放醉眸瞪。紀勝須健筆。顧我徒含情。</text>
<title>龔使登龍頭峯韻</title>,<text>危峯峙江滸。面勢巧當島。聘望極空曠。覽物舒懷抱。魚鳥喜華節。迎棹出蘋藻。形勝固天有。待人增媚好。更須文字傳。見賞翰苑老。</text>
<title>龔使泛楊花。觀捕魚韻。</title>,<text>不盡登臨興。輕舟汎日斜。湖平涵晩碧。雲薄透明霞。候火穿村樹。漁歌隔浦沙。誰當虞澤竭。入網盡魴鯊。</text>
<title>吳使望遠亭韻</title>,<text>縱目層霄迥。方知所歷遙。江光橫練匹。汀草抹裙腰。節駐三韓地。人非駟馬橋。邇臣臨僻壤。殊眷荷皇朝。</text>
<title>吳使登龍頭峯韻</title>,<text>崖面攀棲鶻。雙旌俯碧灣。學高程洛下。名壓陸雲間。壺裏藏眞境。行邊得好山。怱怱愧沙鳥。長占水煙閑。</text>
<title>龔使重遊漢江韻</title>,<text>城南纔尺五。幽勝離人群。豈意皇華使。來傳嶺外文。凌波浮桂楫。釋嶠看晴雲。夜燭何須秉。蟾光破暝曛。</text>
<title>吳使大平樓韻</title>,<text>豪吟不作瘦兼寒。對景無詩正爾難。行李未應容別物。簡書寧許放窮歡。詠殘春物篇章富。算却游程道路漫。珍重登高能賦手。他年勝事說三韓。</text>
<title>吳使碧蹄阻雨韻</title>,<text>藩邦拱極由來舊。琛贄聯翩禮絶常。路隔四千臨咫尺。江分一帶限邊疆。聲推獨立參門省。班近三槐聳鷺行。大慶普頒均有截。東人先得荷龍光。</text>
<title>龔使將發碧蹄阻雨韻</title>,<text>就館無勞更算程。藩京明日駐飛旌。綸章欲沛皇恩去。喜氣懽聲已滿城。</text>
<title>龔使和碧蹄史鹿野韻</title>,<text>匝月關河了往來。還尋去路好懷開。溪聲帶舊侵賓榻。山色多情傍酒杯。改敝不堪藩國思。縶駒難挽使車回。望塵已覺吾多忝。何意當筵酌彼罍。</text>
<title>題保寧客館</title>,<text>歌喉莫苦唱陽關。老守年來欠素蠻。楊僕營中逃酒席。河陽路上駐歸鞍。城頭直跨高低屋。脚底旁圍遠近山。一任長天寒日墮。使君豪飮未應闌。</text>
<title>黃鶴樓</title>,<text>空遺傑閣壓蒼茫。鶴背泠風汗漫鄕。遠郭乍分煙樹外。長洲橫帶夕蕪傍。誰留欲碎豪吟在。謾想重新粉壁香。才似謫仙猶服善。晴川芳草句專場。</text>
<title>姑蘇臺</title>,<text>斂怨爲臺築禍基。臥薪餘憤誤蛾眉。謀臣伏劍城眞毀。殘寇棲山志亦奇。操鍊水犀師益老。酣歌壑谷起常遲。終敎色墨身無所。商鑑長貽有國悲。</text>
<title>洞庭秋月</title>,<text>湖面平千里。中秋桂影舒。晶光分物象。灝氣叫龍魚。軒樂繁音弭。仙舟裂管餘。誰能跨鯨去。紫府問盈虛。</text>
<title>西山霽雪</title>,<text>西嶽幽燕鎭。崚嶒幾萬峯。六花埋百谷。積縞了三冬。光欲先晨白。祥應未臘鍾。侍臣工體物。徹賀九關重。</text>
<title>哭具子雲 渰</title>,<text>共署隷曹二紀前。君方韶齒我中年。驚看吏牘風生筆。聳覩朝衣杏葉韉。榮落任遭元未定。乘除爽理竟何偏。西湖煙月賓朋散。無復當筵挽醉顚。</text>
<title>追書安恂之典艦契軸</title>,<text>朝家漕路東西異。列站循江控水程。萬斛艅艎輸不匱。一年風汛伏無驚。帆檣束畔衙廳迥。杯杓開邊眺望平。好着鮫綃摹勝迹。晩途交質寸心明。</text>
<title>題捕魚圖四絶</title>,<text>花塢香風轉綠蘋。江鄕挑起打魚人。滿籃販得錢多少。見說全家未苦貧。蓑笠兒孫鎭共航。一生鮮食屬漁郞。誰能自在如張陸。征利從來到客商。楓岸維䘯帶晩登。水棚人散見張罾。少年慣射游魚雋。每夜船頭自照燈。荊吳勝事在江湖。艛艓隨方引舳艫。頓食黃魚何用許。滿船烏鬼養來雛。</text>
<title>題小景屛</title>,<text>蝴蝶蜻蛉趁野葩。更饒黃口啄田家。驅飛不用隋珠彈。付與烏圓搏齒牙。澁勒新抽解籜枝。淸陰當塢席堪移。貓來洗耳休相怪。好客臨門報主知。淸標元與月相宜。不道仙衣却染緇。憶得南鄕交臘候。暗香江路透疏籬。雪後園林半樹欹。晴天送月助氷肌。殘宵夢入羅浮觀。鳥喚參橫摠不知。江南傍水掩衡茅。練鵲多聲露竹梢。樂意正關禽自得。世間金石謾相敲。霜薄連山葉未零。兩三寒鵲刷疏翎。問渠報喜侵晨噪。何似慈烏半夜聽。</text>
<title>書花原正詩稿後</title>,<text>先朝聲樂泝從來。說到西湖摠俊才。于老餘音尋譜遠。湘靈高調撥絃回。未窮詣妙中年好。已屬投荒盡室災。遺墨忽看開卷面。一遭吟罷一遭哀。</text>
<title>追書伊川君魂殿契軸</title>,<text>祠殿同隨素仗移。恪脩香火不愆儀。聯璫密從恩偏渥。疏派天潢勢壯基。歲籥再更臨間月。躋彝纔擧及惟時。曾叨司寇頻陪祀。撫往傷心罄一時。</text>
<title>步擁翠堂韻 沈公叔平。以蘇退休韻索題。</title>,<text>亭館連雲壓一方。綠陰芳沼更新堂。雅歌征虜情無倦。日飮袁絲策最良。銀燭鎭收三夜跋。桃笙頓有九秋涼。東陽經始眉山記。屬和才慙襪線長。佩符豐沛撫遺民。政貴移風速若神。張子賀成歸善頌。鄭莊邀客徧名人。暉揚寶婺知難老。籌下桑田又幾春。文駟兩邦來往煒。南中佳詠遠傳新。</text>
<title>碁</title>,<text>琪樹蔥蘢院落幽。共將白黑鬪文楸。已知決勝須饒路。更覺防危要遠謀。敲子聲乾晴雹散。盈盤勢過曉星流。精思且置輸贏外。長日惟消一兩籌。</text>
<title>書</title>,<text>八法流形雨粟餘。世間傳鈔動專車。家鷄野鶩誰諧俗。虎臥龍跳獨擅譽。心苦豈求工體勢。手胝還覺習消除。何人不倦臨池興。最賞誠懸筆諫書。</text>
<title>太公釣魚</title>,<text>周命惟新商業顚。岐陽興運屬三傳。六州化被欣依日。一灼龜從慶得賢。亟置師尊崇號重。又將茅土錫封全。虛身造道今安有。煙月長抛釣渭邊。</text>
<title>爲寄佳筆。小詩奉謝西湖老先生。今尙右相</title>,<text>束得雲間月兔毛。興來揮灑屬吾曹。紫薇花下裁仙詔。不數江郞舊退毫。</text>
<title>寄謝金生繡梅</title>,<text>金生趣造出塵埃。購得人工幻小梅。貽我齋居挑興緖。西湖春信喚堪回。</text>
<title>送公叔赴成川</title>,<text>函丈微言演魯儒。又從松壤得分符。固知妙割無論小。誰道高才却近迂。巫岫行雲霑翠幔。柳堤殘雨送驪駒。及瓜收最徵黃日。始信扶搖有遠圖。</text>
<title>送嘉仲赴忠州</title>,<text>淹屈鴻臚未稱情。宏詞高選動公卿。名標紅紙螭頭唱。路直靑雲脚底平。擬掌絲綸中禁密。遽分符竹上游城。宋朝耆宿安州縣。不負平生所學行。試院春晴考校同。昏花隔霧眩靑紅。淘搥縱欲窮沙石。羅網還虞逸鵠鴻。夢裏朱衣潛點額。天門墨榜已收公。每思坐嘯皆君力。鸞枳令人嘆道東。失路爲農幾往來。中原漁者任爭隈。琴臺擊汰舟頻挽。丹月聞鷄枕屢推。下榻難逢東道迓。收魂長被北書回。君恩儻許靈泉浴。樽俎猶堪得暫陪。</text>
<title>送昌邦赴全州</title>,<text>罷屬史院草。得分豐邑章。政優言割小。詩苦謝生塘。舊學終思近。新恩會召忙。此行非退便。努力報君王。弱歲眞從後。中年忝在前。彀中知幸免。毀裏不求全。草色連湖外。鄕心到雁邊。月煩書數紙。應任老夫傳。</text>
<title>題甲辰赴燕契會圖</title>,<text>竝命朝天値小春。燕山淹泊歲華新。晨聯一字趨嚴鼓。晩下三條漲軟塵。素服承凶群臨日。肩輿和病過關辰。秪今謀久宜歸畫。張與諸君卽面眞。</text>
<title>奉和申參贊漢之見寄</title>,<text>百戰收功未伏魔。彩毫挑興字橫斜。金吾敲扑猶傳詠。應爲高才早患多。人生着意便爲魔。日對懸崖怒瀑斜。誇與湖翁殊未勝。一般塵土較誰多。</text>
<title>和申參贊漢之詠荷珠韻</title>,<text>有形未必眞。無形反有聲。雨假荷爲珠。竟虛實非盈。騷翁強解事。挾句要理明。冥觀齊物我。不如我無情。風荷和雨聽。解作斷腸聲。盤汞行難定。巖泉滴未盈。葉齊鴛觸亂。花鬧臉羞明。體物能臻妙。翻然起我情。</text>
<title>題尹領相短屛</title>,<text>維揚譜裏新收品。謝眺詩中舊說紅。揀得四枝誰備一。不妨最後有陳公。牡丹衛足傾陽如有思。隨方名種不嫌多。人情却是稀爲貴。莫向花王妬共科。葵花籠煙浥露何多態。鷄幘鮮明赤玉光。未要閑花相助發。已饒閑蝶弄秋芳。鷄冠花東籬逸艶宜霜後。中正深黃擁白紅。採摘長須汎鸚鵡。餌仙何必數康風。菊花</text>
<title>送吉元學士差祭棘城</title>,<text>懷惡何堪更抱痾。又兼飛雪奪暄和。國殤降苾聊乘傳。瘴海逢春莫泛槎。殺氣觸人噓霧重。冤魂留血染花多。弔亡才調知無讓。爲作雄文敵李華。回祿餘工起咄嗟。跨空虛檻納明霞。替屛蒼磴圍旁岸。當郭靑山擁萬家。已被天仙登眺慣。正須名士品題加。莫言物色分留少。還有風懷動筆花。憶隨旌節過山城。飄盡梨花亂晩晴。吏牒閑時鈴索靜。午風微處燕飛輕。當吾倚柱尋詩地。想子趨庭學禮情。舞彩歸來春未暮。佩壺相迓好班荊。</text>
<title>題甲辰赴燕契會圖</title>,<text>佳氣蔥蘢象魏高。日華浮動翠雲袍。曾叨鵷列貞初復。又見需恩饋四牢。虎豹守嚴猶慣面。衣冠肩比不分曹。怳疑天闕移方尺。最賞良工用意勞。幽燕一路繞邊頭。高壘臨河白草秋。獵火遠迷星彩動。胡笳迥帶角聲流。殘雲北鎭撩鄕思。亂樹漁陽豁客眸。憂繫杞天行李急。嚴程無處暫夷猶。寒到襄平未解嚴。弊裘衝雪凍黏髥。蕭蕭馬引歸心疾。鼎鼎春和閏候兼。邏騎報平同失睡。迓筵供具只拈鹽。百年在莒毋忘意。消得停雲日夕瞻。</text>
<title>送彥禮年兄賀千秋</title>,<text>食蘗心腸苦未除。淸關如水往來疏。鹿轓駕處多稱治。旌璽頒時屢貢譽。恩擢地官參國計。誠懸鶴禁奉邦書。觀周不愧延陵識。回日奇聞定起予。題名蓮榜聯行序。食淡芹宮共切磨。卅載升沈薪幾積。六旬遲暮鬢俱皤。遼河漲潦停車軸。薊樹飛霙撲帽羅。老大分張無別語。勉加餐飯愼經過。承華養德推名重。諫掖陳謨識履聲。環佩緩隨馳道月。星河欲放午門晴。周章却認非生面。眄睞方知是舊情。若問當時陪儐耗。爲言衰白殿諸卿。</text>
<title>病寓東郭李相第。有感。</title>,<text>伏枕嬰囂馬肆傍。出城借榻李家莊。朱門半倒生蒿遍。碧甃全欹失沼方。旅壁一燈明到曉。病帷三雨潤侵牀。笙歌慣接山公醉。撫迹重來淚滿裳。</text>
<title>將還城中。書壁。</title>,<text>臥病思幽曠。肩輿抵郭東。遣鋤庭草積。來拂榻塵蒙。水檻愁涼進。風簾任暑烘。二旬桑下戀。回首却成空。</text>
<title>奉調安分</title>,<text>天賦靈椿壽。從心轉悍堅。斧斤防伐性。方藥解迷仙。不患河魚厄。宜參白傅禪。幾時開閤放。携被伴孤眠。</text>
<title>六月二日。移寓鄭右相佸第。</title>,<text>六月二日夜初甲。頓涼天氣似高秋。松篁隱隱和城角。蛙鼓時時雜漏籌。身寄孤舟搖兀兀。耳疑轟澗聽颼颼。江湖塵土終安在。勞者空慙靜者流。籍甚吾宗相。剛腸懾比肩。尙餘東第在。容遣病夫遷。日避回廊外。涼分老柏巓。早來衾席爽。淸坐失沈緜。</text>
<title>普濟院。與友人納涼。</title>,<text>逃暑來東郭。穿蕪過敎場。已衝風颯沓。仍送雨凄涼。樓迥通遐矚。橋明透夕陽。年年脩此集。休惱鬢毛蒼。</text>
<title>奉調安分。督和昨詩。</title>,<text>快馭泠然返五旬。何如嬰暑甑中人。踏氷赤脚思空切。沈水秋菰語未眞。投報只須靑眼舊。交遊寧問白頭新。宿逋欠償還餘債。急遞詩筒莫自珍。</text>
<title>琴妓上林春來訪</title>,<text>牛蟻初除睡思濃。你來剛喜及高舂。橫琴下盡西樓月。臥聽淸風細入松。</text>
<title>奉調安分</title>,<text>兩月愁霖未見晴。麥流寧護讀殘經。那知此日談天處。失筯同時遇震驚。</text>
<title>栗樹</title>,<text>初來栗葉作檐陰。仰欠纖穿日斂侵。淹未浹旬金氣應。蟪蛄來噪伴淸吟。</text>
<title>題濟叟畫竹</title>,<text>解道墨君銷我愁。文蘇宗派到靑丘。不緣筆力天機至。爭辦淇園滿目秋。凍屑埋山壓幾枝。頭頭搶地盡離披。剛能任折難回志。歲晩唯輸老子知。孤棹長侵楚岸移。脩竿奕葉兩猗猗。畫圖省識曾看面。坐我三湘夜雨時。朽老旁承澁勒枝。更和香帶受風披。妙存象外心能會。毫末推求格已卑。</text>
<title>送宋子綏由左鴻臚赴滿浦</title>,<text>以紅抹額吾儒事。一障於君豈足乘。所貴折謀驚黠虜。不須憑諜躡長氷。黃楡雁度書封繫。靑海鯨橫劍氣騰。要識邊情爲奏地。聖心應擬及苽徵。</text>
<title>九月廿六日。受假營葬舅氏于長湍。過延曙驛亭。</title>,<text>空簷雀噪日西頹。別酒瞢騰睡暫開。策蹇眞成一措大。樵兒爭道不驚猜。</text>
<title>宿碧蹄館</title>,<text>五年𢬵告打前程。庭砌頹夷老屋傾。暫借東廂還少寐。回瞻北闕尙懸情。向時擁傳迎仙詔。此日挑包學意行。遠役何當粗償債。湖邊傖叟待歸耕。</text>
<title>到臨津挐舟泝流。用唐紫陽韻。</title>,<text>潦縮潭光淨。蘭橈向晩開。樹圍粧缺岸。山斷聳層臺。江氣生疏雨。濤聲殷遠雷。船官好看客。結纜待吾來。西南天缺渺長流。峽納潮頭駕小舟。翠壁竝江延矗矗。黃蘆夾岸響颼颼。百年宿債懷淸賞。九月高風誤勝遊。物色分留吾輩少。唐仙於此更來不。</text>
<title>長浦廢離宮</title>,<text>往日畋遊洛表同。至今行殿壓蛟宮。石家鹵簿巾皆紫。隋氏龍舟錦作篷。松老尙含伶管奏。楓酣疑駐妓裙紅。長源壺串相隣近。今古荒亡一望中。</text>
<title>九月晦日。還到高浪浦開船。至長浦觀離宮故址。是行往回。皆遭逆風云。</title>,<text>襄事新阡信宿回。又乘高浪 浦名 片帆開。雲屛迤障橫岡日。煙樹旁圍偃石臺。風色不能隨境好。世途寧免入宮猜。躋攀危磴尋遺址。正覆前車使後哀。</text>
<title>遙望江面。石稜橫亘。熟視乃群雁也。</title>,<text>浪花浮動日光芒。帆被風驅下瀨忙。雁陣布江如項羽。亂嗔船逼起行行。</text>
<title>向夕泊臨津。有懷龔雲岡。</title>,<text>引纜緣沙步。縈篙艤石窠。半生來往熟。臨老感傷多。正帶高舂景。仍懷勝侶過。秪今盈卷什。平處倒陰何。</text>
<title>重過惠陰嶺。有懷李安分。</title>,<text>杳杳人行蟻。登登路轉山。溜鳴谿石滑。霜重壁蘿斑。只益神傷役。都無句破慳。邇來才頓盡。蕪語待君刪。</text>
<title>哭鄭上舍希儉</title>,<text>早識虛庵季。攻書養性情。明珠生老蚌。淸望有新聲。壽比靈椿靳。家當萬戶贏。升堂無復繼。淚灑棘人行。</text>
<title>題納灝堂</title>,<text>巖居元自出埃氛。增飾猶看事斧斤。眺望憑虛通廣漠。軒窓帶濕入晨雲。衝波宿鷁開頭捷。得雋寒沙絶叫聞。秪與華堂留扁去。異時經始竢雄文。天半笙歌起。留連豁客愁。俯臨山側展。遐矚水分流。懷賞乘桃漲。來遊近麥秋。晩涼江樹暝。煙雨送歸舟。</text>
<title>題眞休堂</title>,<text>主人元不仕。強號是眞休。面勢臨郊迥。風煙與目謀。帆來投極浦。沙遠抱長流。明日東華土。翻成夢裏遊。</text>
<title>明春。又訪眞休。</title>,<text>前度秋風落。重來麗日遲。縱橫陂麥膩。飄泊岸花飛。強似尋巢燕。翻慙曳尾龜。明朝城市縛。還借片帆歸。</text>
<title>題槐院長房契軸</title>,<text>蟾宮攀桂釋麻衣。槐院分曹切禁闈。勿諱泥塗逢吏侮。須知霄漢展鵬飛。嚴城漏下當宵直。高閣陰移放夕歸。可但深情期歲暮。胥箴還勉佩弦韋。</text>
<title>題秋官郞署契軸</title>,<text>秋臺郞選盡時髦。望實俱隆聳九皐。筆下判裁空雀鼠。袖中朱墨懾姦豪。晩衙出郭𢬵高會。遲日逢晴媚小桃。莫謂官曹供玩愒。聖心虛佇簡賢勞。</text>
<title>題太僕契軸</title>,<text>平原展眺極遙山。豐草晴沙繚曲灣。房駟分精龍種產。驪黃群逐錦文斑。須知數對三千富。不較鳴空十二閑。盛世僕臣皆正士。肯辭箴闕咈威顏。</text>
<title>送武伯出按嶺南</title>,<text>維南閫臬于今鉅。按使從來第一流。簡命九重思布化。書香三世得分憂。發倉政急須均哺。款徼情浮要伐謀。解綬屛威何足問。德風期使遍遐陬。時正飢荒。倭使請和故云。罷奏鸞臺席尙溫。離魂便逐出靑門。火維星動南天盡。魏闕心懸北極尊。弦誦但敎行處盛。簿書寧遣賞時喧。詩篇餘事江山助。回日應須細討論。</text>
<title>答安分惠杮韻</title>,<text>百果方珍摠作奴。隣兒窺實下成衢。瑛盤乍混牛心炙。赤水初探罔象珠。七絶定名康樂賦。千頭收息橘林圖。苞苴未解鑽權勢。肯與衰翁本分愚。蟻床披絮謝靑奴。門外紛綸轂擊衢。法喜吾無齋罷累。昭華君得掌中珠。殘軀未要三年艾。末路終輸九老圖。但使寬爲安分地。松苗元不繫賢愚。</text>
<title>送權君瑩赴金海</title>,<text>祠祿叨來動十年。南湖煙水阻歸船。玄眞宿債漁蓑在。首露遺墟地勢偏。末路送人懷幾惡。高才理劇手應便。回風暮雨靑門外。憑寄鄕心逐杏韉。海月多情照綺筵。旵仙遺思入高弦。淸宵屢跋霞城燭。劇飮頻傾藥玉船。應接固知恢敏政。風流元不稱華顚。他時請告煩投轄。爲賀繁雄似昔年。</text>
<title>題蔡挺之山齋</title>,<text>強扶衰憊上華軒。俯瞰闉闍日欲昏。柳岸微風來少女。毬場細草怨王孫。老逢勝節難爲樂。病寄閑曹愧竊恩。及取殘花謀一醉。城南何處有名園。</text>
<title>壬寅二月旬有四日。在隷曹。逢大雪有作。錄似安分先生。</title>,<text>春半逢深雪。偏知節候愆。落南恒早暖。和絮正漫天。滅盡尋僧逕。迷回訪隱船。秪今停判牘。羔袖聳雙肩。</text>
<title>送道原出按湖西</title>,<text>官聯玉署粃糠前。二紀榮枯果孰偏。賦鵩長沙君未悔。歸耕窮海我猶便。夢中聚首頻燒蠟。湖外觀風遽着鞭。報政定知增峻秩。尺書先爲賀鶯遷。</text>
<title>送重吉赴靜州</title>,<text>盛朝要養詩書將。輟從金華佩左符。瀚海風雲隨棨戟。瀋遼疆界接方隅。西邊警備元家事。北顧寬憂更廟謨。萬里功成來報效。始知書蠹我非夫。</text>
<title>題申氏山水圖</title>,<text>亂嶂開仙洞。殘臺倚石丘。逕微通白社。潮急困黃頭。小隱眞餘債。浮名未放休。眼明平遠趣。依約鼎湖秋。振鷺跳巖瀑。華鯨殷石門。昔年楓岳去。朋息正陽昏。揮麈談彌勝。挑灰火尙溫。秪今深省發。疑聽雨翻盆。</text>
<title>送季珍使君赴商州</title>,<text>卜得菟裘擬退休。暮雲南望結鄕愁。便分竹使行關路。正趁蘋花滿洛洲。凋郡向來須老手。徵書何日借增留。漢朝治最多卿相。好致煙霄鬢未秋。已迫桑楡未辦休。眉頭日日鎖閑愁。倦飛憐我方尋樹。小築多君正倚洲。澡浴但當三月暮。御風安用五旬留。聖門氣象嗟寥絶。遺興于今嗣幾秋。</text>
<title>送景明寅長出按黃海</title>,<text>隷曹書簿稱無訟。西海諮詢慶得賢。羸瘵本須醫國手。江山應要命騷篇。棠花滿路迎雕節。甘雨隨車潤甫田。時適大旱徵札及苽旌報政。共瞻卿月傍霄懸。</text>
<title>送守初寅長充奏聞朝京</title>,<text>祥琴纔罷屬殊遷。便策輶車傃薊燕。能賦固知優潤色。飮氷寧復破憂煎。九關展對傾朝聽。一札兪音聳海堧。排解向來須穎脫。共將長計卜行邊。</text>
<title>題兵曹契會圖</title>,<text>裁罷軍書散晩衙。鳴珂路熟傍江斜。望中煙景通橫浦。席次晴光絢爛霞。語笑憑虛霏玉屑。篇章入手發天葩。盛名直與西湖永。一餉爲歡未足誇。</text>
<title>送應明寅長出按關東</title>,<text>諫掖靑蒲纔罷奏。關東雕節便分憂。山田苦雨無禾麥。磬室啼飢困斂求。荒政秪須紆簡在。璽書寧許久淹留。老夫投分忘年事。珍重緘情置速郵。三日浦中移畫舫。四仙亭上燦紗籠。留連不遣殘更罷。諧笑都忘百醆空。淸磬微茫僧定出。疏星牢落曙光通。向來物色分留地。付與輶軒得討窮。</text>
<title>送敬夫地主出宰昇平</title>,<text>高才妙割優爲政。纔釋中兵又佩符。捧檄海邦便省養。承顏紗幔足懽愉。碑傳八馬流芳遠。樓倚層霄掃地無。邑子倍深鸞枳歎。何時濁水照氷壺。向來造膝憂時語。鋤逕頻迎五馬過。甫里生涯消杞菊。武城風采足絃歌。驚心遠別雙埋劍。過眼流年一擲梭。鈴閣務閑裁好句。月煩三四問維摩。莫道銅章爲左宦。從來治最屬殊遷。淸關不許囂塵及。靈府都無俗慮牽。林橘噀香成霧暗。秋花媚日奪春鮮。江南佳麗言難盡。爲作圖經與我傳。</text>
<title>史院有懷。錄奉安分。</title>,<text>鎖斷重門靜不譁。眼迷朱墨日西斜。名參摠史三長乏。望屬諸公萬選加。苦雨暗萎連苑葉。秋陰猶護一欄花。自知備列終無補。只弊精神似算沙。</text>
<title>奉和義牧金醇之惠韻</title>,<text>思君一日九腸回。安得冥心若死灰。關塞迢迢書附雁。園林漠漠雨黃梅。臨邊已喜官垂滿。堆案多慙手未裁。笑殺貧家無欲凊。遠勞廚子整治來。三年光景了西邊。眼着昏花鬢颯然。晩眺橫分城下水。夜收顚倒筆端篇。虎頭燕頷便飛食。經卷茶鐺愛坐禪。准擬相逢歲云暮。細傾家釀一燈前。阿郞從學有新功。應念薇田爲擊蒙。正要詩書能惜日。莫將詞藻強雕蟲。高秋畫角關山暮。小榻蘭釭刻漏窮。讀了五車方茂業。不須弓劍繼家風。</text>
<title>送金浩源充冬至副使朝燕</title>,<text>治最收功睿奬新。便銜包匭賀中宸。卯南候日乘餘景。薊北生陽過小春。象胥趁臚賓遠价。鷺行瞻表聳長身。早歸完命猶殘臘。已占旋旌未十旬。西行知過幾名州。除却箕城着勝遊。樓堞傾夷非舊日。田廬蕩析不宜秋。登高莫倚偏能賦。當食何人肯釋憂。傳道主公勤補弊。要思河內借恂留。</text>
<title>同沈三宰孟容，金判書叔藝，沈參議士容。觀儀賓光川第池谷畫。</title>,<text>懷賞安生粉壁圖。追隨寅老戒車徒。淋漓元氣歸毫墨。指點眞形在有無。砌草離離霜不殺。檐陰肅肅鳥相呼。正須誇與未來客。領略都忘日已晡。</text>
<title>書張序班四維詩卷</title>,<text>留侯家世多聞士。今見諸孫困小官。吏隱不妨初爲祿。喬遷終未讓彈冠。兩遭修賀艱炊玉。半面輸心愧襲蘭。顧我枵然何所有。枉求蕪語豈堪看。海東燕北還雲樹。千里尋盟保未寒。引禮班行收最課。置書鴻雁報平安。繫腰墨綬寧嫌晩。捧日丹心秪自寬。能爲遠臣添卷裏。遇之朝暮不應難。</text>
<title>哭具彥善上舍</title>,<text>執友凋零半不存。餘生孤悶與誰論。佳辰又値重逢九。勝集那堪獨命樽。泉下聲容埋拱壁。湖邊松桂鎖空園。他年聞笛經過地。投轄猶思井水渾。雜行魚鳥避塵喧。釣石依然舊坐痕。往勇生前堪遠辱。遺安身後有深言。兒孫不匱書香遠。里社猶懷杖屨尊。回首江天煙霧裏。少微星彩忽沈昏。</text>
<title>鈍庵寄送杭州西湖圖，雪擁藍關圖，商山四皓圖，玉堂春曉梅花圖索詠。雜記一律博笑。</title>,<text>藉甚名高禁臠親。攻詩好畫見天眞。懸壺境界藏煙景。積縞關山送逐臣。芝長逋翁堪傲世。影疏徵士句爭春。披圖日代淸揚覿。絶勝書中對古人。</text>
<title>哭鄭卓卿都正</title>,<text>芹泮差肩得友賢。名途還愧粃糠前。會傾洛社推年長。業襲書香慶世傳。養以一方踰五鼎。宦窮三命少雙全。竟孤弔送緣齋禁。只把無從徹九泉。</text>
<title>哭李伯益</title>,<text>縫掖聲名已動人。摘髭科第欻通津。一鳴翰苑諧簪筆。萬選金華備講臣。何意時屯遭玷累。遂成身蹇飽艱辛。抱關佩綬猶顚躓。樂道平生不諱貧。經笥詞鋒兩擅場。更多師範振虞庠。士經指授方成器。學到鉤尋可補亡。無復幹兒聯宦業。只留殘稿富篇章。老夫堊鼻誰當斲。散質雖存謾自傷。充儐西門共飮氷。妄推趫捷可先登。敢言孤壘當勍敵。只保輕兵聘異能。幸自奇功收白挺。寧知巧舌困靑蠅。憶曾削迹歸耕日。幽繫聞君亦撫膺。七旬持服衆知難。天假堅頑免素冠。方擬卜隣情繾綣。寧知自牖淚汍瀾。童烏最行求幽誌。通德開奩弔隻鸞。却被長齋違含斂。更孤埋璧爲縻官。韓孟情深忘序齒。元劉契篤爲論文。衆交馳處憐常殿。世共喧時獨不聞。春郭趁芳謀酒事。夜窓揮麈換鑪薰。他年美景空懷賞。滿目新知只憶君。</text>
<title>哭洪參議母氏挽</title>,<text>柏舟矢節餘三紀。紗幔傳經屬兩郞。拔地桂枝靈氣旺。自天恩錫誥花光。未窮五鼎翻違養。纔撫稀年遽熟粱。回首故山雙劍合。慈烏啼盡墓林荒。</text>
<title>哭張子剛母氏挽</title>,<text>雕軒聯駕郡章華。蘭玉書香有世家。義篤三遷成敎大。榮踰五鼎撫年遐。重淵劍合懽何極。獨樹風顚恨未涯。無復升堂看戲綵。皐魚重爲棘人嗟。</text>
<title>哭朴昌邦</title>,<text>同升秀士中興初。作賦名高首選書。先粃却逢揚簸後。源泉還發滿盈餘。共澆講舌宮壺灎。聯步花塼午漏徐。孤雊肯嫌言觸諱。長齋常愛室生虛。拔根葵足吾傷手。環極星躔子屬除。氷蘖矢心孚衆望。漁樵安命任交疏。還朝夢寐頻更燭。遠別關河屢佩魚。臥治不妨收閉閤。引年寧使待懸車。正思舊學來裨補。遂有新恩動里閭。椿壽遽窮仁未必。鶴書空返士交歔。獨無絮酒供埋璧。千里緘哀意未攄。</text>
<title>送冥鴻曺億之寅老請告還鄕</title>,<text>矍鑠平生馬伏波。壺頭鳶墮更橫戈。三邊節鎭都經制。臥泣霜毛玩擲梭。徵書敦迫起鄕山。重入脩門盡好顏。籌策正須資老練。未容歸夢協連環。尙多精力夢熊羆。文葆翻收釋氏兒。誰道楊荑枯未久。欲張奇事播聲詩。孔李通家舊未渝。只慙雄略笑迂儒。相逢說到安邊計。不覺狂歌缺唾壺。殘臘寒威未解嚴。弊貂衝雪動帷幨。官曹未放靑門餞。忍凍題詩筆退尖。雲樹迢迢嶺嶠重。到家剛及臘醅濃。泗濱善謔來賓榻。鎭日揮犀了下舂。魚鳥湖邊久亂行。秪今光寵綰金章。定知蕙帳無人管。付與啼猨枉斷腸。川塗雖隔月同明。春雁來時好寄聲。但得壽星長射彩。仙槎應有問君平。</text>
<title>送許彥寬宰三嘉</title>,<text>殘年心緖欲成灰。除却君來口未開。懷綬近鄕眞快活。逐名抛隱轉摧頹。鹿轓行部仍巡稼。官閣尋詩已動梅。湖嶺壤連存舊政。雷封從此奠春臺。一牛鳴地我菟裘。遍稆荒田歲少收。山客久嗔空蕙帳。野翁應怪負漁舟。循除水激聲搖枕。繞郭峯多爽入樓。儻借恩光諧晝錦。擊鮮先爲就君留。</text>
<title>題樂山堂</title>,<text>懷賞華堂綠映中。我來剛及歲將窮。固知地勝因人勝。可使樽空倂客空。綘蠟纔燒街鼓動。朱簾高捲夕烽紅。謬當虛左慙非分。懽極唯思瓦雪融。</text>
<title>彥規，南仲。登駱峯踏靑見招。</title>,<text>共上東岡踏綠蒿。望中城闕勢爭高。年光過眼催春事。物色撩人動彩毫。遼海雄觀來鰈域。漢川淸賞落漁舠。江湖性癖天同赭。有興頻來破鬱陶。</text>
<title>訪南仲路梁別墅</title>,<text>懷賞久嬰堆案簿。登高偶値佩萸辰。斧斤初斷收觀改。樽俎交陳發興新。洲渚縱橫潮正退。樹林搖落雁群賓。明年小築分湖曲。舴艋相過不厭頻。</text>
<title>題許司寇小屛。四絶。</title>,<text>沙岸多逢寺。浮圖更十重。南朝曾物色。看畫思偏濃。雁引滄洲暝。橋分野岸秋。江湖眞滿地。何處是菟裘。列肆譙門外。春風酒幔高。少年追俠騎。花下困香醪。峯合疑無路。崖開忽有城。山中餘瘦地。歸去及春耕。</text>
<title>題畫竹</title>,<text>澁勒橫鞭走翠巖。蘚花斜逬玳簪攙。憶隨傖父燒羹餉。歸去江南思莫緘。勁節傳神自脫凡。令人醫俗謝朝衫。細看意態來湘岸。似聽寒聲入楚帆。永寧坊裏擘包函。寒具油痕認舊緘。寶惜如今京兆手。桂求蕪語異酸鹹。</text>
<title>答朴仲初見寄韻 時宰寧越</title>,<text>詩到吾曹守一規。宣城才調動新奇。信書未害成乖剌。恬進何曾怨棄遺。鈴掣擁紬尋睡後。日亭鳴鼓放衙時。也知降任須增益。洗眼天朝看羽儀。交無早晩貴心知。投老從君未覺遲。韻勝紫蘭巖下秀。調高白雪郢中兒。百年遠業誰從付。一跌卑官豈所期。顧我何人當哲匠。推敲定處或堪師。少年曾訪使君家。十日垂緍錦水涯。竹使分憂歸老手。詩筒披什絢明霞。秋晴鼓角吟霜迥。春暖池塘夢草多。想見公餘頻拄笏。碧雲愁望至昏鴉。</text>
<title>寄南宮弼之</title>,<text>堪輿星曆摠探幽。博識如君綜九流。寸廩棲遲堪吏隱。一家經紀在牙籌。蟾光幾浴堂前月。樹影常含簟上秋。頗怪經旬闕相訪。曳裾何處事低頭。</text>
<title>謝貸瓦</title>,<text>小築西湖計未圓。燕山行役誤前年。自知鳩拙營巢晩。却要蝸黏上壁便。茅把不堪支積雨。陶埏那得蔭脩椽。老來秪合爲衣坐。敢望朱輪辱賀筵。</text>
<title>書金吾郞契軸</title>,<text>若個江湖趣。誰人管得殫。官閑元少縛。俸乏亦謀歡。晩計堪投分。深盟許歃盤。遷騰他日思。看畫想衣冠。</text>
<title>送仲初按西海</title>,<text>燕山賀罷流虹節。西海分將問俗憂。役不時踰寧憚遠。身非我有敢謀休。雪殘關路衝徂景。草怨王孫惹別愁。了却澄淸還赴召。春風莫上見京樓。向來常簸在前粃。此去免遭爲後羞。東閣舊牽何遜興。西州今屬庾公樓。兩邦雁足勤相繫。千里詩筒可互投。賸賦惱公成一集。他年應任老夫收。</text>
<title>送叔春赴西閫</title>,<text>謀帥儒臣聖慮深。游魂已遁雪山陰。輕裘緩帶收長算。說禮敦詩慰遠心。鄕夢鎭和哀柝斷。角聲偏雜曉笳吟。歌殘伐木懷人苦。珍重裁書寄好音。燕頷封侯骨法尤。果投逢掖着兜鍪。邊虞到此知方棘。民力何時始可休。勉訖外庸還赴召。便承前席屬陳猷。却慙書蠹終無補。碌碌長懷謝事謀。</text>
<title>奉題尙左相雪景圖</title>,<text>先朝畫事論奇品。衆史難居可度前。象外肖眞知思苦。筆間摛妙覺神全。風流未絶天機到。揮灑還饒寶墨傳。莫道官曹妨寓賞。退公長對好山川。窮陰正屬司玄令。大地翻成積縞圍。翳谷高林看却辨。尋村細徑認疑非。狂調飛走期來少。病擁衾裯訪到稀。物色故山移尺素。望中先索舊柴扉。</text>
<title>酬林石川見寄韻</title>,<text>少時聲譽掩終嚴。摛藻曾題昔昔鹽。鳴玉暫饒機事息。扶犁先趁土膏黏。十年久負烹河鯉。駟馬今逢問里閻。枉沐報章裁不得。筆花應笑退江淹。萬事從前秪任天。推敲未倦改詩聯。持螯舊興生春酒。捫蝨淸談撤客氈。時序驚心侵冷節。宮恩傳燭散靑煙。吾儕雅集皆蒼艾。莫向殷兄詑少年。</text>
<title>普濟院點軍</title>,<text>好雨連宵潤野田。川原高下綠芊緜。身拘舊宦仍多病。孤負春光又一年。</text>
<title>病中悼亡</title>,<text>休日兼旬鎭掩門。一窓明暗了朝昏。鴒原有慼人何逝。荊樹無花我獨存。斫案壯心還自笑。廢書枯恨與誰論。憂時却任謀猷盛。老退唯思返灌園。</text>
<title>守歲。示子姪。</title>,<text>六旬踰半又加籌。無柰勞生苦未休。赴壑蛇奔潛撫景。殷樓鐘動迥添愁。起須桃竹饒筋力。臥想鵷行拜冕旒。強逐兒曹同守歲。明朝衰白鏡中羞。</text>
<title>步韻答尹上舍卓然</title>,<text>千首知君萬戶輕。偶逢華館賞春晴。秪今韻士多摛藻。幾博人前意氣傾。</text>
<title>書薇垣契軸</title>,<text>高會多尋水石歸。時淸諫疏解言稀。馬逢路上常乘白。吏立階前盡着緋。一詠未應陶興緖。深憂還要燭幾微。欲流聲實須徵載。涑水文章足是非。</text>
<title>哭金同知仁卿</title>,<text>童丱追隨稷下群。自多齒紀偶同君。却慙竊吹登瀛選。猶較爭名射策文。附驥晩塗分省署。尙年高會樂朝曛。豈知遐算慳稀袠。旅櫬歸舟哭斷雲。</text>
<title>哭申靈城</title>,<text>弱齡朋好幾人存。又復承凶哭寢門。耆舊秪今無質訂。文章從古少淵源。儀朝偉器須山立。餘事雄詞若水翻。未正台衡淹散秩。還騎箕尾返眞元。翰垣嗣職慙才退。學海窺深望道尊。那更追陪尋水石。駱峯牢落鎖空園。</text>
<title>書繕修契軸</title>,<text>翼翼神都定鼎年。朝宮經始與民先。卑師夏禹容增損。侈略蕭何壯後前。卜祚鎬豐光御極。尊瞻象魏拱中天。一宵告警災無古。累寢成灰咎孰緣。粤俗鎭禳拘舊染。楚丘營築念先傳。纔逢罪己當興役。已覺歡趨恥息肩。承事各思供夙夜。程工何待飭違愆。貫惟仍舊曾裁定。制或踰前動戒鐫。僚寀在公霑賜酒。輿徒按月受緍錢。共知勿亟猶殫勩。敢掠虛名自獨賢。蓂葉七看衙裏換。簷牙交啄霧中騫。已饒輪奐形歌頌。更演絲綸鎭布宣。百祿寔膺神與便。兩宮重靚勢彌堅。寅情胥勉期無替。盛事宜書遠可編。修令置觴溪汎羽。任眞夷坐草爲氈。且輸永好歸圖畫。其柰官曹屬屢遷。</text>
<title>哭李知樞棐仲 公壽八十九</title>,<text>當時勇退返鄕園。病阻河橋悵別魂。疏傅出都車百兩。陶公入室酒盈尊。鍊眞鶴骨餐芝秀。侵耄龜年嚥日暾。欲奉緖言論久視。南天忽報壽星昏。森森蘭玉擁朱門。鼎足聯倫駕鹿轓。萬石尊年推孝謹。三休高蹈脫塵喧。從違世事心逾厲。虛佇徵書語益溫。絮酒無由參執紼。寄聲烏鳥助丘原。</text>
<title>送人按關東</title>,<text>含香暫輟端明講。出節纔從少府行。溟海逶遲開熟路。關山迢遞送遐征。雲飛已罷梁公望。鮮擊何煩陸子烹。料理君親無二致。瓊樓高處亦寒生。交州蕪絶少人煙。民賦蕭條倚阪田。國計不虞傷旱澇。使家何以拯顚連。仙山在望神徒往。佳句當尋興未圓。不待及苽方報政。屬聞宣室正詳延。</text>
<title>解兵曹。戲書。</title>,<text>中兵伴食度炎涼。釋重今朝獨負陽。奪我鳳池君莫嘆。無官却勝有官忙。</text>
<title>題畫</title>,<text>風振林巒與雨俱。上方眞觀揷空無。高人正據枯梧坐。思在郊原水墨圖。晩起林廬積縞間。江梅消息報柴關。不知何許吟多思。輸與騎驢忍凍還。</text>
<title>三月下旬。松岡邀余及退之，伯高，吉元。登眺後麓。</title>,<text>嘉招不分到衰翁。表裏城闉眺望通。騶御直凌重嶺上。笙歌還放百花中。名遺峴首傳應遠。詩倒臨川語更工。酬了一春猶有債。莫敎紅綠旋成空。</text>
<title>送黃使君仲擧赴丹陽</title>,<text>十日春天九日陰。逢君遷次話驚心。驪駒明發靑門外。攀送何人悵別深。于今勞集在聞雷。歷選周行得異才。未信郡符須國士。百函塡委待君裁。曾奉晨昏四紀餘。經行巨扁聳樓居。巖巒顧盻增神彩。起廢奇功竢筆書。問訊高人退急流。才聞世事便回頭。詳延側席思嘉論。只恐機心舞海鷗。老竊虛名廁翰垣。何郞亂媼猥居尊。長思釋重輸能手。進退終慙類觸藩。</text>
<title>書軍籍郞廳契軸</title>,<text>籍兵寢擧垂三紀。壓以台衡始解棼。寮寀選材兼望實。文移屬校罄朝曛。姦逋眩亂心能了。朱墨紛綸眼自分。要識恪勤成簿在。更須圖迹賁來雲。</text>
<title>李安岳挽 有慶</title>,<text>王謝門闌蘭玉富。君生擩染自加人。夙遭家難安林下。晩佩魚符宰海濱。政簡科條翻奏最。疾嬰沈痼未還身。定知民洩遮留思。遺愛刊碑姓字新。</text>
<title>書銀臺契軸</title>,<text>龍喉高選衆知難。牋奏分曹視六官。鷄樹春深同賜履。鳳池波暖共彈冠。掣殘鈴索眠猶警。草罷綸書筆未乾。醉盡黃封留勝迹。晩塗交質寸心丹。</text>
<title>書戰船契軸</title>,<text>列障南邊控百蠻。防虞制勝比尤艱。船機不數楊幺捷。江勢何如震澤寬。黃帽叫時傳峻令。靑旗擲處失前山。已知鼠寇無全目。更戒賓僚縱賞還。</text>
<title>書經筵官賜宴圖</title>,<text>花塼緩步邇淸光。恩惹需雲答節良。摠是時須廊廟器。況兼宸簡姓名香。窮懽繼燭明星爛。躍馬侵巡綺陌長。却被耆英叨預席。秪今圖上負聯芳。</text>
<title>送人摠戎南道</title>,<text>小范胸藏十萬兵。一方奠枕得長城。承家專閫于今少。抹額尊朝自昔傾。雪到戟枝欺酒力。笛從譙上送邊聲。外庸未訖徵書急。峻擢先收朔北名。</text>
<title>書癸丑年契軸</title>,<text>昂藏共作地行仙。算老重經癸丑年。官有卑高尊齒長。飮無多少任天全。膻葷未必勝鮭菜。嘯詠猶堪替管絃。眞率家風柯不遠。聚蚊何許肆瓊筵。</text>
<title>初度劇飮。翌朝。奉和退之宗伯。</title>,<text>街鼓鼕鼕報漏殘。驊騮騰躍戒歸鞍。酒因有力留人久。座爲添春奪序寒。老去功名三舍退。病來腰帶一分寬。不應逃席如黃令。正坐吾衰不盡歡。久竊氷銜未盡淸。筵淹勝侶最知榮。省曹任大歸時論。潤色官專媿物情。憂喜算來均夢事。市朝看了摠閑爭。尊前說到江湖樂。欲數還須僕屢更。</text>
<title>書諫院契軸</title>,<text>官曹元不惹塵機。解道時淸諫疏稀。鎭伏靑蒲殫鯁論。長乘白馬犯顏威。鳥鳴春磵時光晩。花積靈壇谷徑微。縱賞無多繩檢在。明朝街裏引朱衣。</text>
<title>書平安諸官迎詔圖</title>,<text>西門一路拱皇都。冊震邦家帝渥殊。候迓封疆冠履盛。張 去聲 供筵宴物儀俱。花摧綘蠟交闌夜。弩負黃塵共載途。摹跡鮫綃期永好。何如朝闕學喬鳧。</text>
<title>哭任三宰士經</title>,<text>共隨衿佩徹晡晨。問學當時服日新。糠粃在前宜受簸。芝蘭入室轉須親。鵬程倏展飛騰勢。鸞掖飜爲勸講臣。觸諱不嫌頻去國。明農何害暫收身。賜環舊秩恩何渥。縱靶享衢進未迍。槐棘贊謨長慮在。廈氈驚聽讜言陳。班隣冢宰雖難轉。望擬台階亦可珍。得失任遭能若命。死生常理等歸眞。纔𢬵自牖方興嘆。遽屬拖紳秪隔旬。日月云亡朋舊幾。公哀私悼兩沾巾。</text>
<title>惜春。作蝶戀花一闋。錄奉松岡。</title>,<text>春序忙忙如過鳥。萬點紅飄攪亂人多少。只遣狂風驚樹杪。園林暗換淸陰遶。勝賞由來天所惱。我輩登臨安得隨時了。獨掩簾帷情悄悄。彩毫夢斷啼鶯曉。</text>
<title>松岡見和。復疊前韻。</title>,<text>無柰盡情花裏鳥。啼送閑愁意緖春偏少。把玩流光還屬杪。香輪放輾靑蕪遶。試着羅衣翻懊惱。賸得東陽幾許腰圍了。默算浮生都悄悄。曲欄倚遍淸鐘曉。</text>
<title>效點綘脣。錄奉松岡。</title>,<text>深院蕭蕭紅稀綠暗俱無柰。晩來羸臥。高柳鶯相和。想見山居無事詩爲課。堪傳播。願書崖左。勿使游塵涴。</text>
<title>牡丹盛開。戲效玉樓春。呈松岡。</title>,<text>風日淸和酣晩霽。深院裏異花開砌。嬌癡國色媚丹霞。襞積仙裙籠翠袂。賦擬元輿稱絶世。詞進淸平還鬪嬖。誰能錦繡蘊心腸。摛藻與渠爭組麗。</text>
<title>效水調歌頭。呈松岡。</title>,<text>春事已無迹。撫景但成嗟。豈堪風雨時節。憂月更無花。欲逐千場𢬵醉。其柰心衰面改不復逞豪誇。日日㵸新茗。無酒任多茶。謝池草江夢筆。思難加。與君試討畦逕。爭得縱天葩。非久收身歸去。孰有泥行牽挽晩計在漁家。肯羨玄眞子。孤艇弄煙沙。</text>
<title>夜酌。示養叔。</title>,<text>聲澁歌喉罷綠琴。秪宜淸坐伴君吟。昔年觴令堪徵舊。不怕金吾警夜深。成虧於世等昭琴。得便應須把酒吟。何許聚蚊羅飣餖。爭如鮭菜味尤深。目送飛鴻膝撫琴。長懷中散播遺吟。與君相遇諧音處。山自高高水自深。萬卷堆書一匣琴。白頭棲息費孤吟。孰持鑰匙開關鍵。相對忘言趣造深。屋煤蛛網遍橫琴。蕙帳歌空怨鶴吟。祠祿絆身歸意折。湖田何日伴耕深。擬將圓月照雙琴。風雨無端檜頂吟。不待藏山留客坐。井中投轄不須深。君才雋甚可挑琴。歸鳳求凰便學吟。只欠修眉橫瑣碧。酒壚知在巷中深。淋浪簷溜和鳴琴。縞帶兼金互放吟。此樂令人足忘老。與君投分覺偏深。別鶴離鸞共寫琴。思量聚散足悲吟。一生書蠹終何補。羨子韜鈐用意深。不停揮翰不停琴。十首詩成百遍吟。莫道老夫才思躓。嚴詩編杜興還深。</text>
<title>元日書事。寄石川。時求補外</title>,<text>曉鐘纔定便春生。晴日凄風拂帽輕。雙闕耽耽增氣象。通衢隱隱散公卿。撫身又喜逢新歲。閔老多慙篤舊情。爲問會稽能入手。蕙蘭騷思動江城。</text>
<title>東莊晩眺</title>,<text>日出遙山散水簾。眞成百里見毫纖。江鄕廣大塵間窄。莫待熊魚得兩兼。東華咫尺隔雲林。小築初成境轉深。已辦餘生棲息地。明年耕釣不孤心。</text>
<title>同松岡避暑鄭濯之水軒。索題甚苛。塞以一絶。</title>,<text>松雜溪聲方度曲。酒兼氷盌更澆喉。城中無地逃蒸溽。珍重山翁借石樓。</text>
<title>東皐言志</title>,<text>夙駕都門外。天星尙未疏。馬諳樵客路。林黑野人居。年至宜休事。官閑略簡書。東皐耕瘦壤。捨此復焉如。晴楚窮遐眺。平沙繞近墟。歌謳農牧競。揭厲往來徐。漸識江湖樂。都忘宦業疏。餘生渾得懶。何處曳長裾。</text>
<title>題世年契軸</title>,<text>同榜情深敦夙昔。寧知趾美復諸郞。九衢一字趨朝早。出郭消愁着勝忙。松影落茵交履舃。煙波滿眼送帆檣。浮生聚散那堪玩。留與襟期照不忘。</text>
<title>人日有感</title>,<text>新正涉七氣融怡。庭院沈沈散雨絲。池面流澌餘幾片。瓦溝殘雪已多時。雕金絢勝宮恩遠。衰鬢如蓬宦業遲。不管鶯花愆候見。明朝宜穀賦晴詩。</text>
<title>哭趙三宰季任</title>,<text>稔聞才學聳儒林。糠粃居前愧實深。科甲收名推極選。講筵歸論進良箴。貫穿百氏臻該洽。愛惜三餘號癖淫。文襲漢模追逸步。詩宗唐律振希音。淸關裁入辭騶直。素業從眞擁布衾。秋月瑩壺無點翳。澄泓委鏡絶塵侵。久司邦計常憂匱。對秉銓衡互矢心。辨奏國誣嗟未白。邇官台席亦云沈。翻思西路聯鑣往。復想南岡把臂臨。吟到詩餘何損艶。情如薤本未忘尋。當君自牖方興嘆。屬我逃虛困鑠金。厚夜莫晨旋作古。逝波難返重傷今。他年偏感山陽笛。此日俱亡子敬琴。執紼義虧空伏枕。潺湲淚逬獨沾襟。</text>
<title>哭沈領相孟容</title>,<text>忝同年紀又同寅。義分平生莫最珍。黃閣崇深懸位序。白頭披豁轉情親。門闌貴極心逾下。策慮輸多見獨眞。鎭鎖廳扉迎客少。曾培蘭畹茁芽新。雲臺肖像方歸仰。冥府籠紗不屬人。棟撓山摧將孰庇。百寮霑灑柳車塵。</text>
<title>聞儺有感</title>,<text>鉦鑼鼓篴殷坊廛。斷送人間戊午年。災疾聽來渾去體。衾裯擁得好酣眠。年華把玩知難駐。詩律安排未必傳。明發有懷還不寐。此心爭似石頑然。</text>
<title>人日</title>,<text>新年意象屬豐盈。人日仍兼穀日晴。說到東方雖玩世。解言所主物皆成。</text>
<title>八月初吉。宿中隱堂。</title>,<text>出郭蕭條討我曾。斧斤初斷退堪憑。已抛素蔓瓜區淨。欲割黃雲穡事登。病葉受風疑曉雨。疏星垂野混漁燈。明年請老收朝迹。車馬敲門謝友朋。</text>
<title>皐莊言志</title>,<text>俶事西疇樂事饒。意行陂隴點春苗。晴舒雁陣來江浦。暖動漁罾過野橋。筋力要人存晩計。行藏隨分謝煕朝。東華咫尺衡門在。陶遣殘生任寂寥。</text>
<title>解兵曹。敍懷。</title>,<text>官是非生地。身還本分閑。翟門賓謝謁。袁臥雪侵關。試把抛書整。頻拈舊鏡看。已知違世用。何日便歸山。</text>
<title>奉謝太常安大寶饋母酒</title>,<text>一半春銷伏枕中。小桃剛及禁煙紅。醡頭餘瀝堪澆渴。同病君能問禿翁。</text>
<title>村莊卽事</title>,<text>風輕雲淡曬秋晴。節物崢嶸萬寶成。露冷陂田香稻熟。水傾梁笱婢魚盈。閑耽野味終違俗。靜勝塵喧正適情。算得世途憂畏重。不妨中隱送殘生。</text>
<title>復疊前韻。錄奉大寶。</title>,<text>賢聖從今付一中。書帷不復夢春紅。糟丘儻就吾將老。醒醉誰論澤畔翁。</text>
<title>元夕寄人</title>,<text>赴壑蛇犇寧受縶。下灘船急更容牽。半生榮落輸難老。一歲光陰鬪不眠。方岳馳聲符宿望。漁樵歸計入新年。神交未礙關山阻。五夜靑燈兩惘然。</text>
<title>氷泉亭。用申大用韻。</title>,<text>心灰老去斂游兵。免被機關忤物情。小隱寬閑頭已白。相逢逆旅眼猶靑。山居入詠言難了。幽事撩人意盡傾。只愧衰翁囊底竭。強題何以稱亭名。</text>
<title>初赴耆老宴</title>,<text>鴻臚庭宇敞中堂。耆宿張筵屬羽觴。嫩綠拂簷粧媚景。輕陰障日送微涼。先賢結社知難及。暮齒逢歡問幾場。此會唯須各長健。世間榮落莫思量。先朝耆臣。皆結白蓮社。念佛祝壽。</text>
<title>內集示兩兒</title>,<text>長繩那得絆斜暉。心賞無憑撫景違。高葉暗巢鶯獨語。殘花棲圃蝶雙飛。兒孫滿眼承懽謔。歌吹驚隣絢舞衣。但使百年身却健。東皐耕釣足忘機。</text>
<title>題人伽倻琴</title>,<text>五十絃曾淸廟減。于仙又減意何居。蘭橈夜泝三叉月。山海遺聲舞壑魚。高絃暗動樑塵起。抛却纏頭幾束綾。鄭瞽變聲尤壯偉。橫跑鐵馬響春氷。</text>
<title>送安君晦還湖南幙府</title>,<text>幾共山公把酒杯。金吾不問玉山頹。秪今眉宇諸郞在。東閣頻開許往來。半生榮落略相同。起廢歸來兩禿翁。所喜遷騰輸幙畫。承明宣室望還隆。一自蠻塵拂召棠。櫜鞬偏屬使家裝。頻年獻馘樓船將。不賞邊功策最良。廣灘春浪漲桃花。聯騎晴沙渚徑斜。晩上高亭逢劇飮。夜深籠燭導歸賖。炎埃滿路短長亭。隨處樓臺避鬱蒸。未害嬌嬈同枕席。肌膚玉雪冷於氷。</text>
<title>靑陵府院君夫人挽</title>,<text>積德先朝衍本支。維城增勢鞏邦基。門楣旣出勳賢後。閨範先歸令淑姿。慶建少陽端國序。光昭壼理迪民彝。宮闈養缺兼蘭玉。攀慕同摧淚盡時。</text>
<title>晩眺有感</title>,<text>無堪世事聽嘈嘈。却向郊扉得息勞。遠水依微林外見。閑雲硉兀日邊高。忘名自任人爭席。效利誰敎我拔毛。一覽風煙通莽蒼。每回詩膽覺增豪。</text>
<title>送子任赴陟州</title>,<text>嶺海吾曾遍使軺。君乘畫鹿興偏饒。春潭玉偃游鱗動。夜榻金敲亂竹搖。靜勝未容心境擾。政成留與口碑謠。觀魚意足濠梁喩。何日談天麈裏消。少日心知伯季間。晩塗交惱鬢毛斑。入群海鳥忘機易。竊食官曹報效艱。別後裁書何處達。秋來見月幾回彎。黃堂揮牒哦詩了。拄笏唯須看遠山。九分頭白到衰年。尙縛塵嬰未解懸。喪勇偸倉慙殿後。凝香燕寢讓鞭先。舂糧不假枌鄕往。列鼎頻澆宿草邊。嚴召秪催增秩返。上東門外待登仙。</text>
<title>東莊言志</title>,<text>懶趁朝參月再更。絶無親舊款柴荊。眼花幾片空中散。鬢雪千莖鏡裏驚。報效訏謨嗟老退。棲遲丘壑有心情。憐君同病勤相問。半月郊原一再行。</text>
<title>因釋慧遠行。寄贈申祥原 濩。</title>,<text>秋陰熟路杖鞋輕。勞遣沙彌遠告行。賞到迦西精怪衆。羅穿來起病心情。日哦佳句對泉聲。山鳥忘機近不驚。莫怪明廷嚴召晩。江湖曾滯謝宣城。</text>
<title>六月旬有三日。大風以雨。入夜遂霽。明日早起。用進退格紀所見。</title>,<text>土囊初覺蓬蓬起。巨象豗山怒轉雄。拔倒壇邊松百尺。捲空村裏屋三重。乍披纊絮思回煖。盡裂籧篨任撲櫳。抵曉無聲朝日亮。遙岑掃黛淡還濃。</text>
<title>寄養叔同遊重興</title>,<text>瘦盡腰圍帶眼移。邇來多病廢吟詩。堂堂夢減三春序。種種愁添兩鬢絲。擧白屬君談世事。擎蒼憐我強心衰。唯應共理臨川屐。殆及山花未謝時。</text>
<title>效秦淮海桃源憶故人小詞</title>,<text>韶華如客暗中換。忙序令人堪惋。無賴百花撩亂。萬點隨風散。空閨鎖別深羅幔。音斷玉關春半。鶯燕不來誰伴。自倚瑤笙按。</text>
<title>書桃源畫</title>,<text>漁郞初不爲尋眞。始信仙凡不隔塵。偶泝溪流縈小楫。忽逢花片漏殘春。未猜物色勤鷄黍。與話興亡了漢秦。誤動歸心寧再到。靑山無路但嶙峋。</text>
<title>哭安左相</title>,<text>遍敭華劇望俱隆。三事超登簡聖聰。文武兩優無與揀。謨猷動合不言功。淸關斥謁常裁入。遠略行邊可卽戎。蚤詣岐黃兼攝養。豈知遐算遽終窮。昔年南警漲煙塵。一夕邊烽徹紫宸。戎備相機輸妙思。兵家收勝動驚人。事當酬酢言無妄。理到淵微見獨眞。冥漠盡抛憂國念。異時長慮更誰陳。</text>
<title>釋悶</title>,<text>聖念矜群枉。微誠徹九關。居然成穆獨。敢爾作虞鰥。北闕催班絶。東皐撫跡頑。平生榮啓樂。到老破天慳。</text>
<title>早起紀懷</title>,<text>不向東華理笏袍。餘生准擬老蓬蒿。畸人未害同疣贅。供世知難學桔槹。曙色閣煙開遠岫。雁聲和月落空壕。明朝却欲歸城市。書卷輕齋打幾遭。</text>
<title>紀懷</title>,<text>四落階蓂魄又盈。悄無車馬閉柴荊。詩書舊業抛難起。場圃新功策未成。雨氣壓霞山忽暝。川華受月夜猶明。思量不復勞心事。身世端宜付釣耕。</text>
<title>村況</title>,<text>連旬愆澤傾村望。一雨濡乾報歲登。斐亹晨光鮮隰動。晶熒暮色遠流渟。爲農幸免隨勞力。謝事終須佚老形。叨食太官謀口業。何如炊麥煮潛腥。</text>
<title>六月十四夜見月</title>,<text>初看返景薄虞淵。已覺纖阿影射天。縱有微雲傷皎潔。却無陰翳鄣嬋娟。衰羸自作吳牛喘。俊逸誰當謝賦傳。喚取昭華三弄罷。幾時香桂逞團圓。</text>
<title>病起</title>,<text>躄甚平原樓上笑。衰加杜老鏡中憐。東皐杖植堪舒嘯。西塞波肥好放船。九十日春銷病裏。兩三場醉及花前。已𢬵身不紆簪組。來往風塵亦散仙。</text>
<title>申知事潤甫挽</title>,<text>敏慧優詞翰。賢科占一名。東西銓亞掌。金穀綜元卿。鼎屬三孤望。寧知二豎嬰。撫亡傾夙夜。何況罄深情。</text>
<title>箭郊晩眺。示同遊寅老。</title>,<text>馬祖壇西弓五百。高尋崒頂共傳巵。重湖野外平鋪帶。列岫天邊競掃眉。勝賞幾抛佳月夜。中痾幸減妬花時。莫言異境終藏祕。猶遣山公倒接䍦。控野長汀晴更白。藏村密樹遠逾靑。天饒草水開沙苑。地用驊騮應駟星。膾斫銀絲餐未了。炙燖文雉筯無停。飽霑僕隷還餘啄。不數屠門大嚼經。眞成五月貂裘念。催索重緜避夕涼。報效自嗟孤壯歲。衰遲無復答恩光。逢場且盡婆娑興。謝事猶容漫浪狂。歸臥空齋生妄想。管絃疑向耳邊張。</text>
<title>誹諧五絶</title>,<text>渴雨郊原還暴漲。縱橫白水稻畦間。未須料理無兼備。聊爲昏眸得快看。侵晨婦子行蔬圃。瓜蔓離披水半篙。無地易炊携籠泣。始知屠販勝渠勞。代耕五十餘光景。致政翻爲食力謀。瘦地不毛仍旱澇。天窮難逭更誰尤。湖莊收麥逢淫潦。競帶笭箵得雋譁。老去入餐唯鹿角。任他兼味遠難賖。東華只隔牛鳴地。朝請無由簉鷺班。休日已多猶賜告。久叨優廩竟何顏。</text>
<title>送朴僉使赴滿浦 啓賢</title>,<text>一麾凋郡惠方敷。乘障還紆簡擢殊。投筆封侯應宿業。及苽徵札亦時須。胡山擁作重江阻。塞月平分兩地孤。努力委身輸報效。廟廊從此是亨衢。</text>
<title>受告浴疾。言志。</title>,<text>禦濕將收澡浴功。一春坐痺在城中。九分頭白慙憂國。三折醫成幸息躬。麥已滌場贏野餉。苗曾分壟沒鳧翁。西疇不與東華接。歌詠猶堪頌阜豐。</text>
<title>效踏莎行調</title>,<text>過眼飛花可人新綠。成功欲去趨功續。不堪孤悶餞春華。酒和愁陣嬰心曲。綉幙笙歌金堤蕩俠。屬懽未覺年光促。豪家豈久得春偏。不如顏巷常知足。</text>
<title>步黃柳下示韻</title>,<text>壯事時難得。浮名手屢揮。本圖魚極樂。翻愧鳥知歸。齒髮隨年改。心期撫事違。却怜君子姪。最季惜春暉。且從身隕穫。休灑淚汍瀾。萬卷收功易。三遷得路難。艱危常起泰。悲惱動生歡。詩裏多逋債。逢君筆恐乾。</text>
<title>暮春旬有九日。內集家園。書五絶示兒輩。</title>,<text>病裏春殘已莫回。姚黃開趁主人來。對花不飮春應笑。分付兒童領百杯。春陰漠漠鎖亭皐。開盡緗桃與碧桃。不用臨軒搥畫鼓。亂花如雪出墻高。中痾未減氣低垂。霜雪無端換鬢絲。錯道高年稀七十。人生大耋未爲衰。風擡雨壓兩多姿。品格人間孰竝夷。開落未容旬日貸。令人愛惜立多時。荒山野水繞漁磯。倚杖歸遲雨滿衣。軒蓋日交歌吹地。絶無題牘到荊扉。</text>
<title>哭張河原子房</title>,<text>音吐洪鐘身九尺。堂堂意氣聳人看。標名虎榜初非偶。展略楡關老益殫。五摠雄藩心轉小。獨收常勝衆知難。矢穿七札推勍健。射落雙鵰賀叫讙。征虜歌壺無倦費。安西風望屬登壇。暮途優秩從移局。夙歲常升亦耐官。履道開筵聯耇耋。洛城修會儼衣冠。從君幾趁花殘日。訪我多乘雪後寒。雋味南烹供大嚼。新聲北里聽窮懽。豈知駒過明隨昳。無柰鐘鳴漏復殘。纔謝郊游疑未釋。遽承凶訃鼻先酸。精靈未肯忘思效。應爲三邊助屛翰。</text>
<title>雨中。詣闕謝恩。</title>,<text>一臥徂冬復暮春。衣冠強學趁朝人。猥支祠祿官非小。叨忝宮恩酒亦醇。入殿微風低燕羽。倚城新綠護鶯身。歸來喜得東皐雨。麥壟蔬畦正及辰。</text>
<title>己未除夜。示子姪。</title>,<text>十年羸病臥漳濱。門外紛紛掉臂人。殘雪冷煙抛舊歲。綵幡華髮入新春。歸耕未阻東皐遠。致政無勞北闕陳。災疾暗隨更漏盡。起拈桃竹捷如神。</text>
<title>李正郞妻氏挽</title>,<text>婉娩歸閨秀。于歸配淑人。藻蘋常肅祀。酒食動諧賓。媚舅無違訓。持家不厭貧。詩書尊世美。氷蘗律官身。柰報俄驚夢。萱摧暗謝春。柅車啼弱稚。爭得不沾巾。</text>
<title>哭權判書繼祖</title>,<text>憶從先府講葭莩。始識郞君骨法殊。趾美家傳成豹變。流聲朝著展鵬圖。豈知綜密司金穀。未究收儲到兩銖。㣥積幾時邦計羨。起公無路但黃壚。</text>
<title>新笛成。試捻戲書。</title>,<text>截得柯亭管。裁爲紫鳳聲。落梅三弄罷。腸斷暮江城。煙波洞庭岸。霜月岳陽樓。裂石聲何在。仙舟杳十洲。秋深上陽夜。妙思按霓裳。何物開心孔。偸將曲遠揚。</text>
<title>與人夜飮</title>,<text>夙昔篇多記歲時。于今衰懶闕尋詩。相逢轉覺情難盡。校舊還驚力已疲。細酌且從三夜艾。高官不恨十年遲。徵書正起丘園老。聚到翹材報我知。</text>
<title>書李醴泉愿雙障 金禔畫</title>,<text>滄洲暮雨荻花秋。魚稻方爲雁鶩謀。柔櫓幾驚沙際宿。故山風物入毫頭。心期禽鳥思難休。眼到文書見却愁。賴有江山收鄣子。高張隨處卽眞游。</text>
<title>春盡日郊行</title>,<text>韶光忽忽已無聊。晩動肩輿出郭遙。遠近霞蒸桃媚臉。微茫靑逗麥齊腰。百年身在憂端繞。四序春偏樂事饒。宦業乖疏難自了。此生歸計在簞瓢。</text>
<title>奉題沈右相小景短屛六絶</title>,<text>隱約樓臺煙雨中。塔鈴聲到亂帆風。當時老宿迎蘿逕。目擊何曾話色空。野彴橫通亂樹陰。漁村路熟客曾諳。能饒若箇爲吾有。湖海平生不負心。靑山斷處擁譙門。便有壚頭酒幌翻。晩出闉闍爭喚渡。落帆要趁月黃昏。岧嶢殿宇拱危峯。隔斷塵寰幾萬重。却憶吾鄕禪觀夜。五更深省發晨鍾。長虹偃屈臥波心。來往憧憧殷足音。不是三吳爭有此。太湖從古擅深沈。積縞埋山路不開。瓊臺石室揷崔嵬。推敲思在飢驢上。何似僧房撥芋灰。</text>
<title>哭鄭太常德老</title>,<text>吾宗器業自休休。末路喬遷望實優。淹雅試膺三禮典。超騰却在九卿頭。合窮遠到酬遲暮。無柰浮生劇贅疣。撫櫬已深公議惜。親朋何況送歸舟。</text>
<title>牡丹將謝。步義山韻二首。</title>,<text>斷送芳菲九十春。寧知國艶更驚人。晨粧試靚吟看久。夜燭憂殘點檢頻。尤物縱能專韻格。香魂未免委泥塵。穠華斥去韓中令。正坐心情不逐新。流序堂堂不可追。老來與物寡心期。五更風雨聽來橫。滿地煙花踏過知。無計護欄張錦障。只銷愁坐下書帷。封姨不到沈香北。紅艶饒他第一枝。</text>
<title>辛酉後五月旬有三日。沈三宰彥之邀諸耆老設讌于麻浦別墅。明日謾錄。</title>,<text>五人三百四十歲。尙齒筵開五月涼。白髮蒼顏雖老醜。聚觀猶得聳江鄕。江路迂回雨滿蓑。肩輿驀破幾陵坡。未移談次晴霓射。牋謝天公見餉多。沿崖擬泝午潮頭。亭上纔𢬵半日留。安得身如西塞叟。不關風雨放輕舟。晦老生來酒戶寬。平康舊興未全闌。仁公剛制霑脣止。怪底當懽不盡歡。載將歌吹竝江潯。商舶桅檣束鄧林。逃席敢辭深酌屬。歸途回首日平沈。</text>
<title>苦雨書事</title>,<text>一雨侵尋過二旬。翻成極備誤窮民。乍停南畝鋤耰力。復斷東川揭厲人。熨到衣篝穿未健。滋生書蠹拂還新。隣翁競帶笭箵去。打送纖鱗及爨晨。</text>
<title>病不作重陽。示兒輩。</title>,<text>老怯登高四望寬。聊脩小飮寓微懽。撫身多病將辭祿。歷宦無功已倒冠。短日却麾飜作暝。淺山欺賞亦生寒。菊英茱糝年年事。算老從今定幾看。</text>
<title>寄題夢齎亭 吉元所扁</title>,<text>仲容襟韻本淸眞。況卜游心得漢濱。望極岡巒爭自獻。俯臨洲渚鎭橫陳。朝回不倦下賓榻。飮罷寧論倒葛巾。共道江皐專物色。邇來佳句動驚人。</text>
<title>新歲言志</title>,<text>長告曾從伏枕時。兩遭災疾摠憂危。一身在世誰非寓。萬死逢春自足悲。農事正須侵雪早。山門猶未廢行遲。今年秪較去年老。扶杖隨人不道衰。</text>
<title>哭蘇退休</title>,<text>同書桂籍逼旬周。枯槁餘生各自謀。我正偸倉須口業。君先請老得歸休。鄕音縱未分形遠。世故難禁兩地愁。無柰南天星彩晦。盡情霑灑淚河流。平生望實服兼優。早接空疏愧不侔。詩到雅深堪諷詠。書宗遒媚獨推求。宦躋貳極曾非小。履近耆年遽若休。縻職無由參執紼。百年難刷故人羞。</text>
<title>東郊秋夕</title>,<text>紛紛負戴上山勞。糗餌芬芳雜酒醪。風擺紙錢飛蛺蝶。雨淋翁仲翳蓬蒿。北邙樹老無回鶴。南渡舟行失刻刀。墟里茫茫歌哭殷。阮生多感莫憑高。</text>
<title>新歲言志</title>,<text>下瀨船行有底忙。回頭已失去年光。算來齒紀隨星轉。留得筇枝爲手將。仙蹕躡班違伏枕。獸尊稱壽阻聯行。十常八九乖人意。何似泥中曳尾藏。</text>
<title>送李仲悟尹完山</title>,<text>夙夜相推意氣傾。參銓至再轉公明。士無抱屈皆思效。班有連茹競惜名。暫乞尹茲爲養地。仍將適彼慰民情。一家五福今誰備。姊妹團圓復弟兄。殘雪含滋掀宿草。春泥滿眼路逶迤。輝騰寶婺延舒景。政速移風管早衙。一代宰藩分陝重。百年釐寄簡賢多。定知治狀升聞屢。增秩徵黃自寵嘉。春風換律放燈餘。賓館同迎使者車。冊到靑宮端國本。恩頒紫極煥綸書。懷瞻競道儀觀肅。候送唯消步履徐。却憶當時無闕事。祗今尋舊有雙魚。</text>
<title>戲示柳生</title>,<text>雨作千林火迫春。杏花如雪壓城闉。自緣衰疾難爲節。誰道花時不稱貧。</text>
<title>又示柳生</title>,<text>驚人喙三尺。汲古綆千尋。蓴老嬰吳思。鄕遙動越吟。神交通化劍。流俗駭祥金。珍重來禽帖。閑時許共臨。</text>
<title>中宗大王遷陵挽詞</title>,<text>簪筆當時備從官。講筵無日不金鑾。傾壺漏箭恒三下。遲景宮槐側幾竿。致詣皇王談未倦。說祛糟粕聽來完。尋常法座瞻天半。咫尺榮光邇日端。却愧孤踪非國器。還叨寵擢極儒冠。銜書杳杳燕臺遠。淹甸蕭蕭易水寒。杞國天摧號道路。龍胡攀斷淚汍瀾。園陵占位營初就。御氣騰空奠久安。金粟堆邊攢拱樹。白雲鄕裏控翔鸞。因山未浹因心孝。隆禮何拘改禮難。龜叶新原恢面勢。神遊先壤徹愉懽。不違天意諧群意。無替前觀永後觀。羽衛悠揚收霧雨。川塗夷迥送晴乾。微臣補效身先許。舊事思量鼻自酸。回首玄都無十里。鼎兼山重配天看。</text>
<title>暮春感事</title>,<text>好雨彌旬兩月中。定平無備策農功。西南草繞芊眠綠。高下花敷蓓蕾紅。上已錫恩霑宴屢。冷煙佳節感時同。舞雩遺興冠童在。春服將乘浴後風。</text>
<title>暮春初四。大雪。紀所見。</title>,<text>雪乘三雨更饕風。淸曉巖崖積縞中。序奪燠寒愆化運。時丁力作誤田翁。壚頭熸火重噓焰。架上抛裘返策功。理到玄微思不得。擁衾癡坐日曈曨。</text>
<title>餞春五律。效香山。</title>,<text>雲密有時翻送雨。風顚無處不驚塵。街泥未放探春騎。野渡猶多病涉人。幾許旗亭迎俠少。一天豪吹動城闉。少年狂興依然在。夢去看花九陌晨。黃昏風雨共颼飀。九十韶華忽盡頭。花謝覓春同話劫。酒闌徂夜便閑愁。未應歲序常推敓。自是天機有逝留。明日殘鶯來喚遣。病夫無處繫離憂。誰言永夜敵年光。百刻支分晝倍長。嫩葉翳林鶯獨語。輕泥歸壘燕交忙。生衣試罷身安吉。小睡闌時酒在亡。饒我暮途懷畎畝。白頭何處更迷方。陂水澄明鏡一奩。和風拂面帽平簷。意行觀物寧知倦。食力安生好養恬。蜂唼委花來晩塢。雨扶新綠入疏簾。一春所得能多少。撫枕昏昏課黑甜。燒痕回綠草芬菲。感物三年制淚揮。陂水靜涵天一片。岸花紛拂鳥群飛。忙忙嘆逝交長夏。故故催功獻熟衣。請老舊山行不得。滿林櫻筍待人歸。</text>
<title>鄭副正景虛挽</title>,<text>故家群從皆蘭玉。數到於君指未伸。治最七符宜受奬。班窮九列汔收身。委心絮酒無千里。撫事傷悲有六親。回首墓田新壟下。誰論宿草不沾巾。</text>
<title>記見示兒曹</title>,<text>丹葉黃花舞朔風。琱戈鐵馬騁難窮。衰年壯觀能逢此。日日郊原望卽通。</text>
<title>秋夜憶湖陰</title>,<text>律當端正魄當盈。向老逢辰百感生。萬里瑤田同受彩。三年都廁未忘情。林皐夢斷孤禽叫。江閣風高一笛橫。誰識漁樵懷孟野。狂歌歲晩不歸耕。</text>
<title>示柳生</title>,<text>忽忽春垂盡。悠悠計轉空。避人深巷裏。聽雨困眠中。殘篆縈煙縷。堆書拂蠹蟲。未應逢宦厄。唯許進詩功。迢遞江關夢。微茫釣舸風。爲儒那免腐。謀隱會堪終。謾擬陶冠掛。猶虞阮轍窮。同聲復同調。只有漢濱翁。</text>
<title>寄李安分</title>,<text>小雨侵晨霽。鳴鳩在樹間。賸收花事早。偏送直衾寒。衮衮聯登省。悠悠獨抱關。除非同病客。何處遣心寬。不辭泥小滑。明放陌頭乾。玄晏生多病。梅仙債棄官。若敎隨世好。誰肯食吾殘。夢裏流淸洛。同君把釣竿。</text>
<title>復疊前韻</title>,<text>久從夫子後。朝籍蝨其間。騎瞎寧知懼。吹虀未覺寒。見螢逾嶺路。衝雪入秦關。儻有游心地。猶多一榻寬。學古嫌機淺。爲文惜筆乾。屢抛彭澤米。頻謝長公冠。悄坐看花發。孤吟對燭殘。力貧修小飮。誰執拒歡竿。</text>
<title>酬漢濱見寄</title>,<text>弘景掛神武。興公賦遂初。欲辭偸雀廩。先草乞骸書。傾奪終非處。交游任轉疏。此言如不踐。誰肯食吾餘。支離倦酷暑。蕭爽喜新秋。老火侵尋盡。霜毛積漸稠。雲山遮嶺路。風物換蘋洲。不禁江關興。旬來已賃舟。剛腸欺物役。衰鬢着詩斑。暮齒偏多感。浮名不博閑。相期逃彀內。猶自寄塵間。賴有同心調。詩筒屢往還。何堪苦語憶牛衣。老繫微官愧蝨微。寓釣豈忘西塞叟。勞生未息海鷗機。雪霜不改幽蘭臭。霄漢寧饒病羽飛。抱得束書明發去。望中東郭轉依俙。</text>
<title>書杜城畫屛。與蕃仲同賦。</title>,<text>竹溪嘗繪先朝玩。白黑奇毛信手成。象外肖眞奴衆史。卷中摛妙到宗英。自珍盤礴傳神異。誰識纖微用意精。畫豈待詩方耐久。往求當世有新聲。金眸玉爪擅炎精。翻倒軒楹勢可驚。坐誤罻羅猶自紲。長思搏擊本非情。陰山灑血千夫逐。廣澤呼飢一騎輕。絶勝含元仗前物。空餘粉墨未分明。</text>
<title>用蘇贊成韻。書申濆餘金詩卷。</title>,<text>賦畀從來苦不齊。松苗何用辨高低。醫流混跡收聲譽。國士憐才費品題。小築棲遲堪送老。權門造請自多蹊。祖江他日招舟子。問訊君家在崦西。</text>
<title>寄西湖尙起夫尙書</title>,<text>勝賞箕都兩過春。西湖小築卜來新。江山有分長爲主。霄漢無勞自致身。隱几煙雲來迥野。岸巾風月到華茵。不知從古危機裏。誰解游心獨出塵。流眺江天不盡奇。暮林烏尾畢逋時。白沙靑草縱橫見。煙艇風帆指顧披。觴詠未容陪笑語。漁樵終欲伴棲遲。中兵務劇難偸暇。休浣應須與報知。</text>
<title>柳生屬疾甚危。余方有南行。索留詩甚懇。書五絶以塞其意。</title>,<text>身勤俸薄困京塵。咫尺江湖負漢濱。造化小兒緣底苦。沈郞淸瘦定驚人。人生有技卽窮貧。鉛槧於人最誤身。同病到君憐倒甑。愧無波及轍中鱗。充儐當時迓使旌。翰林詞藻筆縱橫。捧心有作煩君寫。眞字飄揚起我情。平生得失略相當。從古高才與命妨。節信輕鄕論獨到。知音隔世有中郞。聰除牛蟻臥黎床。斗室成窯汗瀉漿。淋雨一旬翔米價。石交何許有輿桑。</text>
<title>送仁卿赴錦城</title>,<text>物力稱羅一。難諧在錯盤。簡除神策將。治假惠文冠。試把中原最。還收錦里歡。政先觀拔薤。俗可革探丸。湖草馳輪遠。江沙候騎團。凝香身屢暇。堆案手無難。仇簿寧辭小。淮陽不薄安。異時增秩召。誰復嘆鮎竿。</text>
<title>送季雅按朔北</title>,<text>分源稼牧振聲華。風彩文章自世家。六月扶搖容暫息。三分憂顧豈辭遐。詩書布敎行間化。樽俎輸籌塞外加。報政歸來膺異數。已占卿月照天涯。策名常愧粃糠前。出處相同在暮年。平仲威聲當北鎭。乖崖才略委西偏。一生飛食知餘債。二載停雲豈有緣。只是閑忙須異路。不應鵬鷃分相懸。</text>
<title>送人牧耽羅</title>,<text>鸞掖揮毫久演綸。靑雲脚底屬通津。豈知宣室虛前席。忽佩魚符牧遠人。日射柂樓明海氣。帆經颶母鉥波神。天荒正要文翁破。其柰徵書下紫宸。</text>
<title>尙衣諸官契軸</title>,<text>尙方官隷禁林中。寮寀承恩鎭在公。機杼奏功霞讓彩。冕袍供御日當空。酒杯只許休時理。諧笑何妨勝處同。留與風流傳歲晩。暮途蹤迹劇萍蓬。</text>
<title>書兵曹郞舍契軸</title>,<text>中兵機密復西銓。贊務諸郞摠選賢。象近鉤陳環衛肅。職分堂簿判裁專。聯鑣一字趨華省。高會層樓眇霽天。入眼官曹頻聚散。風流憑與畫圖傳。</text>
<title>送人按咸鏡</title>,<text>嶺南曾報政。朔北又乘輶。敢道賢勞苦。應思眷注酬。佩符通建節。行塞點防秋。民虜騰謠迓。關河攬轡脩。邊風高戍角。羌笛落譙樓。英略游魂遁。安烽探騎休。瓜期纔訖外。卿月已臨頭。自笑回翔內。長瞻汗漫遊。</text>
<title>書觀象諸官契軸</title>,<text>知天時地談休咎。名著家流隷一曹。遠着緯經占得熟。雄分弼輔點來高。餓侯有分皆懸斷。相候雖殊共效勞。自是生材非繫種。好修朋好待奇遭。</text>
<title>上山奉和蕃仲韻</title>,<text>奔奔涉世少安足。忽忽見山多厚顏。壓地根聯深幾丈。浮空氣結露層盤。神功不衒應施巧。人力難移謾擘山。從此羊腸爲坦路。輪蹄如織不能閑。</text>
<title>行到肅寧。有懷前夕之遊。錄奉博笑。</title>,<text>風定湖波湛玉壺。蘭舟盪槳竝城隅。平沙帶樹侵江闊。遠島迷煙入望孤。結束繽紛多艶質。頭顱蕭颯恨迂儒。秪今聚散成追憶。回首離亭意緖蕪。</text>
<title>奉酬什。復疊前韻。</title>,<text>淸遊如踏費仙壺。直把奇觀入座隅。津濟微茫煙艇遠。關河迢遞客行孤。浮名未肯饒衰境。勝地何心着腐儒。最是城南堪戀處。淺沙濃綠繞晴蕪。</text>
<title>復疊上山韻</title>,<text>每到茲山興欲飛。眼勞瞻望手勞揮。天公自昔包玄理。鬼斧何時洩祕機。回磴累餻皆側展。危峯攢槊更旁圍。翠屛豈可同時語。探討還隨使者歸。</text>
<title>通和蕃仲示韻</title>,<text>正坐虛名等斗箕。登臨共負少年時。賞心不復追前猛。酒令空煩問舊規。好句題時銀燭短。高歌闋處畫簾垂。知公賸得江山助。萬戶寧當一首詩。滿地荒榛蔽古臺。江山不改客重來。碧天杳處看疑盡。白鳥飛邊眼爲開。樹色遠含晴景媚。湖光遙帶晩帆回。豪吟便逼天仙謫。誰數推敲馬上裁。右鳳凰臺百丈牽船隨下水。邅回不比上灘艱。江風氣爽淸弦柱。粉面嬌多擁髻鬟。已坐入宮終見妬。寧須立仗更思閑。從今世事君休問。千日難圖一日歡。</text>
<title>重遊浮碧。謾錄一律博笑。</title>,<text>俯臨深碧背層城。表裏湖山眼底明。繚徑細通陰磴曲。長林斜繞赤墳平。郭煕晩景開荒遠。謝眺澄江見帶縈。坐我畫圖殊未厭。驪駒休復苦催程。</text>
<title>途中懷仰。聊奉五絶。蕃仲時判吏曹</title>,<text>手編材錄秉陶型。桃李新陰滿戶庭。却爲文章須賁國。再乘西傳急於星。詞鋒筆法兩臻豪。翰苑高名重奪袍。自是天公將降任。故敎淪謫命風騷。夙辭丹禁共騰裝。三百嚴程不覺長。噉蔗已逢回晩味。飮氷寧復熱中腸。紅燭淸樽夜不收。蘭橈沿泝浿江流。綺羅擁路銀花爛。却勝珠簾半上鉤。西都勝跡自商周。古錦囊中盡意收。只遣阿熊隨不得。嬌癡猶解別離愁。阿熊。妓名。</text>
<title>題西游錄後</title>,<text>錄罷西游成一笑。百年茲事定難逢。三神山上幾仙侶。六學士中唯釣翁。佳句每回薇露盥。故情還與酒杯濃。豈期卷軸資傳覽。聊備他時我輩同。</text>
<title>送人佐關東幕</title>,<text>春省郞星虛右選。關東記室得名流。從容主畫歸時論。裨助分憂答簡求。奇氣不妨資歷覽。勝游何用動淹留。唯將瓦注增修闕。寄與衰翁豈暗投。</text>
<title>次舍弟興德韻 五首</title>,<text>索居還抱楚臣哀。無柰寒隨白雁來。霞彩晩成紅片段。潭光晴作碧渟洄。顚毛漸脫從欹帽。肺病長和更覆杯。莫道經帷開薦口。不應徵命上途催。黃旗紅紙摠悠悠。消得張衡詠四愁。老去逃名官苦逼。病來妨食齒皆浮。行衝臘雪春應動。節變炎洲葉尙稠。大廈要分楹杙用。散材如我亦俱收。從他世事沒陽秋。何況功名本謬悠。噓焰可能先炙手。徙薪終不及焦頭。福曾非望因人享。室復無成與道謀。此理共君看要熟。不須同席又同酬。所得平生墜渺茫。只饒霜鬢與愁長。久知冷淡元無價。不信溫柔更有鄕。省事新除詩律縛。餘生猶揷佛前香。書來轉積鴒原想。萬里關山正剝陽。君才到我劇藍靑。合有新詩寫御屛。望極仙山橫半壁。坐臨鯨海沒長汀。目牛敏手裁書簿。定霸奇功誤雪螢。完府竹符如入手。春來先上使君廳。</text>
<title>寄南仲</title>,<text>發興東崖熟。高談脫塵驚。華堂臨萬井。淸簟傲三庚。屢下陳蕃榻。同湔孺子纓。綠陰仍素月。頻夜獨含情。</text>
<title>丁二相 嘉仲 挽</title>,<text>輔星頻隕達官災。可忍公門又相哀。沒有象賢延慶澤。生無厚業賁雲來。卯申不弛心憂國。謙抑都忘位逼台。共賞石潭懷雅量。當流赤足接行杯。</text>
<title>鄭參判 仁甫 挽</title>,<text>同寅夙歲分深投。意氣相傾到白頭。手下判裁皆世務。胸中陶寫有天游。輶軒累策多勞勩。椿算方延遽罷休。埋玉故山孤絮酒。憶從轟飮每輸籌。</text>
<title>步韻酬遯齋</title>,<text>陰谷無由黍復春。毫端噓起一微塵。風騷壇上雖迷徑。魚鳥行中却致身。穿縞不應虞弩弱。發硎還要見鋩新。非公哲匠施繩削。顧我安能辨主賓。危花戀樹殿餘春。聯騎尋芳出陌塵。一代文宗欣附驥。百年名縛愧觀身。鳳毛襲美書香遠。鶴膝裁詩格調新。謝事何時開綠野。與招劉白作嘉賓。</text>
<title>朴承旨 仲初 母氏挽</title>,<text>訓成紗幔白眉良。減四稀年享未央。選重鸞臺機密地。敎優芹泮佩衿行。誥花天上疏恩至。舟壑人間負力忙。白髮升堂寧復日。無從涕灑棘人傍。</text>
<title>南知樞 仲柔 挽</title>,<text>珥筆晨趨侍冕旒。追思伴直幾人留。當君仗節炎荒日。是我垂綸野水秋。榮謝六官謀退早。迹收三黜強顏羞。義叨深分嗟縻職。絮酒無由一奠蒭。</text>
<title>孔大憲 瑞麟 夫人挽</title>,<text>夫子爲郞日。吾猶及後塵。中年嗟異路。晩境孰同寅。撫子難諧薦。憐孀未到貧。一生孤義分。慙愧送靈輴。</text>
<title>哭趙三宰 元紀</title>,<text>枚數淸朝士。如公儘罕儔。官躋百僚右。囊乏一錢留。遐算垂頤耇。英精失壑舟。他時閱國乘。淸德傳中求。</text>
<title>淸和初吉。出城南。訪遯齋都憲。明日奉寄。</title>,<text>絆得韶光未有因。淸和風物更宜人。楊花飛盡楡錢散。階藥開殘魏紫新。佳句彈丸頻過誦。草書緜鐵獨傳神。畸人不管霜威凜。軟語忘歸轉覺親。共乘西傳管嚴程。幾處樓臺眺晩晴。浿水蘭舟行蕩漾。洛波羅襪步輕盈。百篇詩就才難盡。九曲腸回意未平。曉陌長鞭驄馬上。不知還有去年情。</text>
<title>遯齋見酬。復疊前韻。</title>,<text>恰有三生未了因。對花長憶似花人。浥殘曉露啼痕濕。媚罷晴暉醉臉新。富貴豈能形意態。畫圖空費貌風神。知公冷笑韓中令。斥去穠華不許親。風光空想舊遊程。雨作春泥不放晴。玉軫何心纖手理。金樽無賴綠醅盈。偶叨祠祿身如寄。久領朝綱物得平。到底閑忙俱有繫。爭敎江海便忘情。</text>
<title>復酬遯齋依韻見寄</title>,<text>名花入眼果誰因。不逐長安賣擔人。尤物本非眞間舊。閑情聊復與圖新。未妨張監方羞色。無柰封姨妬損神。但得能行一朶白。買栽池館要相親。結束方舟縱水程。西湖繫纜趁新晴。蕙蘭賦質多纖弱。珠翠成行更爛盈。羅幕護欄官燭吐。江風灑面暮潮平。軟紅衮衮無佳思。不復當時分外情。</text>
<title>安分丈人。偶見酬唱之什。步韻見寄。復疊奉答。</title>,<text>久𢬵於世絶依因。莫染髭鬚枉媚人。北闕籍除官苦宂。南山色舊事皆新。涸陰未遠鄕猶冷。腐臭何時物復神。炙手朱門無處近。便思鷗鷺與情親。老驥寧思萬里程。閉門高臥賞新晴。世途自古多虞梗。天道由來易損盈。漁釣已輸追甫里。行藏不復問君平。只應夫子同心調。變極鶉蛙尙舊情。</text>
<title>再答依韻見寄</title>,<text>蓬梗平生坐宿因。十年波蕩困羈人。學非歷聘空辭魯。道爲攻玄豈美新。上下松苗元任分。東西牛斗不能神。寥寥宇宙知誰契。除却張眞肯要親。閱盡群飛九萬程。半年光景了陰晴。畏途過後心猶小。厚祿叨來器已盈。北里吹笙天外落。南郊籍草望中平。幽居默默長羸臥。不逐黃衫趁物情。</text>
<title>三答依韻見寄</title>,<text>夜光從古困無因。秪繫逢時不繫人。老境眠蠶將自繞。世情看局幾回新。聖恩枉賦支離粟。暮齒長思櫟社神。卅六策中拈第一。湖邊井臼手堪親。衣冠強束就章程。寧避車塵雨與晴。默數階蓂幾榮落。相思嶺月費虧盈。低回散慢身全老。孤負參尋疾未平。遙想所懷頻鎖直。苑鸚宮樹惱詩情。</text>
<title>四答依韻見寄</title>,<text>九虎當關近莫因。嗟君身世亦畸人。仕淹執戟爲官小。篋鼓升堂媚學新。木上座今多得力。孔方兄久絶交神。輪蹄不到張羅地。賢聖從容卷裏親。謝棄浮榮等髮程。鸕鶿相竝曬沙晴。競馳未信人皆竭。無挾何由我獨盈。稿脫閑吟還得警。酒澆枯恨轉難平。共期早息波瀾去。回首滄洲不盡情。</text>
<title>五答依韻見寄</title>,<text>到老迷方豈有因。堪嗟畏影就陰人。櫻今賜省空懷昨。麥已登場鼎食新。半世羈離嗟有命。一官棲息足頤神。正當哲匠開文苑。敢道吾詩子建親。性懶當時似李程。八塼衙上步春晴。宮槐緩逐簷陰轉。午漏頻催水箭盈。無柰舊巢痕已掃。強追陳迹思難平。有懷更向何人說。抱膝燈前只感情。</text>
<title>喜雨。用前韻。</title>,<text>水旱于今有底因。須知理氣徹天人。皐壇用幣誠彌切。廟祀迎牲禮又新。五夜同雲孚感速。一番蘇槁見功神。西成告稔由陰騭。准備蕪詞頌德親。滴灑風鬃倏作程。滂沱連夜曉慳晴。勃興壟畝知苗碩。暴富陂塘報閘盈。賀雨詩成輸諫切。乞身章上趁江平。佇看修省臻時若。放愜湖翁擊壤情。</text>
<title>寓直乍晴。復用前韻。</title>,<text>極無極備竟何因。得水蛙聲已亂人。高閣漏籌侵午促。近山嵐脚撲簾新。宦情挑起全無緖。詩筆拈來似有神。庭院悄然空永夕。獨眠床上索誰親。去年南路滯行程。十日淫霖未見晴。宿霧幾峯籠得隱。流泉百谷匯皆盈。書籤乍整攤還散。香燼頻堆掃却平。隨遇勞生皆懊惱。每回吟斷不勝情。</text>
<title>奉答安分酬韻</title>,<text>共苦樊籠奮未因。尙嫌懷刺曳裾人。詩功頓覺窮來進。睡味翻於雨裏新。平子四愁方屬思。虎頭三絶舊通神。深情久已投膠漆。不待葭莩更敍親。夢落江南數十程。一帆高掛洛川晴。連疇稻熟迎風偃。竝舍醪香潑甕盈。金背鴉歸湖樹遠。綠蓑人過野橋平。此間有趣兒郞損。輸與逃名習隱情。</text>
<title>奉題工曹尹判書屛</title>,<text>巖回木老閟招提。谷口煙蘿逕欲迷。俯視長洲船兩兩。晩帆風飽入前溪。遠浦歸帆一龕崖壑控山莊。春霧和霏翳日光。出沒樹顚兼屋脊。就中疑有舊滄浪。山市晴嵐懸瀑奔爲幾道川。祗園樹擁上方天。何人遠趁靑帘颺。隔岸淸鐘到客船。煙寺暮鐘石甃衝波架屋高。江橋潮落送漁舠。夕陽捲網來何晩。膾斫霜鱗甕潑醪。漁村落照驀地風來雨意酣。孤舟夜泊古祠南。楚鄕物色皆多思。蕭瑟叢篁最不堪。瀟湘夜雨萬頃湖光一點螺。滿輪圓魄正舒波。欲憑笛調魚龍伏。無復仙翁裂管何。洞庭秋月極目寒汀帶晩沙。幾群嘹嚦入蘆花。莫將弋射驚飛去。留作書郵好寄家。平沙落雁同雲簁屑晩來皆。洞壑松篁盡壓埋。玉宇瓊樓寒幾許。湖船愁殺老漁懷。江天暮雪</text>
<title>送林通判士遂還鼇山</title>,<text>毛錐大劍可相輕。理世經綸足一卿。邠夏摠戎元學士。西涼上將本書生。功收蔥嶺投毫去。警急延州輟從行。但待吾曹紅抹額。朔方民虜盡知名。斡木河爲朶里城。驅除獷俗費經營。增陴百雉稱巖邑。團騎千群號勝兵。夷落頃虞乖撫馭。吏能今要服廉明。不須瓜滿虛前席。條奏邊情聖聽傾。講官名共黃門盛。詩語驚人筆意橫。學士文章飜水速。元僚思致出藍靑。壁中不許輕兵擣。囊底猶敎勁敵驚。却使邦家九鼎重。龍荒豈合照文星。迹共寅恭非異趣。志專鉛槧有同功。龜從曳尾寧思灼。劍欲衝星爲試鋒。㶚柳攀條沾暮雨。隴梅吹管落邊風。英州紀績君家事。努力先春拓舊封。</text>
<title>次愼希白別墅韻</title>,<text>收身聲利謝交馳。好向幽偏得自怡。遠水分邊銀海豁。晩山看處角巾欹。眞游灝氣常承嚥。浮世憂端不入眉。三樂已諧榮啓願。算來飛將數非奇。怡養堂免將身世際艱虞。魚鳥行中恣戲娛。得異方來安是藥。據枯梧罷我忘吾。杖移靈壽非貪賜。會作睢陽不要圖。消遣百年麤糲在。更須傷性理杯盂。娛老堂危亭殊勝御泠然。目盡孤鴻沒霽天。蘋末微風含細葛。磯頭驚浪濺橫鱣。靜輸蹺渚無機鶴。閑送隨流不繫船。養得襟靈充浩氣。笑看浮世縛塵緣。浩然亭百尺高臺枕渺漫。披襟日日寫淸湍。縱橫江勢窮源委。表裏山形見鬱蟠。靑蒻綠蓑漁興晩。細風斜雨釣緡寒。愧非仁智收眞樂。只要殘年學掛冠。觀瀾臺起視秋空夜未央。汀洲霜月浸葭蒼。織綃淚盡鮫機冷。警露聲殘鶴夢涼。簷豁簾疏留未穩。斗斜河轉望難詳。世間多取皆非有。貯不傷廉獨此堂。貯月堂激作驚波滀作洄。盈科放海亦奇哉。天機衮衮趨難住。世事悠悠挽不回。五柳閉門陶令宅。百年多病杜陵臺。枕流漱石眞餘債。入耳濤聲出地雷。歎逝臺</text>
<title>贈權生應仁</title>,<text>憶從先子得差肩。諫掖靑蒲忝接聯。毛羽鼎新丹鳳穴。在亡偏感白鷄年。休嗟節信長遭慢。所喜童烏尙守玄。孰謂戴盆難覩日。聖朝更化急才賢。詩篇曾任漢濱傳。匹似彈丸走坂前。痛洗劍南詞爛熟。超尋丁卯句淸圓。寫窮百紙毫逾勁。解却群牛目少全。敏手到渠空冀北。世間駑蹇不須鞭。</text>
<title>任司成 楨 挽</title>,<text>稷下當時媚學兒。游魚同隊趁追隨。晩途榮落無妨異。白首相尋話所思。閑曹歲月閱耆年。貧到簞瓢亦任天。萬石尊榮唯二子。如今何似五常全。殘年悼舊病相纏。執紼情深倍惘然。他日過君披宿草。賸沾哀淚棘人前。</text>
<title>西原別席。溫甫屬孝仲挑我倡酬。</title>,<text>西原萍水會。歸路日將斜。殘雪山含玉。徂年壑赴蛇。莫嫌杯酒汚。應困簿書加。一任脩門隔。乾坤本一家。前宵霜月好。官燭淚偏斜。綃幕光開鑑。緗簾影動蛇。纖歌聽宛轉。屢舞亂交加。省事西原伯。招呼不離家。孝仲辭酒不出。屢邀未起故云。酒闌天欲曉。斗柄正欹斜。凌亂抛雲髻。瞢騰困睡蛇。擬休機未息。垂老謗猶加。何日致黃綬。漁蓑尋戴家。南亭千古地。去住淚交斜。怨別銷丹臉。扶衰仗黑蛇。桑楡年已迫。濛汜日將加。莫歎寒宵苦。衣衾倩妓家。有門前蘇小家之句。故及之。文酒吾儕事。縱橫筆陣斜。長閑群鳥獸。遐景鬪龜蛇。五鼎榮安在。專城寵已加。何當安十畝。桑梓訪君家。此日足可惜。離筵舞袖斜。莫嫌倉裏雀。深怕井中蛇。已任雲林遠。從爲軒冕加。何須了官事。爛醉是吾家。孝仲視務不怠。自期政最故云。中郞才邁古。三斗帽簷斜。筆力堪扛鼎。詞鋒可斬蛇。宣城詩本警。桐邑政還加。楚越均肝膽。從今共作家。</text>
<title>還至公山。步前韻。寄孝仲。</title>,<text>擣桂偏知辣。昏花字半斜。沈珠探赤水。麤膽試靑蛇。衮衮言難盡。怱怱意有加。更期聯石鼎。巧捷鬪詩家。靑雲同發軔。直上路非斜。竊食羞群噪。銜珠許報蛇。散宜隨分老。駑不願鞭加。所喜奇窮業。文章有世家。兀兀帶殘醉。霜風吹帽斜。雪應滋宿麥。雷欲起藏蛇。朋酒懽難續。乖離恨更加。憑將今夜月。分照使君家。錦水名從古。寒流繞郭斜。重來時屬蜡。曾過歲丁蛇。割據功安在。經營力倍加。城池猶占勢。煙樹擁千家。巳年過此。今又値臘。故三四及之。悄悄無眠夜。燈光隔幔斜。客衾稜作鐵。香字細縈蛇。聲利神常弊。山林跡未加。餘生結詩社。巾幗遺君家。孝仲欲以多窮我而反窘索。故以巾幗戲之。</text>
<title>苦寒有感</title>,<text>沒脛雪曾埋四野。裂膚寒復到神州。壓摧厚土恐欹軸。凍徹深淵殭蟄虯。可使松篁遭挫抑。寧饒鳥雀亂啁啾。天心有意蘇群物。反令行春也速郵。一曝無由救十寒。秪令藍縷淚汍瀾。烘肌取煖寧非謬。袖手通溫更覺難。一氣隨元均往復。四時成序底虧完。高居有宰能卑聽。下土微臣抱寸丹。</text>
<title>夜臥釋悶</title>,<text>冷被懷氷却睡魔。五更鷄凍不能歌。窮愁似我今安有。多病休官古亦麽。雲磴訪僧雙蠟屐。寒江釣雪一漁蓑。人生貴在從吾好。鍾鼎軒裳未必多。</text>
<title>復疊前韻</title>,<text>小築巋然俯亂洲。坐來阿堵落諸州。天空海月飛金鏡。野迥河氷偃玉虯。物外風煙收曠蕩。人間辭舌屛喧啾。經年臥病猶懷賞。雲樹迢迢隔數郵。傲兀乾坤不點頭。神游一日遍中州。超騰紫府騎靑鶴。遊戲淸都控素虯。半世榮枯鴟尙嚇。百年聲利鳥爭啾。相期涉難饒增益。不晩徵書報急郵。自笑吹虀齒久寒。無由隻手障狂瀾。千岐載道曾迷向。九折當前始悟難。石溜易穿應未謬。金甌無缺可終完。翻雲覆雨悠悠事。欲寫毛錐族盡丹。世情噓暖又吹寒。厭見亨衢起駭瀾。弱羽槍楡投地易。羸蹄伏櫪取途難。是非衮衮人趨僞。寵辱紛紛士鮮完。今古名場纓屢絶。晉春秋裏勘鉛丹。災疾多生苦作魔。暮年彈鋏更悲歌。憂齊南嶽猶云過。恨比東溟尙覺麽。崖寺殷鐘搖雪巘。渚磯斜雨暗煙蓑。百年用拙應吾道。平世功名不要多。三杯卯飮伏愁魔。耳熱嗚嗚自放歌。秦楚雄強同泯滅。孫劉熏灼亦幺麽。少年鉅屑輸長柄。老境宮袍替短蓑。安得靑山映黃髮。與君隨分不求多。</text>
<title>再酬栗里韻</title>,<text>江山那復苦相留。一日鷄書播遠州。解雨隨時霑宿枿。春雷掀蟄起潛虯。居移瘴海夷音鬧。耳脫荒墟鬼物啾。只是西南成悵望。謾敎鴻雁作書郵。退了蓬心戰熱寒。翛然古井湛微瀾。朱崖秪道危機最。黃閣那知末路難。交合金多從彼盡。名標璧重許誰完。唯堪借子飛霞佩。早晩功成九轉丹。名場擾擾劇奔魔。薖軸衡門我獨歌。紫陌高車眞自斷。滄洲小艇共君麽。回看世態隨蒼狗。直把勞生付綠蓑。畢竟公非忘事業。時聞輿論苦相多。</text>
<title>又酬見寄韻</title>,<text>才高筆老語兼遒。豪氣嶸崢蓋九州。賈賦何須憂集鵩。陶梭行復化騰虯。三遷子已輕艱險。一醉吾今任喞啾。且遞詩筒爲面目。不愁形跡滯程郵。開卷淸風拂面寒。似扶衰病快觀瀾。如今國士投閑久。自古文人得路難。易奉器盈憐始銳。欲磨圭玷悼初完。應須披寫歸耕早。剛及湖陰杏萼丹。世間榮落孰非魔。誰把松苗浪作歌。到了馬錢俱是癖。看來鵬鷃摠爲麽。笙竽北里披羅綺。雲水南湖卸笠蓑。莫苦憂貧憂道乏。平生半菽覺猶多。</text>
<title>人日書事 五首</title>,<text>元日至人日。俱含惻惻悲。病猶前歲惱。顏作倂年衰。飄玉添粧額。雕金絢勝姿。好占晴快候。隨意賦新詩。菜嫩蔞蒿薦。杯濃柏葉含。新正才涉七。陽會又逢三。砌草金鉤屈。池氷碧玉涵。題詩誰寄友。高杜最難堪。海上逢佳節。凄涼去國魂。亂燈漁欲返。孤艇鶴曾翻。雪盡郊原曠。春交霧雨繁。應饒大蘇句。愁絶與誰論。吾儕宜困厄。世路本艱難。客慣經人日。行虞犯鬼關。柳嚬牽恨望。梅謝惹愁看。誰憫南征老。鄕山近百蠻。較得黃岡久。憑將儋耳些。江湖憂密勿。顏髮老交加。未是甌生缺。無如璧困瑕。陽和挾雷雨。今要發萌芽。</text>
<title>偶書遣懷 二首</title>,<text>常擬歸耕百念灰。心關南畝爲春回。俗多健訟恒愁忤。隣有逋姦見卽猜。萬事乖疏唯自笑。百年懷抱爲誰開。人生何者非相累。要識靑黃是木災。散帙西堂日幾回。排愁覓句似相催。夢參鵷鷺憐餘習。跡混漁樵樂不猜。憂喜自關孤賤事。安危須看廟廊才。殘年厭鬧眞成癖。客至從嗔欲鑿坏。</text>
<title>酬友人見贈韻</title>,<text>蕭條暮律疾黃間。想見萊衣入夢斑。櫪馬嘶殘燈映壁。棲鴉翻了月銜山。我無世味抛名易。君有時須得路難。且保平生薑桂性。時來天道亦應還。殘生欲處不材間。霧豹何須露一斑。甕牖平臨羅帶水。愁腸斜對劍鋩山。長貧亦樂收身晩。小吏相輕去國難。招得旅魂知有處。桑楡社裏共君還。</text>
<title>雨中巡園有懷</title>,<text>霏微連曉雨。浩蕩一園風。潤物如無跡。添寒覺有功。萱芽纔吐綠。桃臉已舒紅。想見憂時感。平分到老翁。衰年饒感嘅。春至轉無悰。愛睡增脾病。抛書放午慵。紛紛驚末事。悄悄送高舂。秪益收身計。歸耕意頗濃。少年眞浪許。出仕耀家邦。投老機全息。看山意盡降。江鷗終共社。海燕偶成雙。何日滄洲去。垂綸坐舊矼。默坐成癡鈍。悲吟撚鬢絲。世情方噂𠴲。吾道屬艱危。萬死逢奇數。孤身冒百罹。浮生終有盡。萇楚樂無知。頑髀將生肉。羸腰久減圍。病須尋藥裹。忙不廢書幃。離思隨回雁。鄕心逐採薇。夢中懽似昔。牢落覺來非。風葉騷騷鬧短籬。春陰含雨壓茅茨。轉添睡課嬰脾病。又見年華種鬢絲。自嘆虞翻非媚骨。誰憐梅老坐窮詩。朱崖黃閣終安在。夢罷還輸黍一炊。夢罷幽居見慣春來事。時候應須變立談。釀雨陰低翻作雪。破雲晴逼忽蒸嵐。力呵小凍毫猶退。久擁洪鑪意未甘。不信天公愆號令。謾從理窟事窮探。陰晴寒饕風助勢。陰重霧兼昏。淡日浮雲外。新春宿草根。無求憐鶴瘦。得食任烏喧。誰識山中叟。天機默自存。春寒</text>
<title>衿陽道上</title>,<text>暮寒吹雪襲征袍。夾路群山似糝糕。病入新正猶作祟。風從前夜覺增饕。二年銜恤心空苦。半世謀生首屢搔。已分身爲田舍子。巾車何日向東皐。</text>
<title>得書有感</title>,<text>遙憐海上逢新歲。却向愁邊作報書。鵬擬扶搖聊暫息。劍分形氣不長疏。氷山會見除三窟。杯水那知救一輿。莫道相思無尺素。江湖春動有來魚。</text>
<title>家人送餠酒。備我生辰。</title>,<text>愁裏流光疾。蒼茫歲暮時。都忘初度日。久廢蓼莪詩。天地携孤影。星霜逼再期。強勞家餉至。無處與開眉。</text>
<title>松泉途中</title>,<text>前宵栗冽今朝解。縱蹇平郊儘放慵。臘盡溪山便生色。春回裘褐欲無功。百年路上輸行役。一歲愁中了始終。何限丘原悶華屋。阮生寧復哭途窮。</text>
<title>謾成</title>,<text>已了書空怪。還成仰屋嗟。伏陰侵歲序。寒日勒春華。檢舊詩全少。逢新病更加。殷憂心貯火。苦淚眼生花。鄕思輸同社。禪機付結跏。弊精工刻楮。安足拙成蛇。不覺生甌缺。還多索璧瑕。傍人非喪狗。黏壁類枯蝸。厭逐孫劉勢。慙依許史家。歸途遙嶺嶠。舊隱對雲沙。放跡疑懸解。投閑劇癢爬。名遺窮亦樂。志適老堪誇。村釀賖缸面。時新薦筍芽。渚田饒稻秫。江市足魚蝦。去國雖知寡。宜農任壤遐。兒頑從失學。婦慧解煎茶。悵望秦城遠。行歌楚水涯。丘山誰憫重。毫髮自憐差。牢落嚴生瀨。悲涼葛老砂。興來仍縱筆。醉墨爛寒鴉。</text>
<title>寒食臥病</title>,<text>偪側嫌塵鬧。乖慵忤物情。感時逢熟食。臥病自生明。槐柳看新火。松楸隔舊程。潺湲墮孤淚。華髮轉添莖。</text>
<title>七夕感懷</title>,<text>山川斗覺氣蕭森。布被生稜睡味深。一榻秋聲門柳嘯。滿簾涼思井梧吟。銀河橋就星宮會。玉塞書回怨別心。病逼授衣增客況。故園空急女嬃砧。雲物凄迷絳闕深。鳳城歌鼓競光陰。班姬攬篋恩隨扇。陳后孤棲賦直金。綵縷穿針爭乞巧。蛛窠縈合孰諧心。獨憐曝腹湖陰老。滿鏡霜毛動越吟。夜來空宇捲重陰。斟酌星河喜不禁。細字昏花欺爛燭。強愁弱念遣孤斟。蒼鷹欲試橫雲翮。老驥空存抹電心。未必漁樵眞失路。免敎常侍孟諸吟。</text>
<title>江亭餞客</title>,<text>蒼波畫舫古官津。江上高亭管送人。去住眞成關外別。衣裘空弊路岐塵。芳蘺惹恨迷晴浦。落日催行轉綠蘋。唱徹驪駒推祖軷。亂山遮眼看嶙峋。</text>
<title>沙汀翫月</title>,<text>暝色沈全浦。輕橈破浪紋。遠沙平似雪。圓魄迥升雲。星射潮初退。皐鳴鶴已聞。遙知軟紅裏。群動謾紛紛。</text>
<title>淸和朔朝紀懷</title>,<text>一宵風雨餞春華。病眼無眠獨自嗟。幾片棲紅猶戀樹。滿籬新菜亂抽芽。人生結局投林鳥。時序成功赴壑蛇。却笑潘郞悲老物。謾言臨鏡鬢霜加。風兼雨氣峭寒多。故絮生稜戰齒牙。金帳淺斟知幾處。冷氈捫蝨問誰家。泥融語燕忙營壘。蜜熟遊蜂懶趁衙。換盡鑪灰香字退。苦吟休道帽簷斜。朱明陽鼎盛。殿閣凱風南。楚葛勳堪策。虞琴趣正湛。獻功虛繭館。頒果出櫻籃。獨有微臣病。無由夜覲參。漸覺人間窄。冥行悼我憨。機鋒身屢觸。湯火手先探。物忌名何早。神非禍亦甘。歸耕知有路。斗粟莫懷貪。久判鷗鷺性。江海分應甘。有謗思投北。無田作指南。焚魚知偉士。殺馬是眞男。色擧靑冥闊。休爲富貴酣。</text>
<title>卽景</title>,<text>靑蕪邐迤仍沙渚。江勢平分燕尾斜。對立舂鉏機事少。孤眠烏犍野情多。潮頭絶叫聞漁艇。霧裏微尖認酒家。除却營丘眞水墨。老來才盡柰詩何。</text>
<title>有感</title>,<text>煙雨連江亂晦明。天瓢涓滴未全傾。長洲瓜蔓行彌望。高閣桃笙正稱情。物外浮休身已許。人間爭奪夢猶驚。江湖勝事從今數。嶺海何人伴我耕。園林漲綠恰藏鴉。點點絲窠罥落葩。芳草未隨啼鴂歇。碧雲空與美人遐。時光欲翫都如夢。世念無多漸薄紗。不晩收身江海去。爲農尋我舊生涯。</text>
<title>初夏書事</title>,<text>攤書尋睡罷。簷際燕呢喃。過雨閑花盡。迎風戲蝶酣。黃雲知熟麥。紫葚已眠蠶。泥病看時物。天機默自參。</text>
<title>急雨</title>,<text>揚沙風斷渡。破塊雨埋空。小艇爭依岸。驚禽亂入叢。快哉祛伏暑。行矣報農功。牋謝天翁道。無機長養公。</text>
<title>偶興</title>,<text>湖上靑山山上煙。脩眉臨鏡鬪嬋娟。西湖風月元無價。賣與遊人不計錢。前宵一霎過蘋洲。向曉高風似九秋。快哉何須能賦手。擁衾淸睡▣蒙頭。</text>
<title>酬容齋惠韻</title>,<text>淹留艱桂玉。決去乏囊裝。有業生堪藉。無妻面復光。瘴江千轉遠。黎嶺八盤長。宿債還如許。羈臣莫涕浪。舊伴琴和鶴。年來久打裝。幾回憂歲計。一半減容光。魚趁春前美。芳添夢裏長。共𢬵花下飮。休惜醉淋浪。</text>
<title>酬宋都憲示韻</title>,<text>都憲來僑故相居。風聲一世未應疏。登門却憶攢華轂。置酒今逢換佩魚。韻勝西淸聯傑作。籍通東觀借奇書。猥蒙不鄙論文字。畫餠充飢實亦虛。</text>
<title>禧陵挽詞 遷陵</title>,<text>代邸龍興日。周家德叶時。鷄鳴規豈懈。樛木惠偏施。未待靑宮長。旋成素柰悲。岡原龜錯食。陵寢事曾虧。草樹煙雲合。星霜歲月移。哀笳還戒路。廞衛再陳儀。烝庶腸猶痛。多官淚復垂。因山新舊壟。紀德後前碑。窀穸深追慕。攀號倍孝思。微臣懷自愴。才盡強題詩。</text>
<title>次郭山金孝女詩韻 辛巳。詔使唐皐，史道。時爲從事官。</title>,<text>爲人子職當思孝。豺獺猶能知所報。母恩罔極病沈嬰。敢不百身期一效。簡策聯翩書孝女。幾人至性能如許。忍斷春纖不自疑。只今異事傳征旅。新詩句句勝南金。孝女聲名重自今。漢署編摩應採錄。却從東土費參尋。人有四端猶體四。此皆在我非外事。若當萌處不能充。是體雖全均是棄。孝里荒涼幾歲月。使華今日重標別。淸篇和璧價連城。獻闕還知免三刖。使節經閭一問之。更煩椽筆爲題詩。芳名定自流千古。不必堅頑數尺碑。行路悠悠盡式門。誰將文字慰貞魂。從今名姓寰區滿。應爲皇華秀句存。</text>
<title>次蔥秀山韻</title>,<text>驅馳倦脩路。荏苒悲徂景。脩路未稅駕。徂景無留影。早起霜戒嚴。晩行雨送冷。好山忽入眼。洗然煩慮屛。逶迤瀉平川。巉絶撑高嶺。攬舊神已契。踐勝賞亦倂。茲山聞天下。洞壑邃而靜。邂逅兩儒仙。文彩照彪炳。秋天氣岸杳。淡水襟韻淨。董公舊遊地。短碣標淸境。悼往楚愴多。摛藻詩力騁。寶墨爛銀鉤。字字重金鋌。味如噉蔗永。快似憑風迥。江河不自大。泥滓猶錄省。執事亦云忝。景仰徒延頸。詞源怯浩渺。道氣服精猛。雖然蠡測海。百漏纔一領。敢言心得得。秪自懷耿耿。三嘆筆硯傍。前簷已迎暝。</text>
<title>次夜宿大平館醉起口占韻</title>,<text>危樓先納日。絢煥增丹翠。流眺俯城闉。微吟消午醉。霽景麗層霄。曠朗澄上下。歸鳥各天機。紛紛及未夜。擎詔兩仙來。信宿乃言歸。邦人留不得。競覩雲錦衣。昔人物色留。箇箇紗籠壁。邇來久寥寥。賞音還此客。歲陰欲窮北。歸思長懸西。嚴程自未暇。催早聞荒鷄。賓館頗宜人。還𢬵數宵宿。題詩眠夜遲。未覺頻更燭。</text>
<title>次金郊步月韻</title>,<text>聯篇芳芷雜辛椒。更把吟懷着月宵。警夜只應聞鶴唳。吐芒那得見星搖。添爐爇麝灰頻撥。搴鼎煎茶竹乍燒。莫謂東溟身更遠。楚鄕歸路亦迢迢。</text>
<title>次副使韻</title>,<text>雙旌東指費躋攀。文彩風流伯仲間。眼底山川渾入興。吟邊物象不曾閑。恩綸霈澤從天下。使節隨春戒日還。遙想仙曹九霄上。幾回環佩待同班。</text>
<title>伏覩途中諸作通錄見示。不勝榮幸。誦味之餘。猥奉短章。用表揄揚。丁酉。詔使龔用卿，吳希孟。時爲遠接使。</title>,<text>車騎雍雍載道遲。邦人爭覩鳳麟姿。名高桂玉標科甲。選重論思侍講帷。聲價馬群空冀野。飛揚鵬翼出天池。東來誕布前星慶。愧乏先容拜盛儀。能賦名歸錦繡腸。長篇短什燁然光。溪山顧眄多蒙賞。物象牢籠不管忙。鵲抵崑岡迷絶寶。戈開武庫耀雄鋩。觀風只爲還朝奏。何幸東韓亦襲芳。</text>
<title>次入漢城喜晴 正使韻</title>,<text>大慶布鸞書。德音均海宇。重陰鎖連朝。積潤滋入土。泥沾恐失容。默禱罄不覩。皇威豈違顏。齋沐肅龍虎。剝雲挾天風。吹斷簷間雨。不勞占女牛。曠蕩曬陽煦。离輝繼明遍八方。帝言郁穆敷吾王。將命詞臣儼若仙。襟靈淵奧難窺墻。摹天何敢僭揄揚。還有短什歌皇皇。</text>
<title>次入漢城喜晴 副使韻</title>,<text>電光繞斗極。喜氣溢寰宇。慶聲遍天下。德音先東土。如日破幽蔀。有目誰不覩。謳歌歸震鬯。拜蹈共虔虎。祥風不驚條。仁澤化時雨。霖淫恐妨農。不日旋晴煦。綸音繾綣及遐方。感戴罄禮歸吾王。麟袍玉帶照海隅。觀者塡咽如堵墻。保天恤小屬包荒。願續賡載歌虞皇。</text>
<title>次謁宣聖廟 正使韻</title>,<text>數仞宮墻擁泮林。春風芹藻長淸深。錦袍儼有襜如意。蒼檜寧無手植陰。天上威儀來彩鳳。橋門冠佩肅靑衿。不遺海外宗吾道。盛事東韓僅見今。</text>
<title>次謁宣聖廟 副使韻</title>,<text>升堂雖是要由階。大德如天未有涯。宇宙彝倫千聖一。春秋享祀百王皆。麟袍接武臨壇杏。玉節隨風拂石厓。兩使不違顏氏學。瓣香應自罄心齋。</text>
<title>次遊漢江 正使韻</title>,<text>席下淸波動砌臺。登臨魂爽出氛埃。映雲小雨談間過。擁髻遙山望裏來。坐壓仙曹增境勝。舟聯浦口趁潮開。茲遊天借懽多少。欲挽長江注酒杯。不須方外訪蓬丘。笙鶴欣逢下十洲。宮錦袍明波底絢。晴天影落酒中浮。歡娛一夕留仙侶。形勝千秋聳畫樓。印迹冥鴻霄漢上。只從篇什討淸遊。</text>
<title>次遊漢江 副使韻</title>,<text>徐牽錦纜竝陵丘。容與平蕪又亂洲。思入無倫詩律細。才供多患筆花浮。高天欲墮三竿日。豪氣猶登百尺樓。攀和知難吾亦已。此生寧復接仙遊。雨絲風捲去。雲葉日烘開。發興三杯酒。喧江百面雷。晴蕪迷遠渚。煙樹接平臺。遇賞眞存數。天仙儻一來。</text>
<title>次宴慶會樓 正使韻</title>,<text>煌煌一札下九天。簡使試輟文華筵。溫音特承香案前。皇眷獨向東韓偏。皐夔事業駕凌煙。文章賈馬名淵騫。義勝道肥志貞堅。詩禮自是傳靑氈。詞林獨步謝喧闐。韻寡適俗如陶絃。操觚文思涌如泉。戰藝獨冠三場連。殊方佇看威鳳翩。將命來迓李郭船。憶昨蘭橈浿江沿。筆花驚覩春雲鮮。催飛藥玉膾槎鯿。一斗百篇如靑蓮。許可何啻得萬錢。隨處不拒雲裾牽。吾王拱極誠悃懸。寵命來頒相屬聯。此回禮意益糾纏。郊迓虎拜垂簪鈿。兩仙和氣挹藹然。秩筵儀享窮懽姸。天威曾不違顏顚。傾蓋況復情相憐。因人地勝信當年。天眼嘉賞臨中邊。池光倒樓鏡中娟。林樾邃密時聞鵑。平波荷蓋散田田。天光雲影涵魚鳶。邦人襲薰劇蘭荃。緇衣安得留周旋。詩淸筆妙兩無傳。思軼象外形諸篇。一歡那復問後先。春序忽忽坐變遷。他年交夢亦難圓。勝迹秪欲煩龍眠。登高可但能賦賢。辨章餘澤霑朝鮮。共祝公壽如增川。</text>
<title>次宴慶會樓 副使韻</title>,<text>瓊花琪樹擁春晴。白日樓臺幻化城。勞使非因優詔至。重賓先罄寸心明。撲簷飛絮縈仙仗。通苑淸溝噴玉鯨。波拭荷盤飜躍鯉。煙深樹幄度嬌鸎。輕盈回雪當瑤席。瀲灎流霞酌兕觥。絳蠟未收燒後跋。靈鼉猶戒倦時鳴。幾枝火樹回淸晝。一簇砲車殷畫楹。千里風標瞻使節。萬方臣妾仰前星。身仍羽客游句曲。興駕飆輪跨大瀛。偏借陋邦留偉作。讀來神骨洗然淸。春色平分杜若洲。垂楊拂岸綠煙稠。菱花對展明如洗。錦鴨回翔弄碧流。雙洲秋霓屈曲跨淸波。藻荇香中笑語過。恰似松江三百尺。艤船聞唱采菱歌。長虹嫩柳鸎啼回霽色。新荷魚躍動微香。溶溶暖綠涵天影。知自雲間落勢長。玉液杳瀰晴瀾指點間。四圍天影玉彎環。白鷗自愛光容好。飛舞芳洲去復還。環碧一着秦鞭礦質分。槎牙瘦骨倚寒雲。春深小雨煙光膩。靑翠多添碧蘚紋。弼雲星躔森布天容肅。璇極低昂地勢高。葵藿向陽終不改。丹心隨處配昭昭。拱極春光隨玉節。延賞到茲亭。竹助苔階翠。花爭獸錦明。卿雲縈繡闥。遲日媚華楹。賓主交懽地。精神各自凝。凝秀亭亭留嘉樹翠。春老雜花英。境僻人難到。仙來眼忽明。知名應有數。見賞亦多情。不是龍蛇扁。爭爲此地榮。翠露亭</text>
<title>次宴勤政殿 正使韻</title>,<text>紫殿臨雙闕。游氛捲九霄。雨添花臉膩。風搦柳腰嬌。肅享陳籩豆。摐金間鼓簫。襟期披更豁。眉宇鄙全消。桃熟供王母。鳧飛迓葉喬。碧雲聲駐曲。丹渥暈吹潮。翦蠟猶揚觶。鳴鼉始戒宵。角弓嘉樹傳。規範不相遙。</text>
<title>次宴勤政殿 副使韻</title>,<text>間氣鍾人傑。高才具弛張。攻書筆成塚。得句草生塘。直諫陳謨切。明庭簡使光。新恩敷鰈域。舊業襲書香。服禮虔侯度。排筵展正堂。多儀瞻拜肅。有踐豆籩芳。置醴推衷曲。侵宵信漏長。高絃搖玉軫。豪吹激金簧。饗重肴維旅。詩歌壽等岡。跡雖區異域。歡不間殊鄕。封殖留嘉樹。追思詠憩棠。齊階陳虎拜。漢札荷龍章。不盡停雲思。迢迢海一方。</text>
<title>次登龍頭峯 正使韻</title>,<text>江勢渺然廣。發揮點孤島。山朝作儲胥。水環爲襟抱。領略兩仙過。品題摛華藻。江山喜見賞。顧眄看更好。不朽有芳名。應與天地老。</text>
<title>次泛楊花渡觀捕魚 正使韻</title>,<text>獨立鼇峯晩。東風承鬢斜。水蒸連積氣。天遠散餘霞。綠網時橫浦。銀刀亂擲沙。漁人期得雋。應不赦鱨鯊。</text>
<title>次望遠亭 副使韻</title>,<text>風急沙堆亂。潮生水國遙。蘭橈乘鏡面。雲幕躡山腰。鳥影沈煙渚。江聲落浦橋。仙遊𢬵一餉。脂轄在明朝。</text>
<title>次再遊漢江 正使韻</title>,<text>浩渺復潺湲。方舟抵別灣。遐觀窮物外。高興出塵間。析木頒仙詔。飆輪度海山。會心旌僻壤。風月免長閑。城南臨漢曲。形勝久空群。已得驚人句。還須絶世文。心頭摛錦綉。筆下爛煙雲。屬和才偏竭。悲吟至日曛。</text>
<title>次遊楊花渡 副使韻</title>,<text>鼇頂高相竝。人家盡對灣。亂岑騰翠浪。鳴瀨激黃間。歸橐元無物。高情只愛山。一壺藏別境。何意共偸閑。</text>
<title>次大平樓 副使韻</title>,<text>雨後輕颸強作寒。泥深還共犯途難。情孚已信初同趣。禮絶猶蒙不隔懽。一夕登門名便別。幾人懷刺字多漫。錦囊風月應收盡。千里雲山歷弁韓。</text>
<title>次大平館用唐新庵韻 正使韻</title>,<text>一雨過春巒。潑眼增蒼翠。韶華能幾何。謀飮寧辭醉。忽忽日易晡。山鳥鳴上下。依依花上月。誰負千金夜。柳幕看鸎擲。杏梁迎燕歸。春殘風復雨。何不惜沾衣。高亭星斗額。畫閣椒蘭壁。勝處品題遍。何曾來此客。行行三十館。壁輝東借西。不似汝陰老。騎馬聞朝鷄。新庵香案仙。鴻迹曾信宿。賞音復有人。幾夜燒蓮燭。</text>
<title>次出漢城戲作。回文體。正使韻</title>,<text>飛飛雨雜暝煙蒼。轉旆行看喜色黃。歸趁塞鴻遵遠路。思縈春物感垂楊。衣塵拂盡臨谿好。筆彩挑多掞藻長。扉闔客窓寒破夢。霏微篆縷擢鑪芳。靑凝草夾徑。畫活人行橋。城隱春山疊。水分野寺蕭。晴暉媚樹幄。暮景催歌樵。淸雨經塵淨。旌旗捲路遙。</text>
<title>次慕華館送別 正使韻</title>,<text>拂曉輕陰閟日華。離亭雨氣壓朝霞。賓筵拱揖瞻無度。醉眼朦朧眩有花。珂馬紛紛衝徑滑。旌旄獵獵捲煙斜。情孚不隔川塗迥。莫道東韓在一涯。</text>
<title>次慕華館送別 副使韻</title>,<text>都門夙駕送皇華。小雨崇朝暗曉霞。欲續緇衣歌改敝。爭傳彩筆夢添花。靑山直傍歸軺遠。碧樹平分去路斜。但保此情眞耐久。寧論地角與天涯。</text>
<title>次設祖慕華館 副使韻</title>,<text>淸漢爲襟木蜜山。半旬高賞未應闌。驪駒唱徹西歸路。付與神游夢寐間。</text>
<title>次效東坡體 正使韻</title>,<text>物色春城入筆間。登樓午夜不知寒。仙才一斗詩篇百。收得牀頭燭跋殘。樹陰新合翳殘花。拂掠枝頭紫燕斜。禁掖春光如許好。幾思宣勸醉流霞。追陪不覺兼旬月。貪誦佳篇却睡成。還似九霄聞鶴唳。向來塵骨洗然淸。</text>
<title>次效東坡體 副使韻</title>,<text>襲薰蘭室四旬零。只愧晴天強爝螢。今日別懷何處惡。暮煙江雨睡初醒。</text>
<title>次碧蹄館道中遇雨 副使韻</title>,<text>歸心滯雨轉懸懸。磵谷愁聞百道泉。勉與風光𢬵一賞。不應隨處動遭牽。</text>
<title>次碧蹄別金國相 正使韻</title>,<text>使旌俱擁火城來。不遣賓筵卜夜開。高蓋豈停洪濟雨。深情應戀慕華杯。牀頭燭影穿帷亂。眼底春光惹恨回。爲報臨津留賞去。鳧波肥雨近樽罍。</text>
<title>次碧蹄館西二石將軍 正使韻</title>,<text>高峙雙軀擢白雲。堂堂冠劍可張軍。斲磨不假他山質。意氣雄豪自出群。非關壓勝鎭邊陲。高竝成都石筍奇。莫道將軍無自衛。薜蘿爲帶樹爲籬。</text>
<title>次碧蹄館西二石將軍 副使韻</title>,<text>高懷慕元章。下車獨拜石。斲化肖冠劍。凜然高幾尺。秦橋督鬼功。漢壇留仙迹。不是煩雷斧。歷劫終難易。</text>
<title>次坡州館 正使韻</title>,<text>經行攬勝極關河。州館佳名最賞坡。幽榭喜蒙新扁字。晩雲增媚舊山阿。梁空語燕忙營壘。柳暗遷鸎互答歌。惆悵芳樽難駐節。夜來晴月照煙蘿。</text>
<title>次過坡州館見衆芳搖落 副使韻</title>,<text>初來花事爛盈盈。歸未經旬綠滿城。自是詩仙題品別。海邦紅紫摠閑名。</text>
<title>次滴翠亭 副使韻</title>,<text>槐陰小坐淸。草徑與階平。偶賞有天數。會心淹使旌。輕陰留夕照。微雨翳花明。灑翰標佳扁。他時轉見情。</text>
<title>次重渡臨津江 正使韻</title>,<text>山氣含江暝。蒼茫暗不開。蘭橈依岸曲。候火出山臺。延賞杯難進。催行鼓似雷。已成今視昔。他日若爲來。</text>
<title>次重泛臨津江 副使韻</title>,<text>寒衣乍脫重襖。春服初試方空。江舸乘潮緩轉。詩情御氣高翀。白雪音留江上。靑山影落杯心。偶然諧得戀賞。不是玩送光陰。</text>
<title>次晩渡臨津江 副使韻</title>,<text>水深魚得計。灘遠鷺爲群。細浪搖檣影。淸波煥鷁文。歸心懸捧日。離思正關雲。小酌不成醉。含情江樹曛。</text>
<title>次重渡臨津江縱魚歌 副使韻</title>,<text>荊江赤壁在吾東。來遊詔使蘇仙同。桃浪初生容泛𦨴。入網松鱸與衛鮦。廚人得雋恬不㤝。活剝串炙洪鑪中。登盤指動共呑嚨。誰肯放爾溟波浺。龍津丈人偶然逢。推念萬物天同功。魚鳥棲潛在深崇。天機自在難罶籠。胡爲貪餌辭舊葒。穿顋煦沫盆水容。刀几誰憐尾鬣紅。孟公博雅心期沖。放生奚獨常州漴。此間有水淸而洪。縱汝好隱藻荇叢。愼出莫犯漁人𥵫。龍門點額乘風翀。天池浩渺層霄空。先生有劍掛崆峒。超挹元氣凌沖瀜。餘力控此赤鯶公。斬鮫血染霜鋒雄。遂令四域無驚埄。普注霖雨回蒼穹。澤被海外作時豐。豈徒此魚恩私隆。終期贊翊在天龍。收功咸若民無恫。</text>
<title>次臨津江口號 副使韻</title>,<text>絶壁衝波控短亭。渚花飄雪亂蜻蜓。三春不覺忙間過。笑殺身如水上萍。</text>
<title>次東坡館翫月 正使韻</title>,<text>淸江纔捨棹。候館正銜坡。一舍詩篇在。重來意緖多。疏簾先受月。細酌試奔魔。獲玖慙虛報。高吟至百過。</text>
<title>次重過東坡館 副使韻</title>,<text>東國切中華。東坡揭州館。細讀兩仙詩。不覺思過半。西蜀繫地眉陽邑。三蘇卓卓留名跡。地因人勝古所云。豈是取名須物色。中外雖殊氣則通。眞假互根終歸同。吾邦選使盡才望。嘗聞物論歸長公。寧知嚮慕名亦變。華扁忽揭人改見。高樓弘敞壓道周。莽蒼煙蕪連海甸。小見安能祛我私。欲向大方煩釋疑。</text>
<title>次東坡道中用雲岡韻。回文體。副使韻</title>,<text>湲湲弄破襲霏霏。永晝淸風橫鎖扉。喧寂任遭閑是趣。綠緋抛着野爲衣。村村足雨經春晩。院院收燈放客歸。溫詔布恩優眷重。薊遼過處遠旌飛。</text>
<title>次吹笛亭 副使韻</title>,<text>天籟時聞逗萬松。危亭不礙入窓通。玉笙吹斷梅花落。麗代興亡一望中。</text>
<title>次吹笛橋 副使韻</title>,<text>落日伶俜渡畫橋。半邊芳草抹裙腰。江聲不洗前朝恥。依舊春流應海潮。</text>
<title>次重入開城大平館 正使韻</title>,<text>春陰含院落。飛雨映雲纖。已黦緗桃臉。新抽綠筍尖。風微剛動幕。日薄只烘簾。歸橐無裝物。千篇貯未嫌。</text>
<title>次開城十絶 副使韻</title>,<text>扶蘇山舊色還新。萬古興衰一片塵。留取城池壯形勢。至今供與弔亡人。征東舊省自前昏。當日經營賀燕喧。閱得忠邪同泯滅。挽河今洗亂時痕。紅杏梢頭酒幔靑。晩煙猶帶戟門橫。春光不覺堂堂去。綠漲依然暗舊程。水簾琴筑瀉來淸。古殿巋然指廣明。誰識眞人餘故宅。山僧唯說勝緣情。麗祖捨宅爲寺。號廣明。今廢。卜曆曾經五百春。悠悠芳臭盡成塵。制科裒錄多東士。留與文章式後人。迎梅雨作送梅天。使節驅馳犯霧煙。幾處亭顏光射斗。他年鴻迹討當年。龍門一接士皆佳。卓立難攀萬仞崖。談次幾回承善謔。平生自信太常齋。天磨翠障揷岧嶢。見賞如今駐使軺。上界有仙應過此。碧霄如水夜橫簫。隱隱重巒控近郊。山中何處可誅茅。紫霞洞裏松千尺。羽駕來時動鶴巢。宿鄣勞生隔幾重。徒聞海外有三峯。廢書嘆息成愁絶。今古都消醉夢中。</text>
<title>次觀高麗故宮 正使韻</title>,<text>石臺崩敗故城陰。煙草芊緜輦路侵。行邁悠悠誰復識。騷人弔古意便深。搖搖歸旆帶殘春。領略英雄一片塵。從古荒亡唯一轍。都緣自絶不由人。高高下下只空臺。使節諮詢訪草苔。定是詩成堪泣鬼。不應尋古等閑來。</text>
<title>次登高麗故址 副使韻</title>,<text>宮廢只臺城。喬松送籟淸。歌樓山鳥哢。輦路野花明。麗祖眞身致。孱孫不嗣行。山圍猶據勢。水逝不留浤。蹙自封疆始。虞從肘腋生。綢繆初鞏戶。泮散竟漂萍。跡廁雙旌返。褒蒙一字榮。還賡懷古什。留取賀遷鸎。</text>
<title>次見溪上籠魚 副使韻</title>,<text>淸波含錦幕。非爲矢魚來。圉圉欄初動。莘莘荇復開。義生何忍擉。索笑乍煩䍙。放爾西湖水。沙明兩岸苔。</text>
<title>次金郊道中口號 正使韻</title>,<text>雨宿新添麥浪。溪奔亂折春山。離愁正擣心曲。懽緖難憑夢間。高才卓越倍百。陋質薰沐逾三。翰林筆追內史。諫議學嗣征南。</text>
<title>次吾助川 副使韻</title>,<text>山支忽斷如立堵。積鐵橫捍奔川鳴。窾穴埋沙受洩水。白虹沈沈終不盈。錦屛嵬峨寫鏡面。瑤草承崖春遍靑。靈源遠自瓢淵來。曲爲湍激舒瀾平。瓢淵懸瀑軼廬山。天紳萬丈嗔雷聲。餘流奇絶尙如此。句引詔使昇天行。長篇短韻互標別。水增媚色山增明。川名從此顯天下。可但滄浪消濯纓。</text>
<title>次過脫彌嶺 副使韻</title>,<text>羊腸百八曲。騎從踏雲堆。不阻星槎返。曾經漢詔來。旌旗穿夕霧。鼓角動晴雷。憑報山靈道。天仙閱幾回。</text>
<title>次重宿興義館 正使韻</title>,<text>細酌官醪正潑醅。庭除步屧掃莓苔。燒殘燭跋侵宵短。捲盡簾鉤待月來。萬里歸心猶在客。一春愁緖強登臺。豈將視草西淸手。付與詩囊滿意裁。</text>
<title>次重宿興義館 副使韻</title>,<text>暫停潭上旆。還度石門煙。松韻晴生籟。灘聲夜鼓絃。詩新盤走汞。筆老錦摛鮮。每挹淸光近。春風滿四筵。</text>
<title>次過猪灘 副使韻</title>,<text>派從靈瀑落山阿。路走東西控浿河。玉節衝煙臨鳥道。蘭舟盪槳送鳧波。千年古渡分疆 百濟以此水爲界。一名浿水。 遠。百戰遺墟拾鏃多。候送皇華多少士。衣冠奔駿盡逶迤。</text>
<title>次過金巖口號 正使韻</title>,<text>已挹高名擅斗南。詞鋒復竝海山巉。東來物色多題品。留與文章勒翠巖。</text>
<title>次過金巖口號 副使韻</title>,<text>東橋酒旆幾店。西崦繰車三家。爲問千里鞍馬。何如一區雲霞。神交意足飮醇。好夢詩成生草。俊逸君兼鮑謝。瘦寒我似郊島。</text>
<title>次望寶山 副使韻</title>,<text>重重綠樹護朱闌。簾捲東風對夕巒。斜日浮嵐濃晻靄。小橋流水細彎環。憶向江頭迎漢節。始看紅糝綴桃花。流光幾許還脂轄。歸及金臺定削瓜。</text>
<title>次宿寶山館 正使韻</title>,<text>數舍百里間。富媼釀埴赤。澄潭寫鳥影。繚逕多獸跡。煌煌使軺過。正値春山碧。巖花撲征衣。洞雲縈馬策。有興無疾驅。丹崖與紫陌。勝地本前期。流光一過客。道路豈有窮。佳辰幾今夕。</text>
<title>次寶山道中 副使韻</title>,<text>玄菟山水元佳麗。況被仙曹潤色來。羅帶玉簪俱入畫。更煩題詠剔荒苔。</text>
<title>次重遊蔥秀山 副使韻</title>,<text>茲山遇賞自圭峯。話本遠向中華飛。水濱壁立翳藤蘿。山氣索然無煥翬。一經天眼鑑識別。山增峻偉水增肥。文章簡雅敍勝踐。上摩奎緯通光輝。時當姸暖春序闌。山花磵草皆芬菲。神泉㶁㶁泄虛牝。煙霞斐亹粧巖扉。貞珉有載似召棠。風望異世今人希。寧知兩仙撫往迹。爲駐玉節盤苔磯。頒慶旋車恣幽討。預戒鄙人令勿違。促行屛從自寶山。山頭杲耀昇朝暉。障流承空縱活鱗。編橋架梁聯帲幃。意行窮賞復小酌。盤羞草草登蕨薇。溪喧雜佩惺醉耳。不勞嘈切鳴琴徽。夕陽在嶺鴉趁棲。怱怱一會如夢非。翠屛新賞耀雄文。直與董碑爭纖微。越裝何用要千金。橐中收此溪山歸。</text>
<title>次安城道中 副使韻</title>,<text>輕陰漠漠晩還開。笳鼓前驅響轉雷。一道巖巒雲繚繞。半邊林壑水縈廻。春光有象描紅藥。雨意無憑寄綠莓。此景此時難把玩。不堪他日黯然來。</text>
<title>次龍泉道中題屛風巖 副使韻</title>,<text>崖面陰森護紫苔。日臨煙渚畫圖開。曾經天眼標名去。更被儒仙激賞來。此日觀風收物色。他年調鼎濟鹽梅。冥鴻踏雪無留迹。喚作元章拜石臺。</text>
<title>次重過龍泉 正使韻</title>,<text>山頭雉雊翳嵐彩。水面魚行吹柳花。寒氣剩添連宿雨。晴光忽透散殘霞。龍門日日已逾涯。每得佳篇絢筆花。苦掉吟頭猶不已。傍人錯訝帽詹斜。</text>
<title>次過劍水口占 正使韻</title>,<text>畫新雲釋嶠。繡錯水回洲。望裏成幽境。吟邊聳玉樓。湖邊元得句。嶺外更傳文。投分期膠漆。相思隔樹雲。初逢春錯莫。欲別地橫分。此會那能又。他時雁字聞。</text>
<title>次鳳山洞仙館 正使韻</title>,<text>峻嶺斜連郭。平蕪半雜田。架梁通野渡。依石貯山泉。階藥春藏院。亭皐買費錢。定知增物色。留賞兩詩仙。</text>
<title>次棲鳳亭 副使韻</title>,<text>威鳳本瑞世。如何來海島。聖人嘆不至。可知傷世抱。東韓雖僻遠。雙鳳來儀好。名亭豈落莫。文字自諫草。</text>
<title>次黃州道中望海 正使韻</title>,<text>天遙不辨如薺樹。島近時看搭素霧。涵泓侵虛杳無津。混混百川歸墟注。我行正値晝多陰。日車避匿狂雲妬。架橋未試鞭石功。苒苒流年曾不住。偶隨使節共盪胸。慘淡山椒荒日暮。何年暴骸委國殤。道抵棘城 灌莽蕭蕭竄狐兔。燃犀未暇照幽怪。鼓橐反遭天風怒。玄虛賦手屬兩仙。顧我有懷安敢吐。</text>
<title>次重過齊安館 正使韻</title>,<text>微微風緖燕差池。拂掠殘花雪滿枝。萬里經行諳俗異。一方探討得觀奇。多因感物春懷亂。每爲題詩夜臥遲。舊館蕭然聊復過。他年誰記上樓時。</text>
<title>次齊安館別金參判 正使韻</title>,<text>淸溝懸濁水。蛙坎隔鵬程。春樹漢陽路。暮雲征虜營。孤吟更短燭。高會喜新晴。簇錦蘋花老。悠悠採掇情。</text>
<title>次齊安館別金參判 副使韻</title>,<text>崢嶸懷邁往。吟眺愛登樓。去屬緇衣賦。離多彩筆愁。虹光穿月動。墨色爛牋浮。袖裏驪珠滿。長思氣味悠。</text>
<title>次貯福院 王使韻</title>,<text>面勢茫茫極遠山。依然風物入吟間。試尋一榻寧思睡。暫駐雙旌不當閑。野日弄苗陂色膩。墻陰護濕蘚花斑。春光屈指餘無幾。應逐星槎萬里還。</text>
<title>次重過生陽館 正使韻</title>,<text>到處題詩遍。春雲繞筆尖。聲名元瑞世。事業在調鹽。已獲蘭薰襲。多蒙瀝水霑。未由酬逸韻。吟苦鬢斑添。</text>
<title>次平壤城東途中 正使韻</title>,<text>畫橋西渡接長溝。蔽日蒼雲蔭路幽。滿面風埃迷皁白。還騎鐵獺當淸遊。一帶平波吹粉堞。江干日射散輕煙。追陪玉節窮淸賞。不數酣歌倚少年。</text>
<title>次重泛大同江 正使韻</title>,<text>樹擁千尋壁。江橫百雉城。樓臺欣節弭。風物愛春明。沙疊淸沱見。潮通畫鷁輕。邦人能迓客。舟楫遠將迎。</text>
<title>次登浮碧樓 正使韻</title>,<text>纔離淺渚擘泓深。風約檣旗颺晩陰。諧得仙曹高賞趣。天公元不拒人心。輕舟蕩槳送驚湍。水氣侵人向晩寒。篷透晴暉搖綺席。纜牽芳芷竝淸灘。鼓吹喧喧殷暝灣。縱橫百炬閃平瀾。眞成燈火下樓去。歌舞闌殘擁赤欄。心疑凌灝氣。身欲跨鸞翔。天遠供游目。樓明納霽光。金徽調曲緩。玉斝薦醪香。何處飛來絮。晴街夾綠楊。樓勝齊黃鶴。仙歸馭白雲。名高眞可尙。韻絶自難群。雨黑平奔野。虹明倒射濆。當懽吾已惱。離思正紛紛。</text>
<title>次題牧丹峯 正使韻</title>,<text>積皺微茫入眼平。水回孤島樹圍城。軒騰怳出風塵表。寥廓如聞笙鶴聲。劘壘曹劉宜退舍。聯茵李郭幸同舲。錦屛開盡花王艶。留得仙曹眺晩晴。</text>
<title>次浮碧樓 副使韻</title>,<text>靑壁臨江峻。何年起畫樓。野雲依渚斷。空翠入簾流。月瀨看金躍。風潭亂鏡浮。沙堆蛟蜃窟。煙暝蕙蘭洲。會賞眞仙過。冥搜秀句收。奇觀隨去富。高興攬來稠。揮麈無前對。題詩在上頭。道存彌宇宙。靜勝任喧啾。流峙終千古。蜉蝣閱幾秋。明朝佳會散。回首夢中游。</text>
<title>次牡丹峯 副使韻</title>,<text>萬仞層巓乙密臺。共將謝屐躡崖苔。平看亂樹千家暮。俯視長洲一帶回。浩浩機緘藏處大。茫茫興廢眼中來。深杯雄辯商今古。不覺心胸頓豁開。</text>
<title>次登詠歸樓 正使韻</title>,<text>柳陰江路撲緜時。乘興登樓俯碧漪。潮近海來沈別浦。雨拖虹過洒餘絲。風尖透幔消殘醉。水氣欺人引滿巵。好古儒仙尋九一。却參形制得歸遲。是日。看井田遺址。</text>
<title>次先月亭 正使韻</title>,<text>豪氣苦不除。登臨敞碧疏。歌鍾暫撥鬧。嘯傲未全疏。不礙負墻隈。虛簷面面開。尋常任顯晦。明月最先來。遇賞名復新。暗中如得曉。何須燕賀成。喜噪來群鳥。</text>
<title>次練光亭 副使韻</title>,<text>浩浩如乘氣。茫茫正倚空。斷雲開晩霽。斜日射殘虹。撲翠湘簾捲。流丹畫棟隆。樹深鴉獨閃。城暝鼓三通。文續唐仙作。詩酬鹿野風。茲亭增擅勝。應爲屢遭逢。</text>
<title>次重登風月樓 副使韻</title>,<text>踏盡雲梯迥。麟袍絢日斜。淸池散荷蓋。殘雨送春華。曲檻深留月。疏簾瑩透霞。緇衣今改敝。蓮燭舊傳嘉。只有無邊景。長輸海鳥沙。</text>
<title>次重過安定館 正使韻</title>,<text>心馳紫極夢相參。晴日烘簾送鳥諵。萬里英標瞻漢節。一方優詔聽芝函。綠陰羃羃迎初夏。紅雨霏霏落半巖。借榻無由挑綵筆。又隨笳鼓着征衫。</text>
<title>次重過安定館 副使韻</title>,<text>燕壘時黏壁。蜂脾正飽香。身猶靑社遠。夢趁紫鸞翔。薤葉宜挑睡。蝦鬚好納涼。客途何日盡。高枕任閑忙。</text>
<title>次登肅寧館樓 正使韻</title>,<text>華譙隱約出煙林。徙倚羈懷轉不禁。試把經春懸極意。平分仍歲望鄕心。忙間可着重留賞。勝處唯須一放吟。白雪陽春音滿耳。只愁瓊樹隔千岑。</text>
<title>次肅寧館 副使韻</title>,<text>攬景春無所。登樓日未斜。野昏沈白霧。天碧爛明霞。小榻聊尋夢。孤燈細綴花。了知懷靡盬。那復念回家。</text>
<title>次重登百祥樓 正使韻</title>,<text>亂渚平分一帶川。層樓游目送輕船。香風夾岸飜蘭葉。碧樹連蕪起暝煙。善頌才高歸客右。遠遊春去惱吟邊。越南不要裝他物。只攬風光極海天。樓適新成。又値春盡日故云。</text>
<title>次送春十絶 副使韻</title>,<text>春陰深翳日華明。一雨無端阻客行。天爲星軺多借便。畫樓登眺屬新晴。江山依舊好懷開。豪氣崢嶸隘八垓。收拾風謠充使職。不應光景等閑來。簾額春晴撲柳花。芳洲新綠暗枯槎。風光點檢無人管。輸與高才賦鶩霞。萬里燕雲路未賖。紫宸歸夢聽宣麻。憑陵愁思挑心曲。偃蹇江山繞筆花。城池百戰迹應漫。往事寧須指點看。隋將亡師猶帶恥。海門依舊送潮寒。萬象撩人困役眸。不堪愁緖醉來稠。歸心飜動隨春去。離恨微茫逐水流。春光忽忽老煙花。解道花時不在家。人世豈堪終迫隘。幾時仙佩借飛霞。咄嗟華構聳江頭。起廢新功正値收。地勝因人須善頌。兩仙持節辦淸遊。也知物色增奇勝。華扁輝煌奪目驚。畫棟流丹新鏡展。珠簾納日晩霞明。四海聲名共挹香。東來奇氣覺尤長。炎蒸定倦風埃路。應憶高樓一味涼。</text>
<title>次重泛淸川江 正使韻</title>,<text>喚得淸風運畫橈。汀洲日出霧全消。江神也解留人意。轉眄沙頭沒晩潮。追陪幾共泛輕橈。眉宇令人鄙自消。江水東流通越徼。思君一片付春潮。</text>
<title>次嘉平館齊山亭 正使韻</title>,<text>亭高山亦高。山豈與亭齊。一日揭佳名。頓釋人意迷。嫣花階面鬧。綠陰簾額低。迨此使節駐。報喜幽鳥啼。仙遊不可再。回首石門西。</text>
<title>次齊山亭觀射 副使韻</title>,<text>皇家眷綏視列侯。從臣銜命臨東陬。羽騎材官共護行。負技決指仍臂韝。穿楊貫蝨各分曹。琱弓白羽調絃鍭。遙看棲鵠數百步。應手晴雹驚山頭。巧者反拙拙者優。金注惑內多輸籌。射雖小技參六藝。況被勝賞超儕流。邊頭效力衛中華。一戰醜虜連帳收。東韓雖遠則近鄙。游魂不敢窺遼水。捍禦須憑此輩勇。還朝爲奏聖天子。</text>
<title>次重過納淸亭 副使韻</title>,<text>曉星一支緜千里。華亭翼然臨溪水。山淨波明絶點埃。擅有淸淑隨所指。何年見賞顯如今。名索唐仙記徵史。淸詩華扁復改觀。勝事直從今日始。</text>
<title>次重過郭山孝女 副使韻</title>,<text>山頭古堞明峨峨。候館銜得民廬多。何年片石紀純孝。有女療母知所報。母年高邁危疾纏。痛在親身女心煎。攀天達誠不能奏。劑投未效空延候。殘肌活母敢愛傷。霜刃落指金刀藏。隣里驚嗟擁墻壁。寸匕入口便已疾。天人一理無不存。至誠感通能回天。請看綽楔旌其門。民彝初不間男女。風化所漸人自敦。使軺褒揚罄毫墨。嘆息東人重名節。懸知採拾帶還朝。敷奏明廷勤奬烈。</text>
<title>次重過林畔館見水田 正使韻</title>,<text>薰風歸騎試宮袍。曉陟東皐一望高。雨足溝塍深積潤。苗分陂壟亂披毛。連村喜氣浮晴隰。百室歡聲沸海濤。帝澤均霑無遠邇。阪田那復長秋蒿。</text>
<title>次重過所串館卽事 正使韻</title>,<text>客路行多通野水。春聲相續亂鳧鷖。旌旗曉發氛初豁。島嶼晴開路不迷。紫氣遙瞻璇極北。離情忽掛海門西。往回不覺春交夏。桃李空成舊日蹊。</text>
<title>奉別正使大人</title>,<text>圖南鵬擊廓層空。九萬扶搖穩跨風。餘力首登多士選。高才獨出竝遊雄。鸞書遠布諮詢遍。鰈域懽迎景仰同。匝月趨塵情未洽。不堪雲樹隔江東。多承色笑藹春融。復荷詩篇擬遞筒。斷港洪河寧較大。天葩野艶欲爭工。蓬心頓豁鋤荒力。習氣難收變魯功。瞻望豈能隨鳥翼。只憑深意似犀通。</text>
<title>奉別副使大人</title>,<text>罨畫溪山淑氣鍾。賢科一捷簉夔龍。江西發軔聲名大。諫掖登坡夙夜供。輟從中宸膺簡命。浮槎東海盪心胸。淸溝濁水元非對。終愧微筳噎巨鐘。獨鶴鷄群豈混籠。深冬雪裏挺孤松。高詞雅麗多裁錦。巨扁雄奇復綰龍。一夕登門增鄭重。三春陪節挹雍容。空留濩武音盈耳。沙上飛鴻不記蹤。</text>
<title>次江之水 正使韻</title>,<text>萋萋草色連蒼苔。一條去路緣江開。預戒封人設祖席。共待車馬騈闐來。我車已脂我馬驕。行意未決空徘徊。徘徊爲誰惱。有懷勿復道。人生萬事難作離。何況遠違我所思。春仲逾旬念始見。傴僂循墻寧覿面。當時一諾已僭分。豈意明珠索枯硯。玉皇傍邊大小仙。才調卓犖傾群彥。聲容一接可反隅。知自視草鑾坡餘。往回匝月春風中。溪山歷歷隨使車。萋萋草遠叵測。去住平分路南北。纔投深分遽判袂。何似當初不相識。有酒不能澆惡懷。忍使弦矢當前乖。吳歌酸惻和楚舞。強挑壯心無好語。黃鵠迢迢顧壤蟲。行塵滅沒天垂渚。謾把緇衣歌好賢。冥鴻泥爪留朝鮮。他年萍水可再得。許我趨塵莫難色。</text>
<title>次遊漢江 己亥。詔使華察，薛廷寵。時以宰樞參遊觀。</title>,<text>山擁層城水繞臺。星軺戒路雨淸埃。麥波搖隴臨江盡。松籟乘風拂座來。景觸詩鋒初放逸。酒衝愁陣已恢開。兩仙襟度寬千頃。自愧坳堂守覆杯。緩引蘭舟竝古丘。桅竿風緊過長洲。游魚暗避宮袍爛。舞鳥欣迎桂棹浮。筆下倒傾三峽浪。空中洞豁幾層樓。曾隨勝侶窮探討。今備趨塵得再遊。</text>
<title>次遊漢江 副使韻</title>,<text>江風吹浪動高臺。雲幙周遭障撲埃。日脚掣蛇橫浦去。楊花衮雪入簾來。仙蹤已發壺中祕。勝集仍敎席上開。屢假溫顏恢雅量。更回淸眄屬深杯。潮來不覺沒沙丘。穩泛樓船下遠洲。芳杜氣薰牽纜送。薄嵐光襯捲篷浮。高才已壓三王作。健筆堪修五鳳樓。獲助江山詞轉壯。茲遊無愧子長遊。</text>
<title>次楊花渡阻風 正使韻</title>,<text>擬浮文鷁泊龍頭。斷渡風來勢倒流。意足不須窮勝踐。邦人爭望李應舟。高文上訟今能事。風伯寧遮下瀨船。只是罷遊應宿債。從來行止摠關天。</text>
<title>次遊楊花渡不至 副使韻</title>,<text>狂風無柰阻行船。遙望楊花意惘然。巨纜挽時疑簸斷。輕蒿進處却鉤連。煙光晩合平蕪際。樹色晴迷遠岸邊。不比山陰空興盡。隨緣輟棹亦天全。</text>
<title>次寄別同遊漢江諸君 正使韻</title>,<text>不分龍門忝受知。更爲後會果何時。郵筒遞信披佳什。玉樹臨風想妙姿。翰院塼中高步武。曺娥碑背好文辭。獲霑賸馥元非擬。何況留詩重別離。</text>
<title>次寄別同遊漢江諸君 副使韻</title>,<text>菲才蒙鑑賞。撫分愧仙眞。鴻迹尋無處。雲霄夢想頻。</text>
<title>次立春 丙午。弔祭使王鶴。時爲遠接使。</title>,<text>東來行李任蕭然。絶塞逢春秪自憐。彩勝空懷隨舊賜。桃符行見換新年。靑錢選重傾朝望。白雪詞高萬口傳。恩共陽和先海外。鯨波不動漢槎邊。</text>
<title>次義順館</title>,<text>鸞書初壓境。候騎溢城闉。拜舞情俱切。觀迎色共新。袍光爭日絢。旗影漾波粼。拭眼瞻麟鳳。朝家愼簡臣。</text>
<title>次發林畔館</title>,<text>日日馳嚴傳。咨諏不自遑。原田連海甸。列鄣近邊疆。篝火離山館。衝星犯曉霜。行收如甕繭。還補舜衣裳。</text>
<title>次嘉平道中</title>,<text>平生叱馭心。豈憚九折路。珍重捧鸞書。皇恩期誕布。紅橋碧玉流。淸銜漢節去。他日來水頭。懷人知有處。淸詩嚥絳雪。讀罷神爲醒。餘光被巖壑。千古賁茲亭。</text>
<title>次控江亭</title>,<text>龔仙留賞地。龔雲岡改今名 風榭入窓開。旅望窮雲水。詩魂謝垢埃。衝寒驅傳去。載酒趁春來。物色餘霞鶩。應輸腹稿才。</text>
<title>次過箕子廟</title>,<text>周命維新商運終。縲囚纔釋卽分封。八條秪得開荒僻。九類何曾見變雍。故國夷墟悲秀麥。斷碑橫草弔寒蛩。魯儒不顯心中事。誰竝三仁訪舊蹤。</text>
<title>次入平壤府</title>,<text>使節煌煌破僻荒。孤城訪古爲情傷。樂浪舊說紛爭罷。都護虛傳策慮良。一帶控津流浩渺。群峯環郭鬱靑蒼。只將詢採充歸奏。風壤無勞付職方。</text>
<title>次渡大同江</title>,<text>浿江天作塹。南北控通津。船舫迷沙岸。樓臺壓水瀕。豈期叨執轡。還復忝趨塵。若濟應須楫。餘波及遠人。</text>
<title>次黃州</title>,<text>傑構層霄軼。憑虛可散愁。亂山當附郭。深樾繞長流。梅動何郞閣。鄕遙王粲樓。定知旋節日。春物侑淸遊。</text>
<title>次過鳳山</title>,<text>㠍嶪候館開。庭宇翳林麓。側逕趁茅茨。髣髴聞杼柚。半榻放黑甜。午鼓傳鼉吼。謝草欲生塘。天趣知圓否。</text>
<title>次蔥秀山</title>,<text>意緖入春蕪。殘骸用杖扶。每逢淸境惱。還愧賞心孤。崖濕知泉泄。碑傳到海枯。仙曹方屬興。奔軼戒輿夫。</text>
<title>次晩至寶山館</title>,<text>靡盬促征軺。嚴程每犯宵。溪分同燕尾。山斷學蜂腰。川路終傷隔。羈棲正對消。莫嫌陪賞缺。佳句當招邀。</text>
<title>次月</title>,<text>升魄窺靑嶂。流光透綺櫳。悲歡隨境別。憐賞與君同。落燼收殘燭。孤音墮斷鴻。應思京國夜。酣宴不知終。</text>
<title>次金巖道中</title>,<text>山多對峙似峨嵋。隨處孤煙認斫菑。却是麟袍驚遠俗。䦱門爭覘好威儀。幾區煙火散荒村。樵逕縱橫盡逐門。莫問阪田征地利。一生隨分老雲根</text>
<title>次金郊道中</title>,<text>宿鳥已趨林。前川可厲深。換年猶遠役。緣景費閑心。野曠煙常薄。山昏籟正沈。乾坤容旅泊。幾斷四愁吟。</text>
<title>次發開城府</title>,<text>故國繁雄舊。芝函擁綵旟。覆車堪戒後。營邑緬懷初。候迓奔諸校。榮觀聳比閭。局堂人種學。經籍是菑畬。</text>
<title>次漢城迎詔</title>,<text>累葉鴻基正襲芳。卿雲護詔拂穹蒼。悼亡有典貤光寵。節惠貽名厲怠荒。麟服策輶臨鰈域。帝言敷札煥天章。皇仁自昔包藩服。不數窮兵似李唐。</text>
<title>次登大平樓</title>,<text>迥倚雕欄俯鳥飛。蜂房蟻垤共聯依。花當春鬧蒸霞氣。桂入秋淸逞素輝。吟放詩魔除痼癖。酒衝愁陣解重圍。欲歌改敝留仙賞。爭肯高情顧薄微。</text>
<title>次遊漢江</title>,<text>結束蘭橈候水干。平湖波靜拭銀盤。仙舟幸接聯茵會。淸賞寧孤透絮寒。是日西風峭緊 不拒觥船供酒事。還將丙穴付廚餐。高舂未放窮懽地。錦纜難敎縱急湍。頻降恩綸爲翰藩。漢江幽勝絶塵喧。使華來賞皆仙侶。下席追陪接緖言。對景移尊同泛鷁。當歡念別怳聞猨。雍容整駕人爭覩。不似山公醉習園。</text>
<title>次重登大平樓六絶</title>,<text>簷虛易納暉。山近常撲翠。嘯傲百尺高。剛風灑面醉。暖氣逼園林。春禽鳴復下。莫以感物心。秉燭孤淸夜。邦人競瞻依。共惜遽言歸。我欲洩其思。爲君歌改衣。麗藻過黃初。籠紗揭粉壁。向來吾東人。頗曾見此客。錦袍扶桑東。白雲華嶽西。歸心懸急傳。脂轄候晨鷄。西來幾山郵。隨處叨伴宿。明發首歸途。何由共翦燭。</text>
<title>次鄙句。不足以辱淸敎</title>,<text>獨學遐陬欠問奇。抽黃儷白強摛詞。效顰秪益東施醜。大雅前頭敢道詩。紙價翔高爲寫傳。命騷淸製氣蒼然。此回所得能多少。一斗從來有百篇。</text>
<title>次渡臨津江</title>,<text>自多曾得御。何意更同舟。纜動開靑壁。檣移起白鷗。揮犀談未了。擊汰興難收。他日經過地。含情憶竝遊。勝事知難又。浮生固有涯。水明拖練帶。山斷隱城埤。歸路郵非遠。芳罇席可移。茲遊未宜泯。紀與使華詩。</text>
<title>次蔥秀山小酌</title>,<text>水含雲幕雨霏微。魚隊猶知駭錦衣。莫忘爲修溪上飮。定應遷對省中薇。歡踰禮分承何數。話勝儒書聽却稀。肯與茲山詩領略。袖中東海不虛歸。</text>
<title>次夜燕廣遠樓</title>,<text>能賦諸公後。篇章盡護紗。賞音來有數。緣景筆添花。高會更華燭。嚴程趁爛霞。接茵慙不分。深爵肯辭加。</text>
<title>次至大同江見柳</title>,<text>水帶華譙闊。堤當密柳籠。畫船容整待。淸賞不知終。斗絶城疑化。微茫島幻蓬。使軺旌僻壤。摛操鬪天工。</text>
<title>次泛大同江</title>,<text>天晴散綺霞。煙水杳津涯。野日明雕節。江風送晩槎。淸樽饒興緖。高眺豁雲沙。留得邦人語。仙標見使華。</text>
<title>次登練光亭</title>,<text>江波際野平。虛檻跨層城。仙侶來𢬵賞。天公故餉晴。日分簾額影。風遞棹謳聲。共酌仍薰德。何如食楚萍。</text>
<title>次登浮碧樓</title>,<text>移尊纔罷享。騁目遠窮坰。不謂交懽地。飜成送客亭。頹光堪繼燭。缺月未升溟。雅興通遐賤。皇恩荷輯寧。</text>
<title>次早登快哉亭</title>,<text>撥忙登快閣。無處不春華。形勢開重塹。歌鐘動故家。樓明通海日。寒峭勒江花。安得淹仙馭。芳樽醉九霞。</text>
<title>次謁箕子墓</title>,<text>堂封當道左。使節駐移時。授聖書猶在。佯狂意孰知。三仁雖異迹。萬古尙同師。黃卷空相對。爭如一奠釃。</text>
<title>次登百祥樓</title>,<text>江天物象媚晴曦。嵐重煙沈頓失奇。半壁劍峯 是日風霾。北望妙香諸峯。皆不可了。 渾滅沒。四圍風幔秪低垂。酒因陶寫難辭累。筆爲牢籠欲放遲。每和陽春才告盡。撚髭終日費吟思。</text>
<title>次定州遇雨</title>,<text>春半猶慳澤。涔涔入夜中。壟沾枯麥活。渠溢小池通。喜酌傾尊綠。高吟翦蠟紅。幸同憂國念。寧不願時豐。</text>
<title>別詩 五首○用漢江，大平，蔥秀，百祥韻。</title>,<text>試政喬遷擁使干。靑雲岐路有回盤。龍蛇巨筆爭春麗。氷雪高談勝水寒。戀闕未禁更夜燭。嚴程頻見輟晨餐。攀遊漢曲無多日。又送仙槎泛綠湍。紫誥貽名奬謹藩。使旌纔建報音喧。候迎禮重參書定。會合情殷假舌言。離思可堪聞折柳。淚行寧待續啼猨。煙霄不隔東溟遠。雁字時能問灌園。歸心渡水正如飛。仰德難攀悵失依。行帳屢容交麈尾。障簾猶許共燈輝。驚瞻貴相山千仞。會試殊遷帶十圍。鰈海秦城餘萬里。幾重春樹隔煙微。膚淺何能發奧微。向來聞道欠摳衣。薰心只要蘭爲室。盥手還思露取薇。日下盛名推少對。郢中高調和尤稀。使裝厲操如淸獻。蜀道身兼二玩歸。關河姸暖曬春曦。陪賞平生足一奇。曉榻束嚴催牽發。畫船移渚對雲垂。令傳深酌輸籌屢。漏下重城入院遲。回首已成今視昔。百年憑夢但尋思。</text>
<title>忍齋[唐皐]</title>,<text>鄭都監士龍。以忍名其齋。其自警亦切矣。予來朝鮮。鄭有事於館伴。瀕行求予詩。爲之賦此。利害關頭要認眞。刃懸心下聽經綸。請看談笑成功者。多是尋常耐事人。字疏百言驚世主。醋嘗三斗許隣臣。直須忍得無餘恨。更好軻書去說仁。</text>
<title>十玩堂[唐皐]</title>,<text>鄭都監有十玩堂。所謂十玩者。竹，梅，松，菊，水，石幷文房四友而十也。茲求予詩。予不能盡發其美。爲賦短章。十玩華軒傍鼎津。箇中那得着閑人。六君四友應相狎。醉裏吟邊想更親。佳境只容魚鳥共。交情爭比漆膠眞。眼前誰少游心地。獨愛斯堂避俗塵。正德辛巳臘月下浣。賜進士及第。翰林院修撰兼經筵國史官，欽差正使紫陽山人唐皐。書。</text>
<title>忍齋[史道]</title>,<text>羨子希賢志。以忍作齋名。逆意終如意。難行便好行。還將欲從理。莫使氣移情。執此行能久。無勞樂自生。</text>
<title>十玩堂[史道]</title>,<text>我來東國見鄭子。其人通儻仍秀美。自言結構鼎津涯。十客相親情莫比。歲寒三友爲知心。霜叢晩節尤可欽。石生水曹亦不要。交遊往往投儒林。陶褚二士莫逆久。管城約向玄香守。朝朝暮暮寧暫離。不在詩篇卽杯酒。鄭子鄭子我所嘉。我憶此客眞堪嗟。縱與偕來一邀見。柰我悤悤歸使華。余奉命來。鄭子逆於江上。往復月餘。朝暮時一見之。甚有英邁俊逸之氣。茲余將復渡江而西。以譯士朴址。來求忍齋十玩堂詩。余方悤悤行色。勉賦數句以答。亦以酬其勞而識其別云。正德辛巳臘月廿日。賜進士出身。欽差副使兵科給事中，侍經筵官，前翰林院庶吉士涿鹿史道。書於義館順。</text>
