<title>詠懷</title>,<text>物外多閒日。人間少樂時。靑山綠蘿月。吾獨老於斯。其二莫道心無慾。尋常渴飮泉。況逢秋月好。偏愛不成眠。</text>
<title>題淸遠亭</title>,<text>主人方寸中。分明見涇渭。獨坐淸遠亭。幽興人知未。</text>
<title>偶吟</title>,<text>莫道功名好。營營日夜忙。何如雪簷下。獨坐負朝陽。</text>
<title>贈宋英甫 丙子亂後</title>,<text>痛哭當時事。吾將何所歸。平生慷慨淚。今日爲君揮。</text>
<title>贈金牧使 元立</title>,<text>一世吾行獨。知君自不孤。兩心何處見。明月照氷壺。</text>
<title>登松石亭。寄贈金使君。</title>,<text>爲問連珠閣。何如水上亭。不妨無訟日。時或步郊坰。</text>
<title>贈僧</title>,<text>智異雙溪月。金剛萬瀑秋。思歸千里夢。未去十年愁。</text>
<title>五倫歌 先生好玩金自菴絿字畫。晩年得見自菴所寫千字文緝。作絶句八首。使之模出刊行。</title>,<text>宇宙盈虛內。人生食與衣。五倫如不盡。禽獸是同歸。其二父母如天地。誰無愛敬心。嘗觀不孝者。其意竟難尋。其三君父何嘗異。當爲盡節臣。無論湯發德。弔伐亦非仁。其四志道從何得。非師不可成。如其學蒙射。千載惡流名。其五好合如琴瑟。宜家化國人。嘗觀古夫婦。相待敬如賓。其六一體分兄弟。尋常友與恭。相猶不相好。於世罪難容。其七友也如兄弟。箴規道亦存。紛紛輕薄子。豈敢與之言。其八此外無他道。丁寧念在玆。嘗聞古人語。作聖是根基。</text>
<title>別成滄浪 文濬</title>,<text>悵望坡山雪。今朝隔江渭。時危亂又多。後日相逢未。</text>
<title>詠橘</title>,<text>綠葉苞雖異。黃香性則眞。渡淮今幾日。猶帶洞庭春。</text>
<title>偶吟</title>,<text>曰川居士安邦俊。一生自是悠悠者。狂歌脫略人間事。明月淸風松桂下。其二世塵笑我本疏狂。丹洞誅茅結草堂。日落前溪眞興遠。客來猶共竹風涼。其三▣▣▣▣▣▣▣。三尺琴中萬古心。南山大木蒼蒼在。笑却斧斤日日尋。</text>
<title>題嘯歌堂序後</title>,<text>林叔瞻以嘯歌名其堂。叔瞻豪士也。跡絶城市。身臥林泉。嘯而歌。歌而嘯。吾知其嘯也歌也。其諸異乎人之嘯歌也。歟然長嘯非持敬之道。吾嘗聞古人矣。叔瞻毋專以嘯歌爲也。叔瞻爲之序。余題其後。詩曰。臥則高臥起則步。嘯則長嘯歌則浩。或臥或步又嘯歌。爾生此外無所好。</text>
<title>遣興</title>,<text>多病年來百念灰。光陰都似夢中催。堪笑半生何事業。廣庭惟對一株梅。其二納納乾坤夢幻身。蜉蝣生死往來頻。滔滔盡是趨名利。從古男兒幾箇人。其三揮手飛揚出九垓。群仙邀我共徘徊。無端俯視乾坤內。蟻蛭人間不滿咍。</text>
<title>寄李姪安臣</title>,<text>心事年來衆莫知。口開何日與君期。月庭閒步空懷悵。長望還如萬里思。</text>
<title>贈金牧使</title>,<text>蕭條山寺偶同來。冬半寒嚴近臘梅。多少不平心裏事。對床今日爲君開。</text>
<title>遊開興寺</title>,<text>少時曾到此山巓。回首如今五十年。隔窓溪水丁東響。似爲遊人滌世緣。</text>
<title>感吟</title>,<text>紛紛拜揖不知羞。被髮吾東三百州。獨有淸風吹石室。更無餘地讀春秋。淸陰金先生後改號石室</text>
<title>別南宮別坐 蓂</title>,<text>南天歸路幾漫漫。別後猶應夢往還。何處見君眞面目。良宵皓月屋樑間。</text>
<title>贈金尙範 丙子倡義時</title>,<text>誠孝貞忠是兩難。似公於世未曾看。扶持萬古綱常士。虛老林泉孰不歎。</text>
<title>登松石亭感舊。贈金牧使。</title>,<text>俯瞰長江水。高亭爾所居。心卑侯伯子。身臥竹林書。石老松陰密。人亡古跡疏。西峯日猶在。無惜駐行車。</text>
<title>次梁生松石亭韻</title>,<text>梁子遊棲地。都無俗士車。溪流橫素鏡。峯秀點靑蘿。怪石間中友。琴松儉裏奢。吾將分一半。何處不宜苽。</text>
<title>與金牧使遊開天寺。作詩贈之。</title>,<text>吾子聞名久。于今始見之。高標人素仰。器業衆方推。落筆詩千首。論懷酒百巵。明朝歸去路。山外雨絲絲。</text>
<title>寄南平太守</title>,<text>昨別今何許。相思日抵年。非爲千里隔。未得一床聯。病痼心難鎭。身羸席不便。中宵徒耿耿。腸斷聽啼鵑。</text>
<title>挽李杞泉 喜熊</title>,<text>詩酒聞名久。相逢漢水春。風塵還摺翼。湖海幾潛鱗。世事驚殘夢。文聲在後人。未趨蒿里餞。回首淚沾巾。</text>
<title>次尹白篷宗之松月亭韻 尹公丙子亂後。卜居於星州。搆松月亭云。</title>,<text>風塵猶滿眼。何處可逃虛。出溪緣溪路。逢人問卜居。雲林孤鶩外。門巷候蟲初。琴中山水曲。今日爲君書。</text>
<title>次風詠亭韻</title>,<text>爲愛玆亭數日休。風光依舊蕩塵愁。山當檻外雲生礎。樹繞沙邊露滴洲。箇中賢達今何去。壁上瓊琚古跡留。却恨來我時已暮。詠歸春服不宜秋。</text>
<title>寄林松里 埈</title>,<text>月簷脩竹翠陰垂。山友生涯一局棋。石斷寒泉侵破屋。土層危砌接疏籬。離心謾逐流年苦。古劍空將病我宜。且寄相思詩數首。自餘多小是佳期。</text>
<title>贈金楓巖 德普</title>,<text>故里親朋有幾人。與君朝暮往來頻。竹床暇日淸談會。關洛秋風白髮新。雲雨世情羞管鮑。漆膠心事笑雷陳。寄言懶病楓巖子。終始韜光學養眞。</text>
<title>新月</title>,<text>天際浮雲斂。前山雨初歇。彈琴復長嘯。悠然眞興發。開戶臨東園。臥視秋新月。遲遲夜漸分。皎皎淸影豁。玉兔擣藥杵。姮娥倚絳闕。千巖開瑤窟。皓色遍楚越。閒持綠樽酒。相對一問曰。暗從何處去。明從何處出。長照高齊上。莫向雲間沒。不樂當如何。起舞心魂潔。</text>
<title>送僧之金剛</title>,<text>送爾向金剛。令人起浩思。飛泉萬瀑洞。此行安可遲。爲言永郞子。白髮今如斯。</text>
<title>高松鹤不群</title>,<text>老松千餘尺。黛色參白雲。其上有何禽。軒昂孤鹤存。孤鹤意有以。成巢長不群。不群閒且高。反笑百鳥喧。啞啞上林鳥。飛飛不如君。</text>
<title>可笑行</title>,<text>人笑笑何笑。我笑笑何笑。人笑笑其笑。我笑笑其笑。人笑我亦笑。我生眞可笑。</text>
<title>是非吟</title>,<text>是非人所爲。難分是與非。爲是不爲是。爲非不爲非。是非正如此。吾何爲是非。</text>
<title>蘭溪丈席言志 丙戌</title>,<text>世人本無志。皆好富與貴。我心不在此。欲隱深山裏。端居正衣襟。玄默獨向壁。濁酒兩三杯。彈琴一二曲。流覽左氏傳。浪讀陶杜詩。君不見伯夷叔齊子登彼。西山採其薇。又不見宋時處士陳搏子隱居華山晝掩扉。平生抱此志何日遂所欲。遂與同志友。今夕相論確。脫巾枕寒石。漱齒淸流湍。歌於斯詠於斯。逍遙於玆山之間。蘭溪先生批曰。讀盤谷序。每有感李愿之意。奇哉此童。志氣若此。他日幸不負斯文。又曰。此意可嘉。難與俗人言。紫霜逸興。吾與爾共之。</text>
<title>行路難</title>,<text>行路難行路難。行路之難難如何。登山山有石。入水水有波。何況日又暮。猛虎當我前。雲憑憑兮風怒號。欲去未去心茫然。早知行路正如此。何爲中路空彷徨。行路難令人傷。</text>
<title>懷人曲</title>,<text>昨與故人別。別來無盡愁故人不可見。一日如三秋。懷人懷人人不見。懷人腸斷人知不。懷人不見時已暮。故人乃在江南頭。</text>
<title>贈湛上人</title>,<text>吾聞湛上人。十載臥巖石。身與浮雲閒。心將秋水白。松蘿以爲冠。柏葉以爲食。黃山一相見。面目如前昔。連床與之語。乃知非塵俗。自言歷馬耳。將歸九千谷。九千山水最。宜着幽人跡。吾將撥世緣。歸去鍊精魄。雪滿瑞石峯頭。上人生涯蕭然一囊鉢。雲深九千谷口。上人行裝飄然雙草履。秋風落葉。上人幽蹤何處尋。一點二點千萬點。碧峯雲外高。</text>
<title>贈徐處士 鳳齡</title>,<text>方丈山雙溪水。君歸曾洗耳。如何今日出人間。黎杖行裝近城市。笑而不答卽歸去。萬疊高山秋雨裏。</text>
<title>挽重峯先生[權韠]</title>,<text>幾折朱生檻。長爲楚水醒。從知大君子。不處小朝廷。直氣軒天地。孤忠炳日星。崔嵬錦山色。萬古只麽靑。</text>
<title>詠重峯先生[前人]</title>,<text>邯鄲黑眚釣名死。自古義士皆妄耳。當年誰解曲突謀。恨入錦溪流未已。君不見魚頭鐵面社稷臣。洪家名卿宋家子。</text>
<title>次李大仲韻挽趙汝式。[承旨柳祖訒]</title>,<text>朱絲繫足者爲誰。萬死當前志不移。白刃如麻蹈平地。賊奴猶欲姓名知。</text>
