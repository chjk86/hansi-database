<title>寄申秀才 濩</title>,<text>論君斗以南。猶是着風衫。望道如嫌遠。省身要日三。</text>
<title>久旱驟雨</title>,<text>天心如有靳。雨意更多違。未慰三農望。飜成一霎歸。</text>
<title>霰 二首</title>,<text>落地旋成雪。飄空漫撒鹽。陽和將布滿。潤物屬厭厭。洞壑微微見。峯巒皚皚新。憑軒論逝水。眞箇夢中身。</text>
<title>顯德王后移祔顯陵輓</title>,<text>扶日升黃道。乘雲事異宜。理當歸有極。天合照無私。宗社開新慶。乾坤定舊儀。微臣陪素仗。和淚寫哀詞。</text>
<title>次泰川客館韻</title>,<text>龍荒爲客久。飄蕩任西東。藥餌徒增病。貂裘不禁風。長江圍作帶。塞月隱如弓。昨夜萊衣夢。分明事轉空。</text>
<title>許知事 輯 輓 二首</title>,<text>志大兼任重。靑年拜上卿。文章傳後輩。高義孰先鳴。已矣人難贖。如何鬼數冥。薤歌輓不得。曉霧濕銘旌。溫藉仍家世。淸時作鳳麟。任兼材共大。命不力相因。天奪今何遽。人從故得新。那堪更執紼。衰淚滿衣巾。</text>
<title>輓人</title>,<text>行年七十九。天地一遺民。卽寓爲眞宅。忘形任本身。門楣多秀發。家業更淸貧。終始哀榮盡。輓歌摠搢紳。</text>
<title>紀行</title>,<text>渡口舟初繫。城頭日欲殘。角聲生戍店。烽火照關山。地白霜華重。天淸夜氣寒。始知江路險。衣濕浪花斑。</text>
<title>呈仲氏 四首</title>,<text>枝間占喜鵲。天外見親書。有淚迎來使。無言病索居。海風吹雁去。荊樹着花疏。器谷他年夢。明知不落虛。炎海三年謫。陰崖一畝宮。尺書豈易得。千里自難通。夢覺知身遠。行迷哭道窮。臺頭端在此。致意有興公。雁行忝末後。衰柳覺先秋。致寇蒙寬典。興戎戒遠猷。松楸阻歲事。祠宇闕時修。孑孑將孤影。臨風不自由。一體知天顯。臨危見至情。精神難重隔。魂夢自孤征。書札憑歸雁。飛鳴伴急鴒。心知遲暮色。終始誤虛名。</text>
<title>卽事</title>,<text>池平知守分。水注待盈科。雲影本無迹。天容長不頗。酒醒神散朗。詩就坐婆娑。此是人中景。聊焉滌百痾。</text>
<title>題庚寅曆</title>,<text>死生無定質。虛實有難明。剩灑云亡涕。欣聞自在生。文星光焰焰。玉佩響丁丁。見說斯爲吉。彌年退一庚。</text>
<title>卽景</title>,<text>住杖立荒逕。天容正穆淵。山留襞積雪。池活鑑空泉。陰日疏靈雨。愁城破酒權。茫然如有待。還欲廢書眠。</text>
<title>懷兄</title>,<text>去住俱爲別。存亡重在兄。終南修祀宇。器谷汛墳塋。舊國春容好。窮家餓色輕。傷心流落羽。行斷不成聲。先生第。在終南山下泥峴。先塋。在龍仁器谷里。</text>
<title>先考忌日感懷 二首</title>,<text>諱日重含恤。殘生頓覺衰。流離供草薦。冷落負民彝。燭盡看孤影。天明慟孑遺。終南無復夢。悽切不成辭。爲子不稱孝。終天歎匪人。失身忘厲揭。迷學且邅迍。入地應多愧。求仁更失親。蒼茫風雪夜。獨坐待明晨。</text>
<title>悼叔氏 四首</title>,<text>移荊曾共悴。失路更分張。永隔浮生夢。俄遷中月喪。存亡情屬屬。終始事遑遑。獨向陰崖哭。無從拜弟行。器谷松楸密。丘原雨露深。兄先安體魄。弟復委身心。泉下期無遠。人間力不任。向來同草草。何處聽徽音。白髮多危涕。浮生更愴神。此身曾是孑。何物認爲眞。雪塞南關冷。魂迷斗柄春。存亡俱不競。揮涕仰蒼旻。楓前同老計。柳下共吟詩。索莫成丘土。差池且歲時。鴒飛思急難。鴻叫想遵儀。禽鳥無情物。惟應識秉彝。</text>
<title>成廟忌辰有感 二首</title>,<text>棄弓垂四紀。餘澤及烝黎。日表曾親望。宸闈每首稽。恩威昭異俗。禮樂動坤倪。典則應千祀。三韓壽域躋。東海悲今日。三吳號少年。積雪迷山逕。窮陰閉火泉。微臣蒙敎育。昭代早騰騫。一掬宣陵淚。曾將甲子濺。</text>
<title>臘日詠懷 六首</title>,<text>萬事應無悶。浮生且一年。推遷初不計。笑哭苦相牽。志業隨緣盡。形神對影偏。風窓呵凍筆。殘臘正旋旋。火滅銅爐冷。風饕雪屋貧。殘書看又廢。酸酒飮還親。聒耳兒呼飯。攪眠鼠齧茵。厭厭看歲暮。耐久不材身。古人稱伏臘。衰世重追隨。雪塞袁門閉。氷堅戴棹遲。香煙裊硯屛。塵網蓋床帷。兀坐如枯木。兒童喚白癡。文史三冬事。衰遲半百人。眼昏妨細字。身廢阻姻親。引領看孤雁。冥心向北辰。行藏無固必。生死有蒼旻。歲盡看新曆。孤形憶遠人。丘原風號木。鴻雁影分身。崖雪隨陽薄。岡松待雪眞。蒼茫如有待。殘臘見王春。髮短無餘白。心存有底生。推遷今已久。咎悔最難明。歲儉人情苦。村荒物色輕。雪消風漸暖。蟲蟄幾時驚。</text>
<title>臘雪 二首</title>,<text>同雲被野黑。密雪映窓明。竹外饒寒色。松間雜翠聲。全沈塘水冷。飄轉坎坳平。臘白從玆數。要須到有成。臥雪門無迹。當寒病有浮。餐旃思北海。擁馬想潮州。覽物還多感。懷人不自由。剡溪餘興遠。誰棹子猷舟。</text>
<title>雨後漫吟 三首</title>,<text>欹枕聞川瀑。孤吟歎索居。雨荒庭畔菊。風捲案頭書。病廢身仍在。訏謨計本疏。甘霖施霈澤。南畝且携鋤。溪喧如得意。蟬噪且乘時。物理互推測。天心無改移。雨深苔逕澁。波急釣磯危。冷 缺 看 缺 變。幽明要勿欺。久陰初見日。多病更離群。喜氣聞簷鳥。韶光動竹君。魚潛爭出隊。蛙怒却成軍。就說長安近。無由望五雲。</text>
<title>人日詠懷 四首</title>,<text>新年人日雨。多病寓夫情。歲儉甘溝壑。民勞最獨煢。春暉應未遠。藜菜覺無平。僶勉歌鴻雁。天心本大亭。風土多占候。荊州記歲時。謂人當此日。如雨詎休期。土潤年前雪。泉留凍後池。支頤看物象。聊復斷吟髭。春入無乾地。人衰剩斷魂。眼昏妨看字。脚痺懶窺園。塵案排殘冊。風泉響小軒。此時君更病。懷抱向誰言。萬象迎春氣。孤生守涸陰。病多仍廢酒。詩澁且鳴琴。嶺雪愁南雁。溪風動越吟。何時尋釣伴。煙雨一江深。</text>
<title>秋月 二首</title>,<text>秋月十分好。淸光此夜奇。映江波動盪。臨岫影參差。髮白知無忝。心眞要不欺。旅魂老易感。吟嘯自多時。雨後秋天淨。江間宿霧披。當空懸素月。入照見毫釐。隻影窓間在。殘書暗裏窺。悲吟無與唱。蟲響當塤箎。</text>
<title>晝霧</title>,<text>江霧重重暗。寒風陣陣吹。依俙看近岫。晻靆屬朝曦。秋雨應澄霽。天工合轉移。露珠垂白髮。亭午坐如癡。</text>
<title>久雨懷人 二首</title>,<text>積雨彌旬日。餘陰弄化元。泥融應泄地。川漲欲爭原。久隔論江興。飜嗔對俗煩。茅齋長入夢。畫戟正當軒。絃歌今罷滿。簿領想辭勞。過嶺無多遠。交龜未卽慆。茅齋猶可宿。春水自容舠。信處鴻遵渚。殘魂誰永號。</text>
<title>奉酬聖壽無疆詞 八首</title>,<text>代是文明晝。春當燕喜時。爐煙添柳重。宮漏出花遲。漢典方寬律。周官正采詩。碧霄傳鳳吹。紅旭在龍旗。造化膺神器。陽和沃聖慈。無因隨百獸。率舞在丹墀。文物京華盛。謳歌國步康。瑤池供壽酒。銀漢麗宸章。雨露含雙闕。雷霆肅萬方。代推仙祚遠。春共聖恩長。鳳扆臨花暖。龍爐傍日香。遙知千萬世。天意奉君王。日上蒼龍闕。香含紫禁林。晴光五雲疊。春色九重深。賞協元和德。文垂雅頌音。景雲隨御輦。顥氣在宸襟。永保無疆壽。長懷不戩心。聖朝多慶澤。瓊樹粉墻陰。雲陛臨黃道。天門在碧虛。大明含睿藻。元氣抱宸居。戈偃征苗後。詩傳燕鎬初。年華富仙苑。時哲 缺 公車。化入氤氳大。恩垂渙泮餘。悠然萬方靜。風俗挹華胥。玉漏飄靑瑣。金鋪麗紫宸。雲山九門曙。天地一家春。瑞靄方呈異。暄風本配仁。巖廊開鳳翼。水殿壓鼇身。文雅逢昭代。歡娛及賤臣。年年未央闕。恩共物華新。鵷鷺彤庭際。軒車綺陌前。九城多好色。萬井半祥煙。人醉逢堯酒。鸎歌答舜絃。花明御溝水。香暖禁城天。錫宴文逾盛。徵歡物更姸。無窮艶陽月。長照太平年。垂拱乾坤正。歡心品類同。紫煙含北極。玄澤付東風。珠綴留晴景。金莖直曉空。發生資聖德。交泰讓全功。間氣登三事。祥光啓四聰。遐荒似川水。天外亦朝宗。睿德符玄化。芳情翊太和。日輪皇鑑遠。天仗聖朝多。曙色含金榜。晴光轉玉珂。中宮陳廣樂。元老進賡歌。蓮葉看龜上。桐花識鳳過。小臣空擊壤。滄海是恩波。</text>
<title>贐金子裕 緣 令公之榮川郡。</title>,<text>神從崇嶽降。天挺甫申生。志節千匀重。才華百鍊精。霜蹄騰步遠。雲翼占衢亨。再售崑山玉。重題雁塔名。黃金優樂毅。白璧賜虞卿。劍履辭溫室。絃歌屬武城。還欣毛檄捧。堪詑宓琴鳴。好作腰龜返。新添衣錦榮。恩光無此日。朝野羨玆行。已播蒲鞭化。今看竹馬迎。平反開一笑。甘旨養三牲。按部褰簾靜。升堂舞彩輕。稜霜摧老猾。膏雨達句萌。導窾刀無頓。繩邪水至平。割鷄才暫試。馴雉政應成。擬見徵黃日。爭陳借寇情。都門車幾兩。祖席酒千觥。顧我曾傾蓋。中年幸識荊。嗟方縻劇務。恨不拜離程。別後遙相憶。臨風願寄聲。</text>
<title>書懷別家兄</title>,<text>幽居人不到。衰跡鬼先欺。對景還如夢。冥心反類癡。目寒南嶺雪。情極蓼莪詩。終鮮惟兄弟。斯征費日時。會合誰曾料。淹留亦未期。風窓常共倚。月櫂或同移。斫膾登盤細。持杯荷鍤隨。虞供林樾獸。鷹擊澤梁雌。野萊從隣饋。塵書信手披。只應甘寂寞。非敢寶瑰奇。亂坐溪邊石。長吟漁父詞。翠壁松爲髮。晴江柳作帷。引賓通燕處。撑艇上淸漪。得句旋題紙。留樽且着棊。羨魚唯結網。須醉或餔醨。維舟遲暮返。卽席恨將離。景象皆湛樂。遇逢盡坦夷。庭除恒接武。吟嘯共揚眉。射矢幾靑麥。徵歌換魯辭。百年誰更數。萬事自無涯。曉霧看開合。巖花見盛衰。人間朝暮變。忙裏隙駒馳。謬作虛名使。終孤實踏規。</text>
<title>登鐵山北原。與主倅朴仲通及柳彥仙。小酌。</title>,<text>西荒爲客久。鬱紆逢秋老。連朝瘴猶昏。嚴霜戒百草。時序自寥落。詩酒廢尋討。賴有鐵山守。宿昔同懷抱。北原更奇絶。淸高近秋昊。爲眼不較力。登臨舒我恅。四野曠無涯。天風同浩浩。海潮壯欲滿。隱隱羅遠島。主人強我醉。醉眠何太早。平生柳彥仙。力學有深造。飄零天一涯。荒戍橫奇寶。相逢地盡頭。杯酒甘潦倒。共將磊落語。豁我窮愁惱。蒲柳易摧折。世人誇美好。寒松閱四時。自是君子道。</text>
<title>書鐵山倚枕</title>,<text>客枕本無穩。況逢秋夜長。殘燈照四壁。孤雁行負霜。思親當千里。國事猶未遑。中夜耿不寐。反側勞寸腸。惟餘俯仰心。不欺愧爾良。</text>
<title>申典籤輓 名逸</title>,<text>脩短固有命。禍福互舛施。有美申大夫。奕世仰風姿。潛德隱下僚。責報在期頤。夫人有宿德。中饋自結褵。琴瑟樂且孺。信厚宜螽斯。伯號五總龜。季稱良白眉。門闌喜色動。福履推一時。如何染一疾。遽爾與世辭。夫人慟不裁。却藥甘同歸。託體同殯葬。百歲定前規。融融地下樂。慼慼人間悲。如我子弟列。呼痛詎有涯。悵望東原路。執紼淚沾衣。</text>
<title>題己丑曆</title>,<text>行年今五十。自笑余生渺。在世已無聞。入地稱不夭。棲遑口腹養。呫呫了昏曉。士生天地間。亭亭萬物表。富貴與貧賤。不變強哉矯。浮沈聲利中。何異女蘿蔦。早晩不自重。老 缺。鋤耰是本分。莫使爾人擾。除草要去根。培民其同少。善惡不相饒。此理如日皎。卽事道斯存。不必究深窈。人心甚危激。利欲來相勦。把持少或怠。百病更纏繞。庶將銘朽骨。夙夜張幽眇。</text>
<title>古意</title>,<text>衆鳥去空場。積雪寒風至。鳥去自無粟。風至偏多淚。男兒志四方。稟性何奇粹。少小不自重。泛愛無偏陂。結客少年俠。黃金輕一醉。披猖抵晩暮。落托 缺。宦遊旣乖方。歸田終似寄。呫呫奄一紀。俯仰心獨愧。欲死旣難裁。謀生期一 缺。咄咄今奈何。浮生已云悴。歸來反田畝。孑孑身如寄。撫劍歌激烈。凄風吹薜荔。萬事且眼前。百年空自累。</text>
<title>移卜兔溪 二首</title>,<text>庚寅五月晦。野老來營此。庵名號爲夢。生死均一視。荏苒五十年。有若風過耳。賦性本疏緩。榮寵曾謬被。冠紳立朝端。擧動見麤鄙。微誠在致君。愚賤忘原始。睢盱患至掇。三褫不容咎。驚麕隱叢薄。利鏃從傍擬。委身任咀啖。十年伏田里。逢人盡按劍。處物勞骫骳。尋幽適有會。以下逸結屋山澗曲。風日喜舒遲。春禽不擇樹。夏席隨陰移。楓江照曉天。雪爐熏羊皮。逍遙且于于。百歲誰能期。</text>
<title>旱餘暴雨</title>,<text>久旱雨爲喜。旣喜還嫌暴。田畝亂縱橫。草木蒙泥潦。嘉禾沒浮苴。怒蛙鳴沈竈。崎嶇峽路缺。倦僮煩指導。天心本無偏。予奪誰所操。膏澤靳已甚。厥咎疑常燠。施恩大無漸。詎宜稱丕冒。沮洳且云已。所保唯高燥。十年事農功。雨暘難恰好。前歲偶豐熟。老弱免顚倒。只今藉餘資。饁餉相勸勞。餘禾尙未殘。勠力無永號。登場具鷄黍。迨其由賽報。</text>
<title>卽事</title>,<text>秋氣集淸晨。禾黍已映道。驅馬覓何事。悠悠抵廻島。巖巒 缺 容色。水石恣淸皓。草屋更孤騫。坐對千山腦。圖書亂自在。雲物來顚倒。應接自無暇。虛徐費探討。天容正淡蕩。新月應更好。不分塵網中。擺脫收身早。忘機任噂𠴲。死生同浩浩。灘北有畸人。歲寒期相保。臨江偶連陂。不見心懆懆。驢聲倘入谷。出門當却掃。</text>
<title>兩馬行</title>,<text>兩馬迨俱壯。蕭蕭立秋風。材力各有稱。舒縮自不同。一馬向北鳴。欲蹴層氷空。一馬飽枯草。甘與駑長終。得失竟莫論。物性自難窮。</text>
<title>陰雨</title>,<text>人日到穀日。霪昏如盛暑。霧暗不見物。雨深溪始語。沈浸抵十日。雪霰替來去。潛消濕后土。咫尺成脩阻。春事始發舒。未應雪如許。地道貴鎭靜。泄闔自有序。去年春夏旱。哀哀我稷黍。萬姓塡溝壑。囷倉號飢鼠。今年雖小稔。未免成淪胥。人穀兩日雨。無乃非其敍。膏澤盡蕩逝。黃流汩洲渚。病夫依杖立。悶默徒凝佇。</text>
<title>移栽柏樹</title>,<text>斲取數丈根。來伴幽人貞。物性貴自遂。移奪初非情。亭亭 缺 陽山。顥氣接太淸。繽紛多仙侶。白日聞簫笙。珍果自海中。一餐期長生。遺此數粒種。佇看千歲榮。野人學方朔。竊懷以屛營。神光射蔀屋。雲物來逢迎。栽培爲 缺 相。霜雪資玉成。野人讓夢庵。馱牛手自擎。蟠根已損弱。骨節多縱橫。移種已 缺。立枯應無贏。慇懃謝野翁。取舍何太輕。取之豈爲珍。舍之誰有爭。榮枯自有數。缺 在俄頃。庵翁 缺 幽獨。驚倒寸心明。分植夾兩戺。捧土 缺 其莖。神明倘護持。臭腐還芳馨。況此歲寒姿。夙昔抱孤煢。婆娑對終日。已覺風有聲。庶幾保厥終。持用慰惸惸。</text>
<title>漫吟</title>,<text>優遊樂卒歲。不復念故居。覺來悄無興。床頭有亂書。禽鳥且勿喧。聽我 以下逸</text>
<title>樊姬</title>,<text>君王好武功。所戒在禽荒。藥言不見售。絶肉仍格王。呫呫虞丘子。俯仰媚寵光。卒得叔敖賢。玉帛趨四方。</text>
<title>史氏女</title>,<text>擊漂瀨水上。偶然逢國士。壺漿慰出亡。非敢要後利。區區戒勿露。疑我有彼此。一死在眼前。庶令免乎恥。</text>
<title>伯宗妻</title>,<text>危邦吾欲避。良人好亘辯。噂𠴲洽群枉。患至圖不見。托孤賴得賢。宗祀垂明薦。義聲動前後。豈特稱淑媛。</text>
<title>夏姜</title>,<text>夫人守一節。萬古垂彝倫。瀰瀰江水深。浸浸臺欲淪。移步可偸生。無符寧屈身。江流無歇時。令名同奫奫。</text>
<title>無鹽女</title>,<text>宣王疾好色。鍾離以醜進。激昂在不善。虛受亡改吝。開門禮衆賢。鄒孟陳堯舜。沈痼不足治。徒然慕齊晉。</text>
<title>秋胡婦</title>,<text>五日作君婦。五年君始歸。慈母正倚閭。奄迫西山暉。君持二三德。賤妾尙何依。一死不足惜。淸江無是非。</text>
<title>漆室女</title>,<text>古人重宗國。嫠婦不恤緯。沈幾漆室女。長嘯吐鬱沸。危辭旣爲兆。肉食方忌諱。一言激命薄。君子方無畏。</text>
<title>宿瘤女</title>,<text>夫人專受敎。君王能採奇。言合不待言。刑家 缺 厥師。君子故自重。契合無差池。耕莘與釣渭。不遇寧 缺 飢。</text>
<title>樂羊子妻</title>,<text>世人重一金。拾遺非深汚。賢婦恥苟得。僶勉事訏謨。斷織規積學。凜然不可渝。立節死卽安。特用立懦夫。</text>
<title>老萊妻</title>,<text>結髮爲夫婦。相將以道義。如何不自重。甘受楚王餌。富貴一濡足。生死終爲累。畚萊以終身。庶幾無厚愧。</text>
<title>浣紗女</title>,<text>從人應以禮。事母當盡節。夜浣朝成布。神明應助哲。甘旨庶無闕。寸誠顧皎潔。母歿更無托。葬畢投水滅。</text>
<title>緹嫈</title>,<text>生女世不重。況當緩急用。垂髫扣漢闕。歿身言爲重。懇惻合慈仁。生成人共誦。因 缺 除肉刑。錯綜多刑統。</text>
<title>杜泰姬</title>,<text>生男敎以義。生女勉以正。七男與七女。僶勉循性行。人人苟自治。不出家爲政。絜矩可治平。君子應致敬。</text>
<title>桓氏</title>,<text>父母以慈道。君子以義規。妾旣委身歸。淸約當共俱。布裳與鹿車。其樂矢不渝。良人幸無貳。守分應不汚。</text>
<title>范滂母</title>,<text>生子敎義方。立朝頗激仰。埋輪激頹漢。黨議起群枉。甘心就屠戮。拜母陳慨慷。母言旣無慽。入地應相奬。</text>
<title>文姬</title>,<text>阿爺旣許國。歿身寧顧後。宗祀重在燮。托孤應不苟。敦勉付王生。庶得期永久。存誠事遠大。令名終不朽。</text>
<title>皇甫規妻</title>,<text>君子西州豪。淸流恥不與。投身事兵戈。昏霧期淸霽。耽耽千里草。舐舌期呑噬。惡言又及耳。速盡寧非計。</text>
<title>馬融女</title>,<text>婦人旣從人。死生應不違。況君激淸素。賤妾應無非。相將思古人。庶得垂芳徽。袁門遂以大。四世仍黃扉。</text>
<title>梁鴻妻</title>,<text>貧賤士之常。富貴倘有來。樂只霸陵山。有臺仍有萊。犁鋤雜琴書。賃舂德不回。擧案禮彌篤。兩美誠休哉。</text>
<title>王霸妻</title>,<text>與君志淸素。軒冕如臭腐。兒曹弱喪守。碌碌無所取。何容遽自失。掩義私嚴父。咄彼墦間醉。高人應閉戶。</text>
<title>倪氏女</title>,<text>此身旣許君。所欠唯以禮。從人苟無禮。均之爲失體。爲君反見逼。一死寧無底。委質便受戮。千古同垂涕。</text>
<title>夏侯令女</title>,<text>身爲曺氏婦。死生理無改。父母不諒人。兩髦如有待。夫家況夷滅。宗祀重我在。毀形以歿身。庶幾無後悔。</text>
<title>周顗母</title>,<text>貴人不自食。具飯非爲媒。情嚴偶見賞。許身寧以財。門戶久不振。庶可起顚頹。兒生盡卓犖。輝映聯三台。</text>
<title>羊氏</title>,<text>擧世盡冒昧。夫人能見微。曹魏不善建。大運無重輝。代親自有感。失喜忘嘲譏。謇謇辛佐治。睢盱迷是非。</text>
<title>董氏</title>,<text>君爲國貞臣。遠謫無怨悔。妾豈不自重。容改心可改。束髮以寸帛。矢死安能浼。二紀竟全璧。兩美還相待。</text>
<title>李氏</title>,<text>女行貴貞一。可殺不可辱。蒼黃抵逆旅。頑獷肆兇毒。此手旣汚人。寧將肌理屬。揮斧去所痛。皎潔生死足。</text>
<title>程氏</title>,<text>將身事君子。夙昔慕淸操。存亡理無隔。敢以非義冒。賻贈雖云禮。守分神所勞。持廉以歿身。九泉應相告。</text>
<title>李氏</title>,<text>闔門已許國。授命非所難。勝敗不可常。扶携抱辛酸。被俘又見劫。就死眞所安。軒軒天壤間。風聲垂不刊。</text>
<title>程氏</title>,<text>程氏嫁大蘇。兩美天作合。良人志四方。負笈不家食。思勤敎兩子。經史與氣節。母子許范滂。千載猶感激。</text>
<title>楊氏</title>,<text>楊氏本名家。詩禮家庭聞。兵戈亂縱橫。棲遲雜獸群。口誦授子書。語孟歐蘇文。華聞擅一時。懿範垂沄沄。</text>
<title>夢遊槐安有感</title>,<text>槐安接睡鄕。木道通邯鄲。神遊不知疲。意得亡悲歡。俄頃擢科第。怡愉做高官。州縣漫勞人。簿領摧心肝。不分近天光。環佩鳴珊珊。恩光溢閭里。夙夜趨金鑾。撫躬不知效。手撫頭上冠。漢業自明昌。賈誼空長歎。夸夫逐白日。愚公移北山。是非方紛紛。蘧然神已還。榮辱已飽更。世味空欒欒。眞假竟亡羊。達人當大觀。</text>
<title>端午帖子</title>,<text>百年文物屬亨嘉。萬壽無疆配泰華。競渡從來哀直諫。攘兵要爲不忘遐。</text>
<title>林畔館。夜夢友人。庚午九月奉使關西時○林畔館。在宣川。</title>,<text>空館無人夜向深。靑燈明滅更愔愔。故人千里勞神想。慰我窮愁半夜心。</text>
<title>獨坐龍川小軒</title>,<text>連朝吹雨瘴煙昏。鼓角荒城早閉門。日暮思親愁欲絶。小軒聊取酒微醺。</text>
<title>十五日望闕禮</title>,<text>不才久汚侍從班。衣袖渾承雨露漙。此日窮荒空戀闕。中庭獨立影闌干。</text>
<title>欲往香山。徑赴寧邊。因雪深未果。還出泰川。欲從雲山。往香山。奉邀辛明叟。煕貞 ○六首</title>,<text>天公惡劇本多端。好事從來苦索瘢。咫尺妙香空夢想。夕陽山路更漫漫。一笑相逢事亦奇。天涯歲暮客歸遲。名山有約容吾輩。造物多猜未易窺。雪後山容似劍戈。石門斜日影婆娑。光 缺 凌亂寒難定。病客吟肩獨聱牙。一雪何能阻我行。山靈應爲導先聲。勸君勿憚衝泥苦。要看山中雪月明。快士靑油多暇日。朝雲初合降仙樓。香魂到處迷春思。一笑三年有莫愁。藥山本是神仙窟。一眄猶堪斷鐵腸。可惜明叟非具眼。從敎西老更鴟張。</text>
<title>遺權仲虛 橃 近思錄</title>,<text>篋裏行裝三卷書。慇懃寄與故人居。治民正賴治心法。寬猛兼施莅政初。</text>
<title>謹承次稼亭韻。奉玩感愴。更續元韻以呈。六首。先生六代祖稼亭文孝公。在燕京時。有次家兄韻矣。先生仲氏參議公。次稼亭韻。寄先生。先生奉次。</title>,<text>文孝文章敵兩都。命騷爲僕敢辭勞。金臺忽起鴒原思。玉札憑傳一雁高。海東星氣射燕都。金馬文昌屬望勞。遙望白雲仍陟屺。巫閭山色入天高。祠宇凄涼隔漢都。歸心日夜逐勞勞。不須化作身千億。迦葉遙同白岳高。自註。家北有迦葉山。天晴可望漢都。珍重河橋一字書。世間榮悴屬遺餘。天倫今古無豐嗇。看取苔磯對釣魚。晩歲虞卿學著書。縱橫文史費三餘。開緘忽見彝尊語。愧殺長爲氷底魚。平生謾讀五車書。遺葉精神食緖餘。畢竟浮沈無定力。不堪隨處泣枯魚。</text>
<title>稼亭集。有仍前韻寄示兒子兩首。今亦示諸子。用勖之。二首</title>,<text>冠蓋紛紛集上都。名場馳騁死忘勞。文淵不待壺頭困。訓誡丁寧在伯高。馬服徒能讀父書。口談兵略是麤餘。傳神最在忘言處。芒刺猶能引巨魚。</text>
<title>題文君詩錄後 幷序</title>,<text>予始見文君名于史牒。意以爲因木綿而著者也。及今見其孫致昌序語。與諸名勝述作。乃知論事不苟。眞能自立者也。收種囊橐。蒔養階土。本非有意於及物。而衣被生民之功。因文君而始。則其褒官澤後之典。殆非僭也。大抵功利之及人者。淺則易顯。深則難言。當麗季板蕩之日。能扶植彝倫。斡運天地。使斯民知所向往者。豈無其人。而顧眷眷於一節之忠。君子。以爲不知類也。致昌。親述祖父之迹以貽後。亦可謂不墜霣家聲矣。兩君手迹。亦可見前輩好揚人之善也。按。文公名益漸。麗末人。左司議右文館提學。至正甲辰。奉使入元。以公事謫于南荒。其放還也。途得木綿種子。囊盛而來播。我太宗大王。追嘉公之功。特封江城君。公有孝行。江城縣。有孝子碑。李退溪作記。南夷織貝貢虞唐。流播東溟太渺茫。先嗇先蠶俱有報。文君應受聖朝揚。東韓開國幾千秋。衣被生民自有由。可惜文君囊裏物。飜成泉貨長繆悠。</text>
<title>寄申秀才 濩</title>,<text>負笈軒軒申秀才。來從多日笑談開。春添物色渾依舊。柳綠桃紅亦比栽。</text>
<title>聽蛙</title>,<text>雨餘風定一池淸。倚柱還嗔蛙亂鳴。不問官私唯閣閣。且將泥淖溷孱生。</text>
<title>歎世 三首</title>,<text>暮年心事屬虛徐。閑看浮雲卷又舒。蒼狗白衣多變幻。任敎風雨似淪胥。夢罷邯鄲息萬緣。去留無滯是爲仙。世間飜覆隨雲雨。付與高人一嗒然。世事從來不滿嗟。鉛刀鏌鎁競雄誇。應須 缺 顚躓。將伯助予終奈何。</text>
<title>七夕 二首</title>,<text>乞巧多年做白癡。人間機變困支頤。長門久閉無消息。應想星河有定期。一身孤特尙無訛。今見天孫十過河。此日洗香應有雨。會須 缺 足慰民瘥。</text>
<title>答人問臂病</title>,<text>年老無成秪病昏。重煩親舊問寒暄。尙餘左手堪杯酌。凍雨聲中笑語溫。</text>
<title>感懷</title>,<text>爲人寡助每充充。到老多虞只自攻。歲晏陰崖天又棄。滿腔都是不周風。</text>
<title>飮酒 二首</title>,<text>平生唯酒是無違。董督松丘以自肥。衰病久爲人世棄。想應渠復哂寒微。天無私覆酒無偏。已向龍鍾有後先。乞與天公 缺。十年容我酒中仙。</text>
<title>卽事 三首</title>,<text>水聲山氣惺人心。半夜無端起擁衾。讀罷離騷還漠漠。開窓曉色上幽林。炙背朝陽借晏溫。百年心事正惛惛。榰筇且聽前溪水。日夜潺湲見有源。萬事駸駸死有期。殘書聊復供支頤。煩君且出東岡待。要看蒼鷹搏老雌。</text>
<title>悼友</title>,<text>意氣平生百鍊剛。寸心怎肯更存亡。山陽舊宅何由見。淚洒殘書墨數行。</text>
<title>夢庵幽居 二首</title>,<text>茅齋楚楚映疏籬。翠壁爲屛江作池。案有詩書甁有酒。陰崖活計已全移。暮年心事屬幽偏。每到山門思獨專。車馬本無猜不起。閒庭終日對書眠。</text>
<title>釣魚</title>,<text>理絲爲網志求魚。還笑謀生老更疏。厚味枯腸元不稱。從今且治院邊蔬。</text>
<title>雨後</title>,<text>終朝重霧隔前林。白髮離披坐獨吟。忽見江流肥數尺。始知山雨這邊深。</text>
<title>途中詠雪 二首</title>,<text>馬上咿唔句未諧。忽逢春雪更安排。吟肩驢背渾閑事。要看前林白滿叉。萬事悠悠已自知。夢庵幽事久差池。今朝拂袖尋前路。又被天公雪作欺。</text>
<title>送人</title>,<text>霏霏山雨淨秋林。壁立江空曉色陰。一揖送君仍倚柱。晩風吹鬢起昏沈。</text>
<title>江洲</title>,<text>山曲江心愜素期。騎驢乘艇賞幽奇。夜深坐石忘言處。持火殘僮強報遲。</text>
<title>憫旱</title>,<text>潛龍勿用久屯膏。下土焦焦走望勞。添丐廉纖終莫救。任敎驕草滿東皐。</text>
<title>微雨</title>,<text>江雨霏微晩更深。劍巖霜鍔半幽沈。暗中摸索渾閑事。且待當樽細討尋。</text>
<title>晴江</title>,<text>枕藉羊裘臥石矼。白雲靑嶂落晴江。人間自有眞閑地。缺</text>
<title>端午帖子</title>,<text>薰殿風微瑞日長。萬門垂縷艾花香。衣冠濟濟逢交泰。禮樂昭昭表熾昌。蒲酒遠傳千日醉。鑑心終見百年光。都人共道昇平樂。抔飮瓦樽不用觴。</text>
<title>丁丑上元。賜柑。命竝用陸績懷橘故事。製唐韻七律。</title>,<text>春入仙宮瑞色晴。上元佳事屬昇平。堯樽共挹酬中使。盧橘分傳出上淸。珍重似憐詞客渴。玲瓏猶帶去年馨。微臣俯仰辜天地。空憶當時陸子情。</text>
<title>翼日。又命以陸績懷橘爲題。用前韻。</title>,<text>陸子聲名動妙齡。烝烝深孝若天成。懷中的歷全苞橘。座上從容念母情。嘉實不移南北性。純誠偏合日星明。黃柑拜賜逢昭代。愧殺前人不刊名。</text>
<title>有感</title>,<text>疏懦何曾合聖朝。謬忝恩命近丹霄。狂言落落知無益。天鑑昭昭或採蕘。多口秪增憂悄悄。甫田終見草驕驕。寸心向日同葵藿。獨負墻陰望斗杓。</text>
<title>題甲申曆衣 二首</title>,<text>玉曆新從天際來。王春再見蟄蟲坏。浮生會有藏身處。世事那堪逐面猜。雪月風花元自在。貪嗔癡愛互爲媒。陰崖三百六旬日。好用工夫十千杯。人間四十五春秋。生死推遷只一丘。口腹隨緣添細瑣。形神相弔笑綢繆。荒村屢見天元曆。白首難乘海上桴。萬事唯應千日酒。餔糟猶作醉鄕侯。</text>
<title>霖雨</title>,<text>霪霖多日不成晴。旅夢怔怔去復驚。夜雨無常沾木葉。曉風多事雜鷄聲。溜滲敗壁蟲書字。燈暗空廊鬼念經。鬢髮蕭疏將控蔓。無勞衰白問新莖。</text>
<title>雪寒</title>,<text>雪飄餘勢亂郊原。寒日凄迷照壞垣。香炷 缺 作篆。硯氷浮面欲成琨。尋詩每覺多生語。顧影還慙未死魂。屈指間關行 缺。且將消息付乾坤。</text>
<title>謝人來訪</title>,<text>風雪驚聞長者車。強扶殘病立庭除。親聯內外推多怙。情到窮愁覺有餘。半日淸樽穌肺渴。百年沈痼誤名虛。鄕村臘社寧容我。老子如今已把鋤。</text>
<title>述懷 二首</title>,<text>簷漏丁東徹夜聽。此生消息付伶俜。病乘衰替追尋慣。心向單生去就輕。少日讀書知似錯。殘齡服藥肯求贏。溪山若遂菟裘計。魚鳥還應識我情。獨坐愔愔怯重寒。西窓落日照衰殘。心從竹素閑來往。睡入槐安暫團圝。已判浮休供歲暮。肯將摧沮事儒酸。一陽又見天機變。趁取春江理釣竿。</text>
<title>歎衰</title>,<text>顏髮詩書兩漠然。枯標相對日如年。山庭過雨破殘暑。水面生風移小船。濯濯秋容形樹木。巖巖壁色倒流川。浮生此夢誠非惡。存歿由由任彼天。</text>
<title>中元夜有感</title>,<text>中元佳會墮微茫。不獨人違天亦荒。月漏頑雲光暗淡。夢驚孤枕氣凄涼。餘生落落同漂梗。萬事悠悠合面墻。獨抱幽懷仍不寐。村鷄催曉替寒螿。</text>
<title>讀楚辭</title>,<text>盥櫛淸晨讀楚辭。懷沙孤憤想容儀。身輕一鳥靑天外。義重三綱白日期。賣國幾人容後福。包羞千古亦深悲。至今臧穀無尋處。獨抱遺文雙涕洟。</text>
<title>漫吟 二首</title>,<text>此身天地一蜉蝣。吟作秋蟲死不休。心事有期應寂寞。工程多闕秪優遊。黃流汩汩爭高岸。白鳥翩翩入別洲。着處幽閑矜是日。百年疵吝付虛舟。牛衣煖堗稱閑身。臥起由由不待人。蔬食自能果老腹。荒詩聊可慰鄕隣。圖書滿案還爲客。生死臨關肯逐貧。康濟歲寒無長物。樽罍今復聽留塵。</text>
<title>輓友人 二首</title>,<text>亭亭孤表映人倫。講殿含香舊侍臣。雪塞陰崖聞不淑。雲迷南海更誰因。官緣寡合卑猶昔。文本多才老益新。牢落曉星君又去。此生何處見淸眞。少年風致比霜秋。末路推遷滯遠州。孤介本無功利計。精勤終托簿書休。淸詩出古多愈辦。高論驚人早不酬。此日那堪爲位哭。夢中儀範摠悠悠。</text>
<title>自歎</title>,<text>浮生五十尙遑遑。自笑無良更自傷。文似侏儒唯戲劇。學如髦弁轉荒涼。幽明永負趨庭訓。終始難逃覆餗殃。點檢身心還不屬。可能康濟鑄虞唐。</text>
<title>別人</title>,<text>此生何幸際明時。進極尊榮退委蛇。稼牧從來吾有守。箕裘還愧彼無隳。九原未卜隆隆夢。三世空多 缺 癡。歲暮光陰如逝水。朔雲寒月倍傷離。</text>
<title>雲夢</title>,<text>天地東南有巨浸。氣勢橫呑數千里。憑凌翕取隨海運。燀赫險怪因風起。陰陽闔闢在俄頃。日月滅沒迷彼此。黃帝樂罷聲隆隆。蒼梧雲斷愁二妃。疏鑿勞勤推大禹。土乂功成千萬祀。浸涵包蓄號天府。楚畋劉狩如螻蟻。老子身世已蒼黃。日暮望雲靡所底。雖然不啻呑八九。鵬摶九萬方未已。</text>
<title>題庚寅曆</title>,<text>今年三百五十四。幾番憂喜隨殘生。算來三十已前事。上有父母下弟兄。怡愉膝下不知年。接翅連行期遠征。中間變故百不諧。失路一身長煢煢。松楸雨露秪自傷。路田禾稼多未榮。百年消息付亡羊。萬事推遷靡有爭。兔溪幽夢屬晩暮。擺脫塵臼登蓬瀛。假我數年已云泰。大勝呶呶逐利名。</text>
<title>燕子篇</title>,<text>燕子銜泥尋主人。主人反惡泥土汚。拂棲掃迹使之去。循簷啑啑頻喚呼。依人作巢稱爾智。人不爾容曾不圖。主人心事別有在。絶境匍匐屛妻孥。鳩巢百拙抵兩年。辦得一室如酒壚。擬將餘生付冥漠。左右圖書雜釋儒。閑吟不過一兩句。闔眼坐睡成白愚。一物來干便不怡。獨行江上時于于。知爾來尋非俗情。作巢假息兩無殊。慇懃喚我更離去。膏脣舐舌期相屠。荊門不設晝尙靜。鷗鷺無心立菰蒲。傳聞洛中好第宅。舊日王謝如庸奴。流亡塞道塡溝壑。丹靑輪奐亘街衢。黯暗汚濁盡茹納。爾其好去長兒雛。</text>
<title>遊海賦 幷序</title>,<text>甲子秋。家君。以前爲大諫時言事。被謫星山。一家遑遑。皆以覲親爲幸。余以吏曹正郞。出倅聞韶。伯兄。亦爲唐浦萬戶。天日復開。伯兄。尙戍窮海。余馳往省之。因遊海有感云矣。從伯氏於海嶠兮。涉溟渤之漫漫。歎吾生之長勤兮。羨輕鷗之占閑。瘴氣熏兮鳶墮。舟櫓危兮心驚。紛島嶼之錯峙兮。儼絶壁之如屛。蒼松兮白石。暇日兮逍遙。歌聲嘹兮鐵篴。笑語頩其爭嬌。漁人截江而網魚兮。喧計獲兮盈舟。物旣多而且有兮。鮮味及於庖廚。銀鱠兮雪縷。決明兮動甲。蛟螭效奇而呈瑞兮。石蟹窺人而潛伏。蜃粧樓兮如畫。鯨噴海兮似霧。成塤箎於遐裔兮。奈信美而非吾土。擧一杯而相屬兮。慰旅況之孤危。寄身世於淸冷兮。接雲煙於島夷。南人習水而輕生兮。乘艨子而如飛。櫂歌發兮雷振危。檣懸帆兮去悠悠。醉余枕乎舟中兮。因風上下兮懷憂。傍人蹴余以快觀兮。怳凡骨之已仙。危巖斗斷而如鋪兮。翠松矮老兮其巓。邈仙侶之無期兮。空白雲之渺冥。信景物之難名兮。夐未曾於瞻聆。嗟風利而不泊兮。寔見崇於巨靈。俄而夕浪送潮兮。海雨吹腥。篙工狎翫兮。靈偦順令。畫角聲高兮。日暮江城。吁嗟我人兮。太倉稊米。得失焦其心慮兮。榮枯從其憂喜。宦海危於巫峽兮。人心險於九疑。想夫子之乘桴兮。亦將有感于玆。設河伯之疑問兮。是蒙莊之雄奇。達人之大觀兮。貴明理而有得。乘流兮得坎。隨所遇而自適。跨世如蛻兮。擬命若浮。終吾生而徜徉兮。企余足於前脩。</text>
<title>王霸賦</title>,<text>王道平蕩。霸道崎嶇。王民煕暭。霸民驩虞。煕暭者繼行。驩虞者難繼。故王保子孫。霸不及世。揣其高下。夐若天地。尋其差謬。只在誠僞。三代以降。漢得大抵。然縞素之擧。非爲義帝。三章之約。寔出麤疏。繼世之君。率循籧篨。文欲王而無術。武行霸而多溢。宣無遠見。強辯曰雜。自此以後。昧昧無聞。王霸兩字。徒載空言。有宋諸先生。曰。邵程馬朱。始啓關鍵。乃開天衢。邵列秋冬。程辨珷玞。溫公指名。尙遺三隅。考亭獨詣。曰分錙銖。轉霸爲王。名義迺見。嗟嗟末世。知道者鮮。謂王如天。難容階級。謂霸如地。行猶蹜蹜。以三代直道之民。爲一家圈豚之畜。驅迫咀啖。唯所意欲。民侗而多詐。上臆而不信。貪生而懦懦。犯死而蠢蠢。行不知道。出不由戶。殘賊相尋。亂亡如取。嗚呼世主。何憚不行。春秋一筆。專是王經。孟子七篇。無非至理。擧而行之。亶在於是。</text>
<title>詩章</title>,<text>送李次野赴京 以改宗系奏請事赴京○金沖庵淨一函書奏達宸旒。白日回光照海陬。聖代豈容垂典謬。神明要與至誠謀。十年學道收功大。萬里孤臣許國休。嘐唳長空雲雁遠。客情先落玉河頭。寄次野 李松齋堣平生聞有孔成仁。畢竟曾參亦殺人。未作風前秋勁草。却爲林鳥哺吾親。輓李四宰次野 金慕齋安國二紀田園感主恩。頭顱那禁雪霜渾。丹心一寸懷同苦。碧嶺千重望久昏。泉下子應追舊侶。人間吾獨挈殘魂。呑聲重爲蒼生慟。西向汪汪拭淚痕。輓李四宰次野 大司憲沈彥光英妙高懷擬老成。更張一世世曾驚。聊將詩禮修初服。豈意經綸誤半生。仕止在天無喜慍。慘舒隨地有枯榮。窮途易節尋常事。十載林泉尙令名。鄭寒岡逑所撰寒暄堂門人錄云。成遯齋世昌。嘗與陰崖，沖庵。最相善。每以鋒穎太銳爲戒。己卯春。調疾于坡州別業。乃欲避其禍也。後在平海謫所。聞陰崖下世。懷慕不已。乃題詩。百疾千愁摠到身。存亡感慨亦相因。遙聞雲路多新輩。每見秋山葬故人。無復舊交論道義。敢期前席爲敷陳。雖存人世終無益。泉路皆歸昔日親。過陰崖劍巖書院感懷 金鶴峯誠一名賢祠宇白雲阿。一望令人感慨多。謗似丘山誰見擯。心如鐵石豈曾磨。卷懷黃閣調羹手。來和滄浪鼓袣歌。當日典刑猶髣髴。劍巖千仞帶淸波。過兔溪有感 二首○蔡休巖無逸遠客停驂久。悠悠不盡頭。儀刑山獨在。風月水空流。小子雖無述。高名永不休。依依回首處。遺恨在滄洲。春山寂寂花如海。溪水㳚㳚隱若雷。獨立空含無盡意。有情鷗鷺去還來。李應敎耔父大司諫禮堅輓 金慕齋安國韓山家世赫貂蟬。名德唯公望最全。莅邑仁聲膏似雨。立朝風節直如絃。王庭已見三槐秀。于巷行看駟馬翩。欲置生蒭還復止。鄙夫終愧汝南賢。李參贊耔夫人蔡氏輓 金慕齋安國芬華花綻雨。淪落葉凋霜。任運隨夫子。無營信上蒼。儀知自文獻。德合配賢良。儒素元家律。班崇視夢粱。共甘丘壑逸。相 缺 縞綦章。巷陋餘簞食。賓歡足酒觴。居窮殊失苦。處喪若仍常。作善何差報。懷貞悼値殃。蘭從春悴遽。凰逐鳳飛忙。孑孑巢遺卵。纍纍塚若堂。普涵更化澤。未逮燭遺光。紫誥留空渥。黃泉閉鬱香。唯堪悲慰事。玄室得同藏。右兩輓。恐或湮滅。竝錄于此。</text>
