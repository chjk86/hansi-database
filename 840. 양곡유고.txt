<title>哀余生 甲寅</title>,<text>哀余生之不辰兮。遭此世之罔極。天生庶物豈不夥且繁兮。降疾禍於我偏酷。雲浮浮而出岫兮。水汩汩以赴壑。出門路而策余馬兮。余壹不知其所適。情伊鬱而誰訴兮。抱慼慼而窮年。余旣優游以卒歲兮。亦飽食而安眠。恒紆軫而無聊兮。余不自知其何故。耳目口鼻之向背兮。凡民各有好惡。峩冠而長佩兮。亦非我心之所慕。糟糠以沒齒兮。亦非我心之所懼。余旣備四體以成人兮。與鳥獸而異羣。賴古人之編籍兮。知所後與所先。瞻前路而載驅兮。指先正而爲藝。雖阨陋其何傷兮。又何必求周於今之世。幸膂力之方將兮。庶斯志之或酬。達明發而放歌兮。酌淸酤以瀉我憂。</text>
<title>望美人 丁巳</title>,<text>我所思兮在遠方。望不見兮摧肝腸。幹聳直兮聲淸揚。襲芳蘭兮懷雪霜。欲往從之兮道里長。思愔愔兮何能忘。丁亂離兮不相將。可奈何兮中心藏。</text>
<title>讀書 丁巳</title>,<text>自從嬴劉後。擧世上强梁。貴賤亦適耳。何人膂力將。貪婪旣未已。永年蕃且昌。有作固比誅。亦復可憐傷。天網固自速。敎御亦失方。虞夏久已矣。同胞多枉亡。其二昔我朱夫子。萬古除肉刑。遂令迷惑徒。忽然神且靈。豈伊有他術。辟邪而反經。嗟我生不並。大道不耳聽。朝暮方策中。琅如昨者聆。鳳凰翔千仞。飛鳴彼鶺鴒。</text>
<title>送元子建之安州</title>,<text>同心而離居。自古嗟嘆之。我心豈伊石。而可轉而移。往矣勖爾躬。不爲斯有爲。將吾道伊泗。微君吾與誰。</text>
<title>釣魚 庚申</title>,<text>手持一竿竹。去釣西江魚。下灘不得意。上灘空躊躇。回看日西夕。長歌意有餘。得失且莫念。利害竟何如。不逢採樵者。誰與說權輿。</text>
<title>雨後</title>,<text>江村五月時。夜雨浸江湄。平疇綠有餘。嘉苗鬱含滋。男女荷鋤出。遠近歌不悲。歎息神功大。沛澤在須斯。但適目前願。帝力誰得知。却憶前年旱。八道盡流離。</text>
<title>獨坐</title>,<text>遠山疎雨過。虗簷晩風凄。披襟坐茅齋。頓覺煩痾除。江雲嬾依渚。庭草好上階。無人問幽獨。寤樂有詩書。</text>
<title>憶人</title>,<text>靜君不師學。自是可喜人。眉目何淸揚。白面又長身。天得本高邁。讀書又知新。遭遇不虞厄。一身多苦辛。意氣常開豁。簡淡日淸貧。頗傲俗物麤。坐視不爲伸。我謂子勿爾。彼此皆人倫。子時乃一笑。顧謂汝言眞。却收層雲氣。折節隨俗塵。日引迷惑輩。訓語每諄諄。良玉自貞堅。誰能有緇磷。不謂此世中。得子以爲鄰。人生有離別。遠望長吟呻。天高下人惡。何日永相親。</text>
<title>松都有感</title>,<text>客行却躑躅。請問故老翁。憶昔高麗祖。家業一何雄。大開四大門。八路皆來同。所有豈不富。惡食卑室中。後世自侈大。宮觀鬱穹崇。巍巍不足恃。俄然化蒿蓬。生民作之君。明命赫在躬。云何不念玆。自令天祿終。慈孫不能改。况乃貽孱童。已矣何足道。所悲鄭文忠。</text>
<title>歎生</title>,<text>吾聞太上世。民物居于于。誰能狂馳走。有如鞭扑驅。天運自往復。人生不可俱。咄此可奈何。但令心不渝。瀛海一翻覆。大地忽無餘。衆生爲虫魚。何言此微軀。</text>
<title>風拔松歎</title>,<text>十月狂風驅驟雨。氣象慘慘愁遠空。撥沙走石動地至。咫尺昏黑迷西東。千年老松十圍大。一朝蹶拔根株同。蒼然獨立但驚呼。歎息忽忽如崩中。想爾當年初拔地。貞姿自出衆木叢。地僻幸免牛羊牧。歲寒獨保霜雪容。幾年雨露養得成。千尋直上干蒼穹。圓盖浮空舞翠鶴。屈根逬地盤靑龍。下藏茯苓待仙客。上有雲氣常朦朧。偉哉正直有如此。扶持想賴神明功。海山逶迤處所深。縱有匠石那相逢。廟堂丘壑無不可。於汝未須論窮通。我生身世兩齟齬。晩年得汝長相從。靜晝往往聽竽籟。盛夏瑟瑟交遠風。那知中道忽相失。使我雙涕流無窮。龍顚虎倒何嗟及。可憐正氣離此凶。不緣風節夙所欽。曷爲爲汝心忡忡。俗兒憃愚誰見哀。日久漸漸來樵童。安得上訟誅風伯。願以此意申天公。</text>
<title>九日</title>,<text>凄凉物色使心哀。作客天涯節序催。無數寒花開滿地。不堪終日繞千廻。</text>
<title>九日奉懷叔父</title>,<text>風亂荒山木葉飄。天涯相望意迢迢。遙知此日茅齋雨。獨對寒花不自聊。</text>
