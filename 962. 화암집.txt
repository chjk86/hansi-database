<title>秋夜</title>,<text>月色入空簾。秋聲蟲語切。霜重百草零。獨有黃花發。</text>
<title>浮碧樓。次崔顥韻。</title>,<text>東明昔日騎麟去。此地空餘浮碧樓。乙密臺空月渺渺。朝天石老雲悠悠。蒼茫煙樹圍孤嶼。浩蕩江風起晩洲。佳麗繁華渾寂寞。山川依舊向人愁。</text>
<title>登望京樓</title>,<text>朔野連天迥。晴川注海流。思鄕無限意。獨上望京樓。</text>
<title>晴川江</title>,<text>暮色浸江樹。殘陽落遠渚。蘭舟泝碧流。衝破白煙去。</text>
<title>百祥樓。放吟。</title>,<text>君不見崔顥落筆黃鶴樓。白雲悠悠千載留。又不見李白題詩鳳凰臺。宇宙名垂謫仙才。百祥樓壓晴川水。景象森羅無窮已。我生苦在二子後。來遊恨不同携手。徙倚樓頭一長歌。古人不見奈若何。江風浩浩水增波。</text>
<title>浿江遊。擬大堤曲。</title>,<text>落日芳渚上。浩蕩春風起。一葦閒容與。宛在水中沚。百尺彩雲樓。倒影滄波裏。美人顔如玉。輕粧耀紈綺。采蘋欲遺誰。淼淼隔煙水。君子有所思。婉孌徒爲爾。</text>
<title>平山山城。謁始祖壯節公鐵像。</title>,<text>寂寞荒城一畒宮。恭瞻遺像挹英風。半千曆祚知誰賴。韓信功兼紀信忠。</text>
<title>蔥秀山歌</title>,<text>蔥秀山玉溜泉。山當一拳石。可置騷人几案前。泉如一盂水。入口怳若沉痾痊。山水鍾靈有如此。一見令人心境閒。安得夸娥移此去。作吾池上石假山。哦詩日日遊其間。</text>
<title>松都有感</title>,<text>落日荒城曲。秋風感慨多。霸圖渾寂寞。王氣久消磨。臺走吳麋鹿。橋餘晉槖駝。興亡千古事。撫劒一悲歌。</text>
<title>淸平山歌。送兪叔 命鳳 歸覲春州。</title>,<text>淸平山高揷紫虗。中有神仙之所居。霓旌羽蓋金銀闕。玉簫聲盡彩霞滅。送君趨庭此間行。路入仙山神橫逸。五色斑衣老萊舞。長袖直拂三珠樹。可笑東陽一書生。十載煙火困塵土。爲語山中舊儔侶。淸水黃塵今幾許。</text>
<title>歸歟川歌 幷叙</title>,<text>川流入牛江。江有沱。並名曰歸歟。昔吾夫子思歸而發此歎焉。不知此地何所取而有是名歟。作短歌以識焉。歸歟川歸歟名。東陽子欲歸歟。水有魚可餐。山有蔬可茹。蔬可茹兮魚可餐。於焉不歸將焉如。小子狂簡不知裁。濩然志大才則疎。千秋悵望思夫子。歸歟之歎感起余。</text>
<title>望主峴 幷敍</title>,<text>峴卽我牛川後峴也。古老相傳。麗末朝士大夫之屛退者。多居峴下。逮其運訖之後。每月朔望。又必相聚。登峴以望故都。行望闕禮。峴之得名。蓋以此。其時朝士。如盧侍中，白尙書，漁隱，歸隱之流。雖不記其名。皆一時聞人。所居山洞。以其人名之。傳之至今云。嗟乎。士之不幸而生丁滄桑灰劫之變者。良可悲已。感而賦之。望主峴望主峴。峴上誰人曾望主。古老相傳在麗末。學士大夫多此寓。大運一去朝市遷。王家霸業隨塵土。唯有遺臣與舊民。月之朔望來相聚。以首扣地拜且跪。北望故都抒忠素。故都無主城闕空。蜀魄聲中淚如雨。歲歲衣冠峴之上。留得芳名垂千古。望主峴望主峴。我歌一曲歌聲苦。</text>
<title>陽春曲</title>,<text>千尺朱樓出雲表。粉壁紗窻臨碧沼。軟柳如煙花如霧。佳人對此思渺渺。思渺渺愁擾擾。春睡朦朧夢未醒。夢裏黃鳥啼淸曉。韶華荏苒鏡中度。可惜紅顔不長少。</text>
<title>江南春</title>,<text>江淼淼。思依依。大堤煙草迷。南浦鴛鴦飛。日暮採蘋歸來晩。江風浩蕩吹羅衣。</text>
<title>南漢行</title>,<text>南漢之城何壯哉。地理險阻山谿回。崇墉鐵壁三十里。雉堞沒雲高崔嵬。一夫按劒怒臨關。萬人蟻附莫能開。漢水橫流作襟帶。保障重地此爲魁。鄭之巖邑趙晉陽。安危須仗出羣材。溫王古郭周遭在。李公壁壘新拓恢。憶昔柔兆困敦歲。君王去邠行幸來。胡虜長驅若風雨。氛祲一夕連蓬萊。星烽羽書如電駛。玉輦蒼黃渡漢水。舟中爭渡指可掬。幾日稅駕玆城裏。一髮孤危月暈重。將士登陴血相視。倉卒猶能備戰守。爲有天險差可恃。天驕計窮無所施。捲甲解圍思回轡。當時國命懸江都。誰送癡兒辦大事。坐輸重江納兇渠。忍使宗社將墜地。宗社還重大義輕。城下之盟嗟奈爾。江流不盡石不泐。萬世那洗和戎耻。我登城樓發長嘅。山僧爲我談往載。金城湯池亦徒然。唯德之在險不在。我願君王懋修德。又任才兼文武輩。然後設險壯鎖鑰。虜訌倭警視犬吠。</text>
<title>東門行 幷叙</title>,<text>諸公之扈駕南漢也。我高祖忠翼公以訓鍊大將。守東城。蓋以東隅城守尤難。蜂巖對峙。相去百餘步。砲箭直相衝。故仁廟特命公守之。公晝夜守備。未嘗少懈。與士卒同甘苦。激勸淬勵。士皆有忘身殉國之志。一日公方指揮將士。賊據蜂巖放大砲。中大將旗竿。並守旗者之頭而飄碎之。軍校無人色。公居咫尺。毅然不動。軍情乃安。賊有三酋號梟雄。登巖上。俯臨城中。連發大砲。破壞城堞。砲丸有直入行在傍近者。公搜軍中得精砲。中殺酋之中坐者。立爲囊盛土補堞。虜自此震恐。不敢復據蜂巖。一夜賊急攻西門。公戒將士勿動曰。虜之攻西。其意專在東。整軍待之。俄而賊果悉其精銳。梯衝鼓譟。肉薄登城。爲必陷計。公身先士卒。援枹鼓之。有少却者立斬以徇。士皆爭前忘死。呼聲動天地。無不一當百。芟伐其蟻附者殆盡。賊始少退。公又選精騎數千。開門縱擊。賊棄命走。屍橫塞路。公遂整軍徐廻。無一死傷。所斬獲不可勝紀。蓋虜之專力。在此一擧。我之血戰。亦在此一擧。山城之捷。獨此爲最云。噫其盛哉。余過東城。有老宿竺軒。爲余說當時事。歷歷如在目前。仍感歎。作此以記云。東城峩峩橫萬丈。壁壘連雲鎖鑰壯。蜂巖勢高相伯仲。賊來巖上俯我衆。巖上之賊眼底看。將軍氣湧高於山。城摧旗折咫尺閧。砲石震驚不能動。白羽麾來赤丸走。喪破賊膽碎賊首。西門一夜報警急。神韜已覷賊謀黠。約束將士勿輕出。全鋒蓄銳伺俱發。城外俄見鐵馬緊。梯衝亂舞金鼓震。魚貫蟻附勢難遏。呼吸之間城幾拔。將軍忠義激戰士。四面軍聲動地起。指揮叱咜奮威武。親冒矢石援枹鼓。忘生輕死志殉國。我師無不一當百。賊氣摧殘競遁逃。大開城門縱追擊。積賊之屍埋賊兵。歸來獻捷揚威聲。當時戰勝此爲最。賊騎不敢窺東城。嗟乎賊騎不敢窺。廟謨何乃臣妾爲。我來訪古城上倚。老僧爲余談此事。此事歷歷聽未旣。毛髮凜凜想生氣。目前怳見征戰狀。至今餘風寒颯爽。</text>
<title>放鷹詞 觀獵作</title>,<text>九月霜風動颯爽。川原入望平如掌。少年臂鷹出平原。俊姿逸態殊絶羣。大鷹猙獰爪决石。側目雲霄整雙翮。小鷹軒騰待人呼。掣翎竦身睨秋碧。韝上翻看錦縧脫。野雉驚飛狡兎沒。雪羽奮迅血灑距。排風下擊如電掣。我生對此神氣揚。揚鞭走馬頗淸狂。安得良工寫爲圖。圖中彷彿求形模。</text>
<title>雨後。早過奉恩寺。</title>,<text>水天分霽色。蒼茫煙霧闢。殘月弄淸曉。帆影印空碧。湖寺微鐘落風便。寒聲隱隱數峰隔。斜倚船窻和夢聽。遙憶姑蘇城外客。</text>
<title>暮春。獨步湖亭後園。</title>,<text>幽獨養余閒。蕭散以爲樂。維時季春暮。天晴氣和淑。丘園可遊目。獨行春山麓。緣崖石逕微。草長苔蘚綠。縱步入煙霞。放歌驚麋鹿。幽香何處聞。知有林花落。鳴泉響邃谷。流鶯囀嘉木。物我欣得時。逍遙任自適。移杖就樹陰。漱流坐溪石。高興入遐觀。山靑雲自白。誰諧塵外意。澹然心境寂。嘯詠至終夕。蒼蒼來暮色。</text>
<title>石湖棹歌</title>,<text>瀟灑茅茨壓水灣。柳陰花影掩柴關。春來晝永營爲少。不獨仙家日月閒。其二水色山光霽後開。夕陽孤棹獨沿洄。碧波無限沙鷗在。朝暮滄浪自去來。其三極目平原意曠然。數村桑柘傍前川。靑山不鎖桃花水。饒與漁郞入洞天。</text>
<title>泊舟牛渚。聞遠寺鐘聲。</title>,<text>隱隱來江渚。寒聲何處鐘。孤舟驚客夢。斷續白蘋風。</text>
<title>琴崖 幷下月波樓在牛川</title>,<text>我有三尺琴。中藏太古心。秋崖時一弄。鳴瀑是知音。</text>
<title>中秋夜月波樓。同許子沃 ，朴說卿 希說 飮。</title>,<text>今夕知何夕。今日勝昨日。江樓一樽酒。對此中秋月。月行正當望。圓影何皎潔。離離海上來。冉冉東山出。寶鏡與玉盤。輾上層霄濶。皓彩蕩雲衢。照耀鑑毛髮。桂子落依微。天香聞彷彿。一年此夜最。豪興暗超忽。不嫌玉露濕。但愁金樽竭。還憐時運邁。在此盈與缺。吾黨二三子。終年恒兀兀。良宵對佳景。且可煩襟豁。今我不爲樂。逝景如電疾。感歎無終極。高歌逮明發。</text>
<title>十六夜。又會諸君。</title>,<text>待月開軒望。前峰已吐華。水國斂霜煙。澄飊掃輕霞。桂露濕團光。玉宇流素波。氷輪雖少缺。淸輝亦復多。携酒更携君。對此幽興加。飛觴裛沆瀣。捲簾俯江河。我彈朱絃瑟。君和白雪歌。諧笑間商音。取樂相喧譁。俄看玉山頹。不知月西斜。</text>
<title>畵竹歌 幷叙</title>,<text>申同知壕。卽吾家庶族曾大父行。豪飮能詩畵竹。灘隱後一人。兼工筆善琴。世稱煙沙三絶。煙沙卽其號。來過湖亭。爲余畵八幅。各有題。自書其上。遂賦長句。以謝其意。時翁年六十餘矣。古來幾人能畵竹。雪堂已仙湖州沒。東方獨數石陽正。更有何者繼其躅。平陽申子手法神。妙藝一時擅奇絶。胸中自有千畒姿。筆下寫出萬竿綠。風軒呼酒興半酣。爲我揮灑如電疾。驅駕神工一掃盡。逐幅異態俱臻極。淇澳猗猗逬新梢。渭川森森拂晴日。秋生玉欄翠未凋。露冷金井靑堪掬。黃岡雪後歲寒姿。老節偃蹇卧龍骨。飛霜淅瀝下楚岸。颯颯淸飈吹嶰谷。怳是一片瀟湘天。半夜雨聲寒蕭瑟。元氣淋漓滿毫素。枝葉扶疎戛蒼玉。摩挲不覺畵中物。見之令我思超忽。我生夙抱子猷癖。矧玆衆姿輸一矚。書帙酒樽色欲動。高堂五月猶凜栗。寶玩神與境俱會。對此可以醫我俗。世間能手亦不少。三昧如翁誠難得。煙沙灘隱眞伯仲。餘子瑣瑣鮮入室。翁乎翁乎抱才多。盛名窮途不須說。共對此君坐終夕。風韻翛然生四壁。</text>
<title>漢上亭。雨後卽事。</title>,<text>雨後蒼茫霽景奇。江樓終日澹忘歸。捲簾山水郭煕畵。入座風煙摩詰詩。帆戛暝雲天際去。鷺翻殘照鏡中飛。忽聞歌響在空碧。知是漁翁收釣絲。</text>
<title>在牛川暇日。同鄕隣。訪盧侍中，白尙書，漁隱三古蹟。三人者。當麗末來此卜居。或占一洞。或隔一岡。入我朝。不仕終身。望主峴一事。足備野史之漏。其名雖無出處。其所居地。至以其姓號稱名。古老相傳遺址俱在。蓋當時賢士大夫之流也。雖其彰著不如冶隱，耘谷數公。而見幾早退。終保臣節。並其名而沒世者。其流風遺韻。亦足以起後人之敬。遂感而作此。</title>,<text>深山窮僻絶。邃谷入逶迤。草樹荒無逕。衣冠遠有思。桑田時事變。澗水鳴聲悲。歎息數公事。今人多不知。</text>
<title>中秋月夜。奉車丈 渭載 求敎。</title>,<text>且須當境引樽醪。可獨臨秋惜鬢毛。月浪衝天蟾兎冷。霜華滿地鴈鴻高。年時晼晩心逾壯。湖海崢嶸氣本豪。須信我才應有用。男兒不必每窮騷。</text>
<title>古詩一首。答所親。</title>,<text>皎皎天中月。滿盈還有虧。亭亭山上雲。變幻無定時。人生亦如此。聚散那可期。君家廣陵東。我家漢之湄。參商各悵望。別來空愁思。與君早託契。麗澤相切偲。兩心金石堅。所願無變移。莫作雲與月。白首長相隨。</text>
<title>和李白擬古</title>,<text>靑天何歷歷。虗補五色石。蒼蒼遠無極。去地亦寸尺。俯仰宇宙間。紆鬱意不適。人生百年內。長悲爲形役。合散與屈伸。今古一過客。四運疾如飛。萬世同此歸。可哀夸毗子。徒勞求食衣。聊揮滿樽酒。浩歌撫琴徽。其二魯酒忘沉憂。趙瑟挾高堂。今我不爲樂。奈此明月光。麻姑學長生。蕭颯兩鬢霜。不及數千劫。三見變滄桑。美人發淸聲。輕塵飛屋樑。游魚出水聽。棲鳥呼且翔。曲終餘音絶。悄然心內傷。願作同飛翼。綠池雙鴛鴦。其三我不見古人。古人知何如。若使處今世。未必不窮居。天心諒難測。何事護鯨魚。治平苦不足。衰亂常有餘。鳳歌發楚狂。遺世稱漢疏。愚夫昧其幾。達士卷且舒。事至徒酸苦。豈異涸轍鮒。其四朔風振沙磧。五月天雨霜。登高倚長劒。戍樓望大荒。明星動北落。旄頭奪精光。將軍賈勇起。氣欲凌雲翔。掃蕩單于壘。生縛左賢王。獻俘策崇勳。詔書下鳳凰。誰憐麾下卒。苦戰名不揚。其五天地有時盡。况復爲吾人。日月如跳丸。石山生海塵。扶桑及若木。或見摧爲薪。雖有鶴上仙。那得長住春。只可遺身世。冥酣以自珍。其六美人燕趙姝。顔色一何鮮。皎若雲間月。十五淸光圓。自惜容華晩。佳期渺雲天。折花欲遺誰。獨立秋塘前。</text>
<title>洛陽途</title>,<text>白面郞五陵。豪紫燕駒䎘。袍飮酣酒。人乎三月洛。陽途洛陽途。邊楊柳樹風。吹飛絮落何。處春光淡蕩。白日暮愁殺。空樓如花女。</text>
<title>春日行</title>,<text>長安二月陽春廻。春日遲遲春意催。淡靄遊絲弄晴姿。南山艶冶靑欲來。起向東園訪消息。黃梅半落紅杏開。金塘閒水搖碧漪。御溝煙柳參差垂。韶華滿眼佳氣多。樓臺日日和風吹。紫陌紅塵暗天起。流水游龍奔電駛。淸歌妙舞行樂處。落花芳草如錦地。獨向靑門策蹇驢。郊原淑景令人迷。燕語鶯啼盡關情。呼兒酌酒醉如泥。花間酒醒白日暮。亂揷繁花繞花舞。繞花舞待月出。月欲出樽未竭。不必靑雲作卿宰。不必黃扉調鼎鼐。莫歎窮途困貧餓。莫歎明時抱轗軻。男兒窮通會有時。我生豈是長貧者。看花對月醒復醉。百歲只願長如此。</text>
<title>門有車馬客行</title>,<text>門有車馬客。乃是鄕里人。出門摻子裾。上堂叙情親。形神何索莫。辭說苦悲辛。自言去鄕里。于今三十春。遍歷之四方。久遊京洛濱。交結劇孟徒。託身要路津。金玉粧鞍馬。朱丹飾車輪。許與盡卿相。出入擁衆賓。靑紫視土芥。志氣崇峩岷。但知富兼貴。寧知賤與貧。急難重然諾。生死輕其身。飄蓬一失所。落拓困埃塵。盛衰有翻覆。世情朝暮新。昔同垂天翼。今爲涸轍鱗。戚戚還故鄕。墟里塞荊榛。嗟哉當時人。盡化爲鬼燐。杯樽亦不御。涕淚各沾巾。已矣空呑聲。惻惻難重陳。客遊何所益。後來宜書紳。</text>
<title>君子有所思行</title>,<text>長安壯帝居。雲煙繚城郭。三十六離宮。宮闕連璿極。明堂坐天子。諸侯朝玉帛。佳麗盛繁華。文物何赫舃。九衢平若水。甲第羅棊奕。右有戚里家。左有卿相宅。樓觀鬱崔嵬。觚稜輝金碧。金張互專擅。田竇迭摧剝。冠蓋照雲日。車馬相轂擊。朝爲將軍人。暮作平津客。炙手手可熱。排山山可覆。梁鴻五噫歌。賈誼六太息。君子貴先憂。愚夫難解惑。日月有消毁。天地亦閉塞。大運一朝至。區區焉用力。前車旣見覆。後轍猶循跡。胡爲不知戒。感我涕沾臆。上下千百載。賢哉二疏獨。</text>
<title>滿月臺</title>,<text>舊都王氣已成灰。敗國遺基但此臺。苑逕却看麋鹿走。宮粧化作野花開。那知玉樹歌聲歇。無復金輿行幸來。千載興亡一塲夢。荒城獨有月徘徊。</text>
<title>大興洞</title>,<text>雲掃千峰雨漲溪。短筇斜日躡丹梯。九天飛瀑疑廬嶽。萬壑爭流比會稽。潭穴霧騰龍尙蟄。石壇松老鶴曾棲。金銀佛界仙區勝。應接渾敎意轉迷。</text>
<title>金剛途中渡寒溪。暮抵麟蹄縣。示說卿。</title>,<text>亂涉寒溪幾曲灘。迢迢川路一何難。巖巒迭起當人面。山水多生及馬鞍。深谷逋氓木皮屋。十家殘縣竹符官。蕭條邑里君休歎。雪嶽雲煙最好看。</text>
<title>洛山寺。觀日出。賦長句示說卿。</title>,<text>洛山名同古洛迦。洛山寺在山之阿。五峰屹立東海涯。靑冥湧出碧蓮花。煙霞地闢金銀界。梵宇起自羅氏代。大雄寶殿埃壒外。樓觀壯麗應無對。吾遊喜屬淸秋時。四望氛翳褰九垂。眼底鯨濤浩茫茫。一碧萬里雲天長。寄宿禪房百無思。釋榻趺坐同沙彌。僧言看日最奇絶。雖有他山此第一。聞來不覺神橫逸。倚壁假寐候日出。時夜欲闌曉景迷。彷彿空裏聞天雞。起看東南忽異色。西北二方半蒼黑。扶桑晨影漲沆瀣。暘谷遠暈騰光彩。乾端坤倪極蕩潏。瑞靄祥雲紛點綴。羲和俄催日轂出。飛上黃道何倐忽。卧牛車蓋卽何物。六龍驤首眞怳惚。漫空赤氣渾照耀。萬山千山俱火燒。明星收芒天欲曙。閃爍餘輝久繚繞。咸池晞髮安可企。帝命寅賓仰聖意。嗟我平生願言久。此日奇觀得邂逅。却笑去追虞淵入。不必較看岱宗出。綠酒倒盡金叵羅。徙倚危樓一浩歌。</text>
<title>義相臺夕坐。次說卿。</title>,<text>義相古神釋。名留此地來。塵區千換劫。滄海一高臺。月浪衝天濕。雲濤拍岸回。西風動林木。蕭瑟使人哀。</text>
<title>楡岾途中</title>,<text>籃輿催步訪璇宮。寶界煙霞隔幾重。淸磬落來霄漢上。高僧引入畵圖中。歸雲忽鎖經行路。返景初銜眺望峰。應接令人眞不暇。眼明楓葉耳松風。</text>
<title>大寂菴。贈齊上人。</title>,<text>寥天絶飛走。空寂白雲扃。十笏維摩室。千函梵字經。焚香蓮座佛。洗鉢柳枝甁。客至不迎送。兀然枯木形。</text>
<title>十二瀑布</title>,<text>隱仙臺畔好來憑。脩瀑危崖怒沫騰。鮫室淚珠傾錯落。天孫織素掛崚嶒。休誇直瀉三千尺。罕見飛流十二層。奇賞最難摸寫得。未宜容易薄徐凝。</text>
<title>仙臺觀日出</title>,<text>夜宿招提境。曉登仙巖頂。秋高金天肅。習習剛風勁。要觀日出東。不問巾屨冷。試俯東海水。太虗盡涵泳。沆瀣澄似酒。一掃氛翳屛。蒼凉海色動。光景異俄頃。漸騰暘谷彩。已翻扶桑影。火輪浴海底。赤暈漲溟涬。咸池波湧躍。蕩潏若沸鼎。將昇疑復沉。儵煜光不定。金支翠旗並。瑞靄祥雲競。挾以六龍驤。駕應羲和整。彷彿又怳惚。閃爍互掩暎。太陽俄昇天。六合破昏暝。明星遂已淪。餘暉弄曙景。溟波息萬里。湛湛長天竟。而我慕奇賞。宿願今得逞。日觀雖未陟。洛山極遊騁。居高望無礙。誰似此地勝。快覩一已足。再斯亦何幸。欲喚瀛島仙。共此無盡興。晞髮倚峰巓。納氣替椀茗。危磴御風下。不知路脩迥。到寺聞鐘鳴。恍然發深省。</text>
<title>水岾途中</title>,<text>冥冥欲隱山腰日。冉冉初生脚下雲。巖嶂皓然同一色。淸喧唯有水聲聞。</text>
<title>宿摩訶衍</title>,<text>昏黑藤蘿外。諸天夜寂然。燒檀香細細。穿桂月娟娟。默念千灰劫。淸聞百道泉。塵緣如可脫。吾欲學金仙。菴有大桂樹一株。百餘年物云。</text>
<title>歇惺樓夜坐。次說卿。</title>,<text>踏來金佛三千界。徙倚仙山第一樓。何日危臺靑鶴返。長時絶頂白雲留。溪聲入夢凉如雨。天籟吹衣冷覺秋。萬疊瑤峰對明月。笙簫怳惚聽羣遊。</text>
<title>百川洞</title>,<text>深洞闢一天。靈源注百川。籃輿循溪入。白足相後先。仄蹊扶策往。危磴攀崖上。異觀紛迭出。應接勞俯仰。秀色滿靑空。燦燦羣玉峰。鳴瀑瀉寒潭。沉沉幾白虹。楓檜疊長林。藤蘿散繁陰。芳景坐千變。谷鳥時一吟。古城築何代。今人發永慨。欲往易夕曛。煙霏漲晻靄。天風起木末。習習吹兩腋。目窮一氣混。心冥萬化合。浩歌招隱操。悵望遊仙侶。躊躇未忍去。矯首空延佇。</text>
<title>正陽寺。早起賦所見。</title>,<text>曉開禪扉望。氣霽天宇淨。陽烏欲騰翥。晻靄弄曙景。飄颻一縷雲。來自毗盧頂。萬壑與千巖。吐氣如相競。空中忽彌漫。頃刻幻世界。上浮一靑冥。下鎔大銀海。中間萬千峰。呑吐各獻狀。高或聳霄漢。低皆蹙濤浪。偃蹇出眞面。隱約露脩眉。肅肅衆仙眞。燦燦羣玉妃。冠笏下太淸。環珮集瑤池。是身非羽化。何緣得在斯。對此意怳惚。自疑還自驚。默坐閱奇變。心神一以淸。却恐元氣積。冥濛久不開。重陰闢移時。日馭上東來。依微辨林壑。次第見樓臺。晴嵐及蜃氣。海市兼山市。殘雲歸巘崿。餘潤濕杖履。倐忽已廓然。下山踏平地。奇賞豈偶爾。笑謝山靈意。</text>
<title>普德窟</title>,<text>靈窟天成闢翠巖。虗空縹緲架危菴。鐵繩銅柱相扶護。石竇金身共蔚藍。岌岌勢高飛鳥背。搖搖影動火龍潭。渾無冥寂眞僧住。時有幽尋過客探。</text>
<title>碧霞潭</title>,<text>碧霞潭水淸漫漫。衆美回環拱此間。手攬九天銀漢派。神遊四面玉峰寒。吟來林鳥相酬應。坐久溪雲時往還。安得一生閒自適。於焉杖舃日盤桓。</text>
<title>新溪寺。次說卿。</title>,<text>蘿外諸天路幾盤。花宮忽已湧林端。雨晴雲壑奔流壯。風急霜崖落木寒。遊客到來休蠟屐。居僧迎語掃蒲團。夜來步月沙門久。星斗低垂碧宇寬。</text>
<title>九龍淵歌</title>,<text>皆骨靈山與天通。玉立萬峰磨蒼穹。一面鍾氣更秀異。九龍共挽天河水。天河分爲九派連。各自一龍藏一淵。第九之淵最奇壯。蒼壁削立幾千丈。上懸瀑布高莫儷。下匯積水深無底。深中神物窟宅尊。其下海波相吐呑。雲濤直從九天落。仰視令人更愁絶。淸光皓彩寒溢目。一壑贔屭彌雲雪。未至洞門兮已聞聲。隱隱轟轟兮怒雷。山腰行我來。秋雨兮恰新晴。瀑漲潭湧兮。欲窺心先驚。得非滄海翻蹴天駭浪奔。無乃龍門鑿劈峽河流决。只見空中白日起霹靂。地維欲傾天欲裂。飛雹掣電互匼匝。玉鱗金甲光閃爍。定吾神兮徐目擊。唯是一水一石兮相噴薄。靈淵三面平且寬。縞皓霜崖千萬間。倒壁矮松老千歲。往往回波欲相噬。奔潨亂沫散靑空。照日倒影生紫虹。現幻頃刻。奇變不一。大叫稱絶。冥心怳惚。嗟哉造化兮一何偉。定費經營乃爲此。三杯引滿發浩歌。高興邈與山嵯峩。寒溪謂高弱川派。朴淵稱雄頑壁勢。此開玉屛之撑天。又掛三峽之長川。極知勝絶難可擬。石門廬山果何似。僧言蜿蜒潭中物。有時崢嶸頭角出。噀來雨脚大如鏃。震作風霆撼山谷。我不如謝康樂雲卧幽居築。又不如李謫仙香鑪賦紫煙。落筆暎千秋。天地詩卷留。安得駕起潭龍紫霞車。騎龍飛上太淸家。躡太淸跨蓬萊。揖赤松拍洪厓。上朝玉京金銀闕。歸時還弄龍淵月。</text>
<title>玉流川少坐</title>,<text>領略龍淵下洞天。歸途且坐玉流川。奇觀涉險去堪賞。平處會心看可憐。大壑淙淙晴聽雨。諸峰澹澹暮生煙。興猶未已行將返。回望雲溪更悵然。</text>
<title>出山</title>,<text>十日登山屐。遊興苦未足。今朝出山行。別去難爲情。萬玉排蒼旻。突兀欲趁人。百泉響紫洞。流出如相送。五步一回顧。十步一延佇。若辭列仙子。復謝高世士。躊躇留不得。倐忽已相失。仙山與凡蹤。知隔幾萬重。空結後來期。悵望以深思。</text>
<title>住鉢淵寺。一日窮源鉢淵。路得楊蓬萊士彥筆石刻七絶。半日嘯吟。盤桓夕歸。</title>,<text>瀑泉終日弄晴暉。直遡源頭涉翠微。絶壑回溪窮上下。古人遺跡想依俙。苔崖坐讀龍蛇字。蘿逕行披薜荔衣。不覺蒼然來暮色。暝隨棲鳥一時歸。</text>
<title>塞下曲</title>,<text>三河年少盡豪雄。玉匣秋蓮氣吐虹。塞上提携追虜騎。單于遁去白狼空。</text>
<title>題畵</title>,<text>丘壑淨無氛。淸陰散木石。溪邊散髮翁。松下坐秋色。</text>
<title>夏夜喜晴</title>,<text>浹月愁霖雨。今宵喜見星。荷香侵水閣。杉露滴苔庭。幽寂心方適。輕虗氣暫醒。無端感時物。林薄已流螢。</text>
<title>古詩</title>,<text>乾坤判爲二。方圓乃自形。陰陽相動靜。日月遞昏明。萬化妙莫測。一氣軋不停。自然運神機。無臭又無聲。流行散品彙。隨物區濁淸。理一分萬殊。垂訓何丁寧。所以千載後。喚起羣蒙醒。其二堪輿杳莫垠。覆幬無不函。大哉化育功。聖人獨能參。首出庶萬物。然後乃成三。羲皇去已遠。玆道嗟誰任。王風散荊棘。詩書爲空談。已矣勿復論。歎息無人諳。其三千載無眞儒。百世無善治。周衰子輿死。姦僞日以滋。日月淪光精。長夜何漫漫。卓矣無極翁。正學能獨鑽。無人踐斯境。感我起永嘆。其四西伯善養老。來歸天下父。仁德格上下。鳴鳳在郊藪。夢寐卜羆熊。獵得霸王輔。朝歌八十翁。釣璜渭水滸。精誠有所感。風期自相親。後車載之至。塗炭濟斯民。造周八百業。功流千萬春。時運儻不來。只是尋常人。其五吾愛嚴子陵。昭昭古逸民。自是江海客。本非沮溺倫。狂奴有故態。終竟不爲臣。星文奏太史。氣岸傲天子。知君莫能用。致君豈無意。拂衣歸富春。軒冕若浼視。釣臺百尺起。峻節邈相似。聞風千載下。高山徒仰止。其六諸葛王佐才。人物三代上。疇可與比伉。伊傅及呂望。密勿魚水契。有君而有臣。重恢業未半。不克濟艱屯。夫旣生此賢。曷爲中殞身。終古起深感。天意疑不仁。坐敎亂賊豎。遞作天下主。河南許禮樂。涑水迷見識。幸賴晦翁筆。正統一以正。齎咨讀史餘。攬涕聊發詠。其七豫州誓江後。晉唯一陶公。生丁適不辰。非果忘世翁。託酒蓋陶情。改字諒爲忠。故於詩句間。往往露深衷。焉比醉鄕徒。沉酣了平生。栗里五柳春。保我素履貞。寄奴雖代起。敢奪節與名。公在晉不亡。公沒晉始亡。</text>
<title>中秋夜。宿湖亭口占。</title>,<text>陡覺憑欄秋思生。夜凉風露襲衣淸。當樓滿月圓垂影。欹枕長江遠有聲。半世依依殘夢寤。前塵歷歷寸心明。幽騷百感孤吟久。河欲西流斗欲傾。</text>
<title>聞秋聲有感</title>,<text>日月忽不淹。春秋相代序。凉風夕披拂。團團零露湑。芰艾共凋瘁。絡緯鳴機杼。自然心不怡。感物懷凄楚。攬衣起徘徊。獨步還獨語。君子今何如。山川脩且阻。佳期漸晼晩。引領久延佇。其二西風吹殘暑。秋空廓如掃。白露下中庭。歲促悲寒早。鶗鴂鳴不芳。蘭蕙化茅草。志士中夜起。見之心如擣。羣芳易消歇。姸華豈足寶。獨有南山松。靑靑能自保。風霜不改操。永與爾爲好。</text>
<title>秋雨歎</title>,<text>秋氣凄凄景易暮。秋風淅淅吹庭樹。陰陽乖錯萬象昏。乍雨還晴晴又雨。上天喜怒苦不常。人情舒慘誰復數。無端風雨往來中。落盡羣芳長草莾。安得萬丈長箒掃陰翳。昭昭白日欣快覩。</text>
<title>夏日謾興</title>,<text>蔬食布衣樂自如。閉門淸坐不求餘。病妻時解諫夫酒。稚子能知讀父書。深樹綠陰消永晝。小窻幽夢到華胥。人生莫作紛華想。未必紛華勝索居。</text>
<title>和奉表從大父拙修趙先生 聖期 梅花詩</title>,<text>夢覺羅浮暗自疑。寒梅愁絶忽橫枝。先春剩占花魁號。冷艶偏宜月影隨。開遍隴頭人未贈。落來江上笛先知。淸高從古難題品。授簡還慚下字遲。</text>
<title>苦熱</title>,<text>酷暑逼人如烈火。三庚何地避炎天。爀曦當午雲俱赤。高樹無風草欲燃。恨不身爲寒水玉。暍思杯飮雪山泉。陶翁漫說北窻卧。縱有北窻那得眠。</text>
<title>九日讀陶詩。仍用其韻。</title>,<text>歲暮重陽至。喟然感勞生。九秋皆可賞。九日何獨名。艶艶黃菊開。燦燦照眼明。社酒發新釀。商歌和古聲。揮杯對花飮。何苦歎暮齡。狂呼任自然。冠巾從欹傾。行樂未必非。功名何足榮。不顧俗人嗤。長懷高世情。前修有心契。千載詩續成。</text>
<title>讀書坡山書堂</title>,<text>經卷開晴晝。薰鑪坐講堂。羣山圍野遠。一水抱村長。波動知魚戱。風輕任鳥翔。流行天理足。於此可消詳。</text>
<title>古詩一首。別任君玉 璟。</title>,<text>朝日出東方。杲杲春載陽。和風拂柳枝。靑靑衢路傍。年華坐消歇。撫念以慨慷。我友去何之。瘴海天一方。山川脩且阻。落落參與商。臨歧欲何贈。攀條折春芳。春芳雖易謝。故意故難忘。勖哉君子心。努力保雪霜。</text>
<title>洪陽雨中。對菊書懷。呈許察訪 𤊟 丈。</title>,<text>耿耿思鄕夕。蕭蕭雨脚斜。旅懷生白髮。秋菊有黃華。急景何相促。流年足自嗟。挑燈坐長夜。歸夢一天涯。</text>
<title>永保亭</title>,<text>洞庭誰遣一區移。永保名亭獨擅奇。畵棟半空橫斷壁。石城三面浸淸漪。高臨海濶山開處。絶勝潮平月上時。形寫古來難盡意。翠軒詩後更無詩。</text>
<title>寒山寺月夜。與許丈走筆各賦。</title>,<text>天公有意多餉我。𥳽弄風月驅造化。故遣疎雨媚海山。更敎霽月流淸夜。月浪衝天水涵月。沆瀣蕩漾澄輝射。蟾形今古幾虧盈。逝者如斯流不舍。自笑乾坤寄蜉蝣。百年光景飛電乍。今夕何夕須盡歡。世事懷來足悲咜。倡予和汝浮大白。醉則頹卧相枕藉。</text>
<title>崔將軍歌 幷叙</title>,<text>余自洪州入京。過仁厚峴。峴有崔將軍祠。將軍卽崔侍中瑩也。崔在麗末。屢破紅巾諸賊。又嘗破倭於洪州。洪之赤洞。乃其所生鄕也。及其見誅。現靈於鄕人。故至今立祠以祀之。此則其髑髏所瘞。而往往能作禍福於人。故路傍亦有祠。居民邀之以牲酒。日來祈禱云。崔將軍眞丈夫。不作二心畏死徒。天命已去麗運訖。大廈難將隻手扶。平生手裏一絛鞭。所向羣盜皆無前。紅巾黑齒謾掃盡。鴨綠旌旗歸蔽天。競持牛酒犒王師。區區勇力徒爲爾。東市怒目光如炬。化作長虹寃血紫。魂兮歸來食故鄕。一身雖死神萬古。猛氣猶能禍福人。赤洞至今開神宇。大樹悲風嶺上祠。斷頭千秋一抔土。洪陽之民事虔禱。宰牛釃酒肹蠁具。金支翠纛送迎神。日有野巫來擊鼓。拜舞傴僂紙錢燒。嶺上往往神靈雨。神靈往來晝昏黑。鬼物畵圖丹靑落。吁嗟乎。功業夭枉怨恨長。松嶽不磨月山碧。</text>
<title>題主人壁</title>,<text>客禮主翁翁答拜。空齋借宿暫棲遲。殘蟾掛樹曉雞唱。客子起行翁不知。</text>
<title>曉發水村馬上作</title>,<text>淸曉俶裝和睡行。水村殘月聽雞聲。蒼蒼馬首宿雲散。澹澹峰頭寒日生。秋序不堪途上盡。詩篇渾是客中成。天涯悵望一開眼。無限湖山繞漢京。</text>
<title>曉過淸淮</title>,<text>欲落未落殘月。前村後村曉雞。火明途傍店舍。行旅說是淸淮。</text>
<title>古意</title>,<text>我有三尺琴。中藏希世音。鍾期久不遇。匣裏塵埃深。一鼓諒不難。恐人慢正聲。遲暮以爲期。儻有一來聽。</text>
<title>讀書</title>,<text>寒夜山村靜。牀書只自親。卷中千古意。燈下十年人。理透欣尋緖。行難愧省身。但愁精力淺。那敢厭勤辛。</text>
<title>遊景福宮。示同遊諸君。</title>,<text>北麓芳菲路。殘春舊苑中。地荒靈沼廢。花老粉墻空。步輦宸遊遠。吟筇我輩同。唯餘守衛將。伴直一監宮。</text>
<title>慶會樓石柱有感</title>,<text>歎息慶會樓。樓傾礎尙留。嵬峩華使駴。制作化工侔。獨立長楊苑。深經太液秋。何當修法殿。重見翠華遊。</text>
<title>北漢重興洞少坐</title>,<text>洞府逾深逕轉幽。行逢佳處少遲留。鳥啼林壑如相喚。花落溪潭未肯流。坐久松陰挽客住。吟淸山色與詩謀。鐘聲忽墮諸天外。更促籃輿到上頭。</text>
<title>秋懷</title>,<text>斗柄西回金氣淸。一秋霜露積陰晴。行天白日凄凄短。向夕銀潢歷歷明。月洗山河大地影。樹驚風雨夜濤聲。從來志士偏多感。宋玉何曾獨有情。</text>
<title>讀牧齋集有感。仍用其韻。</title>,<text>虞山玉立冠朝儀。四海文章獨老師。元祐名魁奸黨籍。燕京痛泣黍離詩。竄身開府三年係。披衲賓王一死遲。從古生丁不辰歎。筭來奚止子無時。</text>
<title>坤巖百仞臺。伏次家親下示韻。</title>,<text>松石傍幽溪。一拳高百尺。無人識此境。唯有巖花落。</text>
<title>蒼然亭 東陽尉申公翊聖別業</title>,<text>淮老風流盡。蒼然只一丘。閒雲天澹澹。逝景水悠悠。人去不相待。我來誰與遊。虗亭空物色。懷古謾生愁。</text>
<title>七夕。僑居謾賦。</title>,<text>一水盈盈間北南。相望脉脉意何深。鵲橋靈氣良辰合。牛渚流雲此夜陰。香褪池荷啼曉露。凉生城闕響秋砧。可憐兒女傳遺俗。綵線猶穿七孔針。其二金氣澄淸暑氣殘。年光無奈急流湍。天高閶闔秋河淨。月到梧桐夕露寒。愁裏不堪名節過。眼前難與故人歡。池塘夜色凉如水。漢渚雙星獨卧看。其三西風物色淨堪憐。翠柳鳴蜩鎖斷煙。漢水新凉生白苧。秋塘一雨落紅蓮。銀雲玉露澄宵景。老兎寒蟾泣霽天。帝女佳期還此夕。仙槎誰見泛河邊。</text>
<title>雙嶺行</title>,<text>雙嶺山高日色薄。雙嶺山下溪深黑。危磴老樹響枯葉。搖風忽起捲沙礫。父老擧手爲余指。告余丙子年間事。嶺上猶存古戰場。官家尙祭國殤士。當日蒼黃豈忍說。虜騎勢過風雨疾。白登久困圍七重。南漢孤城危一髮。維時南道二節度。兩軍勤王共此駐。不據山巓據山凹。背負峻嶺前水滸。賊兵乘高壓我陣。屋上眞如建瓴水。未戰先已失地利。仰攻遂爲賊所靡。戰士盡向淵中赴。將軍血化山下土。忠魂至今結怨雲。月黑寒燐精靈聚。秪今星霜七十秋。往往鬼哭聲啾啾。我來愁向雙嶺道。聞說此事淚橫流。荒沙落日弔枯骨。陰天慘憺水嗚咽。邇來和戎世太平。四郊煙塵今久息。朝廷遣官時降香。哀爾死難諸將卒。愼無爲灾害吾民。長作厲鬼殺虜賊。</text>
<title>猛虎行</title>,<text>去年國中多餓殍。今年畿邑多猛虎。隊隊橫行白晝間。未夕村墟閉門戶。蒼山古木風蕭蕭。霹靂一聲聞鬼號。朝朝暮暮飛食人。殘膏賸骨滿荒郊。左有神兮右有倀。獵戶無所施其長。上帝年來豈好殺。忍令赤子罹此殃。吁嗟乎。安得弘農劉長者。承流宣化贊明主。坐使猛虎盡北渡。日見吾民歌且舞。</text>
<title>登南漢西將臺</title>,<text>南漢橫雲峻。西臺特地高。烽煙今久熄。戰伐昔曾勞。天借山谿險。邦依保障牢。胡來守不得。駐馬歎堅壕。</text>
<title>宿國淸寺</title>,<text>古木回巖寺。蒲團樓閣風。獨吟山夜半。淸坐佛香中。性朗燈光照。心虗磬韻空。禪窻驚已曉。片月在林東。</text>
<title>菊花詩 幷叙</title>,<text>余家貧。徒壁立。性且懶拙。無嗜好。獨愛菊。或手栽。或取諸人。階庭籬落。皆是物。又有十餘盆列置齋中。自重九至仲冬。嘯詠其中。以當賓友。蓋亦樂以忘憂。有不自知其何所好而至斯也。菊之愛。陶後鮮有聞。雖有之。未必若余之甚者。言其嗜好。古今人何嘗遠乎。遂賦菊花短律四首。非敢僭擬於古人。蓋亦自道其意云。濁世無淸士。東籬獨此花。神農言素性。月令記黃華。歲暮莖葩茂。天寒色態佳。今人不解愛。陶後有儂家。其二愛菊我何故。前身應是陶。友玆君子德。挹彼逸人操。坐見羣芳歇。方知晩節高。繞花行百匝。嘯詠自忘勞。其三菊花眞慰我。相對兩依依。晼晩三秋盡。凋零百卉腓。寒能耐歲晏。勁不受霜威。獨立幽閒意。微君誰與歸。其四禀來金氣秀。開著最精神。籬落秋容澹。霜天晩色新。花中眞隱者。林下自高人。三嗅馨香立。淸無一點塵。</text>
<title>李弟彥叔 眞佐 第夜得</title>,<text>秋陰翳翳未全晴。薄暮蟬聲滿意淸。殘暑已隨疎雨捲。竹風荷露夜凉生。其二客堂秋氣夜凄凄。凉露高梧落葉啼。時有幽風來捲箔。卧看星漢入簷低。</text>
<title>贈鄭龍川 時凝</title>,<text>西塞久騰飛將名。東湖歸老送餘生。錯聞中夜風潮起。認作沙場陣馬聲。</text>
<title>舞童巖春望</title>,<text>遊子東風領物華。眼邊春景浩無涯。隔江一帶靑黃柳。近岸高岡紅白花。草際僧歸鳴磬寺。籬根舟繫賣魚家。不吟何以酬今日。盡醉村醪可更賖。</text>
<title>漢江途中。次舍弟正甫 靖夏。</title>,<text>沙頭立馬喚行舟。渺渺春波漾白鷗。惆悵濟川亭上望。皇華勝蹟水東流。</text>
<title>楮子島。次正甫。</title>,<text>兩岸陰陰楊柳齊。漁商家簇瀼東西。春江綠漾晴山色。杜宇聲和黃鳥啼。小島看疑波欲沒。長天望與水俱低。舟因花片沿洄上。不是桃源是若溪。</text>
<title>舞童島。又用前韻。</title>,<text>湖山滿眼賞春華。領略風煙一島涯。泅水村童多混鴨。汲江商女競簪花。磯邊把釣隨漁子。柳外看旗問酒家。日暮唯須眠近寺。不愁歸路望中賖。</text>
<title>舟還舞童島。誦柳州漁父詩。仍用其韻。</title>,<text>梵宮夜投方丈宿。滄浪曉持一竿竹。搖蕩煙艇扣枻去。春山艶冶春江綠。自信機心久已忘。白鷗飛來長相逐。</text>
<title>狎鷗汀江舍。有懷李參判 徵明 丈。</title>,<text>侍郞聊一念。遺構歎依然。不復龍門御。空悲采石船。暝陰春柳岸。漁唱暮江煙。世事眞如夢。沉吟逝水前。</text>
<title>泛月前江</title>,<text>柳陰解小艇。輕泛水中天。皎皎長江月。蒼蒼遠嶼煙。驚看大魚出。衝起白鷗眠。夜久方回棹。村墟盡寂然。</text>
<title>同正甫及族弟士相 弼夏，士揆 宅夏，愼弟敬所 無逸，李一源 秉淵。泛舟鷺湖。拈韻共賦。</title>,<text>漁村白酒湛盈壺。畵舫浮空蕩碧湖。座上人携雪堂客。船頭網得季鷹鱸。江涵落照陽川濶。波撼中流砥柱孤。扣枻浩歌懷往跡。仙遊已遠不堪呼。</text>
<title>又得秋字</title>,<text>蕭瑟滄浪白露秋。黃昏縱棹大江流。水天上下孤輪月。河漢中間一片舟。浩浩翻生遺世想。飄飄眞欲挾仙遊。三更鐵笛雲衢徹。徙倚湖邊百尺樓。</text>
<title>滄浪亭</title>,<text>移棹沙洲晩。滄浪濯我纓。蒹葭生白露。鴻鴈有新聲。中夜江山靜。危樓水月明。十年前度處。時物更關情。</text>
<title>同正甫，彥叔，一源。會士相第。共次杜韻。</title>,<text>酒下平生胸次寬。山陰修稧與相歡。晩香獨愛籬邊菊。秋髮偏欹醉後冠。樂事賞心聊永夕。澹雲疎雨已催寒。佳節莫嫌重九過。茱萸猶向手中看。</text>
<title>洛河舟中</title>,<text>秋江之上一葉舟。淸曉扣枻乘潮頭。曙日初上江霧消。洛浦人去名空留。舟行岸轉坐傲兀。意閒氣逸同沙鷗。文公宅老皇華筆。赤壁磯傍臨津丘。蒹葭霜露望蒼蒼。所懷何在在中洲。百篇一斗和古人。太白與我亦同流。</text>
<title>登松都南樓</title>,<text>倚郭高樓與鴈平。登臨物色總傷情。市朝遷變俱陳迹。邑里蕭條只廢城。玉樹猶傳商女唱。寒鐘暗帶景陽聲。行人莫上荒臺望。蔓草多從輦路生。</text>
<title>敬德宮 一號楸宮</title>,<text>龍潛舊宅號楸宮。麗氏山河眺望中。仙李民謠天命在。神崧王氣水雲空。晉陽自化唐宗國。沛邑仍歌漢祖風。恭憶聖孫來駐蹕。煌煌御筆耀無窮。</text>
<title>普賢峰。口號奉許丈求和。</title>,<text>天磨誰抗普賢尊。萬丈蓮花迥出羣。傍列五冠猶從衛。俯看崧嶽若兒孫。麗都霸氣餘殘照。翠老詩篇有斷雲。下界茫茫窮眼界。一筇愁絶倚乾坤。</text>
<title>鈷鉧潭。次杜萬丈潭韻。</title>,<text>溪行忽欲窮。萬松晝陰晦。有湫正靑黑。渟涵兩山內。日色隱峰頂。腥氣噴林靄。神物所窟宅。辦此一何大。窅深不可測。險絶亮無對。巨石當中立。鎭此波霮䨴。壁削千萬仞。流濺玉雪碎。泛濫河漢影。閃落空翠外。危壑行殷雷。倒雲豎靈旆。徘徊窮日力。濯纓臨淸瀨。鞭龍是何年。異蹟徵前輩。怳惚千古事。坐令見聞最。欲起潭中鱗。駕雲行無礙。傳之後來者。識此靈境會。</text>
<title>朴淵泛槎亭</title>,<text>天磨三入我何故。爲看奔川千尺斜。雙峽劈來懸翠壁。半空飛落注明河。深中龍卧應成宅。坐處亭危怳泛槎。吹笛人亡餘響遠。雷聲長繞碧嵯峩。</text>
<title>又絶句</title>,<text>偉哉造化一何奇。每到看來興欲飛。重洗十年塵土面。百回松下不知歸。</text>
<title>觀音窟。夜吟。</title>,<text>境絶心淸眠未成。迢迢山夜坐三更。稀星低月微生影。怒瀑寒松遠有聲。</text>
<title>大興寺。夜得。</title>,<text>佛書燦燦珠璣字。禪誦寥寥梵唄聲。夜深孤出寺門步。星月垂人頭上淸。寺有珠璣織字障子。</text>
<title>華藏寺東臺。示許丈。</title>,<text>古寺遊將遍。東臺倚更高。數州來望眼。萬嶺若奔濤。下界行人細。低空獨鴈號。三杯朗吟興。休怪祝融豪。</text>
<title>洛浦亭舍。次許丈。</title>,<text>晩景深秋序。歸心急水航。河流一道遠。客路數亭長。西日川原淨。北風鴻鴈翔。前行酒徒在。端合醉高陽。</text>
<title>東湖鑑湖堂。示同遊。</title>,<text>約伴尋湖社。停舟步渚沙。春江時起浪。汀樹晩多花。水暖魚羣出。風輕燕翅斜。靑帘垂柳外。澆興酒堪賖。</text>
<title>鑑湖堂，望湖堂。謾吟。</title>,<text>古槐衰柳暎秋山。蕭瑟湖堂晻靄間。學士不來長寂寂。行人錯作道宮看。</text>
<title>鷗湖卽事</title>,<text>朝衣仍束帶。俗狀謁閒居。里巷煩雞狗。江湖駭鳥魚。免敎官長罵。嫌與野情疎。斗米何曾少。拘人氣不舒。</text>
<title>步入漢興寺口占。示正甫。</title>,<text>山夜蒼然寂。携筇步屧遲。逕微沿壑邃。月皎暎林奇。潛覺鼪鼯動。幽疑木客知。經行數菴遠。到處一題詩。</text>
<title>南漢西將臺。示正甫。</title>,<text>朝過天柱住吟筇。臺上登臨問舊蹤。紫蓋千年空霸氣。白登當日竟胡鋒。壇祠尙對飛鷹嶺。國耻猶高立馬峰。萬丈鐵城成底用。滔滔江漢去朝宗。俗傳溫祚王開邑於此。命一將築城。城旣成。以讒誅其將。其將臨刑言我以非罪死。當有異事。以明我寃。旣刑。果有一鷹從喉中出。回翔一嶺。來止於㙜。因於㙜上立祠。名其嶺曰飛鷹。與神祠相對。至今不廢淫祀。南有一峰名可汗。丙子虜嘗登此以窺覘城中。</text>
<title>北郊溪上口占。歸示正甫。</title>,<text>風雨不能阻我行。居然一日山中客。聯翩恨不與君來。兄弟峰前看水石。兄弟峰三角峰名。其二雨脚蕭蕭風色異。水聲激激滿川雷。臨溪一片蒼苔石。竟日遲遲君不來。</text>
<title>和正甫古詩</title>,<text>秋山入我眼。忽與淸境遇。小池纔半畒。疎松立四五。坐久山日夕。潭色冷衣屨。嘯吟欲忘歸。跂石候新句。</text>
<title>陶谷七松亭溪上。有懷正甫。</title>,<text>幽澗淸寂歷。落葉深沒膝。披葉坐樹根。靜聽泉響發。谷鳥時一鳴。松籟間蕭瑟。目送歸鴈行。影對羣峰兀。惆悵忽懷人。余季才俊逸。詞章帶煙霞。水石有痼疾。恨不携渠來。高詠振林樾。發此山水勝。不令長蕪沒。吾衰力雖疲。唱酬猶堪迭。默默以深思。沉吟到斜日。</text>
<title>百仞臺。獨遊半日。信筆。</title>,<text>峽秋山淡碧。一溪瀉淸淨。等閒行路傍。有此人外境。峭崖揷溪立。百仞懸巖磴。得名良有以。孤高誰與等。片雲有時起。古松蔭其頂。石瀨匯碧潭。皎若開寒鏡。吾行幾來過。每到悅奇勝。野人不解賞。自我深發興。登臨眩反顧。扶杖神稍定。秋風坐蕭瑟。林樹參差影。魚鳥自來親。水石兩幽暎。遇境但自適。放懷恣嘯詠。山光忽已夕。斜日度西嶺。徘徊意未闌。强步取歸逕。奇玩寧易窮。後來猶可更。重期棹小舟。乘月究淸景。</text>
<title>自百仞臺東下數十步。得幽磵泉。</title>,<text>曠閬情自閒。獨遊秋景晏。忽從靑蘿逕。深得白石磵。雲冷危峰峻。泉嚙蒼壁綻。赤楓老參差。蟠屈怪松間。水石淸交暎。林鳥與相慣。幽境顯窮討。奇事欣始辦。劃然發孤嘯。放意容疎慢。兀坐不能去。轉覺人世幻。人世事如髮。百年足憂患。焉得超物累。不繫名與宦。</text>
<title>遊妓女潭妓女巖</title>,<text>妓女潭妓女巖。道傍過者停行驂。山學蛾眉揮曼綠。水凝秋波動寒色。昔人携妓盛行樂。今人訪古悲陳迹。佳境徒然帶芳名。千載惆悵空復情。</text>
<title>許仲玉 璋 追至石村。與之偕遊。喜甚。謾賦以贈。</title>,<text>昨日訪君陶谷裏。君出未見見君季。石村今日正相思。不謂君來能我追。君來豈但解離憂。遊事得君多淸幽。浪跡山店及村溪。幅巾藜杖與共携。百仞臺上坐超忽。妓女潭邊遊半日。眼前秋景絶瀟灑。野外塵襟聊一瀉。人生萬事皆覊束。君我十年無此樂。此樂語君須記取。明發雲山當分手。</text>
<title>走次正甫</title>,<text>愁人方獨夜。霜氣已深秋。寒菊故相近。哀鴻如有求。幽騷心百感。急節水東流。耿耿一生事。商量倚小樓。</text>
<title>重陽日。會敬所寓舍。夕登南別宮後園。帶月罷歸。座間得空同韻。與諸人同賦。</title>,<text>黃花滿院坐淸幽。夕日更憑山雨樓。落帽佳辰仍勝集。登高能賦自名流。人煙繚繞千家暝。天氣蕭森萬木秋。衮衮不堪浮世事。暫携樽酒爲消憂。山雨。卽太平館舊名。</text>
<title>上巳後三日。李弟頤甫 眞養 第。與彥叔久叔 眞望 金弟士修 時敏 同會。設席於園中杜鵑大花樹下。花卽白軒相公手植。有外王考監司公所作感舊一絶。遂用其韻。與諸人同賦。</title>,<text>園裏童遊記笑啼。花前春夢十年迷。今來滿眼看花淚。丞相祠堂日欲西。</text>
<title>東湖夜吟</title>,<text>晴空落落星光大。遠水蒼蒼月影翻。入夜江聲淸忽厲。長洲宿鴈起相喧。</text>
<title>拈韻詠牧丹</title>,<text>魏紫姚黃壓百花。洛陽名品此堪誇。雨深叢綠垂靑幕。日炙嫣紅襯絳紗。穠艶秪應天與色。新粧解使世爭奢。含嬌一笑春風面。庭畔離離影自斜。</text>
<title>又詠白牧丹</title>,<text>玉杯承露淨鎔銀。洗盡臙脂品更眞。素面從誇天下白。霓裳轉覺月中新。沉吟卉木無雙色。希有塵寰第一人。小院雨過晴景媚。嫣然獨立殿殘春。</text>
<title>走筆。次車起夫 亮徵 牧丹韻。</title>,<text>牧丹紫蘂亦無數。獨此花顔似渥丹。間色世多偏解賞。正葩人或未耽看。醉春穠艶新經雨。輝日鮮粧已暎欄。縱得天然尊貴相。最憐韶景遽將闌。</text>
<title>湖亭。用正甫韻。</title>,<text>早爲蓴鱸歸興發。最憐松菊半猶存。高樓好占名區勝。廢沼重疏別澗源。地久剩添新歲月。秋來不負舊田園。中宵不寐成孤坐。江水蒼蒼月影翻。</text>
<title>湖亭引泉。次正甫。</title>,<text>昔引幽澗泉。繚繞翠微曲。中經歲月久。湮廢空遺迹。今來重疏鑿。豈論丈與尺。營爲貴在勤。人力不嫌弱。沙石畚以開。榛莾斧以斫。始如簷溜細。俄作飛泉落。因之爲曲水。縈折瀉山脚。流觴從可泛。幽事無不足。前功喜更修。後來復誰續。歸賦田園居。永擬陶彭澤。</text>
<title>夜坐遣懷</title>,<text>病餘癡㥘似秋蠅。霜氣微寒欲不勝。世歷風輪眞是客。家無妻妾淡於僧。文章自笑爲生活。叢菊相憐作友朋。身計思量成獨語。夜鐘殘月坐挑燈。</text>
<title>重陽前一日。書感遣懷。</title>,<text>潘簟凄凄病屢侵。秋天漠漠晝多陰。流風落葉新霜氣。冒雨黃花九日心。人世逝年嗟易過。泉臺死別渺難尋。我今無婦誰謀酒。排遣孤懷只獨吟。</text>
<title>出還</title>,<text>出還如有失。默默意凄然。身世悲過客。頭顱愧壯年。謾留同穴誓。誰續斷琴絃。稚子怪顔色。爭來繞膝前。</text>
<title>會綠槐檻。以陶詩秋菊有佳色分韻。與正甫及諸人同賦。余得菊字。</title>,<text>主人頭蓋三間屋。主人書富三萬軸。不用塵裏狂奔走。但向屋中親案牘。身外萬事皆撥棄。澹澹深坐度寒燠。歲行忽覺秋已深。秋天氣廓淸肅肅。今我不樂日月逝。况是家釀報新熟。遂將樽俎稍羅列。嘉客於焉來不速。居然雅集酬令節。東籬泛此黃金菊。菊有佳色自高寒。肯爲怡悅世人目。世人種菊不解趣。只愛色鮮香氛馥。錯將楊妃西子號。題品紛爲此花瀆。歲寒襟期豈易知。知者陶後唯我獨。先生高韻眞放曠。可笑爾曹徒碌碌。狂言麤豪不復刪。醉墨縱橫書滿幅。可無勝事記今日。一笑付君須快讀。</text>
<title>自開城府來宿助邑浦</title>,<text>天寒十月末。曉戒西歸駕。北風一夜雪。積素埋平野。故都山河夐。淸眺憑鞍馬。五冠立蒼昊。天磨與上下。偃蹇像高人。氣不受凌跨。秀色遙送我。拱揖爲一謝。彷彿韓退之。犯雪過西華。征途頓忘勞。奇景若相借。萬古靑石谷。峻嶺坼天罅。公然度胡兵。問誰守關者。古今事悠悠。行子足悲咜。前臨助邑浦。洶湧大江瀉。長空倦鳥還。水村澹如畵。懷役人自忙。物態本閒暇。壺樽負吟弄。歸鞍未暫卸。日入過江宿。寂寂金陵夜。金陵。江陰古縣別名。助邑浦。古縣之前江。</text>
<title>排祿洞 幷叙</title>,<text>惟我十一世祖宗簿令府君。當麗運垂訖。聖祖定鼎之際。慨然投簪。退居于平山府治南六十里積巖面之地。卽今溫井村南里許也。訓誨子孫。優游自適。力辭官職。終身不就。祿俸之自官輸致者。每歲委積村中。而不一受焉。有識之士。高其風烈。擬諸陶徵士。鄕人仍稱公所居地。爲排祿洞。至今三百餘載。雖村氓之貿貿者。皆能傳說其事。識其舊基。余自溫井里來過堂宇階庭之址。彷彿可認。徘徊悵望。久而不能去。玆賦一詩。以寓慕仰之懷云爾。人言祿可干。不聞祿可排。欽此排祿洞。草萊不敢埋。儻微我祖賢。何有此名佳。我祖當麗末。生際時運乖。歸來樂考槃。北風詠其喈。聖人開鴻業。太陽掃陰䨪。若在姬王盛。天下宗周皆。公獨不受祿。堆積委村街。鄕民號至今。傳說猶不差。我來訪舊墟。下馬步山崖。故宅雖無存。略認庭與階。淸芬流不沫。古人誰可儕。夷乃耻周粟。西山葬遺骸。陶不紀義煕。高卧潯陽涯。遺風邈相似。行藏道與偕。俎豆二子幷。惜無一畒齋。靑山環寂寂。流水鳴湝湝。悵望久不去。空有千載懷。</text>
<title>平山綿谷玄石朴先生草堂舊基。有感。</title>,<text>醉翁行樂處。草木皆可敬。古人獲我心。三復坡老詠。先生在世日。我未踐斯境。先生去我久。獨來尋荒逕。靑山閱人代。十年一炊頃。草堂已無存。基址猶記省。徘徊攬宿莾。喟焉窺池井。荒凉空谷裏。永絶蒲輪影。山頹我安仰。此懷徒耿耿。想當緇帷闢。絃誦極幽靜。已矣寧復覩。空餘昔時景。遺風挹穆如。顥氣發新警。九峰像哲人。秋天立峻整。祠宇長隣近。俎豆那有竟。先生身雖歾。先生道則炳。唯信千百代。焯與日星傡。</text>
<title>鸕鷀巖</title>,<text>鸕鷀巖在助邑浦。揷江蒼崖峙四五。其大百圍高十仞。若列巨甕逬抽笋。西嶽蓮花伯仲間。米顚石丈輿儓看。草木不敢生其巓。常有鸕鷀來聯拳。削立千年亦徒爾。造物於爾聊戱耳。胡然不敎作偉人。作此頑物荒江濱。江濱之人少省識。過者滔滔自朝夕。我今駐馬發一喟。幽吟柳州山水記。開歲花開應好賞。春江一葉重相訪。</text>
<title>記店中所見</title>,<text>店婦當壚擁地鑪。新蒭濁酒白盈壺。門前喚客留錢飮。多少行人下馬沽。</text>
<title>坡州廣灘舊居。留宿一宵而去。撫念往事。終夜不得寐。賦以寓感。</title>,<text>舊日雙棲今獨眠。客心來此倍凄然。破窻寥落氷霜裏。殘燭微明涕淚邊。萬事總成開眼夢。三年空賦悼亡篇。孤衾輾轉西風冷。坐到晨星欲曙天。</text>
<title>題乙酉新曆</title>,<text>歲行且乙酉。歎息逝年馳。吾生四十一。如日過午時。</text>
<title>林塘除夕</title>,<text>酒冷香消夜向闌。嚴城鐘鼓五更寒。自多遲暮東流感。無一淸狂舊日歡。爆竹催將殘臘度。梅花判作兩年看。團圝兒女誠堪喜。投老情懷苦未安。</text>
<title>題雲林 庶叔瑩 所寫漁樂圖</title>,<text>春江杏花明滿樹。春浦荻芽靑無數。漁家生計在漁釣。或網深潭或罾渚。小橋之西柳深碧。漁罷羣飮以自適。世間萬事好是閒。誰似漁人樂莫樂。</text>
<title>桂坊直廬。對菊感吟。</title>,<text>占地宜丘壑。胡然傍禁廬。如人山野性。混跡市朝居。高韻憐非俗。幽芳感起余。行藏推物我。無限意躊躇。</text>
<title>楊州羣場里。有感。</title>,<text>立馬維楊歲暮天。凍雲殘雪舊山川。依依二十年前事。每度溪橋思渺然。</text>
<title>佛巖山下。有漁隱洞。洞前有韓氏野亭。亭在小池邊。古栢翠柳交蔭。一村皆大杏樹幾百餘株。時方盛開。香聞數里。望之若雲蒸霞蔚。甚可觀也。與同來諸君席地坐。次唐詩。</title>,<text>遊騎探春扣洞扉。恰當千樹杏紅時。柳風池面如相待。野客松間似有期。地淨定無凡界戀。花深不許外人知。隣居擬遂誅茅計。留使靑山證我詩。</text>
<title>題水鐘寺</title>,<text>來陟雲階攀絶頂。半空風雨晝冥冥。百圍古木雷霆迹。千尺浮圖佛鬼靈。遠水江分疋練白。高窻山盡數州靑。蒲團細講無生話。慚愧居僧坐轉經。</text>
<title>陪家親。遊佛巖。伏次家親韻。</title>,<text>自在招提境。今來得再遊。遙看天半瀑。閒凭水西樓。風鐸鳴逾靜。林鶯聽轉幽。高僧與晤語。日夕更淹留。</text>
<title>梨園直夜。憶正甫禁直。口占却寄。</title>,<text>禁直岧嶢在九天。經旬不見若經年。梨園秋夜燒官燭。獨卧思君耿未眠。</text>
<title>九月十五夜。在闕中。寄宿於扈衛廳。與庶從叔別將 琂 聯枕。正甫自翰苑來話。口占以示。是夜月蝕。</title>,<text>九門下鑰月如霜。更鼓稀聞刻漏長。闕角明星低耿耿。苑中秋樹繞蒼蒼。周廬乍伴將軍直。漢署仍聯太史床。還笑賤臣憂蝕意。扣鉦終夜望蟾光。</text>
<title>夢作 夢至岳陽樓。仍謁湘妃廟。各成一絶。旣覺歷歷。不忘一字。詩中雙鬟之導。亦記實也。</title>,<text>峙流南紀鬱淸盤。吳楚橫分水一灣。夢想何曾來此地。岳樓今對洞庭山。右岳樓其二稽首湘君識聖顔。霓旌導我兩雲鬟。湘雲愁結梧山暮。親見脩篁淚血斑。右湘廟</text>
<title>贈正甫太白曝曬之行</title>,<text>名山去曬史書藏。秋興東南太白蒼。馹騎穿雲過鳥嶺。仙舟出峽下丹陽。龍門壯矚追司馬。夔後諸詩挹草堂。最是棹歌傳九曲。淸風須識穆如長。</text>
<title>交河途中</title>,<text>羸馬長途氣不驕。倦遊行李日蕭蕭。天時荏苒歲方晏。客意蒼茫歌且謠。京口夕暉鴉背盡。桂陽秋色鴈邊遙。病夫筋骨誰相念。歎息征鞍髀肉消。</text>
<title>高陽過麗王陵</title>,<text>麗朝陵墓半傾頹。數尺荒碑沒草萊。爲有當年石羊馬。也知曾作帝王來。</text>
<title>臨津</title>,<text>潮滿人爭渡。霜淸鴈下洲。西風吹客袂。秋浪送行舟。先哲名亭在。皇華勝蹟留。高山徒仰止。懷古思悠悠。</text>
<title>松都懷古</title>,<text>市朝變改人民在。宮館餘基禾黍秋。異代蕭條憑古堞。悲歌慷慨上南樓。從來安有不亡國。念去自生無盡愁。可惜忠臣空死節。竹橋千載水東流。</text>
<title>射閣</title>,<text>射閣登臨迥。危窻眺望長。山河氣消索。秋日色凄凉。輦路成樵道。禾苗犯禁墻。無人問往事。崧嶽又斜陽。</text>
<title>滿月臺</title>,<text>三度重來十載中。故都雲物又秋風。悲凉走鹿如鴻地。寂寞操雞搏鴨功。廢苑耕犂侵輦路。荒臺陛礎記王宮。浩歌落日坐枯草。空想當年霸業雄。</text>
<title>又絶句</title>,<text>荒城鴉噪夕陽斜。太半耕田御苑多。唯有茜裙村女伴。唱歌來拾木綿花。其二國破何曾蒙佛力。君荒無意管時危。行人莫上層臺望。半是宮墟半寺基。</text>
<title>知足菴舊基</title>,<text>翠老有遺篇。小菴記知足。曠然數百載。我來尋其跡。僧言菴廢久。高絶境荒寂。居無絶粒僧。遂斷遊人躅。仰看一逕懸。但有歸雲宿。菴後淸凉峰。嶄巖不改色。想見莊士韻。秋天立淸穆。嗟我生苦晩。不及同携屐。公去不可作。公詩拭我目。恨無長杠筆。寫留千丈壁。</text>
<title>鈷鉧潭</title>,<text>鐵壁撑天一壑門。深潭靑黑衆流呑。暗松龍掛腥風過。白日雷喧怪雨昏。笛罷洞霄人跡杳。鞭來溪石血痕存。淵光霮䨴危難近。俯視蒼崖𢥠客魂。</text>
<title>朴淵</title>,<text>雷奔霆激勢相敵。龍掛虹垂奇莫過。石與山齊危拔地。水從天下直傾河。三韓境有匡廬勝。萬古詩無李白多。對此頓令神氣壯。亭前浩浩獨長歌。</text>
<title>宿助邑浦村莊</title>,<text>月暗金陵夜。行投古縣村。峽江風外急。野火霧中翻。浦口聞人語。蘆洲有鴈喧。莊奴具酒食。客况問寒溫。</text>
<title>東陽書院。卽我始祖壯節公曁牧隱李先生合享處也。祗謁口占。</title>,<text>太師開創麗王基。文靖遜荒虞禪時。功合三韓忠死主。道傳中國學居夷。尊崇遂並千秋享。風烈宜爲百世師。杖屨鄕連弓位地。孱孫下馬拜遺祠。</text>
<title>江西寺</title>,<text>泊舟巖逕倚蘭橈。催喚籃輿到寺遙。殿㙮尙尊麗代佛。樓簷迥壓海門潮。寒雲落木幾今昔。過客歸檣自暮朝。揮麈談禪中夜坐。念頭都覺六塵消。</text>
<title>寺門壓海樓。夜賦。</title>,<text>湖海客遊千古境。寺門先上百層樓。檻排歸鴈行邊岫。窻納眠鷗影裏舟。日落雲煙渾色相。潮來汀樹半沉浮。微吟宴坐同僧寂。片月依依已遠洲。</text>
<title>還到臨津。登花石亭。階前黃菊滿開。而主人不在。吟眺少頃。悵然有作。</title>,<text>遊程跡遍故都廻。官渡名亭一笑開。庭宇幾回懷往哲。河山依舊繞荒臺。風高落木鴈俱下。日暮寒潮江自來。門外不題凡鳥字。菊花留與客徘徊。</text>
<title>同正甫，起夫夜話。拈韻同賦。</title>,<text>邀君寒夜看梅春。造次杯盤未害貧。人事謾敎雙涕盡。詩情那復一分新。閉門薄相兼衰疾。守死深衣與幅巾。窮達早知皆有命。但歸田畒合安身。</text>
<title>夢作</title>,<text>千里鶯啼花亂飛。畵船簫鼓弄晴暉。東風柳暗煙江渡。三月行人緩緩歸。</text>
<title>正甫近添目疾。書來三詩。遂次以寄同病之意。</title>,<text>吾手無所用。深坐但抱膝。閉觀欲淸心。衆慮愈非一。用工覺不深。令人轉生疾。將我所經驗。和君詩以發。目病心不病。前修斯可匹。聞求一指伸。不難千里越。如欲醫此苦。先學處暗室。其二心眼明俱到。了無姸媸亂。眼明心苟昧。雖眞眩作贗。所以能鑑識。明不專在眼。此理甚昭晣。誰長而誰短。我心如鏡明。人目如星爛。持此不易彼。何必起羡歎。其三騏驥不稱力。鸚鵡譏能言。人徒盛文章。其實無所存。小技果何用。於道固未尊。幾多英俊士。枉費精力煩。願君一孟晉。去入聖賢門。苟能心學成。不憂眼花昏。</text>
<title>西湖氷閣。謾成。</title>,<text>一領朝衫十稔餘。東西隨分管江湖。天敎氷閣消今夏。日掃官樓讀我書。囂外置身眞樂地。塵中滿眼是危途。隱囊紗帽從閒適。竟夕微吟伴鳥魚。其二莫遣人呼我作官。何曾官事解相關。晝晴深樹留鶯語。日落扁舟見釣竿。天下有玆閒漢子。眼中無限好江山。帽袍外物寧嫌累。神武從來謾掛冠。其三休笑西湖冷薄緣。優游長是領風煙。浮江白舫連京口。隔岸靑山見果川。宦迹也能出塵世。樓居端不讓神仙。覺來午睡猶閒興。又把漁竿上釣船。其四昨夜江樓看月好。崇朝雨氣暗淸溪。冥冥極浦歸帆重。漠漠長空去鳥低。棊子島沙當檻淨。濯龍桑樹入雲齊。欲題新句收奇景。未覺沉吟日向西。淸溪山名</text>
<title>趙叔定而 正萬 將赴羅牧。臨行見訪。口占以贈。</title>,<text>翩翩麾蓋荷賢侯。五馬瀕行許少留。朱夏火雲千里遠。氷心戀我玉壺樓。</text>
<title>氷閣絶句</title>,<text>非關斗粟淹吾駕。應是西湖挽我行。日往日來成底事。登樓一笑暮江淸。其二可獨爲官頻往返。每緣耽勝更遲留。夕陽無限湖山綠。徙倚欄干不下樓。</text>
<title>夜中卽事</title>,<text>夜靜山空羣動寂。枕書頹卧不巾衣。松梢歷歷月星度。簷角翻翻蝙蝠飛。</text>
<title>社稷直廬。同諸君用明詩韻。</title>,<text>苦雨秋來十日餘。關門不出卧吾廬。從嫌多事詩全廢。却爲生痾酒又除。閒有工夫輸卉物。老無心計就公車。芰荷香澹池波淨。默看天機動躍魚。</text>
<title>宿湖亭。偶誦杜韻。次之。</title>,<text>漢上黑無月。大江能夜明。終宵垂雨脚。鳴葉盡秋聲。野渡懼梁坼。苕川應水生。愁多眠不得。誰慰客中情。</text>
<title>秋夕前一日。自湖亭來宿坤巖墓舍。</title>,<text>分外功名未足須。歸田端合與農俱。但嫌投迹深林少。寧患棲身靜界無。江閣地猶依舊勝。墳山村不似前孤。盤飧隨處充飢腹。稻已登塲又斷壺。</text>
<title>雨留坤巖。用杜韻。</title>,<text>豺虎縱橫甚。山村早閉門。近牀蛩切切。驚樹鵲翻翻。月黑秋陰積。燈靑夜雨喧。腐儒空老大。吾道信乾坤。</text>
<title>陰城村舍</title>,<text>數日客行苦。山阿投夕昏。虎來防暮夜。盜劫畏荒村。破牖寒星入。凉衾峽月翻。不眠心悄愴。默聽澗流喧。</text>
<title>仙遊洞途中</title>,<text>行李無他半是詩。日探名勝頓忘疲。輕身未覺山溪險。觸眼多逢水石奇。倦馬蹄穿黃葉逕。小奴頭揷赤楓枝。仙遊洞口尋源入。佳處携筇步步遲。</text>
<title>華陽洞</title>,<text>問道華陽入洞天。渾敎耳目迥超然。白鋪上下一盤石。淸瀉中間百斛泉。名勝知應稀此境。陪遊恨未及前賢。遲徊竟日不歸去。手弄寒潭坐若禪。</text>
<title>萬東祠</title>,<text>萬東華扁感余衷。萬折由來水必東。試看箕封邦再造。忍忘神廟惠偏蒙。蜀祠先主儀爲據。民祭昭王事偶同。義起高風欽往哲。春秋享祀報無窮。</text>
<title>九日不出。招起夫飮。用杜九日韻。共賦。</title>,<text>九日悲秋還有興。孤吟可樂當登臺。甕頭綠酒深深酌。籬底黃花恰恰開。歲月飛騰鱗次逝。滄浪逼迫鬢邊來。感懷與子同遲暮。能賦何妨擊鉢催。</text>
<title>翌日夜。與正甫，昉兒，起夫，鄭生后僑。飮竹西齋。又拈東坡九日韻。共賦。</title>,<text>名節重陽久已傳。不敎虗擲最坡仙。良宵把酒追前輩。往日登高憶少年。醉語加君聊戱耳。寒花笑我故依然。從今未有無詩夜。牋面新題到幾篇。</text>
<title>十七日。同正甫，起夫，李伯溫 瑋，洪虞瑞 鳳祚，夏瑞 龜祚，洪道長世泰。又用遺山九日韻。</title>,<text>不飮須調王歷陽。無何吾欲取爲鄕。淸樽小酌諸君會。明月西齋數夜凉。九日已過如有失。黃花漸老劇堪傷。流年衮衮人難健。衰態憐生左肘楊。</text>
<title>東山池亭。用正甫韻。</title>,<text>野人木上座。池際步常持。恰有輕風度。微生細浪奇。鬚眉淸自照。魚鳥動相隨。知我濠梁樂。沉吟季子詩。</text>
<title>東隣金大有 昌業 至。同諸君。次蘇州韻。</title>,<text>地偏村僻扣門稀。庭際徘徊起攬衣。山月出高棲鳥定。野田收盡里人歸。南隣北垞從還往。醉語狂歌遺是非。樂此優閒思永矢。百年休遣寸心違。</text>
<title>題壁上</title>,<text>日斜山逕夕。楓落石溪寒。散策柴門迥。浩歌天宇寬。深秋遂已盡。此歲又將闌。觀稼西疇畢。黃花把酒看。</text>
<title>除醴泉郡戱吟</title>,<text>自笑吾人眞拙謀。功名淡薄不回頭。平生未解醇醪飮。故領南方水酒州。水酒郡號</text>
<title>留別東山亭舍</title>,<text>池亭溪舍愛新開。欲去關情首屢回。爲語林泉休怨別。不須官滿卽歸來。</text>
<title>斗湄遷路。望見湖亭。</title>,<text>九曲行將盡。春雲暮峽天。日斜皁蓋外。江濶白鷗前。作吏徒勞耳。去家殊黯然。湖亭慰在望。高出柳林煙。</text>
<title>郡西望北樓。書懷。用白韻。</title>,<text>危樓峴山阿。迢遞臨官道。登臨一望北。愾焉動覊抱。家國去已遠。極目傷春草。風土殊不惡。山川亦云好。信美非吾鄕。歸去須及早。東山念小築。鶯花應已老。</text>
<title>上仙巖</title>,<text>三處仙區十里開。試論淸勝此爲魁。休敎長笛穿雲奏。直恐危巒欲墮來。</text>
<title>舍人巖</title>,<text>臨水一岡全壁立。紫崖千尺燦成紋。我來恨乏工詩句。但看絶巓生白雲。</text>
<title>龜潭</title>,<text>參天兩岸壁。蒼峭闢鴻濛。磅礴大江會。陰森元氣中。地靈眞莫測。石怪一何雄。恨不同牛渚。燃犀俯水宮。</text>
<title>過樓巖</title>,<text>水村早解纜。棹下樓巖春。桃柳翳一岸。恰有百家隣。突兀野中㙮。相送下江人。</text>
<title>伴鶴亭。獨坐用白韻。</title>,<text>竹林聞鳥語。蓮池看魚行。心與物相樂。了不費營營。吏散公署寂。雨過夕凉生。此中有眞趣。無人知我情。</text>
<title>聽鶯懷故園。用白韻。</title>,<text>山城碧樹圓。日日語流鶯。流鶯聞可憐。睍睆相和鳴。憶在京裏聽。春暮百花明。携酒結伴遊。滿城皆春聲。今爲嶺外官。愁絶掩山城。無限天涯意。難作故園聽。</text>
<title>浮石寺</title>,<text>浮石層階一百尋。千年寶刹鎭靑岑。攀登陡覺臨風雨。咫尺應須捫井參。隻眼盡輸南道界。點雲能作數州陰。河山歷歷長天遠。人世悠悠自古今。</text>
<title>許明仲 星 來。與起夫會話。用農巖韻。共賦。</title>,<text>光景一年强半過。臨秋覊思浩如何。西遮複嶺迷千岫。北望神京隔大河。白日閒庭爭訟少。綠陰深樹亂蟬多。敎坊聞閱新翻曲。齊唱襄陽李白歌。</text>
<title>明仲，起夫在快賓樓。相邀走筆先寄。</title>,<text>咫尺元龍不可攀。主人多事客常閒。晝陰凉滿蟬鳴樹。雨意雲垂鶴駕山。慮及荒年頻蹙頞。時看荷蘂暫開顔。君來喜助高吟興。造次詩成不復刪。</text>
<title>伴鶴亭對雨。示起夫。</title>,<text>向夕雲陰黯不開。晩凉池閣動輕雷。虹霓截雨天中起。鸛鶴翻風川上來。田父荷鋤觀水道。使君憑檻得詩材。區區謾有憂勤志。政拙臨民愧不才。</text>
<title>以延命往隣縣。見廵使。旋卽先行。冒夜還郡途中。始聞鴈口占。</title>,<text>面赤折腰官長前。前驅百里促征鞭。人微宦跡輸牛後。歲晏覊心聽鴈先。自歎半生成底事。但凋雙鬢送流年。火城挾路歸來夜。鼓角聲悲星滿天。</text>
<title>龍門寺洞壑。得一佳境。仍憶東山溪堂。用白韻。</title>,<text>龍門偶再入。慰我煙霞想。手中靑竹杖。沿溪隨意往。溪淸山更好。應接勞俯仰。洞深境益邃。探討窮下上。蘭若隱薜蘿。異跡聞惝怳。淸潭一二曲。飛瀑四五丈。佳境眞愜意。心地極閒曠。忽憶卧東山。林泉稅覊鞅。優游從自在。浩歌樂天壤。</text>
<title>宿天柱寺。用白韻。</title>,<text>滿洞黃葉樹。悄無人行跡。蘭若秘深處。碑㙮記古昔。天柱上入雲。一峰千丈壁。殿佛但高坐。胡僧無處覓。溪上散輕策。隨意看泉石。襟抱澹悠悠。禪誦淸歷歷。蕭瑟秋山暮。趺坐便終夕。</text>
<title>登郡西峴山。用孟襄陽韻。</title>,<text>東土有峴首。古名流至今。長川回遠勢。大野入平臨。目極丘原曠。碑殘涕淚深。風來自閶闔。向北一開襟。</text>
<title>途中九日</title>,<text>公事無端挽我來。異鄕佳節怕登臺。可憐客裏重爲客。誰勸黃花白酒杯。</text>
<title>獨坐伴鶴亭。用李白紫極宮感秋韻。</title>,<text>高亭坐翛然。摵摵聞風竹。緬懷紫極宮。翠色如可掬。浮世四十九。一官抱覊獨。久此豈余志。暫寓猶信宿。但聽天命定。肯憑龜筮卜。前非諒難追。逝年那可復。一枯卽一榮。有翻亦有覆。暮年丘壑計。思之已爛熟。</text>
<title>歲盡日。正甫自湖亭寄詩。走次回寄。</title>,<text>五十空憐未有聞。南來只自惱吟魂。每嫌側耳絃歌寂。難謝埋頭簿牒繁。愁爲去家長悄悄。病如中酒久昏昏。何當歸續蘇州詠。風雨連牀共一樽。</text>
<title>淸凉山</title>,<text>十二峰皆碧玉抽。淸凉山最秀南州。邃溪積雪三春在。削壁孤雲萬古留。羅代仙蹤僧共說。退陶歌曲世爭謳。肯嫌符竹風塵久。喜得煙霞盡意搜。</text>
<title>淸凉雜詠</title>,<text>一塊千丈石。嵌空綠苔紋。高風挹禦寇。往跡徵孤雲。竦身臨絶壑。思駕鸞鶴羣。右御風㙜。其二峩峩丈人峰。天表邈相對。白雲繞高頂。宛似鑪煙靄。恨無一匹練。好作長川掛。右兩丈人香鑪諸峰。其三一朶靑芙蓉。萬古作奇峰。造化鍾神秀。崔崒撑碧空。安得萬丈梯。上與帝座通。右蓮花峰。其四我駕萬里風。直從祝融起。諷吟晦翁詩。指點麗宮址。事往千載遠。寂寂空流水。右祝融峰。○有麗宮故址。其五高臺與天平。靑蓮産奇異。不生汙泥水。常開白淨池。知非太華種。欲問黃面子。右蓮㙜。○上有異花。色深靑大如盤。其六羣峰不相下。滿月獨難齊。下有古菴在。冥寂一僧棲。奇觀在絶險。努力試攀躋。右滿月峰。其七臺迥夜氣淸。此身在何界。懸月近人上。星點皆光大。兩腋疑羽化。飄飄九霄外。右喚仙㙜。</text>
<title>謁陶山書院</title>,<text>先生我國之朱子。惟此陶山卽武夷。不遇道非甘隱遯。所嗟天未欲平治。冠童解講滄洲諭。院宇昭垂白洞規。肅肅廟庭瞻禮地。高風餘韻起遐思。</text>
<title>登陽山寺鐘樓</title>,<text>路轉山回釋子迎。輕籃擔下寺樓淸。羅碑麗㙮渾今古。金氣珠光乍滅明。全石峰巒千丈立。諸天鐘磬一時鳴。坐來領略巖泉勝。恰慰窮探遠客情。</text>
<title>外仙遊洞。次曙兒。</title>,<text>壁面題名掃綠苔。巖花有意向人開。深山絶境元多在。只是塵蹤罕到來。</text>
<title>郡齋無爲堂。改扁以平易。口號代記。</title>,<text>太守聽事堂。問誰號無爲。人俗古今異。恐難無爲治。我惟古聖人。近民有訓辭。每事平且易。要令民必歸。政先務平易。然後無爲期。玆以易前號。揭諸堂之楣。奉告後來人。先用身自規。日夜念在玆。勉勉思庶幾。</text>
<title>善山過若木村。宿扶桑驛。戱吟。</title>,<text>金烏曙色弄蒼凉。野樹花明驛路長。却笑平生四方志。南來聊得掠扶桑。</text>
<title>海印寺</title>,<text>靑溪幾度到琳宮。海印今看法界雄。萬瓦藏經留浩劫。千楹護佛聳層空。鐘魚響沸諸天月。松櫪吟淸滿壑風。卧聽老禪談古蹟。開山大士想奇功。</text>
<title>紅流洞</title>,<text>古洞行十里。濃陰淨萬木。岡巒竦列峙。斷崖連削壁。委來百谷水。噴薄爭一壑。溪光極淸徹。石色盡蒼白。平巖可盤桓。險處尤奇絶。派分河漢流。潭或蛟龍窟。應接固不暇。步步皆可悅。千載孤雲筆。循崖覽古刻。流水籠山句。數字餘剝落。眞贗在然疑。磨滅嗟難識。中峰揷雲霄。彷彿聞吹笛。攀援桂樹枝。引領長歎息。山花向我笑。谷鳥啼我側。回望武陵橋。蒼蒼但暮色。</text>
<title>疊石臺</title>,<text>疊石設此臺。造化知何意。無乃爲名山。賦形盡殊異。積累幾片石。岧嶢半空起。孤絶邈難攀。仰看危欲墜。峰留吹笛名。巖帶泚筆字。桂苑所品題。上下相對峙。我來三月暮。正値春景美。洞陰林麓翠。澗英崖谷紫。弄流飛虹瀑。濯纓寒潭水。儒仙杳何在。至今疑不死。徘徊不能去。悵望懷難已。夕取微逕還。雲月照古寺。</text>
<title>落花潭</title>,<text>首尾一洞壑。落花潭最勝。三潭三懸瀑。喧豗極奔騁。兩岸隨曲折。削立蒼崖整。怳疑翠屛裏。閃落銀河影。氷雪一溪漲。珠玉千斛逬。水響滿一山。風雨雷霆競。如聞百兩車。若遊三峽逕。大潭深且闊。靑黑視難定。彷彿滄海上。巨浪浮舴艋。小潭玻瓈色。皎若開寒鏡。巖花落如雨。林麓相帶暎。輕籃度翠微。杖藜緣石磴。臨遊爽心神。浩浩劇幽興。下窺凜縮頸。肅肅毛髮冷。險處誰敢憚。奇觀在絶境。嗟哉寰區內。有此淸勝景。重來百回看。兩日費嘯詠。坐久若癡人。不覺前山暝。</text>
<title>藏經閣</title>,<text>海印何鉅麗。偉觀眞無兩。雄爲東國冠。遠自羅代創。殿宇鬱穹崇。樓臺亘下上。最有藏經閣。制度彌奇壯。千棟神鬼立。萬瓦魚鱗狀。沉深百千間。中入迷所向。西竺八萬經。充積名大藏。銅漆粧板刻。盡成鐵字㨾。千載宛若新。堆疊玄雲漲。兵火不能燬。飛走未敢傍。異聞憑緇流。目擊信奇賞。人功一何勤。佛力謂無量。嗟我六經言。日月光昭朗。傳世或稂莠。有時委草莾。誰令異敎尊。勢若不相抗。崇奉視彼徒。得不愧吾黨。感歎久不去。默默空沉想。</text>
<title>雙溪寺</title>,<text>一溪西出一溪東。寶刹玲瓏殿閣雄。淨界踏來泉石勝。佛香淸遣世塵空。上方高照中天月。萬木俱鳴半夜風。靜卧身疑靈隱宿。蒲團分與老師同。</text>
<title>午憇知禮。夕宿開寧。記行。</title>,<text>我馬午秣知禮官。我行暮過金泉驛。欲落未落將入日。長亭短亭遠遊客。十里曠野平勝掌。一帶豐林靑如織。林回路轉邑居好。開縣舘前景曛黑。馬解覊鞍人炊飯。客夜安然一投宿。</text>
<title>善山梅鶴亭</title>,<text>人去亭空不復歸。孤山寂寞掩雲扉。當軒却歎餘梅樹。報客何緣見鶴飛。虗檻盡供靑嶂色。平江遠抱白沙磯。諸公攬勝無遺景。閒坐沉吟對夕暉。</text>
<title>又絶句</title>,<text>風月閒多問幾年。梅花空老鶴隨仙。無人管領江山勝。來往煙波有釣船。</text>
<title>臨去郡。二年爲郡守二首。戱效香山。</title>,<text>二年爲郡守。政蔑可稱蹟。唯題百篇詩。去不待瓜熟。本無來暮謠。安有去思石。其二二年爲郡守。問君何所事。長對鶴駕山。唯飮醴泉水。爲郡止於此。無乃太無味。</text>
<title>踰鳥嶺口占</title>,<text>主屹參天鳥道危。重關度盡日西時。雲谿十里少行客。山木兩邊聞子規。暮雨冥冥將欲墮。東風浩浩不停吹。繁花照眼參差發。應笑吾人欠好詩。</text>
<title>淸心樓。次牧隱先生韻。</title>,<text>已從神勒掃憂端。絶景高樓更破顔。虹棟平臨百里野。螺鬟兼領萬重山。危欄客倚深春後。落日江翻杳靄間。入夜再來看新月。吾行殊占十分閒。</text>
<title>留宿湖亭。將發京行。壁上有放翁律。仍用其韻。</title>,<text>領邑二年身不肥。此來甘食後山薇。從知達士能輕世。可獨潯陽解賦歸。耕釣初心欣始遂。風塵往跡笑全非。優游自此堪高卧。白石滄江好掩扉。</text>
<title>哭趙扶餘 正緖 叔</title>,<text>灑落其人拔俗情。劇談高論世皆驚。學探帝霸皇王術。詩薄風雲月露聲。向自病來朱墨倦。猶聞政比白江淸。可憐好筆公持去。誰擅吳興脚迹名。</text>
<title>坤巖墓下隙地。新鑿一池。旣成而適雨。水流滿池。入夜月又小明。明仲來宿有詩仍次。</title>,<text>松楸側畔一方池。疏鑿非關景占奇。只爲瞻依丘墓計。仍成放浪釣漁期。每延月出山間好。時引風來水面宜。他日預思粧點穩。匝塘桃柳暎疎籬。</text>
<title>訪槽溪失路。旣而尋至石上戱題。</title>,<text>朝出靑門信馬蹄。槽溪路已十年迷。仙源合在雲深處。錯過東來又向西。</text>
<title>永平看農巖舊址。過桃李坪。入白雲山洞口。次暻兒。</title>,<text>淸境應知愜舊聞。白雲深入訪溪源。漸行山水欲窮處。鳴吠聲來紅樹村。</text>
<title>自龍華寺向三釜淵。次起夫。</title>,<text>莫言山險路艱脩。不到龍華不肯休。度盡深溪陰壑去。老虬蟠處俯三湫。</text>
<title>道長爲菊花歌一篇求和。次之。</title>,<text>菊花不嫌移時晩。十月繁開數十本。行繞籬落誰我伴。秀色燦燦堪把玩。晝吟花邊夜橫枕。頗覺老興淸狂甚。走邀洪厓與谷口。對坐看花遂痛飮。秋後零葉盡脫木。獨爾寒英開滿屋。高標本自傲風霜。晩香始乃吐氛馥。正如淸士迥離塵。更勝此君能醫俗。愛好偏聞栗里翁。題品仍有濂溪公。拙齋後來復深賞。盛會我昔與君同。當時賦詠君上座。所以今世眼皆空。古人已矣勝事墜。風流掃盡無餘地。哦詩且共菊花笑。白髮寧歎淸樽照。年年對菊。把杯但飮之。莫筭頹齡誰老少。</text>
<title>次道長歲暮卽事韻</title>,<text>往在盛壯日。殊不小期許。老大空濩落。此心久已去。低頭困微官。未敢高聲語。尺蠖嗟長屈。冥鴻愧一擧。讀君寄來篇。令我神凄楚。悲深長年人。憂過漆室女。浮世等漚幻。高天可倚杵。和詩仍自解。同病且慰汝。其二滄老凡民秀。詞伯早見許。力追古作者。不造不肯去。優入孟王室。時作鮑謝語。乃以詩鳴世。獨無廊廟擧。詩工賤益甚。何用大國楚。白屋瘦老妻。翠袖泣幼女。反羡百結琴。歲時聲作杵。願君莫怨嗟。詩窮實玉汝。其三逝歲倐已盡。暮景遽如許。東流及西日。物我相隨去。孤懷耿殘臘。終夕少與語。獨卧念平生。素志負標擧。君意一何苦。發詩聲卽楚。所悲甚秋士。懷怨等春女。一唱再三歎。坐夜到晨杵。但聽天命定。此言吾與汝。其四長安昨夜雪。積素深尺許。誰問袁安卧。未作剡溪去。梁宴只遐想。謝詠乏新語。速君君不至。杯酒失共擧。三淸一步地。邈若隔秦楚。寒梅半欲謝。相對如靜女。裴航何太愚。多事求玉杵。爲索先春賦。含情一待汝。</text>
<title>走次道長寄示韻</title>,<text>想子溪居雪塞寒。門前高柳對巑岏。一官久息功名念。末路誰垂意氣看。郢曲吟來少人和。商聲歌罷獨顔歡。愛而不見空搔首。惆悵相思至歲闌。</text>
<title>赴任長城路。宿天安。</title>,<text>湖南千里杳長程。夕借官村一宿行。月色可憐今夜好。菊花偏起故園情。</text>
<title>渡錦江</title>,<text>朝來宿霧收。粉堞見公州。未到錦江渡。相望拱北樓。行人簇兩岸。畵舸漾中流。寒雨蕭蕭過。滿山紅葉秋。</text>
<title>途中偶吟</title>,<text>行旌渺渺繞山川。征馬蕭蕭日著鞭。路半完城頭欲白。更隨秋鴈向南天。</text>
<title>過恩津彌勒</title>,<text>彌勒童時曾識面。父兄持我過山前。今來默感浮生事。人世悲歡四十年。</text>
<title>全州途中</title>,<text>杪秋將欲盡。行李日蕭蕭。馬首山川濶。天涯郡國遙。回瞻豐沛地。恭祝聖明朝。南去一行鴈。雙旌與共飄。</text>
<title>檢田路。歷覽白羊山。至靈泉窟。回望諸峰。</title>,<text>靈泉源莫測。靈窟自天成。應掛雪蝙蝠。宜居白石生。鑪寒孤佛在。僧去廢菴橫。羣玉層峰面。東臺喜盡呈。</text>
<title>竹林菴 故珍原縣</title>,<text>縣廢菴猶在。僧殘景獨多。靑靑萬竿竹。聊爲一來過。</text>
<title>用金顯甫 克光 寄示韻</title>,<text>峽靜星河動。樓寒鼓角哀。承平多盜賊。州牧少人才。苦被凶年逼。誰扶泰運回。不眠中夜歎。百慮去還來。</text>
<title>寄顯甫求和</title>,<text>郡齋夜來寒。飛雪尺許深。淸輝動萬嶺。琪樹耀千林。忽憶高人居。聊爲短歌吟。思以白雪曲。和子綠綺琴。永此新知樂。共保歲寒心。何必故與親。然後爲知音。願毋學世人。對面九疑岑。其二人道專城居。官榮有光輝。而我獨何爲。苦思鄕里歸。風塵老大心。漸於形役微。况當芳歲闌。天寒雨雪霏。親戚邈山河。吏民與因依。相去未一程。不遑扣君扉。誰無簡書畏。坐遣心事違。寄言試問訊。應被高人譏。</text>
<title>月出山道岬寺。次文谷韻。</title>,<text>官事非緣策我慵。名山安得涉遊筇。石門纔到深中寺。鐵鎖難攀最上峰。澗道雪殘喧瀉瀑。樓臺日暮隱鳴鐘。登高恨不觀南海。滌蕩平生芥滯胸。</text>
<title>綾牧趙叔來過聯枕。邀顯甫同話。顯甫有詩。遂用其韻。</title>,<text>五馬重來肯恨遲。鰲山趁我早春期。眉間康樂煙霞氣。筆底匡廬瀑布詩。梅閣擬追何水部。珠江合作習家池。逢迎杯酒團圝話。夜久西樓斗柄垂。右屬趙叔。○趙叔來時。遊白羊山。有詠瀑詩。鰲山，長城。一號梅閣，珠江。皆在綾州。其二良牧誰嫌踐約遲。騷人愈喜不愆期。開筵斟我一樽酒。剪燭酬君七字詩。共擬新春遊鳳閣。更牽餘興集蘇池。淸談正好通宵坐。紅袖無關大小垂。右屬顯甫。○鳳閣。綾州軒名。蘓池。長城地名。並紅袖。皆是日談間語。</text>
<title>戱題小像草本</title>,<text>眉目雖然禀得淸。容寒面骨更崢嶸。非宜宦達宜林壑。不問應知守拙生。</text>
<title>智異山</title>,<text>智異三山一。雄盤兩界間。岡巒半天塞。支脚九州環。奇處通仙窟。深中秘石關。孤雲去無迹。千載邈難攀。</text>
<title>眞鑑碑</title>,<text>孤雲古勁筆。眞鑑有殘碑。一片寒山石。千秋幼婦辭。世人猶打賣。神鬼得扶持。寶界尋遺跡。爭如此段奇。</text>
<title>蓬萊殿 崔孤雲遺像所奉。卽孤雲所居室名爲學士堂者。</title>,<text>超絶蓬萊殿。當時學士堂。孤雲仙去遠。遺像畵來長。風貌類西晉。衣冠襲晩唐。淸芬一千載。令我感行藏。</text>
<title>木寺洞 卽谷城治南四十里木寺面。我始祖壯節公降生居住之地也。讀書藏修之所。射帿馳馬之道。俱有舊址。又有百圍大樹。古老至今相傳以爲申大將軍遺基云。</title>,<text>木寺洞中始祖居。飛來山下訪遺墟。羣岡鬱鬱千年後。一水滔滔百里餘。嶽降天生知有驗。地靈人傑信非虗。頗疑巖窟石函裏。猶秘當時所讀書。其二恭惟鼻祖生玆土。後八百年吾始來。看讀不知何載籍。藏修猶說舊亭臺。元功壯烈高麗創。遺韻餘風大樹哀。更問鳴弓戱馬跡。停驂不去屢徘徊。</text>
<title>踏靑日。顯甫來過。拈簡齋韻同賦。</title>,<text>山色朝來過雨淸。長林綠暗一川橫。踏靑佳節誰拋得。浮白閒愁共掃平。數樹桃花明薄暮。羣飛燕子喜新晴。故園歸計成蹉跌。無那民憂阻我行。</text>
<title>遊瑞石。臨歸留贈瑞峰寺僧萬勛。</title>,<text>使君應是世緣微。飛舃閒從瑞石歸。惆悵老師過橋別。一詩留當太顚衣。</text>
<title>歷覽靈泉，藥師，物外三菴。將宿白蓮菴。路坐白蓮洞溪上。望白羊諸峰益奇。彷彿衆香城。一面水石。甚覺淸勝。如坐百川洞。藥師等菴。皆在望中。亦如萬瀑之普德窟也。口占一律。</title>,<text>何必楓岑萬二千。蒼峰數十玉嬋姸。蓮花擢立金沙界。仙掌飛來靈鷲天。菴構嶺腰三處窟。溪喧樹杪百重泉。鍊丹安得飛昇術。獨御泠風到絶巓。</text>
<title>筆巖河西金先生書院。謹次先生韻。</title>,<text>春陰欲雨景熹微。澗水交流山四圍。一畒祠宮千古恨。明良相遇却相違。</text>
<title>坤巖池亭新成。客有嘲簷楹低小。且魚不登釣者。賦此以答。</title>,<text>亭壓小池沼。無論巨壑流。太低延客榭。偏直釣魚鉤。我自憑閒趣。君休笑拙謀。唯須風月夕。乘興一來遊。</text>
<title>士相第牧丹盛開。向年曾與正甫及士修昆季，士相四昆季。爲賞花會。賦詠終夕。昨過士相。花樹益茂盛。花開正瀾漫。而正甫已作古人。存沒傷心。無意吟賞而歸。士仰 宗夏 弟投示一律。走筆次寄。以志感懷。</title>,<text>昨見君家花出墻。憶曾常棣此聯芳。沉吟逝歲幾多失。歎息繁枝如許長。往事悲凉人已歾。遺篇點檢字猶香。君詩三復增余感。忍更開筵繞樹傍。</text>
<title>柳川村舍。送暻兒入京。馬上口占述懷。</title>,<text>昨與爾兄別。爾弟又辭去。柳川同一宿。今朝此送汝。眷眷父子情。南北異征路。執手語不休。倍覺分離苦。我行雖遠未千里。此別亦知非久別。願爾毋以我爲念。但爾歸去身無疾。信知人生在家好。悔作宦遊天涯客。語罷依依各自去。前山淡淡生寒日。</text>
<title>過淸淮</title>,<text>䆉稏黃雲百頃陂。蔭堤槐柳老枝垂。二年三過淸淮去。不向征人問路歧。</text>
<title>板峙戱吟</title>,<text>三日恰行三百里。潭州去路此爲中。峴途過處須加勉。更著前程一半功。</text>
<title>渡錦江</title>,<text>錦水淸波碧玉流。西風吹送木蘭舟。山川雲霧微茫遠。不盡行人北望愁。</text>
<title>孝介途中</title>,<text>一麾今去幾時廻。千里憐携隻影來。况是逢秋意搖落。前程不敢上高臺。</text>
<title>全州</title>,<text>城壕完府壯。民物漢師同。天表留眞殿。歌臺有大風。興王豐沛地。啓後創垂功。億萬無疆業。龍盤虎踞中。</text>
<title>潭府會顯甫。用趙叔贈別韻。</title>,<text>人生何樂遠爲州。戀闕思親欲白頭。三珮南符前定在。再叨名邑聖恩優。高談喜接陳驚座。逸韻遙酬趙倚樓。門閉官衙文簿靜。凝香燕寢劇淸幽。</text>
<title>東軒。與顯甫諸人夜會。</title>,<text>小集華筵秉燭遊。天涯要慰戀鄕愁。正當閣夜芳樽灧。好是秋空素月流。上客彩毫吟白雪。佳人錦瑟和淸謳。良辰樂事難幷得。跌宕唯須盡醉休。</text>
<title>明朝將發京行。而雨終夕不止。賦以遣懷。</title>,<text>凄淸終夕雨。點滴戀鄕心。色暝沉梅榭。吹凉動竹林。坐燒紅燭短。眠掩綠窻深。輾轉愁多少。聊輸枕上吟。</text>
<title>太廟齋室直夜</title>,<text>竊祿雲臺裔。叨官太廟郞。不調念張釋。易老笑馮唐。每事寧嫌問。前王不敢忘。恭趨嚴敬地。月朔奉天香。</text>
<title>顯甫自長城書來延府。兼寄一律。次韻謝之。</title>,<text>歲饑非特爲顰眉。深恨交親會面遲。惆悵舊遊空入夢。參差好事苦難期。伊城安有南池勝。延府還無顯甫詩。桑海風燈嗟可奈。與君唯冀盍簪隨。伊城。長城一號。</text>
<title>留結城謾吟</title>,<text>勝區隨處侈吾生。信宿優游卧結城。過雨海山濃黛色。連洲鷗鴈起春聲。遠天風浪微茫極。落日雲霞倐閃橫。最是東臺奇絶景。夜來潮上月初明。</text>
<title>康翎廣巖</title>,<text>廣巖形勝最西州。朝夕潮平不見洲。點點島巒元錯峙。茫茫天地盡沉浮。遠雲垂海疑鵬翼。數店連山卽蜃樓。儻起褰裳濡足思。合敎秦漢此來求。</text>
<title>廣巖夕眺</title>,<text>島洲遠近渺回縈。滿眼潮生極望平。落日亭亭全海盪。歸雲閃閃半天明。幾家漁戶臨欹岸。數片商帆去結城。我是忘機遺世者。白鷗相狎莫相驚。</text>
<title>過海州舊南倉。見杜鵑口號。</title>,<text>舊號南倉在。前程大浦賖。海州三月晦。始見杜鵑花。</text>
<title>柬士修</title>,<text>日抱文書踏印章。休將吏役較閒忙。南池十里圍荷氣。不數韋郞燕寢香。</text>
<title>客舍東軒。用板上韻。</title>,<text>城郭人民傍海邊。鳳岑龍沼萬原田。足稱勝地兼雄府。何必名山與大川。荷藕錢塘中土景。米鹽羅浦上京船。東軒徙倚聊吟望。滿壁珠璣和幾篇。珠璣。用原韻語。</text>
<title>重修制勝樓。登眺口占。</title>,<text>年衰意漸作官慵。地迥樓全爲眼供。不是神仙居自好。每來詩酒客相從。平呑十里溶溶水。遠挹千重簇簇峰。戰伐古人曾制勝。重修楹桷表遺蹤。</text>
<title>南池月夕。賞蓮。</title>,<text>蓮花開滿水。蓮葉大如盤。明月扁舟上。紅葩綠浪間。馨香君子德。秀色麗人顔。淸景娛遊興。沿緣久不還。</text>
<title>將臺</title>,<text>將臺壯心目。危堞倚岧嶢。四望迥無礙。羣峰敢比高。秪看西海小。未覺北辰遙。手裏有長劒。何當斬巨鰲。</text>
<title>泛舟南池</title>,<text>短棹乘輕浪。芳洲遡晩風。舟行菱芡上。鷺立藕花中。不見採蓮女。唯隨垂釣翁。神都回望近。三角聳晴空。</text>
<title>南大池</title>,<text>荷花如錦水如天。狼藉秋香擁畵船。紅蘂離披無奈老。粉痕零落劇堪憐。西風白露孤吟裏。夕景滄波短棹前。縱有淸樽誰與伴。友朋難得共玆筵。</text>
<title>瑤琴亭 幷下架空菴。在海州石潭。</title>,<text>獨抱玉溪上。瑤琴難再聽。秪今淸夜月。寥落鎖空亭。</text>
<title>架空菴</title>,<text>絶壑寄禪室。危菴眞架空。客攀紅樹上。僧下白雲中。</text>
<title>獨坐平遠堂謾賦</title>,<text>佳辰稍稍近重陽。時菊鮮鮮繞一堂。白酒黃花同栗里。淸香畵戟似韋郞。河山滿目三秋暮。節物驚心兩鬢蒼。作底勾當官事了。東岡歸計好商量。</text>
<title>九日。晩登醒翁亭舊址。用杜韻口占。</title>,<text>客抱聊憑勝處寬。公餘剩占片時歡。須將白酒斟盈斝。不必黃花揷滿冠。古塚麒麟秋草卧。荒村鳥雀夕暉寒。家山忽覺天涯遠。向北歸雲著意看。其二南湖秋晩鴈流哀。北望神京首幾回。光景莫追如客過。鄕園不見有書來。一年佳節天邊酒。萬里浮雲海上臺。却念州民多菜色。無心盡醉菊花杯。</text>
<title>夜坐平遠堂。寄劉院長鎭邦。</title>,<text>入夜離憂擾百端。畵堂深處獨憑欄。風林颯颯秋聲急。雲水蒼蒼月影寒。綠酒酬君難縮地。黃花近我不嫌官。玆來陡覺星霜變。芳歲沉吟已向闌。</text>
<title>翌日疊成</title>,<text>秋懷何處破憂端。平遠堂中十二欄。渺渺征鴻滄海濶。蕭蕭落木大池寒。招延風月長爲主。管攝湖山盡屬官。遲决賦歸緣有此。每來幽興未全闌。</text>
<title>夜中無寐。獨坐口占。</title>,<text>睡覺雞聲五夜聞。香消燕寢一鑪薰。越音有意憐莊舃。宋玉無心賦楚雲。野鶴孤眠風細細。城鴉屢起月紛紛。天時人事空千慮。潦倒殘年卧海濆。</text>
<title>南池偶吟</title>,<text>湖上春遊引使君。水光山色藹氤氳。微風不動涵雲影。小舫徐行破錦紋。新出芰荷連十里。回翔鳧鴈集千羣。名亭待月憑欄久。淸興飄颻帶酒醺。</text>
<title>東軒謾賦</title>,<text>世味宦情兩便空。故園歸意一何濃。山冥鎭作連朝霧。海近常多捲地風。吏抱文書來衮衮。民爭升斗訟洶洶。剸繁理劇非吾事。只合行藏田舍翁。其二公餘手謾作書空。春暮愁眞似酒濃。潤物難賖播種雨。鳴條怕聽落花風。生民道路塡溝盡。黨論朝廷抵死洶。下邑賤臣憂憤切。安危直欲問天翁。</text>
<title>訪北洞入西溪。仍登醒翁亭舊址。用柳州韻。</title>,<text>偶忝沿海守。幸非明時謫。得因府中暇。暫同塵外客。行來北山阿。坐吟西溪石。入眼數花紅。當面一洞碧。其二時景忽將闌。風日朝來淸。超然獨往心。一筇緣崖行。晴悅春山艶。幽聽磵泉鳴。徘徊廢亭址。遠會古人情。其三崎嶇度仄逕。窈窕入深谷。窮討好泉石。或蔭佳林木。舊跡重相尋。後來復誰續。誓將謝鴈。歸去友麋鹿。其四數里醒翁亭。境猶衙後園。梧老燕遊地。今混蔓草根。有玆一區僻。時避吏人喧。愉悅不能去。嗒焉坐忘言。</text>
<title>別南池</title>,<text>取比西湖勝。應知伯仲侔。使君來告別。風物坐生愁。萬頃荷花蕩。孤亭太乙舟。長留不盡興。寄與後人遊。</text>
<title>解任發京行。回望平遠堂。依然若相送。然蓋余重修此堂。未克盡意寢處而去。能無悵戀者乎。遂賦欲別名堂去二章以識之。</title>,<text>欲別名堂去。回頭悵望頻。池臺淸晝靚。槐柳綠陰新。修創纔前夏。淹留只一春。慇懃看護意。寄語後來人。其二欲別名堂去。瀕行首屢回。欣歸舊鄕國。憐捨好樓臺。百尺浮雲迥。三聲畵角哀。儻敎他歲月。重作使君來。</text>
<title>去郡日。州民來道左送行。其所爲說。亦自人情。不無別去依然之意。聊賦以記名。以解官行云。</title>,<text>太守解官印符卸。知府今非知府者。浩然行色脫鞿絆。猶有州民擁去馬。老少千百相爲羣。道左訴說何紛紜。皆言凶荒慘一境。賴我官府延萬命。哺我不卒徑棄去。吾屬莫知其死所。爲駐行旌煩寄言。謝爾衆意誠慇懃。二年我徒爲使君。一無德惠留爾民。春來開賑四五月。尙愧飢氓未全活。目前今幸麥有秋。新來使君且賢侯。我以朝命已解官。府猶留粟濟爾艱。爾輩好在無失業。各奠厥居勤耕織。說罷促鞭向前路。耳邊猶聞民衆語。馬後民語喧未已。馬上我亦時回顧。官民一時合以義。去留本無難捨意。聽其訴說念且行。依然却有別離情。</text>
<title>記夢</title>,<text>上方臺殿倚中天。花雨紛紛說法筵。趺坐老僧眉雪白。相看一笑故依然。上方夢中寺名。</text>
<title>竹西齋居謾賦</title>,<text>花竹名園閉二年。今成歸卧意欣然。朱明已謝端陽節。綠暗新經宿雨天。鶯語隔林時獨聽。槐陰淸暑晝閒眠。從玆永息功名念。願保家居志樂全。其二蒭牧齊民罷救饑。晨光彭澤賦熹微。還家此日無拘繫。作吏西州有是非。巧囀鶯知時景換。頻來燕識主人歸。閉關却掃安吾分。卒歲優游願不違。其三簷日遲遲晝景晴。松風瑟瑟竹陰淸。林逋梅盡垂靑子。安石榴多落絳英。都遣六時輸嘯詠。全無一事費經營。衰年志願誰過望。只是沉冥了此生。</text>
<title>謾詠</title>,<text>一園深閉百無思。盡日焚香默坐宜。幽獨不愁賓友少。脩篁老栢儼相持。</text>
<title>有懷正甫。用士修韻。</title>,<text>上天何意夭斯人。歾久猶疑死未眞。白日看雲時發詠。空樑落月愴傳神。荒凉董子垂帷室。寂寞玄亭問字賓。不朽須看富有業。孤兒莫患父書貧。</text>
<title>湖亭。杜鵑盛開。感吟。</title>,<text>湖莊無復主人來。寂寂春風掩不開。唯有杜鵑千樹在。紅霞依舊護亭臺。其二湖莊一別七年來。春暮繁英盡意開。滿眼看花今日淚。哭君應復徹泉臺。</text>
<title>留宿東山溪堂。口占示暻兒。</title>,<text>不敎花逕柳蹊迷。無恙吾堂枕碧溪。磵戶寂寥山犬吠。村煙澹泊午雞啼。行藏或似墻東隱。景色天然谷口棲。從此逍遙一丘壑。宦遊誰復困塵泥。</text>
<title>坤巖村居雜興</title>,<text>遂吾初服謝塵喧。一卧三春掩蓽門。默會檀公卅六策。沉潛老子五千言。功名弊屣誰相戀。世事浮雲不復論。自喜林泉容懶慢。靑山何必謝家園。其二跡似逃空卧寂寥。吾廬吾愛絶煩囂。隨身長物書千卷。送老生涯飮一瓢。時景正憐花滿樹。農家稍喜雨連朝。朱轓黑綬俱塵土。肯爲微官又折腰。其三野人籬落杏花明。垂柳陰中草路橫。入屋營巢雙語燕。隔林求友一流鶯。時聽磵溜支筇久。日涉山園步屧輕。客不叩門唯偃卧。寥寥終夕掩柴荊。其四好是淸明雨後天。雀羅門巷日如年。杜鵑紅勝桃源洞。楊柳靑含栗里煙。苔逕獨携藜杖步。樹陰閒就土床眠。音書京國休相問。恐被紛紜俗事牽。其五昨非今是竟如何。但遣春光忽忽過。北洛親朋書到少。東岡水石夢來多。橋邊酒店成村落。山崦僧房隱薜蘿。曳杖往還朝又暮。漫遊風日愛淸和。其六避時誰肯入仙源。卽此林丘隔世喧。境僻重敎門柳蔽。家貧亦有砌花繁。川魚網得肴盈案。村酒沽來酌滿樽。眞意此中休强辨。頹然隱几已忘言。其七花落鳥啼幽興長。草煙牛跡卧村莊。休官晩計纔能遂。致主初心久已忘。收釣暮歸嚴子瀨。訪僧時過贊公房。夜來開卷有深味。歌詠詩書陋漢唐。其八肯敎塵俗此相侵。走入山林恐不深。平地風波憂墊溺。一區魚鳥樂追尋。蜀莊棄世從人棄。陶令吟詩只獨吟。翻覆人間方攪擾。勿傳消息敗閒心。</text>
<title>寒食</title>,<text>寒食村墟逕。孤遊領物華。陂塘來燕子。籬落出桃花。上墓人皆去。依山日欲斜。各沾祭餘瀝。扶醉暮歸家。</text>
<title>亡室墳山感賦</title>,<text>我老歸鄕里。悲君九地人。鹿車空舊約。馬鬣又新春。脆弱嗟人命。幽茫怨鬼神。期憑臨死誓。證結後生因。</text>
<title>初夏口占</title>,<text>樹影陰陰轉。林風陣陣薰。花濃蜂養蜜。苔暗石生雲。白日羲皇夢。淸時鳥獸羣。地偏心自遠。吾敢比陶君。</text>
<title>夏景</title>,<text>花事怱怱了。年光忽忽忙。綠陰遽如許。芳草已看長。心與雲俱逝。身於世兩忘。頹然一枕夢。辦得北窻凉。</text>
<title>散步</title>,<text>淸和天氣好。丘水步忘歸。野色侵芒屨。溪光漾葛衣。鳴鳩呼雨過。乳燕掠苗飛。胸次悠然樂。冠童想浴沂。</text>
<title>幽居</title>,<text>籬落靑山下。幽居碧磵西。花陰時吠犬。草屋午聞雞。流水心無競。歸雲望欲迷。經春無客到。不掃綠桑蹊。</text>
<title>謾賦書懷</title>,<text>解符心境穩。辭祿室家貧。藜藿唯隨分。耕鋤卽稱身。好爲今野老。嫌號舊官人。五柳偶門外。長靑栗里春。</text>
<title>齋宮七星菴</title>,<text>閒便扶筇出。禪菴獨愛行。僧皆世尊眼。山不俗人情。磵碧松蘿暗。巖紅躑躅明。蒲團終夕話。解脫萬緣輕。</text>
<title>夏日卽事</title>,<text>幾陣薰風過。新晴夏日長。持鎌刈熟麥。引水灌移秧。田父人人作。農時事事忙。衰翁微分足。高枕樹陰凉。</text>
<title>山中記事</title>,<text>茅塞山蹊歲幾回。無人解到此徘徊。如今發石幽泉激。洗出淸新面目來。</text>
<title>栗林射亭</title>,<text>靜地偏宜鎭日遊。栗林鋪蔭極淸幽。不成書劒從皆去。老伴村人看射帿。</text>
<title>和陶歸田園居</title>,<text>半世遊京國。今來歸故山。疇昔少壯貌。忽已耆艾年。麋鹿放林藪。鳶魚得天淵。薄土足松楸。誰願負郭田。丙舍敵廣廈。無用千萬間。巖嶂繞屋上。溪流抱宅前。村農十餘家。雞犬接人煙。遊步南磵曲。舒嘯東臯巓。放浪無拘礙。心與身俱閒。守拙存吾道。聊以樂怡然。其二我不往叩門。人不來稅鞅。琴書閉一室。寂靜生道想。時許農圃老。耒耜相還往。言說有深喜。日見禾穀長。農事只在力。田土何必廣。相勉勤耕耨。免使滋草莾。其三先民戒知止。此道識者稀。今我以何幸。得遂田園歸。口給朝曛食。身安布褐衣。但恐年時荒。稼穡與願違。其四自我返鄕園。每念少時娛。少時故老人。家宅但遺墟。子孫移他縣。多不保舊居。往往井竈處。喬木數三株。俛仰六十載。人世果何如。吾猶及見此。不問年幾餘。時節且遊樂。歲月豈擲虗。脩短固有命。此樂無時無。其五桑者十畒間。野人一鄕曲。比隣農務暇。杖屨歡事足。雞黍共招邀。斗酒與相屬。佳月以永夕。淸光不用燭。好樂念無荒。早耕趁晨旭。</text>
<title>和陶還舊廬</title>,<text>昔我爲形役。黽勉久未歸。今來六十翁。反作兒童悲。山川不改昔。人代遽已非。襄陽好耆舊。十無一二遺。隣曲皆新人。暮景誰與依。坐見日月除。鱗次去如推。端居意多感。出遊興亦衰。但可掩關卧。萬事輸一揮。</text>
<title>卽事</title>,<text>淡飯多時闕菜羹。何從肉食念還生。虗簷邀月乘凉卧。喜聽隣家打麥聲。</text>
<title>種菊</title>,<text>氣味與儂疎世俗。菊唯於我好顔開。陶公愛後空籬落。楚客餐餘混草萊。不必名園去看竹。何須健步遣移梅。歲寒永願心期託。和雨慇懃手自栽。</text>
<title>和陶移居</title>,<text>淵明昔何爲。移卜南村宅。無亦戀人羣。欲慰閒居夕。伊余頗有悟。悔久塵中役。窮山木石居。深巷門閉席。平生所交遊。一切忘今昔。唯樂事躬耕。東作從民析。其二生世無所業。讀書但諷詩。居鄕少相識。出門靡所之。蕭然卧一室。軒裳豈我思。俯仰丘林下。傲兀度年時。百畒或不易。我憂毋過玆。然亦謀生拙。任爲凶歲欺。</text>
<title>熱</title>,<text>今年暑最甚。草屋熱如蒸。衣帶不堪束。淸凉無處乘。誰思蔥嶺雪。我欲玉壺氷。搖扇飽蚊坐。營營益厭蠅。</text>
<title>夕</title>,<text>落照漲紅錦。新蟾掛玉梳。柴門延夕景。藜杖步庭除。野色村墟迥。泉聲磵壑虗。密雲終不雨。天意欲何如。</text>
<title>七夕</title>,<text>七月商飊至。中天大火流。雙星方會夜。一葉已迎秋。坐愛凉蟾小。卧看斜漢悠。無文從乞巧。有酒但忘憂。</text>
<title>蠅</title>,<text>種類甚微細。妨人有幾般。物形移白黑。臭味汚杯盤。止棘周詩刺。多讒楚國嘆。合爲羣小比。驅去一何難。</text>
<title>與兒輩。觀漁前溪晩歸。</title>,<text>網具隨漁伴。筇枝舊水丘。淸秋好風日。老子得遨遊。浴鷺遵沙渚。游魚近釣鉤。暮歸從興盡。門逕柳陰幽。</text>
<title>又絶句</title>,<text>天遣餘生老故鄕。今閒多覺昔年忙。打魚川上歸來晩。樹樹蟬聲送夕陽。</text>
<title>晩步</title>,<text>晩步前川上。樵歌稍出林。一雙眠鷺起。無數亂蟬吟。澹日將秋色。浮雲結暝陰。臨流歎逝意。不覺逐年深。</text>
<title>夜坐遣懷</title>,<text>凄凄風露夕。寂寂蓽蓬門。村黑疎螢亂。林明缺月翻。流年相代謝。吾道信乾坤。獨伴寒燈坐。有懷無與言。</text>
<title>感興</title>,<text>碧樹霜凋錦繡裁。黃花籬落晩猶開。田疇歲儉稻粱少。陂澤秋深鴈來。世事紛紛看倚伏。天時衮衮念環回。人亡國瘁生民困。中夜長嘆意轉哀。</text>
<title>秋興。用杜韻。</title>,<text>暮年歸老故園林。霜露松楸滿目森。野闊風聲來遠響。日沉雲氣結層陰。登山臨水騷人感。憂國傷時退士心。九月正當授衣節。晩來墟落起疎砧。其二飛騰暮景不勝斜。霜雪驚添兩鬢華。心與嶺雲閒出岫。身同浦柳老成槎。俗謳愁絶流民歎。村笛凄凉古戍笳。時世紛紜從萬變。且呼白酒對黃花。其三歲儉村荒澹夕暉。深秋雲物轉依微。蒼寒一壑人高卧。黃落千林葉盡飛。李白唯看山不厭。陶潛已與世相違。家貧儋石何關念。無事應知飮水肥。其四世事紛如對局棊。勝來誰喜敗誰悲。竇田傾奪無多說。將相功名亦一時。稅駕見機嗟不早。推枰斂手悔何遲。滄桑變幻眞俄頃。默默沉嘆只永思。其五前帶長江後被山。神京北望此中間。鳳凰垂翼開雙闕。虎豹呵人守九關。憶忝官銜趨禁署。幾因朝賀仰天顔。孤臣白首遺弓痛。夢斷蒼梧舊鷺班。其六巢父江東已掉頭。楚騷哀怨又悲秋。依依樑月驚孤夢。落落晨星入四愁。老境心懷同櫪驥。滄洲伴侶有沙鷗。磵楓籬菊東岡下。雲物空思漢北州。其七日月推移促歲功。光陰衮衮晦明中。百年謾作悲秋賦。萬感都輸落木風。寒菊伴人如許老。衰顔得酒只差紅。傍山瀟灑數椽屋。伏枕龍鍾一病翁。其八某丘某水接逶迤。謝屐登山杖葛陂。戒切窮猿徒失木。感深棲鵲未安枝。吾鄕已挈全家隱。異縣難將百口移。宋玉悲懷嫠婦歎。傷時爭奈淚空垂。</text>
<title>信筆疊昨韻數首</title>,<text>河漢中天萬丈斜。揚明秋月壓霜華。飛鳧久斷王喬舃。犯斗遙思博望槎。倒盡瓦樽揮綠酒。摘吹蘆葉發淸笳。三更不寐仍孤坐。何喜淸燈好作花。其二蒼然脩野四圍山。堅卧閒閒十畒間。混作農夫攻稼穡。誰尋貧士越河關。村中赤子皆飢色。籬底黃花獨好顔。搖落坐見芳歲晏。癡心毫不到官班。其三百無於世一回頭。搖落風煙卧九秋。老木淸霜傷暮景。黃花白酒遣閒愁。山中已有同遊鹿。海上應無不下鷗。樂土從今誰復願。他鄕未必勝吾州。</text>
<title>階菊</title>,<text>一階三四種。秋菊晩芬芳。艶艶紅交紫。鮮鮮白間黃。並宜看色態。均是傲風霜。底用輸心賞。新詩綠酒觴。</text>
<title>寄顯甫</title>,<text>浮生七十素稱稀。老友高年剩二朞。古貌淸應多過鶴。白髭添得幾垂絲。如今飮興能無减。較昔詩情或不衰。後會此生難可卜。唯期未死各相思。</text>
<title>雨</title>,<text>二月下澣雨。山川雲氣流。崇朝吹漠漠。終日滴脩脩。溪柳黃初嫰。園蔬綠漸抽。民時宜及早。農事問西疇。其二春日冥冥晦。東風颯颯寒。流雲埋巨壑。飛雨暗千山。畎畒沾應洽。茅茨漏不乾。坐看煙景好。卽事且怡顔。</text>
<title>喜晴</title>,<text>雨晴看更好。物色澹春空。漲白野中水。叢靑屋後峰。雙虹方下飮。返照忽西舂。縱步山園夕。高吟倚短筇。</text>
<title>暻兒率其妻歸寧。行往禮山。作行後。甚風寒。有懷作。</title>,<text>子婦辭我去。親家爲倚門。烈風吹竟夕。寒夜宿何村。跋涉愁長路。孩提念幼孫。應知反面日。春盡綠陰繁。</text>
<title>書懷。寄敬所謫中。</title>,<text>關塞連天嶺路賖。逐臣覊况問如何。影隣一片邊城月。夢繞三春故國花。弔屈寧追賈生少。和陶應比長公多。暮年涯角經年別。空遣衰翁兩鬢皤。</text>
<title>湖亭。感懷題壁。</title>,<text>玉樓催赴召。天上去無歸。萬樹留紅萼。孤亭鎖翠微。江湖空滿地。風景謾沾衣。何限鴒原感。同棲晩計非。</text>
<title>墳菴前。梨花盛開。</title>,<text>風暖和香遠襲人。梨花發色雨餘新。七星菴畔雙株雪。惆悵來看又一春。</text>
<title>到後山看花</title>,<text>逐處看花作好顔。風情多是惜春殘。乘閒却笑閒還少。行盡前山又後山。</text>
<title>春盡日口占</title>,<text>是日正當春盡時。多情爲賦送春詩。今年春盡明年至。人老應無更少期。</text>
<title>遊百仞臺</title>,<text>四月初旬百仞臺。三春過盡又閒來。靑山一面淸溪曲。尙有繁花待我開。其二四月芳菲憐已盡。送春空作惜花人。幽尋却喜花無恙。百仞臺邊瀾漫春。</text>
<title>隱寂菴偶吟</title>,<text>疊巒危磴去登登。蘿外諸天問幾層。曲折依崖蘭若闢。勾連刳木澗泉承。信知勝絶難容俗。故遣幽深盡屬僧。餉客午餐蔬供潔。淸齋一飽蕨薇蒸。</text>
<title>避病。移寓湖亭。感懷。</title>,<text>掃捲雲陰淡夕暉。西風吹斷雨霏微。江山正喜新晴好。漁釣還嗟舊侶稀。不盡滄波長衮衮。無心白鳥自飛飛。獨來那忍存亡淚。共老湖亭宿約非。</text>
<title>七夕。有懷兒輩。</title>,<text>風露浩然良夜凄。客懷蕭瑟掩幽棲。長江水滿高樓迥。斜漢秋淸缺月低。天上星辰憐會合。人間骨肉歎分携。孤吟倚枕眠難穩。片夢驚回意轉迷。</text>
<title>見正甫留題詩猶在。感涕次韻。</title>,<text>老病身唯藥物須。行裝又與短筇俱。乾坤慷慨心猶壯。湖海崢嶸氣不無。弟姪東西平信阻。萍蓬道路此生孤。江樓昨夜思君夢。村酒相携罄一壺。其二支離斯世作陳人。荊樹摧殘度幾春。風雨對床前約在。江山故宅感懷新。淸秋草木變衰日。白首欄干徙倚辰。留壁遺篇强欲和。不禁淸淚謾沾巾。</text>
<title>曩歲甲午。余自酒泉棄歸。舟行來泊亭下。時正甫在亭。夏瑞來過一宿。相和留詩而去。蓋數月前事。余與正甫語次。追次其韻。今來淹留歲月已十一年。詩猶在壁。而正甫，夏瑞皆作古人。已有年矣。人事之變滅如此。誠不勝俯仰陳迹之感。又和一篇。抆淚書之。</title>,<text>季方無恙日。佳友盍簪時。下邑吾投紱。歸舟此繫籬。相迎昆弟樂。爲和唱酬詩。愴悢十年事。凋零昔未期。</text>
<title>卽事</title>,<text>滿眼山川依舊勝。淸江如帶白沙圓。歲深林木老雲壑。日暮煙霞媚夕天。漁伴去招牛渚客。商帆坐數月溪船。遊來少小今衰謝。屈指流光五十年。</text>
<title>感興</title>,<text>湖亭感物獨悲歌。金鎖門橫少客過。木老石寒秋氣早。水明沙白夕陽多。有時小艇呼煙浦。入夜虗窻憐月波。身世飄蓬泛梗似。故山歸計欲如何。</text>
<title>七月旣望。同子婦女兒。泛舟前江。夜深而歸。</title>,<text>好是新秋旣望夕。正當湖月十分圓。三更白露孤舟客。一道澄江萬里天。良夜何論赤壁景。勝遊須記甲辰年。苦無辭賦堪傳世。秪擬飄飄羽化仙。</text>
<title>用摩詰韻。謾賦。</title>,<text>生涯作底此棲遲。嶺上耕雲數畒菑。近水虗亭親白鳥。連山喬木友黃鸝。江鄕風味饒魚鱉。晨夕盤蔬有藿葵。非釋非仙亦非俗。淸高久被世人疑。</text>
<title>卽事</title>,<text>作客今秋剩得閒。名亭鎭日好盤桓。丁村一帶連江樹。古峽千年望主山。獨鳥去邊波面濶。亂蟬吟處夕陽殘。東峰且待氷輪上。坐弄淸輝更破顔。</text>
<title>用放翁韻</title>,<text>西日含山夕景斜。樹煙平盡接人家。滿懷憂國傷時意。坐看風江起浪花。其二晨夕猶能給黍炊。客中殊幸未全飢。去來不管行裝事。鎭日憑欄和陸詩。</text>
<title>夜坐江樓。有吟寄曙兒。</title>,<text>星月闌干繞水樓。山腰雲氣淡悠悠。窻扉明動滄江夜。枕席凉生碧樹秋。斗尾棹歌聞下瀨。苕川漁火起長洲。孤懷耿耿成惆悵。四壁寒蟲話客愁。</text>
<title>次壁上族弟士重 鎭夏 韻。以寄感意。</title>,<text>心懷不比昔年佳。淚眼山涯與水隈。景物只敎行客過。風流無復主人來。逝川衮衮那能住。往事茫茫儘可哀。最有多情小謝在。稽山獨棹酒船廻。</text>
<title>坤巖七歌。次杜同谷七歌韻。遣懷。</title>,<text>有客窮愁類子美。眼暗京塵聵兩耳。三年不踏城中路。世途方屬艱虞裏。家在難歸歸何日。木石與居甘老死。嗚呼一歌兮歌莫哀。運命會當見泰來。其二造化小兒謬權柄。我生獨不有天命。疲來兩脚閱世故。瘦骨羸黑如鶴脛。壯心濩落老大違。不舒跡與歸雲靜。嗚呼二歌兮曲初放。四隣聞者爲惆悵。其三有弟才美過季方。胡爲短折在身强。幽明一隔已十年。墓草埋沒寃恨長。帝閽難叫巫咸遠。起汝無路在吾傍。嗚呼三歌兮聲淚發。老我獨在空皮骨。其四有妻甚賢死別離。令我在世長如癡。三男一女徒我依。每歎獨無母憐時。今歸鄕里空鹿車。夢來怳惚載雲旗。嗚呼四歌兮謾悲奏。孤塚厚夜難白晝。其五凍雲暗天北風急。破屋偏看雪來濕。四野荒寒行人少。豺虎白日當途立。窮山無以慰幽獨。但坐悄然百憂集。嗚呼五歌兮意逾長。骨肉不堪多異鄕。其六霰雪埋山氷塞湫。松楸滿目鬱相樛。天寒歲暮孰華予。駕言無心肯出遊。古來君子多固窮。與世相違且行休。嗚呼六歌兮思苦遲。嗟我本非靑雲姿。其七男兒生與山中草木老。當年謬擬行吾道。功名富貴皆由命。把耒躬耕悔不早。深谷幽蘭只自香。杞梓委壑空連抱。嗚呼七歌兮倐竟曲。西日東流苦迅速。</text>
<title>莊南溪上口占</title>,<text>不數今年與去年。每來心會此溪邊。潭淸徹底纓堪濯。石白臨流醉可眠。手戱游鯈聚日影。眼明羣卉競春姸。悠然坐久無行意。峽口雲陰已夕天。</text>
<title>李士懿 榗 自湖莊書來。詩以報謝。</title>,<text>世道何勞歎嶮巇。邦家唯幸際淸時。無煩北嶽移文客。不作南山種豆詩。地卽松楸堪畢命。樂非衡泌亦忘飢。巖村消息傳來遠。悵望停雲慰所思。其二老子山樊卧白屋。交親霄漢盡靑雲。病身衰謝但高枕。生事蕭條空掩門。平地波瀾多泛濫。故人情意獨慇懃。書來三復仍三歎。安得離懷一榻論。</text>
<title>七星菴。偶吟書壁。</title>,<text>今年秋氣早。山意已蒼寒。覺路無人到。禪菴盡日閒。疎花開寂歷。幽鳥語間關。場市僧皆去。唯留老宿看。</text>
<title>次具來叔 寅徵 寄示韻</title>,<text>歲晏思歸未得歸。沉痾深閉竹西扉。眼中餘子相參少。林下高人舊約違。年老固宜長伏枕。心灰元沒可忘機。春來準擬還山去。無恙吾廬薜荔衣。</text>
<title>又次來叔</title>,<text>二年歸計負東莊。三逕如今想就荒。病後千莖衰鬢白。門前十丈軟塵黃。曲肱飮水餘生足。袖手看人擧世忙。須學陶翁無慕阮。途窮何必謾皇皇。</text>
<title>彥叔第挹淸軒。對盆菊共賦。</title>,<text>十月天寒猶薄寒。來遲已惜菊花殘。餘香且可杯中泛。冷蘂還宜醉後看。老圃秋容閒共對。暮年衰抱好相寬。坐深歸騎休催去。吟興同君未易闌。</text>
<title>鄭生后僑。自龍灣寄來一律。走次。</title>,<text>大府軍容遠。長河塞日斜。懸知隨赤羽。勝似戍黃花。報國身乘障。思親夢到家。須憑過江使。消息問中華。</text>
<title>玄湖尹善山成甫 鳳韶 亭舍。戱吟。</title>,<text>申成甫對尹成甫。暇日留連半日留。漢上亭臺尋處處。嶺南山水話悠悠。搜詩評畵渾閒興。問舍求田儘拙謀。萬事莫論兵亂後。且將吾道付滄洲。</text>
<title>次來叔</title>,<text>爾卜淸溪數曲深。儂家五柳菀靑林。夔龍已失同朝望。箕穎仍懷並隱心。詩許唱酬元白侶。酒澆磊磈阮陶襟。山川脩阻簪稀盍。兩地相思可更禁。</text>
<title>九日宿湖亭感懷。用杜韻。歸示晧姪。</title>,<text>人去亭荒秋氣哀。朔風孤鴈叫霜廻。重泉有弟空相憶。九日無朋獨自來。落葉如流紛下浦。長江依舊傍登臺。虗樓悄坐愁誰語。山月多情勸把杯。</text>
<title>擬陶停雲榮木。要和來叔。</title>,<text>靄靄停雲。浪浪淋雨。羣陰蔽虧。嶺陸脩阻。寄傲軒窻。獨寐寤語。良朋不在。誰共遊處。停雲靄靄。淋雨浪浪。河水增高。川廣無梁。離羣索居。息偃在床。懷人鬱紆。我思日長。嚶嚶鳴鳥。載好其音。曖曖樹雲。遠勞我心。求友不得。念子實深。焉往從之。共討幽襟。右擬停雲菀菀榮木。生植山阿。春茂秋衰。曾未幾何。凡人之生。百年有涯。畢竟歸盡。空懷咄嗟。榮木菀菀。山阿生植。朝看華滋。夕已黃落。念吾人斯。衰盛回薄。循理可安。匪道何託。往哲遺言。自暴自棄。余旣醉生。能免夢死。發商聲謳。寄同心子。願視爲戒。毋或墮志。右擬榮木</text>
<title>次來叔和陶韻。却寄。</title>,<text>命乖時運。跡混市朝。聊瀉我憂。出遊圻郊。水激淸流。山聳朗霄。眷玆夏畦。戒彼宋苗。廣水淸漣。吾纓思濯。廣山深秀。雲物駭矚。石田茅屋。生計猶足。遠挹前修。可以獨樂。春服旣成。時維浴沂。行歌陂澤。緩步徐歸。有酒自酌。無絃亦揮。北窻淸風。千古庶追。婆娑林壑。偃仰蓬廬。脫洒世氛。澹如泊如。淸閒之樂。可敵方壺。優游卒歲。惟汝與余。</text>
<title>遣懷寄趙叔求和</title>,<text>重陰蔽日塞乾坤。彌月沉沉雨氣昏。羅雀門庭長閴寂。鳴蟬園樹忽淸喧。閒來事業惟耽睡。老去人情獨愛孫。落落朋知各弦矢。此懷安得與公論。</text>
<title>次來叔和陶勸農韻</title>,<text>陶翁作詩農以勸民。三復詠歎。辭古意眞。士苟生世。經濟靡因。寧爲樊須。學稼小人。上古農功。帝乃命稷。播時百糓。載勤耕植。東作西成。旣稼而穡。爲民之天。所重惟食。我思碩人。在澗在陸。素履幽貞。玄想沕穆。願言接手。雲月追逐。何必考槃。獨寐寤宿。世皆趨榮。榮華豈久。我畸於世。踽踽寡耦。黃卷一牀。淸池半畒。杜門謝客。但揮余手。</text>
<title>和陶和郭主簿韻。求和來叔。</title>,<text>大火已西流。蓐收初按節。浮雲歸四裔。天宇廓澄澈。蕭然一室中。久與塵事絶。有時坐夜分。仰看星宿列。獨深杞國憂。誰爲識時傑。杜陵眞先獲。堯舜未忍訣。感歎歲晼晩。低徊淹日月。</text>
<title>偶閱唐詩。讀高達夫送蔡山人詩。有會於心。遂用其韻。要和來叔。</title>,<text>我自好古不好今。末路誰能解賞音。枉披情素向世人。世人向我行路心。時危千慮徒自苦。身賤何由達明主。君平棄世不足言。賈生流涕空如雨。嗟哉薄俗莫我知。病老蹉跎乃至斯。爲報山中故人道。我今不歸復何爲。</text>
<title>樓閣內 安平大君舊墟</title>,<text>樓閣凄凉地。荒墟夕起風。白雲雞犬杳。紅粉綺羅空。禍福當時遄。豪華片夢同。昔年行樂處。遊客與樵童。</text>
<title>雨夜獨吟。寄來叔。</title>,<text>駸駸徂歲又如許。忽忽終年苦少歡。風急遙空孤鴈駛。雨圜深室一燈殘。夢尋林壑幾回往。眠與菊花相對寒。悄坐却煩家國慮。終南爭及此憂端。</text>
<title>至日有懷。寄來叔。</title>,<text>至日閉關知聖意。窮陰剝處發微陽。流光已屬三冬半。舒景纔添一線長。易理細探眞有味。梅花欲動靜聞香。故人契活頻相念。別夢依依到水鄕。</text>
<title>次來叔</title>,<text>怱怱暮景急流川。黯黯愁雲欲雪天。慣閱風霜追往事。較量筋力念殘年。身多卧疾同皇甫。策短謀生異計然。子賤徒勞曾作宰。元龍悔不早求田。</text>
<title>要和來叔</title>,<text>雨雪寒宵景色凄。孤懷歲晏倍含悽。眼看朝象唯堪閉。頭向時人未肯低。陶令賦思三逕就。張衡詩爲四愁題。半生多少關心事。坐聽上林烏夜啼。</text>
<title>一源有落梅詩却次</title>,<text>癖好君休問爲誰。惜梅重賦落梅詩。可憐憔悴春風面。無奈稀疎玉雪枝。委地殘英傷寂寂。背燈衰影歎離離。返魂何處追方士。秪合埋香續作碑。</text>
<title>家中老梅臘前放花。至正月猶在。</title>,<text>開花未臘至春姸。半落疎英更可憐。不捨依依如老友。無言脉脉伴孤眠。鶴邊驢背還多事。月下燈前亦一緣。只願襟期永相託。氷肌玉骨保年年。</text>
<title>要和來叔</title>,<text>七十已將近。吾衰良可驚。流年添一甲。守歲惜殘更。老伴還兒少。鄕思最友生。晨雞聞報曉。堅坐到參橫。其二衰老身多病。低垂氣未豪。間爲簪組累。仍失布衣高。世事元難料。吾生只自勞。神交託千載。舒嘯想東臯。</text>
<title>次來叔</title>,<text>吾友高情追古士。羞居縣邑食猪肝。詩從陶謝門庭得。道與龎徐伯仲看。時世不關千緖變。行藏獨占一區安。近稀素札方流悵。喜得新篇頓改觀。</text>
<title>盆梅一枝先開。謾賦。</title>,<text>玉樹瓊葩最皎潔。千花百卉盡消歇。獨先天下一團春。不受庭前三尺雪。其二燦燦珠璣隨日拆。盈盈蓓蕾異今昨。未開每欲催花開。開遍預愁花漸落。</text>
<title>尹伯勖 昌來 社稷直廬。小話同賦。</title>,<text>此來爲令日。二十一年經。舊吏頭渾白。今君眼獨靑。庭交幽鳥跡。松偃老龍形。雲漢宸章在。微臣祝萬齡。</text>
<title>春帖子。走筆五六七言各一首。</title>,<text>偃卧三竿日。時披一卷書。神仙是何物。爭似此閒居。其二春風自酌春酒。飮罷頹然醉眠。不敎一事相關。身世無懷葛天。其三人不求吾吾不求。閉門閒卧度悠悠。鷺鵷班任諸公貴。鸚鵡杯消老子愁。</text>
<title>除夕寄來叔</title>,<text>念君當此夕。悄坐燒殘燭。歎逝懷人意。少年應不識。</text>
<title>次一源</title>,<text>照眼繁花入醉哦。妬花風雨幾番過。走馬來看君莫惜。明朝應更落花多。</text>
<title>一源回甲初度日。次座上諸公韻。</title>,<text>閒門延客客如林。亦許高筵病我尋。日届懸弧知日吉。年回周甲覺年深。華堂今夕情親賀。綵服當時喜懼心。杯酒團圝參語笑。小庭花木且開襟。</text>
<title>追寄尹季章 鳳五 黃澗任所</title>,<text>新寧遺愛生祠在。淸道凡民禮俗成。賢父兄皆留政化。好郞君必繼治聲。牛刀奚止割雞用。利器終當遇錯名。綵服板輿便養樂。區區不復訴離情。</text>
<title>石竹花</title>,<text>誰言品微細。石竹愛幽芳。寂歷靑苔地。鮮紅靜女粧。豈專宜草野。最好傍林塘。自得羅衣繡。名流學士章。</text>
<title>與姨弟愼敬所，申士相，士揆，士重，士仰，金士修，思叔 時愼。內弟趙良甫 明遇。約每歲各家一會。名以九會。蓋敦婣之意也。六月九日。首會弊舍。拈韻記事。</title>,<text>萬事悠悠付等閒。弊廬高卧不相關。世皆棄我宜耕野。家本無錢可買山。已辦身超名利外。何妨跡滯市朝間。賴邀羣從良辰話。眞率杯盤與破顔。</text>
<title>士重第作第四會。午就嶽麓松林。仍避暑於掌苑空廨。設投壺。用士修韻共賦。</title>,<text>蕭疎短髮不勝冠。老抱今來得自寬。移席西林意未已。携樽北苑景全闌。暑殘風送微凉晩。人去松留正氣寒。少者投壺長者飮。好須敎作畵圖看。掌苑署。有成先生三問手植松。</text>
<title>鼓巖水閣。次敬所。</title>,<text>咫尺城塵外。溪山境界幽。今秋頻勝事。一日剩閒遊。須識再來可。且敎餘興留。欲行還少坐。呼酒破淸愁。</text>
<title>次敬所</title>,<text>侵尋齒髮七旬年。年老心慵萬事捐。舊只看書今不讀。夜還無寐晝耽眠。風波世界憂虞裏。花竹庭除偃仰前。卽此惟堪安拙分。窮亨元自任皇天。</text>
<title>初度後一日。長兒在錦營。不得來視。使家人爲設酒饌。趙叔，兪元之 崇，伯勖金聖得 希魯，金弟禎甫 相寧，敬所，士相，士重，士修，思叔來會。拈農巖韻共賦。</title>,<text>卄年永廢蓼莪吟。投老餘生更陸沉。一世悠悠猶過隙。三槐菀菀只成林。賓延舊閣筵空敞。淚墮行杯酒共深。多謝諸公車馬枉。弧辰爲我盡情斟。</text>
<title>秋夕。次鄭生來僑。</title>,<text>病廢中秋上墓行。每當名節劇傷情。坐挑枕畔殘燈焰。吟和牀頭促織聲。明月一年多此夜。孤懷七耋感餘生。却憐乾象同時象。幾日陰䨪幾日晴。</text>
<title>伯勖以年老遭彈罷官。一源有詩。走次却寄。</title>,<text>開樽且莫放深巵。信筆多應作好詩。水部微官亦報罷。身閒又是菊花時。</text>
<title>次一源遺盆菊韻</title>,<text>多病見疎謝故人。衰年轉切憶情親。不堪高卧綠槐榭。過盡一秋黃菊辰。</text>
<title>同趙叔，元之。遊玉流洞淸暉閣。次趙叔。</title>,<text>淸暉舊是相公家。玉洞依然石逕斜。溪樹不關人事變。寂寥猶放暮春花。</text>
<title>望見景福宮。用前韻。</title>,<text>定都當日拓邦家。慶會樓前御路斜。亂後秪今宮殿廢。萬年枝上有殘花。</text>
<title>次伯勖</title>,<text>松翁多病卧文園。嶽下從嫌扣我門。獨坐沉思閉窮巷。孤吟莫賦過高軒。芳辰已負春三月。良晤難同酒一樽。欵欵林間求友意。好音空聽鳥能言。</text>
<title>與伯勖會楓溪。鄭元伯 敾 亦至。呼韻共賦。</title>,<text>楓栝環溪榭。雲霞鎖石門。上頭來倚杖。深處去窮源。天際依依岫。山前點點村。看花憐老眼。眞似霧中昬。</text>
<title>求和伯勖，一源。</title>,<text>日暮那堪賦碧雲。翛然一室坐鑪薰。夢醒蝴蝶方知我。官好驊騮盡屬君。偶檢歲書驚過隙。忽聞鶯語歎離羣。故人豈是疎多病。惆悵應緣世務紛。</text>
<title>又詠芍藥要和</title>,<text>名花不與一春期。開趁淸和四月時。暎日翻階繁影轉。臨風帶笑暖香隨。物於衆卉應無對。天與奇芬若有私。飛燕漢宮堪伯仲。休敎貶薄比師師。</text>
<title>贈一源之任三陟</title>,<text>絃歌隣邑和箎壎。兄弟仙區與共分。彷彿蜀中雙石笋。聯翩海上二茅君。風煙莫謾淸詩播。謠頌先須美政聞。可耐臨歧相送後。孤吟伐木賦停雲。</text>
<title>重陽日口占</title>,<text>塵中淸世界。節裏淡生涯。好置一庭菊。閒看九日花。興牽詩自詠。壺罄酒難賖。合號畸人屋。休疑處士家。</text>
<title>敬所有懷去年之遊。詩來要和。却次。</title>,<text>皛皛霜天有斷鴻。蕭蕭木葉下西風。一時諸弟分張遠。九會羣遊轉眄空。黃菊數叢供令節。白頭孤影歎衰翁。今來何限相思意。獨往楓溪看晩楓。</text>
<title>次伯勖</title>,<text>困翁身世且休嘆。一任年衰氣力殘。淡飯麤衣眠食穩。明窻淨几起居安。肯緣道屈常懷戚。不爲家貧却損歡。跡滯城塵歸未得。故棲時遣夢魂攀。</text>
<title>戱賦族弟士晦 光夏 宅盆梅</title>,<text>一對花盆雙樹梅。芳香誰送洛城隈。離違處士山中貯。流落將軍宅裏開。二點三點看漸好。南枝北枝日相催。爭如輸作騷翁伴。澹月閒傾綠酒杯。</text>
<title>又次伯勖疊韻</title>,<text>松翁與我愛盆梅。各置梅盆病枕隈。君處先春憐已悴。吾軒近臘喜方開。盛衰可但花香惜。光景其如人老催。唯願盍簪朋酒坐。晴窻日日對銜杯。</text>
<title>家有兩梅。一稱浙江種。伯勖有詩遂次。</title>,<text>莫辨無因與有因。偏邦那得此奇珍。相逢東國老詩叟。能憶西湖舊主人。古榦夤緣蒼蘚久。疎英的皪淡粧新。問花不語還相笑。但向花神點酒頻。其二羅浮醉夢是佳因。衆卉紛紛不足珍。爭似東方有一士。莫言南國擅佳人。背燈疎影垂垂倒。近酒淸香宛宛新。臘後春前知未遠。好須同賞往來頻。其三梅應與我有前因。詩特於君見異珍。羞把荒詞聯傑句。喜親寒蘂作高人。酬吟日日傳筒久。索笑時時發興新。替面爭如對面好。看花叵耐首回頻。</text>
<title>追次李仲久 渘 除夕韻</title>,<text>非是他鄕苦憶家。胡然此夕感懷多。流光漸覺稀年滿。往日眞同小劫過。高適影唯燈作伴。江淹夢不筆生花。長更數盡通宵坐。無奈屠蘇後飮何。</text>
<title>九日寄崔丈 柱岳 求和</title>,<text>無酒無朋菊自華。獨憐佳節負黃花。掇英高古懷徵士。落帽淸狂羡孟嘉。北塞鴈催霜信急。東流水競夕暉斜。登高能賦非前我。對景懷人只念加。</text>
<title>除夕偶吟。次唐詩。</title>,<text>默坐孤吟不得眠。百爲於世却茫然。老翁除夕關心事。迎得新年失舊年。</text>
<title>次來叔</title>,<text>俗病何煩竹樹醫。達人能與世推移。不關朝市洶洶事。好對春梅淡淡枝。鎭日閉門稀待客。有時牽興或題詩。所嗟良友三年別。見月空添兩地思。其二交遊半世意都闌。誰共心期託歲寒。老友熱腸憐汝在。窮途冷眼任人看。飄然只有煙霞想。安得相携澗谷盤。擬古杜陵上巳飮。須招薛復與蘇端。</text>
<title>與崔丈，趙叔，尹伯勖，洪道陳 重疇 會於弊舍。崔年八十四。趙七十九。尹七十一。余七十。洪六十三。席上拈韻同賦。</title>,<text>遐齡七八九旬翁。六十三翁亦與同。一室主賓相對處。五人談笑半酣中。蒼顔華髮知誰健。彩筆新詩較孰雄。洛社至今傳勝事。耆英吾欲挹高風。</text>
<title>次崔丈疊韻</title>,<text>自愧微軀忝主翁。賓筵諸老盍簪同。手携關令千秋後。肩拍洪厓一座中。學海元稱桂苑筆。詞宗誰敵倚樓雄。玆遊豈是尋常會。準擬睢陽續古風。</text>
<title>用前韻。求和來叔。</title>,<text>只是頹然一禿翁。不材於世老樗同。身遊紫陌紅塵裏。心在千巖萬壑中。淺醉何妨欠酒量。苦吟未必擅詩雄。小庭花木仍春夏。沂上胸襟柳下風。</text>
<title>次士相</title>,<text>衰老堪憐鬒髮皤。勝筵休問興如何。不關北里熏天富。且對南山盡日哦。韋氏歡情會花樹。陶公眞趣寄庭柯。諸君誤喜吾顔狀。豈識吾顔得酒和。</text>
<title>次崔丈</title>,<text>功名不掛意。結習未忘詩。遑恤自家困。深嗟晩谷飢。暮年同病念。秋士壯心悲。長往飄然計。蒹葭水一涯。晩谷崔丈號</text>
<title>贈別任孺子 安世 之任麟蹄</title>,<text>東路三刀夢。西風五馬行。縣雖如斗大。官不讓仙淸。雪嶽寒溪勝。天台鴈宕幷。回頭舊遊迹。倍此送君情。</text>
<title>乙卯元朝</title>,<text>轉眄光陰隙駟忙。三餘纔送又三陽。居然暮景七旬過。已復今春八耋行。新貴當朝多氣焰。故人於世幾淪亡。浮生似此饒傷感。愁對牀頭燭跋香。</text>
<title>次來叔</title>,<text>每披詩札識高情。恨未林泉廁此生。靜地徒然爲後計。殘年幾許有前程。頓消白首干人意。默感黃鸝喚友聲。偕隱鹿門嗟晼晩。耦耕佳約底時成。</text>
<title>九日寄伯勖</title>,<text>顔巷簞瓢絶世喧。陶家秋菊繞籬門。了無顯者軒車轍。時有幽人屐齒痕。富貴如雲何足數。文章於道未爲尊。黃花九日一樽酒。襟抱携君願細論。</text>
<title>九日感懷</title>,<text>文園淹病久。賓鴈已霜天。白髮多今日。黃花似去年。杯樽無舊伴。賦詠有新篇。入夜邀明月。慇懃照不眠。</text>
<title>葬日感吟[李秉淵]</title>,<text>我愛東陽老。淸癯氣貌敦。怯夫當仕路。靜女處侯門。薄雪方歸葬。寒梅共返魂。猶聞舊賓客。素鬣巨卿奔。</text>
<title>追挽[李秉淵]</title>,<text>一卧支離叟。後死多可悲。困巖不可見。泉路翳幽姿。平生不潝潝。何獨使余思。癯然有古貌。訒乎無支辭。目繫而道存。澹與林壑宜。藹然開發處。亹亹其襟期。疇非慕風雅。不知篤於詩。冲眞五七律。一語無矜持。大羹無味味。難爲衆口滋。我得輒盥手。詠嘆久未衰。靑霞季學士。兩蘇如相知。家世麒麟閣。林園芰荷池。經過泣先位。不忍承履綦。矮齋退獨處。種菊以爲籬。客到皆雅流。淋漓詩畵爲。時節或騎馬。多從昆季私。主張中表稧。移席臨崖湄。呼我爲姻弟。滚滚叨追隨。俯仰風流歇。竹西非昔時。淑德荀朗陵。貞標元紫芝。今世無古人。嗚呼更爲誰。仲郞美如玉。幽獨守虗帷。自述先友記。以我間置之。追哀卄六韻。不是薤露詞。敢謂我知公。重愧病筆遲。九原儻見省。庶幾頷公頤。府君治命。勿請挽誄。故當時無請挽之事。右三篇。皆以平日情契。自製以送者也。</text>
