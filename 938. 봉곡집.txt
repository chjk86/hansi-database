<title>敬次王父鳳棲寺已字韻。奉呈後谷宗丈。奎濂</title>,<text>憶昨癸亥歲。維夏月之四。手携一簏書。棲彼鳳眼寺。兀兀寄書窓。辛苦不自止。倦來步溪邊。冠童各有二。緬懷浴沂人。幽興無時已。雄詞起余懶。每憐吾友李。山陽一揮淚。跡阻金沙邃。昨奉諸長老。駕言此娛戱。遠追河朔飮。毒暑聊暫避。滿團桂軫映。林壑松濤起。高情舊殿中。直道今諫議。親朋十許人。談笑雜禪旨。依然聖師側。各言諸子志。魚鳥托忘形。溪山共得意。雖哉局名纏。有如蜂鑽紙。我欲逐仙鶴。優遊積靈祀。矧今習俗渝。常利渾昧義。安能走俗狀。營苟以爲事。偏性固難渝。耻隨靑雲士。山林是我所。世路多顚躓。非敢擬何準。名不减驃騎。慇懃謝山靈。更尋理屐齒。</text>
<title>謹次晩洲詞丈 洪錫箕 煥章庵韻。仰冀斤敎。</title>,<text>皇祖垂帝業。正大古未有。梯航萬國來。仰之如父母。卛土共沐化。我東最偏厚。世世戴洪造。永永期無負。皇朝亦眷顧。禮遇超羣后。實維同內服。只是阻時狩。矧我龍蛇變。特蒙神皇佑。深仁遍一邦。遺澤浹匹婦。毅宗著儉德。仁 缺 邦秀。大運嗟已去。無策可善後。逆竪敢干紀。山河忽異舊。神器竟流離。卒爲狡虜取。嗟哉漢威儀。今可再覩否。誰知先帝筆。忽入陪臣購。從知感必應。此殆天所授。寶豈止拱璧。易不用玉斗。所以來投者。辭價不肯受。持贈豈偶然。其人果誰某。還思此以前。幾歲勤護守。寧容蠧魚食。尙疑龍蛇走。吁嗟儘奇特。固非貨可貿。煌煌玉璽標。尤足訂疑謬。至寶自難秘。遠價終必售。感激誰最多。老臣拜稽首。摩挲涕自泫。久未能釋手。熒光起燭天。陰谷回淸晝。秦垢義不汚。胡塵埋豈久。周禮尙在魯。箕範詎陳紂。華陽一片地。乾淨有孤峀。磨崖揭以刻。爲圖無窮壽。昭回若雲漢。璀璨如瓊琇。樵夫自不及。藤蘿安敢紐。風亦不得磨。雨亦不得漏。不用籠碧紗。何羡拂紅袖。文章洪夫子。顚末得細剖。雄詞起懦夫。勝事傳萬口。垂之俟來者。千秋兩不朽。因念我皇德。宜獲神祗祐。四字苟用力。國治財可阜。禍變一何慘。豈於斯未懋。抑天有定數。不肯爲庇覆。有君奈無臣。廟算動掣肘。終然殉社稷。胡馬飮漢囿。腥塵蔽天地。萬象皆昏黝。深羞何以雪。胥溺誰能救。寧王昔奮怒。匣裏龍劒吼。意已無沙磧。壯圖將日就。招延一二臣。待之以師友。肝膽動昭融。有如醇醪潄。遵養待時動。邁往無敢逗。精誠質鬼神。大義撑宇宙。上志苟不承。臣下則有咎。偉哉尊攘業。盖將十八九。積陰雖已沍。陽氣行可透。意天厭穢德。聖衷故默誘。那知奪之速。大廈未半搆。天胡不佑漢。何獨厚於冦。哀哀舊臣在。抆血心獨叩。歸來守故林。日夕伴愁狖。空吟老栢行。悲歌倚窓牖。尙書老峰公。亦自同此趣。故將聖筆寄。毋俾人踐蹂。常如依日月。窮巷亦不陋。豈惟毅皇思。寧王若可覯。萬事摠陳迹。舊物餘白首。惟是松栢姿。經霜猶自茂。只今落南荒。鹽菜困棘竇。天章孰更護。山禽與野獸。巋然一片石。空自明奎宿。思架煥章閣。不憚身自僦。此意竟蹉跎。河淸難等候。</text>
<title>次石谷 宋尙敏 詠懷長篇</title>,<text>我悲西山翁。嚴譴坐於師。脚血三千里。畢竟死荒陲。當時橫流禍。劇洪水浩瀰。然猶止於斯。不聞殺死之。人生在今日。彼時還可思。每念石谷寃。欲語淚先垂。長逝想自適。後死痛無涯。憶昔疏未上。一封動相隨。消詳五載間。常恨一鳴遅。精誠質鬼神。未免遭衆疑。作詩見其志。非悼身名。此心炳如丹。何暇顧吾私。飄然謝家室。自拚生別離。親知亦不謀。逸跡誰復覊。朝疏奏楓宸。夕屍橫路歧。哀哉草野士。豈能相時宜。聖朝胡忍此。行路亦爲悲。紛紛衆小兒。嘵嘵笑其癡。殘骸孰爲斂。簾谷魂亦飢。凶竪事適値。餘禍震妻兒。飜騰乃若是。天耶豈人爲。梁獄亦已濫。誰爲暴丹墀。人懷云亡痛。士有殄瘁詩。陰雲塞九關。何由燭而知。茫茫宇宙間。慘禍寧有斯。平生伯牙琴。此日彈爲誰。嗚呼尙忍言。永孤千載期。飜思世路險。泉道還坦夷。只今吾黨人。何異焦原危。况此瘴癘窟。痼疾漸難醫。人世亦何樂。此生生不時。人情轉爲惡。盱盱復睢睢。英靈倘有知。不歎命道奇。堂堂者禮議。不朽者文辭。其人誰不見。其義尙可追。不待靑雲士。高名萬古施。尙矣熊魚訓。孟氏豈余欺。願言今之人。莫變方作規。沒世誦義烈。我心終不移。</text>
<title>次丹溪翁寄送二十韻</title>,<text>華陽古仙洞。向來屬吾祖。丹溪靜散地。公亦遂初賦。方喜德有鄰。忽驚隔湘浦。山東日暮雲。塞北春天樹。嗟我今日禍。固非一朝故。羸豕幾躑躅。虺螫久憑怒。乘機弄簧舌。謂可欺聖主。恭顯逞胸臆。豈得容蕭傅。默默如藏逃。寃恨誰爲訴。衰疾困海陬。蠻風復蜑雨。葩溪月明夜。夢裏時洄泝。歸山寧有期。時論增危懼。昨余辭膝下。獨自歸鄕土。逢公得晤語。感慨肝膽露。謂嘗尋舊遊。親自護衡宇。山焉吊猿鶴。水焉存鳧鷺。交情見窮道。高義超末路。况玆瓊琚詞。天葩異香吐。一唱更三歎。郢曲兼梁父。題詩强效嚬。翹首靑山暮。</text>
<title>詠當歸草</title>,<text>碩人在山中。寄我當歸草。謂有新芽長。與子永爲好。手種北砌下。正値東風早。此物已可愛。此意復難道。幽棲託首陽。豈待薇蕨老。</text>
<title>敬次王父登鐵嶺韻</title>,<text>維天限南北。有嶺名是鐵。覊臣與遷客。到此淚成血。陳東死已久。浮雲孰能决。只應洗我心。皎潔同秋月。</text>
<title>岐城送舍季希文 晦錫 還鄕</title>,<text>岐城僻在海島中。水土不與中州同。頑雲潑墨挾瘴霧。海氣濕蟄薰腥風。觸之者死不則病。此地實非人所居。居民往往亦被傷。癭𤸷嗄喘兼籧篨。春新雷化問如何。未必其惡踰於斯。今年四月月上旬。老祖又自蓬山移。爾時遐來路左迎。握手相看共涕洟。淹延數日爾先歸。去住惘然我心悲。俄聞時議更危急。加律之啓正崢崢。蒼黃爾又自砥峽。涉險衝潦走炎程。當時景色不忍言。子孫聚首同憂泣。聖德好生幸堅拒。生死骨肉恩罔極。父兄諸弟次第歸。唯我與爾留侍側。酷暑淫霖孰可忍。心煩氣悶如蒸爍。呻吟揮汗與爾同。讀書賦詩朝復夕。有時相對或相泣。嘅念時事欲無聰。上愍病老困炎癘。俯歎身世長阨窮。飜然收淚更相慰。積屈終豈無時伸。男兒墮地各有命。嶺海豈獨能死人。昨夜秋聲正凄厲。携手中庭起徘徊。紛然百感攻我中。宋玉悲懷難自裁。登山臨水恨已深。更堪明朝送爾歸。高風捲海暮濤急。短日掛山秋雲飛。中宵不寐兩凄斷。一輪孤月流淸輝。稽留吾恨尙可道。去矣汝心還不耐。人生此別亦云苦。此禍天心汔可悔。當年柳子越江恨。不知於今較何似。惟須珍重各努力。好去千里嗟余季。</text>
<title>步聯句韻。奉呈兪寧叔 得一，大叔 集一。</title>,<text>自是吾曹氣味同。心期一片水犀通。聯鑣數日愁全减。舞彩今行樂已融。世路朋遊何足說。人生交契貴能終。羣芳爛漫供淸興。孤月分明照素衷。子向南州春色老。我歸東峽暮雲空。郵亭此夕難爲別。駐馬臨歧望不窮。</text>
<title>固城客中。吟呈沙竹。乙丑</title>,<text>死生在於前。學力今試耳。須將此一言。歸語伯仲氏。</text>
<title>次柳德宣 浚 韻</title>,<text>世事今如許。高標果孰持。惟堪一枕上。卧看迷藏兒。</text>
<title>次李叔子邵 德老 吟示韻</title>,<text>昨日西音來。臨風喜未裁。來詩還是讖。赤舃也應回。原韻有放赦回之語故云。</text>
<title>大殿端午帖</title>,<text>桃印消灾盡。朱絲獻祝多。齊宮庶無疾。虞殿可賡歌。</text>
<title>巴谷敬步王父韻</title>,<text>塵世三年客。溪山得意行。巖花迎杖屨。一一照心明。</text>
<title>晩德寺。贈別安上舍 汝諧。</title>,<text>海外耽羅國。何曾比道州。慇懃來別處。蕭瑟共如秋。</text>
<title>壬申元朝</title>,<text>卒卒人間世。居然四十三。誰識枯乾草。曾蒙雨露涵。</text>
<title>奉呈朴一石 惟棟○乙卯</title>,<text>安靜先生絶世機。蘇湖歸客叩荊扉。茅齋許坐承高論。贏得淸風滿袖歸。</text>
<title>次李生 載 寄示韻</title>,<text>芒鞋重踏洞門深。更喜騷翁度碧岑。一別柴扉春寂寂。落花啼鳥摠關心。</text>
<title>東望華山</title>,<text>縹緲雲間一點奇。美人初畵遠山眉。丹靑誰倩龍眠手。描寫多慚李白詩。</text>
<title>次柳德宣韻 二首○丙辰</title>,<text>別浦輕煙遠樹微。一樽聊可破愁圍。湘南自古多離怨。遊子思鄕淚濕衣。山下孤村山上城。碧雲何處望神京。行吟澤畔逢漁父。背面猶嫌道姓名。</text>
<title>次示舍季希文</title>,<text>悲纏風木泣晨昏。舊宅三年獨掩門。廬墓初心終莫遂。只敎松栢護邱園。</text>
<title>敬次王父漫吟韻</title>,<text>歲暮荊扉掩寂寥。孤燈愁碧坐寒宵。閱看萬古興亡事。幾箇囚鸞反寵鴞。</text>
<title>月夜聞杜鵑</title>,<text>夜月空山哭杜鵑。我心何事却悽然。悲凉萬古無窮恨。不獨如今爾可憐。</text>
<title>次丹溪翁贈僧韻</title>,<text>年年爲客負鶯花。獨有山僧訪海涯。珍重溪翁詩共到。幾時相對酌流霞。</text>
<title>立春 庚申</title>,<text>國泰民安是禱天。一身榮悴摠悠然。誰知海外幽囚裏。猶祝君王壽萬年。</text>
<title>正月六日夜感吟</title>,<text>楚天孤月幾盈。更入新年惱客情。想得東西南北海。逐臣頭上一般明。</text>
<title>崔子敬 愼 以一絶呈祖父。聊次其韻。二首</title>,<text>自詫光華姦黨籍。當時夫子亦罹殃。從來賢聖多如此。莫向窮途怨彼蒼。默數年來吾黨士。幾人於世不逢殃。悲君六載身長病。我亦如今髩欲蒼。</text>
<title>聞布糓鳴。僕夫憂春及。偶吟。</title>,<text>連宵一雨曉來晴。霧罷山頭布穀鳴。長路僕夫私自語。可憐時節及春畊。</text>
<title>哭石谷歸路。吟一絶。</title>,<text>今來石谷哭虗筵。宿草孤墳倍愴然。掩淚出山還怵惕。春風又屬去年天。</text>
<title>到馬巖。聞尹弟 殷敎 訃。感吟。</title>,<text>尹弟凶音足斷膓。少妻偏母更堪傷。甑山父子無餘慶。欲遣玄夫問彼蒼。</text>
<title>庚申四月。聞時事大變。喜而不寐。</title>,<text>生逢天地復淸夷。白日昭昭竟莫欺。不寐中宵無限喜。此心非獨爲吾私。</text>
<title>詠池瀑</title>,<text>引水爲池半畒餘。暖風晴日躍遊魚。中宵小瀑冷冷響。怳若葩溪洞裏居。</text>
<title>六月。王父自懷鄕入華陽。余爲做科工落後。吟上一絶。</title>,<text>六年蠻海少相離。今日巴山不得隨。慚愧世緣猶未盡。更將鉛槧學浮詞。</text>
<title>棲鶴雲寺。王父以一絶寄示。敬次。</title>,<text>海外歸來今幾歲。故山書閣已塵凝。苔磯石逕猶無恙。杖屨逍遙樂自應。原韻鶴寺卄年前有跡。曾與滄洲金公會宿于此。 爾今尋到火雲凝。當時夜榻經綸說。老石蒼松記得應。</text>
<title>庚申八月。與道巢李丈 端夏 舟下驪江。李丈有詩。謹次。</title>,<text>飄然一棹傍淮墳。是日舟發東淮故云。 喜得仙舟御李君。自是江湖余所樂。不妨於此送朝曛。時有別科。余將不赴故云。</text>
<title>題退陶論語本末說後</title>,<text>物有精粗理則無。原雖一致事差殊。誰云本末功無別。閩洛微言自皎如。</text>
<title>述懷呈李汝九 箕洪</title>,<text>大方要在破藩籬。不有閩翁焉取斯。如今此意無人會。說向吾儕汝九知。</text>
<title>山居自詠</title>,<text>春山寂寂掩松扉。默數平生百計非。咬得菜根增懶廢。此身將與小人歸。</text>
<title>與李叔子邵同作省墓行。途中吟呈。</title>,<text>纔自南歸又此行。一身常恐老於程。羸驂幸得同高馭。晤語相酬慰客情。</text>
<title>次道村韻</title>,<text>休言聖道塞荊榛。自愧平生未撿身。多謝洛閩留妙訣。到幾微處極精神。</text>
<title>空林寺。拜別王父後吟。</title>,<text>名區解引好朋來。勝事飜敎造物猜。回首白雲千萬疊。藍輿何處獨徘徊。</text>
<title>大巖寺。謹次晦翁南嶽韻。</title>,<text>萬壑松聲一縷風。憑高舒嘯豁心胸。要知內外山奇勝。須上天王第一峰。</text>
<title>中獅子庵</title>,<text>步遍溪山處處春。上方迢遞淨無塵。浮生十載重尋地。唯有林禽識舊人。</text>
<title>與權致道 尙夏，閔士昂 泰重，李同甫 喜朝。自俗離還。暫憇溪邊聯句。</title>,<text>戀戀仙山步步遅。致。 每逢佳處輒吟詩。昂。 披襟更向溪邊坐。九。 一任淸風拂面吹。同。</text>
<title>大殿端午帖</title>,<text>遙瞻紫極霱雲中。聖主垂衣坐法宮。要使萬民齊解慍。五絃琴裏奏南風。</text>
<title>酒饌頒賜後感戴洪私。次趙學士子直 相愚 韻。</title>,<text>昨夜春光繞鳳樓。新元宣賜酒兼羞。從知聖主恩波濶。一洗孤臣萬斛愁。</text>
<title>石潭第九曲 文正公以武夷棹歌韻。作石潭九曲詩。分屬門下諸公。</title>,<text>九曲文巖雪皓然。奇形掩盡舊山川。遊人謾說無佳景。未肯窮尋此洞天。</text>
<title>題具濟伯 時經 西山精舍</title>,<text>金塘流水草堂前。更對層巒皎月懸。城市已賖塵事少。不堪淸興自悠然。</text>
<title>次漁巖韻。贈自然堂金休徵 時瑞。○二首</title>,<text>栢芳山下樂哉邱。湛老當年此所遊。出處始終氷一段。淸風萬古邁羊裘。肯搆佳孫卜舊邱。幽貞寧異古今遊。新扁勝地同奇絶。陡覺淸芬襲我裘。</text>
<title>晩德寺。贈安上舍。</title>,<text>平生忠信與之俱。肯憚鯨波萬里途。九死丹心猶不淺。暗隨春夢繞皇都。</text>
<title>奉贈四梅堂尹子華 三擧</title>,<text>處士堂前四島梅。雪中瓊萼向堂開。王考題扁誠匪偶。芳香獨守遠塵埃。</text>
<title>詠梅</title>,<text>玉如其白鐵如剛。散入層霄萬丈長。仙子秪應於此在。欲從雲外襲天香。</text>
<title>長壽庵。吟上王父。辛亥</title>,<text>春日西山寺。來吾喫薺根。看書宜靜閒。爲學貴燖溫。祗恐牽懶習。未能副誨言。請賡韓子作。時警小孫昏。</text>
<title>奉呈朴一石 乙卯</title>,<text>憶昔蒙提誨。流年二十今。中間頗阻濶。此日暫來尋。世事公休說。高風我獨欽。怱怱多少意。聊自費幽吟。</text>
<title>德源贈別金子衡 莘望</title>,<text>水國春陰重。天涯惜別離。嚴程同赴日。旅舘共隨時。脉脉千峰隔。悠悠匹馬遅。前期宜速踐。無使我西悲。</text>
<title>立春 庚申</title>,<text>去歲歸田祝。今年此海鄕。庚申春五日。天地德三陽。不恨恩書晩。惟希聖學將。桃符詩十字。先已寫吾膓。</text>
<title>題三梅堂 並序</title>,<text>朴生萬善。以其先祖考無恙時。手植三梅於庭。愛玩最於他卉也。其先祖考沒後。特爲之封植栽培。仍取以名其先祖所居之堂。夫梅微物也。朴生猶以其先意之所嘗戀着而愛護之如此。則其能世其家而不墜其先業也可知矣。余嘗知朴生之先祖考雅有花草癖。故其家尙多有舊物焉。今其子孫又能謹守而不替其遺風。則平泉之一草一木。其將不爲他人之有。而其先靈亦必曰余有後矣。是亦可尙也爾。朴生屢要余識之。故略叙其意。而仍題短律云。植物梅爲貴。名堂數又三。衝寒疎蘂放。浥露異香涵。可是騷人詠。偏宜處士庵。先人遺愛在。封植有孫男。</text>
<title>素沙途中吟</title>,<text>南行漸向北。寒氣尙稜稜。逕滑前宵雨。崖餘去歲氷。村煙靑一抹。山色白千層。漠漠春陰重。天衢雪霰騰。</text>
<title>次李叔子邵投示韻</title>,<text>蘇湖名勝地。高卧養天和。塢淨栽花富。湖平得月多。能專閒世界。不管大風波。懶病還堪恨。無因數往過。</text>
<title>金參奉 榮後 挽</title>,<text>舊德平章洞。餘徽己卯賢。江湖多逸豫。鵷鷺少夤緣。積散千人活。神勞五福全。翛然乘化去。蕭挽咽新阡。</text>
<title>大殿端午帖</title>,<text>天時叶長養。聖化要旁流。御膳初嘗黍。宮花豈玩榴。辟邪裁虎彩。占瑞敞龍樓。好雨今年足。豊登報麥秋。</text>
<title>敬步王父所次宋龜峰韻</title>,<text>暇日隨仙侶。名區辦勝遊。巖花春已老。雲木境偏幽。望遠疑無地。憑高別有秋。吾將參大釋。達乘辨羊牛。</text>
<title>從姨母李氏挽</title>,<text>尙記吾慈氏。偏憐二從姨。飄淪仍舊濶。存歿始今知。幾歲悲孤影。傳家有兩兒。平生渭陽恨。揮淚寫哀詞。</text>
<title>次李齋郞汝謙 必益 韻</title>,<text>美人隔河津。中夜獨勞神。爲愛心期遠。偏增意態新。松杉無改色。桃李謾爭春。想得淸齋裏。悠然一味眞。</text>
<title>王父送余西上。仍往宋村。與諸宗會話。次晦翁三月晦與諸兄眞卛之韻。求和于諸宗。敬步其韻。</title>,<text>端居感時物。綠樹已成陰。靜念平生事。空多悔懊心。祗今行逕窄。那得入林深。鞍馬還消髀。塵埃更滿衿。危途悲浪跡。何處託知音。惟有全吾拙。冥棲守一岑。</text>
<title>挽從弟君錫</title>,<text>昔爾從吾學。尙憐愷悌姿。純明神必福。淸秀數還奇。忍見臨昏幣。飜爲表死資。遺詩留舊篋。寒月照虗帷。祀可兄孫及。魂應祖父隨。只今偏母痛。猶使路人悲。玉樹埋藏處。陰風慘惔時。多慚違執紼。揮涕寫哀詞。</text>
<title>敬次王父韻</title>,<text>巴谷幽人久不還。草堂明月怨啼鵑。行尋彩服三春日。好濯塵纓一道泉。禁直經年愁滚宂。仙區此夕喜盤旋。天公爲遣千林雨。洗滌山容捲碧煙。</text>
<title>詠懷</title>,<text>苦海無津病又嬰。祗今歸計轉難成。空悲令伯陳情表。幾作莊生戀越聲。篋裏堆編心已倦。枕邊殘漏夢頻驚。從前謬算嗟何及。坐撫流光百感生。</text>
<title>奉呈朴一石</title>,<text>湖嶺之交黃岳下。里名安靜碩人居。蒼官偃蹇千株擁。白屋蕭疎四壁虗。門外自無塵世客。床前惟有古人書。頻年仰止今來拜。陡覺胸中鄙吝除。</text>
<title>寒食日上墓感吟</title>,<text>不省墳塋已七年。今來懷思更悽然。荒村廢寺渾寥落。薄具酸醪欠潔蠲。寂歷松杉纔兆外。枯乾莎草僅封巓。怱怱辭退魂堪斷。回首春山夕照邊。</text>
<title>庚申四月。聞時事大變。喜而不寐。</title>,<text>西來消息起瘖聾。快覩虞庭廓四聰。當日姦邪皆竄伏。舊時賢俊更登崇。生靈鼓舞瞻新化。廟社安危付數公。天爲吾王潛啓佑。肯敎夫子久居東。</text>
<title>貞明公主挽</title>,<text>王家尊屬最貞明。屹若靈光獨不傾。入袠康寧綏福履。四朝優禮備恩榮。人間閱盡悲歡事。寶牒長垂淑哲名。想得延津雙劒合。更看餘慶照佳城。</text>
<title>挽光城金公 萬基○三首</title>,<text>家庭詩禮自髫齡。不沫儒先舊典型。昭代文衡仍上將。一時輿望冠明廷。身兼肺腑心愈小。戒切豪奢德益馨。良史他年外戚傳。正應編簡爲公靑。戊己年間事可驚。士林摧盡國垂傾。沈機早炳兇謀秘。决策終敎世禍平。斂却元功渾寂若。安吾素履太憨生。高名自足垂無止。不待麒麟繪事明。政是艱憂溢目時。如何又失國蓍龜。重宸漫灑龍顔淚。行路猶憐鶴髮慈。從此善流無所恃。由來天道有誰知。如今殄瘁云亡痛。只爲王家不爲私。</text>
<title>次玉堂銀臺諸學士韻 二首</title>,<text>頻宵魂夢在鄕關。忽見愁邊歲又殘。酒爲價高還廢飮。書因病痼更休看。人生愼莫登要路。此日誰知羡宂官。多少苦懷無與語。詩成聊自笑郊寒。推下淸窓獨自關。客愁長伴小燈殘。將身妄許丹心在。涉世多逢白眼看。忝竊常慚香案吏。過從時有玉堂官。憑君莫怪思歸切。鷗鷺初盟久已寒。</text>
<title>次申文甫寄示韻</title>,<text>客愁離恨摠難平。獨夜相思夢不成。骨格每憐憑玉樹。文章還愛擲金聲。升沉有數眞堪笑。寵辱無端豈足驚。珍重故人交勉意。早尋初服了餘生。</text>
<title>寄贈灣尹兪萬初 命一</title>,<text>浮生榮落摠如雲。此日超升詎足欣。只爲朝端饒說話。好膺邊寄謝紛紜。時危正籍謨猷壯。任重還應志慮勤。更把精神加愛惜。惺惺隨處對天君。</text>
<title>慈懿殿周甲誕日。吟得一律。奉呈禁直諸詞伯求和。</title>,<text>星回甲子昂初斜。賀溢春暉繞彩霞。聖善目膺沙麓慶。宸情翻愴玉欄花。豐呈未設嗟何及。禮養無愆亦可誇。會待他年還此日。曾孫重祝萬齡賖。</text>
<title>次羅子長 世器 溪齋韻</title>,<text>故人千里斷音書。忽有新篇到直廬。爲詫幽居聊送老。却憐高趣未渝初。梅香竹翠圍淸坐。磵水林花繞小除。安得超然乘興去。一尊相對兩心舒。</text>
<title>贈別李參判擇之 選 令丈赴燕 乙丑</title>,<text>廟算悠悠失自强。祗今何事不心傷。違言至處羞還切。暴喝交時慮更長。此日行謀宜愼毖。他時專對要商量。知公素仗惟忠信。利國安身定有方。</text>
<title>贈別懷仁使君崔子敬</title>,<text>北客南遊二十春。中間世故飽酸辛。誰知負笈擔簦地。今作紆朱佩紫人。萬事從來皆有數。雙鳧此去可頤神。慇懃爲勉居官法。要使瘦氓愛戴均。</text>
<title>乙丑仲夏上澣。王父與門長桂潭丈。相約赴鳳棲寺打語。自司馬所略設酒饌。時宗丈沃川令丈，大諫令丈，後谷進士丈及宗人仁卿鎭叔兄弟。進士孝先，趙君善伯，朴進士伯道曁余子姪及表弟五六童子幷隨行。余請倣晦翁故事。分韻以識勝事。王父以唐詩緣溪路轉深幽興何時已分韻共賦。王父得已字。余得溪字。</title>,<text>雲林一路轉淸溪。宗黨相招猥見携。逝水泠泠終夕響。幽禽欵欵向人啼。高吟已覺心無累。情話休嫌醉似泥。此事儘知難驟得。莫辭今日各留題。</text>
<title>雙淸先墓省掃時探籌口占</title>,<text>祖孫姱節兩相宜。積善餘庥理可知。白達幽貞名已好。金墉獨拜事尤奇。後承行義能無忝。先輩風流更莫追。此日丁寧交勉意。家聲要使世人推。</text>
<title>王父有感。仍次晦翁詩。敬步其韻。</title>,<text>玄祖遺風尙未闌。昔人陳跡更相關。官仍院號徵同制。姓作村名認舊山。誰意吾宗先代事。幷窺前哲一篇間。當年勝會尋無處。此日沉吟倚碧灣。</text>
<title>奉呈兪寧叔，大叔求和。</title>,<text>謝氏才名弟與兄。春風共作彩衣行。思鄕更有孤吟客。附驥仍同數日程。甫喜金蘭償宿願。飜嗟花鳥惱離情。憑君領略湖中勝。折得梅花遠寄聲。</text>
<title>更步前韻。奉寄金子迪 萬吉，李季晦 遇輝。仍冀斥敎。</title>,<text>一派寒流劈半庭。潺湲長送枕邊聲。潘郞髩髮先秋白。蘇子情懷獨夜淸。世路逾難思屛跡。官啣爲累敢誇榮。空懷惠好同歸去。不及疲兵有踐更。朝夕對入直軍士。亦有脫番時。而弟獨長鎖。故落句及之。</text>
<title>奉送李大規 宏 使燕</title>,<text>季子觀風不可追。送君今日却嚬眉。山河慘惔懷深耻。文物飄淪異昔時。此去行裝何所樂。向來消息摠堪疑。幽燕若見悲歌士。爲問英雄更有誰。</text>
<title>次潞公所和</title>,<text>踈慵非是愛吟詩。詩是猶勝無所爲。只以自鳴其不幸。何嘗有意或求知。常懷洛社當年事。可恨吾生後汝期。獨有殘膏猶未沫。沒世欽佩永無。</text>
<title>次明道所和</title>,<text>疎慵非是愛吟詩。吟到純公和韻時。恁地聰明曾見賞。先天象數竟傳誰。朋儕自遠同心樂。壽位無徵志士悲。更有打乖知善謔。疎慵非是愛吟詩。</text>
<title>過報恩象賢書院</title>,<text>三山道院創何年。前後齊芳享四賢。冲老大名傳不泯。谷翁淸操仰彌堅。精忠苦節追文烈。惠化高風想笑仙。千古一心相照處。夜深寒月印前川。</text>
<title>題丈巖攀桂亭</title>,<text>聞說新居特地奇。幽閒偏與主人宜。雲林澗谷元無價。世路風波摠不知。剩喜終成先祖志。莫敎空賦小山詞。從今一壑專淸福。歲暮將攀桂樹枝。</text>
<title>奉呈閔叔 周鏡 求和</title>,<text>竟日陰雲鬱不開。空庭無客自生苔。山含細雨痕猶濕。江鬪層巖怒未裁。數畒桑麻方寂歷。萬重煙霧羃崔嵬。幽人淸坐茅齋晩。細酌羅浮一兩杯。</text>
<title>題桂潭風月亭</title>,<text>解組歸來昔自南。幽居新築壓淸潭。蒼茫野色迷芳草。滴瀝山光暖翠嵐。爽氣泠泠松籟繞。金波㶑㶑桂輪涵。要知往哲無邊趣。且向遺編仔細探。</text>
<title>敬次王父看孟子有感韻</title>,<text>一室寒燈何所對。七篇珍重著云爲。皇王帝覇眞能了。詖遁邪淫摠已知。始涉梁都千里路。終辭齊國萬鍾時。還看定命修身處。夭壽前頭亦不疑。</text>
<title>自雲壯臺。歷達磨福泉。仍出洞門。吟奉諸君子。</title>,<text>陟盡千峰復萬峰。仙風駕我入雲中。頭邊日月依俙近。眼底山河領略通。自笑浮生還卒卒。每逢佳處却怱怱。慇懃爲結他時約。出洞悠然思不窮。</text>
<title>敬次王父題趙氏家藏文字韻</title>,<text>時老當年早得師。古心醇行士林推。趍庭幸有賢明府。墮淚還看善頌碑。民庶至今追惠化。郞君於此見懷綏。揄揚世德吾何敢。爲慕仁風强和詩。</text>
<title>雪夜訪趙普 檢閱時製進</title>,<text>一夜獰飆動玉宸。寒生丙枕思紛繽。只今王土看猶窄。爲是雄圖久未伸。要就相君知有思。不妨風雪也侵身。奇香夾馬千齡運。汴水飛龍五葉春。天厭五朝昏亂久。民歸一德帝王眞。經營大計受羣策。密勿良籌仗藎臣。唐代善謀寧數杜。漢家神筭最推陳。驅馳縱積兵間苦。鼾睡寧容榻外人。直北殘凶猶桀黠。江南逋冦尙煙塵。披圖孰定三邊聳。當寢還攢八彩顰。尙賴元臣優智慮。好將奇策備咨詢。金宮夜雪寒威緊。玉趾天衢步履親。萬戶街頭勞跋涉。六飛門外久逡廵。初迎廡下聞成算。更向庭中設坐茵。自是明良殊際遇。須知魚水聚精神。彈丸北土須他日。仗鉞南維急此辰。始識前言聊試爾。却看奇計獨超倫。共貞莫道周恩重。三顧休誇漢渥新。可惜皇情偏有眷。堪嗟臣德竟難純。丁寧信誓違金樻。更忍何心負主仁。</text>
<title>寄呈老峰閔相公 鼎重 謫所</title>,<text>執御南遷。歲鑰又更。落落相望。覿德無路。戀德之私。倍切他時。偶於無聊中。得長律一篇。敢塵崇鑑。非敢以爲詩也。只欲因以承敎也。千金一札隔年回。絶海今朝眼忽開。已識東人瞻衮喜。更聞南士執經來。先生肯效袁絲飮。弟子空爲宋玉哀。夷險豈曾渝志節。精誠早是感風雷。悲歡正自輸泡幻。枯燥寧敎等木灰。擯斥難忘憂國意。艱危虗棄濟時才。淸明定較滄溟月。芳潔還憑庾嶺梅。荃蕙莫關蕭艾化。松筠不被雪霜摧。應知素履終無玷。緬憶高標未得陪。世道斯文珍重責。願言努力益栽培。</text>
