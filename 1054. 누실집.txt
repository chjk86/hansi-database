<title>鹿洞學齋</title>,<text>鹿洞是佳號。休云山不廬。經營新學舍。依倣昔賢居。造次宜攻玉。最初合講書。明誠與敬義。幷進未應疎。</text>
<title>敬次退溪先生和白樂天韻</title>,<text>眼漸昏昏耳漸聾。又嬰奇疾怯寒風。夙心已負初時遠。年數殆逾百歲中。理會蠶絲渾說夢。閒談世務亦探空。只今悔不金丹鍊。虛作人間白髮翁。</text>
<title>壬午淸和日。修廢塘築石假山。感而賦詩。</title>,<text>小塘埋沒幾經年。今日重開一鑑圓。依舊午天雲淡淡。正當中夜月娟娟。源通活水淸如許。石作孤山體自然。只遣草堂無寂寞。敢言肯構侈于前。野塘嫌少趣。爲築一假山。奇恠逼造化。面面異其顔。</text>
<title>王考忠簡公延謚時有感</title>,<text>我祖當年行義方。三朝恩寵邁尋常。華銜特贈褒淸議。美謚新宣襲御香。南國襟紳同慶慶。王人玉佩共蹌蹌。崇班節惠吾家事。溫退于今亦有光。</text>
<title>水月菴。次漁隱韻。</title>,<text>古菴隱蒼壁。天色樹顚看。正値新秋節。高凭百尺欄。同來得數子。連日辦淸歡。有美缶林老。遺文氣尙桓。</text>
<title>挽金元石 柱國</title>,<text>鶴爺承宗子。高門濶步人。家聲驚異國。風格振鄕隣。幾渡韓公灞。偏傷子夏神。摠悲齎志沒。况我結姻親。</text>
<title>挽高安州順之 裕○三首</title>,<text>古翰林孫玉樹姿。恩褒曾荷弱冠時。淸明氣質端而重。英邁精華老不衰。晩侍喉司優學士。纔經䧺鎭展才治。天年未借推慈刃。竟使泉臺父子隨。有美南中秀。英名早邁倫。天姿原豈弟。全體儘精神。望重愚蒼里。光生牛斗辰。云亡今日痛。吾黨屬何人。吾弟生時附驥隨。二香亭畔拈新詩。飛鴻久斷詞屳去。題罷挽歌更哭私。</text>
<title>白蓮菴。與李士範 模 聯句。壬午陽月。避痘同栖。</title>,<text>閒養招提界。超然百念空。塵緣千峀外。景物一壺中。士範。 水湧黃池濶。山明太白崇。陽穉初發動。陰錮轉消融。用厚。 節序征無息。機緘理不竆。朝餐檀越飯。暮卧祖師宮。範。 缺月光彌少。寒鍾響愈䧺。風牎松影亂。凍竹雪花濛。厚。 衆嶽平如海。微雲亘作虹。襟期探爽塏。眼界近荒鴻。範。 事易時錯。道須靜裡通。跏趺同釋子。煉藥學屳翁。厚。 聽唄撑慵肘。問晨起寢童。眸昏看字拭。晷短覔詩怱。範。 拙法爲家計。丹心向日忡。我思成濩落。君標倚崆峒。厚。 繙閱宣幽鬱。磨礱啓瞽聾。慈悲聞外道。誠正念眞工。範。 磊落丈夫氣。媚阿婦寺忠。世爭趍利達。人孰辨魚熊。厚。 慨意希燕趙。遐情慕葛洪。喚惺恒戒獨。振懶且修躳。範。 有意歌長鋏。無絃撫古桐。才疎堪暴棄。命奇媿倥侗。厚。 歲月如流箭。鬂毛若轉蓬。燭光猶未炳。薺味固難充。範。 自覺身全老。還嗟子已癃。事功吾已矣。只得願年豐。厚。</text>
<title>次士範歲暮有感韻</title>,<text>半百還加二。如今又送年。覊懷無着落。世事任推遷。學退何嗟及。甁傾苟日延。但聞禪誦佛。夜夜諦占天。</text>
<title>次除夜韻</title>,<text>歲色將分此夜中。無端羈緖亂吾衷。松楸展拜知何日。南望悄然坐梵宮。</text>
<title>又次韻</title>,<text>春晩空山照落暉。階前芳草昔年依。可憐太白雲霞客。步月淸宵却未歸。</text>
<title>木鐸行。贈大擎師。師今年七十四。誦佛彌篤。五朔同處。有可以起余者。故篇末謾及自勉之意。</title>,<text>木鐸聲聲正苦。老禪擊此誦南無。努力無與伍。冬之永夏之短。夜夜誦之千萬徧。百八念珠數而環。氣倦力疲聲如綫。望道如或見。年八十如一日。方其用精神。不見人與物。誠篤出天性。習貫如自然。多矣乎爾可能歸大千。吾儒學問誰能如此篤。苟若是者幾聖賢。吾今老矣尙悔過。朝聞道夕死可。</text>
<title>水舂歌</title>,<text>嘻吁噫奇而壯哉。水舂之水何摏撞。春水纔深四五尺。水舂之勢令人𢥠。深山之木上撓雲。伐之丁丁洩 缺二字。一頭杵兮一頭桷。大小長短尺有度。連抱之木又作臼。作臼或用石。杵臼相穪水又適。一日一夜舂幾斛。不費人力又不相。自低自昂動天機。庇以矮屋避風雨。白頭老禪時來治。但用箒帚去粃糠。箇箇長腰如碎玉。一斗穀尙可舂。不舂穀何以食。禪家處處皆用此。蓋取諸省傭徒。我來見之發長歌。始作舂者其神乎。</text>
<title>白玉壺 幷小序</title>,<text>余與李石左 士範號 棲白蓮菴。日有京人持白玉壺而丐食者。其大如鵝卵。一頭微圓。一頭微尖。狀如酒罇。白質溫潤可愛。葢爲玉無疑也。圓頭穿一孔。以黑角環粧其口。中貼瑠璃。試以一目着瑠璃而窺之。裡面瀅朗有一天地。葢其中右邊有虹門。次南偃立木牌。書萬里景三字。次南有樊圃樣者約一里。次南白石臺屹立。方而大。上有覆蓋者若屋簷。次南有大山。奇嵒秀峰。聳出半空。古木異卉。昂藏蒼翠。而一面有五色雲霓焉。左邊有木牌差短。書他國二字。其次有如廬陵之山都。魋顔巨鼻。裸身踞肆而跨驢騾者然。又其次蒼壁削立。一枝梅花。橫生壁間。有一兩點花。杜工部詩獨樹花發自分明者。可謂善形容矣。又其次有黑石臺。臺一隅有亭四楹。兩邊極目處。若有水草生者。泛小艇掛以靑帆。玉人言是海水。余笑曰謂之海則妄也。蓋大水也。玉人亦笑。極南靑雲二片。半浮于天。其下若有瑞靄靉然。玉人曰反以觀之。又有異狀。乃如其言。前所見者。皆倒懸。下則疑如巨壑。又如平野。又如月下明沙。浩浩無涯。不可名狀。或言如千尋萬仞之壑。此則所見之各異也。噫余觀世間形勝多矣。未見有如此者。豈道家所謂壺中天地者歟。抑所謂玉壺氷者歟。以爲幻也則見也非聞也。以爲眞也。一玉壺之中。別有天地山川草木奇恠絶特之觀。葢非參造化而奪天手不能也。然此亦有理焉。其機緘在於一片瑠璃矣。余老而眵。不能觀細字。以眼鏡細畫大如指。以此推之。所謂山水也。臺榭也。花草也。皆以微妙畵本。安排於玉壺玲瓏之中。而以一眼粘照於渺渺瑠璃之外。故能使小者大短者長。微者著邇者遠。依稀怳惚。眩人之目。而各逞其玅者也。然則奇恠雖在內。而使之奇恠者。不由於瑠璃乎。若以是而反觀焉。則人之能膚皮堯言。而中藏九疑褒斜者。皆是玉壺之類也。觀此有足以警世者。因步石左二詩之韻。白玉成形似卵微。壺中景物儘依稀。人工却勝天工玅。坤倪乾端不見機。何處神山在此中。祥雲瑞靄半浮空。人間幻術如看破。海上寧勞採藥童。</text>
<title>癸未立春</title>,<text>三陽成泰氣氳氤。萬象昭蘇自此因。他日六龍當夭蟜。會看三十六宮春。</text>
<title>次李文伯 奎顯 留別韻</title>,<text>送君歸故鄕。幾日復東來。憶昨初見日。已識殊凡材。美質若瑚璉。雅操超塵埃。學子賴有君。講席昕夕開。肝膽日相照。鄕書雪中催。送君雪中去。太白山崔嵬。臨分倍怊悵。去留兩難裁。我歌遠別離。付與一枝梅。梅花如有意。素月來徘徊。君心亦如此。幾回向山隈。</text>
<title>次從兄 重光 除夕歎落齒</title>,<text>頭童又如雪。齒豁兩三落。祇可我自哀。何歉人之咍。惟願邁高齒。黃髮生兒齒。</text>
<title>答從兄分砂韻</title>,<text>深深太白萬重山。綽約屳人若可攀。不入此山難得藥。莫敎閒屐一扱慳。</text>
<title>次從兄寄贈韻</title>,<text>夢時行事覺時然。昨到孤山藥砌前。手折梅花相齅語。餘香終日滿襟穿。</text>
<title>打魚行 二首</title>,<text>寒士悲窮廬。閒把古書講。中夏旱旣甚。處處涸水港。已失雲霓望。且轍田中耩。惟日事矢魚。毒藥兼楚棒。川族無遺類。可憐蝦與蚌。銀鱗浮水白。箇箇落珠玤。人人各得魚。折柳貫其項。且以登盤俎。且以醢小缿。狼籍辦勝會。日暮喚僕傋。歸來卧草堂。病脚麻如控。包犧敎佃漁。童子孰不講。天旱久不雨。水涸多魚港。農人苦無事。以獵爲耕耩。數罟尙不忍。何用楸與棒。寸鱗無遺類。只餘親湯蚌。蛟魚失其所。夜夜淚成玤。已看山村間。變作海浦項。老我不自漁。欲買奈空缿。朝朝江口望。來 缺 過擔傋。花川由來美。丙穴盡打控。</text>
<title>贈別鄭文仲</title>,<text>鹿洞深深來故人。每看情話去畦畛。一年爲客身全老。十日論襟意更新。素志自慚成濩落。高風却羡葆眞淳。可憐分華慇懃意。不獨幽蘭臭味親。</text>
<title>謾吟</title>,<text>春氣正氤氳。磵邊生白蕡。山深無俗鳥。岩古有奇紋。客道蓬萊勝。僧歸太白雲。塵埃吾已謝。此地可耕耘。</text>
<title>洪濟寺舊址</title>,<text>泗溟勳業與山巍。闢寺當年太白開。可惜百年卓錫地。忍看斜日鹿登臺。</text>
<title>蓬萊遊行。贈鄭上舍歸海。鄭彦泰來留玉洞。爲余說蓬萊之勝。</title>,<text>眞珠老翁年八十。八十强康乘馬馳。相逢二十年前面。相看白髮何絲絲。少年西遊小成名。東入海山耕爲。放跡人間忘世累。收拾瓊章盈奚囊。聞君曾入蓬萊山。直上毗望八荒。芝草琅玕處處長。蓬萊屳子如相望。我祖當年五馬遊。玄圃道士與翺翔。乃作蓬萊山月歌。名公和者穪絶奇。蓬萊之遊天下勝。不有屳緣能者誰。我聞中夏人。願生東國一見之。君今老去辦此遊。壯遊說來使余起。我亦平生好遊者。竹杖芒鞋從子理。</text>
<title>偶吟 二首</title>,<text>登樓日日灑襟胸。閒聽凝香閣裡鍾。世緣不到雲常白。疑是山家道氣濃。悠悠世事促年光。虛負平生志四方。原糟顔巷皆吾分。夕死朝聞也自强。</text>
<title>次趙聖際 運道 韻 二首</title>,<text>東峽巍巍石路遲。夕陽低處草生湄。山翁放馬歸山影。詩料分明在此時。靑山如畵水如油。鷗鷺沙邊偶汲流。還憶漢翁提甕事。無心機處底營求。</text>
<title>戱贈漁老 二首</title>,<text>老媼望夫婦倚門。祖孫無恙好歸居。可憐失侶叫叫鴈。長向天邊白日西。離家人憶返家人。况味何如久客辛。過得一旬吾亦返。秋風何處不相親。</text>
<title>癸巳冬。避痘白蓮菴。從兄寄川魚一椀。此可以爲詩料。</title>,<text>白雪高山尺許且。望中空斷北來書。僧言昨日江郊路。寄自滄厓一椀魚。</text>
<title>次璽封上人軸中先輩韻</title>,<text>夢入金剛起懶眠。却憶屳流格外禪。當年忠節排因果。傳後功名出世緣。雖然奉使鯨波日。猶願入定太白巓。凝香閣裡存髯像。凜凜生氣二百年。斯翁能破無君戒。異敎不是落一邊。泗溟堂惟政居金剛山。壬辰倭冦時。擧義樹大勳。甲辰又奉使日本時。敎徒弟行正構菴太白山下曰。使還吾可入定。卽洪濟是也。至今遺像尙在。經三大火得保全。鬚髯可尺餘。</text>
<title>次鄭文仲贈別從兄韻</title>,<text>相逢十載顔。淸夜小塘月。論心各賦詩。爭奈明朝別。</text>
<title>挽權丈 正始</title>,<text>靑巖亭路想依依。山澤臞容八尺頎。世慮浮雲隨與去。閒情春日詠而歸。咀華滿腹貧無餒。守悳傳家行不違。大屈小伸渾是命。惜公文學益增唏。</text>
<title>挽尹僉知 坊</title>,<text>儒林重望是忘憂。公乃其孫懿範留。嶺海中間藏氣岸。酒盃深處見風流。屳籌九十餘三歲。天渥尋常止一收。幸有嵇孤文行繼。益歎家業世而修。</text>
<title>戱次象戱韻</title>,<text>兩將對陣陣勢同。一塲風雨戰爭中。輕包超越兵威振。悍馬馳奔卒伍空。乘勝直車徑遏敵。守要驍象預探宮。可憐二士還無用。局破何曾效爾功。</text>
<title>軟鷄鳴</title>,<text>穉鷄唱軟未成聲。能學隣雄作曉鳴。猶勝白鷗徒㓗色。啄鱗長噎水中頸。</text>
<title>奉贈金穩獨子</title>,<text>嚴瀨老亭久已墟。盤松潭月亦凄凄。江山管領今誰在。風月如今屬子於。</text>
<title>別後寄贈</title>,<text>分手蒼黃作燕鴻。半年情誼一朝空。相思夜夜滔滔意。開向東牎旭日紅。</text>
<title>移寓孤山。趙聖與 進道 送詩嘲之。遂和而解嘲。</title>,<text>得君兄弟好爲羣。聊遣三秋客緖棼。選勝幾多詩酒會。論襟自媿臭香分。歸鞭忽入孤山影。別路頻回瀼水雲。付與魚梁宜有感。炎凉何事向吾云。</text>
<title>別後憶友人</title>,<text>與子分襟月二。琪花瑤草已全萎。魚梁又發新裁笱。詩語爭如好事隳。</text>
<title>中秋月夜</title>,<text>中秋月色乍雲鞱。暎作江流白黑濤。光景一年今夜好。可傾樽酒奈無鰲。千古詩豪幾箇人。吟風詠月費精神。花開酒熟亭臺好。風月如今絶更新。</text>
<title>至月十一日。是吾初度。悄坐山菴。其翊洪叙仲 錫範 送酒。戱呈一律。</title>,<text>滿壑松濤動地雷。門前剝啄小奚來。山厨忽覺兼珍味。晴貺爭如有酒盃。手書多謝兩三字。帶得風流 缺 少詼。老夫興致還微動。強起西看月上臺。</text>
<title>黃池歌</title>,<text>君不見黃池之水淸如油。乃在太白山芙蓉陬。黃池之野平如掌。野中水湧成滙可舫舟。其大如池深亦如。不見其出只見流。其流自成川。世云惡人家。沒成此池。故老相傳不知年。是乃分明混沌氏之所爲。怪底此語誠荒唐。我昔一見之。怳惚不可傍。犇流百轉爲穿川。到此神怪尤奇壯。靑山爲穴石作門。神龍於此爲窟藏。朝日照滙暎上壁。蜂房馬乳百千狀。龍門禹穴誰與京。濤波洶湧氣欲喪。昔日漁子嚴姓人。失網探穴入水宮。水宮老人呵禁漁。𢥠然失色歸路竆。與之一片石。懷此不覺浮水上。其人旣歾石又亡。此說丁寧我不爽。嗚呼此水南下是洛江。洛江之水何瀁瀁。如此大觀天下無。可憐幾人來玩賞。吾聞白頭山上有大澤。東北西流三大江。山上之水從何出。此理茫茫孰破撞。</text>
<title>小澗行</title>,<text>山澗源不深。又多沙石水不連。春來雨雪多。潺湲之聲響階前。昨日大雨連日夜。黃流激石落層層。爾無源幾日能。</text>
<title>春雨頻行</title>,<text>春田種小麥。二月頻雨潦。山中尙有氷。野疇或耕早。耕者還苦濕。否者憂不耕。苦濕惟患損萌芽。不耕何望滿篝籝。春雨頻又夏旱徵。何用識此理。昔年去年皆可凭。</text>
<title>太白山紫芝歌</title>,<text>太白高復高。下盤三道六州壕。山北出漢水。山南湧黃池。西有婆屯池。水黑不敢窺。二池成江穿禹穴。千年神物爲窟宅。四方之山莫高此。祥雲瑞靄常靉。琪花瑤草日月長。靈眞異跡無不在。百草不茂木不長。唯有紫芝生其上。燁燁紫芝兮可以療飢。不有屳緣不可茹。駕鶴乘雲來翩翩。蓬萊屳子常遊於。我亦自是厭世者。年年蹁躚此山畺。願得茹紫芝。從屳子而徜徉。</text>
<title>寒水亭重陽會。贈權兄孟兢 正通。</title>,<text>重陽佳節辦淸遊。勝友東南盡白頭。丹葉知時開錦帳。黃花待酒泛屳籌。歡同洛社燕毛日。興溢龍山落帽秋。不醉何爲皆八十。明年此會倘相謀。</text>
<title>道淵書院續老會。次松月齋李公韻。幷序</title>,<text>明陵辛卯淸和節。李松月齋先生。以九耋大老。臨會道淵院。于時年逾八十者三。下至六七十者凡幾人焉。儀容禮貌之盛。可徵於荷蒼兩賢叙列之文。松月齋又賦詩三絶。歌詠其事。賡而和者亦甚盛。書諸一冊。爲勝會錄。百載之下。有令人聳感者。而後幾年嚴瀨金公 聖鉞 亦嘗設此會。吾先君亦參焉。然高年尙不及辛卯之會矣。今庚子春。松月玄孫命顯甫爲洞主。以節直淸和。要近遠諸老。爲續故事。於是自川城至者十一。而李通甫以七十七爲首。其次七十五權孟兢。以下至七十者七八。老少咸集。約四十有餘。嗚呼。先輩風流遠矣。後生之幸而至於老者。不但年壽之不及。其標望風彩。無以幾乎前人。則此吾同志之所相感而相勉也。題名卷末。又各賡韻記事。以寓景仰之意。耆會今年七十回。望中屳老座中頹。相看白首無多會。莫向樽筵動駕催。無多會。一作臨前路。南極星躔萃一方。後人能復踵前光。今來此事元非偶。何况當年大老傍。感君高義不須徵。同志東南自遠朋。桂籍新來嘉客又。春風樓上十分澄。</text>
<title>次趙聖紹 述道 寄來韻</title>,<text>江山依舊亭臺老。砌菊庭蘭保歲寒。賴有主翁能繼述。等閒料理事何難。洞府天開特地寬。悠悠故事尙斑斑。當年二祖棲遅處。來往孱孫意莫間。新方塘木道殘。亭臺物色倍生顔。年年養得多魚産。佇看銀鱗上玉盤。</text>
<title>伏次姜知事 杭 回榜時御製韻 幷小序</title>,<text>我聞東國無蓍草。而獨龍門山有之。東海有靈龜。而枯桑木不能害。公居龍門之南。而東海卽本國也。歷年八十五。神明之用不衰。磷緇之害不及。公可謂國家之蓍龜。而元氣於吾南也。少年登第。回榜於今上丙午。特使驛召而賜對。宸章寵秩。恩數異常。公拜手稽首。而榮歸鄕里。搢紳章甫。亦屬而賡之。童顔鶴髮。望若神屳焉。重延老病伏山中。仰聞盛事。而不能廁賀席之末。玆以一絶續貂焉。扶搖風順借鵬希。花發春城舊甲歸。雲漢昭章優老秩。吾南遭遇古來稀。</text>
<title>移寓後。寄謝潭月，鷺洲，蓬島諸友。</title>,<text>一年強半鷺洲濆。松醪山蔌共諸君。西來逈被魔兒戱。空負分張別語勤。</text>
<title>挽同樞族兄 世述</title>,<text>久視非吾樂。頻題哭友章。南望桑梓里。屈指幾存亡。仁里多賢俊。世世播遺芳。知公業藝精。乃可奏笙簧。採蓮昔何年。彭澤一宦凉。功名何足論。田園任徜徉。庚戌聖賢生。鴻恩均四方。猶父猶子老。春玉秋金煌。獻壽專城養。再拜祝南岡。王母瑤池宴。蟠桃月中香。海屋三千籌。爲君飛賀觴。倐爾遼鶴去。百年如夢塲。盲吾違執紼。但使熱中膓。同祖而同庚。情意豈尋常。歎息江亭老。扶杖向誰堂。溪山今寂寞。人事盡滄桑。聞公悠然逝。應知陪瑤皇。朝暮我當死。不欲更悲傷。</text>
<title>述懷示諸益</title>,<text>居然三月獨離羣。倦客覊懷着處棼。均飮東西南北酒。不曾淸濁聖賢分。滄厓幾洒思兄淚。莊岳空看憶弟雲。賴有意中良友在。謾將心事各云云。</text>
<title>尹子固壽席。次洪景叙韻。</title>,<text>休云七十古來稀。九老如今會一時。香社雪莖垂暮景。龍山醉帽落斜暉。况君多辦晬盤酒。逸興爭輸賀壽詩。座上高年問是誰。玆遊歲歲願無違。</text>
<title>挽金天用 龍燦</title>,<text>題送哀詞老淚泫。望中吾子起新阡。梅花獨照春和日。玉質方成天椓年。南國共傳深父字。西門爭惜遠遊篇。桓山四鳥今餘一。吾女伶俜更孑然。</text>
<title>呈漁翁</title>,<text>故亭曾是故人墟。人去亭空滿目凄。從今人事雖云變。風月江山自在於。抑鬱輿情度幾蓂。幸看天日燭暝暝。殘陽復處春光滿。缺月團時桂子榮。恩渥三山鰲戴重。丹衷一勺蠡傾輕。可憐聽詔難扶杖。白首緘辭語不成。</text>
<title>贈李幼擇 栖 移居 幷序</title>,<text>吾友完山李幼擇好山水。年七十。挈家入石浦。吾知其必有適也。子之往也。能力耕種秫。燒以爲酒。手摘松蕈山果。又釣溪之腴。殺鷄爲黍。與鄭上庠元賓共之。亦足以樂吾之餘生。吾子其適於斯者歟。噫非直然也。子之居。有山曰紫芝。上饒靈芝黃精。下有千歲苓。便可以療飢。療飢便不死。不死便登屳。吾子其適於斯者乎。雖然吾嘗聞無欲之謂屳。有欲之謂俗。於斯二者。子必有所取者。吾今七十有八矣。年旣至矣。而兩目不見物。古未有盲屳者。今雖欲從吾子而徜徉。不可得。尙何望入緱山上淸都。從遊於韓衆之流乎哉。於是乎謹述江左丈人石浦歌句意。聊以一律趕上。以廣孤寄寂寞之懷。且以寓屳凡從此別之恨。吾子其信吾之言乎哉。江左當年石浦歌。輸將形勝俗人誇。天慳別界周遭密。山隔塵寰縹緲斜。秫酒松蕈樵社味。千苓三椏道竈茶。瞽儂亦有屳源意。倘許烟雲一半涯。</text>
<title>李濟甫 檥 誄語</title>,<text>人間白髮翁。哭弟送九泉。爲言我不天。失此阿季賢。且恨門戶替。且惜才行全。汝少我老病。理宜我死先。念昔失怙時。我壯汝弱年。零丁相爲命。懽侍北堂前。原糟終自安。甘旨恐不連。汝性介而㓗。汝志貞而堅。文辭早有就。大桂小可蓮。宗黨視爲重。友生愛隨肩。仲文昔年死。門闈一凄然。方進汝又折。我獨何害焉。伯道竟無兒。此理莫問天。且哭且扶轝。遑遑顚白顚。幽明兩可哀。我作友于篇。付與慰鴒原。節抑庶勉旃。自古皆有死。君看北邙阡。哲人貴達觀。何必淚長懸。</text>
<title>挽李晦伯 駿錫</title>,<text>邇來吾黨日悽然。誰料高柴又不年。三世蓮香留故宅。孤山家學得遺篇。風流氣槩人稱遍。儒素心期我愛偏。回首芋園今寂寞。老泉前歲已登屳。</text>
<title>次權勉夫 思勖 贈韻</title>,<text>移得靑梅樹。淸標自半屳。故人詩句意。佇看待他年。</text>
<title>次漁翁韻</title>,<text>山酌令人醉。黃昏客馬遲。玉山顚倒處。小兒也不知。</text>
<title>四未亭扁額時有感 二首</title>,<text>俛仰溪山有截焉。亭臺平坦自天然。華扁今揭新丁日。佳號元徵舊未年。霽月光風依活畵。奇岩恠石好盤旋。天時人事無窮恨。都付滔滔不舍川。松檜庭前欲老焉。吾生八耋亦皤然。會逢丁未重回日。佇看太陽返照年。人事至今多感慨。江山從古任盤旋。盍簪此日非無樂。却憶滄厓與拙川。</text>
<title>寒水亭會話 二首</title>,<text>用酒成良會。依然昔年同。少長蹁躚地。淳淳太古風。江亭江上列。獨此保名區。先輩流芳處。吾人秉燭遊。</text>
<title>答鄭秀才 易簡 見寄 三首</title>,<text>繁皮刮脫露眞香。活水源開寶鑑塘。嘉菊若隨風落蘂。不如春絮本來狂。淤泥不敢染芳蓮。卓立塵埃乃是屳。多少吉凶都在動。勖君眞訣靜中傳。漢武長思衛叔卿。飄然獨立綘霞城。儒家自在無竆樂。我笑當年衛叔卿。附原韻蘭麝春山谷谷香。東風吹夢入池塘。先生晩着無聲局。不識門前柳絮狂。蟠桃春色碧於蓮。王母同遊太乙屳。捲却黃庭多少字。坐來淸凈覺眞傳。生香禽語石曼卿。千樹芙蓉白玉城。東風不盡來花鳥。依舊想像石曼卿。</text>
<title>贈趙聖與</title>,<text>病後攜筇晩。江山已送春。猶堪芳草岸。談話意中人。</text>
<title>次權如天 思溥 贈。寒亭會韻。二首</title>,<text>九老重陽會。靑眸四座開。無緣生羽翰。仍得上瑤臺。露菊人間世。蟠桃誰送盃。何堪香社比。衰興亦悲哉。水榭巖臺處處筵。蒼顔白髮坐如屳。少年不解翁歡意。笑把蹲蹲欲畵傳。是會也。孟兢年八十二。不佞年七十七。平叔七十一。持謙，子固，幼擇，季眞皆六十九。士悅六十八。聖與六十四。凡九人盖慕香山故事。大耋翁能起舞。余亦起舞。同座諸公繼之。儘可樂也。坐如屳三字。當屬大耋翁。</text>
<title>挽人</title>,<text>南國山河運氣非。先朝耆舊一齊悲。盲儂一掬峩洋淚。重歎今世大音稀。</text>
<title>四未亭偶感。題示聖與。</title>,<text>七耋殘年又見秋。與君盃酒續前遊。拙川滄叟今何去。流水聲中卄載遒。</text>
<title>夜話</title>,<text>泠泠水聲上。夜話度鷄啼。高吟歌白雪。孤鶴夜驚栖。</text>
<title>送聖與之英鄕。留贈二首。臨別而和。</title>,<text>一年强半與君閒。名利於吾自不關。分手祗今相勉意。嶺雲江水最艱難。江上月篩林。幾宵共抱襟。我懷塵俗道。羡子白雲心。附聖與原韻得公道義林。淸夜細論襟。時聽江冰坼。恒存戰兢心。</text>
<title>和金君 德勉 寄贈</title>,<text>禾稼登塲鷄又肥。新醅處處正澆飢。可憐病叟滄江上。空歎黃流夜沒磯。竹馬遊時氣尙桓。共憐今日鬢髭寒。江山好處君詩爽。樽酒酣來我寢安。</text>
<title>次金君鳩杖歌</title>,<text>君不見孤山老翁有杖長一丈。身直而無尺寸枉。老翁無力取其勁。朝朝暮暮仗。杖頭刻雕狀飛鳩。宛如乃祖手裡杖。昔日乃祖水西翁。手杖鏗然若有響。身八尺杖八尺。俱頎而長。古貌蒼蒼古心怳。秀外惠中兮口吃庸何傷。初發期期兮乃遂而敞。弟在山北兄水西。岸巾曳杖兮口誦中庸常來往。有酒得魚掛杖頭。對月勸酬氣更爽。吟詩百篇又千篇。卷中古人入我想。友于篤至老不衰。鶺鴒爲之飛兩兩。滄洲丈人扶杖又相從。我爺亦與交遊隔莾蒼。翁今棄此去何之。瀟灑餘風人共仰。我猶兒時負笈從。到老不覺增慨慷。君今謹飭繼家緖。乃祖典型尙可倣。聞君新作鳩杖歌。人之見之皆稱賞。壽考自是君家有。祖以是孫亦享。西隣又有滄叟在。晩來心期日已廣。我作此詩爲君歌。撫今悲古意惘惘。</text>
<title>贈安玉汝</title>,<text>鶴唳庭前報客催。意中顔面眼中開。先筵上座驚新語。更把淸茶慰遠來。古意君能歌白雪。新詩我爲賦寒梅。一驢更訪非難事。莫負春花洛水隈。</text>
<title>贈玉汝二絶</title>,<text>君我元來一抱人。淸宵對案共傷神。泉㙜倘有相知事。宅汝應爲志彥隣。雪滿春山月滿堂。與君三日倒中膓。煩君且莫催歸轄。一別居然二歲強。</text>
<title>挽金君 命欽</title>,<text>我在華陽子玉基。分山一半好相隨。家庭實行塗人目。鄕里深功載口碑。斂色誰能傾廩語。開顔人復盡情披。于今不見連三月。祖馬嘶門益涕洟。</text>
<title>挽權兄孟兢</title>,<text>獨立乾坤暮。萬事日悲傷。那有生世樂。頻賦哭友章。淚向泉㙜盡。心隨白髮荒。如何公又逝。使我裂中膓。前宵發一夢。覺來却蒼茫。始向蓬萊去。更上玉帝鄕。我夢雖非眞。此事信非常。終知公羽化。騎鶴恣翺翔。却憶平生事。依然笑話塲。豈惟戚誼敦。還兼契誼長。髧髮肩相隨。于今八十霜。寒水亭中月。秋菊花下觴。聾𥌒兩相憐。寢食兩不忘。白首同衰暮。知公莫如卬。溫溫崑玉潤。藹藹谷蘭香。濟施君子德。激勵志士行。賢祖令孫在。嗣德煒有光。豈合老林泉。允宜升廟廊。可惜曾薦剡。三登未一揚。誰敎寫丹旐。祇是表上庠。從此知音斷。何處奏峩洋。荒詞替一哭。西望淚淋浪。</text>
<title>挽洪生 宗海</title>,<text>稀七隣翁一死遲。三年三葬故人兒。謝家寶樹殆將盡。爭柰吾人運氣衰。蘿山一曲勝區名。三世君居莫與京。朋酒幾多江月白。如今誰復鷺鷗盟。忍聽蕭歌與哭聲。兩堂猿㤪五崩城。可憐厚土三千尺。不盡人間寸草情。分華南北四家居。誼厚情深骨肉如。苕水一邊今寂寞。磨翁心事獨看書。</text>
<title>溪亭足聖與如天聯句</title>,<text>良宵皓月又中秋。與。 賢主攜賓上水樓。如。 沽酒聯襟俱白髮。憑欄遣興自淸流。如。 梧桐影入蟾輪凈。與。 楓樹紅傳畵壁幽。如。 勝會世間難再得。請君莫負後年遊。愿。</text>
<title>我無酒曲。戱謝姪女權氏婦送酒。</title>,<text>年九九我無酒。欲把一盃笑春風。多情汝解我意。玉壺美酒情若空。一盃一盃復一盃。壺傾半酣顔始紅。若使吾弟多生如汝女。吾其將奏龍門之絲桐。</text>
<title>輓詞[趙運道]</title>,<text>儉德淵淵內蘊華。一身康濟老巖阿。閒中詩禮家庭範。醉後蓬萊山月歌。陋室生涯黃菊老。樞宮恩數紫緋多。九旬光景無瑕議。造化同歸則柰何。小少遊從鬢雪皤。向來陳迹說堪嗟。溪山結社連三世。花樹同春若一家。割胖涒灘人事變。傷心羅水暮途賖。憑公寄語慰吾弟。寃氣泉㙜結暝霞。</text>
<title>輓詞[權正近]</title>,<text>長者風流氷玉姿。文詞德望世爭推。平生趣味靑山在。暮境愁心白髮知。菊砌香留開舊萼。蓮塘水滿助新暉。九旬光景今寥落。回首仙庄不勝悲。</text>
<title>輓詞[成宗魯]</title>,<text>賢爺名祖振家聲。豈弟斯翁又挺生。嚴子臺邊雲富貴。龎公屋上嶽崢嶸。苴弧星動煌煌瑞。喬木蔭垂葉葉榮。候拜歸來成一夢。鷄綿漬酒酹荒城。</text>
<title>輓詞[鄭易簡]</title>,<text>李丈人今龎德公。年高德卲鹿門中。梅兄樹老悲三棣。仙母桃紅伴癯筇。病榻問安如昨日。蒼崖搖落又秋風。孤蒙早托金蘭契。慚負山氓執紼恭。</text>
<title>輓詞[權思敏]</title>,<text>皇天嗟不憗。我公遽至斯。鄕隣廓若空。春山增悽悲。長德今誰在。靈光已盡隳。風範日以遠。典型無處追。八耋非云短。一方柰失師。記公在小少。偉然老成儀。名祖與賢父。繼緖思不。沉靜自天眞。厚重葆本資。孝友人無間。簡淡世共推。韙哉四昆季。嶷嶷絶等夷。先輩有月評。惟公最白眉。詞學誰不如。廊廟政相宜。早透名利關。閒養洛水湄。居鄕惇本實。接人去毛皮。酒後言無妄。著處行有規。花滿數尺堦。水瀅半畒池。日夕任偃仰。澹然守靈龜。末路淳風死。如公復有誰。蚩氓爭敬慕。斯世無瑕疵。神理久已𠎝。賢人數還奇。子夏仍喪明。伯道竟無兒。壽秩雖云貴。緋玉非我思。杜門謝塵囂。合眼度日時。夷然付性命。談笑不㤪咨。方期百歲仰。誰言一朝萎。小子別有感。先契猶及知。杜翁與王考。道義交相裨。隔嶺互來往。切磨不知疲。而公講世好。穉少已追隨。伯仲誼猶敦。皓首情不緇。施及故人子。幾蒙眷庇私。時時牀下拜。諄諄心腹披。孤露餘生在。依仰一心馳。忽報壽星晦。長慟素帷垂。百身嗟未贖。一疾奄無醫。平生瞻卓爾。今日悵何之。寂寞虛堂閉。不復承丰姿。萬事長已矣。世道益堪噫。一掬西風淚。空題薤露詞。</text>
