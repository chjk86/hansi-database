<title>春帖 甲午</title>,<text>羲經著復卦。曾傳說湯銘。莫使今如舊。工夫在喚惺。</text>
<title>偶吟</title>,<text>安宅爲居正路行。吾儒家計日經營。工夫却笑調絃法。消息休傳打麥聲。活水來時源自淨。春風吹處草還生。若敎人慾消磨盡。可見虛靈本體明。道如平地豈難行。莫向他歧別有營。時或有明還有晦。本來無臭亦無聲。居仁若不工夫熟。由義其如手段生。不必求師千里遠。須看枕上一燈明。</text>
<title>息山先生講道于天雲齋。余與同門諸益。築書室于齋之南。號養正。謹次先生韻。乙未</title>,<text>自潔初攀絳帳開。也知方寸少偕來。滄洲舊制臨流起。汾水羣才講學培。茅塞山蹊刈去盡。物霑時雨化生催。閒中氣象看何處。梧柳淸風霽月迴。附原韻泉涓山下一堂開。靜裏相求潔者來。治物人功存切琢。因材天意見栽培。朝來不愼牛羊牧。老去空憐烏兔催。珍重諸君努力處。狂瀾㝡怕未能迴。</text>
<title>養正齋聯句</title>,<text>人生交契貴知心。儂。 義合金蘭臭味深。聖則。 郢曲高歌千古雪。儂。 牙心先解七絃琴。經旬講席同薰炙。斗春。 達夜匡牀搉古今。學道輔仁師友在。儂。 愚蒙何幸免牛襟。聖則。</text>
<title>到梅谷姜丈君平家。嘗石榴。吟呈一律。</title>,<text>懸星結綉自林安。梅谷幽人摘滿盤。剔出水晶猩血染。剖來金椀玉漿寒。江南土產雖多積。洛北人家所罕看。此日嘗新還有思。陸生懷去橘團團。</text>
<title>送李子大歸覲 丁酉</title>,<text>前年至日客天涯。寒食東風未返家。海岸孤吟靑草短。鄕山憑望白雲多。東牀舊伴今將去。南國羇蹤可柰何。一語祝君還自祝。兩家具慶百年過。</text>
<title>夜夢還家</title>,<text>經年遊子始還家。堂上雙親喜色多。此夜不知春夢闊。覺來依舊客天涯。</text>
<title>伏次家大人竹窩韻</title>,<text>竹竹猗猗舍東籬。淇園綠竹在於斯。欲知君子孤高節。瞻彼雲間籊籊枝。竹竹靑靑舍南籬。北都叢竹在於斯。竊祈一室平安報。比彼窠中裊裊枝。竹竹叢叢舍西籬。唐家義竹在於斯。仰看堂上壎篪樂。却似豹文簇簇枝。竹竹森森舍北籬。坡翁立竹在於斯。常思庭下芝蘭茁。亦似龍孫箇箇枝。</text>
<title>辛丑冬。先生爲德川洞主。陪至牛房寺。謹次先生韻。</title>,<text>海鄕千里問津來。南國行窩到處開。衡嶽淸遊成此夜。萬山風雪酒三盃。</text>
<title>甲辰四月。陪先生曁諸長老。訪三藏寺大源菴。謹次先生韻。</title>,<text>㝡是三韓勝。頭流萬疊幽。林深春已暮。泉急雨初收。大老祠猶在。騷屳跡莫求。偏欣靈境上。前後執鞭遊。</text>
<title>春帖三絶 己酉</title>,<text>無端十載遠遊人。怊悵三時憶兩親。但願東君憐此意。長留和氣北堂春。爾皃不揚體不長。况兼貧賤寄他方。如今若乏躬修力。百歲公然老一鄕。數間茆屋向陽開。囪外羣山鳳舞來。何處先看春信到。簷前知有暗香梅。</text>
<title>月夜。與李奇玉 汝玾 呼韻。</title>,<text>十載相逢奏郢音。琴中山水忽千尋。風爭酒力知春淺。月惹詩魂覺夜深。自愛棊中全局手。誰知雪裏閉門心。咸陽客舍孤吟客。強起隨人賭百金。</text>
<title>書懷。上內舅權公。</title>,<text>道田先生浩然巾。高卧林泉歲月頻。心事浣花茅屋夜。行裝安樂小車春。窮來幽趣江山宅。老去閒情詩酒鄰。君子藏修須匪懈。近看巖穴有蒲輪。</text>
<title>書懷</title>,<text>杖藜明月下。極目意茫如。獨樹圓如蓋。邊山曲似梳。思家雲共遠。憶弟星幷疎。歎息仍無寐。羲和着日車。</text>
<title>次從兄 寅經 詠雪韻</title>,<text>山月爭光山鳥驚。今宵如在白玉京。來疑舞絮迎風起。落似粧花入鏡明。已向臘前三夜白。可斯秋後萬篝盈。璚田冰屋眞屳景。何必樓船遠訪瀛。冰簾寒透鶴夢驚。屳侶如將喚玉京。摸得春光花欲壓。先於曉色戶生明。梅隨長笛高低下。潮抱寒磯瞬息盈。思把侍臣衣上瑞。殷勤獻賀入蓬瀛。</text>
<title>甲子九月。與諸長老會道院。至詠歸亭。月夜呼韻各賦。權淸臺相一，黃華齋翼再，李野逸溟，李龍麓麟至，黃荷淵澫，金開湖國采，從兄龍溪寅經。</title>,<text>齋壇梧月上。江岸柳風生。自愛淸江水。淵源一派明。</text>
<title>次淸臺權公韻</title>,<text>適來道正院。復拜淸臺翁。敷色琴書裏。神交道義中。飮河猶未果。聽德豈能聰。欲識先生意。江心霽月籠。</text>
<title>贈琵琶客</title>,<text>琵琶一曲感君恩 曲名。五月江城逗白雲。太平歌詠知誰力。我亦康衢擊壤人。</text>
<title>贈吹笛客</title>,<text>春風赤壁暮江頭。斷續淸音白鷺洲。夕陽芳草高吟興。何似淸宵七月秋。赤壁。在丹城。</text>
<title>冬夜。和從兄及從弟周伯 濟經 韻三首。</title>,<text>不苟求於世。人言此漢牢。簞瓢師亞聖。風月想人豪。只恨新華髮。何嫌舊溫袍。三緘須可戒。今世好吹毛。十年猶未透。名利此關牢。未有功程熟。安能氣象豪。願聞夫子道。不恥仲由袍。可使心如水。何須事若毛。靑山三逕宅。白首閉門牢。計拙儒冠賤。金多市儈豪。宋人爭衒石。秦俗自同袍。吾道非楊氏。何慳拔一毛。</text>
<title>又和七言</title>,<text>蹶然而起剔燈殘。又看年光已向闌。窮巷少人資會輔。老年無計救飢寒。三更炳燭猶非晩。一日行仁是所安。名利關頭曾未透。西京風雨等閒還。十年憂慽一身殘。歡笑隨人興未闌。月代書燈時入照。天憐病骨歲無寒。只因古典尋行讀。粗得吾心觸境安。起向梅枝看物理。隆冬去後早春還。一聲風角五更殘。山雪河冰歲色闌。宇宙百年霜鬢老。松篁一室布衾寒。詩書大讀心無怍。蔬糲猶甘分所安。孤夢不知身世晩。杏壇祇拜聖人還。百年喬木一朝殘。中夜思來夢未闌。只願後生能孝悌。不關垂死任飢寒。世人皆以科名重。吾意惟於儉字安。更把詩書勤勸勉。光陰如水不重還。</text>
<title>大芚寺。次宗人善山倅 斗壽 韻。</title>,<text>連城多少璧。相照若瓊林。話入三更細。情從百代深。喜成新族譜。感起舊碑陰。歲歲同人會。親親一倍心。豐原君顯命爲嶺伯。刊族譜。始祖墓改築立碣。善倅先相公書之。故詩中及之。</text>
<title>外舅姜公嘗植小梅。公歿後河澤厚 潤寬，郭仁卿 榮之 來會感吟。遂次其韻。</title>,<text>草堂人去後。庭畔等閒栽。今春逢舊客。猶送暗香來。</text>
<title>夢得第一聯。覺後足成言志。</title>,<text>少小心期自不羈。年來喫飯外無爲。雲山日暮還棲早。花逕春深採藥遲。正好草堂諸葛睡。休言瑤局幼淸棊。今來世事無關念。只恐諸郞懶學詩。</text>
<title>聽蟬</title>,<text>楚楚其裳嘒嘒音。病牀終日快吾心。聽來忽起高風想。人在東岡萬竹林。李寢郞子純。在栗里之東山。</text>
<title>病中述懷</title>,<text>強起開門瀉鬱襟。乾坤萬象正沉沉。天邊烏鵲秋期近。池上蝦蟆夜色深。狹處方知浮俗態。病中多見舊交心。精神欲試詩篇上。七字將成鎭日吟。無事寒牕坐獵襟。梧桐秋雨暮沉沉。身如韋杜山形曲。愁似湘𤄷草色深。惟有退來三舍計。了無進取一分心。那將好話蘇吾疾。賴有牀頭首尾吟。邇來牀席廢冠襟。天地灾魔尙陸沉。大嶺蒼生爲鬼半。淸朝學士納言深。風雲一代勞孤夢。形勢中原起壯心。莫道迂儒無膽氣。匣中龍劒自長吟。嶺南癘尤甚。重臣元景夏啓請行關造辟瘟丹布民間。○時中原有事。東方亦騷。曉日晴牕起整襟。此心頃刻戒飛沉。師將德性薰陶久。天以聰明賦與深。一世治平豪傑事。千年開啓聖贒心。於斯二者曾留意。今日歸來作謾吟。</text>
<title>八音詩</title>,<text>金井梧桐一葉彈。石壇明月夜來閒。絲垂澤國魚漚凸。竹擁巖扉鳥夢安。匏葉㝡爲佳客饌。土酥難上野人盤。革鞶草屩閒來往。木筆題詩付碧湍。</text>
<title>七夕吟</title>,<text>一夜秋風桂樹開。星橋萬里正崔嵬。空聞銀浦乘槎去。不見緱山駕鶴來。天末暑雲飛細細。月中凉露滴皚皚。九宮屳侶如相遇。願借紅雲液一盃。</text>
<title>曉行</title>,<text>僕夫催曉發。雞唱出城頭。媚月花如曙。乘風角送秋。邨邨聞急杵。處處起眠鷗。漸看雲移去。分明水上樓。</text>
<title>春日吟</title>,<text>天地淸明日月華。三三佳景一年多。均分淑氣生生草。欲謝東風處處花。霽後山容新彩畫。晩來禽語太平歌。草堂春睡無人喚。不覺壺中日已斜。</text>
<title>用前韻。戱贈金徵叔 恒瑞。</title>,<text>平生習氣好繁華。遊賞江南樂事多。白首去看商嶺月。靑春來醉鳳城花。離羣斷鴈空回首。惜別嬌鸎自唱歌。怊悵今朝分手後。任他湖上酒旗斜。</text>
<title>次金徵叔淨襟堂韻</title>,<text>畫裏江山鏡裏樓。居然城市小蓬邱。登臨信覺樓名好。盡日渾忘遠客愁。</text>
<title>次彰烈祠致祭官韻 幷序</title>,<text>壬辰晉陽之陷。義烈崔慶會抱右兵使印。投南江而死。英廟丁卯。游手得是印於矗石樓下潭中。印背書曰萬曆十年三月造。慶尙右兵使印。閫臣聞于朝。自上曠感忠節。親製印銘。仍命鐫印。傳于兵使。賜祭彰烈祠。嗚咽寒江肅穆祠。五更冠佩駿奔儀。也知魚腹孤忠魄。泣下慇懃諭祭辭。</text>
<title>又次致祭官傳印兵使時韻</title>,<text>神皇年號我王銘。顯晦波心自有靈。爲是忠臣携死節。憑渠天下樹風聲。</text>
<title>鄭道翁 重器 爲湖南亞使。相遇於飛鸞舟中。因成聯句。</title>,<text>偶逢佳客共屳舟。道翁。 三月煙花十里洲。儂。 驛路風塵渾洗盡。道翁。 伴鷗亭下辦淸遊。儂。</text>
<title>次謝金上舍翊章 國采 見寄韻</title>,<text>三冬風雪閉荊扉。歲儉山中鶴料微。熬煎不堪千業火。飛昇安得六銖衣。秋霜鏡裏迎來早。楚調人間和者稀。惟有慇懃湖上老。平生意氣不相違。六十一春回舊甲。鶴南飛曲奏新年。懷人石榻梅花下。卧病雲山桂樹邊。浮世存亡俱是夢。小園蝴蝶正堪眠。神交只在吾名敎。俠氣何須結客燕。流光冉冉驚新歲。壯志悠悠惜暮年。身上竆通元有數。胷中風月自無邊。君如老驥思千里。我似春蠶罷再眠。底事酒酣仍攬涕。黃金臺在昔時燕。</text>
<title>早柳</title>,<text>垂垂官道上。送送幾人行。猶帶怯寒色。已含寄遠情。繡牕眉八字。沙塞笛三更。底事無情物。令人恨自生。</text>
<title>白髮</title>,<text>也無人力去秋蓬。泣盡英雄明鏡中。落處憎霜惟惜桼。生時緣恨却非公。雖敎白面殊前後。難使丹心變始終。聞道神屳爲一賊。任他飛雪亂西風。</text>
<title>哭子後過舊寓</title>,<text>洛北人千古。江南草一年。依然城郭裏。孤鶴謾蹁躚。</text>
<title>梅邨寓舍書懷</title>,<text>幷鄕物色尙分留。芳草殘花客恨悠。風月哦詩聲裏老。光陰憂國淚邊遒。有繩可繫靑天日。無地能埋白髮愁。獨有幽人輸興事。長吟傑句勝封侯。</text>
<title>金翊章在靑龍寺。用前韻以寄。又次。</title>,<text>春風雙屐上雲扉。千葉芙蓉接太微。惠好歸來如滿社。慇懃留與太顚衣。欲拋世上千緣去。莫待山中百卉稀。淸福晩年吾有否。半生心事白頭違。</text>
<title>用陶山梅十絶韻。寄金翊章寓案。</title>,<text>東君消息隔新年。別樣春光在眼前。寒徹骨時香滿鼻。臨風三嗅思悠然。臘梅造物破荒生玉人。精神醞藉氣淸眞。不憂虐雪侵癯骨。只怕寒花殿晩春。早梅紛紛六出壓娟娟。折竹聲中老榦堅。曙色寒牕讀周易。鶴山淸致想同然。雪梅冰魂桂魄有奇緣。影入疎枝活畫傳。玉兔搗藥綠衣舞。怳如坐我蘂珠然。月梅旣有凌霜絶豔姿。何無傾日好心期。當時楚客騷中漏。復恐向人人不知。垂梅不憤桃花意放顚。生憎舞女影聯翩。如何點點猩猩血。染盡羅浮獨立屳。紅梅長吟雪谷破荒詞。惟恐顚狂粉蝶知。只爲主人怯寒意。春前臘後遂愆期。晩梅野鳥驚飛苦見猜。梨園恨不帶鈴開。傍人若解惜春意。莫把東風長笛來。落梅紅褪池臺綠影疎。逋屳一夜返蓬壺。已成佳實將調鼎。何必招魂向藐姑。靑梅湖邊屳鶴載人歸。一片楊州但夕暉。南北風流吾所愛。黃昏明月暗香飛。通論梅花</text>
<title>次金翊章韻</title>,<text>山樓消息鴈書回。閒倚烏皮岸鹿胎。結社春來登白閣。問人江上折靑梅。哦詩腸作千金繡。干祿心如一寸灰。賴得煙霞囊裏字。索居襟抱十分開。</text>
<title>次地主李侯 埉 自天臺韻</title>,<text>人間回首劫灰飛。春色依然采采薇。別起樓臺明府至。獨留碑碣主人非。空添志士山河淚。若見皇朝日月輝。江上客來猶弔古。好音誰復慰西歸。</text>
<title>李侯重修舞雩亭。設落成開白場。因呼韻遂和。</title>,<text>點也風乎地。劉公翼彼堂。人高齊倜儻。臺古魯靈光。春水屳舟穩。斜陽白戰忙。落霞孤句。滕閣少年郞。</text>
<title>又次七絶</title>,<text>天地中間有此臺。古人消息只殘梅。可憐三逕俱荒處。猶有淸香襲襲來。</text>
<title>咸昌士林。設白場於儉湖上權淸臺。掌考時蓮花盛開。臺翁作古詩。謹次以呈。</title>,<text>我愛湖上蓮。淡淡照秋水。皎皎君子心。斑斑古人字。有此勸勉詩。爲爾資質美。何不書諸紳。勖哉吾黨士。</text>
<title>道院講會。次芝圃權丈 澣 韻。</title>,<text>眞源淸洛汭。絳帳彼汾隈。面諭周庠士。身霑楚醴盃。嘉言能力學。明德必成材。兩帙洋洋訓。先生曰勖哉。時淸臺以丈席。講大小學。</text>
<title>廣灘舟中。贈鄭士仲 垕。</title>,<text>菁川冬十月。時氣暖如春。流落江湖久。逢迎鬢髮新。東南君志士。風月我閒人。方丈尋何處。斜陽獨問津。</text>
<title>道院。別金上舍國均 衡國。</title>,<text>黌齋一夜話。慇懃古人道。征驂挽不得。杳杳春江棹。</text>
<title>又以雨中蒼壁立分韻。得立字。</title>,<text>依依大江迷。漠漠靑山濕。篙師候征人。暝踏孤舟立。</text>
<title>酬李掌令伯宗 齊華 遊自天臺韻 李謫居本州</title>,<text>憶踏天臺上上頂。仍留宿債綠陰時。風光人去猶無盡。遊賞吾衰亦復爲。佳水佳山渾似畫。春前春後總宜詩。蘇屳赤壁眞緣在。明月扁舟與客隨。</text>
<title>次李夢瑞 獻慶 自天臺韻 夢瑞卽伯宗之子。時爲金泉察訪。</title>,<text>夜夜冬靑哭杜鵑。新亭高處憶前賢。滄桑獨有孤臺石。天地難忘萬曆年。依舊雲煙生一壑。至今風雨戰三川。芳薇采采吾將祭。欲向東溟配魯連。</text>
<title>永慕齋主人鄭祥伯。邀長老。爲七夕會。</title>,<text>名園松竹鬱蒼蒼。近水樓臺意已凉。興廢千年沙伐國。風流一代鄭公鄕。盤堆丙穴纖纖雪。罇瀉羅浮豔豔香。老馬爲駒工部句。慇懃持贈主人郞。</text>
<title>追次自天臺韻。寄李伯宗。</title>,<text>故人消息近如何。鴻鴈秋來尙不過。暇日屳區耽勝去。滿山詩料憶君多。夢回滄海團團月。思入長江滚滚波。想像秋風遊衍地。心如鷂子念新羅。</text>
<title>次李台甫 承延 道南院樓韻</title>,<text>暮天樓閣映殘霞。臺下平蕪鷰子斜。蒼壁依然巫峽雨。東風無限武陵花。詩吟古調靑山色。人待歸程晩水涯。約伴屳區乘興去。森森松柏歲年賖。</text>
<title>道院贈李子美 穥</title>,<text>院齋偶聯榻。儕友盡衰年。後會知何日。相逢是別筵。鸎花三月後。絃誦一堂前。莫唱隱侯什。座中易泫然。</text>
<title>寄鄭成仲</title>,<text>閒花落盡綠陰時。與子三年一見之。天地吾人非寂寂。江湖白髮柰垂垂。長吟宿債詩三首。半掛相思月一眉。通德門前遙寄語。須看淇竹綠猗猗。</text>
<title>用李志彥 重慶 玄鶴。吟寄成仲。</title>,<text>嶧山之陽碧梧桐。亭亭特立于中林。浦上老人心獨古。截之三尺爲孤琴。陽春白雪君休奏。聽我膝上玄鶴音。九皋何時聲聞天。四海何人能知心。閒來一彈復一吟。此曲非古亦非今。</text>
<title>鄭汝強 泰健 宅。次成仲韻二首。</title>,<text>故人不忍別。匹馬來城東。山水希音在。乾坤我輩容。翦燈風雨裏。覓句醉醒中。雞唱催歸路。驪駒曲未終。送子悠悠恨。洛江東復東。簷花明夜色。籬菊老秋容。琴奏鍾期後。歌成白雪中。風塵華髮客。堪愧弱冠終。</text>
<title>重陽翌日。地主金侯 光遇 送酒雞。詩以謝之。</title>,<text>重九黃花尙未開。籬邊盡日獨徘徊。黃雞綠酒酬佳節。多謝門前白衣來。</text>
<title>次蔡舜擧 元凱 韻。贈洪倫叙 聖文。</title>,<text>龍山佳節正含盃。秋到鄕園客未迴。莫怪東籬花意晩。也應留待主人開。</text>
<title>謹次鄕校明倫堂板上韻 幷序</title>,<text>我聖上頒小學書。申諭試講。作人之聖化。猗歟盛哉。在昔慕齋金先生爲嶺伯時。題詩于吾商之明倫堂。勸士以小學。海村趙相公 顯命 按節巡到。與都訓長息山先生追次其韻。淸臺權公又次之。今秋不佞忝校任。遵聖敎勸小學。謹次諸先生韻。仰體菁莪之化。因寓羹墻之慕云爾。天作之君又作師。唐虞三代盛於斯。事親事長諄諄敎。必自人生八歲時。右古者小學之敎卓彼考亭是我師。做人樣子在於斯。輯成千古嘉言行。設敎經殘聖遠時。右朱子小學之書穆穆文王是我師。吾君治化法於斯。寄言小學書中士。須似芃芃棫樸時。右聖朝小學之化吾聞主善以爲師。慕老淸詩尙在斯。濟濟靑襟將事後。明倫堂上仰瞻時。右思慕齋先生吾道南來世有師。里名東魯擇於斯。新頒小學敷明敎。恨不先生在此時。右思息山先生尊爲方伯德爲師。作聖之基斅於斯。更得醇儒居丈席。正當新政勵精時。右思海村相公性好撝謙不好師。魯多君子取於斯。慕翁詩句爲先唱。更賀醇儒輔聖時。右思淸臺令公</text>
<title>謁吉冶隱先生影堂。次致祭官朴韻。</title>,<text>行尋栗里宅。瞻謁葛巾人。試看歲寒竹。何如五柳春。</text>
<title>次李而亨 邇興 新居韻</title>,<text>簷前細雨響丁東。兩夜聯牀一膜通。雪月風花都主管。書生生契不全竆。</text>
<title>贈而亨</title>,<text>一點孤山𤃡水涯。三春消息到梅楂。箇中若有靑田鶴。不讓西湖處士家。</text>
<title>贈李墀 廣州人</title>,<text>憶昨東軒一見親。邇來三月隔參辰。絃中白雪逢知己。天上長庚降後身。肝膽秋空龍氣鬱。襟期歲暮菊花新。問君他夜長安月。倘念商山一醉民。</text>
<title>與水南諸友會道谷書堂。次堂中舊韻。</title>,<text>山上高樓作勝遊。淸風六月客疑秋。忽看巖際銀河落。興入蟾宮博望舟。</text>
<title>道院。贈洞主洪叙一 相朝○二首。</title>,<text>我來淸洛暮。君去故山靑。此夜黃花酒。無人共醉醒。看君雙鬢色。非復舊時靑。自愛盃中物。也應戒獨醒。</text>
<title>往在己酉冬。息山先生主道院。余與叙一陪賞江雪。今冬叙一爲洞主。物色如古。人事非昔。有感拈韻。</title>,<text>詞伯高開白鹿茵。玄冬勸我洞庭春。先生此座奄千古。後死同門惟二人。浮世光陰空老大。中天雪月更悲辛。江山古宅遺文在。擎讀那堪手澤新。</text>
<title>贈叙一</title>,<text>知有前期看竹遊。蹇驢踏雪暮江頭。八賢道大今天下。一貫堂高古上州。吾輩幸生東魯國。今朝又上李膺舟。與君欲泝眞源去。只在吾心豈外求。</text>
<title>次金景涵 光澈 船遊韻</title>,<text>靑龍山下白雲隈。一葉扁舟泛泛迴。醉客依然天上坐。瘦山忽爾鏡中來。論交莫問頭邊雪。歡笑堪聽席上䨓。喜得與君長夜語。高才眞是賀方回。</text>
<title>李上舍敬止 漢訥，李寢郞子純 達中 與南邨諸人遊淵嶽。族從思仲 學經 自其會來傳所作詩。遂和之。</title>,<text>淸詩金石韻相諧。絶景糖霜味漸佳。坐聽遊人談勝事。卻忘炎日到中街。</text>
<title>賀蔡護軍 允中 壽爵宴</title>,<text>公年愈邁福愈遐。人世飄然見鬱華。春色長留南楚樹。天恩偏重地屳家。頭邊舊物團團玉。檻外新香灼灼花。小子聞風歌盛事。蘭亭舊會更堪嗟。</text>
<title>渚谷五老宴。次座中韻。</title>,<text>風日溫溫十月天。紫荊輝映白華筵。何須玉液三淸藥。知有丹砂一洞泉。耕鑿自甘歌擊壤。功名休道畫凌煙。思將峴首羣屳會。添入新圖洛下傳。</text>
<title>靑華歌 幷序</title>,<text>李子純自栗里入靑華。有別舊居詩曰。入洞如無地。依山卽有家。百年甘鳥獸。一壑飽煙霞。老竹方生韻。新梅欲放花。不堪回首戀。持酒且狂歌。又曰。好在東山舍。臨別更依依。粧點松篁色。留待主人歸。余旣悵其遠去。且憐其詩意。以三篇續和之。猶有未盡懷。於是效古人之詞三章。各繫詩下。仍誦朱紫陽招隱二操。于時遙夜漫漫。淸霜浩浩。怳然若和許琴而迭唱。爲之愀然者久之。子純見之。亦必悠然而興懷矣。名山自有主。逸客本無家。方丈筇頭月。金剛鶴背霞。𤃡川朝洗耳。栗里夕餐花。匹馬歸靑華。贈君踏踏歌。歌曰。踏踏歌嗟汝和。人生恨若何。天地一逆旅。光陰一飛梭。靑春冉冉去不住。白髮蕭蕭生更多。屳人邀我授寶訣。東將入海凌鯨波。門前有垂柳。栗里卽君家。忽復入靑華。飄然凌紫霞。娟娟輞川月。撲撲湘江花。此計知長往。贈君招隱歌。歌曰。南山之岑。桂樹之林影蕭森。俯臨霜崖碧潯。上枝下枝秋光深。高人雲外獨往幽尋。我聞山中飢虎晝侵。我聞山中竆猿夜吟。振石巉巖鎖頑陰。魑魅嘯幽濛。熊羆出嶇嶔。君獨胡爲陸沉。空山歲暮無知音。願言思子。臨風勞我心。華山雖絶境。東里亦屳家。庭唳三淸鶴。牕生五色霞。平安醫俗竹。瀾漫映腸花。欲勸三人酒。贈君商嶺歌。歌曰。屹屹商山。淸洛東迤。採採丹芝。于以忘飢。鴻鳳影斷。吾與誰歸。白頭傾蓋。其喜孔大。雲松之遐想。不如金蘭之同志。</text>
<title>栗里歌 復以餘意述之</title>,<text>松篁自鬱鬱。水石相依依。我有小山作。王孫何日歸。歌曰。仰西岑兮怊悵。撫孤松兮延佇。惟玆邱兮可樂。君何爲兮遠擧。</text>
<title>又贈別子純</title>,<text>知君長有好容顔。夷惠之風可否間。卿相家中高蹈士。桑麻影裏隱居山。文章此世將焉用。富貴於君亦不關。何處屳區藜杖遠。𤃡濱風月自今閒。不作春風桃李顔。孤高身世萬松間。漁樵契活安豐士。蕭瑟平生庾子山。人自爭趨靑瑣闥。君能高卧白雲關。屳岑一半如相許。十畝之間我亦閒。大藥休言駐韶顔。屳鄕不離白雲間。居因曠世陶陳宅。人號同居大小山。塵骨每思餐石髓。茅堂相對闢松關。卻從東里歸西嶽。閒者生涯到處閒。君居栗里我商顔。卜築初心隱此間。遊子卽今成白首。故人何處買靑山。春深未訪桃花洞。歲暮先歸紫氣關。試把平生優劣較。紫微司諫判忙閒。紫微號忙。司諫號閒。君曾綠髮我紅顔。逸氣稜稜宇宙間。能事徒知乘駟馬。雄心不肯卧雲山。春風彩鷁驪江水。暮雨羸驂鳥嶺關。茅屋歸來成小隱。薰爐晴晝此心閒。秋風桂樹老孱顔。白石先生謝世間。九轉丹成香滿室。三聲笛罷月橫山。長生寶籙人誰伴。太古玄壇晝掩關。鳥獸同羣何所益。歸耕十畝是寬閒。</text>
<title>贈棊巖主人金厚卿</title>,<text>方丈之南小洞天。午雞聲出白雲邊。仁川擇處君爲智。石室行尋我欲屳。半壁煙霞渾似畫。一堂風月本無錢。松竹輕陰春睡足。人間消息莫須傳。</text>
<title>又次壁上韻</title>,<text>蜀郡山中各有堂。不如春睡卧南陽。人高可使江山重。德好何須黍稷香。㝡愛數竿醫俗竹。將爲三宿有情桑。奇毛况復生丹穴。日日翺翔翰墨場。主人壁揭蜀郡劉禹錫陋室銘。蜀郡。又有子雲亭。初句盖謂孔明可慕。楊，劉不可學。</text>
<title>道院齋中。酬李思仲見贈。</title>,<text>春風江閣好會開。滿匊驪珠洛水隈。詩癖太生工部瘦。璿源復見謫屳才。上丁俎豆鏘鏘佩。特地煙霞淡淡盃。自有吾儒名敎樂。晴川小棹盍歸來。</text>
<title>金啓源阻痘在靑龍寺有書。以詩答之。</title>,<text>傾蓋逢場白髮新。小舠來往幾回頻。牕梅花發相思夜。江鴈書傳欲暮春。不是東林迷去路。只緣西疾阻遊人。黌堂絃誦洋洋處。恨不携來席上珍。</text>
<title>謝趙述夫留贈</title>,<text>梅下留連躡後塵。再來江閣十分春。此間見月相思夜。何處騎驢獨去人。嶽麓祠前儀可覩。詠歸壇上興堪新。憐君少小靑雲志。今日歸田一角巾。</text>
<title>玉洞院將事後。拈明人韻。各賦。</title>,<text>恢恢德量古來稀。千里東溟一範圍。宇宙長留諸葛廟。丹靑怳見武公衣。先生氣像依俙處。是日鸎花瀾漫飛。回首洛東江上院。前賢去就兩無非。右謁厖村先生。露陰山下客來稀。歸卧茅堂脫帽圍。五世交深如覿德。百年生後未摳衣。金陵王氣今安在。博望屳槎不復飛。惟有羅浮山下石。莓苔蝕字偏傍非。右謁沙西先生冠佩鏗鏘曉漏稀。香煙細細欲成圍。䨓聲百里寧來耳。和氣千年若襲衣。爲學必須先格致。此心宜戒忽淪飛。古人謁廟詩中語。說與諸生也不非。右將事十年三匝我來稀。感淚潸然對燭圍。鹿洞舊規猶揭壁。龍門勝賞異留衣。長祈南極明星在。忍看西林落葉飛。孤露餘生叨此座。從今院事日將非。右感舊○先君子曾當本院首席。書白鹿洞規於院壁。因遊龍門寺。今不肖猥忝院任。有感謹述。少年癡絶讀書稀。碧峀呼鷹大打圍。仍向程門三尺雪。更携沂上暮春衣。居然歲月梭空擲。晩矣工夫鳥數飛。慚愧當時蘧伯玉。先吾十載已知非。右自道老去年來見面稀。談鋒今夜破愁圍。輒書元白同吟句。半拕綺黃甚偉衣。萬古江山梅雨過。一筵花月羽觴飛。雲林此樂君知否。聞道功名有是非。右夜話前邨鼃鼓報來稀。詩壘三更欲解圍。月桂影寒初罷睡。驪駒聲徹更牽衣。詩名爾有千金重。別夢吾多一片飛。流水落花春已暮。漁舟歸路是耶非。右惜別</text>
<title>用前韻賦諸景</title>,<text>玉洞春來俗物稀。逋屳一朵在墻圍。森如丞相祠前柏。豔奪嫦娥雪裏衣。天下詞人難傑作。樓中羌笛易吹飛。牕間讀易看花事。十日歸來太半非。右庭梅霜落秋江木葉稀。此君勁節對松圍。春䨓動地龍抽角。夜月當牕鶴舞衣。靑簡思將勳業寫。高枝時復鳳凰飛。淸齋十日頗醫俗。坡老詩言果不非。右園竹九里蒼髯天下稀。玉峯高處綠成圍。長驅巨海風濤響。列坐神屳鶴羽衣。大材堪爲廊廟用。嚴冬特立雪霜飛。吾知楚楚成連抱。寄語鄰人莫是非。右嶺松風外遊絲密復稀。蒼蒼如對薊門圍。幾人怊悵陽關曲。何處蹁躚金縷衣。好是梧桐明月上。不關桃李暗香飛。自家亦同堯夫歎。身世居然少壯非。右岸柳來自天台野外稀。中山一面作紅圍。棠魂招得空山雨。宮娣裁成遠嫁衣。七七豈誇屳術幻。三三已見亂紅飛。杜鵑且莫思歸苦。今日中巴事已非。右山花春回玉洞雪花稀。野火原頭綠四圍。暝色野邨垂柳幕。斑痕江路上苔衣。年年南浦新愁喚。夜夜池塘別夢飛。回首靑山啼鳥處。至今遺恨六朝非。右澗草亭亭物外斧斤稀。一百年來大幾圍。爲是先生曾手植。可憐苔蘚作垣衣。物爲左紐興王瑞。人欲昇屳跨鶴飛。當日槐陰零落盡。北谿谿上主人非。右沙潭檜○金沙潭曾居此地。手種檜。故後人因名之。末路歸來正學稀。靑雲捷逕走荊圍。此邦絃誦多良士。黌舍周旋總褎衣。君子做工如着力。丈夫何處不雄飛。方塘活水逢新月。一善萌時勝百非。右白華塾百尺龍門上者稀。誰將文墨弄摩圍。曇雲覺樹勞歸夢。洗鉢焚香幾衲衣。行到沙潭千丈碧。遙看銀瀑九天飛。坡翁枉信華嚴說。未洗人間萬事非。右龍門寺</text>
<title>次山澤齋重修韻。贈主人洪稺龍 虎吉。</title>,<text>木老藏修地。雲孫肯構楹。詩書皆古道。堂宇亦新成。大易重觀象。名家蔚有聲。斯干仍舊址。愛敬古今情。</text>
<title>咸寧使君韓 夢弼。邀余遊天臺。</title>,<text>前期遙指洛江流。白雨蕭蕭滯勝遊。我有新詩君有酒。名區何處不消愁。</text>
<title>贈咸寧使君</title>,<text>蒼蒼落日子山西。五馬歸程草色萋。秋蟬亦解淸官德。有意林間嘒嘒啼。</text>
<title>道院享禮後。與曺希文 景稷，李思仲分一貫堂三字。各賦六言。</title>,<text>意中膠桼惟三。嶺下江山第一。秋宿黌齋晤言。復有牕間明月。道自龜山南來。學傳曾氏一貫。八賢氣像千秋。霽月光風夜半。滔滔千古伊洛。肅肅八賢祠堂。要識是心傳授。須看大字煇煌。</text>
<title>送柳國潤 聖霖 聯句 六言</title>,<text>歸思秋風嫋嫋。離愁落葉蕭蕭。儂。 何時更接淸晤。悵望渭川南橋。思仲。</text>
<title>道院識感 幷序</title>,<text>甲子九月。淸臺權公爲道院洞主。與李丈天源，白華齋，黃令再叟，李龍麓聖瑞，黃上舍長彥，金上舍翊章，從兄及鄕人老少合二十餘人。至詠歸亭。翫月彈琴。各賦七言絶句。翌日上靜虛樓。各賦五言四韻。余詩末句云欲識先生意。江心霽月籠。權公見其詩。納于袖中。有蹙然色曰。先生二字不敢當。恐人見之。噫。令公身兼三達尊。而撝謙至此。豈非盛德事乎。今年七月。令公捐舘。季秋。余與鄕人適會院中。物色依舊。而當時作詩者十二人。又已零落。惟余在耳。感成三絶。一片江心月。依然去歲秋。樑摧無限恨。獨上靜虛樓。緬憶春風座。叨陪嶽麓秋。至今君子面。新月滿江樓。屈指雩壇會。居然十六秋。羣賢零落盡。多病獨登樓。</text>
<title>栗里書堂。次李士兼 萬達。</title>,<text>踏雪登登疊疊山。欣然一笑萬松間。鳳將雛曲爲君唱。桂樹秋光欲滿顔。</text>
<title>次李童子韻 士兼之子</title>,<text>一段淸冰貯玉壺。明珠百里照深湖。男兒立志何須問。後世揚名似獨孤。烈士高吟擊玉壺。商聲一夜滿江湖。遙知別後相思夢。一半平分海月孤。</text>
<title>贈竹邨主人河澤善</title>,<text>杖藜徐步訪丹谿。地僻邨深聽午雞。花下忽逢樵客問。君家云在竹林西。</text>
<title>次竹邨韻</title>,<text>七七花間步步登。碧山斜日彩霞蒸。茶携鷹觜呼兒煎。几進烏皮勸客憑。白髮自憐飄海徼。靑雲誰道有親朋。惟君十載論交誼。握手逢迎夜雨燈。</text>
<title>贈松塢主人河汝進</title>,<text>簷花亂落滿淸谿。話到前邨喔喔雞。山下白雲深閉戶。不知歧路有東西。</text>
<title>次松塢韻</title>,<text>知君風骨少年時。已有蒼松聳壑姿。蔬糲登盤寒士饌。雲煙滿袖隱淪詩。落花流水今春暮。白髮靑山此會奇。如意打壺歌激昂。傍人錯道彼翁癡。</text>
<title>玉樓春。寄竹邨。</title>,<text>樓上春風花欲燃。樓下春江波接天。夕陽佳色何時盡。九曲離腸半已穿。</text>
<title>長相思寄松塢</title>,<text>長相思遠離別。岸柳參差條可折。少時伴新春節。陣陣芭蕉雨。團團十五月。可惜落來花。如君鬢邊雪。</text>
<title>如夢令題梅邨山庄</title>,<text>道是桃源不是。道是橘洲不是。綠水與靑山。別是壺中天地。知否知否。身在太平無事。</text>
<title>贈尹濟叔 經邦</title>,<text>白頭傾蓋聽谿家。濩落平生柰爾何。踪跡湖山僧有髮。心期天地玉無瑕。秋風忽起庭前樹。古調高吟郢中歌。歸卧商顔明月下。洋洋盈耳枕邊波。</text>
<title>謝權而瑞 必禎 來訪</title>,<text>海山風雪爾何來。十載相逢一笑開。尙有淸狂前日態。可憐詞賦古人才。筇頭遐矚龍江碧。帆外閒蹤佛日嵬。咫尺聞君談萬里。衰齡吾欲上蓬萊。</text>
<title>南長寺。贈海州宗人 命純。</title>,<text>玉屑簷花夜。金堂竹葉春。百年生幷世。千里會同人。珍重棠車至。丹靑譜閣新。聯翩敦睦誼。多謝碧城親。寺有吾宗譜閣。宗人曮。以道伯來會。</text>
<title>永陽東閣。次主倅宗人 載得 韻。</title>,<text>家聲一代斗山高。枳棘林中瑞世毛。淸致金天生爽氣。交情春日飮醇醪。靑銅畫閣詩長詠。紫草屳山夢幾勞。箭箭紅心眞絶藝。才兼文武是雄豪。</text>
<title>朝陽閣 有圃隱先生板上韻</title>,<text>天下朝陽閣。人間圃隱詩。江山千萬古。我亦一男兒。</text>
<title>題李子由雙盆梅</title>,<text>百花頭上點先春。冰玉其膚雪月神。疑是蘂宮雙姊妹。化爲姑射兩屳人。玉蘂新含雪裏春。也知花妙在精神。滿牕明月成三影。把作江湖莫逆人。</text>
<title>玉成書院享禮後。謹次蒼石先生序齒錄韻。</title>,<text>方塘一鑑五賢心。千載眞源次第尋。蘋藻二丁鄕有禮。絃歌三日士如林。淸光快得峯頭月。麗景低垂岸上金。炳燭工夫猶可力。莫言身世已幽沉。</text>
<title>又次錄中韻</title>,<text>一犂時雨後。春色滿江湖。氣像思堯舜。煙花對畫圖。試拈霜兔筆。猶有老驪珠。向晩前川去。風雩興不孤。</text>
<title>與丹邱諸老會話甘巖</title>,<text>緩步行尋石逕微。山花瀾漫小春時。凌霜虬卵邨邨晩。出水梭花箇箇肥。特地團圝萍聚散。諸天談笑夢參差。望鄕臺上登臨興。九九佳辰有後期。</text>
<title>寄李子大</title>,<text>須君谿上竹扉開。日暮山中悵望回。江月一圓還一缺。雲鴻閒去又閒來。他鄕况値黃花節。昨夕高登九日臺。底事故人消息斷。殘年離思十分催。</text>
<title>鳳城鄕射堂。次朴士仲 壽義 韻。</title>,<text>如何玉洞卧雲身。去作南樓詠月人。客到江亭秋雨急。十年離思未能陳。</text>
<title>山陰換鵝亭。酬宗人使君 城鎭。</title>,<text>稽山山下鏡湖邊。江左風流幾箇賢。看竹㝡宜晴雪夜。流觴正好暮春天。閒情臺沼歸狂客。逸興煙波醉謫屳。底事亭名鵝獨取。筆鋒高出墨池前。</text>
<title>謝姜子華餽菊花煎</title>,<text>羇懷寥慄懶登臺。坐見重陽晩菊開。萬葉秋聲孤夢罷。一牕明月好人來。况携片片黃金餠。全勝浮浮白玉盃。老馬爲駒工部句。爲君高詠意悠哉。</text>
<title>次河亨甫 浩 訪我窩韻 幷序</title>,<text>丹邱河亨甫作小窩。扁以訪我。蓋文以會友。友以輔仁之意。甚可嘉也。孔子曰。學而時習之。不亦悅乎。繼而曰有朋自遠方來。不亦樂乎。我之學旣修。則朋友自有來從者。何必以訪我爲題。以招不擇交而妄相與之譏乎。亨甫勖哉。未見良朋意惄如。爲開沼上一間廬。逕花可踏春深處。谿竹宜看雪壓餘。若得意中三益友。何須燈下十年書。主人淸夢今回否。落照江皋剝啄余。使爾香名美酒如。豈無深巷訪幽廬。等閒追逐耽無益。分寸工夫得有餘。靑眼逢迎當世士。明牕討論古人書。丁丁伐木南山下。忽憶淸詩更起余。</text>
<title>謁河浩亭 崙 墓</title>,<text>時當聖祖仗周旄。公與厖村命世豪。萬古雲霄一毛羽。千年香火幾譽髦。樓臺木落參差出。碑碣苔荒次第高。山河氣量無徵處。再拜階前感慨挑。</text>
<title>鎭海舘。逢諸友取四人姓字。比之古人。各擧其事行戲題。主倅宗人。名漢紀。○柳養汝有事而來。武夷李友承源先到。嚴仲仰亦至。</title>,<text>晨星落落雪垂垂。滄海東南此會奇。長句南昌齊李杜。自道以詩自任。 神方苦縣等軒岐。承源治醫術。而老子之姓。 羊裘男子常加腹。仲仰鱞居。以一妓爲房直。子陵之姓。 桂嶺騷人自作師。子厚謫桂嶺。衡湘以南。皆以宗元爲師。柳友寓居。邨童多來學。 㝡是平原高意氣。囊中貯得二雙錐。四人爲食客。而主倅平原君之姓。</text>
<title>追次安持平焚黃時韻 幷序</title>,<text>安持平名聖興。居咸安。戊申之亂。咸兵將赴居昌。安公傾財備牛酒以餉之。北向四拜曰。書生老矣。不能赴亂。泣下滂滂。一軍感動。及還。鄕人刻石以識。方伯啓達。贈持平。焚黃時。其孫應理作詩。和者數百人。今冬余至牛山。遇應球字汝伯。持平公姪子也。能世修文行。安生請詩甚勤。遂次以贈。派流滚滚竹谿門。千古相傳百行源。道脉文成先倡起。家聲牧隱自幷論。軍門饋餉勤王義。身後褒揚聖主恩。巴水巴山生長地。遺碑三尺姓名尊。李牧隱爲安氏先狀云三韓以來。十代文科。惟吾家與安氏。○巴山。咸安別號。</text>
<title>題安汝伯杜陵茅屋</title>,<text>花以名谿草作堂。曾聞西蜀復東方。巴陵物色皆詩料。今古騷人逸興長。</text>
<title>次朴紫皋堂 尙節 庭梅韻</title>,<text>榴花明處葉離披。柳色靑時短短枝。試看破荒開玉蘂。人間無樹可爭奇。</text>
<title>臨江屳贈別河聖休</title>,<text>花影參差鸎語碎。玉船風動纖鱗。碧天穩送白銀輪。小樓東角。三疊和陽春。門掩黃昏君不住。林外惟見行塵。隔花啼鳥喚歸人。後期何處。雙鬢白如銀。</text>
<title>憶秦娥答聖休</title>,<text>春寂寂。丹邱有箇人如玉。人如玉。半牕梅影。一牀周易。別來三日香生席。彈琴爲奏相思曲。相思曲。一聲吹徹。山靑水綠。</text>
<title>靑杏兒寄聖休</title>,<text>獨坐按孤桐。一絃商。一絃宮。故人不見三更晩。蕭蕭落葉。湛湛零露。征鴈雝雝。徙倚小樓東。從我者明月淸風。阿誰解說愁似海。功名草芥。死生泡沫。富貴苓通。</text>
<title>傷田家</title>,<text>喧喧雪鵲豆麻邨。霜髮鶉衣集里門。爭道飢兒官捉去。淸晨泣送到黃昏。</text>
<title>山陰嶺上聞吹笛</title>,<text>千峯競秀萬川流。鳩杖徐行路轉幽。長笛一聲何處至。白頭詞客興悠悠。</text>
<title>成仲文 爾演 來訪贈詩。次韻修好。</title>,<text>臘尾春頭織路還。魚鱗 簟名 龜甲 屛名 笑談閒。茶詩袖致古人事。燥濕 山水 絃鳴今世間。我自高吟三秀草。渠誰浪起九疑山。興來緩步前川去。花意猶慵草色斑。</text>
<title>送春</title>,<text>陌頭嫋嫋靑靑柳。門外重重疊疊山。山不能遮柳不繫。東皇歸路杳難看。岸花飛送故顚狂。簷燕語留更頡頏。我欲臨風詩以餞。無聲無臭去堂堂。羊角無情飄絮去。蛛絲有意羃花留。緗簾十二屛山六。癡倚佳人八字愁。</text>
<title>奉贐侍郞宗丈 曮 通使日南 三十韻</title>,<text>國有乾坤大。龍飛四十秋。文明天下慕。迎送遠人柔。皮幣桑溟外。帆檣鴨使浮。側聞唐帝詔。精選趙咨儔。大國無雙士。吾宗第一流。丹墀承玉語。絳節下星郵。夷險平生志。安危昔哲謀。屳槎秋八月。鷁路古瀛洲。忠義公能仗。風波我不憂。連城年八百。中葉世公侯。台斗樞機重。鶴塘德望優。明庭聞革履。玉案置金甌。餘慶徵三樹。諸郞擁八騶。調元方咫尺。處世別薰蕕。四牡驅馳路。甘棠七十州。壺漿來嶺下。竹馬候街頭。韓境無需索。梁驩必踐修。家康似雪恥。秀吉終虔劉。靈藥何須取。全書是可求。春秋扶社稷。小雅偏諮諏。鼎呂三韓國。康莊一葉舟。善鄰將固國。修好豈忘讎。北塞韓公去。唐朝李勉羞。水神勞愷悌。殊俗服居由。利涉長鯨浪。欣瞻五鳳樓。聖朝恩眷眷。燕席鹿呦呦。百代親親義。三年處處遊。同人何暇說。使節未能留。衡嶽陰雲霽。華山積雨收。臨分一斗膽。含笑贈吳鉤。</text>
<title>宗丈 允重 八十壽爵宴詩 幷序</title>,<text>王弇州壽姜翁八十序曰。苴弧北。有一大星。時平則見。今見於女牛分。以故江東多壽考。又曰。星見則天子壽。今天子年號萬曆。萬曆者。永永無際也。噫。粤萬曆後一百四十餘年。昭陽協洽。卽我聖上臨御之四十年。而誕降之七十歲。合二慶試大小科。士民之年八九十者。皆賜爵三品。嘉與四方同之。意者苴弧之星。又見於箕尾之分耶。弇州所謂君臣朝野之盛。一何相符也。公亦以耄年頂玉而腰金。此宗族之慶也。祝嘏之辭。烏可已諸。夫耳不能別聲。目不能辨色。委體於牀褥而壽者。所謂造化之愚者也。朝而虞夕餔。秋而無冬纊。勞心於居養而壽者。所謂造化之役者也。身不安而心不寧。剛之過而柔之甚。犯六極而壽者。造化之畸者也。若是者。雖至百歲。何足爲貴耶。惟公不然。神明之用不衰。興居之節尙康。生無喫著之憂。晩有優遊之樂。身心俱泰。剛柔兼德。有子有孫。爰及曾玄。公所謂造化之私者也。未知公行何德而嚮此福耶。餙喜之日。不佞亦隨花樹之會。以伸敬老之儀。又以詩歌之。南星瑞彩照東天。朝野嵩呼萬萬年。桃顔鶴髮宗中老。頂玉腰金地上屳。已看綺里靈芝採。更望雲巢大社遷。默數古今家國事。人間稀慶政同然。</text>
<title>靑龍寺。留別金兼叔 萬鎰。</title>,<text>三春一會尙堪憐。况復僑居白髮年。滿地江湖孤棹泛。諸天花雨一燈圓。人情閱處看交態。老病侵時省己愆。知爾神方多種德。蒼蒼報應自昭然。</text>
<title>贈松塢</title>,<text>當年奇氣碧霄磨。落拓人間楚調哦。歲月滔滔東海水。親朋累累北邙阿。燈前細雨論懷久。筆下新詩得意多。斜日靑山分手處。離愁忽復亂如麻。</text>
<title>贈梅隱</title>,<text>東林月出鏡新磨。詩令催人八叩哦。霜髮渾疑新面目。幷鄕把作故山阿。子孫遺託言猶在。冰玉同稱愧亦多。勖爾一身忠孝外。男修文墨女絲麻。</text>
<title>乙酉四月。地主李侯 敏輔 設白場。兼爲觀燈。</title>,<text>文翁儒化盛吾州。白戰靑襟滿郡樓。佛日煙花河朔飮。薰風時節廣陵遊。星連遠樹天邊迥。月掛高枝檻外浮。樂事良宵能與衆。古人詩句頌賢侯。</text>
<title>孤峯塾敬老宴。次族姪文遠 錫朋 韻。</title>,<text>孝悌家風爾庶幾。早聞先訓自無違。伊昔少年當此座。搖搖風樹不堪悲。</text>
<title>次堂中別韻</title>,<text>琴中山水綠千尋。一座蒼顔萬古心。洛社風流商嶺趣。地名人事古猶今。</text>
<title>次權夔如 相龍 歎眼昏</title>,<text>更兼師曠瞽。非但杜微聾。衆竅秋風外。晴花曉霧中。丹靑如夢寐。毁譽付苓通。獨有虛靈者。神明舍裏翁。</text>
<title>次申汝重 重泰 遁齋韻</title>,<text>男兒何幸作書生。看子新詩覺有情。白首雞牕心有得。靑山茅屋遁爲名。人同南海金虀膾。公是東坡玉糝羹。師曠已言如炳燭。夏侯休說且歸耕。</text>
<title>次晉州鎭將金 就行 韻 淸州人○六言</title>,<text>據鞍人道矍鑠。緩帶自稱疎慵。胷裏風雲八陣。牀頭性理中庸。</text>
<title>又次五律</title>,<text>遠客相逢處。元戎解榻初。壇花晴馥馥。營柳晩疎疎。半日仍披霧。十年謾讀書。驪珠似明月。光彩生吾廬。</text>
<title>鄭上舍季貞 智模 爲道院洞主。寄二詩。追次以謝。</title>,<text>名區物色尙分留。携酒登臨快掃愁。萬首新詩君作窖。千莖華髮我先秋。人從閥閱求良士。天設江山供勝遊。伊洛源頭春水闊。同尋直筏泛中流。江山安得挽人留。猿鶴何須夜夜愁。竹笥將呈三十字。楓宸仰祝八千秋。詩書禮樂沉潛讀。南北東西汗漫遊。交契自是無老少。汙渠堪愧接淸流。</text>
<title>不換亭。次木齋先生韻。亭卽縣監黃公所卜築</title>,<text>芝歌唱罷興陶陶。屳鶴深深在九皋。華嶽雲開携蠟屐。平川春到理漁篙。箇中仁智師先輩。分外功名戒爾曹。若使靈臺無一累。山光水色共淸高。</text>
<title>孤峯塾。行敬老禮。追次會中韻。</title>,<text>龍樓設宴自春宮。及老深恩遍海東。多謝吾鄕風俗厚。年年此席慰衰翁。</text>
<title>道院秋享。示諸儒。</title>,<text>上丁罇俎報先賢。竹月松風滿肆筵。一貫堂遵夫子訓。正心丹得晦翁篇。風光九九黃花節。襟佩人人白髮年。咫尺雩壇臨洛水。小春斜日共周旋。</text>
<title>梅隱軒。贈李衡叔 權普。</title>,<text>梅牕十五月。雪髮二三人。世事成桑海。年光似水輪。兩宵聯枕席。千里隔參辰。可惜他鄕會。殘年更幾巡。</text>
<title>丹邱觀。贈宗人使君 漢鎭。</title>,<text>雪竹雲松擁畫堂。江城物色總屳鄕。芙蓉苑靜迎新月。蝴蝶樓空伴夕陽。赤壁騷人無內翰。丹邱羽客有南昌。夜深東閣徘徊久。何處簫聲叫鳳長。</text>
<title>次放翁七十三吟 幷序</title>,<text>放翁年至七十三。輒有所吟。意者有感於聖人之壽耶。噫。夫子大聖。轍環天下。放翁高士。客居劒南。自古有年壽者。遇太平之世。亦難矣。今余以空空鄙夫。幸逢聖世。昨年賀吾王七十三春秋。今年犬馬之齒。亦至放翁吟詩之年。揆分過望。猥甚於幸。遂用其韻。以寓微忱。爭將龜鶴賀迎新。我幸生爲壽域民。尼父棲遑逢世亂。放翁流落値家貧。不圖蒲柳衰殘質。自在菁莪化育春。壽考康寧皆帝力。三言祝聖效封人。</text>
<title>生朝。用前韻。</title>,<text>七十三年百感新。生爲聖世一遺民。懸弧倍切春萱慕。當食追傷菽水貧。若使諸兒明五典。猶爲寸草報三春。吾生此世無餘日。敬取蕭脂望後人。</text>
<title>題德川書院敬義堂</title>,<text>籜龍爲摯拜冥翁。道脉相傳敬義工。持得一心冰履處。裁來萬事刃遊中。羹墻慕切惺惺子。經始功存翼翼宮。吾黨何年重結構。徘徊盡日想遺風。崔守愚堂拜南冥時。以國喪執竹笋爲摯。先生嘉之。</text>
<title>長相思。留別德川諸友。</title>,<text>山之陽水之陽。百世淸風數仞墻。羣屳列畫堂。余髮黃爾髮黃。離合天涯夢一場。相思永徜徉。</text>
<title>臨江屳。題四幸堂。姜文擧堂名。</title>,<text>古有鼓琴三樂者。今君四幸何如。洪匀播物㝡靈余。一幸 聰明男子事。講習聖賢書。二幸 一箇身生兒四箇。堪傳經訓菑畬。三幸 百年溫飽好家居。四幸 風軒高枕卧。春夢到華胥。</text>
<title>次參議姜公 深 閒居韻</title>,<text>梅邊流水水邊邨。中有幽人獨閉門。春到碧山無一事。長吟花鳥送晨昏。</text>
<title>洛江舟行雜詠 幷序</title>,<text>丁亥四月。與一鄕老友。泛舟靜虛樓下。至鼎谷齋室。六十以上十三人。以下九人。上數與洛社耆英同。下數與香山諸老同。紅綠滿山。酒肴盈船。眞浮世勝事也。遂呼韻賦之。曺上舍希文。時爲道院洞主。姜必孝，李增述，柳後元，金兌興，姜㭠，姜杭，金璣，李重穆，申漢台，全始亨，鄭泰健，趙濟經，全始復，柳聖霖，柳聖穆，金甲彬，河世游，孫昌顯，姜世岳，姜世師。春醪半醉靜虛樓。風帆飄颻洛水流。兩岸靑山花瀾漫。依然三月下楊州。右發入德門春水船如百尺樓。此行疑入絳河流。身處江湖游汗漫。詩勝封侯酒勝州。右過飛鸞津謝眺洲邊趙嘏樓。銀蟾飛處玉虹流。餘生幾歲逢寒食。瞻望松楸愧柳州。右過廣灘亭 楸下蟾蜍影裏仰瓊樓。李郭舟中接勝流。復有落霞孤景。渾疑滕閣古洪州。右過孤亭詩興如山聳玉樓。觥船催泛紫霞流。登高尙有雄豪氣。車轍何因遍九州。右過紫霞洞詩屳歸去玉京樓。白白沙禽滚滚流。洛社坐深文彥博。淮船醉倒韋蘇州。右過伴鷗亭草堂高迥勝危樓。花港沿洄濯錦流。多謝主人情味厚。盤中白雪映靑州。右過竹巖亭欲如先志起高樓。指點淸江抱壁流。如許名區荒穢久。空敎春色滿南州。右過牛巖亭 黔澗先祖。欲作亭於此。何年此地築書樓。惟有桃花泛泛流。物外煙霞幽興足。不將罇酒換凉州。右過武陵洞 或云外先祖蒼石先生居此。高如西域七重樓。光染衣巾翠欲流。天際澄江擡醉眼。蒼蒼遠樹似刀州。右過千仞臺世上浮榮等蜃樓。何如江海弄淸流。長風掛帆超然去。逸氣崢嶸蓋九州。右過退致巖 姜氏先世。退休於此。詩賦佳如五鳳樓。坡屳怳惚在中流。名區勝賞追前輩。自古商顔山水州。右過合江亭十里江山處處樓。百年興廢水東流。扁舟盡日奇遊遍。始信登臨擅一州。右過甫陽邨先生曾上仲宣樓。鄕思應添渭水流。絶勝江山棲息地。小河回作一幷州。右過佳士里 柳修巖寓居於此岸柳維舟入梵樓。蒲團安卧聽谿流。重來筇屐今巴老。萬壑風煙古峽州。右宿鼎谷菴</text>
<title>題鼎谷齋舍</title>,<text>赤壁蘇屳洛社英。暮收風帆入雲屛。荷盤雪淨吟詩白。蓮榻香生載酒靑。萬壑煙霞遊客興。百年松檟主人情。名區勝事誰能辦。知有阿咸代步兵。有孫氏先楸。</text>
<title>次新巖書堂會中韻 堂在咸昌</title>,<text>一陣黃梅雨。夜隨舶趠過。長江玉虹繞。遠峀螺鬟丫。詩惹懷人淚。春留惜別花。殘年多得意。琴酒日邀遮。</text>
<title>淸巖祠松亭。次洪伯旭 日溥 韻。</title>,<text>游魚潑潑躍條風。蘆葉穿來箇箇同。長嘯彈琴松下座。神屳高會畫圖中。</text>
<title>江上卽景</title>,<text>蒼崖千疊抱淸流。槐柳陰中隱映樓。盡日松壇琴語細。渾疑羽客降蓬邱。</text>
<title>次南維能 必恒 草堂韻</title>,<text>知子幽居事事幽。松篁深處水悠悠。邨名爲美道宜講。峯面多奇德可修。園裏靑蔬佳客饌。牀頭黃卷後孫謀。身無榮辱心安樂。軒冕山林較孰優。邨名道邨。峯號德峯。</text>
<title>次權汝炯 重機 伴棊軒韻</title>,<text>陶公門外白公渠。二頃生涯自有餘。且可雲山能蠖屈。何須塵世作龍攄。早起開牕迎曉日。晩來携杖課春鋤。玉子聲中柯欲爛。渾疑虛室是方諸。</text>
<title>晩思樓。與諸友拈東坡韻各賦。</title>,<text>十載歸來接寵光。晩樓初日政滄凉。垂垂華髮千莖雪。句句淸詩萬口香。竆鬼隨人長矯亢。愁魔得酒自奔忙。憐君物外幽棲地。絶勝王維白墅岡。鼎坐書樓展麥光。谿風山雨滿襟凉。鍾王體格龍蛇走。班馬文章錦繡香。北海平原孰優劣。舍人司諫判閒忙。也知月出東林處。獨自振衣千仞岡。麥光紙名右次金而敬高樓今夕復淸光。池上靑蓮碧玉凉。遲暮交情如水淡。逢迎喜氣若醲香。牕間爾卧煙霞穩。天下人趨道路忙。濟濟夔龍登舜殿。夫君何事守東岡。方塘活水接天光。髣髴鑑湖五月凉。可惜此翁頭有雪。誰憐高士席生香。山童刈麥登登去。谿女移秧點點忙。吾輩卽今何所事。不如歸卧紫芝岡。右次權汝光 正玉江閣招邀坐水光。新詩酬唱碧筒凉。松壇月上拋棊局。蓮嶼風來憶酒香。邂逅何辭三日話。悲歡便覺百年忙。欣看雪翮靑田鶴。棲在芙蓉第一岡。一幅巴牋染翰光。江風颯颯動新凉。雲松聳壑飛蒼翠。霜菊凌寒送晩香。宜有和詩猶未和。本無忙事便成忙。屳區物色秋如畫。七七花間更陟岡。右次權汝炯</text>
<title>用前韻。贈權文見 聖鳳。</title>,<text>門闌坦腹動輝光。老我平生愧德凉。玉潤冰淸聞古語。蔥湯麥飯見新香。方塘活水來無盡。大道輕車去勿忙。願爾才如黃太史。時時酬唱大雲岡。</text>
<title>道院齋會。追憶權淸臺講會事。謹次退陶先生韻以述懷。</title>,<text>洛水滔滔接弄淸。江心霽月十分明。春風丈席今安在。野渡虛舟只自橫。日値文明叨獻幣。音懷金玉更傷情。齋筵爲唱先師句。今世無人續正聲。</text>
<title>五月之望。州東老少會于洛江時。族姪湖西亞使錫龍，女壻新恩洪天休俱泛舟觀水樓下。泝流至道院。余以洞主出迎。遂次舟中韻。三首</title>,<text>新亭名勝會。上洛月沙邊。雅望瑚璉器。高風李郭船。雲連山帶屹。水接海環圓。携手歸江院。陶然作醉屳。江山自絶勝。風月亦無邊。野店逢詩伴。斜陽泛酒船。韶光容易歇。缺界極難圓。欲向蓬萊頂。招邀駕鶴屳。世人遊賞興。不在吾身邊。梵磬雲千嶂。漁歌月一船。山川看動靜。天地學方圓。倘得心中趣。何須物外屳。</text>
<title>長川別廟行香禮。因設白場。聊成拙句。以識盛事。</title>,<text>先廟來參拜。檀香起篆煙。同堂花樹會。滿座地行屳。白戰酣詩壘。紅潮漲玉船。玆遊天借便。三五月姸姸。右詠齋會我如天祿老。吹起杖頭煙。箇箇連城璧。人人識字屳。堪爲廊廟器。合上孝廉船。嫫母嗤西子。誰能別醜姸。右贈諸少馹騎還鄕路。郊墟日暮煙。蓬蒿傷老大。臺閣豔神屳。罇俎蓮花幕。笙歌錦水船。咨嗟定山桂。颯颯自嬋姸。右贈錫龍 時爲湖西亞使天關上下處。安得爇薪煙。爾用廣文飯。人稱大理屳。同參八座席。可戒一偏船。淸標知誰似。先生玉貌姸。右贈錫穆 時爲銓郞主人留客夕。一縷煎茶煙。勸酒頗知老。圍棊豈羨屳。林深羊仲逕。雪滿子猷船。㝡是吾齋舍。秋高月正姸。右贈諸客</text>
<title>途中吟 辛巳</title>,<text>中秋爲客上元還。自是生涯到處閒。明月淸風吟弄外。都無一事去來間。</text>
<title>次成仲文寄贈韻</title>,<text>少小靑雲志。歸來白髮人。相看發一笑。醉倚黃花新。</text>
<title>山花子寄仲文</title>,<text>九日登臨紫翠間。黃花應笑鬢毛殘。非是閒愁生暮色。憶中山鴻鴈不傳。雲外信茱萸誰與。醉來看處處屳。岑秋似畫想驂鸞。</text>
<title>咸聚亭。次金南岳韻。渚谷權氏先亭。南岳詩揭壁上。</title>,<text>名區物色小春天。山是芙蓉水醴泉。花樹一堂咸集處。風流髣髴永和年。</text>
<title>曲江亭舊址。謹次圃隱先生韻。李上舍宅仲先亭。</title>,<text>圃老詩中興國寺。申城浦上古靑山。昔賢遺躅無尋處。洛水秋風悵望還。</text>
<title>又次河覺齋韻二首</title>,<text>申城無萬戶。曲江有處士。靑天皎月來。白玉銀盤是。相國曾爲御史行。高人終老曲江亭。銀盤一片猶依舊。茅屋三間未守成。李上舍仲陽。龍宮人。作曲江亭于大竹湖上。自號曲江居士。琴書自娛。無仕進之意。時柳相永慶以御史。聞名來訪曰。君老于江湖無宦情乎。答曰。願爲申城浦萬戶。每月得銀錚盤一圓。柳歸告西厓。西厓曰。申城浦。李仲陽所居邨名。銀錚盤。卽月也。其意蓋欲居故里。弄明月耳。河覺齋沆。以詩贈之。</text>
<title>次李國敏 𣘹 武夷精舍韻</title>,<text>九曲歌中聞有靈。今看此地草堂成。平臨高下靑靑浪。晩對依微疊疊屛。有約煙霞來夢寐。無邊風月入牕櫺。三江碧處吟長句。趙倚樓如許洞庭。</text>
<title>贈泉谷主人文道歟 啓東</title>,<text>知爾平生有素心。地名泉谷卜居深。水磑處處排千斛。風箑時時動八吟。君子自能如綠竹。世人堪笑逐黃金。浩然亭上跨驢去。山簡風流卽古今。</text>
<title>題道歟家武夷九曲圖</title>,<text>武夷山水此依依。山水中間別有思。夫子已歎人不到。千秋將與子同歸。</text>
<title>次浩然亭重修韻 周愼齋之從姪怡。投紱而歸。作是亭。</title>,<text>千里滔滔一髮靑。先生於此起新亭。已敎倦鳥林間止。分付閒雲洞裏停。五世雲仍修舊閣。四州冠蓋倚蒼屛。此間不可無吾句。長笛聲中數點星。</text>
<title>南江舟中。贈金晦甫 文粹 六言。</title>,<text>斜陽矗石津頭。擧扇忽開靑眸。物色江山如畫。聲名李郭同舟。尋眞物外蹤跡。看竹古人風流。試問煙波歸帆。何如苦海浮浮。</text>
<title>贈別李上舍伯玉 天球○安城人。同庚同年。</title>,<text>金花落欲盡。江閣五更深。剩馥留三日。新詩動八吟。心如丹炳炳。髮有白森森。商嶺生芝草。何須戀故岑。</text>
<title>河陽金戚善兼 達萬 家。次錦浦亭舊韻。</title>,<text>君家舊迹說江亭。江上風光値踏靑。會待層欄重建日。一罇相賀醉還醒。</text>
<title>詠善兼庭梅 主人移梅於昌寧。</title>,<text>夏山春色錦江來。經歲寒葩數點開。佇看他時調鼎鼐。須從墻角好栽培。</text>
<title>地主李侯壽母日。仍行養老禮。盛饗邑人上下男女二百老。迎送俱致敬。遍貺鳩杖。以詩奉賀。</title>,<text>家之孝子國忠臣。別有人間有脚春。竹柏庭前開盛宴。絃歌席上賀昌辰。板輿南北三千里。鳩杖東西二百人。善地寧親誰所賜。嵩呼萬歲向楓宸。</text>
<title>梅谷寓舍。河澤宗，澤善，汝進三老來訪。臨別謝贈。</title>,<text>松篁深處石爲門。雨後山光碧滿茵。浮世悲歡新白髮。他鄕歌曲舊陽春。何須方丈千年藥。便作商顔四老人。莫怪臨分重把袂。衰齡離別易傷神。長夏山邨晝掩門。石榴花落竹皮茵。身同病渴文園客。跡似登樓錦水春。頭白敢言天下事。眼靑猶喜意中人。只堪暮境論交道。不是文章自有神。</text>
<title>酬河履甫 一浩</title>,<text>多謝吟筇遠叩門。家中長物草爲茵。旣非其禮牀前拜。惡是何言座上春。齒德豈云先進者。文章可畏後生人。重堂盛宴猶如昨。韓馬存亡更愴神。</text>
<title>酬河亨甫</title>,<text>窩名訪我席爲門。收聚殘紅作醉茵。元白筒中皆秀句。峩洋絃上復陽春。居無俗物看孤竹。客有幽期待可人。下筆每看鸞鳳起。吟魂疑是祭詩神。</text>
<title>酬河澤善</title>,<text>顔似桃花齒似兒。丈夫八十未爲衰。待他石鼎丹成日。看了蓬萊水淺時。自古丹邱多羽客。與吾方丈有前期。江南春到梅先發。千里慇懃寄一枝。</text>
<title>酬河汝進</title>,<text>燁燁靈芝落落松。兩人於此托幽悰。淸香商洛山中茁。翠蓋徂徠嶺上濃。支廈材成方鬱鬱。延年功大自茸茸。南昌屳子東園老。今古人間爾與儂。</text>
<title>澤善以竹爲號。汝進以松爲號。余在商號芝。在晉號梅。遂以四物各賦。</title>,<text>卻嫌松柏太遲遲。旬日干天貫四時。種樹買山尤絶處。丹邱屳子得兼之。右竹初從二尺入雲間。獨立亭亭傲歲寒。可作商家舟楫用。寧爲秦帝大夫官。右松一夜春山小雨過。白雲深處晩香多。劉郞家事何關汝。恰好松間浩浩歌。右芝能先造化奪天功。春在玄冬白雪中。閒對玉人仍讀易。四牕明月一簷風。右梅</text>
<title>酬澤善多字韻</title>,<text>望八同調世豈多。百年喬木本支多。金籝書笈誰優劣。澤善家中福善多。今宵明月一年多。竹塢淸風客思多。數幅花牋何處落。江南雲樹夢魂多。</text>
<title>酬汝進</title>,<text>朝來有約暮還山。十載相逢五夜闌。衰境莫如同志好。他鄕况復古情歡。譙樓畫角休三弄。客舍驪駒亦一難。安得此身如海月。隨君處處共團圝。</text>
<title>酬聖休</title>,<text>揮麈高談劇一場。含情江樹又斜陽。耆英盛會時難再。白晳芳年理豈常。處處留連多款款。悠悠生死任蒼蒼。歸來山閣三更晩。楚調何人和羽商。</text>
<title>酬澤善竹芝吟</title>,<text>南山有竹北山芝。植物之中兩絶奇。氣得中和屳侶藥。姿挺淸直俗人醫。佳祥世道亨來應。勁節天時寒後知。瓊草琅玕堪把贈。別來千里寄相思。</text>
<title>酬汝進松芝吟</title>,<text>鏡中華髮不須悲。胷裏雄心尙未衰。咀嚼玄光春暮後。攀援翠蓋歲寒時。昂霄奇氣幽人讚。辟穀神功隱士詩。莫謂荒山凡草木。將支大廈救民飢。</text>
<title>竹溪月夜。贈主人趙文然 炅。</title>,<text>知君負笈靑山寺。兀兀竆年欲有爲。他石攻來成美玉。吾心求處有餘師。崆峒傑句三光耀。山海高風萬古吹。拭目相看論古道。滿牕明月是襟期。</text>
<title>三五七言</title>,<text>三尺琴。一團心。紅顔留不住。白髮掃還侵。鞭去紫鸞碧落外。手摘靑桃玄圃潯。</text>
<title>與諸益會洛嵒煑花。次曺頤齋韻。</title>,<text>竹間寃血在湘川。枝上啼痕又杜鵑。折竹採花猶可惜。山僧且莫急相煎。山僧燃竹煑花。</text>
<title>寄金翊章</title>,<text>憶昨祗園煑杜鵑。一筵談笑夢依然。西遊翰墨前塵事。南到江山現世緣。春服已成風詠興。良朋相別樹雲篇。天臺物色知依舊。早晩煙波共釣船。</text>
<title>次族弟思仲元朝自戒</title>,<text>盥手前賢是日箴。聽雞端坐至橫參。此心安得常如一。終始能無德二三。天上羲和迭促鞭。人間節序又新年。湯盤至訓吾何得。對影燈前自赧然。</text>
<title>和鄭成仲二首</title>,<text>良友三年別。相逢白髮生。風塵惟數輩。遲暮自多情。花石天臺勝。淵源洛水明。往來尋舊約。鷗鷺慣相迎。攀花曾惜別。帶雨此歡迎。舊客人人好。新詩句句淸。魯狂三月暮。晉逸四難幷。遊興無時已。靑龍頂上行。</text>
<title>又次贈別韻二首</title>,<text>忽忽浮萍會。蕭蕭白髮年。聽君流水曲。坐此綠陰筵。遊興靑山外。離歌古院前。江風不解意。歸棹吹飄然。幽人不浪出。雲樹隔年年。偶挽煙霞袂。重開翰墨筵。牙琴斜日裏。謝屐碧山前。別恨牽遊興。高樓倍悵然。</text>
<title>龍頭亭。伏次黔澗先祖韻。寄主人。</title>,<text>聞名不見人。亭子水之濱。詩篇入莊誦。孔李解相親。</text>
<title>又次具柏潭韻</title>,<text>卧龍矯首大江邊。海蜃浮光小洞天。聞說平泉花石好。明朝料理木蘭船。羣屳歸去白雲邊。飛閣流丹水底天。明月淸風無限景。至今虛載釣魚船。</text>
<title>鳳棲梧 一名蝶戀花 詠石榴花</title>,<text>人自惜春春自去。牕外榴花。也解留春住。紅錦粧成花處女。夜來更染臙脂雨。屳舘玉堂春已暮。大夏移來。尙帶朱明序。旭日照人雙眼擧。山翁不患昏昏霧。</text>
<title>次蔡仲章  啞聾窩韻</title>,<text>知君歸計在藏蹤。不獨山中爲過冬。世態雲翻還雨覆。窩名地啞又天聾。山家自有三花發。林逕那無二仲從。客裏相逢仍叙別。羲輪不覺到高舂。浮萍身世本無蹤。邂逅他鄕一日冬。濁世君如蕭坦啞。亂邦吾作杜微聾。靑山茅屋堪棲息。白髮藜筇欲往從。約伴祇園紅葉裏。去看飛瀑月中舂。</text>
<title>又次別韻</title>,<text>靑山一面絶三勤。耕鑿生涯總聖恩。松下茯苓供歲儉。爐中宿火作春溫。堂前種竹醫人俗。月裏烹茶洗睡昏。我欲携家從此逝。休將鐵鎖鎖山門。</text>
<title>幽居卽事 幷序</title>,<text>鶴林玉露曰。農圃家風。漁樵樂事。唐人絶句。模寫精矣。余摘十首題壁間。每菜羹豆飯。啜苦茗一杯。偃卧松牕竹榻間。令兒童吟誦數過。勝如吹竹彈絲。余亦掛壁長吟以自樂焉。十子新詩畫有聲。邨庄物色自分明。三盃濁酒因長詠。庭樹秋風策策鳴。</text>
<title>續耆英會錄詩 己巳</title>,<text>天敎化斧斲成臺。萬玉叢中錦繡堆。明月淸風依舊地。耆英高會甲辰來。</text>
<title>用前韻。謝地主李侯 埉。○送樂工米魚以助遊興</title>,<text>秋滿湖山月滿臺。朱絃響落白雲堆。長腰巨口人人飽。絶勝江州送酒來。</text>
<title>醉下江院。用前韻。</title>,<text>月裏扶筇下古臺。凉飈乍起浪成堆。高吟仰視靑天坐。二水三山次第來。</text>
<title>追次權淸臺甲辰泛舟韻</title>,<text>耆英盛會昔何年。正値靑龍雨後天。鶴髮韶顔商嶺皓。桃花流水武陵船。興高風月三盃酒。慕切羹墻八座賢。好是今人追古事。續題詩軸復光前。</text>
<title>沙伐國。次古人詩。</title>,<text>十葉瓠祥一夢長。楊山異氣屬伊陽。魚鹽洛水通漕路。雉堞屛岑有戰場。玉帶神人莊叟蝶。金城公子穀生羊。地靈人傑生今古。莫道沙梁是僻鄕。</text>
<title>送郭季幹詩 幷序</title>,<text>季幹文士也。少有逸志。今秋忽投筆。自京城來見余。余曰。何傷乎。亦各從其所好已。忠翼公神功韙烈。震動夷夏。君家忠孝大節。豈獨文章一藝乎。季幹勖哉。紅衣以後奇男子。投筆起來又棄繻。華嶽峯尖秋隼氣。滄溟水闊大鵬圖。城中作客今年暮。江介論心片月孤。天上神屳皆識字。戎垣不可無書厨。</text>
<title>苞山郭氏五夫人壽宴詩</title>,<text>三綱輝映地。五母樂康筵。壽酒皆宗黨。斑衣亦暮年。北堂鄰共接。南斗照應偏。爲賦南陔什。遙從孝里傳。</text>
<title>次族姪錫魯東巖韻。贈族姪懶窩主人文遠。三首</title>,<text>丈夫成底事。童習白紛紛。去作山中客。自怡隴上雲。休歌芝草曲。或恐世人聞。巢許可同調。尙留千載芬。人說招提勝。招提絶世紛。三花浮白樹。一穗泛黃雲。野人多伎倆。山僧不見聞。茅屋自蕭灑。蓮榻豈芳芬。君如生漢世。上必賜推成。早抱立揚志。久懷邱壑情。炳燭豈無益。能詩新有聲。恭惟先聖訓。每使是心明。</text>
<title>次贈南章彥西行見訪</title>,<text>梅堂一別後。芝宇十年違。忽遇雲卿面。高揚太白眉。江山如畫處。樓閣把盃宜。怊悵驪駒曲。秋風嫋嫋時。</text>
<title>沙伐谷路中聯句 進退格</title>,<text>洞口經秋葉落初。行尋沙伐渡溪西。成仲。 豐碑十尺將軍墓。流水千年故國墟。儂。 荒逕草深眠鹿卧。斷垣松老暮鵶啼。希文。 夕陽佳色猶餘興。更訪漁軒竹下廬。成仲。</text>
<title>次李思仲，曺希文兩老韻。</title>,<text>白鹿遊蹤又習家。名區隨處輒經過。行尋林下三三逕。歸對籬邊九九花。垂老詩篇猶慷慨。逢秋生計自豪奢。從今我輩無他事。會面頻頻喫飯加。德操曾詣德公家。元直同來一夜過。時物園收赤虬卵。佳肴盤乏水梭花。江山正値三秋晩。風月能當萬戶奢。林下逍遙非寂寞。何須分外一毫加。二妙同尋小隱家。山林生色好人過。留詩莫恨非摩詰。題壁還殊訪浣花。野客興多遊汗漫。騷人癡絶譽蘭奢。欲携藜杖源源去。其柰霜毛日日加。自飯黃牛類闔家。思麾魯使莫相過。門前舊客皆靑眼。鏡裏新毛摠雪花。君子何羞原憲病。古人猶惡馬融奢。三章淇澳君曾讀。切磋工夫老可加。</text>
<title>又用前韻。寄兩老求和。</title>,<text>靑山影裏白茅家。肯許吾堂俗子過。客伴老儒烹瓠葉。兒携古硯泛松花。已經菜色連年儉。纔得豚蹄所欲奢。今我良辰如不樂。無情白髮任君加。昔我螢牕誦百家。騷壇闊步莫能過。生憎岸柳隨風絮。自愛園葵向日花。明德必須先格致。誠身亦在戒紛奢。秋風老驥思千里。伯樂何時翦拂加。分外功名於自家。浮雲一點太虛過。修身功愧曾三省。判事才非古五花。肉食當爲廊廟慮。冰淸還怪服輿奢。回看洛水龍閒卧。幾日都門以手加。籬菊初苞伯子家。雲巢好伴茗奴過。吾詩若燒爐中葉。爾唾能成石上花。陋巷春風顔氏樂。滿園秋露季倫奢。人間貧富何須念。炳燭工夫是可加。時時隔水望西家。底事經冬不我過。雪後幾思乘興棹。客來非惜滿庭花。知人㝡貴知心事。好德誰如好子奢。他日相逢將有問。須於矜字着工加。曲几明牕舊主家。靑蓮繡虎倘重過。梅邊屳鶴眠蘿月。竹裏樵靑煎石花。縱乏詩箋鸞樣好。剩收秋葉錦紋奢。慇懃入室謀諸婦。佳客來時妙饌加。</text>
<title>鄭統相 起龍 延諡席。示本孫。</title>,<text>手把龍泉掃蜑蠻。功存沙伐舊江山。靑冥勳業金垂帶。大樹風聲鐵作冠。昭代易名三大字。新齋將事六屳官。筵前病客偏多感。門老宗孫獨未看。</text>
<title>易安堂十四景</title>,<text>雪裏淸高節。花中巢許倫。晴牕薰沐日。蓓蕾摠精神。右書牕早梅箇箇坤裳色。叢叢韓圃香。無人送酒盃。掇蘂過重陽。右花階晩菊老樹如靑蓋。驕陽不得侵。居家好爲善。庭畔有槐陰。右栗麓淸陰扶疎君子樹。正直大人枝。仰念栽培意。願言將大之。右松亭黛色 王考手植何人合七寶。夜夜掛高峯。我欲隨蟾兔。同遊翠色宮。右屛岑秋月一夜南山色。天台萬丈峯。杜鵑啼不盡。點點枝間紅。右息嶂春花旭日照高岡。梧桐憶鳳凰。詩人宜撰頌。西伯在東方。右鳳臺朝陽忽値十旬暵。欣逢三日霖。縮龍在何處。睠彼南溪潯。右龍溪暮雨魯若無君子。豈聞絃誦聲。傷心書帶草。不復山前生。右魯塾絃歌郡角何來耳。山家恐不深。寒潮隨月上。半雜蜂衙音。右商衙鼓角農郊向百里。耕者幾千人。但願終身飽。不知計在春。右廣野農夫漠漠東西路。行行十二時。促鞭人底事。高枕我無爲。右大路行人百年無海寇。每日報平安。雖在低薪夕。寧忘立馬看。右花開夕烽羲輪將向夕。天地滿紅光。西嶽高無敵。蒼蒼拱太陽。右露陰落照</text>
<title>題楊處士詩集後 幷序</title>,<text>昌寧楊進士晅號漁村。有大節。善屬句。廢朝時。中司馬。聞廢母議作。不應榜而歸。時淸後復遊京師。屢入薦剡。丙子爲倡義將。講和後。與友人沈譔同約不赴擧。沈後登第。公以詩謝曰。江梅初爲歲寒栽。誰料春來尙未開。桃李卽今方張玉。愧將寒瘦妬蜂媒。又曰。南嶺孤松萬丈長。坐看終日託心腸。傍人莫道槐黃近。萬曆年中老上庠。鄭桐溪嘗見其詩文曰此吾之師表也。許眉叟撰其行狀。乙丑冬。余偶過昌州。公之玄孫復春甫。出示其遺文三卷。讀之令人起敬。其孤忠大節。不讓於當時諸賢。而至今無尊尙褒忠之事。可慨也已。南州章甫多以詩詠之。遂續其韻。以寓景仰之懷云爾。百年遺迹一江區。梅在園中鶴在湖。自古西山歸隱士。至今滄海有遺珠。戎壇學舍名長在。桐老眉翁筆不孤。滿篋淸詩增擊節。傍人莫道我非夫。</text>
<title>敬次晦齋先生正心丹韻</title>,<text>頂針三日得良醫。滿室淸香似肉芝。晦老神方爲準的。諸君須作小由基。病在當人當自醫。何須赤箭與靑芝。神明舍裏空心服。數仞宮墻在此基。</text>
<title>銀城遇洪文伯 冕○忠州人</title>,<text>邨邨紅葉裏。步步夕陽中。疑入丹邱境。果逢白髮翁。顔醺千日酒。手把紫芝叢。作伴松雲下。高攀綺皓風。</text>
<title>謝高濟仲 命楫，大用 命來。兩老來訪。</title>,<text>二仲同來處。深林葉落時。長相思幾歲。不忍別臨歧。復做黌堂話。仍成法界期。殘年吾輩事。遊賞外何爲。</text>
<title>夜卧</title>,<text>歲月堂堂去。形容漸漸衰。經冬無一句。入夜有千思。未展排風翮。空摧伏櫪眉。俄然天欲曙。可以振衣時。</text>
<title>叙別宗人咸寧使君 廷瑗</title>,<text>百代之親自一身。同人厚誼見天眞。仁聲五考連居上。惠政三州總號神。夜月琴軒歡未足。春風鳧舃挽無因。一麾知有南來日。商嶺重尋此老人。</text>
<title>次金仲直壽席韻</title>,<text>絲管紛紛洞裏天。彩衣交舞白華筵。政當擊壤康衢日。將近垂綸渭水年。筆下風煙詩尙健。頭邊黑白髮猶宣。佇待明朝山雨歇。對酌淸軒醉兀然。</text>
<title>飛鳳菴。次族姪錫喆韻。</title>,<text>第一屳岑勢若飛。白雲深處有禪扉。奉先邱老松楸木。遯世身披薜荔衣。天外雨收聞瀑大。山中春盡見花稀。緬懷商嶺雙雙鳳。羽翼功成惠好歸。</text>
<title>酒席。次勉叟 緯經 韻。</title>,<text>雨後泉流拕白紳。淸和時節綠陰新。衰年拋棄人間事。麗景留連物外身。山勢猶如飛鳳翼。歌聲已斷紫芝春。歸來落落長松下。彈罷瑤棊勸酒頻。</text>
<title>又次文遠韻</title>,<text>飄然歸袂落花春。山雨廉纖解挽人。但願殘年無恙在。名區隨處盍簪頻。</text>
<title>次文遠韻。贈趙華卿 榮九。○漢陽人</title>,<text>世間名利付苓通。千仞岡頭御八風。泛泛桃花流不盡。渾疑三月武陵紅。</text>
<title>客居書懷</title>,<text>槐陰舂枕午雞喈。酒力初醒望眼揩。春困多多何處賣。羈愁疊疊有誰埋。山前顚木方生榦。風外狂花自絶荄。貴客名流無與接。元非秦子坐西齋。</text>
<title>梅嶽書堂夜飮</title>,<text>淸巖院裏酌流霞。梅嶽樓頭醉月華。林下故人邛竹杖。山中別味水梭花。吟來豈有三千首。行處猶多十二窩。淸夜倏然思羽化。乘雲共上玉皇家。</text>
<title>次洪伯旭韻</title>,<text>勝地携佳客。高樓續舊遊。吟筇無遠近。詩料有春秋。調古同巴唱。詞工異楚優。罇醪誰號箒。別路未除愁。</text>
<title>次鄭仲茂韻</title>,<text>閒把屳山九節筇。愛看秋水綠芙蓉。他時通德門前路。擬訪人間瘦鶴容。</text>
<title>合江亭。次主人金上舍景涵韻。</title>,<text>名區㝡說合江灣。臺閣岹嶢翠黛間。秋序已彈金井葉。詩情高聳玉樓山。東坡舊跡前賢繼。天啓遺風此日還。座上豪眉羅八字。人言四皓自商顔。</text>
<title>乘月泛舟。次曺希文韻。</title>,<text>壁月蒼蒼萬頃波。蓬牕促膝夜如何。百東坡後憑虛興。醉舞風前我亦多。人間日月逝如波。今我良宵不樂何。詞客滿船歌且舞。吹簫赤壁較誰多。</text>
<title>贈金景洽 六言</title>,<text>江聲一夜東流。賢躅古今長留。二水三山勝地。淸風明月新秋。東南八耋耆老。詩酒一旬遨遊。濯足淸川萬里。了無千古閒愁。</text>
<title>追和李知事 山斗 畫像韻</title>,<text>圖上蒼顔覲兩宮。一時恩渥耀天東。漢庭帛璧申公幣。殷室丹靑傅說容。影帖敕還虛白室。屳人相對妙高峯。遙瞻鶴駕山頭月。宛是先生灑落胷。</text>
<title>趙文然鑿蓮塘構茅亭。名靜默齋。遂次其韻。</title>,<text>忠毅雲孫有可人。平泉遺業護陽濱。梅梢臘近舒紅早。蓮沼源淸漾綠新。堂揭張生能靜默。詩如王子自深淳。園中雪景逍遙遍。疑入瀛洲踏玉塵。</text>
<title>過陜川竹竹碑 百濟攻大倻。倻守金品釋死。其子竹竹誓其名幷死。</title>,<text>忠孝雙全一死輕。男兒非獨楚申鳴。大倻城外靑靑竹。尙帶千秋節士名。</text>
<title>次金景涵洛東泛月續遊詩 庚寅</title>,<text>江漢名區渭洛灣。赤城霞氣冪波間。雄心魏走吳強水。逸興風來月出山。商嶺先生方盛會。元豐歲月適重還。分留物色歸吾輩。三日流連笑解顔。桃花落盡武陵灣。惟有苔磯淸渭間。川號洛伊龜出水。坊名梧竹鳳飛山。雪堂人去屳蹤遠。玄黓秋生桂棹還。不待前邨沽白酒。如丹石色上人顔。屳槎怳惚入銀灣。桂影婆娑島嶼間。白舫一雙馳水馬。丹霞萬疊倚屛山。將驂鸞鳳天邊去。擬喚喬松席上還。夜半滄江聞觱篥。劃然長嘯一怡顔。驪龍明月映江灣。半入騷人牙頰間。浮水魚鹽何處舶。連雲雉堞善州山。靑帘影裏人醒醉。白石津頭鷁往還。復有丹邱霞佩客。穿魚換酒作歡顔。</text>
<title>伏次黔澗先祖泛月錄戌字</title>,<text>天啓龍集戌。上洛屳游日。羣賢滿一座。古事今可軼。江山是名區。人物皆第一。况復多耆英。玆會亦眞率。吾祖臯比席。諸客長杠筆。鄕鄰集少長。道義如膠桼。東山霽月出。佳期不可失。移筇上木蘭。琉璃相蕩潏。玉簫何須吹。風前聞觱篥。江天夜何其。蓬牕初促膝。吾道付滄洲。諸儒老蓬篳。何如浴沂水。冠童携六七。長江自無竆。浮生何太疾。所以古今人。恨無長生術。塵埃百丈裏。志願何由畢。前賢泛秋月。勝迹宜追述。靑山綠水中。四美二難悉。佳肴有魚丙。淸詩數白乙。風光佳可賞。干支何足詰。譬如九老會。我爲第二吉。香山九老會。吉旼八十八爲第二。吾亦此座居二。</text>
<title>齋舍養老宴。次文遠韻。幷序</title>,<text>今年秋。自上特降優老之典。余以布衣。至從二品。長川族人。設酌於齋舍。三日大宴。又於翰洞香菴孤峯。累日設宴。水陸具備。圓方充溢。談笑亹亹。情意眷眷。眞暮境樂事。此莫非壽考吾王。推恩同樂。北望稽首感泣而已。頂玉腰金遍海東。吾君除爵信無竆。應知萬曆苴弧宿。今照三韓析木穹。百代之親多厚意。同人于野設芳醲。嵬嵬聖恩人咸戴。若奏薰絃萬古風。</text>
<title>次鄭幼泉 達源 淸溪山韻</title>,<text>山中秋似畫。幽人謇獨留。鬢髮何蒼蒼。歲月空悠悠。康成丈人行。子眞隱者流。蒼松爲友于。短詠無人酬。文莊之耳孫。所以德優優。父兄祿以世。子弟藝爲遊。聞說淸溪山。突兀如蓬邱。乾坤容我輩。浪跡誰能尤。緩步欲代騎。足繭堪可憂。靑田萬年鶴。獨立無與儔。何處鳴鳩玉。欲從嗟末由。秀句稱鷓鴣。虛名愧倚樓。相逢一貫堂。秋月滿汀洲。齒德似君者。須向古人求。</text>
<title>謝野人饋江魚</title>,<text>雨脚前宵似亂麻。寒厨物色苦顔多。山翁彈鋏經年卧。野客穿魚趁曉過。白雪膾飛因起坐。紅蓮飯熟且吟哦。莫言今俗難回古。養老誠心是可嘉。</text>
<title>病中勉兒曹</title>,<text>乃祖爲家長。八十無貽謨。眼前三子夭。膝下七兒孤。璞玉人誰琢。良田草自蕪。詩書須着力。歲月隙中駒。</text>
<title>睡起吟</title>,<text>草堂春睡起。朝日滿牕紅。直向吾心照。高臨大海東。</text>
<title>病中示諸孫</title>,<text>我病無良藥。莫求龍齒湯。汝曹讀書夜。二竪去膏肓。</text>
<title>魯東塾會中。謹和乙巳詩軸中韻。幷序</title>,<text>先考遺藳曰。今年閏月。息山翁疾篤。移寓書塾。吾兄弟及吳致重，全君源，成而淨。留次傍舍。因見復常。堂中稱慶。持酒作詩。先考詩曰。斯文戹運賴天收。齊會黌堂辦勝遊。各把一盃祈百歲。座上春風日淹留。先生和曰。風煙自在一堂收。人事蹉跎感舊遊。座上已多新項領。還知此世等閒留。不肖遭毒慽後。因成消渴之症。凉生後始有差勢。洞中諸人。設酌爲賀。以續前事。惟我不佞。何可承當乎。全淳甫誦傳先生詩。余亦謄出先考遺詩。相與奉次。感泣以書。昨夜秋風病氣收。黌堂丈席憶前遊。父師明訓皆虛負。只恨餘生尙久留。</text>
<title>釣魚歌 幷序</title>,<text>余病卧邀醫治之。一日醫將向釣磯。余問何以釣魚爲。曰釣魚之利多矣。余曰有何利。曰釣而得魚利也。終日緘口。不言人是非。亦非利乎。余作而歎曰。君之利不在釣魚。而在於緘口。此言足以醫俗也。因述其意。作此詩。垂釣滄浪客。自言身世閒。蘆花明月裏。蒲柳晴沙間。白髮磻溪水。淸風七里灘。苔磯鷗鷺狎。塵世是非刪。不必池中活。何須濠上觀。漁歌三兩曲。春夜五更闌。肝膽傾何易。樞機愼㝡難。金人緘口戒。只在手中竿。</text>
<title>奉翫東史提綱</title>,<text>不觀東國史。何異面墻人。千古興亡事。瞭然如隔晨。</text>
<title>檀君</title>,<text>唐堯甲辰歲。開國妙香山。朝日鮮明色。流傳浿漢間。</text>
<title>箕子</title>,<text>未有朝周事。何爲麥穗歌。居民頌聖德。浿水比黃河。</text>
<title>新羅 朴氏南海王。以昔脫解爲婿而傳國。昔氏助賁王。以金味雛爲婿而傳國。</title>,<text>舅甥相繼縱云賢。豈似唐虞聖聖傳。麗濟先亡金氏後。只緣俗厚祚能延。</text>
<title>高句麗 扶餘王解夫婁老而無子。得小兒於鯤淵大石下。金色鼃形。喜而養之。名曰金鼃。金鼃娶河伯女。生子朱蒙。英偉有勇。諸兄弟忌其能欲殺之。朱蒙逃至淹㴲水。魚鼈成橋。乃得渡。都沸流上。國號高句麗。</title>,<text>有氣團團自碧霄。江中魚鼈作浮橋。可憐九百年宗社。八十將軍滅一朝。</text>
<title>百濟 高句麗王朱蒙次子溫祚都慰禮城。國號百濟。至義慈王時。有鬼入宮大呼百濟亡。卽入地。王使人掘之。得一龜。背有文曰百濟同月輪。新羅如月新。蓋同月輪者。已滿而虧也。如月新者。未滿而盈也。</title>,<text>系同句麗出扶餘。十濟初來慰禮居。石上孤松何處去。金龜背上月輪虛。</text>
<title>沙伐 洛水伊水之合流處。有沙伐谷。新羅伐休王時。分封阿達羅王之昆弟。爲州主郡主。沙伐卽其一也。至沾解王時。伐而滅之。沙伐王墓。有三層石㙮。又有一雙玉盃。載醴泉地誌。故詩末句說甘泉。</title>,<text>沙伐遺墟步石苔。滿山松柏杜鵑哀。羅王苗裔風前葉。昔氏圭桐劫後灰。尙有荒城三丈㙮。誰傳古墓一雙盃。同時興廢俱無迹。惟見甘泉入洛來。</text>
<title>高麗 神僧道詵至松嶽。歎曰此地必出聖人。及王建生。紫氣繞室。唐商王昌瑾。手持尺鏡。懸市壁。其文曰三水中四維下。上帝降子於辰馬。先操雞後搏鴨。巳年中二龍見。一則藏身靑木中。一則現形黑金東。解之者曰。辰馬者辰韓馬韓也。靑木松也。謂松嶽可以爲君主也。黑金鐵也。今所都鐵原之謂也。操雞搏鴨者。先得雞林。後收鴨綠之意也。麗王答甄萱書曰。酉年陽月。忽焉交兵。</title>,<text>神僧來告聖人生。市壁誰懸古鏡明。鴨後雞先成伯業。山高水麗建邦名。八關十寺維崇佛。陽月酉年但用兵。鵠嶺靑松凋落盡。蔥蔥佳氣漢陽城。</text>
<title>昔于老 于老。新羅人。討滅甘文國。沙梁部倭使葛耶古聘新羅。于老戲言曰。早晩以汝王爲塩奴。王妃爲爨婢。倭主聞而怒之。興兵入冦。于老以爲由己致冦。單騎赴倭軍。倭積薪燒之。後倭使來。于老之妻請私饗。因醉焚之。木齋彙纂曰。新羅君臣有四失。</title>,<text>兩國平來一語驕。長身八尺燒如毛。君臣不識交鄰義。靑史難逃四失嘲。</text>
<title>崔公致遠 崔公沙梁部人。十二入唐。十八登第。文章動中華。東還隱伽倻山。</title>,<text>雞林東部是沙梁。生長孤雲尙有鄕。想像詩魂今尙在。屳蹤何處去彷徨。</text>
<title>孫順 孫順新羅時牟梁人。父沒家貧。與妻傭作養母。有小兒每奪母食。順謂妻曰。兒可得。母難再求。乃負兒欲掘地埋之。忽得石鍾。其聲舂容然。順將兒與鍾還家。懸於樑而撞之。王聞西郊有鍾聲。卽令尋得之曰。昔郭巨埋兒。天錫金釜。今孫順埋兒。地出石鍾。前後同符。賜家一區。歲給五十石。</title>,<text>金釜石鍾異物同。兩人誠孝與天通。西郊一夕舂容響。直徹羅王九闕中。</text>
<title>汲水吟</title>,<text>樵靑瓦瓮勝蝦盃。山下淸泉汲月來。得似飮河猶滿腹。何須吸海起黃埃。</text>
<title>採薪吟</title>,<text>山家樵役付漁童。常患瓦松月桂同。未有黃香溫席事。敢祈南北鄭公風。</text>
<title>春草吟</title>,<text>庭前春草漸看新。始覺東君長養均。要路閒門無所擇。野人邨巷便如茵。</text>
<title>答或人 甲午</title>,<text>近或因嘉善而圖出同知實職。仍成三代追榮。此欺天也欺君也。又欺祖先也。聊述己志。以答或人之問。一歲三遷二品資。追榮陳乞敢遲遲。須看雨露濡春樹。自葉流根正有時。欺君欺祖又欺天。末世澆風劇慨然。千古紫陽垂至訓。聖祖恩典法伊川。伊川不爲父母乞官爵。朱子韙之。</text>
<title>輓淸臺權公</title>,<text>中祖咸山死節男。派流兩世濯纓潭。道川又泛眞源筏。商嶺重光北斗南。天與人間淸福五。人稱天下達尊三。位高廊廟身巖穴。君子行藏世莫諳。春風杖屨好盤桓。襟佩爭趨嶽麓間。湖上芙蓉樓上月。先生胷次後生看。琴絃三斷庭蘭折。顔色愈腴道體胖。師友一時零落盡。息山文集有誰刊。</text>
<title>輓柳丈 泳</title>,<text>豐山赫閥冠吾東。河上幽居十里同。㝡是大宗賢胄子。四先生後有遺風。天爲名家啓白眉。看於器宇識襟期。萬松亭下人虛老。七十年來嶺運衰。齊年存歿更堪悲。白馬靑山素計違。回首蒹葭秋色裏。一雙征鴈斷行悲。</text>
<title>追輓李丈 溟○幷序</title>,<text>武夷李公英爽。有志操無爵祿。心好遊山水間。余甚敬重之。於其卒也。無一誄辭。蓋其淸標高節。不能以數句荒詞形容故也。今冬。公之胤子汝重。相遇於嵒院之齋。時一燈淸瑩。雪竹蕭蕭。語到疇昔。相與悽然。汝重嗚咽而言曰。三年之喪雖畢。得君一言以揚先事。亦未晩也。余遂不敢辭。武夷山水毓精神。蕭灑琴書有主人。關外靑雲嘉隱遯。牕前黃菊豔氳氤。幾多名勝聯簪笏。復有先生絶等倫。齊國新生滄海月。蝸牕高卧葛天民。憂深藥院陪三朔。念切萱堂隔九旬。辭爵與人眞意氣。見忠知孝特絲綸。斂容歎服王懷祖。載酒來尋賀季眞。四海身微難濟衆。千金手散不憂貧。鶴書不換煙霞夢。白髮寧饒放浪身。如許湖山人寂寞。卽今天地日荒陳。惟餘舊客情長在。且爲賢郞句少伸。宇宙百年空悵望。山靑水綠等閒春。</text>
<title>輓城東李丈 遇聖</title>,<text>詞林有大匠。屳李老金枝。閒趣同南郭。高風仰紫芝。靑雲孤夢遠。白髮壯心馳。頂玉來年是。榜花姓字誰。何傷原憲病。可敬德公耆。峽裏孤猿慟。雲間斷鴈悲。兩竆兒置膝。八耋案齊眉。几席神屳迥。江湖歲月遲。有時黌舍會。敢後丈人期。遐筭中心祝。藏舟半夜移。慇懃携茗約。寂寞抻花時。莫唱將雛曲。湖翁亦淚垂。</text>
<title>輓芝圃權丈</title>,<text>商山落落皓。自號採芝翁。歲月圍棊上。煙花覓句中。塵寰屳鶴立。今世古人同。妙歲題橋志。晴牕炳燭功。幽人雖泣玉。中子已登龍。卿月同堂出。淸臺學海洪。不知老將至。相講理無竆。壽筭同夫子。工程學武公。小車臨陋巷。終日坐春風。休戚今三世。江山昔一筇。山陽聽長笛。𤃡水憶高蹤。舊句吟何處。梅花一夕空。</text>
<title>輓半畝堂呂丈</title>,<text>半畝堂中好主人。靈臺一片絶纖塵。源頭活水來無盡。磨鏡工夫日日新。半畝堂中豪傑人。軒然爽氣豁秋旻。晩生箕域三千里。虛老男兒八尺身。半畝堂中耆德人。處於鄕黨法恂恂。秋風老驥昂昂志。長在天山瀚海濱。半畝堂中好義人。吾家內外結爲婣。嗚呼高士今難見。誰與靑山戴白綸。</text>
<title>輓鄭參奉 致欽</title>,<text>東方日月鄭先生。四世歸來尙典刑。臯比席存蒼檜院。羹墻誠切白雲亭。㫌前謾揭齋郞字。山外空悲處士星。世祿家聲不寂寞。執金吾在舊門庭。吾祖當年學大爺。文公遺法九峯家。鹿門牀下初來拜。寶樹枝頭好施蘿。幾惜晨星常阻面。庶看喬木復生花。西風長笛空回首。萬事如今若鏤沙。憶昨屳山逸興牽。丁寧一約暮燈前。百家武屹牙籤軸。三月雙溪玉洞天。我欲籃輿雙眼遍。君須春服一鑣聯。他時花鳥立巖下。杖屨重尋何處邊。</text>
<title>輓族姪持平景顔 錫愚</title>,<text>皇天無慧神無良。嗚呼哲人之云亡。始也賦與何其豐。終焉奪去何其忙。殘年人哭盛年人。欲百其身嗟無因。恭惟乃祖疎軒公。仁風善氣如噓春。德量大邱長高名。家風萬石君躳行。翩翩五鳳在門庭。天啓白眉爲長兄。三千弟子欣慕之。曰愚曰魯名其兒。憶爾年纔十四五。大人之學能學而。彩服長趨誠藹然。聽於無聲而周旋。秋宿淸齋客枕安。見君居室知君賢。連城白璧瑩無疵。夏瑚商璉無不宜。果然世世積德家。生出年年丹桂枝。山南淸選久寂寥。縹緲瀛洲高逍遙。搢紳先生擬崇斑。縫掖諸儒仰高標。勿論大小人京鄕。誦君名姓咳唾香。男兒事業從此大。國可治安家可昌。往者吾觀公車篇。滄溟渤潏呑百川。更願努力文章境。去作淸都識字屳。秋風馹路指日邊。筆下波濤生木天。天顔不豫近臣立。日夜遑遑雙足穿。蒼蒼者天臨小海。騎曹郞官亦恩拜。到今宗人有遺恨。侍從之臣親不待。君身忽如漢腫危。世上誰識秦扁醫。老夫乘興適遠遊。頭流萬疊飄雲旗。寒牕暮雨北風呼。故鄕消息堪長吁。白玉樓成長吉歸。黃花宅空淵明殂。堪憐三日作羹手。血灑瀟湘斑竹藪。人言景顔死不死。知有明珠二雙富。瑤池侍臣已寂寞。柏府除書誰敢坼。歸來慟哭擧眼看。白葦蕭蕭吾上洛。齊飛雲路昔年言。回首淸橋俱九原。傷心二十六誄後。獨立招招江上魂。嗟君素性聖上知。純實二字殊恩私。同堂雖有惠連秀。國士柰無慈明推。風前長笛數行淚。不忍重過西門路。嗚呼一歌兮歌正悲。悵望西山殘日暮。</text>
<title>輓鄭僉知 龜禎</title>,<text>江山沙伐國。碑碣鄭公鄕。舊客揩靑眼。新阡有白楊。天資眞孝悌。先蹟幾揄揚。世有梅軒集。人知永慕堂。往年聞頂玉。今日見焚黃。特地携三友。華筵擧十觴。鳩筇將屢訪。鶴馭忽高翔。臨訣丁寧語。兩家豈可忘。</text>
<title>輓金丈 胄嶷</title>,<text>袞袞名家尙典刑。尊兼齒德復康寧。寒暄路阻悲風樹。瓜葛情深泣鶺鴒。未展鹿門牀下拜。先題馬監墓前銘。餘生天地偏多感。叵耐今朝晦德星。</text>
<title>輓姜丈 碩遇</title>,<text>素履亭中偃蹇松。不爲桃李媚春風。百年江岸培根厚。枝榦蒼蒼一化龍。素履亭中常棣華。聯芳枝上晩香多。忽然半夜淸霜灑。零落東風滿樹花。</text>
<title>輓盧天章 斗文</title>,<text>我愛玉川子。生涯屋數間。詞林鸞鳳翥。試苑雪霜斑。志士多奇氣。幽人有好顔。忽然乘化去。使我淚潸潸。</text>
<title>輓李稷山 萬宏</title>,<text>芹谷家聲振海東。息山門下見夫公。鯉庭學禮無雙譽。偃室鳴琴太古風。五十年來星落落。三千界外鶴悤悤。可憐卜宅南邨計。長使商人恨滿腔。</text>
<title>輓洪上舍國章</title>,<text>缶林有喬木。桑海茁高枝。無住中興祖。木齋百世師。幾人能秉禮。仲氏亦吹篪。學問循階級。文章出等夷。昂霄松柏性。支廈棟樑資。氣岸金天豁。談叢玉露垂。名登司馬選。跡斷貢車馳。佇見丹山鳳。來儀白玉墀。江齋講道日。蘭室薰香時。世誼龍門忝。交情鮑子知。江南俱旅食。洛北伴鄕思。巨室賢哥女。寒門伯從兒。蓁蓁桃葉興。汎汎柏舟悲。白首棲棲汝。靑雲得得誰。山中豹隱久。天上鶴書遲。古塞無歸鴈。他山怨子規。荒庭書帶草。虛室墨煤帷。玉樹埋何處。星霜近一朞。慇懃書在篋。感激淚交頤。栗里黃花發。歸魂倘以嬉。</text>
<title>輓河雲山淵淵 大淵</title>,<text>昔我遊師門。師門多執贄。晉陽凡二子。公是瑚璉器。天然去雕餙。古道照胷次。潛心閱綱目。一日卷十二。何以哂狂簡。大言又大志。果然弱冠年。能摶大鵬翅。靑衫舞春風。壽爵南山翠。卻思廬江檄。未遑桼雕意。芙蓉集成裳。恐染風塵裏。君王許眞實。牛刀復西試。屳鳧再歸日。琴鶴獨隨至。蕭然一角巾。與我故人醉。春遊早晩約。魯塾琴歌地。更升天雲堂。興感西林寺。君今不相待。長笛揮吾淚。全資及勤學。今世豈容易。靑靑一束芻。爲君墓前置。</text>
<title>輓李子純 幷序</title>,<text>昔者子純之入山也。余以三疊歌送之。今者子純之入地也。又以一闋詞誄之。嗚呼。生別爲死別。招隱爲招魂。哀哉。有美賢良士。生玆閥閱家。掉頭謝軒冕。盡室隨煙霞。燁燁商顔草。英英栗里花。屳官今忽去。悵然一悲歌。歌曰。嘉南州之薌草。麗芙蓉兮中塘。華斐斐兮玉立。風徘徊兮流光。高人兮瓊佩。欻遠擧兮屳鄕。思一見兮何時。使我有淚兮霑裳。次漢武帝思車子侯歌。</text>
<title>輓金繼仲 夢河</title>,<text>赫閥吾黨秀。袞袞鶴老裔。承宗業詩書。分天篤孝悌。符彩高無敵。淸如秋月霽。君騎竹馬來。顧我初托契。知君北學日。丈夫多雄計。旅食多苦顔。天寒黑貂弊。終軍空棄繻。馮招竟逢癘。客亭鞍馬絶。誰訊死生際。堂上天地恩。閨裏山海誓。離心裊千里。泉臺目未閉。孰護元賓歸。行路亦掩袂。丹㫌泛淸漢。層冰不可濟。凄凉雙鶴髮。朝暮雪悲涕。孤鸞叫虛帷。白日爲之曀。鴒原有宿草。嗟君鮮兄弟。仁者未必壽。此理吾未諦。山陽送長笛。舊客懷難制。可憐一片玉。長埋洛之汭。</text>
<title>輓洪永同 道達</title>,<text>有美生人傑。南陽積德門。徐兒聯璧譽。孟母擇居恩。豈但文章老。能先行義敦。聯翩觀國試。浩蕩放詞源。璧水雙飛鴈。天池一化鯤。宮枝烏不借。海棘鳳孤鶱。仙籙懸星極。天和滿棣軒。草蔬甘契活。霜髮着田園。揮涕喬山暮。傷心宦海翻。煙霞銀嶺宅。松竹魯塘邨。二仲來三逕。淸宵倒濁罇。同餘蒼鬢弟。俱哭白眉昆。迹近情相恤。齡頹涕易捫。哲人今又逝。衰世更堪論。滄海魚龍遠。叢林鳥雀喧。荒詞當野史。奚但送歸魂。</text>
<title>輓金新昌 㙫</title>,<text>竹馬逢君季父家。仍將瓜葛托蓬麻。風波世上休官早。詩禮家中述事多。一點無瑕淸氣質。三公不換好生涯。庭前且有螟蛉子。喬木風聲尙不磨。人間無復拭靑眸。老去尋常憶舊遊。細雨論文江院夜。高歌把酒漢城秋。藥泉久灑餘生淚。草閣今添舊客愁。栗里幽人南郭叟。他鄕流落與誰儔。</text>
<title>輓吳汝楫 濟運</title>,<text>木落乾坤野菊馨。人間屳鶴倏靑冥。家聲晉代諸王氏。身世遼東一管寧。城市場中安履素。詩書牕下守氊靑。平生積善看何處。兩箇明珠尙典刑。</text>
<title>輓黃潤甫 𣾠○五首</title>,<text>自古求良士。名家儘有之。吾於黃潤甫。爲誦草堂詩。世人重科第。能事此而已。得失君任之。工夫勤向裏。母敎曾三遷。掌珠今六顆。昭昭報應天。已向君家大。差池弱冠年。吾與爾相好。山水無知音。王孫去後草。臺高難得月。花發又多風。卽事平生事。詩魂泣空濛。</text>
<title>輓洪錫彝 起疇</title>,<text>公是忠貞主鬯人。古家風致見天眞。桃花洞裏詩翁去。一善江山寂寞濱。君子其人孝子心。薄雲高義貯冰襟。乾坤獨立誰相許。宗黨惟知服義深。早承庭訓業三餘。自恨劬勞報末如。除卻世間千萬事。十年功在課兒書。人家書種似弓箕。忠也高才等子奇。早晩功名君不待。白頭相對淚垂垂。木落天寒白屋貧。風沙撩亂大江濱。卽看敗局難容手。哀彼欒欒一棘人。自托婚姻有一朞。百年休戚與君期。少年先逝殘年在。萬事人間未可知。</text>
<title>輓鄭仲擧 翰弼○六言</title>,<text>有問南州高士。吾言仲擧其人。生涯數畝環堵。心事一團陽春。絶意浮雲富貴。留心向上工夫。發揮四七師說。規正東南士趨。君擇新居泗水。人仍舊號鄭鄕。荷衫豈惜渡灞。玉麈每嘆望洋。四載晨星落落。五更樑月依依。峩洋舊曲誰和。梅石主人已非。</text>
<title>輓金翊章</title>,<text>一朵寒梅樹。亭亭洛水濱。淸香人不識。獨保百年春。琴心三疊響。屛洛水雲間。故人今不在。此曲好誰彈。一園桐月好。萬壑松風寒。詩魂招未得。應在此中間。</text>
<title>輓李文仲 世郁</title>,<text>忠信曾聞十室居。今君贏得一鄕譽。若敎萬里能鳴釰。何必男兒盡讀書。古道蕭條猶有汝。羇懷寥慄獨憐余。空山落木銘㫌擧。萬事于今恨末如。</text>
<title>輓河晉叔 大晉</title>,<text>山海亭邊路。慕寒齋下廬。春風陪丈席。少日謝公車。孝子生前淚。黃麻死後書。江雲亦怊悵。楚些恨何如。</text>
<title>輓李思仲</title>,<text>壯元峯之下。斯文李思仲。婀娜屳李枝。髣髴長庚夢。蕭蕭汗血馬。宛轉靑絲鞚。君家昔全盛。時人稱四鳳。雖有百元凱。柰無人歲貢。文似靑銅錢。萬選卽萬中。禮部空泣玉。還山明月弄。執耳騷壇盟。閉戶鄕人鬨。江山佳可賞。春來杖屨動。黌堂六言詩。精舍九子糉。緇巾與鶴氅。古制是折衷。泡沫付浩歌。臨簀神不懵。吾鄕失一耆。乃屋去高棟。人無脫驂義。我乏束帛賵。雲鴻去無迹。悵望天地霿。早晩飄桂旗。去去隨韓衆。</text>
<title>輓河汝晉</title>,<text>江南去歲菊花天。商嶺丹邱兩箇屳。明月淸風成四友。詩爲日課酒爲年。離亭相對夕陽天。人說風流李郭屳。竹葉虛拋梅自落。與君醒醉更何年。</text>
<title>輓權同樞 </title>,<text>落落長松下。飄飄地上屳。邨名諸葛宅。人飮菊花泉。身致天人爵。堂同大小年。風流今寂寞。孤客意悽然。</text>
<title>輓申上舍文源 濬</title>,<text>秋風訪石老。繫馬庭前柯。一豁登龍願。三煩啜粥訶。此翁非謫客。何事老漁簑。可惜題橋馬。今成換扇坡。名從吳市隱。鬢向越吟皤。身世多竆鬼。年光劇擲梭。楊經心竊笑。賈壘氣能摩。自是萬言手。非徒七字哦。</text>
<title>輓曺希文</title>,<text>君年七十八而終。吾亦今春壽筭同。薤露悲歌何必唱。蓬萊頂上會相逢。太白先歸子建隨。江山風月主人誰。空餘點也沂雩興。一貫堂中六字詩。嘗以希文比曺植。思仲比李白。故首句及之。</text>
<title>輓全汝實 始亨</title>,<text>魯東得一士。沙西有來孫。早吟蓼莪篇。而無鶺鴒原。服膺慈母訓。應對大賢門。素性本孤直。濁世不危言。身世縱零丁。名聲肆騰鶱。屢空顔巷瓢。晩扣莊園盆。一子非爲少。波瀾動詞源。結契六十載。金弟與玉昆。時來林下逕。笑語作春溫。年光玄鳥至。人事白駒奔。看君生與歸。倏若朝又昏。平生一老友。獨立雙涕捫。何處更傷心。城西有旅魂。</text>
