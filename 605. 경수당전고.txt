<title>自嘲</title>,<text>白髮靑衫老廣文。九天風露宿書雲。雖爲鞴馬聽雞客。也似踐霜傳漏軍。</text>
<title>瞻星臺</title>,<text>衆星錯落僅名斗。如此天文也便休。連夜瞻星㙜上望。五更風露透衣裘。</text>
<title>天文圖石</title>,<text>開國天文圖石在。陳倉獵碣與阿誰。雨淋日炙敗檐下。嗟爾不如沈水時。我太祖受命之初。有以箕都舊本天文圖獻者。書雲觀奏此圖歲久。星度已差。宜更推步定四仲昏曉之中。上可之。乙亥六月。新法中星記成。星象則因舊圖。中星則從新法。並鐫于石。此圖在景福宮。壬辰兵燹之後。出於池中。磨泐過半。肅宗朝取榻本。改鐫一石。置于觀象監。搆小屋護之。至英宗四十六年。上聞乙亥舊石猶在景福宮。卽命度支移于觀象監。刱小閣。並新石藏之。御書閣扁額曰欽敬。</text>
<title>簡儀</title>,<text>象緯推明此一時。典章文物替興衰。堪同薊子論金狄。閱世無言有簡儀。世宗十四年。命藝文舘提學鄭獜趾，大提學鄭招。講究古典。刱造儀器。以備測驗。上曰。其要在乎定北極出地高下。可先制簡儀以進。於是鄭招，鄭獜趾掌稽古典。中樞院使李藏，護軍蔣英宲掌督工役。先制木簡儀。測定漢陽北極出地三十八度。遂鑄銅簡儀大小二器。大簡儀則依元史所載郭守敬法。小簡儀則趺以精銅。緣以水渠。準子午定地平。赤道環面。分周天三百六十五度四分度之一。東西運轉。測七政中外官入宿度分百刻環。在赤道環內面。分十二時百刻。晝以知日晷。夜以定中星。四游環持窺衡。東西運轉。南北低仰。以待窺測。乃竪柱以貫三環。斜倚之則四游準北極。赤道準天腹。直竪之則四游爲立運。百刻爲陰緯。鄭招小簡儀銘曰。天道無爲。器且尙簡。古之簡儀。架柱棧棧。今玆器也。近可提携。其入用也。同於簡儀。盖簡之又簡之者也。成宗二十五年。命領議政李克培鑄銅爲小簡儀。其制一依世宗朝簡儀。赤道單環及四游雙環。徑俱二尺。今觀象監所藏簡儀。卽成宗朝所製也。</text>
<title>監生金秀鍾。先朝祗候畵院金得臣之子也。頗精數理。</title>,<text>監生閑話伴深更。名畵家兒數理精。比例雙心驚妙絶。隨絲鉛筆楕形成。其二天上二十四節氣。循環総不由人爲。曆家置閏無多辨。自有花開葉落時。</text>
<title>中州集</title>,<text>代各風騷體格擅。限詩何代未眞知。都無習氣江西染。不道金源有許詩。</text>
<title>屬秋史</title>,<text>昭代舂容播正聲。蒐羅揚扢有深情。吾今倦矣論英雋。煮酒靑梅屬後生。</text>
<title>白月興福合裝帖</title>,<text>誰謂俗書趁姿媚。右軍瀟洒出風塵。休將白月爭興福。畢竟金生海外人。白月碑。新羅朗空國師棲雲寺塔銘也。新羅侍郞崔仁渷撰。端目禪師集金生字。以周世宗元年甲寅立石。羅之亡。已廿年矣。碑始在奉化縣太子山。山深寺廢。久無知者。後因明詔使有求。拓者坌集。一武倅不堪其苦。以爲馬棧而辱之。今所行殘字。皆馬跡。</text>
<title>孫雲麓 衡。重撫董臨宋四大家帖。李魯卿所藏。</title>,<text>重撫宋四大家帖。非學香光非蔡蘓。身入甕中那運甕。通人師古不師拘。</text>
<title>山谷帖</title>,<text>蘓黃字體要題品。前輩論詩意儘平。莫將險語誇勍敵。公自無心與物爭。</text>
<title>褚登善隨淸娛帖</title>,<text>伯施登善晉門庭。圓毁爲方尙典刑。狄道人銘猶自運。隨淸娛誌亂蘭亭。汝南公主墓誌云。公主隴西狄道人。鄭夾漈通誌金石畧曰。虞世南所書狄道人墓誌。隨淸娛。漢司馬遷之妾也。</text>
<title>謝人惠茶盃</title>,<text>新樣燒瓷瑩綠沉。溪山縮本倣雲林。酒醒又見纖纖捧。一樹梅花側帽吟。</text>
<title>次韻柳秘書慶煕宮梨花 壬申</title>,<text>雪白梨花一夜新。定從何處認靑春。水晶宮裏香如許。雲母窓前影不眞。溶月儘驚言語妙。睡妃端合品題親。惘然又過淸明節。不待憑欄已感人。</text>
<title>復和柳秘書衣襨齋宿</title>,<text>畫閣長廊點暮鴉。未沉夕照散紅霞。齋宮掃地封衣襨。一片飛來別殿花。</text>
<title>吹笛橋懷古</title>,<text>萬點雲山拋不收。褰帷秀色小橋頭。平郊漠漠穄田熟。一笛西風人自愁。</text>
<title>韓希原進士草堂感舊 余夙與希原約同游燕。及有使命。希原訃至。</title>,<text>兵部橋邊紫翠低。難忘易識此幽棲。眼前馬鬣孤墳起。手植人蔘五葉齊。希原有蔘圃。 盤出孀閨留饌玉。兒啼父客驗豊犀。同行宿昔圓公約。賞月吟風恨未携。</text>
<title>龍灣舘。値余四十四初度。奉次正使相公韻。</title>,<text>把酒當歌棖觸新。桐鄕絲竹慰行人。家居未必尋歡笑。畢命唯應感此辰。</text>
<title>渡江</title>,<text>酒醒風笛離亭晩。古渡茫茫集百端。楓葉荻花無路入。藍輿畵舸送行難。鴨頭水綠王程換。馬耳山尖異域看。竣事東還須記取。氷床快放雪平灘。</text>
<title>九連城。敬次先君子詩韻。</title>,<text>九城吟望日西斜。庚子星軺歲忽賖。景物依依今視昔。老槐踈柳似人家。第四句。全錄先君子詩。</text>
<title>會寧嶺</title>,<text>匝地羣峰忙自退。全遼嶺阨此爲䧺。天垂繚白縈靑外。秋入丹砂點漆中。峽闘虎狼霾短景。城昏鴉鶻舞回風。嶺下有虎狼谷。連山關。舊鴉鶻關也。 雲層笑語時相失。山半荒祠一會同。嶺上有關帝廟。古今人詩。有不謀而同者。余燕行時會寧嶺得一句。曰天垂繚白縈靑外。秋入丹砂點漆中。自以爲佳。後閱放翁集。有曰天垂繚白縈靑外。人在駭紅忿綠中。此二句。皆用柳州山水記語。余則取材於柳州與杜陵耳。後人必曰剽竊。而余宲偶然。不謀而同也。附識於詩後。自喜詩境之或能到古人。丁亥十月。紫霞老人。</text>
<title>靑石嶺</title>,<text>秋山行旅圖曾見。我是秋山行旅圖。樹梢巒頭相掩冉。馬嘶人語兩糢糊。鏘鳴風佩赴崩石。漏泄朝陽生遠蕪。何事草河寒雨急。至今歌曲使人吁。孝宗御製詞曲。有草河寒雨之句。</text>
<title>鷄鳴寺。贈王文華。</title>,<text>人烟參野水。車轍錯田塍。狼子山前宿。雞鳴寺裡登。松靑金塔佛。苔映畵廊僧。喜與王生話。方言冽水能。</text>
<title>白塔</title>,<text>白塔亭亭向遠空。古城西畔寺門東。行人喚渡立沙渚。一百四鈴遙語風。白塔八面十三層。每層八面。懸鈴鐸。</text>
<title>初出遼野</title>,<text>天風浩浩地茫茫。萬里披襟我一當。滄海逡廵東盡界。醫巫勒駐北連疆。身非化鶴悲城郭。歧似亡羊泣聖狂。合置燕南琴筑士。此中湯沐醉爲鄕。</text>
<title>太子河</title>,<text>避秦衍水奈秦何。衍水因稱太子河。我欲臨河徵舊事。寒風落日自頹波。</text>
<title>渾河 一名耶里江</title>,<text>耶里江源納綠來。盛京形勝夕陽開。挹婁故地君休問。聖跡紅亭亦草萊。渾河。一統志稱挹婁故地。江上舊有孝宗瀋邸時亭址。</text>
<title>松閣老 筠 察邊之行。相値於連山關訂期。瀋陽相見有作。</title>,<text>我馬玄黃專對日。衮衣安吉察邊時。路中傾盖又分手。遙指陪京留後期。</text>
<title>題瀋陽將軍和太菴 寧 西藏賦後</title>,<text>將軍棨戟盛京城。早識西藏賦有名。一自魚鳧通鹿馬。萬重山裏萬重程。</text>
<title>太菴席上。贈奉天府尹工部富侍郞 俊。</title>,<text>侍郞英竗氣如虹。茶果留人廨宇中。簡選名卿須重寄。文淵文溯兩京䧺。</text>
<title>廣寧曉枕書懷</title>,<text>拜命低回下殿遅。玉音慰勉漏聲稀。羊燈夢繞春明路。鴈塞霜侵使者衣。騷客九秋悲此凜。詩人百卉歎俱腓。休將節物關羇思。雪正飛時我日歸。</text>
<title>北鎭廟</title>,<text>幽州之北鎭山雄。有舜柴墟翠掃空。帝謂玄冥司水德。代崇禋祀報年功。陰廊讀畵鞵鳴葉。古殿朝眞袖起風。口外黃沙時極目。鄕愁一一引飛鴻。</text>
<title>桃花洞 五首</title>,<text>小彴通溪石徑斜。賀先生去鎖巖阿。乘槎誤入淵明宅。不見桃花見菊花。其二壽亭何預桃花洞。三義祠名借地成。大笑出門黃葉滿。不知原有賀先生。其三笑傲全遼凭石欄。行人指點列仙班。詩囊酒榼皆雲氣。木末紅亭縹緲看。其四那知身繞北山行。石上三生事可驚。忽憶同人在天末。觀音广裏見題名。觀音广。見酉堂秋史題名。其五蝌蚪訪碑剔蘚斑。夤緣得到白雲間。直窮聖水盆邊石。已在閭山第一山。蝌蚪碑，白雲間，聖水盆，閭山第一石。皆洞中名勝也。</text>
<title>小凌河。拾石戱題。</title>,<text>醫巫閭之山。小凌河所出。此其珣玗琪。拾石響瑟瑟。</text>
<title>寧遠城。對新月作。</title>,<text>九月五夜纖月姸。寧遠城南人未眠。眞見微升古塞外。黯然遙憶草堂前。金波乍映沾觹佩。香霧輕籠冷翠鈿。子女今宵何所祝。行人穩返鴨江船。</text>
<title>東關驛。至凉水河作。</title>,<text>暖日恬風雨後天。杪秋那得此淸姸。車音入滑泥爲海。茶味回甜睡是禪。古戍黃花鞭影外。酒家紅旆雁聲邊。好詩一失難追補。衝口眞成急就篇。</text>
<title>姜女祠。傚板上體 三首。</title>,<text>姜女祠前秋菊黃。姜女祠外秋光凉。藁砧何在空膓斷。凝眸睩曼遙相望。其二姜女祠前秋日黃。姜女祠下碪杵凉。魚游河曲調易苦。所思何極長城長。其三姜女祠外初月黃。姜女祠中環佩凉。貞魂只在望夫處。畫旗不動烟蒼茫。附 原韻姜女祠前秋草黃。姜女祠外秋風凉。高原突兀望夫石。遙看海水何茫茫。</text>
<title>九月九日。澄海樓登眺。</title>,<text>凭軾西來賦遠游。雄關初入見神州。天開海岳供詩境。樓前。有天開海岳四字碑。 人愛重陽上畵樓。白堞蜿蜒收大漠。絳宮明滅俯瀛洲。題糕落帽千秋事。賓客參軍一笑休。是日無風。設花糕。</text>
<title>灤河淸節廟</title>,<text>丹靑俎豆尙浮名。衮冕疑非夫子情。何所㤪尤仁已得。揆諸中正聖之淸。墨胎闕史誰傳姓。孤竹無君也有城。枉道拈香多古意。水雲澄碧繞廊行。</text>
<title>榛子店。弔季文蘭。</title>,<text>桃花剺面洗殘粧。泣盡香羅舊着裳。薄命較多商婦恨。琵琶斜抱過潯陽。</text>
<title>玉田縣夜雨</title>,<text>一夜無終山頂雨。旅情秋思共牢騷。泥塗不管閑車馬。種玉仙人養玉苗。</text>
<title>薊州途中</title>,<text>萬里間關莫要論。薊門風雨又停軒。築金㙜廢昭王國。種玉田荒雍伯村。孤燭異鄕仍不寐。逢秋吊古幾銷魂。離騷痛飮原名士。有斐其人未可諼。</text>
<title>謹次韻。奉酬上使相公 十首。</title>,<text>元老須煩盛典完。東來紫氣滿重關。修程禮爲同行簡。鎭日情因得御歡。蜀峽詩篇原五古。公以五古紀行。 陳家兄弟本雙難。先相公曁公兄弟德望。與大丘長家。千古匹美。又均以崇秩相繼專對。而公又再膺是役。洵國家稀有盛事。 期公再用昇平覩。七十稀年頰渥丹。其二眞見先生元祐完。向來閱歷幾重關。優閑局外方高著。峻整朝端常寡歡。半世狺狺公眼在。千人諾諾一言難。黃堂綠野無殊致。夷險都忘養內丹。其三封典何當早就完。脂車秣馬出燕關。鳴蟬去路千官餞。踏雪歸時萬品歡。南極一星添客宿。如來諸弟媿阿難。聞雷必變瞻依斗。時有雷雨。 益驗公心戀主丹。相公旣俯和前韻。而更用其韻。一時出四篇。音奏鏗鏘。屬意鄭重。淵乎多哉。輒復忘拙弄斧。以答盛眷之萬一。而公則得之馬上。不佞蒙被苦吟。淹速之別。又不啻三十里爾。其四十分行役九分完。已過楡關向帝關。勝敗旁參枰上適。賡酬屢博客中歡。塵淸擁盖平塗快。雨作懸鞍小店難。萬卷要兼行萬里。壯心何必事鉛丹。其五古訓平生事苟完。圖書飮啄戶常關。郞潛十四年無怪。驥附三千里有歡。性褊同朝知面小。地懸前輩賞音難。王程屢許登凾席。發藥微言粒粒丹。其六凭軾推敲句未完。審音聒耳動相關。羇遊漸忘家鄕樂。賓從都成眷屬歡。白榦松聞圓盖好。黃泥坂奈枉車難。浮屠背指登高處。仰羡鳴藜燭地丹。公遊香林寺。寺有白榦松。緯病不能從焉。其七辭令公應似屈完。再膺專對越河關。見容刺謁從前罕。彌覺車塵躡後歡。末學沿流遺厥本。雄詞求易得之難。受知文字踰華衮。不羡時人兩轂丹。其八早冊元良國勢完。寧辭命入豹爲關。路迷不記還鄕夢。舘近如歸秣馬歡。使事曾聞多貨悖。舌官專靠况才難。陳辭竣請行人責。明發微忱激寸丹。其九我公鐫誨佩詳完。透汗如過夢覺關。忙後能無臨事悔。率然多失接人歡。平時學力終愁淺。到老男兒歷試難。愚下倍宜資砭訂。聖猶存戒傲如丹。其十十疊酬成趙璧完。恐敎珠唾散邊關。風懷得自毛詩正。陶寫要尋謝傅歡。肝膽于人輸未易。文章與世合應難。瓣香已向南豊屬。妙劑欣沾九轉丹。</text>
<title>題載石圖</title>,<text>崟崎可笑紫霞客。奉使萬里行拾石。求之車轍馬蹄間。襲以玄黃當拱璧。風濤碎壁滄海潯。陰火發彩成璆琳。七家嶺前蘚剝面。孤竹祠下波透心。小如菱芡大指掌。重或盈斤輕銖兩。載石一車劣容身。石是主人吾其賓。泥塗草澤久自放。流水游龍應過望。非尊爲丈貴以君。我自供養于烟雲。褰帷凭軾蒼翠合。寸巒神與仇池接。誤恩休笑乘軒鶴。獻䂓寧同辭輦妾。客有李生 壽民 工畵摹。長嘯請爲載石圖。揮毫颯沓能事畢。添寫先生山澤質。顚狂欲過米南宮。攫挐怕逢楊次公。那知一段遊戱事。郤在四牡驅馳中。明朝齊化門前肆。朝陽門。元時齊化門也。明正統年間。改今名。 百貨如雲四方至。秦碑漢璧鼎彜尊。南金大貝珠犀翠。書生愚陋眼底空。行李蕭然吾欲東。他年載石圖張賣。千金不易小玲瓏。</text>
<title>紫金城望景山 金元之萬歲山。今名景山。明之煤山也。</title>,<text>金㙜夕照幾黃昏。金㙜夕照。燕京八景之一。 萬歲嶙峋北極尊。玉砌瓊廊堆錦繡。煤山紅樹景山雲。</text>
<title>黃華坊懷古 卽明時北里</title>,<text>傷心東海見塵揚。北里黃華尙有坊。院本無人徵正德。夏靈胥詩院。本傷心正德詞。 旗亭過客泣周郞。錢謙益詩。南巡法曲誰人問。頭白周郞掩淚聽。 勾欄月白烏啼夜。紅豆秋殘雁叫霜。往事不知何處吊。宋姑娘定馬姑娘。宋姑娘胡同。馬姑娘胡同。皆在坊內故云。</text>
<title>燈市口</title>,<text>一年燈市劇風流。念四橋頭不夜樓。異代繁華無處問。菊燈時節在皇州。宋時燈市。乃從九月菊燈始。</text>
<title>翁星原 樹崑，葉東卿 志詵，汪載靑 汝瀚。招集石墨書樓。星原賞余所携楓𦤎公詩扇。仍用原韻。卽席共賦。</title>,<text>逢迎秋士望鄕㙜。鴻鴈南來我北來。萬里各天冥契合。九門如海劇談回。汶篁未必非燕植。楚橘仍須化晉材。莫漫樓頭憑眺久。黃金落照氣悲哉。附 送紫霞詞兄赴燕 楓臯九州之大盡金㙜。歷帝王年八百來。吾昔望洋旋面歎。君今登嶽盪胷回。悲歌重諾仍遺俗。博學宏詞幾茂材。遊到酣時應自覺。人生海外亦何哉。</text>
<title>次韻星原題贈畵蘭 二絶句</title>,<text>同心欲寫寫幽蘭。捉筆臨時點筆難。要識天涯相見憶。他年沾臆篋中看。其二蘭𦤎秋色被秋蘭。秋日悲秋客路難。秋士相逢贈秋佩。不堪秋意對秋看。</text>
<title>次韻翁覃溪 方綱 題余小照 汪載靑畵</title>,<text>老坡禪偈答周邠。取作齋名寫作眞。問五百間幾第榻。淸風凈掃置斯人。其二我應是子瞻之邠。公與子瞻孰幻眞。是幻是眞方未定。淸風無迹本無人。附 原韻 覃溪凈慈禪偈答周邠。未得周邠自寫眞。袖裏靑蒼雲海氣。篆香特爲補斯人。君取坡公答周長官詩淸風五百間。以顔其齋故云。</text>
<title>再題小照。呈覃溪老人。</title>,<text>秋史寶覃何所寶。苦心吾亦寶覃人。烏雲紅日當時夢。戴笠携筇再世身。凈界三千無半偈。淸風五百訂前因。此圖便是蘓齋畵。無盡先生杖屨春。</text>
<title>覃溪老人。出示蘓集宋槧本，天際烏雲帖眞跡。余旣兩跋之。喜而有述。</title>,<text>我生單鉤偃筆書。人謂天遣蘓仙派。端明眞墨見未曾。夢想岷峨翠决眥。稽首問津蘓米齋。拈花大迦葉一喝。嵩陽靑眼萬里人。天際烏雲紅日晒。法乳子敬到僧虔。偃筆提筆誰分界。余見眞帖跡。筆筆皆提筆。 偏隅跼促東海東。眼福秪憑快雪快。宋白粉箋忽當前。似夢得醒如結解。公言是莫執一論。定香橋店守居廨。金籠雪衣確有指。杭人放鴿自狡獪。王十朋注濫觴來。誤一尖字虛舟隘。公集又與公帖偕。石墨樓夜晴虹掛。施氏殘本歐體書。宋槧本。卽傅穉書。 曠百世了覃溪債。傅會禽經快洗之。蘓詩補註人爭賣。是日跋帖又跋集。廣收麻枲慙菅𦳋。歸來自慶翰墨緣。賤照又出蘓門畫。徑欲携去周長官。凈慈禪寺聞梵唄。</text>
<title>東樓門內泛舟。入同樂園。趁宴筵作。</title>,<text>紅板平舷鋪繡罽。黃門搖艇送蘭枻。羊燈一一帆徐行。鰲島重重岸屢翳。麯院風荷霜正酣。同樂園在麯院風荷之南。 竹籬茅屋似江南。管絃未動層樓上。人影紗窓曙色含。</text>
<title>宴退回舟作</title>,<text>帝座宮嬪雲幕邃。蒙王貝勒蟒衣翠。縋仙下唱白雲謠。舞隊聯成蒼頡字。鳳管龍笙樓上頭。香烟人氣不知秋。未初三刻侍臣出。蚤有洲邊黃屋舟。</text>
<title>貝勒 丹巴多爾濟 求余扇詩</title>,<text>風飄法曲度華茵。萬歲聲長放鴿辰。仙侶逶迤同蘯槳。御厨絡繹幾分珍。貪歡偶値佳公子。飽德何安遠道人。最是西園飛盖夜。鏡天花海夢中身。宴筵。丹貝勒向余欵厚。每克食之頒。手刲羊。調駱以勸之。及宴罷。邀過海淀別墅。引至後堂。前有歌舞之樓。榜曰鏡天花海。爲余演劇。至桃花扇。音調悲豔動人。</text>
<title>五塔寺</title>,<text>塔門登是入山門。五塔原從一塔分。人世界開天世界。下梯雲躡上梯雲。六時花雨無邊下。萬曆爐香不斷熏。塔上香爐。萬曆年製。 表裡皇州窮一覽。樓臺金碧夕陽曛。</text>
<title>館中卽席走筆。謝朱野雲 鶴年 見訪。兼致鄙懷金蘭畦尙書 光悌。</title>,<text>有美一人訪館門。披襟慷慨寸心論。偸兒不韻琴留室。高士無塵石伴罇。皆野雲宲錄也。 秋草自然堪下淚。杜牧詩。芳草復芳草。斷膓還斷膓。自然堪下淚。何必更殘陽。 夕陽雖好近黃昏。僕晩交野雲。而行期促近。故談草寫李義山夕陽無限好。只是近黃昏之句。野雲連手加圈。泣下沾紙。 多慙遠客邀虛奬。先屈中朝宰相尊。蘭畦尙書於同樂園宴筵班次。遙見不佞。歸語野雲曰。朝鮮書狀官。吾望見其眉目。必是文士。恨未接話。乃送野雲紹介相見。且令季子近園先送名帖。</text>
<title>題蕫文敏眞蹟帖。覃溪審定題跋後。</title>,<text>我有董眞蹟。戲鴻堂臨古。腕間一種氣。淡古出媚嫵。患世學董人。浮恌毁前矩。此帖眞董手。墨邊珠黍聚。無人信吾言。深藏十寒暑。質對蘓齋老。一見眞蹟許。卷卷肯留跋。遂成珍藏弆。譬出韓蘓作。始成周石鼓。第杜評不公。橅古則無取。奬其自運竗。直接山陰乳。以余論樂律。宮羽自殊譜。華亭與北平。南北抗門戶。後出救前敝。質厚以爲主。唯恐後學誤。不惜言覼縷。觀於此題跋。彌覺用心苦。橅古貴虛和。神來卽飛舞。雖或髮無憾。神去徒陳腐。畫在脫文沈。詩豈貌李杜。不妨香光室。取意遺象數。我言非袒董。平心互參伍。後之學古者。勿謂余搘拄。題詩敲硯氷。玉河寒蟾吐。</text>
<title>覃溪又跋余所携安平大君絹本眞蹟曰。此能以松雪手腕。運聖敎序筆意者。眞確論也。系以二絶句。</title>,<text>宮女凝脂落墨匀。豪華公子自無塵。鷗波腕運懷仁集。曠四百年無此人。世傳匪懈堂喜弄翰于美人肌膚。故氣韻流麗過人。其二石峯撑肉聽松䈥。臨戰安閑匪懈軍。百鍊剛來柔繞指。畫家又一石陽君。</text>
<title>回到通州。寄星原。</title>,<text>正陽門外錐沙語。千步廊前忍淚迴。此日河梁無限恨。市人驚怪僕夫猜。</text>
<title>段家嶺聞弦子</title>,<text>三婦誰家少婦豔。孟冬十月桃花然。兩條弦子一丸髻。來占燕山風雪天。</text>
<title>盧家莊 未及撫寧縣十里</title>,<text>孤村烟火隱平蕪。山入遙天淡靄無。記否停車曾此地。盧家楊柳第三株。</text>
<title>出關日風雨。劉芝圃 元吉 邀話莊上。</title>,<text>十年酣戰澤南州。楚匪之役。芝圃多有戰功。 萬里生還海上頭。風雨滿城誰過問。用芝圃句。 英雄種菜合歸休。詩腸例有秋冬氣。宦跡偏多嵩洛區。芝圃贈余嵩洛吟一冊。卷中秋景雪景。 對客便談恩遇事。不妨車馬小遅留。芝圃又有恩遇紀畧一冊。</text>
<title>杏山</title>,<text>古壘疑兵氣在。荒沙想血痕斑。嚴霜九月十月。路出松山杏山。</text>
<title>十三山。用簡易韻。</title>,<text>看山何必更千重。潑眼分明得寸濃。塵海人穿八百里。旱蓮誰擲十三峯。野何時盡天依杵。客自忘歸日下舂。移向硏頭堪卓筆。小詩題贈洗襟胸。</text>
<title>瀋陽道中。失白墨二兎。</title>,<text>迷離朴朔是雌雄。白雪烏雲共一籠。今夜那堪點行李。餘糧在槖錦墩空。</text>
<title>星原舊有古井淘。得宋窯酒杯。貞碧 柳生最寬 得於星原。余又得於貞碧愛之。時刻不離手。携至瀋陽。失手見破。以詩紀之 二首。</title>,<text>何年出井玉無瑕。翠滴猶疑濕井花。休向君平問機石。宋窯珍重壓仙楂。其二蛾眉宛轉一聲嗟。千古凄凉是馬坡。竹葉於吾眞不分。救君不得奈君何。</text>
<title>遼東二生李 克勤，榮 自馨 送我柵門。贈以一絶。</title>,<text>明朝鴨綠見鄕烟。何事歸心又惘然。落木無邊風雪漲。幼安相送鄂君船。柵內主人姓鄂故云。</text>
<title>出柵。次斗室扇頭韻 四首。</title>,<text>無如斗室一流人。総與齊梁作後塵。是役論琴燕市遍。大都指法喜尖新。其二眞才宲學訪其人。只有覃翁逈絶塵。鏡古鑑今平漢宋。不將門戶立名新。其三萬卷秘書四海人。換金剔石洗凡塵。外如放縱內嚴密。語簡意賅書訣新。覃溪授余外似放縱。內宲嚴密八字書訣。其四吾今且置見何人。萬里行穿萬斛塵。踏破燕城遼野路。酸寒眼目一番新。答扇頭詩意附 扇頭書二十八字。敬送漢叟文兄行臺。携持懷袖中。不謂不遠送也。然不免蛇足於六字眞偈。爲贅辭衍語爾。斗室局促偏隅不見人。一雙瞭眼眯閑塵。瞥然目擊三千里。遼野燕城看看新。</text>
<title>龍灣舘。戱題謝芳姿紈扇秋風圖。寄星原四兄要和 四首。</title>,<text>代謝女怨紅豆 星原自號紅豆主人喚下眞眞繡榻邊。彈琴髩影奉周旋。西風一夜恩情薄。紈扇隨身過別船。代紅豆答謝女不似春隨樊素去。能敎處仲放來豪。蠅頭細字題名紙。猶是殷勤代促刀。此圖來時。星原擬作謝女名紙云請紫霞先生吟安。紫霞贈謝女桃花流水本無塵。在地縱橫自勝因。善女未宜分別性。紫霞紅豆一身人。代謝女答紫霞相思紅豆合歡囊。不斷纏綿萬壽香。及我嬋姸和淚面。星原所事事霞郞。紅豆合歡囊萬壽宮香。皆星原所贈。</text>
<title>聚散離合之際。語多傷懷。亦嫌陳腐。而萍水歡會。終不可無跡。以詠物體爲詩令。漢叟曰燭。景博曰拈坡韻。善之拈以示之稚敎曰。非癡眉姿池乎。時斗室以冬至上使。景博以行臺。善之以問禮官留灣。</title>,<text>遠見如螢近卻非。過江相對喜成癡。樓臺不夜逢聯璧。珠翠長春列十眉。絳燼靡靡花避豔。紗籠爍爍月羞姿。文星偶向乘槎聚。擬把金蓮集鳳池。</text>
<title>次韻善之 三絶句</title>,<text>有此人生一段奇。天涯刻燭共題詩。皇華二集將誰續。先數龍灣館裏時。其二文采風流映塞邊。才非可及况其年。漸於此事情都薄。慙負燕雲與薊烟。其三東還鴨綠江初過。樂事京城較卻多。畫閣停燈文字飮。花兒釰器月兒歌。</text>
<title>騎省寓直 此下三首。係復命後作。而附錄于此。</title>,<text>奎章學士夜歸時。蓮燭煌煌唱導遅。肯顧西曹吟病客。寒燈一盞對唐詩。慨子田之直過門也。其二銀㙜淸切集仙羣。玉漏丁東笑語紛。獨有殷勤李承旨。時來剝啄馬曹門。</text>
<title>送李周玉入燕 癸酉</title>,<text>連年君我遞乘槎。合景春秋無奈何。花暖玉河看洗象。霜淸楡塞散鳴駝。故應壯觀誇先後。休把賢勞較少多。舊物在亡皆可畧。岐陽十鼓尙堪摩。</text>
<title>丁丑九月十三日。余在鎖院五鼓。假寐夢游海淀。得一聯云烟中靑雀升湖艇。雨外明虹掛石橋。覺而足成一篇。追附燕行後錄。</title>,<text>滄瀾瑟瑟剪輕綃。秋盡西山草木凋。放眼來登馳道望。當心湧出水宮岧。烟中靑雀升湖艇。雨外明虹掛石橋。誤喜壯遊猶昔日。寸簪星髮已全蕭。</text>
<title>祗謁龍峯神德王妃私第舊基御碑閣。恭紀十四韻。龍峯在府治東五里。雲中坊有淵曰龍淵。</title>,<text>古淵綠可㪺。楊葉靑猗猗。謹按碑文。㪺溪水泛楊葉。卽聖母微時事。 玆惟嵞莘地。水木含華滋。潛龍化爲石。生動鱗之而。洞口一石狀若升龍。 塵埃叶利見。誕膺舟梁儀。舊物獨石闕。春風邸第悲。石門闕。傳爲舊時物。 碧瓦照山椒。朱甍覆穹碑。揄揚尙有待。顯晦豈無時。正宗己未。審求私第舊基。御撰文立碑。臣洪良浩書。 后家想奕舃。民物際昌期。雲中自鳴吠。耕鑿無所爲。年飢吏不良。變亂方自玆。蠢頑干天誅。法紀遂陵夷。邑變後。誅死者四十八。减死定配者二十四。廋死與逃逭者不知其紀。邑遂渙散凋敝。不可爲矣。 微臣謬承乏。無術救殿屎。沉吟鴻雁章。咏嘆關雎詩。今年麥欲熟。悔禍其在斯。</text>
<title>伊川人贈石銚汲方㪷泉。煑龍脊茶餠。有作。方㪷泉在府衙之南南山下。爲邑中第一泉。後余改名葫蘆泉。</title>,<text>石銚烹茶貢餠香。銅甁汲水佩聲鏘。勞形案牘欠伸頃。已過松風第二湯。</text>
<title>摩訶灘。憶三十六洞天舊遊。灘是黃鶴樓鸚鵡洲上遊。遂成一絶。遙寄日谷謫中。在府北三十里。名文城江。</title>,<text>舊識摩訶灘上船。船中歌吹洞中天。分符偶到窮源處。芳草晴川思渺然。</text>
<title>四月十三日雪</title>,<text>萬山深處官齋冷。四月因驚雪擁扉。衙退靴聲聞歷落。訟淸庭色看霏微。誰知綠暗紅稀後。更遣梨花柳絮飛。隴麥靑靑深覆面。好敎膏澤潤邦畿。</text>
<title>與遂安守姜學士 浚欽 酬和。通錄 六首。</title>,<text>聚星此何夕。連璧却能來。遂安，兌山二倅。以參査官同來。 寂寂官齋內。陰陰夏景回。慮囚成雅集。鑄幣得良才。時遂安䟽請改鑄錢。 莫作陽關思。從君釂一杯。其二元白風流盛。郵筒遞往來。雲烟伴我住。鼓角送君回。謬許同隣好。眞驚異代才。訟稀山雨足。何日共銜杯。其三剡剡秧抽坂。森森雨映犂。藍輿聽水處。襏襫滿郊時。庸調徵無已。流亡媿自知。秋來看穡事。投劾未爲遲。其四學士久於外。懷歸畏簡書。聊將經濟手。試自亂離初。鈴閣琹書架。官園芝朮鋤。誰能任百里。似子得終譽。其五聞擬歸來賦。公閑我獨賢。微官非傲吏。學士本天仙。唱到陽關尾。愁添錦瑟邊。他年話此地。信宿奉周旋。其六玆州凋敝甚。百事媿前賢。征是不毛地。民皆辟糓仙。憂腸回八九。苦舌徹中邊。願解腰間紱。隨君匹馬旋。</text>
<title>題淸水芙蓉閣</title>,<text>追凉淸水芙蓉閣。獨咏朱華冐綠池。對此不知三伏熱。令人却憶六朝詩。禽飛一點翠光去。魚戲千頭金色披。小署自開明瑟境。無風林影碧參差。</text>
<title>同韓霽原進士遊龍峯</title>,<text>一曲康村畵不如。當年邸第尙遺墟。溪流雨後多於地。楊葉秋來半是魚。舞妓遺簪芳草滑。醉人歸騎夕陽踈。登高作賦區區耳。誰見羊公片石餘。</text>
<title>池亭</title>,<text>碧眼蜻蜓相戴。紅襟燕子交飛。落日晩風池館。水紋林影窓扉。</text>
<title>寄男彭石。用坡公韻。</title>,<text>薄宦思家客。淸秋去國臣。同來先送汝。仍是未歸人。其二斜陽送汝處。癡坐曉星稀。默數山程險。放心官馬歸。其三官馬倦長程。草虫鳴四野。辛苦在童年。何如鞭策把。其四夜雨欲翻盆。抉雲安得釰。貪程兼戀余。啼卧何村店。其五空齋自日夕。無與一言酬。骨肉轉成憶。慨然官欲休。其六庭欄種竹處。曲彔蔭檀欒。屬汝到家日。此君先問安。其七饑歲謬分憂。君恩一啄飮。傷離雖减容。無累如安枕。其八吾行亦可休。幾半天涯路。一種福力人。兒孫共守墓。其九衰懷自不佳。見汝去時泣。何以慰翁心。讀書愼出入。其十抽階行竹綠。抗戶偃松靑。倦讀時停讀。嬉遊養性靈。其十一自我西遊後。家人頗食艱。知伊賢母在。瑣事莫相關。其十二書香與銅臭。二物相招損。諒無金石人。待足何時穩。其十三汝今有二弟。汝娣年當嫁。何日了諸婚。名山鞍一跨。其十四掃待淸風閣。圖書奉燕居。民饑才轉拙。投劾返騎驢。</text>
<title>八月雨</title>,<text>八月垂垂雨。傷農日日陰。玆州天所癈。將熟歲仍侵。减稅寬仁詔。疲甿盻望心。瘡痍完不得。哀汝又呻吟。</text>
<title>九月九日。泛舟摩訶灘。至烏淵返。宿觀寂寺作。</title>,<text>去年重九燕山道。異域西風吹客帽。今年重九摩訶灘。扁舟落日寄微官。人生蹤跡易惆悵。重九明年何處看。且喜黃菊杯中實。不管靑絲頭上雪。百丈牽江逆風湍。舊聞烏淵更奇絶。靑楓葉赤松檜嶺。白沙路黑招提境。夫君迎處參差吹。神女歸時環珮冷。吹笛，神女二峯名。 先生去國莫作惡。山水出宰差足樂。醉客滿船起喧譁。功曹掾吏等威削。眞堪可賀玆邱遭。不須臾待題糕豪。移棹就借僧房宿。殘酒未醒禪已逃。佛前蓮燈遞明滅。恠禽叫落西峰月。</text>
<title>贈伊川浦村宗人 在寬</title>,<text>舊好桐鄕弱冠時。重逢未覺廿年遲。君家山色靑於染。朱墨閑來每有思。其二準擬東山勝侶携。孤村春水訪幽棲。大家花樹邀相醉。垞北垞南手有提。</text>
<title>雨憇檢勿院作</title>,<text>溪村八九屋。高下勢相傾。疊石垣墻古。斬松畧彴平。烏雲含雨重。紅葉燒林明。已迫催科節。何當曬糓情。</text>
<title>題新溪令李稚行 秉奎 東軒</title>,<text>杭越風流接二州。一時冠盖海西頭。使君與我年差甲。同輩唯公髮不秋。名縣淸暉湛水木。人家終日在汀洲。年來恐損遨頭樂。凋敝關心不自由。</text>
<title>滑巖向瑞興作</title>,<text>藹藹川原凈。暉暉氣色晴。曠然初出峽。不覺馬蹏輕。其二秋畊初吐葉。霜宲未辭枝。眼看佳村落。心憐峽戶時。</text>
<title>載寧道中三絶句</title>,<text>銀波銀波一帶好莊院。何羡繁䧺萬戶侯。稻隴無邊縈驛路。豆塍不斷到瓜疇。三支江三派流爲裂帛湖。商船歸趁海潮無。村香餠餌魚腥市。此似江南何處圖。唐灘唐灘日落暮潮平。風緊雲輕海鴈橫。纔踏漁舟燈又上。綠楊汀岸未分明。</text>
<title>妙陰寺 寺在載寧長壽山</title>,<text>玆山石爲岑。異苔以被之。橫側獻萬狀。眄睞非一奇。始至松翠冷。稍深泉聲悲。寅緣一線天。巖崿屢蔽虧。不知蘭若處。但聞鍾魚時。迴顧藍輿路。山景藹餘姿。</text>
<title>寺夜大雷電</title>,<text>天怒微冥不可常。閉門古寺手焚香。掣來電斧千巖劃。碾過雷車萬壑忙。十月玄冬驚客枕。一時黃葉戰僧廊。終南淸渭區區戀。助聖何人獻皁囊。</text>
<title>石洞 洞口絶頂。有寺曰懸庵。如燕巢高絶。不可上。</title>,<text>夜宿雲際寺。朝行洞中天。奔峭對削面。修塗中坦然。彎環十二曲。人行螺殼旋。雨挾古溪奔。日射新溜懸。搖搖一佛龕。望望千仞顚。恨未揷兩翅。諸天參法緣。</text>
<title>芙蓉堂夜讌。追憶安陵舊遊。吟成短律。奉贈按使。</title>,<text>芙蓉堂上綺羅筵。官跡覊懷兩黯然。薩北海西頻此會。樽前燈下易流年。縈迴綠水荷留柄。宛轉朱欄月上弦。吹徹玉簫人似玉。碧城淸夜對無眠。</text>
<title>碧城贈玉溪族叔</title>,<text>吾宗儒雅盛。而愛好山水。象山見阿戎。肯否三百里。其二北阮漸凋謝。懷抱南阮傷。非喜君閑行。喜君筋力強。其三斗陽送我燕。君亦尊前人。我拜斗陽至。君爲斗陽賓。其四人生一萍梗。聚散何可期。記取狂歡賞。芙蓉池閣時。其五盛言石潭勝。潭光上眉綠。以君一夕話。當我卧遊錄。其六臨別索我詩。還須人品評。仕黜柳士師。嫁畢向子平。</text>
<title>倣寫諸家山水。自題絶句。</title>,<text>黃子久法大癡元季四家首。靑綠何如淺絳難。畫理須從眞境入。一生強半住嚴灘。董思白法風蒲葉葉柳絲絲。歸雁行邊搖櫓遲。此是思翁又一法。窓間自寫自題詩。惲南田 壽平 法寫生正派接崇嗣。且爲王翬避竝鑣。水墨圖中饒別致。洞門破處赤欄橋。鄒昧菴 之麟 法磈礨胸襟無處寫。南都都憲尙餘悲。君看熟後求生法。初學兒童用筆時。王烟客 時敏 法文肅 錫爵 家稱富收弆。山陰泛雪最爲䧺。後來領袖豈無自。二十四圖藍本中。又思翁法媚態翩翩露脘閒。秋山一幅夕陽寒。踈林漲落平沙見。門閉漁村船閣灘。大癡石田合法頂烟生紙油窓閒。吏退焚香自遣閑。興至畫家何法縛。石田林木大癡山。吳仲圭法莫向巨然問法藏。道人墨氣自沉蒼。石間苔草林間葉。傡作梅花勃勃香。</text>
<title>題翁星原小照</title>,<text>坡翁轉世得覃老。海內稱覃溪爲東坡後身。 後五百年無此人。絶學承家眞見汝。揮金結客不謀身。山河限地長相憶。縞紵酬心夙有因。萬里傳神如面晤。江東渭北暮雲春。其二半生多病緣癡絶。星原有半生癡處是多情小印。 早識星原是恨人。星原寄余書。有僕本恨人之語。 四海詩名馳左海。一身絹面現多身。烏雲篋裏心傳法。覃溪甞得天際烏雲帖眞迹。顔其室曰蘓齋。又有蘓齋墨緣印。 紅豆窓前種結因。星原自號紅豆主人。前贈余紅豆一粒。 氣味秋冬之際勝。芳草不信在靑春。其三名家屈指江南北。肯作人間第二人。宲事每能求宲是。憐才也復可憐身。佛仙儒老何常道。霞碧星秋捴勝因。星原自榜其居曰星秋霞碧之齋。行住坐卧。用表不忘。欲兼三友之益於一身。又刻印章。 記得城南談讌日。高樓酒重煗如春。星原家住前門外保安寺街。有石墨書樓。</text>
<title>次韻答星原詠朝霞見憶</title>,<text>朝霞何似暮霞好。朝暮流輝萬里迴。我本無身安有觸。隨風起滅莫相猜。</text>
<title>次韻寄答星原感舊之作</title>,<text>苔岑氣味久忘形。萬里遙通一點靈。來去今生人是佛。幽燕薊路客爲星。憐才此日誰懷白。合傳他年共殺靑。星原前書。有他日吾與兄合傳之語。 不獨蘓齋緣結墨。象山吾亦以名亭。以星秋霞碧之齋。扁揭于池亭。</text>
<title>題汪載靑 汝翰 寄惠。倣孫雪居畫㡧。</title>,<text>蘓齋又結一重緣。合景圖成萬里傳。綠野長春知鹿壽。靑山不老驗松年。溪風瑟瑟水仙冷。梅雨翛翛紅豆然。我讀離騷如讀畫。美人香草思纏綿。</text>
<title>洞仙關雪中</title>,<text>洞仙知我覔詩來。故遣龍公急雪催。欝欝蒼松千萬樹。一時䰟返嶺頭梅。</text>
<title>黃州餞席。贈別韓上使汝路。</title>,<text>燕南使者戒行輈。雨雪霏霏㫌旆悠。馳驛傳書來峽口。兼程赴約過關頭。金波遶郭初三夜。紅燭迎人第一樓。鼓角多情須記取。每年逢別在黃州。去年余使還也。公以道伯迎勑在黃州。</text>
<title>余與鳳山，兎山，康翎三倅。同發黃州。至鳳山留飮一日。戱贈三倅。</title>,<text>使車看發黃州郭。五馬連嘶過洞屳。棃露殢人飛羽斝。詩牌圍妓賭金錢。每因送客貪行樂。暫爲同床喜宿緣。不問繁雄與寥寂。一時遊宦記他年。</text>
<title>新溪縣。嘲兎山倅。</title>,<text>紅粧細馬美淸夜。月與溪光俱可怜。獨有寒廳鰥守在。紗燈一點照孤眠。</text>
<title>臘日大雪。示李士寬。次東坡韻。</title>,<text>印床飛片旋成消。鈴索孤黏時自飄。天末巧能遮遠望。尊前若與有嘉招。侵凌南至連除歲。料峭東風送臘朝。淸絶溪山如剡曲。故人乘興不避遙。其二都護貂裘風力消。晩來愁絶正斜飄。影搖樓閣紗燈上。凍合管絃紅妓招。寡和歌聲聞子夜。孤醒屐齒數明朝。詩人楊柳依依感。不覺關河歲月遙。</text>
<title>甲戌元朝試筆</title>,<text>象之凋弊亦云久。莅事一年何所成。除夜飛騰斜暮景。元朝氣色占晨晴。山深俗遠宜藏拙。歲美人和易得情。廟議蠲租兼蕩布。春光滿峽看昇平。</text>
<title>平山先蹟八詠</title>,<text>太師祠 祠在平山太白山城。妥奉先太師鐵像。滎陽大節耀三韓。鑄面黃金異代看。我欲題詩述祖德。橫天太白碧巑岏。東陽書院 院在平山細谷坊。主享先太師。配以牧隱先生。以公一死明人紀。鵠嶺靑松五百秋。牧老傷心黍離後。百家衣濺淚雙流。牧隱詩。功名眞是百家衣。弓位田 在平山弓位坊。麗太祖命先太師射鴈處。或稱射雁㙜。命中非關巧力耳。弦鳴鴈落是神全。長楊扈獵千秋事。蘆荻蕭蕭弓位田。排祿洞 先宗簿令公卻祿處君臣情見興亡際。貞黷紛然去就間。萬古淸風排祿洞。同心異代首陽山。眠閑村 一名漢村。在平山南九十里。密直公舊第尙存。萬年鴻業歸眞主。攀附英䧺捴邁倫。一枕蕭條送日月。不妨昭代有閑人。宗簿令公墓 墓在平山廣坪冠冕詩書遠發祥。廣坪佳氣欝蒼蒼。墓田丙舍攀遺澤。仍是平生杖屨鄕。密直公墓 墓在平山烟峯寺下。寺有綠玉觀音佛。今燬。傷心莫問前朝寺。變相觀音綠玉焚。惟有當時密直事。萬私無恙擁孤墳。文僖公墓 墓在平山古陵聲明文物贊宏綱。羊馬無言卧夕陽。民到于今猶濺淚。英陵賢輔古陵藏。</text>
<title>育英齋詩</title>,<text>邑無書齋。余爲是慨然。買宅一區。劃付錢糧。以資齋中朝夕之費。延流寓士人爲師。令童子就學焉。天無不識字神仙。下界營營豈但然。通得一經能了事。誦來萬卷可談天。藏修有所從今日。變化凡民用異年。深歎殷勤古人意。書聲鄰舍慰南遷。</text>
<title>東窓</title>,<text>燭燄幢幢影。雞鳴膊膊音。東窓看曙色。虛擲壯年心。</text>
<title>早春煮雪點茶。偶讀東坡病中大雪答趙薦詩。遂次其韻。</title>,<text>雪水味澹泊。鹽梅謝調和。埽瓦不盈掬。春動融無那。獸炭却嫌侈。僮指拾樵墮。吹火向石銚。松風洶掀簸。佳茗似佳人。與我一笑瑳。炯炯光透紙。瑟瑟塵出磨。燕肆手揀選。非同悖入貨。投湯怕湯老。小遲香色挫。氷柱動詩興。木屑罷衙座。一哦引一甌。餘味慰孤卧。鴻漸亦高士。嗜茶而坎坷。翫物志易喪。寓意名無涴。玉糝恐一瞥。月團憐半破。茶雪兩淸絶。適値難常課。自懺嗜痂病。坐作饞守餓。輕烟颺鬂絲。久未參朝賀。</text>
<title>二月二十三日。赴京行次古江陰。阻風作。</title>,<text>綿裘惻惻帽檐傾。捲地顚風着物鳴。南大池邊吹急雨。古江陰畔刮新晴。南大池在延安府南。周回三十里。荷花特盛。古江陰屬金川郡。 錯敎人恨鄕程阻。自是春催海岸畊。明日慈湖當斷渡。紙窓窸窣壁塵驚。古江陰。有慈姥浦。</text>
<title>還赴象山路中書事</title>,<text>家人慘別意匆匆。暫入城闉又轉蓬。寒食淸明春暮節。水村山郭客程中。撈魚港㬉鳧鷖日。挑菜田香蛺蝶風。是處烟光招我老。息機須學灌園翁。</text>
<title>路取東道至兎山。訪鄭使君平仲。</title>,<text>東路風烟送客杯。象山候吏莫相催。坡平館外分程去。羽化亭前喚渡回。朔寧郡南十里臨江。有羽化亭。 半月彎環穿翠峽。三星縹緲上荒臺。兎山古號月城。縣前江岸。有三星臺。 非關意愛澄江色。只爲玄暉枉道來。</text>
<title>贈李生 勉人 彜叔</title>,<text>問爾觀心何所悟。觀心悟法法緣空。彜叔自號晩悟。所居齋名觀心。 天然品藻無雕餙。合着芙蓉淸水中。彜叔來館於淸水芙蓉閣。</text>
<title>書按使扇頭</title>,<text>畵燭登樓見舞腰。金波滿地閙檀槽。他年記取黃州飮。三月初旬第六宵。其二黃州柳色綠于染。隴上梨花白如膚。肉紅宮錦褁全嶺。洞仙杜鵑天下無。其三行春玉節慰三農。雨脚隨車吹好風。正喜千村生麥色。不愁一片减鵑紅。</text>
<title>五月九日雨後。草坪至林溪看水田。次東坡韻。</title>,<text>筍輿芒屩得自放。山水出宰天所相。林溪草坪千頃稻。秧針水綠濃于釀。農夫相慶勤力作。使君差幸無譏謗。玆州僻遠田賦少。什一年登地部帳。云何吏民不相得。數歲粒食空甁盎。我是田畯至則喜。家家午饁林間餉。</text>
<title>涵恩堂。用東坡韻。正宗己未。龍峯立碑日。賜宅康姓人。俾守護碑閣。余以涵恩扁其堂額。</title>,<text>龍峯賜宅喜重新。壁泥紅溼庭綠匀。欄瓦映蔚叢翠內。誰其主者康景賓。豪勢判不讓許史。於今寂寞同編戶。㪺溪泛葉想當年。了非人力由天數。傷心血濺靑珊瑚。戚畹千秋氣未蘓。河家相國今安在。野亭草史供胡盧。安分兩盌粟半脫。愛爾奕世留風烈。嗚呼嵞莘闡揚健陵年。顯晦如感蕤賓鐵。</text>
<title>阻水黃州。登月波樓。觀漲遇雨。醉題。</title>,<text>客中歌舞強登臨。秋水浮天百堵沉。要識城壕深幾許。來時沙觜是江心。其二白雨跳珠霑翠黛。烏雲潑墨壓朱欄。臨河不覺心飛渡。莫遣箜篌麗玉彈。</text>
<title>初秋病中書事</title>,<text>金風淅淅掩重門。秋至殊方合斷魂。病守生涯元旅食。冷官廳事是山村。溪聲在戶虫聲亂。雨色連天樹色昏。又恐管絃來攪耳。詩成苦調入新翻。</text>
<title>新溪水退。記途中所見。</title>,<text>新溪縣裏今年水。水及官扉矧野廬。掩亂枯槎攙斷岸。縈紆長薄嚙荒渠。波漂穀穗仍栖畒。漲落居人盡化魚。未死老翁田賦重。手鋤猶欲理災餘。</text>
<title>同新溪令赴碧城。道中口占。</title>,<text>行人馬首棠棃葉。野老籬前蕎麥花。秋入關河供節物。客將途道送年華。凭車又續前宵夢。落景還如昨日斜。一路追君三百里。時時竝轡笑成譁。</text>
<title>淸水芙蓉閣晩飯。書示兪生 河柱。</title>,<text>訟庭鳥戲吏退公。山松羃翠水蓼紅。芙蓉閣下炊白粲。洗硏池頭傾碧筒。伊川石鼎草坪稻。劉安豆腐周顒菘。老夫飯罷無所事。殘粒施魚看噞喁。小童吹籥茶火活。烟橫墻角日下舂。須臾茶熟引一椀。企脚北窓眠淸風。</text>
<title>生朝用香山韻</title>,<text>異鄕歌舞慰生朝。雜坐紅裙間綠袍。妙曲停雲香撥語。艶腰迴雪綵毬高。中秋滿目飛明鏡。此夜歸心折大刀。慚愧佳人遠相訪。萬山重疊不辭勞。時碧城歌妓適至。</text>
<title>金郊淸籟亭。與按使同賦。亭有栗谷先生詩板。</title>,<text>訂期同豁去鄕情。選勝還因問俗成。夜宿金郊驛亭子。我思栗谷李先生。紅欄環合髻鬟翠。碧戺周遭琴筑鳴。小吏空懷憂國念。一時到此萬緣輕。</text>
<title>杪秋。文城江泛舟。</title>,<text>港口帆檣集。橋頭騎吹迎。花叢元妓隊。水戶是山城。津濶諸溪合。霜酣雜樹明。小舟眞一葉。身逐白鷗輕。其二逆浪紅粧溼。含風碧幔斜。浿人充水手。法曲奏天涯。篙工皆平壤人。是日聽梨園樂。 詩句慙康樂。江山似永嘉。挐音緣疊嶂。幽處駭麕麚。其三展壁丹靑樹。迴船錦繡香。渚風欺灧灧。沙日隱蒼蒼。斫膾飛銀縷。煎餻掇菊房。洞龍眠着未。得意舞鰍魴。其四捨舟輿當步。踰嶺釰爲關。石古僧房癈。松靑戍卒閑。濯纓俄遠泛。照炬已深山。表裏皆形勝。安排水一灣。</text>
<title>趙季碩臨去留詩。次韻答之。</title>,<text>無金可買隱居山。裘馬恓惶尙世間。已殺談鋒平好惡。獨嚴詩律阻提攀。靑絲化盡情猶在。朱墨忙時對卽閑。此去樊川八百里。羡君無管任迴還。季碩在洪州之樊川。</text>
<title>豊田岸行獵</title>,<text>風前快隼金鈴下。去聲 雪上傷禽錦翼披。一笑如臯吾亦得。百年過隙子能知。鳴薑動桂催行炙。揳瑟搊箏合奏詩。獵騎歸時纖月落。紅粧早有火城隨。</text>
<title>十二月十九日。重摹趙松雪畵東坡遺像。仍以星原舊贈蜀石二十三枚。新溪紗羅江石四十枚。沉水銅盆。作東坡生日有詩。紗羅江在新溪縣西十里。</title>,<text>先生乏食居黃州。亦有憂民溝壑不。我是先生在黃歲。恰當四十六春秋。其二子瞻爲命退之身。謗毁多同磨蝎因。磨蝎何曾誤身命。二公萬古是天人。其三天際烏雲第二無。墨緣萬里寶覃蘓。星秋霞碧如星散。腸斷蘓齋笠屐圖。東坡笠屐像。秋史得於覃溪。今在秋史處。其四遺像生辰欲返魂。重摹松雪洗塵昏。手拈恠石修淸供。濯錦紗羅共一盆。其五老守無能上劾章。池亭印鎖洗塵忙。時余因事自劾。 皓然四壁皆林峀。風景依俙似雪堂。</text>
<title>戲題男彭石畵東坡像</title>,<text>海外兒童昧九州。也能解慕老坡不。先生顴頰吾曾見。水月風中壬戌秋。其二傳神寫照百坡身。翰墨家家結凈因。莫漫毫端求甚似。本來面目定何人。其三篳門閨竇吾能無。傳業何妨世寶蘓。水墨更如工補景。應呼大小米家圖。其四少小前生枉斷魂。明河欲挽洗眸昏。外人那得知工拙。縮本同摹雪浪盆。余與兒子同臨雪浪盆銘硏背拓本。星原所寄也。其五字曰小霞佩印章。撫渠眞覺老年忙。烟雲供養同栖泊。記取山衙最後堂。</text>
<title>詠司馬相如</title>,<text>自古詞人遇合難。黃金買賦勝遷官。倦遊於世緣都薄。只有文君似舊看。李白詩。彈琴看文君。</text>
<title>乙亥歲首。蒙被楓臯公書問。傷衰感舊。情溢於辭。輒用韻語。奉謝盛眷。</title>,<text>日邊書札問西州。記得童年結識不。蕭艾同隨芳草老。四時氣味已深秋。其二久辱泥塗恐失身。蹉跎知己報無因。古來點檢交遊際。不信新人勝舊人。其三雪虐風饕何所無。善根培植氣潛蘓。面門憂色公非昔。猶被邦人入繪圖。其四往事城南正斷魂。兩家裙屐曉連昏。雖言氣臭同心醉。瑟瓚前頭媿瓦盆。其五意欲通明奏綠章。黏膠烏兎駐奔忙。公私巨細無些事。大笑消閑玉茗堂。</text>
<title>雨蕉篠齋。見和東坡生韻。復此寄謝。</title>,<text>欣欣吉語到西州。堯舜湯文有是不。玉軆平康親庶物。無疆萬歲又千秋。時有翼瘳之慶。其二迢遞天涯簿領身。彤墀拜舞也無因。諸公極樂催行樂。悵望仙鄕佛國人。其三肯損珠璣見憶無。華余朽質蟄如蘓。鄰狵吠怪追遊日。便是黎村笠屐圖。其四草堂吟望耿梅䰟。人日天涯易昏。幕下郞官戎務劇。虛廊落月側金盆。蕉書云此有小梅。每聞淸香。若對吾人。蕉時有從事啣。其五三年慚媿綰銅章。未飽家人作底忙。生事西遊轉牢落。見嘲新築石君堂。僕守象之明年。得蘿帳山異石。輦遂家中。家人以爲錢也。解包惋悵。此事傳笑於人。篠齋詩。又有聞君新築石君堂之語。右屬雨蕉集詩吾欲署秦州。爲吏誰憐入峽不。獻歲春姿回萬壑。使君霜鬂只如秋。其二處世應無第二身。君休戚戚百憂因。隨緣現滅風輪界。至竟如來是亦人。篠書頗傷死生哀樂之故。以此寬譬。其三百穀穰穰一事無。蒼生其遇小康蘓。今年都護還朝日。怕見流民入畵圖。其四帝遣招招塞北䰟。芳華消歇怕黃昏。秪應淚盡湘中玦。不信哀忘濠上盆。君放還。旋卽哭內。其五彤管義深靜女章。石癡䂓諷拜嘉忙。涉春纔七新詩送。人日梅花憶草堂。篠詩云至今癡絶米元章。何事漣州拜揖忙。此詩以人日發。右屬篠齋</text>
<title>正月上旬。得武靈尹令公汝受書。</title>,<text>江南樓笋是名州。頗憶凉高北地不。點檢題名一惆悵。差池鴻燕五春秋。象山題名記。令公以己巳來。僕以癸酉來。其二峨峨豸角不關身。曲盖驅羊捴妄因。惟是眼中連失淚。元無鐵石做心人。君進長薇恒。在官連哭二子。其三民憂國計兩行無。財竭難能百里蘓。薄祿代耕謀轉拙。不知何者是良圖。其四欲問前期易斷䰟。瘴江南望水昏昏。官居未見吾能說。繞砌丹榴紫竹盆。其五亂來無復舊程章。才拙徒勞辦集忙。說尹風流終不置。去思三月在公堂。</text>
<title>題象山軍民錢糧蠲蕩啓下公事後</title>,<text>擬設一難問趙州。蚩民有佛性靈不。慈悲報答知無所。浩蕩陽春甲戌秋。以甲戌九月初八日。秪奉德音。其二扶杖須臾不死身。新痊快活積疴因。西方極樂無量願。萬歲千秋奉聖人。其三老倅行何德政無。不堪辜負徯來蘓。杏花村巷牛羊笛。喜見朱陳嫁娶圖。其四墟落難招半菽魂。渙宣綸綍氣收昏。死囚當日呑聲別。豈料皇天猶照盆。特放邑變時减死定配二十四人。其五鴻雁那堪詠卒章。二年勞徠任奔忙。柳州至竟非無謂。只爲州民降後堂。</text>
<title>象之人士和僕前詩者至多。崔鳳命，尹昌周二生詩最佳。輒用原韻。詶謝二生。</title>,<text>峻嶺崇山古谷州。句驪淳俗尙傳不。高句驪古谷郡。今谷山也。 堯天舜日無今昔。只在年登黍稷秋。其二田里思歸疾病身。簿書文檄滚相因。不才願借知無益。自有聦明惠利人。邑人近日事。愚妄可悶。其三四時消息不能無。霜雪刑威雨露蘓。漢家惻怛頻傳詔。赤白丸應入版圖。其四爾曹驚喜貸遊魂。恐失荊扉經草昏。報答君恩畊織是。家家錢鎛繰絲盆。其五州閭謠俗採詩章。疵政多慚錯了忙。耆宿如君尙不致。三年虛築葢公堂。</text>
<title>碧城上元。芙蓉堂賞月。與按使同賦。</title>,<text>車盖迢迢歷五州。辛勤此意見知不。故人隔在芙蓉水。一夕相思抵九秋。其二三年同作滯留身。海甸憂荒償宿因。誰續歲時荊楚記。紅裙對坐兩醒人。時以灾荒禁釀。其三結浦繁華依舊無。笙歌船舫似杭蘓。一年佳節元宵月。休照屛間鄭俠圖。其四芙蓉堂裏濯氷魂。夜未央時月未昏。占雨今年平葉嶼。蓮房子熟藕如盆。其五澹月踈星繞建章。九衢行樂萬人忙。緇塵不到身淸淨。一朶芙蓉持作堂。</text>
<title>拱海臺更賦</title>,<text>妓閣歡仍促。軍城樂更多。焦桐響鉄馬。火箭掣金蛇。殺氣烏鴉避。歡聲士女譁。高㙜人影散。奈此月明何。</text>
<title>葫蘆泉詩</title>,<text>客過錦州衙。買一葫蘆歸。珥璫訝殊産。琥珀生光輝。聊用充服餙。君子佩之衣。一壺抵千金。誤作玉巵揮。葫蘆纔墮地。飢烏接之飛。直向方㪷泉。失聲事已非。山泉極淸駛。雲碓復漁磯。漂流出人間。得全何可希。吾方戀瓦釜。誰能碎珠璣。方㪷改葫蘆。金碧汲晨肥。聞君記失處。慰情殊依依。葫蘆泉畔人。使君癡莫譏。</text>
<title>葫蘆泉石壁。嵌葫蘆泉三字碑。戱成一詩。</title>,<text>其始無名一勺泉。葫蘆方㪷捴枝騈。任從滌器湔衣用。不爲涵星泛月姸。人自稱醇何與酒。琴雖有曲已忘絃。西南磵壑留嗤點。黠面蒼崖是厄年。</text>
<title>新溪令書報紗羅江春氷已開。正宜拾石。以二小詩戱答。</title>,<text>溪令書中語。紗羅江畔春。能來暇日否。紅袖拾江珍。府妓珊珊。往日拾江紗羅江百許枚。皆能入選。其二溪令美資性。鄰求無忤顔。細思可恨事。猶有櫝中慳。溪令有石二枚。終秘而不出故戱之。</text>
<title>偶閱篋衍。得鄭平仲三詩。悵然追和。</title>,<text>元宵。縣前江放雪馬。絶勝江山付散仙。氷牀快放月初圓。平鋪綠玉灘聲上。穩送烏紗桂影前。自載尻輪行謝轡。早消膚粟醉全天。汀雲壑雪無纖翳。一色兜羅佛手綿。三星㙜。同漢叟登眺。俗遠官居古。江平洞籟寥。高㙜一經盡。曠望百憂消。送舸樵風夕。催花犂雨朝。環山皆劇郡。此地可逍遙。象山道中。馬上口號。先寄紫霞都護。關河余獨爲誰遲。聚散前頭且莫期。選勝山靑江碧處。徵歌櫻赤麥黃時。鴟夷滿載車中酒。珠玉揮成馬上詩。往事思量眞一夢。百年都付隙駒馳。</text>
<title>題禦牧軒</title>,<text>北轍西船自古通。七州盤欝地繁䧺。本道之新溪，遂安。關東之伊川。關西之成川，陽德。關北之安邊與本邑。合爲七州。 高天德外縈雲嶺。大隴坡前獵葉風。文城鎭鎭山曰高天德。大隴坂在遂谷之界。 餠餌香聞嵐市上。金銀氣識火畬中。如今極目蕭條象。豺乕縱橫杼柚空。</text>
<title>琉璃盎。養小魚。</title>,<text>琉璃水無別。魚若乘空行。以此水方寸。益知魚性情。羣游無外慕。萬品託微生。枕畔江湖思。時聞一擲聲。</text>
<title>二月十五日點軍</title>,<text>猩袍駝衲龜文織。禿襟小袖螭角盤。轆轤帶重拖脩劍。毾㲪坐穩馳雕鞍。蜚廉淸道塵不動。句芒驂乘春尙寒。營壘四望郊原豁。號令一洗儒生酸。當心擐甲朔方健。禿頭挑戰倭軍孱。兵學指南懸玉尺。戚大將軍如在壇。戚南塘記效新書。卽爲禦倭而作。兵學指南。以此書爲藍本。 用我亦可坐談笑。如此足以芟夷蠻。徐看旗幟雜新故。細閱部曲編孤鱞。戰馬貰鄰驪黃幻。兵刃典市鞸琫殘。我聞足食兵爲次。荐飢詰戎吁亦難。簽丁半亡魚鱗冊。賦布莫徵心肉剜。曷不停操罷聚點。且待蘓稿醫瘡瘢。然後按制整組練。得其死力當嶺關。撫膺長歎白日暮。東風爲我摧旗竿。</text>
<title>象山四十詠</title>,<text>白羽山 府北甑擊山之下。有山曰白羽。名山入官府。不與我偃蹇。故作白羽白。穹窿堆雪巘。滌暑樓 遺址在舘舍東。牧隱集有新樓記。卽此樓也。柳月漾溪黃。松雲屯嶺碧。長官本不熱。應無暑可滌。明瑟園池無物隔纖塵。棲神澄百慮。一點破明瑟。翠鳥銜魚去。淸水芙蓉閣芙蓉本凈植。淸水是空性。潔身兼照物。君子視爲政。小於榻盤膝宜彈琴。橫肱可拄笏。元龍空百尺。於此寄傲兀。洗硏池 此池無無蛙聲山溜來雖險。官池到自平。蔬畦助一漑。餘力洗淘泓。尋詩徑人謂尋詩去。我自行樂來。忽又入詩境。印破靑苺苔。柳橋柳橋古時柳。蔭周官道傍。挽斷亦已屢。那能知許長。柳林石塔何年抵樹林。化作楊柳院。如借廣長舌。繞塔鶯百囀。資孝寺昔人有至性。冥福薦西天。白首孤兒在。山門一泫然。柏松亭 無一株松柏。但穉柳成陰。誰將歲寒姿。換此風流種。雖有濯濯譽。諒無棟梁用。葫蘆泉官厨似香積。六時一軍持。說尹苦行者。應將比導師。龍峰溪水不敢唾。非爲綠淨故。草木必敬止。此義聞式輅。梧桐島 文獻備考。堂底灘出谷山牛嶺。南流至梧桐島。折而北。卽此也。二水瀠洄處。梧桐島欲浮。琴材誰已爨。古意吾當求。大隴阪隴阪行人少。無風沙自驚。非關搖落候。淅淅有秋聲。霧山 中㙜有淵曰起龍。禱雨處。龍噓霧爲山。霧罷山如故。暖翠與浮嵐。橫天霧非霧。岢嵐山 山中有靑龍寺。我太祖與高麗進士李陽昭讀書處。寺今癈。五色非常雲。靑龍古寺處。至今讀書螢。山中自來去。馳馬道 在岢嵐山。我太祖微時馳馬處。風塵濟世主。神武眞天縱。山中人不識。電影流飛鞚。蘭瀨橋眞珠不自惜。跳濺客衣衫。要尋十二瀑。從此折而南。峨眉山峯迴露半䂓。嶺疊隱修眉。姿態方未已。蓬窓徙倚時。達雲古城 邑誌。古城周圍一萬五千六十尺。文獻備考。谷山達寶城在北六十里。石築周一萬五千六十尺。今癈卽此也。幽尋意何極。惆悵有餘情。遠色蒼然至。落暉下古城。鳥音洞 野言牛溪先生避兵處云大賢昔播越。云此結茆宇。野言然疑作。吾當訪年譜。附牛溪先生記鄭學官希繩言五月三日。鄭君訪我永柔西谷山家。言我家藏獲。在谷山西面頤寧坊鳥音洞。夙聞深山絶境。可以避世。亂生之初。自京城奉慈親與兄弟妻孥。往赴之。至則奴迎拜。掃正堂以居之。凡留三箇月。供奉無倦色。觀其地在深山長谷絶遠之域。但有奴家三五舍。覆以板子。四山高峻。穹林蔽日。石泉甘冽。蔬菜甚饒。焚山種粟。豆菽富足。閱月經時。外人不至。世間音信聲響斷絶。眞所謂人間無路訪安危者也。倭賊斦至四面。皆在數百里外。雖擧國鼎沸。兵燹滔天。閉戶安眠。不知有何事也。然地高而寒。洞僻而深。君子居之。亦近於同羣鳥獸。正宜今日避亂之斦。而商嶺王官不厭其深者也。谷山郡西三十里。有村曰明媚。山川洒落。洞府寬閑。大溪橫流其中。土沃而人稀。有民六七家。當卜居其地。有兵火則入鳥音避之。可以全身遠害於斯世也。余聞其言。不覺慨然。書于此而時閱之。以寓遐思焉。鄭君名象武。字曰希繩。年辛酉。能文善書。貌偉而志大。决非俗流之趨利者。余深喜之。而不能欵晤以扣其學也。癸巳五月十三日。書于遂安之民。余 渾 志。丁丑六月十一日。獲見先生眞迹帖。追錄于此。緯。紫邏障參差罨畵溪。重疊紫邏障。倘許卜鄰不。移家就昭曠。黃姑灣黃姑處幽獨。明妝爲誰豓。不肯放溪流。持作鏡澄㶑。蟠桃石仙山足官府。而我久婆娑。鄕井能無戀。蟠桃三見花。候月㙜候月月較遲。蟾高兎更遠。少焉千尺臺。人影水中偃。遏雲嶺樵翁類有道。素髮垂衣領。我欲與之言。長嘯飛上嶺。紫霞潭爭名且置墩。來蘓先有渡。我至紫霞潭。因之夙世悟。白鷗灣拍拍仍汎汎。溶溶復漾漾。將身比白鷗。波上一浩蕩。柳浪柳浪亦佳村。綠陰人更靜。小舟爲一纜。黃鳥紛相請。桃花洞花暖鷄鳴屋。江鳴犬吠園。有村皆錦浪。無處不桃源。烏淵不測靈湫底。潛通水府傍。翻江一陣雨。洒面作龍香。觀寂寺 有雨花堂大師舍利塔碑。康煕年立。舍利藏甎塔。金身閉石龕。看碑人小立。花雨落毶毶。劒巖關我道如彰義。君言似武溪。彰義門，武溪洞。皆在京城西。 陰森靑翠內。西北送輪蹄。文城鎭晒市銀鱗網。銜津白粲檣。嚴城吹畫角。纖月一鉤黃。摩訶灘趁市來帆檣。迎門簇釵釧。雖爲浿人妻。數與郞相見。高達窟 高達山有石窟。窟中有寺。高麗僧高達。爲開山第一祖。西來小金剛。俗稱小金剛。 靈境藐 上聲 難卽。稽首禮高達。無言我亦默。銀金嶺沙石捴成寶。光氣發崖巓。不妨遊官子。到此歃貪泉。月掛嶺峽人防虎密。日暮早關門。猶有催租吏。橫行挂月村。斗掛嶺 嶺多古松靈泉潄茯苓。飮者已諸病。輕體捷於𤠔。捫參更歷井。</text>
<title>送上使洪澹寧 義浩</title>,<text>珍重煩君再入燕。才難專對不其然。每逢佳士佳山水。悵望當年屐老顚。澹寧前與屐翁同行。其二憶在崧陽道上時。郵筒過海寄題詩。僕行時。澹寧留守江都。 酒闌却顧關河濶。又是將身遠送離。其三巾箱秘本到三韓。知不足齋袠未完。幾種新篇須贖購。壬申春夏以後刊。僕於壬申。購來此書。要得以後嗣刻者。</text>
<title>送副使趙北海元卿</title>,<text>與君釋褐卽同年。畢竟多慚望實懸。惟有平生略相似。路歧離合在西偏。壬申。北海守安陵。其二舊雨金臺跡已陳。只今紅豆種情因。君行莫謾相歡狎。恐有東還怒罵人。時有以余締交紅豆。爲欛柄者。其三髫白深山詠芾棠。東陽出宿餞壺漿。象山之民。懷惠出餞。 黃州更在東陽外。老倅緣何又遠將。</text>
<title>送書狀曺來鶴姨弟</title>,<text>妙選行臺詣上都。孤標海外映氷壺。明珠薏苡無嗤點。伯子高風眞使乎。其二零替姨私世忽遙。四方宣力付吾曹。長庚配月殊依戀。奈此離亭對榻宵。其三墮地男兒婚官始。循環憂患了何時。鴨江一渡心無累。是役君應到自知。</text>
<title>嘲金頎叔 江東人</title>,<text>特地荷爲柱。浮家杏作梁。虛名讓北斗。隨例宿西廂。桂笑花無實。桃憐李代僵。片雲來日暮。何意傍殘粧。</text>
<title>集周昉美人，趙子昂馬，孟永光松根憇寂圖。爲護頭短屛。戱題。</title>,<text>駿馬名姬緣漸妄。高僧韻釋道相親。念頭刊落浮華盡。面目本來如是人。</text>
<title>新樓春雪 丙子</title>,<text>霏霏脈脈復斜斜。萬寶眞成眼界花。種我藍田千頃玉。新樓樓北更無家。其二盈尺今年占麥多。陽春作伴入弦歌。憑欄一洗官居窘。浩蕩郊原奈爾何。</text>
<title>丙子正月。觀寂寺災。三月十五日。重建功告訖。用是日開水陸道塲。</title>,<text>萬炬穿林放壑紅。六丁下取梵王宮。人文法眷休悽愴。無恙金身丈燄中。其二一切閻浮墮惡緣。無人不願往生天。君看寶殿僝功日。娼戶屠家送佛錢。其三金碧丹靑絢道塲。燼餘圓滿白毫光。十王五百阿羅漢。三佛諸天帝釋堂。其四萬瓦魚鱗置宏麗。一間龍象亦莊嚴。須彌芥子寬如許。是則名爲功德林。其五法鼓金鐃響震雷。罏烟燭焰結樓臺。炎宦悔過知無所。更請龍王聽法來。其六一種烟花誤託胎。他生貞愼此生哀。低聲說呪啼紅頰。水陸齋中化主來。府妓有爲化主者。其七人海人山撥不開。無人不道道塲來。能無此子津梁倦。有願人人滿願回。其八就中老倅無餘願。但願年登物不疵。二百靑銅米一斛。五倉輸糴一無虧。時新徵吏逋萬餘石。分糶民間。故以此爲願文。其九肉身尙可付茶毗。寧事區區殿宇爲。災後我方觀是寂。枉將崇餙報慈悲。</text>
<title>近因營造。久不到池館。朝來啓扉。玫瑰盛開。因念我歸期又近。悵然援筆。</title>,<text>作亭閑事底多忙。携印經旬少在堂。今日乍從檐底見。綠陰如幄奉宮粧。其二桃李忩忩跡已陳。玫瑰持世殿靑春。明年絳雪知誰賞。惆悵憑闌倚柱人。</text>
<title>閑步亭 並序</title>,<text>由衙西小夾門。取徑于田間水邊。可以却輿閑步者。卽南山之陰。而巖下氿泉。爲邑中第一水。久飮可蠲百疾。乃作小亭于傍。以爲挹泉注茗之所。仍取醴泉銘閑步西城之語。顔其亭云。當車緩步處。如笠小亭開。選石安詩硯。㪺泉注茗杯。行將吾去矣。且復此悠哉。一段閑公案。無妨贈後來。</text>
<title>次韻竹石河豚絶句</title>,<text>桃花開落對空枝。惆悵河豚味不知。我入峽迴饞更甚。莧膓藜口亦多時。附 原韻 竹石桃花無數滿枝枝。芹葉胡麻美自知。惆悵河豚又送節。葦魚應復遞持時。附 和韻 篠齋初杏嬋娟映水枝。河豚消息此先知。西子乳今全盡未。一年惆悵每斯時。</text>
<title>閏六月十五夜月極明</title>,<text>滿地金波雨洗嵐。水晶宮殿化書龕。縈窓漏箔如無隔。更透紗厨到枕凾。其二明月尋人直入房。原無約束絶商量。那堪睡熟更深後。獨轉迴廊過短墻。其三皎㓗銀潢月正中。瓦溝如沐樹陰重。萬家樓閣人初定。管領宵光是百蟲。其四三五盈盈海上來。機頭硏面照徘徊。憑欄幾處同看月。思婦心情又上才。其五避暑人間畏日紅。宮紈造次感西風。如珪月色如珠露。已入江郞別賦中。是日立秋。其六琴尊促膝正談心。容易西窓落月侵。只恐氷輪無出處。鳳城魚鑰鎖沉沉。其七中庭意欲夜凉追。還被蚊雷却已之。圍着一幃堅不出。貞心堪破露䈥碑。其八皎然圓魄下空階。料理沉吟手屢叉。只信漏聲傳玉佩。不知松影散金釵。其九得到婆娑桂樹中。只應無過此玲瓏。鬚眉對影淸如許。早已將身卧月宮。其十淸景人人目寓成。天公不設愛憎情。微雲點綴終無賴。內裏虛明自在行。</text>
<title>徐攸好 彜淳 和寄月詩。再用原韻答之。</title>,<text>綺紈刊落帶烟嵐。燕處還如入定龕。一室未曾留俗物。高麗鼎對謝詩凾。攸好鑒藏小香鼎。高麗宮墟犂得也。竹翁批詩謝康樂詩。爲攸好寶藏。其二新詩淸水出蓮房。鍊到天然積費量。知有君家卄四品。唐人門戶選人墻。其三難分唐代晩初中。述作相沿意萬重。各自天機專一候。不增春鳥减秋蟲。其四前輩金鍼度後來。歸根落葉戀低徊。詩人性格分殊萬。畢竟雷同是枉才。其五楊花渡口杏花紅。八道歌謠東國風。記得尤侗竹枝語。操南未必入刪中。其六得失分明有寸心。尹邢相望詎相侵。鉤深致遠眞情見。鐵網珊瑚碧海沉。其七竹翁書品右軍追。諸子知名是獻之。不幸君同張籍病。蟠胷周鼓漢經碑。其八過去宰官如削階。布衫携杖路三叉。逢人不復論詩筆。忘却蜂腰與折釵。其九露出詩班一夕中。水晶簾下望玲瓏。塵才唐突侵仙語。恐被嫦娥訴月宮。其十半格詩還艶體成。蛾眉團扇寄才情。他年會有虞山賞。四海看君閏集行。錢牧齋列朝詩集。外國詩。列之閏集。</text>
<title>次韻竹素城西池賞荷</title>,<text>虛送荷花生日頻。羣芳譜。六月二十四日荷花誕。 西池物色幾番新。白頭朱墨賺仙尉。翠盖紅粧屬別人。香國都無三伏熱。𦨻船又是一年春。定應雨後携君去。共濯詩腸萬斛銀。</text>
<title>淸風五百間書壁</title>,<text>畵厨書簏寄閑身。纔賦歸來又食貧。近日頭銜新自署。翠翁隣曲老詩人。隔垣有翠軒舊宅。</text>
<title>秋夜讀書</title>,<text>新秋養疴後。殘暑解官初。孤燭明開帙。飛虫撲檢書。宵凉在巾舃。夕露下階除。老讀知何益。猶賢飽螙魚。其二繙披無定課。宛委雜虞初。秘本欣孤賞。疑文訂六書。古今源一出。門戶見堪除。散袠侵賓位。翻嫌獺祭魚。其三流年眞入晩。已過盛中初。風樹猶懷祿。泥塗且劬書。傍人應見笑。閑念最難除。且樂遊於藝。吾其海大魚。其四壯行幼學志。虛負下帷初。矯性施鞭撻。疲精點簿書。有官皆寵辱。無物不乘除。此日還家樂。詩成育育魚。其五逮事先王日。叨陪今上初。賜騎天廐馬。敎讀秘帷書。歲月悲明鏡。關河限玉除。歸來閭里樂。榨酒典銀魚。</text>
<title>鄰翁買婢。戲贈長句。</title>,<text>人生半百奈老何。急須黃金買靑娥。留連艶異知無益。且慰歲月空蹉跎。天生伉儷苟相得。列媵魚貫非良策。不幸有唱而無酬。二姓之餘無別求。四畏莫笑王文穆。三同亦有馮與劉。恐傷盛德幃諸婢。周姥撰詩當無此。君獨不然在華年。遴芳選艶任行止。尊前硏北遆燕鶯。釵影燈光過趙李。伊來䘕䘕閱桑田。睡起鬂絲颺茶烟。北里俊婢字玉艶。見慣司空看不厭。毛萇詩誦辱泥中。王珉扇吟怨秋風。靑帬丫髻玉條脫。絳絲繫臂紅守宮。洞房虛席爲爾久。金屋貯之差不負。醉翁賓客有楊褒。錦囊玉軸藏二酉。時出女奴彈琵琶。醉翁爲之留詩歌。聲伎書畵於文苑。都歸大雅無等差。雲鬟翠餙殊不惡。西園雅集圖生色。垂老我亦澹蕩人。久須此輩求無因。一婢赤腳合舂藁。風月凄凉遣懷抱。他時管絃聽後堂。令我披帷驚絶倒。</text>
<title>七月十三夜。同人雅集。拈東坡韻。</title>,<text>燈前白帢原相招。月下紅粧不待邀。鳧雁飛沉各千里。參商會合有今宵。此身似蠟心先死。切友如琴尾半焦。往歲哭聖𨑖，兼善。近又哭勗卿。 莫對佳人辭爛醉。明朝追憶已魂銷。</text>
<title>鄭淸州 致愚 社谷新第。同人招集。拈東坡韻。</title>,<text>閑愁萬斛付𦨻船。此是東還第二筵。落日苑墻秋色送。淸風簾閣笑聲傳。主公紅頰如疇昔。小弟蒼顔非少年。醉後自驚工草聖。座中紈扇似飛箋。是日醉中。書扇至多。</text>
<title>追和覃溪題紫霞學士墨竹</title>,<text>誰携墨竹過龍灣。忽見題詩到象山。料得星原臨本日。萊衣無恙鯉庭間。覃溪原詩題在畵幀。星原手臨一本。其二豈止相思限一灣。黃壚回首歎河山。無緣萬里觀嬴博。雙淚汪汪墮篋間。其三仙遊無處問諸灣。非主蓉城定海山。紅豆平生書畵舫。可堪拈賣落人間。其四黃河天上滚來灣。四海覃公共仰山。千里不能無一曲。星原奈汝當其間。附 原韻 覃溪碧玉林深水一灣。烟橫月出海東山。却憑淡墨靑鸞尾。凈埽淸風五百間。癸酉十月題。甲戌人日臨。</text>
<title>次韻攸好在磵亭</title>,<text>爾家山中水。繞屋東南騖。瀉作百重磵。映以千章樹。觀河吾面皺。歲月忽已屢。己未秋。竹翁邀飮此亭。 自貽簪組累。久違巖泉趣。與心徒是負。於世未爲遇。何當携手去。跂石看噴霧。其二世遠亭欄古。年深水木踈。稅吾塵外鞅。問汝磵中居。人靜宜馴鹿。溪淸可數魚。夙齡丘壑賞。倘補老年餘。</text>
<title>次韻篠齋東門絶句</title>,<text>蓉裳蘭佩十經秋。內翰浮名已白頭。東出都門鑾路直。如霞依舊記丹樓。</text>
<title>崇陵恭賦</title>,<text>寢園松柏欝䓗䓗。一百四年如轉風。睡鴨宮香留畫室。翔鸞寶翰照紗籠。肅廟癸巳。英廟以獻官。齋宿香大廳。後癸巳。御書昔癸巳年來宿六字。妥奉于廳壁。肅宗癸巳。距今丙子。恰爲一百四年。 帽簷靜對紅梨葉。砌面閑行藍菊叢。総爲綸扉忙起草。一塲浮議費諸公。時告由祝文。代撰踈漏。諸議勸余馳啓釐改。余力止之。得以無事行祭。</text>
<title>斗室太史以書相邀曰。兄不欲一吊我耶。時斗室連哭二子。此語絶可悲。遂成短律奉贈。</title>,<text>公乎我豈忘情者。知我公猶未盡知。戰茗久拋槎返後。酬詩空憶馹停時。壬申冬。遇公於龍灣。約以使還。各携所有茗茶。闘品决勝。僕以癸酉春出守象。此事遂至今日因循未就。可恨。 此生未必都非夢。可吊何曾但在悲。誰恕淵明賦歸後。北窓堅卧傲炎犧。附 先蒙紫霞文兄寵寄瑰章。感情思之繾綣。歎音調之鏗鏘。輒強缶和。切希斤正。斗室千丈閑愁一寸詩。今人心事古人知。林亭獨卧聞蕉夜。郡閣高吟寫竹時。我道妙存無限意。君看能作幾何悲。擬從酒茗消餘日。亦厭徵鴟復乞犧。</text>
<title>偶愛羅兩峯 聘 桃花塡曲。演成四絶句。未知明童按歌兩峯度曲。亦復合度否。</title>,<text>草綠裙腰綠到天。紅橋十里小桃邊。香輪輾去遊人影。一例斜陽淡抹烟。其二夕陽西下水流東。無計春光係玉𩣭。短命桃花開又落。一番匀雨一番風。其三我爲花愁白了頭。愁風愁雨幾時休。春來別樣離情苦。却是桃花爲我愁。其四懷情索莫凄凉甚。橋北橋南看花。一自玉人春信杳。任他風雨遍天涯。附 原韻草綠裙腰先綠滿紅橋十里。便有香輪笑輾人影斜陽裏。一番風一番雨。短命桃花開落偏容易。人爲花愁不過愁風愁雨。花爲人愁却是勞勞亭下苦。從今橋南橋北去看桃花。任他盲風猛雨遍天涯。兩峯自題云。自度曲自爲己律。非唐以來樂章可比。家有明童能歌之。未甞不合度。</text>
<title>戱次金藫庭 鑢 韻</title>,<text>人生一盂飯。恃此爲年壽。酒亦飯之流。美祿分外受。脩短不係飯。况可咎在酒。酒氣恒勝食。然而不病否。藫翁病能飮。飮名眞不負。奈彼水帝車。乘敝攻至九。藫翁患痁。今至九直。 願君屛杯鐺。勇如撞玉斗。此詩固濫竽。此言難覆瓿。其二飯囊與酒帒。滿百曷云壽。飽逸醉夢間。惰棄天所受。求飽不畊食。謀醉無錢酒。君看此等人。操潔行端否。藫翁則不然。眞是腹不負。賢邁竹林七。耆合洛社九。風騷可鞭撻。百篇詩一斗。前言戲之耳。任君傾罌瓿。</text>
<title>戲答荳溪知申</title>,<text>分掌簿書各擁城。知申地禁有鈴聲。知申房。獨有鈴索。 要人冠帶時相見。爲是消閑不爲情。知申爲一院之長。故諸公不冠帶。不許入知申之房。其二十二樓頭是五城。爐烟不動漏稀聲。仙官睡着無人喚。莊蝶原應蛻世情。荳溪嘲余午睡故云爾。其三一曲靑帷峙兩城。從他筆陣硏營聲。吾知廟筭惟堅壁。不被游辭漫動情。原詩用兵家語。</text>
<title>答經山內閣直中見寄</title>,<text>雪後樓㙜不夜城。那堪分直阻同聲。衾裯潑水更傳點。一穗燈紅兩處情。</text>
<title>十一月二十五日。洪澹寧尙書，趙北海樞密，趙雲石主事。同過曺來鶴水部宅。是日卽諸公去年過鴨之日也。以余曾有是役見招。拈韻共賦。</title>,<text>巷裏傳呼有客來。隣翁倒屣共啣杯。西湖早識林逋鶴。東閣仍逢何遜梅。往事如花那足翫。流年似水不禁催。遊燕日月都忘却。猶記重陽戱馬臺。僕以壬申重九。於澄海樓。陪琴湖相公登臨有詩。</text>
<title>淵泉冢宰。寄贈羊豪樺烟。以詩奉謝。</title>,<text>只合王公到野堂。豹囊湘管拜嘉忙。柔毫選自香獜舘。點漆分從張力剛。宋時高麗貢墨。勒張力剛三字。又云孟州之墨。一點如漆。卽今孟山松烟也。 滿紙龍蛇留制草。盈箱蘭麝浥天香。淵泉經翰林云。 一經吏部銓衡手。不枉文房喚作郞。宋林洪有文房十八官。</text>
<title>次韻答宋蘓山進士</title>,<text>我友蘓山閑且麗。何如闚玉在墻東。若論至契無成毁。未易此間置異同。久雨痕深書屋右。脩竿影落月庭空。知君妙墨能持世。天意原應老益窮。</text>
<title>臘日雪</title>,<text>冬至陽生到臘朝。衣裘不用辟寒貂。千紅窈眇含玄澤。三白繽紛舞慶霄。梅額侵凌吹片片。柳肢飄瞥映條條。春來且置無窮樂。已喜蒼顔得酒韶。</text>
<title>題吳蘭雪 嵩梁 姬人岳綠春蕙蘭掛圖。此圖舊爲翁星原物。今歸貞碧舘綠春。有二小印。白文曰岳氏筠姬。朱文曰蓮花博士。</title>,<text>紅豆飄零似隔晨。幽吟逬淚篋中珍。苔岑契淺吳蘭雪。翰墨緣深岳綠春。轉蕙風淸紈袂擧。滋蘭露冷玉肌淪。空憑裊裊盈盈筆。想見端端正正人。</text>
<title>題趙文敏眞迹影摹本。贈金秋史進士 正喜。○幷序。</title>,<text>余舊藏姜豹菴尙書影搨趙文敏墨迹。云靑衫白髮老參軍。旋糶黃粱買酒尊。但得有錢留客醉。也勝騎馬傍人門。子昂三十字。摹自聽松先生鑒藏本者也。庚午夏。余贈金秋史進士。丁丑上元。偶閱翁覃溪復初齋集。有曰江秋史得趙文敏墨迹。云靑衫白髮老參軍。旋糶黃粱買酒尊。但得有錢留客醉。也勝騎馬傍人門。余最愛此詩。頻頻書之。以自適意耳。子昂凡四十四字。半爲人描壞。不復成字。余爲審擇存卄五字。題曰完璧帖而歸之。因題其後。完璧歸于趙。生花夢自江。千秋吟買酒。幾夕剔寒缸。曲折圖移繡。橫斜榻就窓。似聞苕霅上。搖膝韻吳艭云云。据此知趙文敏頻書此詩。人間不止數本。覃溪本比聽松本。但多余最愛此詩頻頻書之以自適意耳十四字耳。不知孰爲眞迹也。完璧帖存只卄五字。則又不及聽松本之完矣。此書之一歸江秋史。一歸金秋史。洵一段奇事也。遂次覃溪原韻。以賀秋史之墨緣。翰墨徵秋史。如今不姓江。雙鉤三十字。一炷百千缸。松壑聲傳耳。鷗波影落窓。覃翁完不得。眞璧壓東艭。附 和韻紅葉樓中偈。心心月印江。霞丈詩云趙書舊爲豹翁所摹。 朱門誰繫馬。綠酒自斟缸。淸聽松鳴屋。聽松。 留陰竹補窓。用蘓齋移竹故宲。 天官徵玉尺。共㴑鷗波艭。</text>
<title>題曺氏世藏劉松年畫卷 澤堂跋云觀蓮圖</title>,<text>誰家園景藉豪矜。繡檻波平畵舫升。微雨淡雲心折久。卷有淸陰先生題句。 竹深荷淨夢遊曾。似是取老杜竹深留客處。荷淨納涼時二句。命題爲畵者也。 澤風著錄龍灣自。澤堂跋云壬午携至灣上。從西磵證定。淸陰一號西磵。 晦谷傳家蠧篋能。且置松年有眞跡。一時文獻向來徵。卷中原有吳匏菴，陸五湖二詩。繼以淸陰公。而下十六賢詩。俱極一代之選也。</text>
<title>雨蕉見和岳綠春蘭蕙題句。再用原韻奉酬。</title>,<text>蘭蕙賡酬雨麥晨。蕉書云已得驚蟄雨。可期有秋。 驚看咳唾捴成珍。參差靜女柔荑手。點綴高堂素壁春。楚畹同心含霧露。江臯並蒂映奫淪。隔生哀逝何多感。爲是苔岑臭味人。蕉詩兼歎紅豆之夭。</text>
<title>追書鴨水事。示徐節度 春輔。○幷序。</title>,<text>頃年僕在象山也。黃岡有妖竪鴨水之獄。所援引。皆在象山。謂有主謀有部曲。有器械有錢糧。有搆亂之剋期。有行軍之程道。徐節度大駭。密書飛告秘關。逮捕裨校。星夜羅織於道。象之人洶懼不自安。將朝夕崩潰。僕治象一年。略知民間虛宲向背。意必無其事。移書畫鎭二三策。其出於搜捕者。年疤苟相左。輒自囚之府獄。論列以報。所全釋前後甚多。且密招佐事者。附耳告曰。金壙有事。愼勿泄言。言必有誅。邑遂晏然無事。時觀察使秘報相府。朝廷亦頗騷然。或有勸僕提兵直搗巢穴者。盖不知初無巢穴也。又有勸以戒嚴者。僕猶便衣獨處。夜不扃戶。屢書於節度曰。不勝盤覈而死者已多矣。獨不念枉殺民命乎。雖至究極刑殺。必無其宲。盍用究竟法。兩營初不甚信僕。旣而閱月鍛鍊。竟無毫髮所得。節度乃報書於僕曰。知令公文弱。不知令公有將才。此雖戱言。盖深喜其先見也。昨與徐節度相見於竹石公喪次。又拳拳於此事。僕殊不能記其云何也。近日箕城僧獄。亦頗類此。若認虛爲宲。弄小爲大。則一方之潰散者。足以貽心腹之害。有帥倅之責。可不戒哉。國人不見兵。生老烟花春。向來嘉定反。餘憤積神人。傷弓纔戢翼。伺影意先改。虛警在遐外。足致中自潰。何物妖鴨水。飛言訌象山。此邦新逐吏。天威赫誅奸。仍年闕正供。尙置疑信間。我來待齊魯。除苛懷恩信。稍遁赤白丸。諄諄曉逆順。一朝黃岡檄。麕鹿駭而竄。象人若先崩。風鶴誰能扞。安靖乃碩畫。搜捕非得筭。移書不之信。久後如愚言。公定磊落人。豈籍吾平反。四載卒無事。壺漿餞歸軒。我已括囊口。公胡刻釰痕。人心日趨訛。亂言動相煽。京外二三獄。虛罔貫一串。聖世胡至此。徐究豈無緣。長吏恣貪暴。民物久顚連。財竭命近止。如魚脫於淵。苟惠升斗水。立見洋洋然。相忘於江湖。帝力何有焉。尙可夜無吠。矧敢謀射天。因書守象事。無忘在莒年。</text>
<title>送李郞子畏</title>,<text>廣平諸房氏葉茂。潢派第一推華胄。廣平大君璵。世宗第五男。 廣尹宲吾丈人行。李公義寬官庶尹。有季曰義亨。卽子畏之祖也。 汝其從孫後最秀。豈其娶妻必齊姜。惟我與爾申婚媾。爾族祖母我老姑。我丘嫂汝族姑母。汝更乘龍稱快婿。門闌喜氣排春酒。憶我委禽曺公門。人賀一雙好夫婦。卽看翁婆有一女。眇福空悲世德厚。過房雖有四蘭玉。夫人以女當瓊玖。愛不知訓癡更憐。難爲君家之箕帚。士之德行觀造端。與子偕老何妨醜。送汝歸寧湖鄕遠。出門看發更摻手。甥舘春風吹宜男。歸驂莫在鶯花後。</text>
<title>題黃文節七佛偈 七首</title>,<text>大字小楷肯比倫。換鵝瘞鶴不相因。正衙誤釘黃金榜。恨殺山陰在問津。其二七佛偈垂萬世箴。師心是法向山陰。書家法法何曾法。自本心來法在心。其三冥薦血書癡凍蠅。方持母服慟塡膺。名言不易蘓齋老。石恠松寒有髮僧。第四句錄蘓齋全句。其四讀書臺側苔花古。七佛樓前石字靑。畢竟公書敝天壤。南唐傅會梁昭明。蘓齋集。南唐李中主讀書臺。俗傳昭明者訛也。其右卽山谷書七佛偈。其五不二法門銘瘞鶴。浯溪七佛將無同。余舊藏大唐中興頌。 字過方寸又一體。大抵晉唐宋宗凮。其六後七百年石墨餘。豫章秘法撥鐙書。山村偶發凾梁上。文字精靈感召余。象山村家栿梁上。得此帖。其七公書七佛偈尤殊。並石鏡溪藏寶蘓。余室亦名蘓齋。 要識廬山眞面目。滿堂蒼翠潤書厨。山谷書石鏡溪三字。在瞻雲寺後。余入燕時。得拓本於覃溪處。瞻雲寺讀書㙜。在廬山中也。</text>
<title>題王鑑雪景</title>,<text>水墨溪山着色林。天然雪景自高深。都無習氣留心腕。南北宗餘別徑尋。其二中鋒運用在豪端。大抵書難畵亦難。筆筆錐沙無側媚。似從南宋古甆看。往往古甆畵見此法。</text>
<title>題李寅文畵 寅文自號古松流水舘道人</title>,<text>先朝供奉丹靑班。妙手推君與老檀。過眼雲烟檀不見。道人盤礴尙人間。金弘道號檀園。其二道人八十住紅塵。養得古松流水身。畫裏癯容應自寫。彼相對者又何人。</text>
<title>次韻成陰城 海應 乞䧿川石硏材詩。戲成贈答。</title>,<text>贈硏郡産天然硏。深慙養不材。署㘅從謹拙。揮翰乏珍瑰。墨瀋時堪翫。羅文手自裁。乃今非汝負。屬草賦歸來。硏答天生石而已。人用硏爲名。媚嫵圖書內。發皇文字精。沉泥甘自棄。英眄一何榮。與子長親近。磨穿覺命輕。</text>
<title>又疊前韻。寄示成陰城。</title>,<text>卵石水圓折。拈來是硏材。䧿川千古峽。鸜眼一方瑰。翰墨呈奇瑞。琱鎪謝巧裁。欝林誰載石。今定不虛來。其二片石鄰求至。詞林已播名。涪溪齊品性。北脉蘊神精。涪溪石，䧿川石。同一長白山脉也。 牛踐何關辱。龍騰不解榮。詩人多事在。珠玉換來輕。</text>
<title>三疊前韻</title>,<text>瓦亦可磨墨。硏應無定材。詩成原錦繡。筆落自瓊瑰。楕面依風樣。圓䂓學月裁。留心於細翫。壯歲不重來。其二硏字不經見。後人聊借名。巖坑多泄氣。審擇欲疲精。容指以眞貴。二指大端硏。以眞品値高價。 傳心爲世榮。國朝文衡之硏曰傳心。 畊田吾食汝。究至萬金輕。</text>
<title>四疊前韻</title>,<text>觀人如品硏。隻眼始程材。一藝收羣俊。微瑕失尺瑰。泥塗懷我寶。廊廟待君裁。詞翰升堂用。江山貢篚來。其二端歙爭高下。應難實副名。栗如溫玉德。鏗比吉金精。靜得文房壽。勳叨萬石榮。硏山風日美。時度墨雲輕。</text>
<title>寒食記事</title>,<text>奎瀛新府降香祝。香室灾。受香於奎瀛新府。 一百五日逢寒食。弟兄睽離動五年。從兄受之侍郞。 豈謂執手殿門側。停鞍晩飯魚商市。國子先生同出城。洪仲深。 訪我博士相見禮。綿蕞宜徵魯諸生。時王世子九齡。將行入學禮。 舟中邂逅得佳士。謁者僕射趙雲石。余以靖陵獻官來。趙羲卿以謁者來。 橫江一葉舞澎湃。豪談傲睨魚龍宅。是日大風。 蠶田取路踏軟沙。猗彼女桑初未芽。蘭亭玉匣水嗚咽。龍蛇往事言之耻。宗英老璫不足徵。先正之論聖可俟。以四句記靖陵事迹。 高僧入龕梅在庭。松檜叢靑粲玉英。齋室庭前。有西山大師手植梅。 主事勸茶慰行役。羲卿官西部都事。 秘祝論文驚辯博。大祝金正言裕憲也。 妙手欲掛羚羊角。法乳眞傳蘭雪嫡。大祝女史。許景樊之孫。 非今是古笑拘見。賞余春鳥秋虫詩。是日大祝誦余各自天機專一候。不增春鳥减秋虫之句。爲之心折。 我有是說無人解。與子逢塲在衰遅。諸君迎鑾尺五天。當日大駕與王世子展拜太廟閟宮。 老我貪睡三竿日。渡頭飛閣臨江渚。雜英脩竹交明瑟。孺良岱遊花無主。逝水東風感昨今。是日歷見元孺良二可亭。 年豊野哭士女醉。日斜祭肉烏鳶啣。聖山冠山碧聯綿。隔岸晴嵐飛渡水。忽憶年時洒麥飯。子規啼血心如燬。先隴在冠山聖山之間。 歸來下馬關帝廟。垂楊曳線冷朱扉。宣祖三十一年。天將游㐿陳寅。於所寓崇禮門外山麓。刱建關帝廟。 小溪流水敲板屋。紅杏墻頭春雨肥。憇趙衢亨家。</text>
<title>七松亭賞春</title>,<text>杖底三峯翠埽空。暮烟如海戲羣鴻。樓㙜滿地蒸花柳。紅綠糢糊一氣中。其二紅葉樓中翰墨因。于今三十六回春。誰知倚杖徘徊客。曾是憑欄縹緲人。豹翁舊宅紅葉樓今毁。其三花影重重上客衣。過溪春日自斜暉。誰家小屋踈籬側。邂逅留連不得歸。</text>
<title>爲李魯卿文學。題仕女倚倦圖。</title>,<text>玉容瘦損鏡慵開。長夏生憎午景回。人柳眠風拖朱閣。虫絲弄日到靑苔。鶯聲不與聦明隔。蝶意無端眼睫來。惱得佯嗔嬌得寵。十分才氣十分孩。其二轉輾空床送曉昏。起來神倦暗銷魂。鮫綃映肉疑融雪。鸞髮差肩欲化雲。一味鍾情多累我。相思害病半緣君。椅材知是湘妑竹。故把全身靠淚痕。其三夜宴金屛海色含。宿妝和睡倚餘酣。香侵蔽膝拋歌扇。汗透中單換舞衫。暗喜抹郞波㶑㶑。恐驚捉椅玉纖纖。纏頭任爾堆多小。不管甜鄕百寶凾。其四悶來胡想困來憨。旋上交床旋下簾。咏絮紗窓詩閣筆。唾絨粉壁繡停鍼。閑愁萬斛無邊海。彈指三生入定龕。周昉屛風看亦屢。此中眞態更難添。其五氣息濛濛得自看。甁花無力井無瀾。桐陰滿地烏龍卧。苔色上階鸚鵡閑。斂手指餘湘瑟怨。嚥津齒帶越梅酸。忘言却也眉傳意。事到心中月一彎。</text>
<title>三月三日。小雨新晴。</title>,<text>空濛滅沒點千鴉。烟雨芳菲鎖萬家。傾國風流上巳柳。一生惆悵夕陽花。鵝兒酒煗迎紅燭。燕子泥融送碧車。獨向書齋吟興劇。彩箋濡墨任欹斜。</text>
<title>送酒斗室</title>,<text>花發酒初熟。滿壜淸若空。傾來未入口。先憶嘉聲翁。斗室所居曰嘉聲閣。其二夫物芸芸者。都驅歸此空。南山泉釀酒。分與北山翁。其三北餠與南酒。此名良不空。三淸洞口餠。曾已驚霞翁。俗有南酒北餠之語。三淸粉餈記宲。其四餠定有皆是。酒應羣可空。此如不佳者。請釂南山翁。余酒量本不過一呷故戲云。附 和韻 斗室花發酒未熟。老壜長苦空。五百間淸風。獨醉嘉聲翁。其二北餠與南酒。此語頗不空。斗霞居雖遠。所嗜同兩翁。其三長病生如寄。何事不是空。飮酒勝畫餠。陶然一醉翁。其四啖餠足爲飽。灌酒是吃空。飽後空復好。只恐腹負翁。</text>
<title>曉入銀㙜</title>,<text>銀㙜絳闕五雲間。豹尾句陳趁點班。重露打韉花逆面。淸風弄袖月銜山。天街列樹孤鶯警。酒幔高樓一笛殘。照炬任隨金燼落。過橋仍識玉渠潺。鷄人杳杳猶傳漏。魚鑰沉沉未脫櫰。主聖山公無啓事。時淸貢禹亦彈冠。狂踈猥籍涵濡力。邇密難尋洗沐閑。畵省玆言翔鳳集。六房分揖珮聲珊。承旨六員。以六典分房。</text>
<title>答洪莜囦</title>,<text>莜公去後書難得。此日書來更黯神。薄俗誤疑啼是假。交情到老感爲眞。莜囦書有時時泫眶之語。又云古人別離文字。多發涕淚語。古人不欺今人。而今人宲欺古人。今人膓肚麁塞。無以感發情靈。此又痛哭處。皆情眞語奇。 歡塲翠羽明璫飮。翠羽明璫。自用答莜囦語。 別路吹笙擁齒人。莜囦臨別病齒。寄余書云擁齒如吹笙。甚奇文也。 勝似湘東斑竹管。一枝蜀黍寄閑身。蜀黍爲管。創自莜囦。書中寄來一枝選豪亦佳。</text>
<title>謝李鶴亭 鶴九 送盆景石竹</title>,<text>滴露花間五色毫。美人芳草注離騷。鳳池自是君家有。文采于今見一毛。鶴亭。李翰林重蓮之子。其二棘鍼妙手繡來斑。盆景花開近案看。記得年時似曾見。誰家寶帶羅襦間。</text>
<title>次韻鶴亭夏日閑居</title>,<text>端居不出戶。淸夏晝陰長。板屋銅琴響。鶴亭蓄歐巴銅琴。 蕉廊畫箑揚。麥秋贍鶴料。梅雨損書裝。蟻陣沿花塢。蜂衙閉蜜房。偶知閑可愛。非謂果於忘。久與鄰翁約。抄將種樹方。</text>
<title>鶴亭又送石竹一叢有詩。故次韻爲謝。前後所得紅白二品。尤超凡可喜。</title>,<text>弱質偏憐汝。經秋駐景遅。點階妨雨折。扶竹怕風吹。蝶白非曾有。絨紅最後奇。草花雖細瑣。珍重得君詩。</text>
<title>雨過鶴亭</title>,<text>冒雨鄰翁至。階除犯匹驢。草餘留史櫃。喪後保家書。垣石交花古。亭林映鶴踈。憐才其奈汝。邱壑放瓊琚。</text>
<title>虛谷 廷和 指墨鶴亭屬題</title>,<text>余見指頭畫。以百計有奇。往時高侍郞。其佩字韋之。 超邁露天姿。近稍有作者。究不及韋之。始見虛谷竹。影落縑素疑。藝臻於斯妙。安用毛錐爲。虛谷有小印曰安用毛錐。</text>
<title>題碧梧仕女圖</title>,<text>昨夜凉生小院秋。扇風淅瀝簟紋流。桐陰十二紅闌曲。一曲紅闌一曲愁。</text>
<title>以舊藏松鶴圖贈鶴亭</title>,<text>胎禽本仙骨。畫壽亦難計。殘縑映斷墨。不知誰所製。長身閣瘦軀。寂寞松根憇。高堂風日美。素壁滄洲勢。傳是明季迹。年代杳𦴚𨘬。昔我遼陽道。凭軾吊興替。歸來對圖畫。長鳴俛而涕。李君瀟洒姿。與鶴有冥契。放作鶴亭鶴。勝在敝篋敝。爲君題詩贈。何似刻銘瘞。君看入神手。風毛遺一毳。</text>
<title>送曺公武赴尹節度 郁烈 統禦營幕府。兼示節度。</title>,<text>松翁子女汝最弱。愛汝額類心作惡。櫜鞬鞭弭行色壯。統禦云辟紅蓮幕。入幕但問所從誰。關西饒將功第一。上樓熟睡似雷鼾。下樓擊賊如風疾。辛林松林之役。尹節度以咸從軍。駐安州之百祥樓。時昇平日久。士卒莫有闘志。節度飮斗酒。枕闌熟睡。軍心稍安曰。將軍臨戰。獨無惧乎。戰非死地也。鷄鳴。一蹴渡江。士皆賈勇。大捷焉。 主公何取汝書生。水犀三千諮畫諾。樓船一擧波瀾濶。笳鼓嘲轟颭旗脚。乘風破浪此其始。愼莫將身空落魄。他日褊裨萬戶侯。看君勳業凌衛霍。</text>
<title>答寄象人崔命鳳</title>,<text>居人百里挽歸軒。尙記尊前淚袂翻。一別浿江源上水。四年都護國西門。銅劖石刻慙遺愛。山舘林亭繞去魂。擁髻凄然通德語。不堪重理鍥舟痕。綠衣在每說去時言。</text>
<title>同篠齋拈虞山韻</title>,<text>不惜南山與子分。數家來往屐穿雲。啣杯物態疑弓影。倚市人情笑繡紋。絲肉中年賴陶寫。文章小技厭聲聞。近來此事從頹懶。拈筆如神又對君。</text>
<title>六月十八日。恭遇大殿誕辰。用前韻簡寄右副令公。</title>,<text>慶節厨珍絡繹分。近臣身訝致靑雲。赤瑛盤裏瓜沉綠。白獸尊中酒纈紋。簾額祥烟三殿見。班心暖漏九天聞。螭頭拜獻南山頌。玉立抽毫奉聖君。</text>
<title>六月十八日中伏也。同人招集。再用前韻。</title>,<text>提携稚子一甘分。餘事悠悠可付雲。雨過天靑評盌色。落花流水品牋紋。伏金佳節烹羊作。去聲 種豆狂歌倚醆聞。驅使風光宜老子。鋪張昭世有諸君。其二歸時笠屐借相分。我是諸公黎子雲。老去畫眉眼生翳。閑來枕臂頰留紋。酒無不可公榮飮。歌喚奈何子野聞。莫笑吾家楷法拙。文房盡禿中書君。</text>
<title>二十日夜坐有詩。朝寄篠齋。</title>,<text>缺月啣山夜向分。山光如樹樹如雲。四窓龜甲簾垂影。一頂魚鱗帳蹙紋。湯老茶璫餘沸響。枕欹書帙古香聞。此中大有詩情在。欲辨忘言說與君。</text>
<title>題金筤伯天鹿圖 金蘭畦尙書子宗邵字載園。官內閣中書勇字近園。擧人孫震字筤伯。一字長卿。</title>,<text>筤伯名家子。澡潔有至性。幼年纔十六。刲股中書病。神劑不外求。續爺俄頃命。我時訪中書。擧室蒼黃慶。筤伯創甚卧。中書言笑靜。注目佛手甘。瓷斗拭如鏡。病榻宲內齋。留我餘人屛。尙書居外堂。溫顔聽造請。近園宲季子。洞屬奔命令。孝義豈無本。雍睦閨門正。於汝見曾閔。不我虛交聘。渡鴨日月幾。遊岱談遷並。筤伯與近園。扶櫬七閩夐。遠憶父之執。萬里寄畫㡧。天鹿鹿卽祿。祈祝一何盛。獨祿歌云。求祿求祿。淸白不濁。淸白尙可。貪汙殺我。晉歌爲鹿字。古通用也。出南齊書樂志。 莫向書畫家。區區奬後勁。孝子之心畫。觀者庶起敬。</text>
<title>朴小蕤 長馣。屬題李墨莊 鼎元 獨吟小照。次墨莊自題原韻。</title>,<text>我亦常獨吟。師竹眞知音。墨莊又號師竹齋。 交臂向來恨。譬如燈扇陰。燈扇語出晦翁日食語。 斗室能補亡。訂交萬柳雪。壬申余使還。斗室踵入燕。斗室題墨莊小照詩。拈花曾一笑。萬柳曬餘雪。 還嗟不及余。無逢亦無別。對面人久別。奈君自道何。衰盛一墨莊。相去惟與阿。圖成後三十年。墨莊自題詩云。昔日鬢靑絲。今朝鬢白雪。披圖自驚失。對面人久別。 人定幾分瘦。畫吾及未皺。跋尾自詑緣。失面自解詬。貞蕤曩獨賢。輶車役頻年。小蕤大人號貞蕤。 鳧塘好弟兄。髮玄心誠憐。鳧塘李調元。墨莊之兄。 斯人已宿草。隔海傷襟抱。珍重卷此圖。歸作小蕤寶。													附 原韻 墨莊						獨吟復獨吟。擧世誰知音。回頭三十載。坐惜好光陰。昔日鬢靑絲。今朝鬢白雪。披圖自驚失。對面人久別。對面人久別。孤詑將奈何。屈指同輩人。八九埋山阿。汝面雖已瘦。汝性原未皺。堅汝獨行心。莫令後賢詬。後賢視前賢。所爭近百年。喬木不易附。腐草誰見憐。喬木多腐草。自昔傷懷抱。盖棺知有時。榮名好自寶。													附 和韻 斗室						我今非獨吟。如聞君之音。君音在何許。水雲松竹陰。拈花曾一笑。萬柳曬餘雪。迴首法莊墖。忽與鵝頭別。別心猶相隨。別面無奈何。何期面相見。頎然倚林阿。驟疑顴不瘦。熟視眉欲皺。知君眞獨吟。踽踽人將詬。人詬自以賢。圖成三十年。再後三百年。此圖當益憐。論心詩有草。覿面圖可抱。我誦獨吟句。心面均足寶。													附 題後 秋史						獨行踽踽將何之。涉海登山無不宜。萬里蒼茫雲水際。鍾聲落月夢還時。墨莊曾使琉球。又有登岱圖。與余相見於法源寺中。墨莊師竹君師墨。墨是墨莊竹底爲。竹義從君無覓處。空諸所有是吾師。墨莊號師竹齋。君又號師墨齋。墨莊師竹之義。不知何據。幷戱及之。</text>
<title>代書答象人送餉葛粉蜂液</title>,<text>披荊剪棘昔勞神。西望象山太息頻。頑俗始知朞月化。農功加闢季年春。分留謝守靑山色。傳誦杭民白舍人。香山詩公自注。杭民至今呼余爲白舍人。 慙媿十三程驛遠。蜂淸葛粉餉時新。</text>
<title>灣尹呂友濂別時。索余八首詩寫作八疊屛。盖爲其兼得余書也。卒急無以應之。近有書曺季中。提說甚諄。勉成遙寄。</title>,<text>大邦鍾簴中興日。天子㫌旗東顧年。一自龍灣駐蹕後。禁中頗牧要籌邊。						其二						槖筆甘泉步武聯。與君相識健陵年。光陰往復傷心事。不必離情始黯然。						其三						奬激羣心異績收。邊臣嘔血望宸樓。邊臣趙公興鎭也。方亂起時。邑中豪傑。始或不無異志。見公誓死嘔血。遂皆戮力嚮義云。 勳名儘合金兵馬。是臣公議難平趙義州。						其四						披草看碑義會堂。故人名字慣殊鄕。傳摹管稅廳中刻。又是霞翁急就章。義會堂碑。北海趙元卿排摹趙義州而下諸將領軍功者也。此碑及管稅廳十聯一額。皆是余書也。						其五						金商自伏肅邊門。遺事堪徵父老言。奉使郞君初度日。七廳花桌繡前恩。先君莅府時。闑司書上考曰。金商自伏。邊門肅淸。余奉使時。鄕將吏奴令校官小通事七廳。各献余晬日之饌。						其六						玉鉤纖映使君謎。萼綠香薰上相詞。皆記宲也。 一種風流無覓處。塞垣空寄斷腸詩。													其七						書生富貴在邊頭。應數平生意氣秋。試問兵強馬健地。爭如魚白稻紅洲。余前送君宰殷粟詩。有海上白魚紅稻縣之句。						其八						尋常京國經時阻。絶徼那堪繞別魂。君去統軍亭上望。一衣帶水是中原。</text>
<title>次韻答秋史象山石券詩</title>,<text>我亦祿仕初。志在爛用錢。錢兄頗驕我。不肯與作緣。徒勞簿領身。奔走越山川。半百已如此。而後驗之前。秋史知我者。詩札美何溢。愛錢與愛石。孰爲非役物。曷若無所愛。斂萬藏於一。恒人富貴心。半爲妻兒出。雖豊年樂歲。待我爲飯衣。衣飯特其大。細碎有百爲。富貴待不來。齒髮忽念玆。顧余典數郡。自荷皇天慈。薄相榮已足。處約貧何歎。愛錢旣云妄。愛石不亦漫。願君洗道眼。勘此一公案。貴道物自輕。是弱枝強幹。													附 原韻													先生作宰日。愛石劇愛錢。礨磈巑𡵻者。簿書共寅緣。余方有公事。九日紗羅川。及其歸去來。惟石載之前。家人不知石。迎門喜色溢。謂是千黃金。詎意一頑物。南山與北山。似此非一一。遠塗但載來。竟何衣食出。先生且安坐。摩挲老苔衣。坡公之九華。米老於無爲。數載象山政。治理宲在玆。視民同視石。旣惠而旣慈。自憐忝石交。對石屢發歎。公心似石堅。石渝心不漫。書畫詩夢髓。豈止證公案。我持此石歸。馬圖慙韓幹。公自象山載石以歸。家人以爲錢也。視之乃石也。石凡三。余得其一。遂以此詩爲石券。</text>
<title>韓松禾席上。北伯汝路尙書訃至。感而成章。</title>,<text>南園把酒曾遊地。失盞驚傳北信㐫。三十一年眞一夢。了君終始此園中。尙書始與松禾同爨。僕相識於丁未。距今丁丑。恰爲三十一年。						其二						少爲進士献三賦。老作藩臣歸九原。依舊龍鍾申漢叟。隔垣猶記刻舟痕。松禾隔垣。是余舊宅。													其三						嶷如斷岸質無華。天不遐期理亦差。四座一時齊下淚。待而擧火幾人家。</text>
<title>題紅豆合歡囊</title>,<text>右丞麗句腸能斷。紅豆嫣然南國枝。萬里不知人事變。秋來此物又相思。						其二						人非物是莫思量。纔到思量合斷腸。一自山陽聞笛後。不堪重啓合歡囊。</text>
<title>題葉東卿撫勒熹平石經論語殘字 次覃溪原韻</title>,<text>伯喈殘字東卿拓。橫集天涯淚數行。嗜古蘓齋餘一老。戈甥 寶樹。覃溪女壻。 葉子付鉛黃。						其二						他時合傳悵翁申。念星原語。 後死滄茫不可論。惟是百年生倂幸。蘓齋翰墨結緣人。</text>
<title>題酸棗令劉熊碑雙鉤本。東卿校榟。次覃溪原韻。</title>,<text>公於金石悟禪乘。生面中郞翠墨凝。洪釋江摹㱕一貫。心心燈影印千層。此碑据江秋史篋中本。凡二百四十三字多。出洪釋者凡九字。						其二						今人鹵莾以爲學。蕪沒佳碑蘚蝕靑。八十四翁求宲事。此碑與石經殘字。皆丙子刻。 苦心一是本於經。</text>
<title>重過洪公獻 稚圭泰陵齋室。有懷吾宗翠微參議 在植。</title>,<text>翠微携我過公獻。荷葉始錢榴火燃。今日再闚松柏路。虫聲月色稻花天。						其二						翠微不見悵如何。公獻齋中欣會多。快友當前看玉樹。深杯到手瀉金波。						其三						尋常聚散人何與。只恐流年似水去。淺草平沙沒馬蹏。依俙記得君行處。</text>
<title>送洪正言 學淵 宰扶安</title>,<text>使君玉貌出㙜端。南下除書拭目看。近海魚龍騘馬避。過江櫻筍板輿歡。嗟吾漸喜交遊簡。臨老偏知送別難。能使政聲來灌耳。不須深惜隔雲巒。</text>
<title>送尹士瞻 致赫 自嘉陵移拜長城</title>,<text>底處人間覓好官。長城非復舊時看。空傳蘆嶺蛾眉出。不博嘉陵浣墨閑。長城蘆嶺。以蘆兒名。嘉陵有韓石峰墨池。 湖俗劇於三乕妄。山農力與七牛殫。傳聞一境只餘七牛。民力可念。 兩邦治㝡知君有。良手恢恢合試難。兩邦。謂楊口，嘉陵也。</text>
<title>壽宗伯嫂尹孺人六十一詩</title>,<text>恭惟六十一週甲。丁丑中秋廿八回。墮地巋然宗婦老。升堂爲此介眉杯。簞瓢夫子賓如敬。文史兒郞敎是胎。不有麒麟親抱送。若敖之鬼餒而哉。嫂氏第二子小名曾麟。出爲我亡伯之後故云。</text>
<title>送鄭平仲司禦出守魯城</title>,<text>漕船不至國何爲。擇守急於命將時。以漕運稽滯。罷三十四邑守。魯城其一也。 從政君今見魯叟。偕行吾欲賦秦衣。量田未可閑商略。君在兔山縣。因量田之啓聞。未行貶罷。 止酒唯應遠是非。宲績明年書第一。桃花浪漲布帆飛。</text>
<title>送京兆郞鄭玄之 淵始 之任鴻山</title>,<text>沈機靜貌老昂藏。鍊盡當年遊俠腸。藉甚名郞京兆府。歘然仙尉卞韓鄕。窓間謝守靑山色。里落吳姬白紵香。得一循良非細事。幽棲莫漫戀丹陽。君恒言苟得三經之資。卽歸休丹山。誓不再踏緇塵。</text>
<title>送朴子安 齊顯 出宰靑陽</title>,<text>專城好去靑陽守。便道將行白髮親。慈幼敬年推是孝。羹魚飯稻及君仁。居然位置循良傳。曾許風流我輩人。病卧無端遲出餞。打窓寒雨黯離神。</text>
<title>贈別莜囦</title>,<text>莜公晩相識。會少別日多。別雖非細故。直置奈老何。今來眵病眼。前見擁齒牙。擁齒如吹笙。卽莜囦語。 齒固屬外形。眼宲關精華。君衰已如此。後期詎待賖。把臂無一言。分手忽興嗟。自謂知君深。究未盡知佳。君正磊落人。細心於譜家。譜乃史之表。精覆未易誇。贈我八祖圖。自叙無以過。君言雖十世。更進一無差。凡我戚若友。窮源櫛又爬。著錄卷盈寸。山窓日摩挲。再拜受言讀。孝悌油然加。非君苦用心。厥初昧則那。家牒於國乘。譬海先祭河。濫觴周世卿。元魏汩其波。帝王爭門地。風氣日趨訛。三韓富甲族。世系出麗羅。無門不立譜。譜冊溢五車。有國之歷年。㴑攷莫是遐。閥閱互矜尙。陋俗誰禁呵。盜譜日滋蔓。漸艱閑丁疤。擧世皆趨貴。誰肯處其汙。人人不安分。踰越免差科。國計阽哀痛。世家專豪奢。譜牒萌禍蘖。逝將尋斧柯。吾故於是學。不欲費羲娥。目力亦可惜。願君無嗜痂。日逐閭里兒。呼盧顔半酡。採藥月荷鋤。觀魚雨披簑。及時行樂耳。歲月自耗磨。吾亦謀一廛。與子同婆娑。</text>
<title>送韓旉山尙書 致應 賀至之行</title>,<text>到處聚觀此大夫。再膺專對寵光殊。行裝簡易輕來往。應誦旉山眞使乎。													其二						至寶焉能久假人。大淵去後緖言堙。旉山從弟大淵進士。聦明賅洽。所著有東繹史。曾隨旉山入燕京。可恨修文限促。 車中聞有俱來客。增重憐才愛士身。權左衡贍敏博通。硏究六書。余夙所願交者。而聞君携入燕。爲之神往。						其三						消息無心寄日邊。蘭畦紅豆兩茫然。金尙書光悌翁四樹崐均有苔岑之契。近年次第遊岱。 一彈指頃悲陳跡。况又差池十九年。今距旉山己未之役。恰爲十九年。													其四						聦明衰短幾多讀。癡絶家貧爲購書。秘本隨公東渡鴨。邦人是賴豈虛徐。諄囑購惠十種書。						其五						方言漢字本殊塗。名物茫然學術麤。譯語翻眞詳諺讀。去聲 發凡起例賴鴻儒。我國於一切天文地理身軆服用宮室草木鳥獸虫魚之名。皆以方言呼之。故臨文惝恍。莫之歸一。宲有書自書言自言之歎。余入燕時。擬纂物名考。其例先以漢字大書一物名。次以諺字細書方言曰某物。如天字注之類是也。須有舌官深解官話者。質難於燕士。又須傍有本國文士參訂諺受。如佛書房融筆受之例然後。可以成書。其時無舌官可使者。有意未就。今行旣有左衡。相與發凡起例。隨一舌官。博訪詳訂。以就不佞之苦心。庶幾東方學者。免有揣籥叩槃之病。宲非細行也。						其六						傷心大耋哭西河。師弟依憐有葉戈。傳語起居蘓室老。星原舊雨海東霞。						其七						小照題詩步韻成。並原本揭證齋名。磁靑紙上金泥字。翔舞淸風五百楹。覃溪老人前爲不佞題小照詩云。凈慈禪偈答周邠。未得周邠自寫眞。袖裏靑蒼雲海氣。篆香特爲補斯人。盖取不佞名齋之意而慰藉之也。不佞攀和云。老坡禪偈答周邠。取作齋名寫作眞。問五百間第幾榻。淸風凈埽置斯人。又云。我應是子瞻之邠。公與子瞻孰幻眞。是幻是眞方未定。淸風無迹本無人。又得星原寄到老人題拙畵墨竹詩云。碧玉林深水一灣。烟橫月出海東山。却憑淡墨靑鸞尾。凈埽淸風五百間。此又擧余名齋之意也。仍取老人前後二詩並拙作。揭之所居室中。煩公此次。以磁靑紙泥金。致此區區諄請於覃溪老人。先用二幅。寫老人二詩。再用二幅。繼寫拙詩二首歸。作淸風五百間故事。不勝企竚。						其八													朔雪邊風歲一行。眼中相接後先程。殷勤我送旉山意。往日旉山送我情。</text>
<title>寄呈覃溪老人</title>,<text>舊有星原金石諾。車過腹痛口含碑。鍪藏一樣崇三點。送備蘭亭續攷詩。星原前以海東碑目一卷。屬余訪碑。追憶此事以高麗國圓應師碑踐言。覃溪所著蘭亭攷崇字三點。引新羅鍪藏寺碑爲證。						其二						粉靑花朶辨高麗。並拾金釵薙草時。非謂蘓齋彜器乏。海邦風物要知之。高麗甆一口。宮墟滿月㙜所得也。粉靑花朶出格古。						其三						復初寶笈原兼續。補注蘓詩更苦心。倘得鄴籤隨鴈使。爭如白集到鷄林。</text>
<title>子午泉詩。遙寄葉東卿。幷序</title>,<text>紀文達 旳 舊宅。今屬葉東卿有。所謂子午泉。泉味鹹。一日十二時中。惟子初午正二時。淸脉湧出。甘冽異常。過時焉則依舊鹹也。玉壺李尙書 肇源 之使還也。東卿諄託玉壺遍求東人題詠。余亦有舊於東卿。爲賦此。						嵐老葉公泉作主。煥乎文字發祥時。晝方生寂潮相似。夜到於中氣至之。慈石引箴原有理。尼珠在濁自含知。煎茶滌硏重携手。萬卷樓頭問後期。東卿有八萬卷書樓。</text>
<title>曉枕</title>,<text>被裏欠伸昨日非。暗中窓影上書幃。鷄鳴不已吾猶夢。月出之光雪又霏。萬古無端來接席。九原可作數上聲 摳衣。浮生五十年間事。諸妄消時念念違。</text>
<title>毛延壽 幷序</title>,<text>顧寧人日知錄。書毛延壽事。引西京雜記以證之曰。據此則畫工之圖後宮。乃平日而非匈奴求美人時。且毛延壽特衆中之一人。又其得罪以受賂。而不獨以昭君也。後來詩人謂匈奴求美人。乃使畫工圖形。而又但指毛延壽一人。且沒其受賂事。失之矣。其說精密可喜。以詩記之。						漢家六宮盛粉黛。一夕難遍更衣對。君王案圖召幸之。畫家日積黃金幣。名畫記蹠張彦遠。有毛 延壽 劉 白龔 寬 陳 敞 樊 育 陽 望。兼工衆勢善布色。人形好醜分毫芒。天生佳麗難自售。造命反在工之手。王嬙不虞閼氏求。子羽遂失東家取。臨行色掩蛾眉班。際會一眄何闌珊。縣官重信留不得。馬上琵琶無日還。赫然皇威窮按事。東市狼藉丹靑棄。三章盖以贓賄論。一着誤不昭君啻。顧氏幽剔西京編。逸史可補竟寧年。能畫不止毛延壽。圖形已在匈奴前。</text>
<title>李鶴亭求余亭記。詩以代之。</title>,<text>鶴亭索我鶴亭記。是鶴是亭成未成。黃子林園將又就。莊生賓主宲耶名。俛而不答元孤鶴。世本如郵此一亭。我亦聊然謀擇勝。對君疑是築蓬瀛。</text>
<title>玉佩 幷序</title>,<text>柳惠風冷齋書種。曰方寸玉。一片羊脂色。雙螭首。一面刻山水。平橋漁舟遠塔。微微可辨。一面刻詩云。綠莎白石滿河洲。渺渺平沙帶淺流。紅樹靑山無路入。行春橋畔覓漁舟。小印文曰子剛。成川府民。耕田拾得。獻于府使。府使之子。戀妓一枝紅。詩妓也。 與之佩。後歸邑子某。府使某以重價取之。詩情畫意。俱極縹緲。刻法又神。必是中國物。但未知子剛之爲何代人。以待後査。柳說止此。 余按成都民墾荒塚間。得此玉獻之官。遂歸於一枝紅。紅又情贈富民某甲。後鄭府使取爲寵姬之餙。姬居燕子樓者且十年。售玉以資衣食之窘。此玉又歸於侯門之絶豔。玉自出土來。凡三易主而三噪於世。盖尤物也。有一嗜古者購求於豔。豔竟刓敝。不出手云。子剛姓陸氏。徐文長水仙花詩云。畧有風情陳妙常。絶無烟火杜蘭香。昆吾鋒盡終難似。愁殺蘓州陸子剛。自注云。陸子剛蘓人。碾玉妙手也。据此則子剛爲文長同時之人。而此玉爲明嘉隆間古物無疑也。						殉玉何人抵死愚。白楊無樹可啼烏。褐之父向田間得。雨暎深耕綠一蕪。						其二						一從獻玉楚宮後。雲雨多端事可愁。解珮暫酬交甫意。償城何急昭王求。													其三						劇知尤物傲書生。底費十年惆悵情。黃土出來三易主。紅顔俱是一傾城。						其四						何虹不霽飮春潮。此是吳松第幾橋。隔水靑山紅樹路。引人䰟去塔尖銷。						其五						不厭書窓攷證詳。惠風吾欲補其亡。朱砂小篆分明刻。徐渭詩中陸子剛。						其六						嘉隆古玉隆嘉出。後五百年當益珍。此日吾詩成玉篆。幾番傳賣斷腸人。</text>
<title>自題臨摹董文敏山水。用坡老韻。幷序</title>,<text>灣商金欽之奴。能傳李陶菴竹枝詞全本。江南擧人姓康者。讚歎詞理之工。傷奴之不遇。遂出秘藏董文敏山水以償之。余得手摹一本。倩姜彜五斫拂鉤染之。幷書其事。						竹枝哀怨起江湖。十五灣娘天下無。朱唇不動撒明珠。滿船豪客相招呼。誰能一生對妻孥。似水流年不自娛。千金揮斥盡須臾。只有烟月心縈紆。行無完褐住無廬。念得竹枝音調孤。任呼赤脚喚長鬚。賣身自食賢摴蒲。時傳舊曲泣征夫。金㙜秋草日欲晡。江南才子醉𣰽毺。立贈華亭山水圖。我欲亂眞臨寫餘。難分蝶翅與周蘧。更將畫筆完詩逋。此奴心事兼工摹。</text>
<title>題沈靑門 仕 牡丹鷄</title>,<text>忍寒題句雪窓中。硏面豪尖遞凍融。恠底花間鳴又啄。一生絳幘領春風。</text>
<title>題陳 應麟 蘆雁 鴻山倅前日所贈 </title>,<text>翔集稻粱何處湖。已寒紅蓼未霜蘆。挾雌遠向鴻山去。又一飛鳴宿食圖。</text>
<title>題無名氏拒霜鸂</title>,<text>紅塵何慕尙棲棲。挽鹿初心媿老妻。權作林塘圖㨾看。一雙鸂浣花溪。</text>
<title>題直仁智殿錦衣指揮倪 端 山水圖</title>,<text>武英待詔權輿宋。書畫設學稱博士。紫殿傍啓白乕闥。吉㐫二禮辨秀水。蕪史。仁智殿在武英殿後。俗所謂白乕殿是也。日下舊聞。命婦入朝中宮。宲於武英殿。而夢餘錄則仁智殿。仁智係停榟宮之所。則皇后必不於此受賀。 特設一殿誤記耳。權且祗候於此中。四友齋叢說。國朝特設仁智殿。以處畫士故云。倪端山水卽其一。吳偉晩出擅泉松。吳有應旨松泉圖。 翎毛邊景昭父子。景昭子楚祥。 道釋神像蔣江東。子成 三朝供奉起宣德。逮至成化際憲宗。倪有三朝供奉小印。此圖成於成化戊子。 是時端也年老藝更成。筆力渾融超衆史。漂流三百有餘年。絹昬塵暗烱神髓。烟雨江山初夏景。水次卷釣宜紅袍。畫品戴文進秋江獨釣圖。畵一紅袍人垂釣于水次。畫家惟紅色最難着。文進獨得古法云。人才必籍作興力。此雖小技還奇遭。時因讀畫徵古典。直仁智殿審落欵。御筆則用武英璽。辨證宜從二殿斷。圖繪寶鑑。明宣廟御筆用武英殿寶。 君不見弘治陛下更奇絶。背後觀畫捋鬚前。一塵不到鍾欽禮。鍾有一塵不到印。 勑賜天下老神仙。蕪史。孝宗甞至仁智殿。觀鍾欽禮作畫。從背後久立。鍾不知也。忽捋其鬚大呼曰。天下老神仙。鍾遂以勅賜天下老神仙七字。刻爲私印。</text>
<title>題陳未齋 浩 臨擔當師書。橫看有劉石菴 墉 翁覃溪 方綱 二跋 九首。</title>,<text>大錯錯擔底物。擔當又號大錯和尙。 要從白處擔來。擔當詩。老衲筆尖無墨水。要從白處想鴻濛。 滇南長老高足 無住禪師。 天啓明經秀才 俗姓唐氏。名泰。天啓中。以明經對庭。						其二						麝煤惜後無墨。雞足棲來斷層。結第雞足山。 秋氣味冬心事。太半秋冬識我心。擔當句也。 脩園儒撅菴僧。儒生時有脩園集。出家後有撅菴艸。						其三						吟望春山負杖。分明翠靄橫披。幾番大錯回首。身在烟中不知。						其四						四邊皆是春水。家業曾無一坯。倘問屋簷寬窄。但驅鵝鴨三迴。以上二詩。櫽括擔當詩意。						其五						白頭矻矻撫古。海岳香光一斑。後賢石老蘓室。前輩點蒼紫瀾。擔當居點蒼之三塔寺。未齋字曰紫瀾。						其六													曾聞寫韻樓中。四壁升菴墨妙。老師九十繙經。一樹白茶花照。感通寺在點蒼山之麓。楊升菴寓寺小閣。題曰寫韻樓。四壁皆升菴墨妙。明末滇詩人。唐大來薙染號擔當和尙。亦寓此樓。壽九十餘。樓前白茶花。高數十丈。大數十圍。花如玉蘭。心殷紅。滇南只此一樹。見陳鼎滇黔紀游。						其七						自優跋尾精妙。何苦扇頭影摹。野家雞得失。煩君示我迷塗。此卷係扇頭書聚臨者。未齋跋尾自運。勝於撫古。						其八													書家代降時變。唐宋禪來晉祧。石老覃翁勝處。到頭分路揚鑣。兩公同師異法。						其九						患余數數遷業。秘鑰如無定家。余先學米趙。人謂之董法。再仿蘓米。人謂之翁軆。其宲兩無是處。 會到百花成蜜。不知甜是何花。</text>
<title>除夕而立春</title>,<text>風光節物傡催機。山意溪容入座飛。且看三百六旬過。方知四十九年非。老夫思騁嬉春馬。兒輩誇穿換歲衣。嘉糓呈祥吾已卜。齋居又是上幸祈。時余以祈穀官致齋。</text>
<title>戊寅元朝試筆。愴念先兄回甲在於是年四月二十二日也。</title>,<text>鴒原風雨獨傷神。阿弟偸生見戊寅。墳上桑弧追薦日。人間槐葉冷淘辰。餘年慟泣辭偏母。未死支離割半身。試筆元朝無路寄。池塘春草又如茵。						其二						此去西天路不迷。先生有福厭塵泥。家山可幸靑烏卜。鄕貢何傷粉面題。錯寫弄麞皆外婦。相逢下馬少朋儕。寄言耐老無多樂。只是人間一味悽。</text>
<title>代畫十三則 幷序</title>,<text>往在十三年前。余見王文成壽畫讀書十三則。命題布置。另出機杼。所謂士氣作家俱備者。意其門人之筆。而姓名則忘之。此爲鎭川李氏萬卷樓揷架中物。不可再見也。余今年五十。髣想此畫。戱以詩代之而自壽焉。其以起居坐卧行住眠食拱立跪倚踞爲目者。卽余所自刱。而備述居家雜儀。無一言虛設也。後之覽者。尙知余暮年閑適之趣。戊寅人日。蘓齋五十翁書。						起						紙窓全白噪朝鴉。烏帽籠頭自注茶。一夜水仙花錯認。古瓷靑吐麝香芽。陶穀淸異錄。蒜。五代宮中呼麝香草。						居													看書拋却疊成堆。香篆茶烟撥不開。小屋何嫌賓位窄。更無一客拜年來。						坐						翛然一室事都無。天下何人閑似吾。念得忘書番數幾。循環十八手中珠。						卧						松靑石瘦小垣遮。通政頭銜處士家。白日書帷慵不卷。唐花塵暗翠翎斜。													行						沿牀傍架到書墻。九曲穿珠不出房。畫槁詩篇閑點檢。帳中時齅隔年香。						住						幾回擬借東家驢。且復留連半日書。除却異書三百本。家徒四壁馬相如。						眠						春生四軆休休煗。茶熟頭湯漠漠香。一字不看中有味。滿窓松影枕書囊。						食						不問是從何處來。欣然一飽且徘徊。筌蹏去矣奚爲戀。猶有通人未達哉。徐文長賣書換飽詩。有巾箱一日去筌𨂜之句。						拱						讀罷黃庭啓竹扉。梅花玉立耿斜暉。相逢不敢高情狎。兩袖淸香寂寂歸。						立													月下風前如有期。移時惆悵竟誰知。擬呼顧陸礬生絹。畫我蒼茫自詠詩。						跪						一罏一榻凈無塵。點瑟由琴入座春。西廡特豚非我事。只須澹對卷中人。						倚						眼中相接古來陳。賢聖英豪浪苦辛。掩卷回思休憇處。石身松榦捴宜人。													踞						似此不衫不履態。猶堪需用世間哉。無論洗足雙鬟在。只怕敲門長者來。</text>
<title>戲與宗伯學士訟筆 山木金尙書羲淳</title>,<text>豪士贈湛盧。習氣同聶荊。婦人愛菱鏡。容光辨尹邢。書家於毛錐。與彼同一情。先生妙字軆。筆品洞心明。公朝每相見。論晣不知停。余豈知此者。宏博儘屢驚。湖筆比東毫。魯衛爭弟兄。彼固利擘窠。此却宜黃庭。漸巨湖轉勝。愈細東弥勍。形而上而下。較若析理名。製筆雖小事。遇公辯宜精。洪潤取長鋒。圓勁資齊莖。毳者爲後殿。傑者居前營。媆或輔依車。強或刃發硎。著錄韋仲將。窮神張伯英。香麟與翰寶。近日有能聲。不及前代手。如視絶巖坑。猶勝吾鄕製。布畫油氣縈。貂黃日計壽。羊白歲一更。剛柔各偏主。高下互相傾。紫兎有奇穎。羣書之正經。試拔一毛看。已具棗心形。天生東郭㕙。佐人書藝成。草楷無不可。狼尾敢與京。天下第一筆。偶得自北征。養以硫黃酒。尊寵壓管城。尋常不示人。始出於先生。大固小之積。勺水喩環瀛。全鼎棄一臠。是豈物之平。謂此不中書。善刀如庖丁。</text>
<title>送來鶴姨弟出守慈山</title>,<text>劇知饑事非全小。好作西州此一行。鄰曲尋常數晨夕。天涯咫尺卽春明。賜緋榮重賢良籍。製錦恩深慈母城。官跡科名都似舅。送君殊有渭陽情。季舅丙辰重試。君丙子重試。仲舅前任慈山。君又繼之。因念周南之滯。羊曇之慟。兩難爲懷。													其二						西南相望又分携。西南向來湖海分張。 對酒難爲兒女嗁。縱使團圓各衰謝。不因離索始凄迷。管絃縹緲江城上。樓閣高低春日西。好作新詩留浿岸。楡林撥馬足飛蹏。						其三						記否曾停使者軒。黃州城裏語黃昏。君乙亥使行。余送之黃州故云。關河共惜經年別。鼓角多情向曉聞。紅妓陣中雲石少。甘棠樹下斗陽尊。時雲石爲座中最少年。北海一號斗陽。以舊伯過境。 知君再踏齊安路。酒氣香痕定黯魂。</text>
<title>題來鶴所藏吳蘊之 嘉佑 畫幅 四首</title>,<text>折枝梅						來鶴忍人秘篋箱。三年然後發燕裝。梅花拗鐵吳嘉佑。向失論交擊筑傍。						著色菊						了非藍菊單鬚捲。略似紅棃千葉圓。三百盎中如此品。琉璃八扇綠窓前。													陡壑蘭						斷厓陡壑無人見。不採幽蘭羞自獻。難道時來終棄捐。光風徐汜微馨扇。蘊之自題云光風徐汜。淸露微馨。						新篁						全不似之方是似。瞥然綠上素縑時。讀書得大意斯足。此義我聞吳蘊之。</text>
<title>遠照老人 尹仁泰 燕京醋飮</title>,<text>食品百種醋處末。好醋難逢香且辣。君有燕南五合醋。五合之母産百斛。閉在老瓷四十年。但繼淸泉不繼麴。知君刳腸有酒虫。與醋决勝虫驚蟄。暴響一嚔雷乃發。盡向毛孔走一霎。壓驚斗酒更誰禁。四軆不仁卧三日。逢塲怕見孫星淵。篆筆如從背後掣。孫淵如篆隷妙一世。遠照曾在兩峯宅。乘醉揮毫。不知淵如之在座。縱咨酣暢。人有告以淵如者。遠照大駭。擲筆走謝。淵如徐曰。這㨾寫也自可。一座爲之大噱。 半醉半醒爲我篆。是醋是酒氣勃發。君家京口橋前水。流年不解流明月。十五當壚杏花下。春宵一刻抵千鎰。嗟我不能鼻吸三斗醋。杖頭百錢堪夜出。</text>
<title>長興坊雜詠</title>,<text>王孫芳草徧天涯。春入祠前自發花。知是聖朝仁厚德。太常香燭外孫家。仁廟辛巳。光海君以癈黜之十九年。卒于耽羅。特命以王子加一等禮葬之。就長興庫建祠。令女壻朴澂遠奉祀。今正言聲漢四世祖也。光海耽羅詩。有歸心每結王孫草之句。						其二						坊名庫氏冐長存。惆悵樓㙜落照痕。繭紙龍鬚排進處。如今盡屬士夫園。長興庫。掌席子紙地進排之司也。舊庫傍近士夫家房屋。多仍公廨之舊。						其三						平章宅裏一株松。童子時看翠盖濃。舊蹋枝邊重返鶴。小彈指頃化飛龍。沈一松相公喜壽故宅。有一株松。公之所以自號也。記余童子時見之。近忽自枯。						其四						南山濃綠撲簾㫌。房偃虬松竹滿廳。莫笑老夫門第冷。一家全住相公亭。敝僦卽一松園亭也。今與一松宅隔一垣。						其五						倭奴充斥大邦搖。席捲來時廝養驕。書卷猶堪編馬埒。園亭詎惜掛鞭梢。敝齋有斬柱添樑之跡。傳爲倭兵餵馬處。曾見故家書籍。往往有馬蹄痕。亦倭奴用以代棧立馬也。						其六						生存白屋死堪憐。昭儉非關國制然。揭起天牕看畫棟。丹靑猶濕壬辰年。壬辰兵燹前。私室皆施丹雘。故敝齋承塵板以上。藻績之跡。宛然猶存。						其七						秋晩蕭蕭木葉風。淺斟情味翠軒翁。無人拾得林塘句。隔屋櫻桃爛熳紅。挹翠軒朴公誾故宅。有銀杏一大本。卽公詩所謂風從木葉蕭蕭過。酒許山妻淺淺斟者也。林塘鄭相公〇〇兒時。偸摘翠翁園櫻。翠翁罰令製詩。林塘立應曰。朴誾櫻桃爛熳紅。翠翁恚曰。小孩子敢爾。林塘曰。不有名氏。誰知爲先生家櫻桃。翠翁大奇之。						其八						洛陽誰續名園記。耆舊吾兼逸傳裁。棄石池中詩老去。埋金墻下閣臣來。翠翁宅池中。多得恠石。傳爲盆中物。此宅後屬鄭尙書〇〇。一日役夫告以銀罋。鄭公居貧而毅然不顧。飭埋故處。是年公爲嶺伯云耳。						其九						十大夫人大合宴。長興甲第中興年。幔亭綵屋無尋處。山下曾孫望翠輧。萬曆乙巳四月。晉興君姜公紳大夫人坡平尹氏八十三歲。同知李公蘧大夫人仁川蔡氏百二歲。錦溪君朴公東亮大夫人善山林氏七十五歲。判書尹公暾大夫人固城南氏八十歲。參判韓公浚謙大夫人平山申氏七十歲。曬興君閔公中男大夫人全州李氏八十四歲。參知尹公壽民大夫人潭陽趙氏八十二歲。僉正權公詗大夫人金氏八十八歲。同知洪公履祥大夫人聞慶白氏七十八歲。參判南公以信大夫人居昌愼氏七十歲。合十大夫人。眉叟許相公穆圖帖序云。大合宴上壽。名曰慶壽宴。白軒李公景奭序云。十大夫人會於長興甲第。						其十						庚申科擧歎何長。紅粉紛紜十美庄。紅粉榜出麗史。 却自超然嗤點外。長興坊又會賢坊。英廟庚申。有科擧歎諺曲。入興坊會賢。可言說沒全。卽曲中語也。						其十一						兩坊公昔何遷次。宅券名卿證筆收。豈僅埋犀徵寶帶。亦曾紅葉記高樓。鄭文翼公〇〇會賢坊舊第。卽神人所告大銀杏樹下。埋十二犀帶者也。今爲子孫世傳之居。又姜豹菴尙書世晃紅葉樓。傳爲文翼公所築。此外又有公長興坊宅券。券中證筆。皆是一代名卿。						其十二						尙有充閭奎璧光。堪徵駄馬桂花香。無論遏末封胡盛。吾謂之甥笏滿牀。外祖用藏李公諱永祿。咸平人。以肅廟丁亥五月二十八日。降生于長興坊外氏權公第。公之淳德高行。宲類祝公。朱紫滿門。又似程氏。官纔正言。不幸早世。伯子溟運及第。仲子庚運進士及第。季子貞運進士及第。重試及第。二女長先君進士及第。次子曺公翬振進士。伯子出儒壽進士。仲子出儒象進士及第。女林顯喆進士。鄭知容進士及第。季子出儒冕進士。先君出綮進士。不肖緯及第。曺公出錫中進士及第。錫正進士及第。重試及第。女趙雲緖進士。子女內外孫科甲之盛。近世未有能及公者。公舊居苧谷里第。鄰翁夢見一馬滿載賜花。馳入圓井李說書宅。時公在春坊。宅有圓井也。騐此則公之餘慶。尙未可量耳。						其十三						閑坊晻靄轉山坡。自古棃園弟子家。每到曉風殘月候。簫聲不斷酒痕多。自興坊至在山樓。棃園肄習之聲。四時不絶。						其十四													紅杏莊頭織造房。鴛機札札鳳梭忙。絨絲過半歸私販。衣襨無多進御牀。綾羅匠織造處。在杏花亭下。						其十五						百般顔料出新㨾。散作千家時世粧。染局此中推第一。少風塵處石泉香。坊▦染局最盛。近惟一人世其業。						其十六						食品爭長有定論。天街南北兩消魂。釀方秘妙稱長會。已被抄將過北村。古有南酒北餠之諺。南酒以産於長興會賢者爲第一。其釀色味雙絶。一盞卽醺。旣醒無渴。可謂通國之名醞。殢人之尤物也。						其十七						灌莾陰森細徑通。姦人惡少夜相從。傷心一代宗臣像。擲在頹垣敗壁中。往年盜發。昇平金公瑬畫像。剔取金玉而棄諸坊內廢祠中。居數日。公之後孫尋跡之。悲泣抱還。</text>
<title>家肯拙兄 絳 攜贈古墨殘笏</title>,<text>用筆在人何美惡。惟有墨病無救藥。我持此論五十年。難得頂烟隨筆槖。倣古初驚內府藏。乾隆初。倣方民譜造墨。曾見內府所藏。 方于魯譜師君芳。韻石齋筆談。方于魯微時。受造墨之法于程君芳。 紫閣銘勳曰蓮社。欵式刻畫精豪芒。紫閣東林。皆倣古墨名。余所蓄。 前明烏玉玦已蝕。秋史朱提流不惜。漢志。朱提銀八兩爲一流。捫摸但覺噴古香。駮落無從攷古跡。千手變相觀世音。五百斤油金冬心。往年辛未乞巧夕。玄酒祭墨拜且斟。吾兄贈我一寸璧。向來所得皆避席。肖形破竹軆微瓦。斫痕犀利瀟湘碧。古孝經字汗簡文。瓦底刻銘曰此君。汗簡古孝經。 鏗然入手響爪甲。墨未着石消人魂。尙古寫經半軀佛。磨頂尙可了巨碣。余前寫家壯節公神道碑。用尙古堂寫經墨。有佛相者。 聞此亦出尙古篋。知是均爲林氏物。林本裕。 漂流古物不淪喪。但恐日月磨人忙。便促蟾蜍共硏墨。慶我新春文字祥。</text>
<title>賀兪監役士彬 文柱 筮仕。兼述感舊。</title>,<text>先生貞操禀秋冬。一日逢春氣自融。記否連茹勤拔貢。偶然蟠木媿先容。記昔丁未。家君主泮席。力奬先生選拔。近余又擧。 暫尋舊社庚申後。丙申。卜居先生之隣。己酉。遷居駱園。庚申。重卜舊隣。戊辰。旋移長興坊。 每念郞君己丑同。亡胤與不佞同庚。恩許彈冠收晩跡。問君何以答深崇。</text>
<title>陽德邊生 知意 讀書鳴寂山。寄來古風一首。却以近軆答之。鳴寂山在陽德縣。</title>,<text>近聞陽德邊知意。鳴寂山中勤下帷。一榻幼安在遼日。古風魯直寄蘓時。蘭苕翡翠期相見。比目丁香慰遠離。來詩有比目丁香之句。 讀得昭融應自悟。文從字順有餘師。余與邊生。象山初見時。授以文從字順四字秘妙。</text>
<title>代書答靑陽守</title>,<text>子山歸後聞身健。靑陽之季字曰子山。 行路傳來喜政成。偉幹英姿非俗具。通才鍊事豈書生。菸鄕自古稱靑定。葵燭如今亂錦淸。莫恠有書遲作謝。懶於操筆似忘情。靑定是以南之稱烟鄕者。君所謂烟品甚佳。脂燭之出錦城淸州者。舊稱葵花燭。今見君所寄。幾欲奪藍。</text>
<title>次韻謝李周玉尙書寵題敝集卷首</title>,<text>唐臨晉帖借詩評。古法今時患絀贏。何代奴之何代主。闢新要見一家成。原詩借書法以評詩。人以唐聲宋理見詡故云。													其二						蘭盟石契久相於。妙質風斤子孰如。慙愧小儒門戶窄。一經匠顧化渠渠。						其三						屈指平生翰墨游。重新耳目是中州。無論製作誰優劣。賅洽還甘遜一籌。原詩有方駕中州之語。此有大不敢當者。						其四						卷首題辭當序文。孤懸玉尺喜逢君。眼前只自娛而已。死後文章未易云。原詩有後數百年君自顯之句。</text>
<title>鄭侍讀子承廬墓六年。服旣闋。有宮僚乘馹之命。而旣䟽不起。近纔因事入洛。與余一再見於雙檜亭。自言錦上所居利仁古號里仁。國社又稱國士。仍要合撰一楹聯。兼求洒翰。余旣立應之。又爲之足成四韻而結句期勉。窃自附於王康琚反招隱之意焉。肯否毋遄其歸。</title>,<text>閱六星霜返日邊。相看破涕笑依然。里仁爲美林塘主。國士無雙翰墨仙。顔駟潛郞嗟已老。蘭成射策定何年。胄筵輔導須端正。獨抱遺經治鄭箋。子承治註䟽學精詣故云。</text>
<title>聞子承修掃水橋宅。復用前韻簡寄。</title>,<text>聞君僦屋鎖橋邊。此日開門意惘然。燕麥搖風映階戺。蛛絲網戶暗神仙。素心卜宅空懷昔。貴僦北垣。卽余十九年前舊宅。余所寫淵明南村詩尙在壁上。 健步移花不記年。貴僦前爲尹伯溫之居。伯溫曾有白牧丹一窠。秘栽庭後而奇愛之。一日子承於敝齋。留伯溫飮。密縋家僮於垣。䂓取牧丹。伯溫追覺大恨。此難一時戱事。宲係此中故宲故及之。 點檢存亡酬唱錄。淚隨鄰曲濕吟箋。余與子承同居水橋時。有水橋酬唱錄。卷中人如竹石，汝路，兼善，聖起諸公。已作千古之人。</text>
<title>靖陵賞梅。奉恩寺一宿還。舟中作。</title>,<text>倚棹靑山影斷邊。回看去路變俄然。水晶域裏奚囊客。金粟堆前縞袂仙。渡口垂楊深日日。馬蹏芳草綠年年。篙師會我留連意。剪盡江波入彩箋。</text>
<title>又贈子承。用前韻。</title>,<text>舊雨來人到酒邊。却因情熟易醺然。邃於經禮三千學。大有瀛洲十八仙。湖色似藍頻入夢。鬂絲如雪任拋年。君看細草尋詩徑。新綠無端又上箋。						其二						宦海抽身在淺邊。桃花流水地皆然。往時丙舍能携室。盡日丁簾不遠仙。快意何難了一世。評人可畏後千年。擁麾我欲江湖去。未敢天門籲尺箋。</text>
<title>子承復入玉堂。戲疊前韻。</title>,<text>伴直難呼孟浩然。松筠空鎖輞川邊。人間未了黃粱夢。天上重來玉筍仙。白髮蒼顔非昔日。靑苔紅藥似當年。休敎蕙帳愁猿鶴。急送移文託短箋。						其二						久於世味了中邊。匏繫人生豈但然。有席上珍須老宿。唯香案吏是眞仙。正當延接頻三晝。不復艱虞比往年。戲耳前言猶及駟。元常窃附薦賢箋。鍾繇有薦季直。</text>
<title>肖春</title>,<text>安得肖春喚趙 昌 邊 鸞。屋頭畫出桃花然。此園風物移生綃。並我鬚眉着散仙。人老朝朝非暮暮。花開歲歲似年年。問君何法堪消日。篋有雲霞五色箋。</text>
<title>象山歌妓桃花仙入籍水部。以余舊守過訪。</title>,<text>忽遌佳人錦瑟邊。愁眉頓下一軒然。偏憐蕙質風塵老。不翅桃花卉木仙。湖上歸來陳述古。江南惆悵李龜年。新腔譜出香君扇。可待侯生誓墨箋。</text>
<title>淸風五百間題壁</title>,<text>乳燕鳴鳩春四邊。桃花氣㬉休休然。一菴淨埽淸風榻。半偈分留玉局仙。菜甲嫩思醒酒候。松鱗老識著書年。優閑自荷皇天賜。不待宣麻與謝箋。</text>
<title>覃溪以今年正月廿七日亡。訃至。以詩悼之。</title>,<text>遽聞騎箕析木邊。天文志。燕爲析木津次。 傍人恠我涕潸然。忽諸古北平鄕祀。翁氏系出北平。 已失小蓬萊閣仙。覃溪以惠州元妙觀白玉蟾。書蓬萊字。鐫屋後石筍。又有匏樽所贈小蓬萊學人五字印。 佛滅三千大法界。蘓亡七百有餘年。世以覃溪爲東坡後身。 問津從此漁郞遠。奈汝秦碑又漢箋。													其二						不以外交修襮邊。北平父子卽犂然。客兒天上先成佛。星原先公四年逝。 元禮舟中尙有仙。萬里無端傳訃日。千秋在後自今年。淸風五百閒楹字。許否金泥洒碧箋。去年節行。紹介旉山。乞覃溪金泥楹聯。旉山復路尙遠。成否未可知。						其三						小繫浮槎碧漢邊。先生顧笑夢依然。東京世遠難徵古。南極星漂已葬仙。翰墨緣深庚午後。始豹翁丙午使行。獲見覃溪文墨。再於秋史庚午之行。益知其所未知。 儒林運厄戊寅年。谷園秘妙傳蘓脉。詩旨微茫刺刷箋。覃溪視學江西。取夙昔瓣香山谷，道園二公之義。遂以谷園名齋。宲闡蘓學也。覃溪所著有蘓詩補註。						其四						光嶽英靈起北邊。詞宗四海一辭然。古今流派偕之道。門戶平除別是仙。地脉堪徵姬氏邑。覃溪翁山詩註。山在翁源縣。姬周以翁山封庶子。子孫因山爲氏云。 天心不偶永和年。覃溪癸丑生。 枕中八字傳鴻寶。談草披看淚漬箋。覃溪以外似放縱內宲嚴密八字授余。													其五						津篾遙遙到岸邊。蘓門稱弟隔晨然。余贈覃溪詩。稱蘓齋弟子。 誰知內翰元非夢。內翰昔日富貴一塲春夢。出侯鯖錄。 難道毗陵不是仙。宣和間。禁蘓氏文字。學者私記其書曰毗陵先生。 系跋顧禧施宿本。捫香嘉泰紹興年。覃溪出示蘓詩施註宋槧殘本。屬題卷面。按施註。宲施，顧合註也。詳在吳郡志隱逸傳。此書始於紹興。藏於嘉泰。歷高，孝，光，寧四朝而成耳。 幽吟淚洒東風便。天際烏雲潑粉箋。覃溪又出天際烏雲帖。審定眞跡。</text>
<title>蜀江子石廿三枚。送致斗室淸供有作。</title>,<text>恍如身到錦江邊。百丈鄰鄰俯映然。掌上三巴來萬里。壺中一笑閧羣仙。煉磨陰火生光彩。圓熟風波費歲年。五色乍披吟興劇。知公權當薛濤箋。</text>
<title>余舊蓄高麗秘色瓷尊。爲安文成公 珦 宅遺墟所得。久借斗室。八年乃還。用前韻記之。</title>,<text>古物流傳到眼邊。荒㙜逝水思茫然。朝周玉馬傷離黍。辭漢金銅泣老仙。崇酒曾經徽國酹。麗史。公晩年。常掛晦菴眞。以致景慕。遂號晦軒。 剜苔猶記烈王年。文成公以忠烈三十年丙午卒。 憂民我契文成意。又對庭花劈小箋。公甘露寺詩曰。日暖庭花藏淺綠。夜凉山月送微明。憂民未得湔塗炭。欲向蒲團寄半生。史稱其憂國傷民之意溢於詩。						其二						此中春色貯無邊。不飮令人浩浩然。花朶粉靑徵著錄。粉靑花朶。出於古論。 飛禽雲氣像靈仙。此尊繪畫翥鶴六朶雲十八。皆用粉靑。我宜東帶延高士。酒一壺。古稱一經。昔人有以五經遺者。聞其來。束帶出迎。乃酒五壺。非五經博士也。 公乃還瓻有此年。從木元非從缶義。晴窓追補說文箋。正字通。今俗以尊作尊卑之尊。酒器之尊。別作樽非也。樽林木茂盛也。說文。以作罇。</text>
<title>赴任壽春。簡寄斗室冢宰。</title>,<text>此身無用且東來。賴有江山慰不才。全用坡句。 已在古人猶未免。况於迂拙儘宜哉。民貧地瘠難携室。魚美蔬香可洗杯。多𧬄仙翁聊借便。十洲消息近蓬萊。</text>
<title>思陵至板雲 此下八首紀行也</title>,<text>桃紅磵腹霞初暾。杏白籬頭雪未昏。犖确潺湲來試險。思陵十里板雲村。</text>
<title>窟雲</title>,<text>板雲燈火窟雲舟。處處停驂問舊游。底事江山渾不記。杏花楓葉換春秋。記昔舟行。在秋九月也。</text>
<title>淸平</title>,<text>淸平灘上聚樵漁。一店一橋畫不如。記否行人初解纜。四山紅樹買江魚。</text>
<title>拜澹雲先生曺公 命敎 墓 墓在嘉陵斜峴</title>,<text>下馬空山紫翠堆。下馬用蕫仲舒墓故事。出李肇國史補。 綠莎相映野棠開。曾隨上冢龐公後。三十二年還獨來。丁未秋。陪松翁來拜。</text>
<title>超然臺下遷 俗稱棧道曰遷</title>,<text>細棧綠江一線長。仙翁臺上閱人忙。羞將短髮臨淸淺。曾照紅顔十八郞。</text>
<title>安保驛</title>,<text>縞袂靑裙窺使君。貊人籬落到初曛。空嵐已閉嘉陵峽。楊柳桃花別一村。</text>
<title>席破嶺</title>,<text>雙㫌五馬引盤紆。置嶺雲間壯貊都。自古開山稱釋智。至今通道憶彭吳。嘉靖戊午。牛頭寺僧智煕開嶺道。牛頭野。古有彭吳通道碑。</text>
<title>新淵江</title>,<text>峯迴峽折大江開。四野雲山自北來。城邑遙遙看不見。工遮一點鳳凰臺。鳳凰臺在府南十里。作一邑之水下沙。</text>
<title>次韻雨蕉京尹麻田崇義殿懷古見寄 二首</title>,<text>江上雲山翠作堆。朱扉寂寂向人開。殿名崇義崇何義。義在唐虞揖遜杯。其二正我東來守濊貊。聞君西去吊高麗。同時兩處傷興廢。大野無碑江有碑。</text>
<title>聞韶閣朝霽。有懷斐然任世。口號遙寄。</title>,<text>乾坤納納一窓中。江氣澄鮮雨氣濛。夜水肥知帆影凸。曉花晴覺鳥聲工。靑山渺渺樓含日。綠葉陰陰戶撼風。莫道故人書信斷。昭陽江上有潮通。</text>
<title>注乙吉灘待船</title>,<text>鳴鳩喚婦婦嗔雨。乳燕哺虫虫打人。山後山前春水店。江南江北夕陽津。</text>
<title>戊寅四月廿二日。卽先兄訥菴先生寅降之年月日也。弟自壽春乞假拜廟。追薦筍脯。再用元朝試筆韻志感。</title>,<text>修文限促筆如神。不待人間第六寅。哀樂中年到今日。淸和首夏感玆辰。來時似趁門闌慶。忙處重拈簿領身。筍脯升香醪且旨。漫將哀淚濕重茵。其二招下公靈歲月迷。自酬自酢醉如泥。同衾未盡鴒原樂。聯業難尋棣萼題。不壞三生圓澤性。緯同胞四人。先兄爲第二。緯是第四。長曰壽彭。夭在襁褓。甞夢見太夫人曰。恩愛未盡故再來爾。是日先兄降生。第三曰聖文。亦早夭。緯生時。太夫人又有夢異。昔日所聞於太夫人者如此。 當時四海子由儕。至無所遇空歸去。依舊傷神風雨凄。</text>
<title>玉壺竹椽</title>,<text>小玉壺天訝許深。碧筒架閣冷森森。飛泉洒壁鏘鳴佩。曲水循堦縵奏琴。境合淸聽謀在耳。功還造化匠成心。虗欄坐待先生返。巖頂松梢轉夕陰。隨公駕▦延佇半日。</text>
<title>聞韶閣之北。有池一方。泥壅草堙有年矣。余因暇日濬治之。賦此記事。</title>,<text>鳳儀山下二泉眼。大井小池俱翳然。聊試金箆刮膜手。展開明月水中天。池上數十步。有井曰妙水。爲壽春第一泉。其二泥中澤瀉根誰種。水上葑田合有年。畚鍤纔停寬似海。魚吹燕蹵賀人然。塞半池者。澤瀉草也。其三樓居大好湖山處。又一湖山在此中。百尺欄頭三尺水。夜來倒寫讀燈紅。其四野渡平蕪一帶長。官池俯閣一泓方。斜陽㶑㶑微風定。外渡裏池同一光。其五正爲芙蓉均貯水。却因楊柳小虧方。柳條異日誰刊誤。蓮葉今年定補亡。其六鳳山松檜浸全黑。韶閣房櫳相映紅。筇影衣紋關活動。往來韶閣鳳山中。</text>
<title>聞韶閣口拈</title>,<text>四野平蕪綠罽紋。憑欄空濶閣侵雲。山圍貊國千年在。江至昭陽二派分。仲夏高寒鶯語澁。六時尊俎櫓聲聞。公餘浣墨香凝帳。除是蘓州卽右軍。</text>
<title>印符合 幷序</title>,<text>印符合桐木造。崇營造尺之半。崇半縱而加二。橫倍縱而殺三。上設抽簪。以便啓閉。兩旁係革。以代提梁。內印居三之二而虗其一。虛補一枕。枕視印之厚然後。安之以隔板。穴其板。俾出印鈕。迺以符囊宲其虗。仍盤屈繫帶繞印之鈕。而向之各處者。同歸于一。故曰印符合。每向夕視事罷。置之枕邊肘後。以備倉卒提携。洵居官者不可觖少之物也。兪立之創爲此制。余喜而詳述云。竹符解帶離身暫。銅印休衙告鎖忙。每夜兼收藏一合。提携敏捷備蒼黃。</text>
<title>衣桁</title>,<text>袖上雲霞斐亹。襟前林壑玲瓏。穩過何勞熨斗。暗香猶襲薰籠。其二顚倒天吳紫鳳。交加疊雪含風。解與金屛斗帳。共遮月白燈紅。</text>
<title>聞韶閣小雨</title>,<text>江上陰陰暑氣殘。霏微方潤洒人顔。丹靑明滅侵雲閣。金碧空濛隔雨山。荷葉自傾珠露瀉。筠簾不捲玉鉤閑。白鷗何與坡塘事。盡日翩翩信往還。</text>
<title>內舅李公。以嘉義大夫司諫院大司諫同知春秋館事。致仕還鄕。緯身忝郡寄。末由執盞於都門之餞。詩用紓情。</title>,<text>允許邱樊乞退身。迷塗何幸見斯人。朝廷不惜銜三字。大臣筵白追補奉朝賀之銜。奉朝賀俗稱三字銜。 造化偏深壽八旬。諫大夫原非下秩。同春秋亦是詞臣。此時未睹榮華事。空憶黃麻降紫宸。其二寵餞都門車馬紛。鶯花一曲賜湖濆。尊榮可比曾公說。壽考能同伯姊聞。桂村尙書曾孫中。公爲最貴。壽考則我先妣享年八十一。公今七十四。宲爲公伯季姊妹之最。 在野何妨歌聖澤。先人不負誦淸芬。渭陽遠與昭陽隔。我思悠悠江水沄。</text>
<title>伏聞家舅叩謝奉朝賀之銜。又呈此什。</title>,<text>寵行花誥禮尤殊。上曰賢哉此大夫。時許起居承雨露。若論班綴視公孤。先生去國懷應惡。游子登樓念自紆。聞說接裾聯珮盛。就中只欠兩生扶。公入謝之日。就子弟之列者。簪笏頗盛。惟緯與曺季中不在耳。</text>
<title>哭洪長源 薳</title>,<text>湛軒夫子渡瀾濶。不翅潘江陸海過。長源尊甫湛軒公。與潘庭筠，陸飛結交最深。 蘭玉階庭生得好。風流儒雅奈君何。劉蕡命嗇應埋恨。桓野情深每喚歌。長源妙解音律。 竟失題襟先作誄。此生神契負蹉跎。余於長源神交四十年。只有一書往復而已。</text>
<title>自余來𦲷壽春。谷雲雪嶽之間。淵翁舊躅。疑有宿因。曾聞秋史言。石室書院。淵翁畫幀。神情氣味。都欲似公。公像藍本在此。追思此言。仍成四篇。以爲他日一笑。</title>,<text>載靑失筆行看子。二李檀園貌不同。御容畫師李命基，金弘道，浿人李八龍寫賤照。皆患不似。頃年覃翁溪囑汪載靑。寫照行看子。亦畧彷彿東國衣冠而已。 曠百年間藍本在。神情氣味宛斯翁。其二傳聞蠶尾如坡老。劉石齡題漁洋禪說圖詩。自註云聞諸錢亮工說。曾見東坡像。與先生極相似。 又說霞翁似百淵。剝換平生眞可恨。枉拋猿鶴戀腥羶。其三翁曾雪嶽幽捿客。五字出本集。 而我名塲可笑人。若使吾今眞正命。曩難勘定入山身。其四惕人畵理參禪悅。秋史一字惕人。 果否神從頰影開。惟是兩邦山水窟。谷雲雪嶽問津來。</text>
<title>聞韶閣。睡起曉望。</title>,<text>江樓闔戶寢深更。自起拓窓星斗傾。雲氣聚依平野宿。練光飛上曲欄橫。菴鍾動答山間響。鳳儀山。有小佛菴。 村杵敲殘地底聲。定有人從篷背望。逈添愁思此燈明。</text>
<title>六月初七日。戊寅錄成。題卷尾。兼示兪君立之。</title>,<text>吾詩半闕佚。卷帙亦已厚。一官成一集。裒輯至丁丑。今年未定藁。臘尾接春首。束卷比束筍。携持東出守。形骸此逆旅。咳唾卽塵垢。癡人老更癡。區區疥駝負。往年竹石翁。勸余勤拾取。子姓旣血傳。文字亦心嘔。究至心與血。均爲吾所有。情憐無異同。愛之斯欲壽。君詩不等閑。愼莫疑傳否。于是每有作。聽人輒筆受。意在務收穫。未暇擇稂莠。今此戊寅錄。隨得新姸醜。初藁暗塗乙。亂葉披紛糺。混置簿領間。泯然就鹵莾。兪君慨任事。案牘日霑肘。蠶葉紙漸登。烏絲欄就臼。古近體滿百。條貫粲瓊玖。今旣排纂訖。請以本末授。余年十一二。便解詩家趣。竊取古人集。題韻必心叩。津逮黃紙本。乞靈東溟叟。幼時家有東溟先生鄭公斗卿集。卽北關黃紙本也。日依集中題韻次和。畧盡一集。詩思大進。 師法轉益多。妄意圖不朽。閉門蒐古今。束髮廣交友。一日手焚藁。灰燼付苕帚。丙午夏。有焚藁之事。 艱難負土簣。泰岱肇培塿。所以第一集。署自丙午後。昔丙距今戊。有如壑蛇走。中間所製作。自視心內忸。散亡不甚惜。存錄特其偶。卅三年撫跡。開卷借抖擻。詳畧雖不齊。譜曆同一紐。完帙就何年。州居而次部。君從我居貊。有嘆室中媍。當暑握鉛槧。窓影卯及酉。參攷顧氏篇。偏傍證左右。那計衫袖烏。不省食饐久。玉篇。食饐二事記宲也。 賴君苦用心。冀或免覆瓿。千秋却在後。倘不視芻狗。窓間取全藁。瀏覽畧上口。當知戊寅錄。蕆在兪君手。</text>
<title>簡寄鄭忠州子承。却用仙字韻。第二首專言家忠壯琴臺事。莅是邦。所不可不知也。</title>,<text>鱗翼飛沈阻兩邊。向來相聚又茫然。無難補外賢如子。方信人間吏是僊。魚腹精忠㺚川水。牛頭覇氣貊王年。幽潛扶剔多憑照。異地臨風各洒箋。其二興元津逮溪邊。可附音書然不然。自得高明爲地主。每懷于勒古神仙。彈琹臺。于勒仙人彈琴處。 柄臣脩隙存亡日。曲筆傳疑懲毖年。豈爲再邀韓信績。憑君一說涕沾箋。家忠壯巡邊之命。始下於尙州李鎰敗報之後。則倭奴之鳥嶺據險。已在公背水成陣之前矣。懲毖錄所謂棄險不守。遺賊八路。此皆修隙之辭。無一宲筆。而金三淵李參奉諸公之詩。未免詿誤於是錄。</text>
<title>六月晦。得靑陽宰竹醉日見寄二首。次韻爲謝。</title>,<text>一書問訊蓮花誕。兩首詩篇竹醉成。後會差池芳草歇。相思迢遞火雲生。此行漸就優閑計。新局難能職務淸。方面久知非我事。折腰空費故人情。其二書中惻怛靑陽宰。眞見新民訓作親。媿在俸錢何待病。悲因鞭撻不勝仁。問君底處思閑局。枉我名樓喚主人。遠信題封江淼淼。斷雲帆影暗傷神。</text>
<title>次篠齋內翰海獵見寄韻。時有臺啓抹去之報。兼述喜賀。</title>,<text>異議紛然久乃還。幾何人壽幾重關。烏臺洗還回寅歲。鮓甕全生記甲山。篠齋行譴在丙寅。洗案在戊寅。 睥睨一時詞賦手。蹉跎重綴史臣班。江魚海獵休誇說。從此先生恐未閑。</text>
<title>初伏日用仙韻</title>,<text>孤雲落照倚欄邊。天際觚稜似夢然。渾室烹炰聊適意。好樓居處強稱仙。庚金伏火先秋候。戊土作甘宜稼年。擬獻中和樂職頌。叫閽蟣蝨賤臣箋。</text>
<title>讀中州集。用遺山原韻。</title>,<text>輩出明昌大定豪。裕之氣量極深高。天留一代文章眼。野史亭中泣弊袍。其二南程氏學北蘇家。一㨾毫端五色花。習氣江西濡染輩。中州集出斂薑牙。其三寸楮書成瀝寸肘。奔崩南渡獻徵難。無論揚扢風搔力。且作金源信史看。其四難敎朱老阮生知。已矣前賢後輩期。得失寸心千古事。抱玆耿耿爲誰遲。其五文昌弄筆十年官。遺山詩。十年弄筆文昌府。 党 懷英 蔡 珪 詞宗膏未殘。蕭尙書貢言國初文士。如字文太學，蔡承相，吳深州皆宋儒。難以本朝文派論。故斷自蔡正甫。爲正傳之宗。党竹溪次之。趙間間又次之。 此卽遺山忠孝錄。君臣師友父兄看。</text>
<title>再題中州集</title>,<text>䧺詞瀝液於羣編。摹寫三唐豈僅然。記得漁洋心印處。鵲山寒食泰和年。小石帆亭著錄。漁洋平生追摹元遺山。只在鵲山寒食一句。其二毗陵文字有誰禁。法乳遺山到道園。歎息古人薪火願。悽然剖腹置書言。遺山兄敏之詩。自注云先人臨終。有剖腹留書之語。</text>
<title>醉霞書屋歌。爲兪立之賦。</title>,<text>醉霞書屋誰所記。乞我醉霞書屋字。君言醉公如醉酒。休休氣㬉達體四。薰心德味藹一團。灌頂醍醐無二義。鳴鋏轉輾關西東。與公不遠千里至。君從何處見吾銓。言語文字形容秘。醉能同樂太守誰。飮以醇醪承相是。此皆有待於麴孽。無乃異乎子之旨。大笑放筆埽擘竄。海岳香光參法髓。是日長虹起玉版。飛雨飜江來尺咫。君家何似玉川子。破屋數間而已矣。那由隙地拓瓦礫。置笏量笏書籤庋。將園就園有息壤。喩馬非馬齊一指。遙看虗無縹緲間。屋前屋後桃花水。春風吹暖雜英墜。洞霞隔斷人間事。謂言此樂妙不喩。一醉不醒千日睡。此身若變作春酒。樓亦可以空中起。以我糠粃與糟粕。恣君拍浮憑窓几。一時同銷萬古愁。造物者游看兒戱。是則名爲醉霞屋。紫霞非霞醉不醉。</text>
<title>兒子命準，李郞子畏觀漲昭陽亭。老夫於此興復不淺。書示長句。</title>,<text>今夏盡室客江關。此是我家銷夏灣。長楊昭陽夾白鷺。二流盞沙盞野蟠。長楊江在府北十五里。母津下流也。與昭陽江合流入新淵江。中爲白鷺洲。 聞韶高閣直江腹。見尾不見首所屬。雨後水爲地之綱。又奚首尾腹分目。諸郞芒屩上山行。鵁鶄鸂逐新晴。吾今望洋歎韶閣。汝更好勇凌昭亭。眼光逈出牛頭野。練色不辨人蹏馬。仙人醉矣長甁卧。覇氣黯然空江打。仙樽石在昭陽江上。 齋飯燒筍赦籜龍。盆景借僧携虬松。昭陽亭後鳳儀山幽險處。有竹曰竹洞。兒輩僅至山半僧舍而不能造竹所。是日得盆松一本於山中。 我時高閣倚而望。白浪掀却浮來峯。孤山臺一名浮來峯。在府西北十里大野中。卽白沙先生李公恒福詩云。晩計昭陽下。同君老一竿。勿憂生事薄。自有浮來山者也。</text>
<title>六月廿一夜。雨止月明。達醉吟。</title>,<text>君不見都護堂前月。下車如昨三圓缺。又不見聞韶閣中人。回樽對影雙淸絶。伏雨闌風闇江城。兼旬卧閤增愁疾。簿書堆裏困炎蒸。屋霤急時驚瀄汩。豈謂見月有此宵。解衣欲寢光入室。江邊拓窓恍支篷。雨雲一掃氷輪脫。琉璃綠浪碾宮殿。膏沐靑松排幢節。神光離合似有無。欲親不親心飛越。三五二八悵斷送。邂逅深更何倉卒。人間好景難常駐。急起留之遲易失。喚起歌笛小開樽。玉潢西落東將暾。鳳尾已老春鶯死。輸與風流李使君。鳳尾春鶯。卽趙相公載浩樂府中物也。及健李相公向余言老夫曾𦲷壽春。能及二妓時。泰孃老去。猶有風情。每夜昭陽亭聽歌。以月落爲準。此事至今猶依依在心。令公今行。殊無此一段佳緣。</text>
<title>西風</title>,<text>百歲中分半旅游。西風此日又添愁。驚迴絡緯閨人夢。忙看槐花擧子秋。今年式年監試。 忝一循良懷墨綬。見三圓缺映簾鉤。誰知倚柱題詩處。正在滄江烟雨樓。</text>
<title>聞韶閣 三首</title>,<text>鳳鳥不來江水深。憑欄有客意難任。櫓聲伊軋槳聲滑。便是雲山韶頀音。其二未必韶亡遂至今。此中山水有淸音。聲容不落筌蹄外。人自無從肉味尋。其三韶作韶亡千古事。人歌人哭一樓前。時時大野空江裏。我得聞韶之大全。</text>
<title>斗室先生。嘉聲閣之東。垣爲門。樹屋兩架。取陶吾亦愛吾廬句顔之。前有隙地。又縛一茅曰隅亭。余嘗謂改以柯亭。先生曰不如仍舊。戱述問答。遙作是亭之小記。</title>,<text>斗室先生室如斗。有陶家趣東籬過。時許叩門話松菊。龎參軍豈非我耶。引坐偶亭一軒笑。敢問亭名何以加。數家墻垣湊泊處。三稜四角互犬牙。隙地量笏綽有裕。面勢不正棄則那。因形會意縛一架。樣作口字字橫斜。楷書微訛纈綾褙。似芳顚草參虞戈。不齊整有至齊整。禮器圖式同一科。向來庭樹欹側相。面面闌干正正遮。我思阿亦隅之義。阿房阿閣與卷阿。淸風偶與山阿曲。又是妙諦留老坡。先生鳳毛而捿止。喚作阿亭首肯麽。公書封印走北驛。我是噴飯發孤呵。本自題作隅亭偶。多事追改阿亭何。重簷四阿是阿訓。如笠小亭無乃奢。偶題竝偶究兩忘。是則不墮煩惱魔。投身遙禮懺頰舌。無問無答示拈花。惟有大李樓閣范寬山水。依俙記得玉鴉叉。與公登望時。有隅亭粉本。</text>
<title>敬次定齋先生朴文烈公 泰輔 聞韶閣韻 幷序</title>,<text>聞韶閣。有文烈公癸亥仲夏詩牌。距公己巳禍變。僅隔六年矣。後十三年乙亥夏。吳觀察 道一。十五年丁丑初秋。兪觀察 得一。二十九年辛卯孟夏。李觀察 崇。四十三年丁卯仲夏。吳學士 彦胄。九十三年丁未暮春。鄭侯 趾煥。一百二十一年癸亥秋。朴亞使 宗正。相繼和韻。又一百三十六年。不佞至焉。敬追故事。念公危忠孤節。日月爭光。其出於咳唾之餘者。雖單辭片語。不啻若琬琰弘璧。爲人尊慕何如。而上下百有餘年間。倚和者何太寥寥。堇七人哉。謹列次姓氏。詳系年月。以稔後之君子庶察余珍護之心而廣加嗣響焉。戊寅夏六月廿又七日。紫霞學人緯。文烈英年掩老蒼。䧺詞高閣珮聲長。百三十六光陰轉。風月江山今古凉。禍急聖難容折檻。時移士倍泣摧梁。片言嗣響豈非幸。作者七人相去忙。附 原韻 定齋亂山中闢野蒼蒼。二水竝成一水長。飛閣不孤塵外勝。淸遊欣値雨餘凉。波銜落照搖丹檻。風曳流雲度畵梁。三日淹留幽興足。百年登覽幾人忙。</text>
<title>後秋柳詩 幷序</title>,<text>往在甲辰。余年十六。有秋柳十絶句。一時和者至多。此詩旋入焚藁中。今不在篋。人間則尙或在也。今秋留滯江關。婆娑數樹。忽不禁金城之感。補題秋柳。比舊又加十篇。嗟藻思之頓减。歎賞音之不在。俯仰今昔。爲之悵然。紅板江橋雨織絲。前秋柳句子。 斷無消息至今時。拈來北渚波心葉。補寫南陵水面詩。其二錢橋東畔沈園南。稚柳毿毿舊竹菴。柳已摧薪菴易主。樹猶如此我何堪。前秋柳詩。有錢橋東畔柳如鞭之句。沈園。昭憲沈妃本第也。在余舊居之北垣。舊取文湖州捫蝨菴爲竹屋名。其三人生儘向此消磨。終古垂楊有暮鴉。卅五光陰流水似。借將文字繫年華。其四貧賤騎驢二十年。蕭寥吟舫水葒田。交情耐久芭蕉雨。麗思曾驚楊柳蟬。雨蕉侍郞和余秋柳云。葒田處士騎驢返。兩西風樹樹蟬。最警策。余舊號葒田。雨蕉時年十八。其五忠文公子賞秋柳。賓從那堪門舘非。預作蕭條今日想。一絲絲映冷斜暉。徐景博懷人絶句屬余云。秋柳曾驚識子初。風流澹蕩晉人如。景博遺藁散亡。惟此詩見在集中。其六輕盈漾月舞風態。曾見靈和殿裏時。短線至今顦𪁽甚。西墻罥惹鳳仙枝。篠齋內翰十六歲和僕詩。有數枝金鳳映西墻之句。其七萬古無端宋玉悲。子山賦後阮亭詩。遠汀何與秋楊柳。曠莾江樓徒倚時。僕舊宋聖起有千古朱絃之契。卽元遺山之溪南辛老子也。和僕秋柳。有曠莾江樓之語。披篋泫然。其八荒寒澹遠勉之句。比例元人畫理如。只恐秋光無處著。水邊黃柳隕霜初。水邊黃柳。嶺南詩人愼勉之千能寄余詩句也。其九卽看糝徑槐花忙。忽憶因風柳絮狂。老却江淹還夢筆。思敎謝女解圍郞。聞韶閣之九成門內外。有老槐三四本。落花時。盖地如雪也。其十鄕心無限擣衣秋。簾幕千家一笛樓。怕向西南望京路。綠楊枝外盡汀洲。聞韶閣前柳。其十一池館淸宵細細長。西風受用綠窓凉。驟回楊柳千條影。亂颭芙蓉一水香。邀仙堂池柳。其十二高低搖曳點秋顔。澹沫殘霞淺帶灣。寂歷遠村三兩外。更添一角夕陽山。竹田浦村柳。其十三無風脫葉下鏘然。瘦影絲絲掛暮烟。折葦枯荷相伴住。鴛鴦衣冷不成眠。其十四搖落江關感舊辰。是身秋柳柳如人。扇頭一片鴛荷景。是寫秋耶是寫眞。以上二首。柳塘鴛荷圖自題。其十五綺陌香閨二月頭。嫰黃顔色擅風流。每年柳絮飛時節。不待悲秋已是秋。其十六折盡長條禿盡靑。風流於此太鍾情。春來更道抽千尺。今古憑君一贈行。其十七盡向詩家準備秋。千條拉瑟響西樓。天涯舊雨留靑眼。一夜翻風盡白頭。其十八皁盖來時春正肥。朱樓宴處綠陰圍。而今戶外鴉藏葉。一任庭前蠧著飛。其十九更莫秋來作許悲。靑春已自負當時。誰言傾國宜通體。幷恐無人解賞眉。其二十寒食春城韓制誥。曉風殘月柳屯田。分留一段荒凉景。惱殺江樓欲暮天。</text>
<title>昭陽亭內集口號</title>,<text>心之憂矣寫郊埛。孌彼諸姬聊共行。殘照西風憑一弔。英䧺兒女本同情。蕭條覇氣收烟氣。悲健江聲雜管聲。妙鬘天花成對酌。禪心吾已折幢㫌。</text>
<title>七月旣望。昭陽江泛舟。</title>,<text>元豊壬戌秋。後七百餘年。旣望風月笛。借載貊人船。壬戌不必同。公我兩適然。旣望無古今。赤壁一山川。往年鸂瀾。詩老拜蘓仙。同人踐宿諾。余獨未赴筵。壬戌七月旣望。宋聖起於玉洞山庄。招集同人。修赤壁故事。時余病未能從焉。鸂瀾。卽玉洞之水名也。 游必傲古人。無乃釰鍥舷。何年不羽觴。癸丑特魚筌。二賦與稧帖。萬古日星懸。元豊永和際。乾文朗遐宣。二公自天人。粗跡何拘牽。大江日東流。明月幾缺圓。彭吳問無處。穢貊餘風。偶此爲吏來。支篷蒼葦邊。嗚咽一聲笛。似訴人代遷。風船解徘徊。水與月迴旋。乘溜下浣衣。繫欖依竹田。浣衣，竹田二灘。在昭江下流。 江村界匹練。城邑入雲顚。匏樽擧自酌。風月屬我專。蒼茫古來愁。文燄困命邅。公靈下一鶴。翅如車輪翩。竦然船頭立。環珮聲空傳。念余際文明。壬癸天干還。奉屨蘭渚春。逮叨耆宿贒。癸丑暮春。先君子與曺松下聘君，具白谷尙書而下四十三人。咸集南營水石。爲觴咏會。有修禊帖。 惟是赤壁夕。悵望星漂躔。又後十七載。及玆庶補前。備徑晉宋年。光影繫詩篇。停舟吊貊墟。水月弄淸姸。誰爲來後者。厚幸文字緣。</text>
<title>秋夜小酌。飣餖多有新品。</title>,<text>已凉踈雨碧梧聞。閤子張燈酒纈紋。碧梧軒。守居閤子也。 毛去烝鵝勿拗項。腸刳炰鼈且留帬。江鄕異味難勝食。爾雅重溫不熱文。稻蟹新嘗時節近。放花蕎麥白紛紛。聞韶閣戟門內。手種蕎麥。以占農理。</text>
<title>五十生朝口號 幷序</title>,<text>歌者金憶人。桃花仙之師也。携梨園樂一部。來慶生朝。華堂上壽綺筵張。半百光陰太劇忙。湓浦琵琶逢白傳。泰壤歌曲駐劉郞。中秋風月悲游子。從古江山屬異鄕。恒恐歡情兒輩覺。尊前直欲减絲黃。</text>
<title>兒子命準鳳儀山詩。頗有選人風格。喜而次其韻。</title>,<text>分符漢時郡。得治蒼山陬。稅法徵桀貊。皇質慨虞周。猶喜鳳爲山。不圖韶作樓。千一聖者瑞。玆焉還可求。煕朝昌熾業。王澤慨悌流。大樂本無聲。宮羽自沈浮。昇平象自足。豈必鳳來游。附 原韻 命準山勢似鳳形。鳳形遺山陬。摩霄綵翮張。擧意八極周。自天銜瑞圖。飛向聞韶樓。竹宲産山脊。饑至無外求。前有醴泉井。渴飮亦淸流。山峻路絶蹤。石林氣高浮。安得王子喬。騎鳳復來游。</text>
<title>趙芝樵亞使 雲從 試院。次歸鹿相公聞韶閣韻見贈。</title>,<text>禮樂三千縱復橫。對廷馳譽倚樓聲。使星明處瞻懸鏡。筆陣來時聽斫營。每念追游懷作惡。那知衰晩契還成。僕與尊公士重。早忝交游。今又與君聯事試塲。欣今感舊。不能已也。 掄才報國論心事。夜雨聞韶閣上迎。</text>
<title>太師墓秋享。恭述用復初齋集韻。</title>,<text>欝欝悲方洞。悽悽江上田。精爽或有托。衣衾蕩爲烟。我履千載霜。胡然牀以寒。福澤世襲蔭。堂斧等柸捲。薰沐藏秋事。及此再上阡。鉶羹肋籩宲。時菊配香泉。苗裔雖日遠。孝弟方油然。其二秋菊兮終古。重陽愛佳名。况我埽堂斧。曷任寥廓情。水邊黃柳隕。雪裏白鴻征。時物覽衰變。久已勞我生。詩書勤發跡。槖金終無贏。人生覔飯拙。無如祿代耕。其三峽俗頗貿貿。化理何由識。花竹似秦餘。畊是堯力。守塚三十戶。麗太祖置守塚三十戶。入我朝。特命仍之。 㛰嫁共田穡。香火此中出。焉得贏囷億。我來任字牧。尋枉補尺直。自慙居處崇。那無譏議積。墳鄕我亦民。怠荒則言食。</text>
<title>都會試院。次韵謝副考官宋淮陽周卿 知濂○二首。</title>,<text>崔承經義汲公詩。李今番定屬誰。三考官保安承。明經出身也。 一陣蟻酣時獲雋。三條燭盡屢驚奇。珠無遺貫搜滄海。眼爲生花斷酒巵。諸試官皆不能飮。 媿我騷壇眞敗將。朱衣權重不相宜。僕去年秋。以試事罷官。其二暫屈淮陽卧閤治。英聲藉甚古人期。秩尊按使官相抗。俸薄游山客僅支。金剛山在淮陽府治。 與世君何太偃蹇。不才吾自合棲止。同城落落殊鄕欵。聯事猶榮况得詩。</text>
<title>題煗閣。手臨崇陽帖。</title>,<text>快雪本猶難得寶。寶蘓天意粉箋慳。重摹紙閣十六扇。又一淸風五百間。紅日樓曾尋舊夢。冷金屛憶護新寒。老人自愛鷄窠㬉。莫作守居詩閣看。君謨眞帖。在陳述古杭州官舍。後人呼爲守居詩閣。</text>
<title>再題㬉閣</title>,<text>豈公偃筆取欹勢。矜重從來點墨慳。自有文章秦漢上。遽難優劣李徐間。世謂坡書學李北海，徐季海。 翰香至欲同爰處。帳具非關爲辟寒。萬里嵩陽尋一夢。烏雲不敢舊時看。</text>
<title>十一月十五日。猶子命浩生男。卽用寶蘇室老人十一月十四日樹崐生男二詩韻志喜。</title>,<text>偏深雨露世覃恩。朱紫蟬聯滿一門。慶祿無量其在汝。宗祧有托又生孫。滋培詩禮先君子。抱送猉獜佛世尊。太歲在寅符舊甲。依然冥隲此中存。先兄戊寅生。其二敢詡揚名誕報恩。恐敎淸白墜家門。遠游只悔離親戚。爲吏曾驚長子孫。余自丙寅居外九年。 喜聞得䧺新婦健。賀生英物小宗尊。天心此日陽初復。珍重書香一脉存。</text>
<title>碧梧軒賞雪</title>,<text>風力緊時如急催。日華明處又霏來。凝嚴閨色難侵位。純潔非心頓作灰。萬戶有田皆種玉。一株無樹不粧梅。何勞剡曲移舟去。自把昭陽江上杯。</text>
<title>夢菴趙紀甫進士 雲師 和僕志喜詩。更以答謝。</title>,<text>故宅榮名世篤恩。邢譚講好又同門。余忝與尊伯氏爲女婿。 貊墟送老才無敵。偃室來詩賀有孫。承乏謬呼爲地主。忘年媿折丈人尊。無論翰墨賡酬事。憂樂相關片紙存。</text>
<title>夢菴辱和前日答謝之什。引喩過當。媿荷之餘。恭述先丈麟蹏府君懿德。仍及於後承文學之美。再用呈覽。</title>,<text>民到于今繡佛恩。麟蹏解紱便關門。當時入峽治田宅。此計以安遺子孫。明滅林端二水秀。靑冥戶外一峯尊。成名進士身仍隱。留與兒郞綵筆存。</text>
<title>謝答李淸汝進士 膺淵 見和志喜詩</title>,<text>名鄕得邑足詑恩。緣結梅花處士村。淸汝有二梅。 奕世詞章鳴大雅。衰宗氣色覘親孫。州閭例有斯須敬。民社自慙居處尊。異日通家情勿替。篋收彌月帖長存。</text>
<title>李明五解元 繪九 和僕志喜詩。輒以原韻酬謝。</title>,<text>文章報國敢沽恩。兩世憐才不識門。家先君丁未主泮試。先丈發解。今君發解。又在僕主試都護時。然兩世不相知。 江上漁樵王室胄。河間禮樂朗原孫。貧居飮水顔常好。行處蕆名道益尊。余客鄭宜之今秋與明五同舟下峽。三日論文。不知其爲明五。 慙媿衰宗新遇慶。頷珠投賀掌珠存。</text>
<title>謝答李大進解元 顯升 見和志喜</title>,<text>繩削文章法勝恩。晩交詞伯喜專門。天性露處皆爲舜。師律嚴時暗合孫。大曆以還如就下。湖州正脉所聞尊。大進前輩。當以蔡太史彭胤爲正脉。 洗兒珠唾勤收拾。巾篋摩挲寶氣尊。</text>
<title>南精之老人 鑢 和余志喜韻。以原韻答之。</title>,<text>秋肅春生捴聖恩。向來禍福歎無門。追叙尊甫秋月公被禍申復事。 承家經術仍耕野。游學京師又送孫。令孫柱明在京。 小藝偶看三戰憊。高年端合五更尊。都會初選。余得精之爲壯。覄試三塲。精之偶不利。爲之嗟失。 遇之朝暮斯文感。鈴閤熏香任削存。刪秋月集。</text>
<title>謝答朴士安解元 靜源 賀孫。仍祝士安春圍捷。</title>,<text>會看春榜讌慈恩。月舫燈毬耀懸門。猥典賓興鄕貢士。喜收名族赫居孫。使君地主邦人禮。某姓姑夫親屬尊。士安爲余再從姑夫。 榮慶一般科與子。詩情懇款用相存。</text>
<title>謝答州學生沈命瑞 永祖，趙士用 禮和 二解元。</title>,<text>世臣延世寔推恩。閶闔遙瞻夢裡門。正六琯灰逢建子。彼連璧美賀生孫。貢鄕桃李掄才盛。授館虀鹽養士尊。君去昭陽江上望。墓田佳氣至今存。</text>
<title>命瑞士用復以前韻見謝。又此和示。</title>,<text>令嚴詞伯肯饒恩。筆陣來時曉打門。評到水仙礬是弟。味論鮭菜芥生孫。催租敗興書虧課。守僕專伻禮屈尊。士用有夜遣小僮囹圄宿之句。 古貊墨緣留一段。江聲不廢話長存。</text>
<title>察司考績曰名樓嘯咏。趙夢菴以此爲題。見贈二詩。次韻奉酬。</title>,<text>治民豈可嘯歌爲。取喩身慙沒字碑。萬卷面南消富貴。一麾江上任差池。經綸信手書奚信。剛褊師心古不師。苟考自題宜下下。幸玆州俗杖煕煕。其二媿君翻水屬辭爲。淹速相懸幼婦碑。賓客雍容羅俊彦。登臨佳麗選臺池。古來貊國堪憑吊。今體唐詩轉益師。長笛一聲驚麗逸。畫家沒骨似徐煕。</text>
<title>戱答州學二生乞肉</title>,<text>羣羊夢怕蹴蔬腸。頗怪諸君味未忘。肄業非同看雪比。枉將厨妓例歐陽。</text>
<title>致肉齋中。戲吟一絶。</title>,<text>凍葅酸綠塞枯腸。文字冥搜日日忘。硏北何妨豬累邑。齋東宜烹狗迎陽。</text>
<title>臘月廿四日。用天際烏雲帖韻。追補坡公生日。書示命準。</title>,<text>曉鼓鼕鼕又暮鼓。窓光不記幾昏明。茫然供石薰香日。淸水芙蓉閣裏情。甲戌。余在象山。手臨松雪本坡公像。命準又摹一本。取紅豆所贈蜀江子石供二像。以爲公生日。其二髮無遺憾馮 銓 家刻。苛覔虗舟 王澍 誤一尖。所至守居詩閣子者。重公案壽春添。余前在象山。製冷金屛。臨快雪本，蒿陽帖。其三至人無夢夢堪驚。身幻車輪一鶴翎。我謂眞身元不幻。不然千百劫能經。其四又一蘇齋小篆紅。余蘇齋墨緣印。卽覃溪印式也。 女兒膚滑冷金同。乞來倚柱僧。虔筆添寫官奴燭風。煗閣又寫墨竹二幀。其五眞成烏帽抗黃塵。惡况催租過壽春。牢記明年臘十九。招邀筍脯拜坡人。</text>
<title>京信封發。吟成一首。</title>,<text>百紙書成蠟照昏。頭邊點勘篆紅痕。窓梅着未嗟于役。驛使歸時易黯魂。臨發開封重致意。吊喪問疾外無言。近臣何與衰翁事。爲訊平安奉至尊。</text>
<title>次韻權晶山 永佐</title>,<text>文章大抵愛平澄。轉益多師體製增。綵筆神來淸廟磬。朱衣鑒澈玉壺氷。秋聞。芝樵亞使物色晶山。余讀一卷。至未聞泗濱自出磬之句。余遂定爲晶山卷。芝樵姑置優等。及封彌發。果然晶山矣。芝樵大以爲快。 一窓螢雪坊南邸。四海蘭盟薊北燈。時晶山與鶴亭李君。伴讀城南。鶴亭有書曰。晶山游燕以還。益心折於先生云。 我亦會從君去矣。樵兄漁弟有良朋。</text>
<title>次韻鶴亭</title>,<text>家世絲綸掌。門庭韋杜南。消寒元九九。開徑是三三。有札魚難信。無錢鶴又慙。桄榔如準例。摘葉自銘菴。鶴亭前索余亭記。久未有復故云。</text>
<title>康煕御命松花石硯 銘曰。壽古而質潤。色緣而聲淸。起墨益毫。故其宲也十八字楷書。小璽文曰康煕宸翰。</title>,<text>鴨綠混同松噶里。三江流出白山精。滿州語松花江曰松噶里故云。 涪溪也是分來脉。怪比松花遜玉情。鍾城涪溪産石。爲第一硏品。其二帝王璽寶落人間。檀玉莊嚴寶氣蟠。天水氷山誰著錄。硏神終是戀淸閑。此硏曾見汚於翠雲樓中。今歸于余。其三以能起墨益毫珍。色綠聲淸潤欲津。準備蘓齊名此硏。松花石理玉精神。蘓齋題松雪天冠山帖。始信山陰眞繭紙。松花石理玉精神。其四佩文齋貯昵淸嚴。刻畫乾文氣像兼。硏面刻鏤雲日之象。 紅日烏雲緣合巧。守居閣子夢江南。煗閣成日。購得此硏。若有文字緣合。其五我有天然如意硏。瘦金籤字倣黃庭。貢年視此兒孫耳。不枉當時壽古銘。天然如意硏。乾隆年貢物也。漆匣中。舊有方玉爲庸妄人所剔。秋史以前明古玉。鐫天然如意字者。爲余補嵌。遂題曰天然如意姸。其六萍池縐綠殼紋澄。譜硏諸家得未曾。堪與帝鴻同入史。拓銘終日響登登。</text>
<title>屛山金解元 基惇 借閱弊集。數月乃還。有詩見贈。次韻答之。</title>,<text>詩意但當求實境。要之根柢六經中。各言志可觀人事。故採謠皆繫國風。大雅微茫千古業。竆廬悲歎一衰翁。寥寥數笈徒陳腐。怕見詞源隻眼公。</text>
<title>己卯元朝</title>,<text>鼴腹麁充誤主恩。馬蹏不解傍人門。伯淳已忘心中妓。文度初生䣛上孫。望六秩年鄕里老。正三品級大夫尊。殘書縱未需當世。堪付冬郞十篋存。</text>
<title>奉謝巡相曺儀卿 鳳振 辱和志喜韻</title>,<text>名山管領對詑恩。此是尋眞訪道門。鶴御鸞驂分處所。龍騰乕擲擁兒孫。雲韶響戛匀天夢。絳節朝回玉帝尊。猶有人間福祿戀。相酬相賀錦䙀存。</text>
<title>次謝洪川李準汝使君 羲平 見和志喜韻。仍記余髫齔時。忝與尊外祖兪羅州府君 漢葛 同里閈。準汝兄弟。每隨侍太夫人歸寧。最與余歡狎。共修升堂拜母之禮。此事凄然在心。何可忘也。叙述感懷。</title>,<text>知有專城未報恩。恩深梨栗外家門。金蘭屈指無如我。䓗竹流年已抱孫。偶得䆠游同省樂。猥居官制左營尊。燈前欵曲平生話。苔思綿綿印屐存。</text>
<title>屛山解元。見和志喜詩。卽用原韻叩謝。</title>,<text>二年魚鳥共涵恩。韶水屛山暎戟門。分外蕫生爲邑子。慶餘陸氏有詩孫。用放翁詩孫印故事。 忙隨計吏行裝發。準備膠庠上舍尊。寄語寒泉李司禦。晩來吾亦慰情存。君姑夫李士昭。與僕有至契。</text>
<title>次韻甘泉朴 顯奎 賀孫</title>,<text>誘掖嘉陵感舊恩。升堂翰墨證同門。松翁官嘉陵時。余與甘泉證交。 別來星散心肝友。逢處年深頷領孫。貧食何妨且留福。宦游於道未爲尊。悲歌貰酒昭江岸。尙有前期秋夕存。</text>
<title>春日感興</title>,<text>付與來賢不朽爲。羊公何至自沉碑。未聞酒到墳前土。肯筭灰殘劫後池。月露冥心搜萬象。風騷僞體遞多師。天生野老無文字。鷄犬聲中一室煕。其二底耗楮竹用心爲。年届山陰學衆碑。太隘未衰先誓墓。猶賢執業且臨池。味元不著鹽梅手。指已久忘弦索師。棐几書成還自削。惠風和暢領春煕。其三未可生前草率爲。不論佳傳與諛碑。難平且莫嗔碁局。無歲長甘餒硯池。夫也白頭何所慕。求之黃卷有餘師。今年雨順鄰牛健。如集春臺俗日煕。其四才拙非關傲吏爲。政成不要溢辭碑。好花去處皆潘縣。有酒人家是習池。自訝杭州如宿世。焉知次律異禪師。蒼蒼舜石韶峯下。逋稅粗完民卽煕。其五登臨懷古我胡爲。牛野苔深漢代碑。彭吳碑。 貊道近仁凉賦稅。濊君不競獻城池。小酋沿革關諸夏。一例春秋無義師。奄有大東歸率普。士生何幸聖朝煕。其六問君底事栖栖爲。古墨緣深半段碑。文殊院碑。 山出金剛分脉處。江流玉女洗頭池。桃源問路尋漁子。迦葉拈花叩導師。有吾鄕可隱矣。通身一醉暖煕煕。</text>
<title>碧梧軒燈下。同鄭宜之審定坡公季常帖。卽用碑字韻批後。</title>,<text>軾啓。人來得書。不意伯誠遽至於此。哀愕不已。宏才令德。百未一報。而止於是耶。季常篤於兄弟。而於伯誠。尤相知照。想聞之。無復生意。若不上念門戶付囑之重。下思三子皆未成立。任情所至。不自知返。則朋友之憂。盖未可量。伏惟深照死生聚散之常理。悟憂哀之無益。釋然自勉。以就遠業。軾蒙交照之厚。故吐不諱之言。必深察也。本使便往面慰。又恐悲哀中反更撓亂。進退不皇。惟萬萬寬懷。毋勿鄙言也。不一一。軾再拜。知廿九日擧挂。不能一哭其靈。愧負千萬千萬。酒一瓻告爲一酹之。苦痛苦痛。取法前顔後米爲。魚軍容帖露筋碑。卽知翠墨邀宸賞。尙有朱砂印贉池。有南宋小璽文曰御府寶繪。 每慨鉤摹疑影響。無資鏡考寡承師。禁公文字猶藏字。直至淳煕㴑舊煕。其二報施茫茫致詰爲。一書具體誄而碑。勉言遠業眞丹粒。願共長生嚥玉池。公陳季常見過詩。我知君不然。朝飯仰陽谷。餘光幸分我。不死安可獨。 精析存亡聚散理。麁談成敗古今師。語在方山子傳。 巨觥飛賀關憂樂。是歲洮西又改煕。公集。有得陳季常書報。种諤領兵深入。破殺西夏六萬餘人。獲馬五千匹。衆喜忭唱樂。各飮一巨觥詩。宋史元豊四年。鎭洮軍更名煕州。以王韶知煕州。六月三日。取河州捷聞。帝大喜。公在黃州。有聞洮西捷報詩。</text>
<title>次韻命準和書帶除夕詩。仍示書帶。兼謝沈觀竹 永祖，朴鳳麓 宗星 二孝廉。</title>,<text>衙鼓聲中歲旋除。五十光陰頗有餘。偶似主人擁簿書。此堂閱客如籧廬。民憂劇郡慘不舒。昔賢一鶴吾一驢。余騎驢赴任故云。 陽和布澤散四閭。拜依北斗瞻宸居。沈朴二生伴樵漁。書帶寓舘臨江瀦。賓客之美得如渠。翁之樂者不减滁。今年雪水定何如。太江一碧涵太虛。携手鴟夷載後車。鷗邊倚破黃篾踈。不然夜雨剪園蔬。三子譚藝時起予。去國日居又月諸。一麾出守江城初。</text>
<title>上元夜。自聞韶閣步至夢菴草堂。三鼓乃還。夢菴有詩記之。次韻酬𧬄。</title>,<text>步從韶閣戟門迴。逕叩夢菴吟舫來。耿對一燈人不寐。解留明月酒頻催。携將閙熱笙歌海。試此荒寒紫翠堆。自恨尋梅差較晩。詎能遅到上元開。</text>
<title>二詩塚 幷序</title>,<text>僕來壽春。得二詩塚。一曰崔杜機承旨 成大 之塚。一曰南秋月秘書 玉 之塚也。訪崔守塚二戶。爲之蠲役。南有子孫故延訪之。遂發其家集未刊本。所謂日觀詩艸。最爲傑作。南家又有舊本杜機詩集。瓻借數旬。集中酸蔣歌。悽惋可愛。舊聞杜機與申靑泉 維翰 爲前生伉儷。靑泉是夫。杜機是妻。酸蔣歌。卽有感於斯而作也。余雖不及二公時。猶幸作宰於二公之墳鄕。爲此二詩以酹之。悵望春城酹斷雲。詩魂足以張吾軍。每仙掌路梅花下。吊卞忠貞柳七墳。喜得嗣君問津逮。獨留畊戶禁樵焚。雖無賞月吟風契。尙有殘膏賸馥分。其二日觀雄詞酸蔣詩。晴窓瀏覽篆烟遅。子雲玄草童烏在。小吏廬江孔雀悲。書種凄然刲腹願。秦箏合向響泉知。平生我亦憐才甚。極目靑山有所思。</text>
<title>雨蕉侍郞移居泥峴坊。新起小樓。穿小方塘以配之。有詩相誇。次韻寄題。異日登樓。庶不爲生面容也。</title>,<text>爲貯琴書起一樓。鵲銜龜顧證消憂。雨蕉往年鍫地。得乳石印一顆。朱文曰樂琴書而消憂。 拓窓圖畫天然景。得此匠心非別區。其二種魚隨意種圓荷。小小欄頭瑟瑟波。又有池邊不可少。錦苔窠石竹杈枒。</text>
<title>二詩塚吟成之翌日。杜機公孫崔仁田 悳種 致書於僕。且有詩。辭極懇欵。僕與仁田。未甞有半面之雅。而卒當厚禮。惝恍驚媿。豈文字精靈。有所感而然歟。輒次韻寄謝。</title>,<text>詩翁呼欲出。荒櫳水裁流。白社㫌賢德。南康猥典州。用夏侯嵩之於徐孺子。朱文公之於劉凝之故事。 郵書靑拭眼。鄰笛雪潭頭。君書有亡友宋聖起之語。 問訊任知誥。含情路阻修。任玄道文頃寄書於僕。語及杜機公云酒不到劉伶墳上土。僕時讀之。凄然感心。</text>
<title>金秋史隷書米句三峽江聲流。筆底六朝帆。影落樽前十四字。黏在聞韶閣壁。僕於昨秋。遷居碧梧軒。今日再到閣中。六朝帆影四字。被誰人忙去。以詩存之。</title>,<text>評量秋史到分隷。肯堇濃堆墨所成。洪釋無機檜以下。石經殘字漢東京。本知悟徹從詩髓。不覺英多畏後生。再至聞韶閣後壁。惘然帆影六朝情。八分有堆墨首之語。</text>
<title>數日病不視事。再用命準除夕韻。</title>,<text>伏枕江城限玉除。擧家飽煗霑君餘。曷不懷歸畏簡書。非關厭直承明廬。下車圓缺幾望舒。坐驚歲月依磨驢。忠信一致貊耶閭。多病卧閤而尸居。忘筌忘蹏罷畋漁。一龍一蛇放澤瀦。民饒縱媿鄭白渠。神奕應留山水滁。我聞良手刃恢如。以無厚入有閑虛。久宜望風避范車。嘯咏名樓何大踈。官厨日糜羊蹴蔬。嘔泄廢食天儆予。一切所有盡空諸。扁舟下峽賦遂初。</text>
<title>崔仁田和余詩冢韻。又爲五七言各一篇見惠。竝次韻通錄以贈。</title>,<text>那知漂泊有仍雲。只道凄凉付塚軍。鄹母猶堪問防暮。侯芭何獨埽玄墳。斜陽歷歷樵車出。宿麥靑靑野碣焚。慰藉詩魂宜洗酌。曉來衝雪一壜分。其二悟徹靈根解詠詩。會無金石壽悠遅。文章死後終無賴。詞賦從來例屬悲。遇賞得如焦尾足。隔生難告寸心知。窓間一桁靑山影。朱墨閑時每有思。其三杜老有禪理。嗣孫傳鉢衣。印心憑臭味。如面襲芳菲。四月之間。三得惠書。 細律詩催令。閑愁酒潰圍。那能邢勝尹。未遽瘦增肥。其四誰言曾鞏本無詩。難道王維非畫師。法髓透關一致耳。豈鹽與水兩般爲。燈前綺語氷融硯。江上梅花雪糝枝。知有家庭傳秘妙。每開遺笈每思君。</text>
<title>松下翁朝陽門牓書</title>,<text>朝陽門啓射春旭。堊牓墨字美無匹。飛觀反字護殿牌。松下先生肯留筆。朝陽之義昉鳳儀。軒閣名開爲鳳設。聞韶閣，碧梧軒。 六鳴九成與覽德。又其後人傅會說。六鳴樓。九成，覽德二門。 顔行軒翥參米法。我欲考審闕歲月。倘非來舘趙甥時。疑卽視箋嘉陵日。嘉陵我猶及凾席。差先涒灘春暮節。英廟甲申。公來寓趙氏可淵里第。余隨侍公舟。上嘉陵時則在健陵丁未也。 若稽壽春威鳳窽。朝陽宜亦一時出。壽春舘，威鳳門二牓。亦皆公書。有欵云戊申三月日。 但訝朝陽字飄揚。二牓則頗肉撑骨。恨公圭臬在天馬。謫𤏡道時乃其絶。學米妙在學顚氣。不然俗書無差別。人品第一書第二。方吳 琚 不足有餘薛 紹。三日坐卧榜書下。墨龍飛出銅鐶囓。</text>
<title>二月四日。自碧梧軒。遷居聞韶閣。戱爲長句記之。三用除夕韻。</title>,<text>江閣遷居痛埽除。蕪沒仍是棘院餘。去秋試院設於此閣。 綠窓明瑩潤圖書。寢帳又象人字廬。不樂鈴齋樂放舒。棄驥不乘乘匹驢。飛闌尊俎出林閭。一洗向來蒙密居。盡將眼界散耕漁。推篷宛在烟雨瀦。神仙樓閣準備渠。作亭則贅翁之滁。嗟我老至鬢皤如。山林朝市兩成虛。江山播越憑舟車。所至不與淸景踈。渾舍日飽園丁蔬。敝又改爲裘褐予。進此以往遑問諸。辜負平生下帷初。</text>
<title>官園後山脚。同崔仁田煮蒿晩飯。仁田和僕孫字韻。卽用原韻謝之。</title>,<text>好風入髓東皇恩。消散羈愁始出門。碧澗羹能動詩興。幔亭觴似宴曾孫。臨邛貴客家徒立。謝眺靑山勢益尊。異日興坊湯餠會。又添一座韻人存。</text>
<title>夜獨酌小醺遣悶。四用除夕韻。</title>,<text>春愁兀兀酒破除。酒兵力戰魔軍餘。香灰畫墁咄咄書。畵堂信美非吾廬。何不出郭憂心舒。小橋流水尋詩驢。臨風揮手謝井閭。大江南北幽人居。不管天雨簑笠漁。聖知水㬉鵝鴨瀦。孤游憑仗麴生渠。醺似雲安香似滁。杖頭一壺隨所如。山影滿載扁舟虛。耳邊寂歷響釣車。水雲深處村稀踈。歸來飯熟薦嘉蔬。官奴兩鬟扶醉余。如此使君古有諸。遣悶胡說徵虞初。</text>
<title>二月十六日。家肯拙兄回甲也。寄衣一篋有詩。</title>,<text>堂瞻肯拙耀南極。閣倚聞韶正北闌。池草痕尋惠連夢。篋衣薰合伯康寒。先生莫謂違心事。稚子能文繞膝歡。此日稱賞身遠隔。暮年眞似愛微官。其二雁足書成蠟炬殘。蠅頭字細滿烏闌。籌添海屋飛觴煗。春半江城照雪寒。小弟慣曾輕聚散。長年例只閱悲歡。纏心共有鴒原慟。不獨恓惶滯冷官。時兄有同胞弟進士服。與弟昔年情私相似。</text>
<title>戱取小孩子元庚咏雪二句。曰一邊雪來一邊消。曰春雪春雨同靄靄爲首尾。足成一篇。</title>,<text>一邊雪來一邊消。春陽奮地那由韜。小兒天機活如許。同一奮陽誰能禦。諸郞賞雪碧梧軒。謝女鹽絮皆陳言。我欲借詩評詩態。春雪春雨同靄靄。</text>
<title>氷太極記異二十一韻</title>,<text>無極而太極。無極故無形。無形斯有理。二五氣妙冥。理隱氣則著。圖說漸丁寧。理窟啓宋學。丹訣傳唐銘。語在朱竹垞曝書亭集。 特加一而字。奧旨藍出靑。顧乃說已贅。無或圖不經。平生蓄此疑。恨未踵門屛。春風汁瓦雪。夕寒凝氷鈴。帥霅陰含陽。理與形通靈。宛一太極圖。神跡巧匀停。以火來燭之。良久訝爾馨。我思圖與氷。天人判渭涇。天肯人俯就。圖寧氷範型。古有石太極。韻石記瑣零。姜紹書韻，石齋筆談。有石紋太極之說。 又有草太極。荔支産南溟。陳定九荔支譜。荔支産泉郡者曰太極。圖形圓而扁。半紅半綠。如太極圖狀。 變相靡不具。猝莫叩玄扃。偶余簷霤下。異事得郡廳。盖此氷太極。暫如鳳集庭。方以一覩快。不有踰憑聆。緬昔翁愛蓮。萬竅心瓏𤫩。且置太極說。品植卓亭亭。</text>
<title>二月廿三夜。與賓從燒肉暢飮。朝來快雪時晴。</title>,<text>畵閣颼颼冷逼幮。酒醒人散一燈孤。遅朋轉輾開瓊戶。身在江干霽雪圖。其二檻外長江正風雪。燈前閙熱愬觴遅。元生執灸花奴唱。却似象山衙裏時。時象山之士人元極，樂府花仙同來訪我。</text>
<title>春享太師墓。恭述用前韻。</title>,<text>麗氏改鍾簴。公獨有墓田。洒埽三月三。花柳似禁烟。怵乎氣感人。非爲濡露寒。遺澤遠相接。宰木卽桮棬。環山九千步。封植宛新阡。麗太祖賜墓田。輪廣九千步。我朝命仍之。 派流篤忠貞。源出此醴泉。墳鄕來牧民。小心方惕然。其二登壟汗浹背。牲石掛賤名。今上乙丑。建神道碑。楓𦤎公撰。不肯緯書。 祖德何待述。區區子孫情。萬古兩紀信。代死甄萱征。卓節光簡冊。精忠懔如生。蕃衍食厥報。嗇命而後贏。欲知大綱重。昭代禁樵耕。麗氏置守塚軍三十戶。我朝命仍之。其三宗姓四方來。相見不相識。問之服先訓。孝弟食田力。豊饌我粗具。愧非出躬穡。僉曰春享㓗。塚戶蠲供億。歡然命卒爵。野言樸而直。猗我太師裔。淸門慶又積。幸君昭德音。敢諼於每食。</text>
<title>貊風十二章 幷序</title>,<text>南時韞 玉 有貊風五古。余下車于貊旣踰年。豊歉旱勞。動關分憂。爰取貊風。飜爲七言絶句。以便歌咏。俾田畯代爲農謳。以勸農云。麰麥地力休貪食兩根。每年還好熱耕勤。化膏腐草經三伏。宿麥連雲飽一村。一年再種曰兩根。一年一耕曰熱耕。鬼麥 一名耳麥誰知窮夏劇窮春。鬼麥靑黃也濟人。有此堆庭數十斛。不難頂玉發微身。山中多耳麰僉知。稉稻但得勤除鷄足莠。正金飯椀九黃樽。農家有諺注秧後。婦手濶如春雨繁。正金，九黃幷稌名。正金飯美。九黃酒釅。水田之莠如鷄足。春雨數。比如婦手大難繼。黍粟立踈和種閱耰三。靑穗黃狵尾窣金。小雨蠏根多雨稗。峽農大抵不宜陰。麥田間種粟曰和種。粟間耕曰耰。細根曰蠏。似粟曰稗故云。唐黍美似脩篁何誕節。高風旆旆動新秋。甕頭初熟濃於秫。不向淵明栗里求。俗貧七月。斬穗以爲酒。味釅似秫。蕎麥節氣初回中伏腰。紅蜻蜓沸夕陰出。白花如雪繞籬香。實熟其間五十日。中末伏之間曰腰。耕喬麥。以蜻蜓出爲候。日炎故候夕而耕。豆菽起花小豆正離離。大豆纍累結子時。但願我田鋤後雨。頻淋銀竹滴靑箕。七月雨。謂之鋤後雨。雨頻滴箕則實。火粟滿峽燒烟七月誅。牛耕人代倍勤劬。高山峻谷霜偏早。熟怕饑熊與捷鼯。秋必燒畬。曰七月誅。木綿恐失薔薇立夏時。上年桃子太嫌稀。雨淋怕向靑囊滴。無食山家苟有衣。立夏薔薇花開。爲種綿時候。花房曰桃子。又曰靑囊。麻子藝麻之法先須密。生怕稀莖蠧食傷。照室松明車軋軋。三升襏襫五升裳。麻稀則蠧。荏子三蹴秧秧旱不死。眞油何似法油珍。膳羞甘旨晨興婦。燈火靑螢夜績人。俗謂雖大早。三蹴秧則荏生。水荏油曰法油。供燈火。眞荏曰眞油。供飮食。烟草 南草曰烟草。又曰烟茶。又曰痰破菰。玄液走珠升自莖。翻翻芭葉代其萌。種烟權當租庸稅。去換靑銅負入城。草上苦津。其色玄。</text>
<title>淸平洞口</title>,<text>大江折流處。小溪來會之。仙凡此爲界。過溪吾自疑。</text>
<title>山頂花</title>,<text>誰種絶險花。雜紅隕如雨。松靑雲氣中。猶有一家住。</text>
<title>九松亭瀑布</title>,<text>此嶺萬松耳。誰能以九數。靈境眩奇變。一瀑忽雙注。</text>
<title>瑞香院 梅月堂金時習遺跡</title>,<text>寥寥瑞香院。庶幾伊人在。梅梢月如新。年代不相待。</text>
<title>影池</title>,<text>草樹取暎時。能以正面狀。與君歃此水。求離顚倒相。</text>
<title>極樂殿 妖僧普雨所處</title>,<text>丹漆與金碧。汚此水晶殿。妖僧眞可斬。一國竭一院。</text>
<title>降仙閣</title>,<text>此日荒齋田。雲廊與月殿。孤閣偶不毁。尙掩諸佛院。</text>
<title>眞樂公重修文殊院碑 僧坦然書。眞樂公。高麗處士李資玄。</title>,<text>楷書率更令。行書聖敎序。坦然亦麗人。豈有別機杼。</text>
<title>懶翁鐵拄杖</title>,<text>不打紅頭走。百斤鐵虛使。懶翁固生佛。哀哉佛弟子。懶翁名惠勤。恭愍朝國師。</text>
<title>千年古檆</title>,<text>眞樂公在者。得如此檆不。直拂慶雲頂。黛色橫千秌。淸平山。古名慶雲山。</text>
<title>松坡長老</title>,<text>十四剃靑髮。九十眉覆雪。不識人間書。如此更快活。楊大年見老兵負暄熟睡曰快活。問汝識字否。對曰不識。大年曰。如此更快活。</text>
<title>松坡畵像</title>,<text>松坡無一偈。畵僧無一言。言說尙可離。安事生綃礬。</text>
<title>西川</title>,<text>雙瀑掛層虹。初疑漏天門。跂石弄長川。忽至雙瀑源。</text>
<title>仙洞</title>,<text>一重又一掩。已窮游人躅。聞說仙洞處。更傳三百曲。</text>
<title>古骨</title>,<text>傳舍一去後。行踪誰可繫。山僧竟無謂。區區守其蛻。</text>
<title>仙人局</title>,<text>滅跡入雲峯。誰與算白黑。厭聞山外事。資謙方賭國。眞樂公。李資謙從父兄也。</text>
<title>題崔進士 乃秀 香雪齋</title>,<text>十里棃花湖上廬。截來艇子晩風徐。小遲香雪難相待。無限霜紅憶可書。裁種厚觀三世德。英華繁洩百年居。詩人去後窓前杏。報答春光是斫餘。是日。崔進士出示其從叔崔琹遺集。集中貧居絶句。有殘杏數株還硏盡。明年何以答春風之句。惕菴曰。極有大致。</text>
<title>壽春舘紫藤花歌</title>,<text>櫻杏掃地莫悵怏。餘賞紫藤花憑仗。梧軒名合喚藤廳。惜無好事傳賡唱。詠紫藤花此第一。後誰繼之吾軍張。貊國海外地荒陋。都護天下官冗長。身分殊乏畵省崇。眼福太侈花神餉。先生出游無供具。藤陰到處皆行帳。兵仗庫南引壽蔓。妙水泉畔分殊狀。蔫紅墮粉相聯絡。垂垂下簇杯心漾。花間日午先生醉。不知春去烟江嶂。花形人影互贈答。鶯歌燕舞交謔浪。意欲吾廬移寸根。種成古藤書屋傍。凈香色界蒲褐禪。預具一架瓔珞相。</text>
<title>龍華至馬嶺母津。小雨。龍華。狼川鎭山名。</title>,<text>龍公送我出山迴。試手先淸道上埃。木末車簷添小爽。水濱傘盖偃輕雷。夏正閏展梅黃節。蜀險詩慙李白才。趁雨陂田料理未。四三人影聚圓籉。</text>
<title>母津仁嵐驛。至水靑遷。</title>,<text>母津纔渡小崦通。已落浮嵐㬉翠中。細棧一痕橫絶巘。有人如豆入濛濛。</text>
<title>水靑至普通遷 圖經。高荊山爲方伯時。開普通棧道。</title>,<text>沙嘴林端相閉虧。岡蠻起伏過江麓。似知畫意高荊山。棧盡飛來野色綠。</text>
<title>普通至玉山浦</title>,<text>曾此棃花下捲篷。春江十里月溶溶。重來隔水停吟幰。對岸人家綠雨濛。</text>
<title>余前入淸平。拓取坦然文殊院碑。限於日晷。未能幷拓後面祭眞樂公文。此亦坦然書也。兒子命準再入淸平。幷拓其前後面。又於千年古檆下廢池邊。掘得一碑。洗視之。乃李益齋先生所撰施藏經碑也。準精拓三本。此碑與文殊院碑。均爲山中之文獻。諄囑主僧松坡長老。移置藏經碑僧簷下。以庇風雨。石斷裂。大小凡五段云。</title>,<text>我初訪碑到慶雲。但文殊院半段文。小兒耽古乃過我。再來氊蠟窺山門。誄書不苟唐臨晉。乃其坦然之自運。一碑又出此碑餘。掘地洗剔苔盈寸。佛書一藏施三韓。刻石紀跡淸平山。貝署官銜體嚴謹。益齋先生文筆嫺。書者內侍秩賜紫。名字泐損唯姓李。有元泰定四年春。皇后祈福皇太子。元史。泰定皇帝諱伊蘓特穆爾。在位五年而崩。文宗不爲帝立廟謚。世止稱爲泰定帝。泰定元年春。立子喇宲晉巴。爲皇太子。 樂善敦義是高麗。我甥允也誠祝釐。俾轉食輪護法藏。飯僧閱經無替時。恭惟無爲有契聖。廣度爲心補仁政。用其土苴作九垠。利生禁暴是崇敬。其書千凾浩煙瀾。異香薝蔔熏人寰。俶裒于笠難與葉。俶播于震騰若蘭。梁取其秕我嚌糓。砦石者唐我割玉。鯷岑石爛鰈海塵。維悳聚無陵谷。王拜稽首天子庭。后曁皇嗣千億齡。豈料磨挲感銅狄。僅辨錯落捫斗星。于時大臣金匡定。綠髮貴人詩夢醒。我喜讀碑徵國史。家集圖經誤堪證。碑文所謂僉議政承臣怡等。卽匡定公金怡也。本集與圖經。皆作臣恰。考之麗史。更無以恰爲名而官政承者。此碑臣怡之爲匡定無疑也。又按匡定以僉議中贊。卒於泰定四年五月。則立碑時。尙無恙而居位也。匡定少時。宿華藏寺。夢王御殿唱一句云靑雲紫氣知仙閣。匡定賡云綠髮淸談是貴人。以是卜其貴顯。 更將誕辰補闕文。每於各取異傳聞。碑文曰。爲皇太子皇子祈福。各取其誕辰。飯僧閱經歲以爲凡。麗史云。每於誕辰。飯僧歲以爲常。按每於字。語不了。不如各取字之爲詳備也。碑第二行。推誠亮節功臣重大匡金海君臣李。此以下泐損。按先生始封金海君。後改封鷄林府院君。附 次韻 命準奉屨淸平披白雲。文殊院碑有殘文。恭識家君耽古意。三日再窺荒山門。碑陰由趙以入晉。想見坦然匠心運。池邊樹下掘一碑。剝落苔蘚蝕寸寸。有元之碑立東韓。施金代石於此山。益齋先生記其事。文瀾汪洋古兼嫺。又一內侍品金紫。摩挲堇可辨姓李。文曰皇后之祈福。祈福者何爲太子。奉勑刻石是高麗。匪直䧺藩也保釐。推誠事大於供佛。載謀香燈禮六時。普濟衆生元佛聖。博施四海寔王政。一般普濟與博施。我出我甥奉惟敬。貞石吉金倒狂瀾。何幸復出於人寰。精拓出門碑自在。却笑蕭翼賺取蘭。文字之祥朝又穀。搜得絶奇五段玉。藏經碑裂爲五段。 神慳使我收奇績。莫歎人世變陵谷。龜頭復出莓苔庭。立地幾齡埋幾齡。山村 仇遠 道園 虞集 體髣髴。往往觖落如晨星。我眸一揩一審定。却疑沈醉而暫醒。泰定第四春立石。國史家集均足證。捫苔吮毫草釋文。與書帶共廣見聞。是日。鄭書帶錄出釋文一本。 諄囑長坡庇屋下。墨緣歸來報家君。</text>
<title>次韻命準江行 六絶句</title>,<text>全家附船去。一身空兀如。細思本寄耳。何者非蘧廬。其二搘杖樓前立。峭帆天際歸。相望不相見。猶作手屢揮。其三辛苦洲渚事。悵惘庭闈情。詩思黯如夢。纔比夢不明。其四廿三史揷架。不已吾事濟。尙欠買山錢。依舊貰坊邸。時新購全史。其五漸看兒孫大。空成年月遙。何當具卜築。野竹上靑霄。其六文殊院尋碑。破鐺煮靑葵。手量陰側字。登善參伯施。坦然碑陰文。世無拓本之傳者。此拓自命準始也。</text>
<title>通川喚仙亭。在叢石亭之前。卽國初名迹也。李夢七使君 亨會 重新之。舊有榜書太拙。夢七要余改書。且屬題。</title>,<text>我未喚仙亭子登。喚仙亭主句先憑。天容海色靑無間。未許人看作界層。其二老守紅亭縹緲登。酒壺棊局海雲憑。墨緣遙結神仙宅。換到新銘第一層。</text>
<title>馬面如意 松癭</title>,<text>天驥昂首歕其玉。指揮如意從東極。木癭一尺勢卷曲。天下棄物人不錄。摩弄手中紋盤縮。鼻眼略似千里足。携倚縹緲之畫閣。斜日沿江萬山綠。</text>
<title>聞韶閣春夏之交。林木間小鳥。有澹黃衣微褐色者。舌關淸便嬌滑可喜。蓄以筠龍。一日失去。戱代禽言。</title>,<text>筠窓承眄感何如。逸去忩忩意未攄。補洛伽山心快活。阿彌陀佛厄消除。不煩老守開籠放。多謝仁人禁網踈。安否問時須認我。每回淸哢曉簷初。</text>
<title>病痁。喜命準至。</title>,<text>淹漳日夕望鄕臺。檻下烟雲撥不開。非有天倫眞血性。炎程肯㴑大江來。其二天涯垂白病淹身。弥見關情父子眞。不出門庭衣鉢在。綺年拈筆已如神。其三四十扇窓無限景。吾師在是畫書詩。名城父子同樓住。記取烟雲供養時。聞韶閣四十四扇窓。</text>
<title>春夏悶旱。余患毒痁。猶齋沐遍禱。疾愈劇而雨愈不得。五月十七日乃雨。如失病之所在。喜而有述。</title>,<text>山川珪幣漫奔疲。雲者爲乎盖有時。雨點浪浪鳴屋瓦。土香陣陣透簾帷。漁人網集靑蕪㟁。野老籬合白水陂。坐見跳盆珠玉濺。病床驚起答天慈。</text>
<title>純羊毫</title>,<text>羊毫往歲東來始。解者使君與操耳。朴貞蕤得來燕士所贈純羊毫。宋告人製者一床。其筆余篋中尙有在者。始能用此筆者。余與貞蕤兩人而已。 近漸名噪於藝林。嗜羊毫者滔滔是。毫性純一森戈矛。落地勁直含和柔。會稽胎髮此一意。千軍埽盡奇功收。苟不善用骨力弱。腕中有鬼病芤脈。耳食奚暇計利鈍。黃毛一切束高閣。狼尾俗名黃毛。 我歎書學頓衰遅。以羊易之罪在斯。膠柱揳瑟可罪瑟。王者不易民而治。三千之徒聖門及。身通書藝纔七十。世降澆俗無忌憚。斯藝通否不拘級。彼爲弁冕視瞻尊。傭奴被服吾亦云。夫人可用麟舘選。羊毫刻名。有香麟館選。 比屋皆寫羊欣帬。遑論紙上成否字。不知羊性焉能使。日去嚴密就艸卛。賢愚胥溺堪一喟。文蕫云乎動輒援。汙不至此蕫與文。我思書弊捄有術。硾紙狼毫漢字眞。尤悔菴高麗竹枝詞句。 眞正楷正無工拙。馬蹏蚕頭森法律。狼尾自盡柔毛退。趨尙從玆變有日。度德量力是爲知。代匠血指寧不悲。詩成使我擲筆嘆。篆雲霮䨴起硯池。</text>
<title>余因邑子。借閱許筠覆瓿四部稿鈔本。卷端有任吏部 珽 姓名印。此必任公之手錄秘本也。遂爲長句批後。</title>,<text>大嶽詞宗萃許門。篈筬是兄弟景樊。且置巡軍案難原。筠也陰躁無足論。忠厚不以人廢言。任公秘本巾衍存。靑批點定手閱勤。窠篆瑟瑟鈴紅痕。一官一集帙就完。四部之目沿弇園。我感作者學軼羣。七古平仄獨知津。平仄之論阮亭云。已自三唐非創新。乃至換韻法森然。平聲換仄卽不刊。又若平韻對眼文。律句例之必仄焉。東人文集櫽括看。昧此體式徒呶喧。七古合作無一人。寥寥律絶閏集編。鐵虞山列朝詩集。東人詩編入閏集。 徐究不難秘妙臻。安於膚淺儉見聞。咀商嚼徵無奪倫。先從平仄叩一源。苟非然者浪苦辛。有韻之文底吟呻。筠也隻眼照千春。細心製作鉄黍分。蘭嵎華衮耀東藩。雪樓不落宗梁塵。弁卷晉江 李廷機爾張。 筆如椽。上下庭實元美間。李晉江序云。朱太史曰其文紆餘婉亮。似弇州晩景。其時鬯達瞻麗。有華泉淸致。又曰。此集雖置在七子間。瑕不測宗梁之列。 朱詔使襃人何干。王文簡論吾所援。</text>
<title>題二石</title>,<text>壽春石 得於趙夢菴園中輿過幾落遷。千金試不測。幽賞每在險。江吼巨甕側。此其小幾落。神往昔所歷。幾落遷。在北倉江邊。華陰石 舊在守居閣子前抱膝狂道士。入帒猢猻縮。江館芳草積。伴入窓間宿。朝視雨淋身。古苔透肌肉。</text>
<title>命準新製紈扇</title>,<text>儘將才思付團扇。崑體吟成睡鴨殘。淨洗宮紈金粉氣。竹胎竹柄穪詩酸。其二聚頭頗苦摺痕積。換作團團白絹式。出手緣何俗物無。須要讀畫讀書得。其三林臯揄翳夕陽下。水檻徘徊午影時。烏帽黃塵羞自汗。西風不爲障元䂓。其四贉池輕縐皁香羅。礬水淺膠方目紗。規取昏黃一團月。暗香浮動過墻家。扇面擬屬姜若山山寫折枝紅梅。</text>
<title>王世子三加禮成。恭遇慶典。命準代加從仕郞階。書示四韻。</title>,<text>非才竊祿苟居位。遇慶何功蔭在門。優禮濫觴唐任子。奏名援例宋郊恩。彤庭牓墨科聲早。丁丑庭試。命準以童子發解。 白面郞階䆠福存。直到汝躬免生額。太師德業㴑靈源。</text>
<title>初九曉</title>,<text>濬房內邃密。飛閣外朗遐。紅燈結宵焰。綠窓暾朝霞。沈疴體未穩。早起心更佳。滄海纔隔嶺。浴日先噪烏。蒸變江山姿。遞絢金碧華。平疇白雲曳。孤原微雨遮。兩兩漁艇宿。一一城鼓撾。光景湊淸曉。人閑昏夢多。</text>
<title>十三夜</title>,<text>瀏瀏三伏雨。寂寂一張床。愁病復愁霖。轉輾醫無方。淸風斷四霤。駮雲駭前岡。紅潦積晦中。素月懸明光。金波瀉笛簟。反照屋之梁。江山印空靑。樓閣粲纖芒。我以一枕受。仰面吸桂香。豈伊洗病髓。庶幾湔塵膓。</text>
<title>舟過壽春終境</title>,<text>九十九灘翠峽開。壽春江。古有九十九灘之語。 病移衾枕櫂船迴。辛勤水站山程遠。慙媿輿丁繂手來。</text>
<title>己卯九月一日出城。以潘邠老滿城風雨近重陽分韻。得詩馬上。</title>,<text>杪秋欲山行。雨聲驚夢斷。定知巖瀑肥。欣聽瓦溝滿。其二市聲浩浩退潮聲。金爵觚陵旭影生。我獨能無怊悵意。又騎羸馬出南城。其三南市西郊宛轉通。秋光遠近送詩翁。嵐深處處楓松雨。香遞時時䆉稏風。其四前期且莫定。往事猶可數。敲鞭驢背上。補句重陽雨。甲辰重九。分韻滿城風雨近重陽。猶記楓臯公衣冠席上盡淸狂一句。其五我本祿仕人。誰招山中隱。京國一程遠。名山一程近。其六到處看山靑眼逢。崧陽何必遠相從。西郊十里征鞍上。翠墮芙蓉一萬重。其七今行可笑爲閑忙。斜日前程較短長。畢境人生供道路。四年三處作重陽。</text>
<title>臨津</title>,<text>花石亭前錦段明。鎭西樓下縠紋生。蘆洲宿食飛鳴雁。觸迕篷窓咏畫情。</text>
<title>過宿崧下韓霽園進士棃井親僦。感舊悼逝。情見于辭。</title>,<text>可是論交付逝川。機雲入洛正芳年。同庚不見久難忘。少者先傾私自憐。希園同余己丑。而哭之今已八年。霽園少余六齒。而今又哭之。 舊雨來人碧崧下。秋風踈柳白門前。君舊居白門外。 卽君寢榻神期遠。忍對空梁落月眠。其二婢僕犬猫捴慣迎。我來嫠哭四隣驚。撫床一慟眞堪絶。徹淚重泉可盡情。免矣海南烟瘴死。嗚呼天上玉樓成。弇園請序于鱗集。汗血孤駒守舊盟。孝子以遺藁請序。其三象山相訪是何年。金谷華筵罰酒船。象山之龍峯。卽康大妃㪺溪水泛楊葉之墟。余與霽園同游於此賦詩。拓得魚字韻。余先得句曰。溪流雨後多於地。楊葉秋來半是魚。霽園閣筆嗟賞。 已送賞音埋厚地。向來豪擧付先天。聦明折福君奚但。讐隙叢身我亦然。今日獨來還獨去。可堪虗負碧松緣。其四已聞漢書歸質庫。河東君在若爲情。玄經舊草空留篋。絳帳諸生尙滿城。視舘如家來遠客。飯奴蒭馬似平生。儀牀位置多悽目。餘外㞐坊亦換名。霽園藏書已散亡。其五正賦蕪城驚訃至。非歌麥秀爲君來。棃花籬落春無跡。燕子簾㫌客有哀。失一宦游西道主。志千秋業古人才。追吟舊調投琴去。爭似新阡助輓迴。</text>
<title>高麗演福寺古鍾。次李稼亭先生 穀 銘詩韻。</title>,<text>高麗大鍾紫磨金。化十方佛演經音。慧性鈍根隨淺深。悉來聽之揚又沈。往而不返大不堪。黃鍾一均變極瘖。夜半悲激感羇心。閱五百年霜月林。故都南樓頫閭閻。飛簷反宇結層陰。摩娑鳧氏妙藏嚴。我來剔苔洗髓三。維時君相盡善男。德寧公主願力咸。天子近臣監煎劖。</text>
<title>善竹橋</title>,<text>壯節所爲漢紀信。首彰開國大綱哉。四百七十年然後。得圃隱公一死來。</text>
<title>天磨道中</title>,<text>萬木寒山輦路通。隍臺指点盡蓮宮。淺深楓葉靑霜後。曲折籃輿絳雪中。</text>
<title>天磨關</title>,<text>孤城一上駕飛鴻。漢北烟鬟縹緲中。好是來時路不記。數州烟氣夕陽紅。</text>
<title>朴淵</title>,<text>頫棧盤盤下。迴看所歷懸。巖飛山拔地。溪立瀑垂天。空樂自生聽。衆喧殊寂然。方知昨宿處。幽絶白雲巓。</text>
<title>花潭書院。次崔簡易 岦 韻。</title>,<text>拜院特來補篆烟。我生又後東臯年。簡易又號東臯。 紅酣落日霜林葉。潭北潭南花再然。潭北潭南花欲然。簡易句。其二此潭無古今雲烟。如昨先生翫易年。一盞寒泉薦秋菊。飛潛流峙對怡然。其三閑心商畧散如烟。只恐荒唐負暮年。少郤靜貞多動悔。坐來潭上又茫然。其四昔人曖曖墟中烟。不入好詩三百年。偶來收拾卷携去。驢背日斜山蒼然。</text>
<title>與岳州守金侍郞 愚淳 邂逅山中</title>,<text>聞君爲吏遠携家。我亦閑行匹馬賖。邂逅十年頭似雪。登臨九月葉如花。酒醒怕聽山陽笛。君與亡友宋聖起有至契。 河濺疑搖博望槎。朴淵有泛槎亭。 百頃風潭纓可濯。徐公祠下看紅霞。</text>
<title>滿月臺懷古</title>,<text>大業三韓一統來。子孫付托奈非才。宮闈震蕩家兵入。梵唄凄淸佛國開。唐鎭勳名多跋扈。晉安尊位寄悲哀。繁華往跡無人問。滿月臺前生綠苔。其二金碧千門錦繡窠。麗王宮殿欝嵯峨。謀臣猛將終無賴。貴戚妖僧遞作魔。大抵用人東國最。若論遺俗北元多。一朝天命歸眞主。圃老孤忠可奈何。</text>
<title>與岳州守李通川 亨會。同登滿月臺。遇雨作。</title>,<text>臺傾野草飛黃蝶。城缺秋山冷翠微。古苑如知亡國恨。片雲常作雨霏霏。</text>
<title>題徐兢高麗圖經</title>,<text>一卷圖經城市全。携書過客弔荒烟。可憐威鳳樓前石。猶見徐兢奉使年。</text>
<title>彩霞洞</title>,<text>歷盡重峰一草堂。水林况値秋荒凉。欲將畫本定橅法。米不米時黃不黃。</text>
<title>墨軒</title>,<text>彩霞仙洞玉華潭。黃葉村中紅葉菴。浣墨弄泉一宿去。垂虹秋色滿詩凾。</text>
<title>垂虹臺</title>,<text>何處人生不怊悵。重來別處最傷神。天然淡白初三月。疑是啼紅第二人。</text>
<title>明陵</title>,<text>隨州明玉珍。倔起風塵能。劉楨契立談。割據天險仍。制度雖草創。崇儒雅樂徵。江左與西蜀。不妨孫劉稱。用明太祖與玉珍書中語。 時艱繡褓立。運啓紅羅興。母彭一言善。徐偃仁不勝。甘心獻全蜀。歸義侯封膺。猜疑自不廣。怨望何所憑。高麗遠惡地。航海徒理昇。雖不做軍民。哀哉彼奔崩。太祖詔曰。不做軍不做民。閑住他自過活。 我行過崧陽。盖有明氏陵。弔古良易感。前史得聞曾。心痛弑壽輝。義祠香烟升。蒼蒼謂盖高。善淫隨捷譍。理也祀忽諸。昇能衍後繩。張陳事則同。竟殊人愛憎。此是仁者葬。樵牧戒勿凌。</text>
<title>又詠明昇</title>,<text>歸義侯來萬里心。涔陽衰草布衣吟。侍中宅慣携棋局。龍衮袍成泣繡針。我大祖龍潛時。昇以棊伴。出入邸第。太祖龍興。昇家製進衮衣。衣成昇家人泣云。 朕朕那堪廳下拜。卿卿自解海東音。麗史。王御報平廳理。昇拜于階上。王坐受之。荷潭破寂錄。昇娶捴郞尹煕宗女。 紅衫首餙婚家禮。明氏閨風詠至今。今俗婚禮。紅長衫首餙之制。出自明昇。</text>
<title>題高麗魯國公主正陵願刹普濟廣通寺碑拈本後 男命準手拓</title>,<text>盛姬殷淑葬禮殊。周穆宋文何代無。生爲魯國長公主。死埋玉匣藏珠襦。哀蟬落葉帳烟碧。非耶是耶來踟躕。嬪御無如公主者。汍瀾涕淚沾龍鬚。麗史。太后問何不御妃嬪。王曰。無如公主者。因泣下。 願刹金碧照山谷。流柹蔽下後西湖。斧斤響斷歲月積。人壽何能相待乎。當時乞碑上國手。後王命臣穡操觚。張皇佛事竟無補。國步日蹵牟尼奴。我來披草坐碑下。以手畫字苔糢糊。幽閑貞靜曷不肅。揄揚懿德猶堪摸。厚葬亡國亦天意。過客久立何嗟吁。石麟無語白楊嘯。落日未落蒼山隅。</text>
<title>與林生 道殷，韓生 在洛，洪生 聖權。同謁麗太祖顯陵還。夜登子男山賞月。醉歸林生頤齋同宿。吟詩洒壁。</title>,<text>靑松鵠嶺蔓荒藤。滿目亭臺細菊層。月色鍾聲權鞈句。西風殘照漢高陵。古人重九皆如此。詞客千秋恨不勝。貰酒與君謀一醉。小橋流水紙窓燈。</text>
<title>華藏寺。宿法能房。朝起閱貝葉經。謁恭愍像作。</title>,<text>半嶺香臺出翠微。木末猶懸簷宇飛。游屐入門已躋險。白日照庭黃菊肥。浮空積翠爭渡海。樓閣所見諸寺稀。一僧轉經不迎客。飮泉餌松無渴饑。蓮宮入夜霜月苦。塔鈴自語風撼扉。貝多梵夾聞名久。曉起手披香氣霏。轉廊遙見畫殿啓。碩人其頎腰十圍。虬髯玉色驚戶牖。近前更貌而善衣。覽古尋眞此可樂。向來何久効轅鞿。欲隨流水覔去路。萬壑不知何處歸。</text>
<title>潘家莊</title>,<text>孤村橫一彴。落日懸雙杵。秋水澹迎人。石壁堪題序。園中有流杯泉。 烹茶掃紅葉。憇雲傾綠醑。烟郊望不極。歸程杳何許。</text>
<title>夜釣臺弄月</title>,<text>溶溶波上月。涂涂葉間霜。月闘嬋娟竝。墮烟渺茫。釣臺一片石。據此水中央。不知夜深淺。漸見人影長。</text>
<title>潘家庄地名沙川。余改之斜川。係之以詩。</title>,<text>每讀斜川詩。夙愛陶家風。命車頗蕭散。游地偶相同。酒比城市釅。菊過離落濃。何妨九月來。遠繼人日蹤。</text>
<title>早發潘家庄。得野中支徑。與同游韓洪兩生分路。兩生向崇仁門。余向吹笛橋。悵然有作。</title>,<text>伴我留連耐我狂。潘園一宿更難忘。轉頭秋似花顦顇。分手人如燕頡頏。吹笛橋邊歸騎倦。擊毬塲外野酤香。應知後夜情懷惡。卧念寒裘犯曉霜。</text>
<title>板門店。人傳言有除命。戱吟一詩。</title>,<text>驢背遙山翠黛顰。澹烟秋景似新春。那知渾跡村農日。也有旗亭物色人。</text>
<title>來泉</title>,<text>公來泉水潤。公去泉水涸。不涸復不潤。公靈返寒廓。</text>
<title>題白下公書帖</title>,<text>公書多態度。華亭堪比倫。華亭鏡中相。時現美婦人。</text>
<title>閱尹聖揆 宅烈 傳家書畫。作長句記之。</title>,<text>來泉尙書大槐杏。劉尹淸風穆以永。公孫聖揆布衣隱。五畒之宅保文靖。聖揆與我己丑同。出處小異同其窮。靑鞵布韈五冠客。白鶴招下山之中。一笑古香發篋笥。金題玉𨇾皆珍秘。借君片時虹月舫。療我一生土炭嗜。唐臨孔聖猗蘭操。壁經漆書同翺翔。跋曰元朔紀元四。其年八月某甲鼂。東阿民人壞古宅。九十一字獲圭璧。貞觀御印政和璽。暉帳殿裏鑑眞蹟。游龍繼體鳳呈祥。國之瑞寶獲永昌。詞翰雙美臻姸妙。帝王一跋生晶光。蘓蔡米黃四家墨。三家位置時一得。蘓仙不衫不履態。烟火食人誰能逼。異石甘露詩題耶。莫訝馮銓刻本差。無不霑也上四字。有曰蕙草曰柔花。當時海岳不一寫。有此一本流傳者。一幅四時景具備。仇英仕女圖婭姹。飛飛春燕文杏穿。閑行芳徑上秋千。輕紗籠臂細膩質。象床薰風菡萏天。檀板度曲玉簫碧。桂花滿庭霜月白。山茶未謝梅又放。一枝斜倚斷腸夕。布置傳染氣舒舒。人細衣紋髮不如。臨橅託名亦可寶。衡山四跋分隷書。觀君什襲此最美。緩我半程呼不起。誰能放膽譏退之。畫記不妨酒帳似。迅手疾錄入巾箱。曾經我眼卽我藏。笑別逡巡出門去。槐杏細墜村徑黃。附 猗蘭操，異石甘露二帖同異考。孔子歷聘諸侯。莫能用。九字昌黎本有。眞蹟帖無。 丁丑。丘 三字眞蹟帖有。昌黎本無。 自衛反魯。經 經一字眞蹟帖有。昌黎本無。 隱谷之中。之中二字昌黎本有。眞蹟帖無。 見香蘭獨茂。喟然而 而一字昌黎本有。眞蹟帖無。 歎曰。曰一字昌黎本有。眞蹟帖無。 夫蘭當 當一字昌黎本有。眞蹟帖無。 爲王者香。今乃獨茂。獨茂二字。昌黎本，眞蹟帖無。 與衆草爲 爲一字昌黎本有。眞蹟帖無。 伍。遂止車。眞蹟帖作遂止車。昌黎本作乃止車。 援琴而歌之。昌黎本作援琴鼓之。 自傷不逢時。托辭於香蘭云。操曰。十三字昌黎本有。眞蹟帖則但曰作猗蘭操。 習習谷風。以陰以雨。之子于歸。遠送于野。何彼蒼天。不得其所。逍遙九州。無所定處。昌黎本作無有定處。 時人闇蔽。昌黎本作世人闇蔽。 不知賢者。年紀逝邁。一身將老。以出於昌黎猗蘭操詩注者。參互同異。以俟博雅。芾頓首再啓。弊居在丹徒行衙之西。翛閑堂，瀁月佳麗亭在其後。臨運河之闊水。東則月臺。西乃西山。故寶晉齋之西。爲致爽軒。環居桐柳春杉百十本。以藥植之。今十年。皆垂蔭一畒。眞一畒之居也。四月末。上皇山樵人。以異石告。遂視之。八十一穴。大如椀。小容指。製在淮山一品之上。百夫運致寶晉桐杉之間。五月望。甘露滿石次。林木焦葦莫不沾。潔白如玉珠。郡中圖去至今未止云。欲上旣不請亦不止也。芾頓首再拜。右馮銓快雪堂刻本 西山書院。丹徒私居也。上皇山樵人。米集無山字。 以異石告。米集作來告余。 凡八十一穴。狀類泗淮山一品石。加秀潤焉。因題爲 米集作余因題爲。 洞天一品。米集作▣品石。 以麗其八十一數。百夫 米集百夫上有令字。 輦致寶晉齋。後 米集後作又。 七日。甘露下其石。梧桐柳竹春杉蕉柔花蕙草無不霑也。米集作梧桐柳竹春杉蕉菊無不沾也。 自五月望。至廿六日作此詩時。米集無作此詩時四字。 猶未已。米集此下。有因思之作此詩六字。 我思岳麓抱黃閣。飛泉元在半天落。石鯨吐出流一里。赤日露下陰紛薄。我曾坐石浸足眠。肘項抵水洗背肩。客時效我病欲死。一夜轉䈥著艾燃。如今病渴擁爐坐。安得縮却三十年。重往石上浸足眠。右眞蹟帖闕詩。但有詩題耳。從本集補錄。以備考覽。秋盡日。紫霞山人。</text>
<title>望客峴 高陽郡南十里</title>,<text>非客望主人。主人自望客。有此賢主人。不枉事簦屩。</text>
<title>題崧緣錄後</title>,<text>閑欲驢蹄典郤衣。名山歸後掩林扉。棋枰埽去收成敗。書史拋來卷是非。籬菊花乾詩覔罷。崧緣錄就硯開稀。此中大有閑消受。偃曝朝陽更晩暉。</text>
<title>再題松緣錄</title>,<text>事本邵菴與句曲。九詩重疊㴑端明。崧緣錄卽嵩緣草。一例樓前天際情。復初齋集。題天際烏雲帖詩。每爲九首。前五首。卽次帖中原韻。後四詩。不知何所取韻也。後閱張伯雨集。知此四首之韻。本出於虞道園耳。復初齋有嵩緣草耳。其三玉環眞態壓無鹽。春雨聲傳秋兎尖。翰墨天公饒一著。鴻堂殘本雪堂添。余新得坡公寒食詩帖。宋牧仲所謂蕫文敏曾摹刻戱鴻堂帖。其三月小山高我亦驚。飛仙同躡鳳凰翎。口雖不念心能了。貝葉觀音般若經。記寶鳳山寺貝葉經也。其四下馬官奴秉燭紅。我游眞與古人同。狂梢一掃靑鸞尾。影落濰州臘雪風。記法能房壁上寫仰葉竹。其五花流水本無塵。一笑人間二十春。交甫江濱解佩女。向平五岳濯纓人。其六鏗然拄杖有來響。招下烏雲藥玉船。塔影鍾聲前代寺。神光放夜月娟娟。其七邵 子湘 李 百藥 馮 山谷 査 初白 最後翁。正三 江河不廢寶蘇風。商邱 宋牧仲 且莫袒施 元之 顧。景繁 藍本梅溪 王龜齡 初注中。其八蘇齋生面雪堂魂。婢與夫人位置論。北宋粉箋滑如許。女兒膚記鍥舟痕。其九由蘇入杜證詩髓。足以名齋後世誇。解穢棃園催羯鼓。論書刻本有長沙。</text>
<title>次籜翁蕪橋詩韵</title>,<text>請君蕪橋作。足以辨背水。豊縣旣失脣。㺚川詎補齒。敗將往代之。背水非得已。修隙筆如釰。險關平於砥。受脤有日月。可誣靑史裏。其二棄險而不守。甘心赴江水。謬算豈至此。厚誣堪冷齒。琴臺石欲爛。江聲怒不已。師爲國殤全。節以魚腹砥。引蝶自有人。客罵空山裏。附 蕪橋 在延豐縣北谿谷屢迴合。終日渡一水。瀟瀟水濆沫。齾齾石張齒。杖策躋崱屴。脚腨酸未已。巡邊引蝴蜨。此路平如砥。咄咄復咄咄。獨語深山裏。壬辰冦至。巡邊使李鎰。棄軍而趒。茅元儀日本考云。倭人爲蝴蜨軍。</text>
<title>答客問</title>,<text>壁上一葫蘆。堂下一匹驢。葫蘆驢虗設。不挂又不馳。客來問主人。主人但謝辭。榨酒杏花雨。尋詩紅葉秋。時時馳且挂。客亦有意不。</text>
<title>碧蘆吟</title>,<text>草有可嘉者。莫將蕭艾儔。堯父題品後。珍重八百秋。其二碧蘆自羅生。翠叢非種成。門前車馬道。一片對秋聲。其三天翁至公正。閒物與閒人。豈必千畒竹。封侯傲渭濱。其四每說江湖去。江湖産業無。罷官閒日月。此是小江湖。其五安樂窩中主。吟蘆風雨秋。無功濟天下。籍此一淹留。</text>
<title>題東坡逸詩後 幷序</title>,<text>天際烏雲帖云。僕在錢塘。一日謁陳述古。邀余飮堂前小閣中。壁上小書一絶。君謨陳跡也。約綽新嬌生眼底。侵尋舊事上眉尖。問君別後愁多少。得似春潮夜夜添。又有人和云。長垂玉筯殘粧臉。肯與金釵露指尖。萬斛閒愁何日盡。一分眞態更難添。二詩皆可觀。後詩不知誰作也。査初白蘓詩補注。則以爲過濰州驛。見蔡君謨。一本無此四字。 題詩壁上云。綽約新嬌生眼底。逡巡 一本作優柔。 舊事上眉尖。春來試問愁多少。得似春潮夜夜添。不知爲誰而作也。和一首。長垂玉筯殘粧臉。肯爲金釵露指尖。萬斛新愁何日盡。一分眞態更難添。又有贈靑濰將謝承制七律一首。初白有按說曰。以上二首。諸刻本皆不載。據外集第五卷。自密州移徐州時作。今采錄云云。余喜得公逸詩。遂爲詩而記之。殘粧玉筯情嫌麗。放鴿金籠語諱尖。嬉笑文章皆是道。好敎采錄集中添。復初齋集。題天際烏雲帖墨跡詩註云。蘓詩去年柳絮飛時節。記得金籠放雪衣。自注杭人以放鴿爲太守壽。益托詞也。王注引天寶中雪花鸚鵡。近日査注引倦游錄放雀鴿。皆未見此墨跡耳。据此則可知後詩不知誰作也。之爲同一托辭也。其二常怪周韶同輩語。傑然詞采不纖尖。而今代促刀堪證。初白菴書恨失添。以余觀之。周韶，胡楚，龍靚三詩。如出公一手。其三想見煕寧第九臘。粉箋凝滑刷毫尖。和詩且置誰人作。二字濰州一證添。天際烏雲帖。公滯雪濰州時所寫者。宲煕寧九年丙辰除夕也。其四偶尋一事浮暉閣。襲謬商丘失筆尖。五百篇中公自註。揭爲題目一詩添。公集。與客游道塲。何山得鳥字詩二十韻。五古也。其曰更將掀舞勢。把燭畵風篠。美人爲破顔。正似腰支嫋四句下。公自注歸自道塲。何山過大風。因憇耘老溪亭。命官奴秉燭奉硯。寫風竹一枝云云。査氏有按說曰。更將掀舞勢四句。諸刻本。另作五言絶句一首。明屬重出今移原題。作四句註脚。以正向來之訛。余謂商邱施註本。自謂一洗王注之陋。而又不免襲謬如此。宜乎後人之譏以潦草也。浮暉閣，耘老溪亭。出吳興掌故集。附 翁覃溪蘓詩補注方綱 按此詩先生墨蹟。已見前卷常潤道中寄陳述古詩補注內。今査氏刻本据外集。編入自密州移徐州時作。按先生自密移徐。在濰州度歲。是煕寧九年丙辰之冬。事在癸丑倅杭之後三年。又蔡帖內約綽新嬌一詩。題云題壁詩。帖後有公題云。錢塘有美堂前小閣中壁上。小書此詩。蔡君謨眞迹也。陳述古摹刻。軾在定香橋野店中觀之。又蔡帖內天際烏雲含兩重一詩。題云夢詩。帖後有公題云。此蔡君謨夢中詩也。眞跡在濟明家。筆力遒勁。元祐五年二月四日。蘓軾題後。方綱 竊意墨迹旣有。又有人和云云。不知誰作。此題乃云不知爲誰而作也。和一首則不特和詩之出。自先生作無疑。而濰州驛壁，定香橋店。亦皆不必泥於其地矣。余所藏先生墨跡後無題署年月。然其曰僕在錢塘則是初倅杭事。而此迹爲追憶書之。是煕寧甲寅以後數年間所書。若以濰州度歲論之。則此墨迹。或卽係煕寧十年丁巳所書耳。墨跡後有虞道園詩並跋。跋云柯敬仲多畜魏晉法書。至宋人書殆百十凾。隨以與人弗留也。他日獨見此軸在几格間。甚怪之。及取觀則吾坡翁書蔡君謨夢中詩及守居閤中舊題也。第三詩以爲不知何人作。其軒轅彌明之流歟。至順辛未二月望日。蜀人虞集書。緯後得此說而益喜愚見之不誣也。道園則以第三詩。直歸之軒轅彌明之流。覃溪則以爲不特和詩之出。自先生作無疑。而濰州驛壁，定香橋店。亦不必泥於其地云爾。則並疑其第二詩之同出於先生手也。姑錄此。以俟智者之辨正。</text>
<title>李新溪 秉奎 舊篋中。得紗羅石三十枚。猶非其至者。珊瑚所謂海波圖一枚。又不在此中。以詩挑之。象山樂府。珊瑚歸自新溪。言海波圖之奇。余屢見而終秘之。</title>,<text>形骸點檢尙非眞。宦跡何論幻滅因。忽見淸地上几案。黯然紅袖拾紅珍。余舊贈君詩。有紅袖拾江珍之句。 紗羅川記頻停馬。彈子渦曾漫閱人。解賞應無似我者。海波圖秘爲誰陳。</text>
<title>宗室晉安君 彦植 挽 代作</title>,<text>忠孝雙全報聖恩。榮名禮遇罕前聞。特封爵貴宗人府。承祭祠尊大院君。澗草山花通御氣。林亭池閣護璇文。欲知愛物敦風義。朝士門生涕共紛。其二舊思綿綿印屐苔。銘㫌粉暗寢門開。風姿壽鶴喬松友。歌吹落花芳草臺。不以後生賓禮簡。每於相接醉心迴。抽毫此日題詩感。杯酒前言上念來。與公約以婚姻。</text>
<title>送洪蘭塾尙書 義臣 使燕</title>,<text>槐棘掄班禮絶倫。金繒課歲使難人。一門濟美三行价。四海知名再聘臣。先尙書巽齋公，尊叔耳溪太史。皆有是役。君於丁巳行。充書狀官。今又爲上价。 放窖唐花侵臘雪。迎船灣柳隔年春。臨歧且莫親朋戀。小作參差酒幾巡。其二使行聞說漸難行。凋敝邊城到帝城。不待事情重譯問。較知衰盛廿年程。越南翡翠停藩貢。漠北羊駝困市征。我輩輶軒頻載筆。互資耳目續書成。余壬申之役。偕君丁巳日錄。其三昭代拈香數耳溪。曉嵐宏博儘攀提。山邱華屋頻年感。箕尾雲鄕一氣悽。海內新行文達集。篋中遺草仲容攜。墨緣萬里憑誰話。紅荳花殘夢中迷。紀曉嵐謚文達。集名仍稱文達。</text>
<title>十月之望。茗隱宅。爲蘭塾尙書。設餞夜歸。卽用坡翁韻記之。朝寄諸公求和。</title>,<text>今夕何夕對眉鬚。舊雨人來親 去聲 葭莩。素月縈牎紙如濡。菊影人影紛相扶。徵歌浩齒引笙竽。絲聲肉聲合欲無。心志頓暢壹欝餘。如放樊禽縱壑魚。酒氣入髓春生膚。河傾月斜不計壺。世間無藥反髮烏。只有笑謔當年如。旣不學禪事跏趺。又不肆志弋鴈鳧。安能一生困泥淤。外物軒冕空踟躕。故人西出巷無居。醒後怕聽歌驪駒。</text>
<title>再用前韻。贈蘭塾尙書。兼呈醒仙侍郞。</title>,<text>綠髮行臺今白鬚。廿三冬至變律莩。君丁巳初行。距今爲二十三冬至。 壑蛇無計繫尾濡。衰年漸覺須人扶。我亦持節昔濫竽。往時膂力今也無。老懶又乘病之餘。有書不讀飽蟫魚。醒叟侍郞紅玉膚。壯心未已擊唾壺。勾闌月白起棲烏。惜別新詩錦不如。花箋五色疊萼趺。俚曲眞慙較鶴鳧。爛醉連夜踏雪淤。何如執手野踟躕。且從今夕樂羣居。明日行人告秣駒。</text>
<title>近與醒仙丈唱酬頗樂。更以前韻乞和 二首。</title>,<text>侍郞吟詩摘髭鬚。薄視軒駟蘆中莩。我甞於世妄褰濡。幸而不溺神所扶。一唱一酬奏籟竽。公言此間人間無。處其不足享有餘。古來誰得兼熊魚。論時折骨遺皮膚。瀅如寒鑑淸玉壺。此理黑白皎鵠烏。五色目盲欲何如。我來頂禮蓮花趺。何謂七言水中鳧。水出於泥濾滓淤。謂泥非水空踟躕。詩境禪理可以居。招我共隱空山駒。其二人生世間寄眉鬚。薄於蟬翼輕葭莩。羣居喣沫以相濡。蓬直幸藉麻中扶。文字求知類操竽。世方好瑟知者無。嗟我行年五十餘。緣竿窘步如鮎魚。不惜逢人爲割膚。滿輒與酒空倒壺。同調晩愛丈人馬。出門舍公安所止。閑行跬步影隨趺。相賞江鷗狎海鳧。曉來寒雨阻澱淤。欲訪往之且踟躕。更堪對卷而索居。恨無櫪下追風駒。</text>
<title>借前韻。自題畵梅。</title>,<text>歲云暮矣化鬂鬚。閣中梅驗琯中莩。聊借水墨恣染濡。竹外一枝春風扶。凌亂千片落吹竽。梅花喜神譜所無。宋宋伯仁撰梅花喜新譜。 鼓吹詩腸游戱餘。中山之兎溟之魚。仙姝倚妝燕支膚。折枝修史古銅壺。焦墨破紅不妨烏。壽陽點額色粲如。映水綠萼承絳趺。春江欲活喜羣鳧。但恐游騎踏香淤。翠羽嘲哳月踟躕。憑空畵取林逋居。暗香踈影慰隙駒。</text>
<title>又題竹</title>,<text>此君脩幹蒼髯鬚。松栢講親過葭莩。我爲君像十指濡。毫歌墨舞顚相扶。此間有曲勝笙竽。縱欲譜之腔調無。用筆雖出篆籕餘。絶無刻畫雕虫魚。一埽塵厓截玉膚。紅上几案沾觴壺。笑我硯池日浴烏。一生病嗜土炭如。玉版參禪對結趺。罷官初歸業縣鳧。鐵門限前踏作淤。襪村坌集來踟躕。文章猶恥小技居。兒戱亂道老馬駒。</text>
<title>夜過醒仙捴管</title>,<text>出門奈此月明天。小市稀燈散步邊。歷數可人閑捴管。能來犯夜舊承宣。病猶不毁糖霜譜。老未忘情豓異編。醒叟禁廬。誤食甘味。蛔動病作。是夜又出餳盤待客。病中談說。又多風懷舊事。 約束詩翁何日是。梅花香後酒酸前。詩翁。尹景道老人也。</text>
<title>十一月十五日。玄凱初度。復用彌月帖韻。</title>,<text>乳養昇平頌聖恩。晬盤嬉戱慶私門。久知禰嗣賢吾嗣。難道兄孫異我孫。吉日良辰諸福集。顧名思義六經尊。慕鄭康成，杜征南。合而名之曰玄凱。 衰翁念念都非昔。唯喜懷中玉雪存。</text>
<title>醒仙侍郞見和孫字韻。賀玄凱初度。又此吟成。</title>,<text>華氏尙嚴管氏恩。義方參合保名門。敬宗海祭先河祭。繼體桐孫又稻孫。野乘國書文獻足。勳庸德業鼎彜尊。此身正値羣陰剝。賴汝微陽一脉存。</text>
<title>書賀篠齋內翰恩叙。用夜過醒叟韻。</title>,<text>依舊題名認木天。甜辛世味了中邊。支挨報國餘年在。浩蕩恩言一日宣。續夢黃粱炊熟頃。齅香靑瑣讀殘編。沉船會有乘風便。何羡千帆得意前。</text>
<title>沔陽守韓保卿 喆裕 有書云。山顚閑步。拾石之類玉者。爲兄石癖漫充。信合廁文房否。輒以三詩奉謝。</title>,<text>老作遨頭樂。能來沔口書。庚年陋巷記。甲第滿城居。僕與愛卿同己丑。 出手珍無價。投心玉不如。守盟貞比石。况復歲寒餘。其二深藏容膝室。耽讀等身書。能使過門者。不知朝士居。悟遅今日是。衰幸去年如。纔與同庚說。悠悠豈問餘。其三茂宰無雙士。窮廬第一書。荒山拾石步。淸沔俯官居。釀色鵝兒似。梅花豆粒如。此詩君更遠。惆悵掩門餘。</text>
<title>雨蕉侍郞。新喪綠衣。作詩之。</title>,<text>江燕來時羽影孤。杏梁風雨借枝梧。恩深不悔君前死。只負初心養二雛。其二貴人難作賤人夫。分外專房抵死愚。萬斛閑愁誰可語。九泉唯有一羅敷。其三薄命無多較薄情。忍先歸地自偸盟。芭蕉誰待窓間雨。心碎中宵點滴聲。其四夫子豪情射雉歸。薔薇花下啓園扉。當旹我亦通家客。記得深房卷翠幃。</text>
<title>代書答夢梅閣使君</title>,<text>孤城獨上暮雲端。芳草叢殘目以蘭。明月自傾滄海淚。曉珠不定水晶盤。至今香斷鴛荷徑。依舊簾垂烟雨闌。一種影梅菴憶語。黯然何待異時看。</text>
<title>雪中游奉元禪寺。遠照老人。亦至一宿而還。喜而有作。</title>,<text>不用傳呼報寺知。蒼松夾道引筇枝。貯來穿竹尋梅興。恰趁攀條齅蘂時。香篆雨花天女室。紗籠素壁雪堂辭。最堪一段留佳話。客有詞人劉改之。南宋劉過字改之。蘓州黃子由尙書。同胡惠齋游報恩寺。過雪堂。惠齋行書赤壁賦於壁間。改之從後題沁園春一闋。後黃知爲劉所作。厚有饋貺。</text>
<title>賞雪還。院吏候余於半道。詣闕下。戱成一絶句。</title>,<text>選佛塲邊雨雪濛。蛾眉班立夕陽紅。西方極樂人間貴。領略浮生半日中。</text>
<title>金馬倅鄭季鴻 畊愚 見餉酒壜嫰薑</title>,<text>嗟吾所願東家學。鄕黨篇尋摹畵詳。愛酒無量能適飮。每餐不撤動鳴薑。歸來慚失兩元亮。問訊情知一季長。徑入醉鄕方自適。小童何遽喚茶甞。</text>
<title>臘十九。用邵庵韻。時在銀臺。</title>,<text>烏篷影底烟波冷。銀漏聲中蠟照明。赤壁玉堂原一致。此中質對古人情。追記戊寅七月旣望泛舟。其二只對縏霙堆絮塩。難追險韻疊叉尖。拜公筍脯文昌府。油紙堪敎故事添。銀臺有油紙故事一冊。其三放鴿籠鸚兩不驚。無心梳掠鎩餘翎。了非一切堅牢相。榮辱升沉事備經。其四象山酒綠貊燈紅。臘十九筵隨處同。好是曹司淸切地。鏗然拄杖向璇風。其五浮生從古寄微塵。彈指聲中八百春。公有文章敝天壤。不妨榮利與時人。其六疇昔之夜夢中見。何處江山赤漆船。人事寂然無所遇。依俙風月記淸娟。僕前月有異夢。自寫赤壁夢幻圖。其七天敎雲夢澤南翁。秀句絶無寒餓風。濕葦空庖渾不管。燕支汚惜雨聲中。其八三生石上舊精䰟。佛氏輪回且莫論。謂宋牧仲，翁正三輩。 萬古長新詩境闢。烏雲不散夢中痕。其九嗟我生平無一遇。墨緣蘓室只堪誇。詩書畵髓津梁願。可數恒河沙復沙。</text>
<title>十二月廿一日立春。厨院監進耽羅貢橘。翌日恭遇先太夫人生辰。感懷有述。</title>,<text>山橘微靑金橘黃。春盤磊落賜霑甞。醺人不待梨花麯。破殼先驚爪甲香。天上九重開瑞旭。海南萬里貢新霜。此時陸績懷無用。悵對絲籠涕自滂。濟州官文。有梨花麵之名。</text>
<title>李而中承旨 墷 誦其省中近作。要余次韻。</title>,<text>恩許逋臣綴舊行。金門待漏火城煌。㝡堪藏拙無官好。曷不懷歸引疾忙。兩鬢靑春欺我去。三竿白日爲私長。因君退食能來過。欣審瓊樓玉體康。</text>
<title>用前韻。送而中出守東萊。</title>,<text>王春過嶺柳千行。卉服爭瞻漢節煌。此去籌邊資領略。向來持斧償怱忙。而中壬申。爲嶺南暗行御史。 神明海港魚龍徙。整暇棋枰日月長。而中善棋。 爲問萊人消息未。滿城歌舞慶季康。</text>
<title>鄭英仲壁上唐人畵魚。往年許以墨竹相換。久未屬筆。又其對壁。有張瑋指頭角鷹。亦名迹也。今成兩絶句。戱如其數求換。</title>,<text>過眼煙雲意已半。華堂一堵十年情。世間眞有呼龍手。飛上霜縑畵卽成。借用張天師畫龍事。其二興入推篷春水濱。鯉魚風急酒生鱗。此詩便償濠梁債。愛畵正非磊落人。鯉魚風。九月風也。又有用爲三月風者。宋余靖詩。農家楡莢雨。江國鯉風是也</text>
<title>寒食後一日。看雨無聊。偶閱坡公黃州寒食詩帖。因借韻 二首。</title>,<text>我生亦已老。五十二寒食。來日猶可追。往日眞可惜。闌珊春過半。簷雨助蕭瑟。庭下自生苔。鏡中難消雪。是身非草木。再榮春無力。一笑且謀醉。明朝杏花白。其二濕葦有亦可。比我汰不已。酬對如接席。遇公詩句裏。生理本無蒂。萬頃凌一葦。庖爨尙可闕。不可無筆紙。紙筆漸難繼。屑屑惱鄰里。筆陣可廢講。何物心兵起。公詩有空庖煑寒菜。破竈燒溫葦之句。</text>
<title>鴻山守鄭玄之 淵始 寄白苧衣材。詩以謝之。</title>,<text>三見春風老態加。鬢絲禪榻對煎茶。故人尙謂心情在。白紵衫材趁杏花。</text>
<title>英仲旣送二畵。又以海苔牋。踵索墨竹云。非此君。無以掩壁疥。戱用前韻博粲。</title>,<text>好詩名畵算來平。墨竹追徵太不情。壁疥祗堪泥帚埽。襪材豈爲葢疣成。其二竹一兩竿淸渭濱。鯉三十六水晶鱗。釣魚縱得竿仍失。公竟豪偸巧奪人。</text>
<title>丁籜翁子酉山 學淵 和余壽春除夕韻。有曰昔我賜對趨丹除。有人簪花三十餘。擧子皆言申注書。韎韋動色喧周廬。讀之悵然。如聞貞元供奉之曲。以原韻寄謝。</title>,<text>唱名二十一歲除。簪花往事白髮餘。先王盛德不勝書。寸才尺能收蓽廬。當時射策蕫仲舒。聞說貧賤猶騎驢。趨庭千里弔三閭。海南欲從彭咸居。天恩浩蕩返漁樵。縹緲楊根郭外瀦。史傳經說富石渠。子瞻儋耳永叔滁。嗟我仕學兩茫如。蒸沙炊食徒歸虗。瑯嬛福地鼠穴車。忘想已滅情分踈。僧窓不待煮寒蔬。詩味雋永來起予。去冬。約與楊根守朴聖可。邀語籜翁父子於龍門僧舍。以其罷郡。不果踐焉。 盛年無處可問諸。媿君猶見登科初。</text>
<title>西郊記所見</title>,<text>春來酒債爲花重。野店山橋有醉翁。簫鼓鞦韆好風景。綠楊紅杏影香中。</text>
<title>有乕 三月二日。慶煕宮有乕作。</title>,<text>赤豹般般本隱霧。胡爲白日來城鄽。老狐狡兎不能咥。橫欲當關鳳闕前。其二武德延和閣道連。一跳一擲風中旋。楯梐桓桓七華士。空拳當乕君王前。武德，延和二門名。</text>
<title>鄭錫汝進士 祉榮 雙檜亭。招雨蕉，一軒二侍郞，嗜卧承旨朴士寶令公 宗球。篠齋內翰伯敬，英仲兩明府。設河豚賞花。</title>,<text>失一年華古貊村。今春恰得返都門。紛紜約伴頻成缺。蹭蹬尋芳已後繁。粔籹餦餭過寒食。蔞蒿荻筍老河豚。扶藜偶入紅霞塢。不覺斜陽已犯昏。其二幾何櫻筍又持世。春晩河豚尙主盟。一筯小差眞浪死。千金輕擲太癡生。杏鵑澗戶交紅萼。車馬山門簇嫰睛。不有諸公貪野逸。阿誰消得此閒行。</text>
<title>客有自崧下來者。話余舊游。爲賦三絶。</title>,<text>一桁靑山萬壑哀。粧樓舞榭薺花開。風流才思崔承旨。蝴蜨銀釵滿月臺。杜機集。日晩宮墟闘草去。葉間蝴蜨上銀釵。其二四百八十寺南朝。烟雨樓臺金粉消。逝水東風原易感。笛聲何怨起駝橋。吹笛，槖駝二橋名。其三子男山下絳桃飛。午正門前人住稀。見說斷橋驢背客。茂陵金盌吊斜輝。</text>
<title>西江</title>,<text>重來照水媿華顚。不見西湖二十年。凈洗一春桃李眼。野人籬落菜花田。</text>
<title>西江金 九成 松下翁。及門之士也。嗜酒善書。去年竟以酒死。</title>,<text>不到劉伶墳上土。難將此酒報君知。牛山終古斜陽色。恰値平生洒淚時。西江有卧牛山。</text>
<title>廣巖路傍。小憇賞花作。</title>,<text>誰家量笏園。覆茆如笠舍。紡車響隔窓。客至無人迓。門臨車馬道。庭植自婭姹。芍藥稚扶闌。葡萄狂上架。玫瑰出籬外。明妃愁遠嫁。碧桃淺淡粧。文君方新寡。雜英頗細瑣。脂粉矜豔冶。小松棟梁姿。退然意待價。借坐得靜觀。須臾鞍馬卸。經眼卽我有。久已忘眞假。</text>
<title>汲江煎茶。用坡公試院煎茶韻。</title>,<text>滿地花春水生。淸晨聽汲盆罌鳴。小瓢分銚落佩響。活火發湯旋沫輕。八江水品無第二。千里遠送歸海意。君不見東坡定論水煎茶不煎。妙不在茶唯在泉。又不見臨臯亭下大江東去也。急如滚雪光奪玉。我今呑江以救饑。點茶在手愁失眉。蟹舍漁莊無定處。身邊每許甌犧隨。食前方丈侍妾數百雖快意。不如玉川七椀色味香絶時。</text>
<title>舟下幸州。哭曺奎五 星振。歸到陽川江口。値東風落潮。附纜商船間。夜已深矣。正欲假寐。忽有西江人以笛船迎我于半途。詩以記之。</title>,<text>漬酒春江弔鶴堆。幸州有鶴汀。 早隨潮下晩潮迴。簫聲觸迕篷窓耳。一點紅燈泛水來。</text>
<title>舟中。又用坡公黃鶴樓詩韻。</title>,<text>夜船簫鼓閙廣川。沙禽磔磔驚不眠。鄰帆四向悄無言。衆樂響答傳空山。緣雲淸唱下靈仙。小珠累累大珠園。金支翠羽隘江關。似霧非霧烟非烟。蒼龍已沒僊馭還。空外欻擧風霆鞭。昨我吊人脫腥羶。忍棄兒女女䯻垂肩。奎五有五女。皆未嫁。一女纔學語。 世方區區戀敝氊。安知不樂還其天。我隨歌哭情變遷。剛膓融化繞脂鉛。可哀得喪衆忿喧。自古人生非百年。江山到處容吾顚。只有風月心誠憐。鷄鳴日出顧恍然。發船打鼓聲聲傳。</text>
<title>栗島</title>,<text>羃羃輕煙浦望賖。鱠船茅屋浙人家。謫仙零落歌辭在。解道來尋栗島花。羃羃輕烟浦望賖。鱠船苕霅客。茅屋浙人家。來尋栗島花。皆李參奉匡呂江行諸詩。</text>
<title>左相致仕奉朝賀鰲恩君孝定李公 敬一 輓</title>,<text>觀感久居君實鄰。常談皆是六經醇。王荊公言擇隣必須司馬十二。此人居家。事事可法。欲令兒曹觀感焉。出王銍默記。 文忠德業承家老。正廟升平佐治臣。白首戱嬰眞孝子。靑山陪葬有完人。公葬地在健陵之側。 哭公直以吾先友。豈敢例同東閣賓。</text>
<title>淵泉尙書久約與漕廳相見。余入城數日。聞尙書點船。恨不少遅留相會也。賦此奉寄。</title>,<text>浮天靑雀引黃龍。飛渡江門海色濃。管領居然五湖長。儲胥全屬大司農。塩倉港勢終愁淺。栗島沙痕漸起峰。又失逢塲談水利。尊前難得一從容。其二誰與逋人一笑瑳。玄眞交手付漁簑。虗舟古渡無心觴。黃鵠寥天得意摩。姑舍侏儒方朔是。其如正則子蘭何。憑君畵棟珠簾捲。江上浮雲日暮多。其三標峰爲望萬家樓。秀句天然彩筆收。淵泉咏三角山詩。誰標千丈勢。爲望萬家樓。 鞭弭周旋非我敢。風煙搜索與誰謀。三千珠履毛錐笑。十五方城趙璧愁。授簡升堂雖有日。幽期虗負貢津舟。時點閱貢津倉漕船。其四句當公事散襟顔。畵藳詩材領畧還。野艇孤撑踈柳下。王城微露碧山間。河豚石首參差市。水榭雲廊曲折灣。只是閑人攜不得。菜花黃蜨閉松關。</text>
<title>六瓣池</title>,<text>老謬穿小池。戱事童年補。不耐甚無事。力爲無用努。矧此地勢高。貯水待天雨。其涸可立俟。笑君無智數。池以水爲的。大小辯何苦。鑿之苟得泉。無傷小於甒。埋盆古有人。大儒如韓愈。泉眼比盆汲。勝之豈不武。地不擇高低。如人灌脈腑。不以頂亢極。針孔無血縷。毅然命鍫地。果獲涓涓吐。觀者愕相顧。訕笑口卽𢾅。象形取地六。兩版植爲堵。水浸版之半。澄然星月浮。去年自生蘆。繞池羅什伍。共賀滄洲趣。指顧在庭宇。譬池與叢蘆。嘉賓配賢主。不期而拱揖。麗澤相媚嫵。遣此洗心胷。天公悶予魯。獨吟搘一筇。影落鬚眉舞。小虫恣趯趯。靑蛙稍引股。藕根及魚苗。聚族可添譜。喁喁擲金梭。田田擎翠羽。分外得會心。閑商起旁午。偶似呪地出。排衆奇功睹。鑽硏豈無獲。可以喩汲古。</text>
<title>西江絶句 三十首</title>,<text>峭帆二十四番風。最是難行舶趠中。今日穩流歸去也。忩忩不假見髥公。其二城陰捲釣想淮陰。他自英䧺不負心。齷齪恩讎顚倒世。哀王孫豈望千金。其三行年星犯是非叢。飄墮魔宮黑海風。我笑山陰王子敬。郗家一事累心中。其四西湖有信兩時潮。來去門前限小橋。何事人心多變化。斷無消息到今朝。其五浮雲西北有高樓。卧見楊花 津名也 轉處流。大釣長竿江海客。一生歌歗傲陽侯。其六湖山一碧面層軒。三十年前舊識門。紅樹白雲停短櫂。至今疑有酒香痕。一碧亭。舊徐景博莊。其七湖上三冬短檠低。諸生經義共分題。追尋未第前風味。慙媿江村喔喔鷄。丙午冬。借景萬戶重復賽神堂小屋。肄習會闈程文。其八初藁狂愚付寸灰。誰知端的棗梨災。石湖不解文章惜。閑味菘心到芥臺。其九詩家本事亦長編。地理人名指掌然。惆悵吾生多闕史。難尋丙午燼前年。其十元章京口僦無居。子美江干漫駐車。盡室一舟如許大。寄人恥作畫船書。鐵圍山叢談。米芾遭白簡逐去。一日以書抵魯公。訴其流落。且言擧室百指行至陳留。獨得一舟如許大。遂盡一艇行間。魯公笑焉。其十一一道長流鏡抹坤。海門西望倚柴門。依依謝汐潮爲本。冉冉孤雲石作根。其十二顔䈥參米態尤殊。天馬行空絶步趨。今日維舟榜書下。金焦咫尺對虗無。龍山浥淸樓。有松下翁第一江山扁。又有控海門牓。門牓尤軒煮可喜。第一江山本。吳雲壑書。刻在金山。今練光亭扁。卽翻摹爾。世人不知誤。以米書稱焉。江字白下書。其十三睦州萬里信書稀。華屋簾鉤閉雪衣。可是君家玉界尺。烏龍寺裏施僧歸。其十四東南冠嶽與淸溪。飛渡江門紫翠齊。不記捫羅登塔歲。閑遊強半在關西。其十五重來人世忽焉阻。零落山邱舊酒徒。一夜卧聞春雨滴。四簷聲似小槽珠。悼金九成。其十六百花開盡菜花春。漠漠黃花入麥新。翻覺江亭村野甚。也添不履不衫人。其十七極力排擠謝茂秦。濟南終是不平人。如今豈盡文猜故。又比于鱗隔一塵。其十八米家父子盛名齊。松雪塵生壁上題。我是外人那得會。年來似欲厭家鷄。寓館壁上。有松雪無塵小院淸七絶。一首云是奎五去年大醉。爲金九成書者。便其絶筆也。兩君今皆冥漠。爲之拂塵。慨然筆意飄逸。不肯守家庭死法耳。其十九平湖裏外碧彎環。遙見故人放鶴還。小有潛通漂杵穴。渡頭原是我家山。紫霞洞。有黔支山山亭水。其深不測。昔人失標杵。出放鶴亭云。其二十特愛湖邊夜景新。微瀾玉㙮卧嶙峋。東方漸白檣烏起。猶見沙頭隱半輪。其二十一戰勝峯前草樹新。韓碑淸廟與生民。權元帥悚幸州碑。崔岦撰。 課奴種菜村夫子。拾礫三人一岸巾。其二十二當時國力未全貪。鍾鼓湖山宴使臣。可恨詞林諸老宿。枉將僞體窘天人。漢江以下蠶頭，仙遊峯，楊花渡諸處。皆宴皇華之所也。鐵虞山皇華集跋云。陪臣篇什。每二字含七字意。如國內無戈坐一人。乃彼國所謂東坡，繼耳諸公勿和也。其二十三凄凉今夕入無端。枯柳津邊記慣看。此去江都臨水店。行人麥飯每加餐。右專屬楊花津。先君保釐江都時。余每由此津。於巴陵，金陵等池小店。賣靑麥飯冷葱湯午飯。其二十四如練江光正熨氷。船窓時有海中僧。名山指似經行處。縹緲瑯嬛舊佛燈。江都之鼎足山城史庫，傳燈寺。皆余舊游也。其二十五藥闌湍殺壁泥穿。過客停橈意惘然。名豔忩忩陀利嫁。酒人寂寂畵龕禪。金紀仲嗜酒死未葬。所嬖已嫁一鎭將去矣。其二十六苦雨凄風試百艱。何時夫子岱遊還。五嬌針指工於母。蟠髮燈前繡佛幡。哀奎五也。其二十七城市江村語半訛。狂翾挑達日滋多。鄕音慣耳無今昔。惟有書聲與棹歌。其二十八峭壁園林染赭丹。層楹高𣛘欝飛盤。沉沉畫堵應須折。紅粉樓前尙擁闌。大興村。有一名亭。頃聞亡賴子弟。誘人閣中妓。匿之于此云。其二十九逋越船舷潑剌鳴。大魚跋扈氣飛騰。待烹細少無逃所。我試婆心欲放生。每三四月之交。小魚長一寸許。狹如柳葉。綠金色。口有針幾身之半。夜出游水上。日暮則江村人乘小艇。松肪點火。圈竹結網而撈取之。俗名孔之。余命曰針魚。其三十銷金渦裏賞芳菲。船利年年計大違。口腹爭如軍旅急。一家脂粉賴靑衣。籠巖李姓人養娼過活。明季括妓脂粉錢。以充軍資。</text>
<title>閑步亭歌。送李魯卿赴任象山。次東坡韻。</title>,<text>我初披榛揷畵棟。上有蒼壁如側甕。頗聞當時稚柳枝。五馬可以繫絲鞚。別我風烟歲月遙。迎君闌檻埽漑痛。君看氿泉無今昔。走落石斛傾銀汞。亭下。有葫蘆泉甚冽。 故人鬚眉迕此間。恍如對𡂜團龍鳳。過去現在一宰官。細思何者非春夢。都門四月初夏鶯。芳草連天綠陰重。賢豪長者惜其別。相與執手中野迎我時。西望象山之泉石。匪直也人離思動。閑步庭前舊夜月。還來與君潺湲弄。</text>
<title>題柳檢書 本學 問菴集後</title>,<text>洌上一時製作新。冷齋蕤閣氣嶙峋。風騷語是君家事。月露情眞我輩人。境自外來羅物象。感由中作寫嚬呻。深憑以問名菴義。河嶽英靈想未淪。其二風懷蕭颯冷書芸。冷齋齋名古芸。 繼起詩聲喜有君。此事古來鳴國盛。凡今誰是出人羣。松濤杏酪皆新闢。紋石迴廊豈易云。杏酪嬋姸初出屋。松濤合沓可彈琴。紋石迴廊遞靴聲。皆集中佳句也。 二十一都懷古感。篆香特爲補斯文。冷齋有二十一都懷古詩。其三文林也有鳳毛傳。得問菴來豈偶然。香叔樹軒爲後勁。冷齋蕤老是前賢。爨桐每說先朝遇。抱玉難逢當路憐。愧我吹噓才力薄。臨文三歎卷還編。</text>
<title>洪同知 龍普 八十。哭賢子 櫶。爲作哀挽一百九十言。以寬其悲。</title>,<text>老人哭其子。恩愛繫泡幻。脩短偶參差。哀樂孰眞贗。休將無益悲。殘年送餘算。老人泣謝曰。才不才有間。臨死問得正。其言也不亂。貧者如哭兄。哭其義急難。富者如哭妻。哭其助幹辦。賤者如哭友。哭其平等看。貴者如哭弟。哭其無傲慢。詞人與酒徒。里髽及村丱。皆如哭其私。葬士踰名宦。生時視凡兒。身後定公案。兒胡自焚蘭。翁似能鳴雁。有敦爪苦在。枵腹棄其瓣。哀此瞽無目。失相臨危棧。聽於老人言。可以庭內覸。孝哉洪氏子。養志非蒭豢。逆理豈其情。恨迫難回喚。無令孝子魂。痛父猿腸斷。</text>
<title>齋中詠物 三十首</title>,<text>商乙父鼎 博古圖中物也宣和殿裏物。易水李氏傳。李常泰字伯符。北平翁氏得於易水李氏。余得於翁氏。 何以辨贗銅。視此色天然。漢玉璏 墨床古釰鼻也雙綴以管縚。負釰玉佩左。誰爲滅瘢解。我且支墨坐。王莾曰。美玉可以滅瘢。卽解其璏碎之。蟻鼻泉蟻鼻古布流。其重十二銖。藕心齊歸化。二泉名。 同一形制殊。宋銅東西 筆洗漢制玉東西。此制所自出。漢高帝以玉盃爲太上皇壽。以橫長故。後人謂之玉東西。說見考古圖。 後人不適用。權當洗弗律。宣德醮壇小爐字畵旣完整。印地亦光明。古氣捫泛灩。疑沉星斗精。成化印色盒硃香疊脂痕。久久透瓷肌。溯古憲皇年。三百八十玆。硯盖天然如意玉天然如意玉。十三銙之一。姜女孟子間。秋史補其缺。秋史誌。硏盖曰天然如意玉。爲皇明舊物。今歸張夢樵如意室。此其一也。綠玉香 百乳平肩兩耳。紫檀盖，珊瑚頂。綠玉魚尾文。沉香鷓鴣班。小齋隱几處。終日旖旎間。佩文齊松花石硯 有康煕御銘混同松噶里。晩入版圖內。不然端歙品。應居噲等輩。貨布式硯 有紅玉主人刻銘新莾貨布式。何以曹瞞瓦。得無汚筆墨。堪嗟嗜古者。投壺式牙色古瓷壺乹戱投筯。儀節從以設。鞺鞳與鞺鞳。魯薛二鼓節。西施乳 水滴西施是何人。乳亦慕其名。河豚之膟味。汝窰之玉情。頂品花瓷琖粲粲古錦段。琨混聖琉璃。蟬翼紙出碪。鵶舅葉辭枝。天靑色雙螭耳大壺雨過雲缺天。者般顔色奪。燒瓷到柴窰。秘妙靡不發。鍾式水中承一十八學士。中丞任言責。當言然後言。舂容有利澤。金栗山藏經紙墨著藏經色。字挾旃檀氣。老年佳紙盡。篋留聊自慰。竹秘閣 背有王虛舟臨蘭亭。是日也天朗氣淸。惠風和暢。仰觀宇宙之大。俯察品類之盛二十三字。吳彭年刻。快雪一尖字。濟之苛評泊。借問吳彭年。何以劉雨若。馮銓快雪堂記。劉雨若刻也。王虗舟言蘓書崇陽帖。誤一尖字。斑竹筆筒湘妃淚盡旹。苔踈痕封。自是書家物。大令之裘鍾。王獻之斑竹筆筒名裘鍾。出致虗閣雜俎。渾身梅花水沉筆筒。羅兩峯 聘 物。寂然香氣聞。是梅是水沈。花之寺畵禪。問法金冬心。兩峯前生。花之寺僧也。金農弟子。象牙茶盤 通身作藕房。內雕折枝物象。荷卷蔭郭索。稻卧黏蜻蜓。纔是磊落人。方讀爾雅經。百濟瓦硯 有秋史瓦千年硯天然六字銘手纔墨著硯。味如磁吸針。瓦性鍊爲玉。土德精比金。高麗秘色尊 安文成公故宅出者高麗秘色瓷。著錄自徐兢。粉靑白花孕。格古論足徵。高麗烏泥携甁久停水不敗。埋地火性改。虜帳中所見。其制此無乃。携甁。考古圖以爲吏部蘓尙書子容使虜中。於帳中常見之。䧿川石硯物亦有遭遇。紫雲驚內府。嗟哉䧿川石。以余爲初祖。藥泉南相公九萬鎭川頭陀山紫石硯詩曰。聞昔韓生得鎭石。一卷携入紫宸中。重瞳鑑別親題品。聲價居然冠海東。韓生盖指石峯也。紗羅子石紗羅舊行跡。付與東逝波。卽此小石斛。便一彈子渦。葫蘆遽聞卿江東。亦有長柄壺。偶徵一故典。堪供一葫蘆。馬面如意 松癭指揮高牎裏。天然如意也。談笑値莊叟。以馬喩非馬。倭剔紅戧金山水杯每因外國物。想見風土美。攢簇小島嶼。徑寸論萬里。赤間關御硯司四海硯圓逕尺有咫。斗墨供十客。文社大開張。十手對箋擘。石藏硯山天下名山八。三在蠻夷中。此又三之外。異苔岑則同。</text>
<title>次韻篠齋夏日山居雜詠 二十首</title>,<text>邸第樓臺錦繡香。九衢車馬萬人忙。南村獨有徐司業。端坐看書趁樹凉。其二家人告以斷炊烟。頗似休粮絶粒禪。讀書不憂乹舌本。甌香還有淡烹泉。雙檜亭石間泉甚冽。其三從初患難付閑談。一第累人猿鶴慙。老去詩豪劉夢得。謫來博學楊升庵。其四梅熟松高萬朶花。阮生朱老四孃家。此間大有逍遙處。我亦年來熟揣摩。其五人在南山綠畵闌。雨中光景助蒼寒。奔流白澗平籬脚。韻折鳴泉激樹端。其六尙記仙莊對劇談。桃花落日正紅酣。一年不覺鶯聲老。虗負重携斗酒柑。其七風味江村大抵同。銀抽膾縷玉抽䓗。春來偶作西湖客。殢我魚香一月中。其八孤雲學派自唐云。畢竟東人長儷文。崔文昌學騈儷詩律於唐朝。鷄林人始解製作此。爲東方文字之源頭也。 擬表韓琦無繼者。而今誰是占祥雯。篠齋擬韓琦謝表。擢甲科第三人。其九小序重拈意味長。風人大旨驗篇章。漢儒未可輕相詆。沾與殘膏丏剩香。其十王李頹波未易迴。猖狂漢粕與秦灰。當時特立歸煕甫。力觝弇園庸妄魁。震川斥元美目爲庸妄臣子。我國摸擬之法。尙有王李餘染。其十一率寓空言儒者患。見諸行事儘英䧺。宗風一變姚江學。罪在門人呶辯中。明儒學術之分。自陳獻章，王守仁始。宗白沙者曰江門學。宗楊陽者曰姚江學。其十二遞降國風與楚辭。七言律體㝡今詩。諸家草創俱斯在。不盡眞才潤色之。其十三閻毛王汪擅塲殊。惟有兼工竹垞朱。近日覃溪比秀水。更添金石別工夫。王士禎工詩而踈於文。汪琬工文而踈於詩。閻若璩，毛奇齡。工於考證而詩文皆下乘。獨朱彜尊事事皆工。雖未必凌跨諸人。而兼有諸人之勝。此紀曉嵐之說也。近日翁方綱考證詩文。兼擅其長。世稱竹垞之後勁而其金石精覈。又非竹坨可及也。其十四晉代書名羲獻齋。三才萬象共端倪。外人那得知其故。子敬心中已猒鷄。其十五屛間水墨不工畫。蕫越朝鮮賦中語。英正年來漸入佳。紅葉尙書 姜豹庵世晃。 儒氣勝。終然壓倒鄭謙齋。歚其十六卧聞禪老入南山。凈掃淸風五百間。全錄坡句。 此有名齋精義在。與君分半共消閒。僕齋名淸風五百間。與君分半。可得二百五十間。淸風尙不甚窄矣。此坡公所謂晩風落日元無主。不惜淸凉與子分之意也其十七天馬昂昂不受韁。桃花遍體絢文章。自從棄擲蒿菜後。戀主長鳴顧影傷。其十八濩落先生産業治。諱窮不耐鬼相隨。歸來舊雨無朝士。老去詩人有侍姬。其十九不見中閨授子粲。于今庭樹幾暄寒。鄰婆炊餠山亭酒。篠齋詩中話。 猶似當年孟案看。其二十自作梯田種露葵。篠齋宅門內有仰板。余甞戱之曰半途嶺。今曰梯田。亦此意也。 騷人寄興畹蘭滋。憐君照見枯腸綠。笑我支離此味知。</text>
<title>六月五日。雨蕉，篠齋，茗隱同過弊居。燒肉晩飯。是日。茗隱高詠歸鹿趙相公贈老妓詩。功名文武前身事。歌舞繁華一夢間。大笑相看頭似雪。空山斜日水流閑。音吐鴻亮可聽。夜獨酌醉甚。追念此詩。演成四韻。異日茗隱老兄。又當作洛生詠也。</title>,<text>客去堂空雨點凉。靑蛙閤閤閑昏黃。香浮古鼎烟仍直。月到紗幮影正方。歌舞名同結局。英䧺兒女遞登塲。不如大酌山亭酒。深領淸甘滑辣芳。山亭酒。卽徐內翰所謂鄭氏山亭酒也。</text>
<title>蘭塾尙書自燕返命有月。而初伏日茗隱宅。始與相見。盖余病久不出也。輒以詩記之。兼懷岳州守。</title>,<text>藥罏生活偃林扃。文社追游返使星。邂逅髯掀新點雪。留連眼對舊揩靑。十年信息松湘浦。閣老松筠外補瀋陽將軍。與蘭塾相見。問壬申奏請一行安否云。 三姓歸來鐵冶亭。梅菴在吉林三姓時。有臨撫閣拈上石者。贈蘭塾一本。 莫向金臺憑夕照。淚彈紅豆任飄零。哀星原也。其二綠竹管絃跡又陳。烹羊炰羔此何辰。燕槎餞後初今會。駝巷尊前减舊人。余與醒叟。有駝巷餞蘭塾長篇。 草樹濃濃雲日遞。樓臺喧寂雨晴頻。不堪褦襶逢迎苦。轉見苔岑氣味眞。</text>
<title>深更 七首</title>,<text>笑我當年任俠情。靑燈白髮對深更。夕陽亭下人留語。廣柳車中客貯行。早識肺肝眞有數。豈容腔血盡相傾。朱爾兼與人書曰。生平肝膽有數。豈容輕易許人。 琴聲殺氣無端惡。棋局中心太不平。其二一日康莊駭浪生。只堪喜笑豈堪驚。呂安始謂懷中散。黃祖那知害正平。公案監臨神目在。刑書捏合虺膓成。近知中山謗篋。出於亡賴惡少。尤可鄙笑。 有無非是都休說。廋語山榛太不情。毛詩云山有榛。隰有苓。云誰之思。西方美人。其三風鑒生平失人多。其如厚貌餙情何。閑來咄咄書空字。醉後嗚嗚擊缶歌。憊矣偃旗兼仆鼓。徒然飄瓦復操戈。吾爲大澤深林谷。一任龍蛇虎攫挐。其四往者揚鑣分路日。譁然入主出奴談。誰知不去任安一。告殺能疑曾子三。拔舌定須償宿業。撑膓猶有未塡饞。驚猜展轉何滋味。腐鼠駌雛竟未堪。其五惡詩準勑濫恩波。眇福微才儘折磨。騎鹿參禪誣至此。烹魚得札感如何。人情物態今爲甚。朝士書生毁孰多。意者天公方試我。不須容易㤪蹉跎。其六追思杵臼證交歡。豈爲他時勢利攀。不着成虧琴指法。了無委曲佛心關。書床寂寂寥寥內。貨市煕煕穰穰間。國士衆人殊所報。平居禮數要相寬。其七貞元朝士幾多在。翰墨名塲跡又陳。已矣平生高逸傳。輸他未第秀才身。丁寧不作機關事。忽謾相逢睚眦人。閉戶著書猶得許。虞翻骨相自知屯。</text>
<title>岳州守書來索詩。輒以俳體奉題書末 絶句五首。</title>,<text>醒叟得官去海堧。霞翁惜別無詩篇。陽關三疊到末尾。追欲補之心惘然。其二外輕內重舊官制。今漸人情未盡然。第一流中從二品。交承小郡當陞遷。近日。李稚成全吾與及醒叟。皆以二品守岳州。其三天皇一萬八千歲。岳州一萬八千錢。亦各一萬八千計。何修得到天皇年。其四字典朝看歸質庫。天皇名郡夕除遷。醒仙春間久不炊。拈賣字典。 與蟫爭食食之旣。揷架但空殊自憐。其五紫霞老去轉癡獃。頗事騎驢掠社錢。元遺山詩。有春晴門巷桑楡綠。猶記騎驢掠社錢之句。 但有人生行樂耳。篠齋梧叟對華顚。醒仙送來社中伏臘資。</text>
<title>詠鼃</title>,<text>去來暑雨無常準。怪底池鼃聖得知。天禀七情偏恚怒。雷同一吠孰官私。詩家鼓吹腸初變。字體蝌虫篆日卑。族類萬千跳又擲。魚心想子漸成滋。魚心想子出佛書。其二羣浮闇水見人藏。閤閤維朝繼夕狂。南齋書卞柳蝦蟇賦。蚪斗唯唯羣浮闇。水維朝繼夕如鬼。 能以淫哇干正始。偏同紫色亂朱陽。怒逢車轍援螳臂。饞食塗泥借蟹腸。想見周官治具備。除虫去黽使民康。周禮。蟈氏掌去龜黽。壺涿氏掌除水虫。</text>
<title>竹素翁 李參奉一淵 貽我東坡海外集。副以長歌一篇。盖踐十年前諾也。此書是余曾在乙丑冬。借閱於綸扉俟勘之日。萱堂視膳之餘者。往事悽然在心。尙覺依依。豈料今日來揷我架。覽物興感。情不自任。輒次來韻叙述。</title>,<text>卷中愧對大峨仙。舊緖迴環十六年。狂愚輕犯議峻發。迭請屛裔論刊鐫。乙丑秋。有壬子䟽儒有釋之命。院議繳還。余時待罪玉署。妄主對揚之論。三司遂不言。時論大激。幾陷不測。 老母在堂憂禍色。弱女繞膝紅頰泫。我猶冥然聽處分。北窓書冊弄丹鉛。是時初讀海外集。謂言共結居儋緣。海外集初名居儋書。 朝廷會有大進退。幸脫性命於深淵。浿西名城板輿養。錫類推仁豈兒賢。伊來哭母又哭女。未卽殞滅肝腸堅。東西游官不知止。謬爲妻孥行覔錢。駭機猝發負委寄。身墜不測驚翻翻。仁天涵濡過相貸。惡地流殛胡不遄。四方傳笑衆卑棄。杜門我與我周旋。獨有竹素踰平素。贈以秘笈言酬前。諷君長歌誦君義。一夕舌底生靑蓮。所喜陶集得我友。殊媿范叔受人憐。一瓻去來彈指頃。歲月駸駸付逝川。奇書無賴揷架暫。幻身尙如空舍傳。忽漫開帙事如昨。逬淚幽吟轉悽然。范滂何獨有賢母。兒自毫差而謬千。明時憂譖無今昔。今何孑然昔團團。因書生想想生感。頓還舊觀悟如禪。我今在家之海外。招下公靈藥玉船。</text>
<title>余所藏東坡文字。舊有全集，王註，施註，査註四種。又得覃溪補注及海外集二種。玆集之聚。殆無遺憾。喜而有述。凡四百四十首。</title>,<text>我有蘓集癖。大小種三四。大固味全鼎。小大廢歜芰。梅溪始注詩。猶有踳駮議。分門最其失。恐非王氏志。舊分五十門。省爲三十二。因襲或爲咎。細究豈無自。趙夔舊序。此書分五十門。金華呂氏省爲三十二門。王氏因之。 八注與十注。悵望空予跂。堯卿及子西。重複沈黃曁。皆今所未傳。義例嗟永閟。査愼行云。舊有八注十注。稍後者有唐庚，趙夔等注。乾道末。御製序刊行。紹興中。有吳興沈氏注。見吳興備志經籍中。漳州黃學臯補注。見王懋宣閩大記藝文類中。今皆不傳 玆集注最難。放翁言之亟。說見渭南集，施司諫注，蘓詩序。 施注徒編年。善本稱無媿。後出者雖巧。踵前或多利。蘓氏之功臣。王施爭座位。商邱補施闕。兩家太軒輊。我當跋宋槧。面目今頗異。複出固可刪。冗厖豈輕棄。邵子湘施注例言云。複出則刪。有語未複出而文義冗厖者。亦從刪。 査注錄其刪。用意頗密緻。箋䟽不肯同。無乃各立幟。可恨子湘輩。潦草於蕆事。竟使初白庵。補綴得自庇。附見同時作。注家之獨至。坡門酬唱集。邵浩已發秘。坡門酬唱集二十三卷。宋邵浩編所錄皆黃，秦，晁，張，陳，季與坡公兄弟唱和之詩。同題共韻。可以互考其用意。比較其工拙。 和陶例編年。足爲全書累。年月雖確指。分編意不類。翁注最後出。補査所未備。古書勤攟拾。援證資一字。雪衣證墨跡。精覈無與比。覃溪補注第二卷附錄東坡天際烏雲合帖眞跡。按說云。煕寧甲寅。坡公往來常潤道中。有懷錢塘寄述古之作。其次章云。去年柳絮飛時節。記得金籠放雪衣。公自注杭人以放鴿爲太守壽。此不欲明言所指。而托之放鴿。文字之狡獪也。鴿無雪衣之號。故王注必援天寶中白鸚鵡事。以明其爲借用。且鴿非僅白色。亦非雪衣字所能該得也。注家但知其借用雪衣鸚鵡。而不知其實指此雪衣女也。陳述古和韻云。緱笙一笛人何在。遼嶋重來事已非。猶憶去年題別處。烏啼花落客沾衣。語意更明。 諸書聚次第。並蓄方快意。得失互考鏡。一一皆心醉。近得海外集。發凡有別致。首尾居儋書。再以瓊海廁。海外字包得。集名始完粹。樊庶也奇士。玆刻非俗吏。海外集。樊潛庵𦲷瓊臨時刻。自去意之所到。輒有品題。諸公以俗吏貰之。 老杜入蜀餘。長公海外次。筆墨一翻跌。洞天闢深翠。拈出全集內。後學表以示。於一峯一島。提絜山海邃。文章得滋味。一嘬勝戀胾。猶讀佛藏者。何含小品始。邱西軒象隨讀佛藏。先讀阿含小品。徐及于五千四十八卷。 公靈散諸集。譬如水在地。酌之無大小。吾所皆拾墜。層疊新舊籤。紅白間嫵媚。擁此足以豪。何物可希覬。慶我文字緣。入杜聞精義。</text>
<title>除草 八首</title>,<text>百草盡成實。莖葉日就陳。誰能待嚴霜。颯已如束薪。嗟我小園蕪。屬値霖雨頻。蚊蚋得其所。姑息過於仁。晨興事薙除。一鍤遞兩人。漸次庭色佳。時復土香新。鳴虫窘不去。小蜨飛過鄰。於粲門舘開。擁篲如見賓。其二箬蘭蘭之族。孤生衆卉中。花萎柴梗間。浪籍披花叢。衆卉占時芳。能紫後能紅。猗猗君子佩。秋至隨斷蓬。天心何擇焉。物自殊顇豊。所幸目以蘭。何恨造化。除草偶見之。置鍤感深衷。戒童勿鋤根。庶幾回春風。我國之稱蘭草者。皆以爲馬蘭。第以花譜考之。非馬蘭。卽碧蘭也。馬蘭。本草云。一名紫菊。其葉似蘭而大。其花似菊而紫。箬蘭。花譜云。花紫。形似蘭而無香。四月開。産海島陰谷中。此豈非我國所謂蘭草者乎。其三藍菊頗細瑣。佳名吾所愛。叢發砌臺下。時出小山背。瘦蜨抱娉婷。寒螿配相對。每於幽人廬。寂歷晩景內。我本懶性人。不辨花品裁。况可養花看。培灌多事在。此菊人不錄。芟夷誰見貸。所以荒廢圃。留我久交耐。其四碧蘆不種生。緣坡被揭揭。或是鴈銜餘。偶此留其實。淮南子。雁銜蘆而翔。以避繒繳。唐宰相李蔚蘆管詩。虗心纖質雁銜餘。 不然泥土匠。斲將留根節。壁泥土出於郊野。擔賣城中者。往往和斲蘆根。 乾聲似敲竹。烟湘幽夢結。園丁不會事。忘欲鋤一切。諒乏節傲霜。庶見花戴雪。淸異錄。蘆之爲物大類此物但霜雪侵凌。改素爲愧耳。老杜蒹葭詩。暫時花戴雪。其五石竹散點階。如披繡羅襦。顔色不足恃。時節忽已踰。或於枯莖上。秋芽氣潛蘓。孤花弄餘姿。滯澀終病殊。當其盛妝時。肌理不甚腴。西風吹汝急。佇立謇誰須。其六浮萍有消息。蛙黽與終始。方當護蛙鳴。唐李覯萍詩。晩來堆岸曲。猶得護蛙鳴。 一夕産九子。本草。浮萍一夕生九子。故名九子萍。 綠罽吹復開。風約半池水。生植類有智。惟玆䓑而已。爾雅。萍䓑。註。水中浮萍。 行止不忤物。委順坦素履。結託非根蒂。離合詎悲喜。姑洗與夷則。變律誰所使。微物記月令。密移感生死。臨池我歎息。澄空鑑瀰瀰。浮生杳無跡。飄忽有如此。楊花是前身。那有改性理。其七蓼花風標殊。對眼江湖具。綠叢紅穗外。似向漁家路。平生愛此花。吟舫開一圃。垂垂入窓扇。夢與烟雨遇。僕年十七八。於讀書處。種水葓數畒。榜曰葒田。 爾來三十載。謬計塵世騖。齟齬動得謗。齒髮忽已暮。今日小庭畔。冷紅來觸忤。老子眞負汝。沈吟書短句。其八菊有君子德。早植而晩登。鍾會菊花賦。早植晩登。君子德也。 庭草告潔除。東籬秀色增。亦有井上杞。百年靈液蒸。秋來子初熟。紅照汲綆繩。劉禹錫臨井枸杞詩。殷紅子熟照銅甁。 此皆神仙食。持用療飢能。</text>
<title>四時詞 幷序</title>,<text>孟蜀主 㫤 木蘭花一闋。或以爲花蕊夫人作。坡公櫽括此詩。爲洞仙歌。余用坡公法。櫽括爲律軆詞。因取南唐李後主 煜 雙紅豆，賣花聲二詞及孫御史 光憲 望梅花。足成四時詞。此雖出於一時嬉笑。然古人四時詞。必皆古體。則不妨又化凡舊爲新變也。海棠簾幕雨潺潺。添火熏籠翠被寒。不省五更身是客。依然一餉夢貪歡。半生風月難回首。無限江山獨倚欄。流水落花春去也。算來天上又人間。賣花聲。簾外雨潺潺。春意闌珊。羅衾不耐五更寒。夢裏不知身是客。一晌貪歡。獨自暮憑闌。無限江山。別時容易見時難。流水落花春去也。天上人間。其二氷肌玉骨淸無汗。水𣛘追凉露氣香。人靜月來窺不寑。釵橫鬢亂卸殘粧。爲憐遙夜開瓊戶。時見踈星渡玉潢。屈指西風何日至。流年不道暗中忙。木蘭花。氷肌玉骨淸無汗。水殿風來暗香。滿繡簾一點月窺人。欹枕釵橫雲鬢亂。起來瓊戶啓無聲。時見䟽星渡河漢。屈指西風幾時來。只恐流年暗中換。其三一重山外兩重山。山遠天高烟水寒。楓葉靑仍楓葉赤。菊花開又菊花殘。孤燈獨宿雁初過。萬里長征人未還。從此無心戀良夜。任他風月一簾閑。雙紅豆。一重山兩重山。山遠天高烟水寒。相思楓葉丹。菊花開菊花殘。塞雁高飛人未還。一簾風月閑。其四數枝開與短墻平。殘臘梅花又主盟。雪萼氷跗春淺淡。水邊林下影縱橫。惹生幾處灞橋興。引起誰家玉塞情。正是月明聞擪笛。閑愁吹斷隔江聲。望梅花。數枝開與短墻平。見雪萼紅跗相暎。引誰人邊塞情。簾外欲三更。吹斷離愁月正明。空聽隔江聲。</text>
<title>記夢</title>,<text>沐蘭上陪紫虗皇。兩廂玉佩鳴宮商。書舘百尺雲梯滑。琅然啓鑰堆縹緗。玉女傳宣喚博士。絳桃風急殿中央。蒼生疾苦悶下土。煩遣福星隨降康。屛營踧踖拜稽首。翩然霓節下大荒。人間期會少推恕。令我不樂歸故鄕。蒺藜滿徑鵂鳴屋。兒啼垢面凍且僵。戃慌却顧兩無有。雲收霧散神飛揚。倚睡緗簾日正晝。茶煙凝絲繚篆香。</text>
<title>夜讀昌谷集。戱咏 二首。</title>,<text>巴童棃葉翻階白露紅。龎眉書客對秋風。一生辛苦巴童意。轉見燈光藥氣中。縞練簪玉靑虫髮雲凉。謝生縞練嫁文鴛。文鴛。魏文欽子。驍勇絶倫。 不終于舊寧終後。蝶子花心到底狂。</text>
<title>溫陵紀行 八首</title>,<text>不識西山路。昌陵繞出東。淸潭稱內洞。樵徑暗中通。俗稱淸潭爲內西山。溫陵爲外西山。 彩翠雲能白。潺湲葉始紅。悠悠驅馬去。慙媿釣魚翁。其二翠翠諸峰㬉。瀟瀟一水寒。斜陽斂高頂。墜露響淸瀾。澗鳥投仍宿。林螢去復還。西山眞爽氣。斗覺袷衣單。其三香徑煙霞冷。齋房水石開。瀨添明月思。秋照碧山哀。畵稿無多在。朝陵又一回。解鞍仍側帽。公幹亦悠哉。宋時防閑宗室。不許出城閫外。趙令穰大年畫法淸麗。每出一圖。坡公戱之曰。公又一番朝陵回耶。其四 中宗卽位。愼妃具法駕入宮中交賀。已而因愼守勤事。勳臣朴元宗，成希顔，柳順汀等再啓力請后遜位。十年。章敬尹妃昇遐。朴訥齋祥，金冲菴凈上䟽請復位。事遂寢。明宗十二年。愼妑薨。享年七十一。葬于西山。英宗十五年。復位附太廟。惻怛糟糠訓。羹墻感慕敦。理無終晦塞。魂倘慰煩寃。三配享宜黜。兩先正有言。澗毛來攝薦。松籟起秋原。其五不寑老祠官。擁階秋牡丹。晩花何太艶。幽興欲相關。淸月光初上。高松影暫團。此間眞意在。得句助蒼寒。羣芳譜。秋牡丹草本。葉似牡丹差小。花似菊黃心。秋色寂寥。植數枝。足壯秋容。卽俗所謂唐菊也。其六裵卜同家傳。旂常事略齊。寂寥千載裔。留滯五陵西。水石逢佳士。登臨惜解携。弊居何自屈。久已掃輪蹄。麗史。太師武烈公裵玄慶，太師武恭公卜智謙與家太師壯節公同傳。陵令卜來禎。武恭之裔也。其七改路循溪出。溪長七渡橋。吹衣淸激激。送客綠迢迢。後歷欣時稼。前趨壓世囂。但能謀二頃。何待碧山招。其八夾道蒭人列。環塲乕士桓。鳥飛防響箭。獸捷避流丸。稔野歡心合。秋郊閷氣團。傳聲停武事。乃殷過征鞅。是日。郊關試武事。</text>
<title>曉望</title>,<text>東園風露洗脩木。夜不能眠聊小登。落月亭亭憐半破。秋山簇簇見高稜。淸碪響答抑揚杵。遠火光搖升降燈。曙色迢迢那可望。紅墻一面絳河澄。</text>
<title>養足疾作 三首</title>,<text>哿矣夔一脚。贅哉鷄三足。用之可載車。不遇則獻玉。寧爲美人笑。羞當跛者僕。借問下堂憂。何如撻市辱。示疾雙樹間。連階苔色綠。其二李諧善用短。因跛而步後。後魏書。李諧因癭而擧頤。因跛而後步。因謇而徐言。人言李諧善用三短。 人之取顚躓。每在平地狃。嗟我血氣衰。動作轉鹵莾。門限屐齒折。非爲喜事有。安知非福足。沒階免趨走。福足字。見隋書。李義山詩。欲羡卞和雙刖足。一生無復沒階趨。其三捷徑與窘步。平生吾亦恥。粗勉不行殆。忿言何自起。彌年省厥躬。一朝忘在蹞。迎客媿無禮。廢講先右趾。余病在右足。 且作天際想。北窓孤脚企。</text>
<title>病枕。初聞一鴈。</title>,<text>入夜孤鴻叫。牽愁萬里長。小罏濃藥氣。低幌冷燈光。菰熟鱸香節。雲多水濶鄕。城南吟卧客。送汝一心將。其二塞北江南路。羣來隻返鴻。一聲經暮郭。片影入秋空。玉霜催霜白。金風戰葉紅。幾人燈背璧。孤逈此心同。</text>
<title>重九。與命洽，命準，柳正碧 最寬，朴小蕤 長馣，韓藕泉 在洛，崔笠園 赫，吳玉泉 尙琬。碧蘆坊小集。以滿城風雨近重陽分韻。余得詩七首。各一韻。</title>,<text>閑居値九日。頗喜塵務罕。坐從兒侄密。門聽諸生歀。畏此霜露深。特借杯酒㬉。題葉藉草茵。解帶傾松傘。如此作佳節。歡情戒持滿。其二邠老風雨句。平生三屬賡。三十七重陽。轉眄空崢嶸。世事何所無。不改秋菊榮。催租疑託辭。殊近逆探情。幸吾無惡况。游戱五言城。其三繁華萬家邑。龍鍾一禿翁。諸生尙相從。寒花冷逕中。爭來叩詩髓。外華由中充。平橋廣陵散。韓霽園昔居平橋。其門徒稱霽園曰平橋。 餘響繞靑松。繡卿卽乕賁。李祖憲字繡卿。霽園之高足也。 佇見鳴國風。其四敏捷抄書手。香叔 小蕤字 奎瀛府。悟徹鑒古眼。鼎園 藕泉字 桑麻戶。亦一小竆達。捴吾亡琴補。山甫 笠園字 曁玉父。玉泉字 妙少能接武。力學豈無資。得餘冬夜雨。其五經世意大謬。著書吾將隱。菊砌網虫絲。蘭逕飄蝶粉。佳節愛古用。小集傾家醞。我自交欣慨。誰爲啓悱憤。仲容麗澤所。最與貞碧近。其六小園當登高。遙睇秋色濃。林表曳白雲。城隅出碧峯。惠然諸生屐。印我苔逕封。携手霜紅下。辴然時破容。居世不滿百。訂期寧止重。其七昔携小兒子。命準 去客棃井坊。霽園宅 揮翰宿溪閣。題詩滿僧廊。嗟我頓衰懶。往日猶淸狂。不能遠出游。悵望倚園墻。二年二客從。兩處兩重陽。二客謂藕泉，笠園也。</text>
<title>權米山 初號晶山 有初次韻吳玉父詩。余又用其韻。送玉父還崧陽。</title>,<text>與人始交接。畏愛判夏冬。吳生蘭雪姿。望見融心胸。槐市鼓篋初。欻然賞音逢。時玉父魁泮課。 疇昔過我齋。與語日高舂。自叙平橋派。小學曾往從。近游繡卿門。祭海先河宗。我不聚生徒。乞靈非眞龍。澤物非寸潤。尺淵以自供。因汝廣游學。但幸得從容。汝自有滋基。謙冲頗執恭。媿叩律不應。竽澀啞寒鍾。喜色得御還。米山標峻峰。先乎盡卧術。別意千萬重。</text>
<title>米山用余重九韻。贈崔山甫。讀其詩。非贈山甫。卽贈余也。紙尾又批曰。自知遍體疵瘢。願受下砭之痛。若初不診之曰無病。亦恐非仁術也。余乃用原韻而答其意。</title>,<text>世如米山者。百秊一値罕。神交馳漠漠。非有半面款。硬語翕冬蟄。麗辭回春㬉。貧居準備句。破屋常持傘。坡句 古來士如此。才名互虧滿。其二君詩似縋兵。險絶誰能賡。頗聞意無可。品詩過鍾榮。邀賞九日作。頓令枯荄榮。久無眞毁譽。不設欣沮淸。得君氣味中。心醉破愁城。其三崧士失津篾。自哭平橋翁。卽今能言者。平橋門戶中。譬如各飮河。隨量深淺充。近日稍歸我。茂才傾神崧。我不好爲師。往叩米山風。其四文章飜水成。淵博行秘府。亦有遅巧者。入醋甕閉戶。米山欲何居。一針頂門補。持滿必中的。速勝非爲武。程度貴恒守。鷄鳴不廢雨。其五米山本晶山。晶費而米隱。漸喜務實用。衣裳補藻粉。需世得美才。如饋貯良醞。知君治經史。冷恬交熱憤。眞詮在菽粟。齋名取諸近。其六宦情與名慾。我初深且濃。命薄自沈陸。力弱難登峯。遁跡思向晦。挫明而銳封。惟有憐才心。要剋剋不容。末路値名士。肺腑披掩重。其七崔生寶蘓人。笠園居名坊。我拈笠屐義。遙題讀書廊。笠園二字扁。山甫請余洒翰。 鎔才在訓迪。正可裁其狂。誦君贈崔詩。已收登門墻。我輩一重緣。共結於崧陽。</text>
<title>覃溪書淸風五百間，警修堂二扁。雙鉤摹成。喜題 四首。</title>,<text>書到香光捄敝難。故須力斡一重關。靑藍忠惠邕師際。圭臬僧虔子敬間。古法收歸珠黍妙。今人揣作籥槃看。雙鉤未可輕憑眼。明月神來湧指端。其二坡句應須坡體書。讀書堂拓幷論諸。時幷摹坡公讀書堂字拓本。 曾題殘照編詩續。公取坡句名齋義。題殘照有詩。編入復初齋集續刻。 是證知津得蔑初。小石帆亭苔思黯。碧蘆坊子篆香餘。無煩往鈔勤懷餠。秋史傾囊補注儲。近借閱秋史所藏覃溪蘓詩補注。其三後五百年論始定。俗人質厚不無疑。文歧七字四家後。書敝三眞六草時。證史援紅融會極。搜金剔石貫修辭。得藏點墨皆神髓。寶氣熊熊來護之。其四警修特筆度金針。堂記丁寧尙鏤心。堂記星原作。 可是幽明負知己。敎回鋒鏑視良箴。重摹鐵線銀鉤得。玆寓朝乹夕惕深。戶響九霞來髣髴。愧遅椽屋共憑臨。堂尙未就也。</text>
<title>九月二十日。以迎駕闕班。大僚請勘。遂下對吏之命。廿二日。旋命保放紅門里。同罪而同居停者。金玉如，曺季中，朴汝器，林舜瑞及余五人也。廿六日。蒙恩特宥。是日留題居停屋壁 二首。</title>,<text>廷尉門前烏夜嗁。石欄橋畔曉霜凄。他年記取紅門里。夜夜停燈候赦雞。其二聊借杯尊樂性靈。非非是是兩忘形。不知寶氣埋雙釰。枉道乾文聚五星。權稚蘭書云。五令公同塌太史。應奏五星聚奎。戱用其語。</text>
<title>獄中得繡卿和九日詩</title>,<text>自我處散階。廁跡班聯罕。市多掉臂過。朝無握手欵。高秋屬卧病。正戀被窩㬉。咫尺靑繩路。未瞻紅雲繖。越禮自速獄。拊心慙惶滿。其二少日忝文儒。颺歌黃鵠賡。老朽接朝貴。氣嚴貌崢嶸。退然賦閑居。勵志酬恩榮。病乃聖不免。事或非其情。圜扉鍾漏聲。猶幸近禁城。其三繡卿才繁富。意欲呑平翁。和我九日作。惠然來獄中。開函餐秀色。用以飢渴充。扃鎖不礙夢。茫茫墮碧崧。覺來何所見。月照銀鐺風。其四夢與繡卿遌。蓮花博士府。俸醞殊不惡。廿斛支巨戶。恒念飮不足。仍賀新缺補。人間官職賤。願從君聯武。何苦戀山亭。沽酒杏花雨。蓮花博士。見放翁集。繡卿云。猶有未忘一香山亭醞。其五讀君五言詩。嗣響柴桑隱。透三唐神韻。謝六朝金粉。妙少遽爾許。如酒未發醞。我釀本無法。聊以下感憤。遅暮壯吾色。深憑洗凡近。其六詩境覿髣髴。如淡又如濃。琉璃放帝靑。曙月籠西峰。幽艶一花折。古綠莓苔封。是得氣之秋。飄蘀焜黃容。試叩王官谷。秘妙猶一重。其七聖慈念寒獄。放囚紅門坊。過橋碧玉灣。借榻黃葉廊。恩遇忘在坎。故態依然狂。棋聲酒香中。落月平西墻。要君知近狀。代書報崧陽。</text>
<title>繡卿和玉父重九詩。自注云與玉父訂期彩霞山房讀書。余喜甚。以詩參證。</title>,<text>聞携吳玉父。料理過三冬。崧山最高頂。垂虹時蕩胷。昔我事獨往。不與一士逢。空翠鎖石房。孤逕斷汲舂。悵然一宿迴。微跡麕麚從。君今結幽社。悟詣參禪宗。紫烟峰頂鶴。玉華潭底龍。化爲二童子。洒埽筆硏供。終古餐霞地。一變家塾容。繡卿屬南面。玉父來執恭。書聲出深樾。答譍演福鍾。我時西北望。天際堆嶺峯。負笈嗟無力。少日何由重。</text>
<title>次韻篠齋內翰十月九日。從茗隱老人。步自奉元寺後麓。至圓嶠晩憇。</title>,<text>西門咫尺萬松蒼。此是琳宮轉處岡。紅頰仙翁飛兩屐。翠微高處補重陽。人鴉浩浩全城小。帆樹離離遠渚長。能否老僧猶記我。去年驢背雪茫茫。僕去年。賞雪于此寺。</text>
<title>僕近日有詩云。我亦貧居無寸紙。破窓風雨過三冬。徐卯翁一日送紙。以書抵之曰。達官何如是貧也。遂用詩中窓冬二字。進退爲韻而謝之。</title>,<text>碧蘆坊子四圍窓。穿漏颼颼霜氣濃。吹壁凉波搖墨帳。映籤紅穗凍書缸。久知紙貴如金貴。已判今冬似去冬。糊餙非君那得此。玲瓏閃電掩空腔。</text>
<title>十月石竹花</title>,<text>草花細碎過千種。無此紅絨色最深。分外娉婷見霜月。爲誰留滯抱冬心。</text>
<title>湖南壯士歌</title>,<text>國家大慶自天祐。設科取士均蹈舞。武一千人文八百。合試大庭騰龍虎。四方英才集京師。風雲際會生鱗羽。今年塲屋著令甲。背誦專經籍按戶。取技準三䂓矩峻。收卷畫一紛競杜。題名淡墨二十六。今年庭試。文科六人。武科二十人。 上天注命無遐土。胡爲京籍偏搜取。湖南壯士告我別。弓箭在腰肩塔裋。斗酒立盡出門去。是日北風吹冷雨。</text>
<title>雨蕉侍郞外補永興。同夫人上官。詩以送之。</title>,<text>龍興江色翠湉湉。江上虹橋氣象兼。五馬游龍飛皁盖。雙橋流水蹙珠簾。俗稱兩馬駕轎者曰雙轎。 時來富貴能如此。老去糟糠尙未猒。擁䯻似聞通德語。人生那得不衣沾。雨蕉新哭綠衣故云。其二治行第一北來歌。京兆平反向已多。由京兆小尹出補。 彈壓繁䧺須地望。關河歲月莫蹉跎。難爲懷抱秋冬際。奈此登臨送別何。須記明年人更老。繡毬花發獨吟哦。雨蕉贈余盆景數種。繡毬卽其一也。</text>
<title>送鈴恩君尹溫叟 行直 充冬至副使入燕</title>,<text>灤路迢迢送畵轓。掄才不比往常論。使名嘉慶年冬至。時事新皇帝改元。縞紵酬心吳季聘。衣冠屬目漢官尊。逢人若問君家世。盟府頭銜閥閱存。</text>
<title>旉山尙書。充進香正使入燕。賦此爲別。</title>,<text>酒鱗紅映百壺澄。雪打都門馬簇氷。避暑山莊憑玉几。少年天子啓金縢。危疑此日乘軺去。辭令如君覘國能。望屋夜投皆舊舘。行行遙識薊門燈。其二朝廷不少賢卿相。君獨胡爲數數爲。記室每携名士去。車箱兼有異書隨。尙書昔年。與大淵行。前年與米山行。今又與大淵之子鎭圖行。皆一時之佳士也。海東繹史。聞入行篋中。此乃必傳之書。深喜其渡鴨也。 棲遲或偃都休問。專對其難此一時。戈葉諸生如可見。爲言紅豆最相思。星原稚子引達今又八歲。當入小學也。幸爲之訪問。</text>
<title>題李生 相𤦋 所藏趙文敏天冠山詩帖陝刻本後。手蹟帖趙跋云。道士祝丹陽示余天冠山圖。求賦詩。將刻石山中。爲作此廿八首。延祐二年十月廿四日。松雪道人陝刻本跋云。余時游天冠山。見佳境興發。偶咏鄙句。付主院者。越四重書故。</title>,<text>文字江山有晦湮。後來印證不無神。天冠帖裏丹陽郡。夾漈書中狄道人。祝道人號丹陽。文衡山跋。誤以爲天冠山在丹陽郡。正與夾漈金石略汝南公主墓誌。誤稱爲狄道人墓誌相類也。 榮祿自題猶屬僞。長洲系跋詎知眞。孤懸玉尺鷗波審。側削腴深逈隔塵。</text>
<title>十一月十一夜。篠齋，問菴同過。拈放翁韻 四首。</title>,<text>豪情尙倚筆杠椽。澹月梅梢入句姸。老屋安排旋馬地。衰翁辜負放鳶天。古人結局皆如此。竪子成名哂適然。九九消寒欣續賦。灰香酒滴似前年。辛未冬。篠齋同酬唱。其二西淸染翰憶如椽。醉草詞頭字字姸。時議愛惜能造命。人生窮達豈由天。催詩月出皎於燭。對酒燈靑花欲然。賈誼宋昌俱不見。長安訪卜是何年。屬篠齋。其三罷郡歸來貰十椽。詩人例有伴嬋姸。携襆被深嚴地。吟對梅花蘊藉天。貯肉凍鴟謀拙矣。搬薑黠鼠伎依然。曉風殘月爭傳唱。楊柳心情似盛年。屬問菴。其四圖書十篋覆三椽。雖小吾廬也凈姸。階草耐寒凌臘雪。唐花啓蟄遇暄天。佳賓日下荀鳴鶴。秀句襄陽孟浩然。茶熟香溫煩折簡。能來㸐燭話當年。</text>
<title>冬至。西陵還。見藕泉與命準同拈放翁韻。四詩皆佳。卽用其韻 二首。</title>,<text>瘦馬初迴朝陵使。建子之月斗杓尊。茅店板橋獨穿遠。晨鍾一杵啓南門。家家入厨鏘滌器。祀先粥熟香升薰。國俗冬至祀先。必薦豆粥。 火城如沸會闕下。彤墀拜舞奉明君。星迴六十舟梁慶。元朝儀擧介眉罇。時以明年辛巳。慈殿舟梁六十年。議擧歲首賀禮。 我時歸家凍且仆。鼻涕一尺眸花昏。盤無宿食堗無火。完轉兒啼犬吠聞。年年至日走道路。閉關息旅是何言。其二藕泉霽翁之賢弟。藕泉作詩師法尊。藕泉謂我霽翁友。時時載酒過山門。髓叩韓杜味雋永。神來蘓白香濃熏。淡而不枯質不野。可以上㴑陶徵君。梅花補入東籬句。南至續開重九罇。吾兒愚魯荷提奬。追君拈筆塗鴉昏。詩云乎哉學必富。根柢六經聲乃聞。纔命詞人儘輕薄。太上立德其次言。</text>
<title>次韻李梧軒承旨 愚在 司寒壇詩</title>,<text>銜命郭門出。絳霞暾半臯。齋衣莅壇潔。飛馹犯風饕。步步江船閣。村村野彴高。忍寒吟摘髭。寮寀得詩豪。</text>
<title>次韻梧軒省中晴雪</title>,<text>踏雪鞾聲集。宮雪快放晴。鴉光工點樹。日氣暖融城。驟化瓊林白。能添粉署明。忩忩花絮影。回領廿年情。辛酉。余在堂后。有花絮忩忩玉殿西之句。</text>
<title>臘十九。兒子命準拜坡有詩。秋史內翰甚激賞。余又和之。以示秋史。</title>,<text>對商十二家詩彀。前削初唐後黜明。時余手選七律彀。始以杜文貞，白文公，李義山，蘓文忠，陸釰南，元遺山，虞文靖，錢虞山，王文簡，翁北平十家。質之於秋史。秋史曰。虞山則濫矣。杜樊川，黃文節，朱竹垞。皆不可闕。余於詩道。篤信秋史。故再以十三家釐正。 君又官名稱內翰。低回七百卅年間。其二由蘓入杜拈花後。留下金針度指尖。義起詩家論俎豆。特豚當爲北平添。其三精心考覈儘堪驚。刊誤鸚衣與鴿翎。已自放翁難注矣。幾家傅會撿禽經。其四官燈特爲論詩紅。情味依然昨臘同。弭節年年髯學士。宮壼雨露玉堂風。余於昨年臈十九。在省中有詩。其五毗陵文字付灰塵。花鳥江西板蕩春。肯僅長沙論閣本。金源大有學蘓人。其六幾人學杜得眞髓。貌襲區區釰鍥船。不必粧梳同結束。天然秀色逞㛹姸。其七溯杜至蘓沿至翁。各心性得一宗風。七言萬古留香瓣。纔屬詩家十二中。其八宋白粉箋每黯魂。嵩緣萬里對堪論。試商塡廓馮家刻。聚墨猶憑珠黍痕。其九遙鍾促漏送年華。身老官淸未足誇。惟是與君欣對直。閱人吾已似恒沙。下番翰林。例直於尙書省之堂后。故云對直。</text>
<title>雜書</title>,<text>雜書汩智悔心回。白首無成儘可哀。周氏千文曾氏史。從頭更欲劈將來。其二國計民憂豈兩歧。而今窒礙漸難爲。我當從政於中歲。大不如前講學時。其三國中崇尙兩班家。遂使愚甿意望奢。人盡苦心趨變化。誰當安分注年疤。其四士本四民之一也。初非貴賤相懸者。眼無丁字有虗名。眞賈農工役於假。其五才智聦明一㨾家。榮枯冷㬉太參差。天於趙孟家偏賦。豈眞生申及甫耶。其六有才不用豈天意。烜爀家門禁錮民。四海九州千萬古。再無徐選這般人。其七私賤夷禽不較多。外家門地坐蹉跎。人能以母有低仰。父道不尊將奈何。其八班名桎梏老生員。父母妻兒難保全。未忍與民同做活。爲門戶計亦堪憐。其九家門販賣遙遙胄。閭里橫行岌岌冠。呑噬生靈作家計。不知朝令不知官。其十揀擇人才是實政。滿瓜詞訟可聽陳。願君初仕澄淸日。莫聞淵源閥閱人。其十一古來國富向人談。卒乘麻絲粟米金。一切公私仰錢弊。從前未有拙如今。其十二常平通寶錮形成。官鑄年年不改名。歷代試看錢弊考。一名能得幾年行。其十三富室錮錢計已癡。官倉藏鏹亦非宜。合而復散散而合。循若無端非爾私。其十四小泉何必事煩請。自我國中通用之。苟得一番著令甲。快來渡鴨說時遅。其十五都下養兵雖遠慮。太多權設只堪刪。一兵三保徵身布。人物耗時掉尾難。其十六口賦通融不可爲。出於優待兩班故。兩班優待坐虗名。國計民憂非所顧。其十七亦知糶糴爲民設。民瘼無如糶糴深。逋吏族徵民是族。醫瘡却剜肉於心。其十八地産五金如五糓。厚生利用濟公私。不然禹貢金三品。恐失聖王方冊辭。其十九我謂金銀銅鐵壙。以時開閉不傷農。峻刑潛採那能禁。只好財權未屬公。其二十國之財賦魚之水。魚脫於淵無活理。盍思通變趁今旹。哀痛風人如室燬。其二十一病民蠧國豈無由。我亦不眠不食求。錢與兩班而已矣。噫非一夕一朝憂。其二十二環海西田盡六等。制田未有此寬仁。品官不稅殘民稅。應稅無如此不均。其二十三京師無物不都沽。百貨騰翔堪一吁。物貴如錢不相下。到頭民庶樂生無。其二十四未成苧楮已成繭。竝奏燕商榷利津。紙貴如金衣貴錦。幾何斗覺國中貧。其二十五甚之橫占楮田農。操縱簾砧告荐凶。我亦窮居無寸紙。破窓風雨過三冬。其二十六羹魚飯稻木綿裘。畢竟吾鄕衣食優。燕物細思無實用。藥財書冊外何求。其二十七貴遠好新非細憂。侈風成習速於郵。鱗紗朝服羊毛席。一二十年前有不。其二十八昔人奢儉不相蒙。寒素豪華了眼中。浮誕近來多外餙。一般裘馬閙春風。其二十九儒素家風變侈靡。暇論紈袴貴公子。卻思英正年間人。猶躡麻鞋恥革履。其三十吏胥之居宰相同。圖書玩好暎房櫳。豈緣雅尙能移俗。都是凌夷遂變風。其三十一驕奢豈是國家福。恭儉方爲宰相基。下效上行寧不畏。事都非後悔無時。其三十二議者或論並小縣。我言大處尙宜分。距官坊里纔深僻。已是難馴鳥獸群。其三十三人亦有言汰冗官。不知何者合先刪。狠爬能减幾員得。經費了無贏絀間。其三十四冗長最多文翰職。盍先從此議之哉。世方酣適於春夢。末仕殘官汰可哀。其三十五科制何曾大小分。稽之古典未曾聞。蔭途自可勳恩叙。豈必逶迤採泮芹。其三十六羣雋登庸實本意。四方慰悅是何言。慶科節制皆非古。自有三年大比尊。其三十七明經古法豈徒然。帖誦同歸事可憐。講此無關治體矣。不如製述得人專。其三十八古今著作關治體。程式伊來劇披猖。工拙隨才非可強。無根文字太荒唐。其三十九武科無節亦安用。只好年年失勁兵。止竟紅牌先達死。不如白面閑良生。其四十一㨾蛟龍得雨晨。界層閑架困神鱗。試看桂籍題名者。太半銓家不用人。其四十一國家得力在人耳。黨論最能妨用人。纔涉公私向背路。已關利害淺深津。其四十二用兵得力在山城。城操權停狃太平。熊峙之軍岊𡽹柵。我東本有鳥捿名。其四十三番軍講祖法嚴密。取辦臨時敗族隣。等是苟充京勝外。許多輦轂有根人。其四十四宿衛應從都下募。上番利害念之哉。外方播說深嚴事。強半鄕軍鼓舌來。其四十五紀綱一壞國何爲。凌犯恬嬉兩可悲。近有金丹消息否。小遅良手漸難醫。其四十六愛民斯使畏王法。可使由之不使知。豈有巍然在上者。甘心沽譽諂民爲。其四十七籌司越訴最心寒。營邑權輕長滑奸。大壞嵒廊尊重體。爭如詞訟付該官。其四十八一民足以逐官長。一吏優於嗾上司。聲罪紛紛建德報。黜貪往往伯夷疑。其四十九留心功利莫疑余。謀國有人其舍諸。念古聖王纖悉制。周官六典理財書。其五十躬逢弗咈聖明日。未覩昇平至治躋。萬死豈非臣等罪。憂來瀝血小詩題。</text>
<title>上元日。蕅泉于北市買得藝粟齋倣古墨贈余。因有此作 三首。</title>,<text>待月今宵月正團。夕陽人影隘橋欄。擺攤舖裏芒鞵步。三百靑錢買墨丸。其二金波萬斛洗塵寰。橋上樓頭氷雪顔。一例人山人海裏。麻衣身奉墨王還。其三通宵閙熱管絃場。獨對閑人解豹囊。藻荇滿庭淸似水。墨華香蕅華香。</text>
<title>聽書學博士羅敬三伽倻琴</title>,<text>羅生竟軆正蘭芳。偶見燈前指爪長。錦瑟無端絃半破。瀟湘何事雁斜行。月來弄影涵珠箔。風遞遙聲度玉房。三十綺年有底怨。盡將心事訴淸商。</text>
<title>二月六夜對新月。寄懷朴永興。</title>,<text>穆穆月光耿斜戶。濛濛霧氣綠沉庭。樓前春意遽如許。城上嚴更方獨聽。吟緩香消半篆白。望平山露一眉靑。美人千里無消息。此夜相思空復情。</text>
<title>次韻楓臯公題尹彦國侍郞 命烈 扇頭詩。因呈楓臯。</title>,<text>蒲葵散與學書人。喜遣餘光流敝隣。愧我不侯龜手藥。非公誰美捧心嚬。附 原韻 楓臯書品如今第一人。知君自與紫霞隣。此身不是東家女。何事相要強效嚬。</text>
<title>二月二十一日。病起迎鑾。恭紀 五首。</title>,<text>曾爲幕府參軍事。猶是書生妙少春。甲子乙丑間。以訓局從事。陪扈健陵。 盡送英賢陪法駕。姓名今屬守宮人。其二守宮恩命委蓬蒿。罪在淹漳無所逃。爲報沈郞腰細瘦。急裝不耐帶長刀。其三迎鑾江上漲香塵。士女千層袨服新。應笑羣龍中蹩躄。散班有一失儀人。其四聖慕寑園春薦日。如聞出戶歎聲長。職司籩豆覃恩澤。惟有公山鄭太常。健陵酌献禮成。鄭子承以太常少卿。進階通政。其五舟橋偃蹇卧微瀾。鹵簿分頭擁畫欄。鳳翥龍驤亭子下。嫰黃烟柳解春寒。龍驤鳳翥在落梁津之南。卽舊望海亭。</text>
<title>高麗金鑲栴檀品帶歌</title>,<text>天尊物藏蕉覆鹿。聖帝玉帶垂著錄。六十二銙何太寬。今人乃無此腰腹。新羅御庫曰天尊。高麗御庫曰物藏。高麗太祖二十年。新羅主金傅献玉帶。十圍六十二銙。卽眞平王所謂聖帝之玉帶也。世謂國之鎭寶。垂四百年。至是献之。太祖命藏于物藏庫。事見高麗史。 福州荔支尙巋然。慶州玉笛同流傳。高麗恭愍王避紅頭亂于福州。卽今嶺南之安東府也。王所御荔支金帶。藏在州之太師廟。鄕吏爲戶長者必帶之。慶州玉笛。新羅舊物。踰鳥嶺則無聲。 黃葉靑松兩無處。物自不知人代遷。罖季。有鷄林黃葉，鵠嶺靑松之讖。 君不見駙馬都尉家賜帶。高麗秘寶傳大內。錦城都尉朴明源。尙英宗第三女和平翁主。 王氏元年秋十月。分明落欵銙之背。尹英花想嬋娟人。玉腕鐵筆運如神。銙背。有欵曰王氏元年秋十月宮人尹英花十二字。 旃檀古馥噴鼻觀。猙獰五爪蟠神鱗。刻雲龍象。極精巧云。聖德大度不玩物。寧歸粉侯肯貽厥。朕三條帶此不同。區區寶犀陋吳越。東齋記。錢俶進犀帶於宋太祖。太祖却之曰。朕有三條帶。與此不同。俶求宣示。太祖笑曰。汴河一條。惠民河一條。五丈河一條。俶大媿服云。 彼以奢亡我儉興。匪伊帶也事堪徵。嗚乎聖德用心乃如此。臣拜稽首歌詩登。</text>
<title>次韻問庵秘書觀梨園樂舞 五首。○二月十六日。樂正趙常之邀余。共閱樂時。問庵在坐。</title>,<text>拋毬樂妙手商量一擲前。毬門容易莫爭先。牡丹去後東明國。旌節歌聲閏集傳。平壤樂府。牡丹妙於歌曲。今拋毬樂，旌節歌曲。猶傳牡丹音調。舞鼓月上鷄鳴易愴心。內家法曲許重尋。貞元朝士黃樓夜。淚逬淵淵響石金。舞鼓古無歌辭。正廟時。始有御製一曲。月上，鷄鳴。卽其辭也。余前過黃州。猶聞此曲。牙拍舞奈此昇仙風雨何。蘭亭在手莫論他。彜齋性命能輕處。又按紅牙碧串歌。響拔舞冬冬響鈸趁三絃。舞手敲鏗態可憐。癡絶南朝穆士素。街頭不管月輪圓。處容舞四向郞當舞袖長。讓他黃面在中央。郭郞鮑老君休笑。我亦身登傀儡塲。</text>
<title>次韻問庵賦余書齋前所見草卉 二首</title>,<text>芍藥雜英隕如雪。閉門懷錯莫。佳麗溱洧景。聊以補籬落。對君豈堪贈。將離聞不樂。妙句花爭艶。每懷驚製作。陋居何足賦。抽毫媿後却。君去華省直。賡唱翻階藥。蒲公英蒲公何代英。草卉假借名。有似沈下僚。布葉貼地生。軆物不遺細。問庵儘人英。共賞金錢㨾。同慰黃菊情。</text>
<title>次韵問庵題余所藏仇十洲輞川圖</title>,<text>畫景江山眼目公。宛如眞景著房櫳。畫景又出眞景外。如此畫家乃稱工。匠心妙斲仇實父。輞口嵠山運斤風。昔人衰柳古城下。夕陽彩翠點空濛。斤竹宮槐嶺迴複。是向欹湖小彴通。王裴日夕過素舸。夷猶浣女漁翁同。隔茱萸灣漠漠。人家遙見迷西東。好是焚香禪誦處。南陀北陀淼漫中。誰謂蕭寥一邱壑。大有樓閣塡靑紅。人間有此淸曠樂。我獨胡爲歎途窮。夾室小兒展長軸。先生傍睨吐詞䧺。畫中山水日蔥蒨。惟我與爾甘長終。</text>
<title>米山舊蓄仇十洲輞川圖旋失去。讀余詩。不能無刻舟之戀。因有和韵。余故慰釋之。</title>,<text>大抵畫境亡是公。意造溪山置窓櫳。靜思題畫詩亦爾。異境特借言語工。今我與君詠輞口。竟誰眞聞右丞風。詩本琉璃幻相者。畫是烟雲過眼濛。執畫現在證過去。通人猶有未盡通。兩家口業幾時淨。一畫得失將無同。聞君掉頭不肯住。百丈牽江入峽東。瀼東瀼西何遷次。米山晶山皆畫中。君家自有辛夷塢。武陵何必桃花紅。坐見贉𨇾盡落劫。巧偸豪奪人爭䧺。不放閑人與閑物。先生坐此日益竆。非畫是畫畫是假。連環我欲窮其終。</text>
<title>旣送詩判於米山。要成證案於蓮士。米山別刻舟之嫌。蓮士占首鼠之便。畫訟聚門。詩債築㙜。酉山之雲岡麗什。河豚雅唱。又出不虞。疲於應接。強效疊牀。聊博烘堂。</title>,<text>剪除葛藤畫案公。蜃噓樓閣蠭房櫳。文字想到結繩古。恥居篆刻雕虫工。錦贉玉𨇾健聚訟。鏡花水月弘宗風。安得米山超慧業。盡忘所學還鴻濛。我爲龍樹毉君病。病在石暈在犀通。米山大笑憐我病。所憐者何憐其同。酉山氣劘米山壘。意欲鴻溝割西東。蓮士持論頗首鼠。楚得楚失消心中。鉅軸昨夜落吾手。疾讀燈花特爲紅。諸君壯志窮到骨。正坐哦詩猶諱窮。不識一字更快活。纔記名姓眞英䧺。作此生活太冷淡。始以畫訟詩逋終。</text>
<title>崇禎宮人屈氏琵琶歌 幷序</title>,<text>屈氏蘓州良家子。幼選侍長秋殿。崇禎末。李自成陷京師。屈氏逃匿民間。及自成敗。屈氏爲淸九王所獲。常置軍中。我昭顯世子質于瀋。以屈氏隷焉。竟從至國。屬萬壽殿。事莊烈王妃。屈氏善琵琶。又能擾禽獸指使。無不如意。有弟子進春者幷傳法。孝廟甞詢䯻制於屈氏。今士大夫家䯻制自屈氏。則屈氏固多識也。屈氏旣東來。常泫然北望。年七十餘將死。語其人曰。幸埋我西郊路。不忘首邱也。肅廟命廣平田氏主屈氏祀。歲給祭需。至今不絶。田氏亦明朝尙書應揚之後云。余聞老梨園言。屈氏隨世子出。居鄕校坊邸。往往召梨園數輩。隔簾授琵琶指法。今尙有姜典樂者私淑焉。其甞所御琵琶紫檀槽。文理盤蹙。光鑒毛髮。後人不知其樂器。用爲陶井之具。甚至屈辱廠中。姜若山偶得於天潢故家。爲之重新。審音調律。大有䨓輥之美。余旣感歎姜若山事。又摭屈氏逸史而修書之。系以歌。琵琶本是馬上絃。索釋名以爲蕃中所作。順手曰秕逆手把。一絃一聲推又郤。不知何時此器入漢宮。復隨烏孫公主傷流落。杜摯則云長城築時。絃𪔛而鼓苦秦虐。漢樂蕃樂不一名。拗項直項無定矱。崇禎宮女搊琵琶。鼎革身羇九王幕。蒼黃步趨壽皇亭。恨不以殉命之薄。思歸公子幸相隨。東流之水花漂泊。莊烈閤裏第一人。萬壽殿中春綽約。破撥聲繁恩怨長。風沙猶覺繞簾閣。性靈屢伏善才曹。汎瀾相對供奉駱。弟子進春學新飜。幷擾禽獸傳糟粕。而來二百年無聞。惆悵人琴兩冥漠。逤邏檀槽蹙鳳紋。金縷玉質光灼爍。豈知屈氏琵琶尙人間。鵾絃鉄撥隨風蘀。宮商附木木不言。庸奴淘井事可愕。姜君歎息爲重裝。翠鳳昂首靈龜旁礴。神明頓還絃柱間。是日池上蕤賓鐵自躍。此器本自漢宮來。肯與兜離共唯諾。胸膝上抱相親。美人黃土餘薌澤。我傷哀樂在前中年。况今憑吊心作惡。姜君爲我轉軸抹四絃。匪凮下泉凄而廓。宛見屈氏無言擁袂立。精靈化下遼陽鶴。</text>
<title>姜豹庵尙書童子時。於宅邊掘地得甆碑。一回靑字李白桃李園序。不知誰書也。至今子孫秘寶。余旣借觀。形諸篇什。</title>,<text>仙翁始謫降。必有文字祥。兒戱嗜土炭。甆碑森寶芒。得硏紗縠行。爲世雛鳳凰。回靑誰試窰。楷書逼晉唐。蘭亭玉枕㨾。參以十三行。蠅頭與蚕絲。勢如龍騰驤。準備靑蓮讖。假大塊文章。紅葉古時樓。寶甆光燭牀。出入仙翁手。哀玉漬古香。今俗尙燔誌。或從此濫觴。靑料入中國。昉自正德皇。回回靑顚末。見王世懋窺天外乘。 燒甆壓鮮紅。價倍黃金翔。宣德甆以鮮紅爲寶。 吾鄕處海僻。㝡後於諸方。意者隆萬間。靑始到樂浪。此碑闕題欵。欲辨心徊徨。時代猶可證。書人莫或詳。差鬆石峰老。密於匪懈堂。楷法則當家。翁言不敢當。携至碧蘆舫。三日卧其傍。仙翁不可見。播咏夙心償。</text>
<title>問庵寵惠紫霞二子作畫歌。次韵戱答。</title>,<text>鄰翁虗譽二雛子。乃父軒渠口大開。竅七日憂太早。見卵求夜君莫催。自憶髫年師豹老。謬許入室推參回。曹覇無賴纏坎壈。閻令誰數登塩梅。小兒鼻涕長一尺。正以翮擁憐毰毸。大未必奇小了了。聲名漫若傍人猜。畫至神品技而已。文章亦豈太上哉。垂老墨瀋爲遣興。報仇殺人多誤孩。每見狼藉畫眉濶。斗方剡藤胡亂裁。初學生辣有何好。頗恠霜縑自外來。懷弱誰能卽嗔喝。倚枕嘻嘻慰摧頹。何當買田拂衣去。與兒拾栗燒芋魁。指點荊關蕫巨法。罨畫溪山日裵徊。</text>
<title>問庵再辱藹春童子作畫歌。次韻答 二首。</title>,<text>萟林日歌山水圖。小兒不敢承當乎。誰其歌者問菴老。譽兒癡癖翁則無。子瞻平生喜奬借。琴於惠聡曲仲殊。恐君歌辭自風格。何預人家素壁摹。君言此子有書品。我爲畫歌特擧隅。是日說兒殊不置。歡然命酌掀霜鬚。輕陰小雨靑春晩。百花香氣吹書厨。呼兒更作小平遠。運墨如穿九曲珠。不覺戱嬰圖活現。肌肉玉雪衫袖烏。人生大歡止稚子。外物得喪何煩吁。其二學書日力分畫圖。學書不成畫云乎。雍端纔能辨六七。亂走風雨百憂無。兒子今年十三。故引雍端。 來時案上弄墨汁。皴擦意與常兒殊。伯仲揚扢倣古法。片言微中難易摹。翰繪儒者事最近。聡明冀或反三隅。溷藩浣墨日不給。惱亂赤脚與長鬚。嗟余晩景撫四子。傳業書倉或畫厨。任渠方便獲心印。絶我安排拈記珠。長歌屢枉不知止。媿君愛我而及烏。得有憐才似君者。使兒貧賤吾何吁。</text>
<title>次韻秋史內翰見贈 幷序</title>,<text>余入銀㙜。自視黃面老子。不堪作顧影少年態。猶幸與秋史內翰興會日繁。秋史每有名茶新瀹。命侍童挈一甌至。一日送茶。少焉秋史亦來。袖示漱金小箋。上有詩。余曰。君詩思敏妙。在一煎茶頃。秋史笑曰。果在扇罏間得爾。明日晩飯。燒筍旣致秋史一束曰。傳語內翰。此味淡。妙在不肉不豉。盖取喩於其詩法也。又從秋史見近刻劉松嵐詩集。卷首有覃序者。仍與商畧詩求杜法之旨。間携致敝藏快雪堂帖，覃書對子一聯，孤雲處士王振鵬苕溪高隱圖一軸。右三種書畫。對榻審定。以證金門墨椽。秋史又爲余出佳紙丈餘。濃堆墨。作碧蘆舫隷扁。傑然可畏。院中老吏見吾兩人職務旁午中。翰墨商訂。瞠乎以爲初見。昨余與秋史冒雨祗役。聯步至書香閣。穿過仙掖四三里許。玉樹䓗蒨。深嚴芳潤。因憶往在甲寅。應旨撰書香閣楹聯。旋命竹石徐閣學書進。時余尙韋布年少。以爲平生榮遇。今忽身踐斯境。能無掁觸。凡此數事。皆可書。爲萟林佳話。因借秋史見贈韵。綴爲二詩。有此交歡一往深。不虗鍾漏送光陰。蘆寒隷古神情合。茶熟詩成氣味參。傘雨同聽八甎步。書香獨愴卅年心。翰林承旨容踈放。佳話鑾坡續筆添。其二吾輩寶覃書外深。篆香奚止例山陰。詩求杜法金針度。妙在禪宗玉版參。重訂馮劉雪堂刻。同盟松柏石琴心。何人勸我苕嵠隱。能否先生泛宅添。覃聯。石琴之音。玉軆之嗜。葱蘭其氣。松柏其心十六字。</text>
<title>霖雨。省下晩退。行視園圃。有作 十首。</title>,<text>雜樹柴門一畝宮。經旬休沐息微躬。好山墻缺邀靑峭。嘉菓渠荒浮敗紅。其二江湖意在轉森沈。烟雨吟窓拆葦林。一夜小池生漲綠。錦萍漂卷到庭心。其三垂垂雨脚壓鏗敲。漂蕩蝸宮燕子巢。篷籊生成渾不管。盡心掩亂過墻梢。其四挂起西窓映暮霞。畫情無待玉鵶丫。烟濛北苑曉山樹。雨浥南唐鋪殿花。其五錦荔支纏山石榴。繡毬花伴海棠秋。就中紅豆無情緖。斗帳珊瑚爛不收。紅豆。羣芳譜所載。梅雨時開花。結宲枝頭。如珊瑚豆。紅嫣可愛。此與王右丞詩紅豆生南國之紅豆不同也。余園中。有兩大叢。其六手種南苽結子初。盤飧小摘退公餘。靛羣赤脚山家婢。翠蔓黃花野老廬。其七小畦節晩種藍成。梅雨淫淫抵上庚。淹爛番紅眞可惜。來秋謀始隔年。紅藍。秋耕下種如麥。明年霖雨前收。花紅鮮倍利。說見羣芳譜。其八仕學只堪耕且爲。聖門未可小樊遲。日來竹樹平安問。會有芋魁遭遇時。其九翠滴高麗秘色甆。山泉浥注硯頭池。偶臨靑李來禽帖。記取南塘種樹時。近日新得秘色甆三種。其十夕陽林影偃東𦤎。時有微風洒髮毛。仰看靑天欣霽色。意隨蝴蝶一行高。</text>
<title>近有長湍人發古塚。得甆器，崇寧錢，銅鏡。錢隨手卽壞。鏡今在徐卯翁仕世家。圓經三寸有畸。背鑄盤龍。面微凸。正古所稱衜家聚形鏡耳。綠斑透出。膚理望見。可知爲入土千年物。可懸此爲鑑定古銅之玉尺也。</title>,<text>聚沙作牀石作扃。誰其寑者蛻骨靑。以火來照窈而冥。塵埃朏朏風冷冷。甆具數十豆與鉶。銅錢一百文崇寧。鏡鼻盤龍土花腥。人方取出怒雷霆。靈湫不測月魄停。狐狸百步驚山庭。中心微凸湛圓晴。道家命名曰聚形。徐君鑑古性通靈。馮承素硯存蘭亭。任世曲水蘭亭硯。大唐貞觀十年春三月。馮承素恭摹。 鏡飛入室役六丁。璇凮動幃韵流鈴。贗銅一埽倣古型。太陽出矣難爲螢。仙人委佩鶴遺翎。後七百載吾詩銘。形質明暗醉如醒。旋蝕靑苔旋發硎。天地一瞬幾桑溟。日月兩曜似篷蓱。坐閱螺蠃與螟蛉。神物久視千劫徑。得鏡者昌延壽齡。</text>
<title>淸凮閣午睡</title>,<text>風雨喧廊成午睡。風淸雨止夢纔迴。古銅甁子一花拆。句引簾櫳蝴蝶來。</text>
<title>詠秋海棠 五首</title>,<text>薄羅衫袖試輕盈。背立幽窓如有情。妖冶酸寒依約態。誰家侍婢鄭康成。甁史。秋海棠嬌然有酸態。鄭康成。崔秀才之侍兒也。其二秋來又擅海棠名。正綠反紅葉葉成。古拙一峯宜背靠。生來性格畫家情。學圃餘秋海棠䟽。宜傍以古拙一峰。其三淚從萬斛愁邊種。臉向三生石上開。一點相思消不得。揀陰處待人迴幽。采蘭雜志。昔有婦人懷人不見。恒洒淚於北墻之下。後洒處生草。其花甚媚。名曰斷腸花。卽今秋海棠也。其四種淚得花這因果。生生世世是寃家。寂然根卵囊盛日。已有芳心透絳芽。其五照夜紅妝燒燭初。迎凉翠袖倚欄餘。若論位置爭秋士。西府風流定不如。</text>
<title>次韻酉山孝廉寄懷 五首</title>,<text>我從指端識。之子幽棲處。落日滿行舟。影到籬邊樹。停橈欲與言。沉吟捨之去。那知此行色。已入幽人句。余自壽春敀時。舟過酉山水閣外。其二縷縷綠簾香。梢梢碧蘆雨。是誰推戶入。笠屐人情楚。偶然不識面。欵曲平生語。竟以識面快。此意足千古。其三相對敬而愛。不妨冠佩燕。我衰方懶出。豈由長相見。每誦翠翁句。縹緲楊根縣。從君架江閣。遠山飛斷岸。其四詩境本無境。每在風露夜。意不要人賞。蒼茫自咏罷。月高樹影立。簌簌殘紅下。而己放杖笑。佩聲方入舍。余近有吟詩。啚傍添寫一丱妙。酉山此首專咏此圖故戲答。其五書君菜花扁。緩君柴車發。野薺無菁老。黃花亦已歇。玉手白團扇。扇手都無別。此豈種菜人。皎如懷中月。酉山新築菜花書屋。屬余書額。</text>
<title>許道寧夏山風雨閣 今夏霖雨告灾。方行禜祭。檃括張安國隱靜寺觀雨水調歌謠頭題畫。以寓祝晴之意也。</title>,<text>碧溪靑嶂度雲氣。穹林邃壑舞迴風。炎官奔命走驕日。川后效靈呼蟄龍。電掣金蛇一千丈。雷震圓鼉三百通。乘之無傍運無際。奮迅颯沓如崩空。天杓屈注銀潢水。地軸下侵馮尼宮。千仞石室一道士。仰凌積翠看奔洪。人間何限失匙箸。此中宴坐獨從容。淨洗從前塵垢汚。潤及無邊禾黍芄。巨浸流惡不爲害。神工利物不言功。一時天宇忽開霽。曨曨日在五雲東。</text>
<title>題羅兩峰五淸閣。是日也七月旣望。凮月淸姸。松竹芝蘭石合寫。</title>,<text>楊州二十四橋月。夢見花之寺裏無。今夜月明風又細。憑君添寫七淸圖。其二五君合撰兩峰筆。再闡夷齋傳後芳。風月雙淸追可補。豈堪隨例黜山王。</text>
<title>荳花雨 風土記。八月雨曰荳花雨。</title>,<text>我生之辰荳花雨。淫淋濕月愁顧兔。輪跡未安却遭妬。明輝悵望成虗度。父母憐小勤育乳。九齡千文始就傅。晝究聲韵夜以足。㴑詩三百比興賦。外家梨栗益磨鑢。群籍膾炙耽酣𨥜。鉅公耆宿謬見顧。総角升堂拜巾屨。宛邱叔父奬旨趣。徹齋學士驚談吐。紅葉尙書讓縑素。松下丈人講以女。香溪半面瀝肺腑。竹石初指諧宮羽。就中觚翁數晨暮。溪南辛老於元裕。是時需雲澤布濩。賜對便殿升童孺。聲名赫然動玄圃。眇福折磨聽韶頀。十八斂華平宲步。論語一部守訓詁。鍾繇丙舍依壟墓。羽陵博學窺書蠧。世俗頗疑烟霞痼。參禪騎鹿謗何誤。蒼蠅曙鷄主心悟。微我知己誰爲訴。麻衣錦袍猥比數。字軆文格同鐫諭。自此屢躓于津渡。佛與魔高吁可怖。承恩斗墨染屛樹。秘殿繡柱徵聯句。戴禮錄本充內庫。春秋義例二三取。書局特召兩韋布。筵臣不可寑擧措。此皆非常格外遇。晩點龍額披雲霧。迎春恩詔藹煦嫗。夢想猶記匀天寤。星冠切雲佩寶璐。今上殿下當踐阼。內制不試親在故。帥府就辟披心傃。罪大法當枳銓注。言議忘與時人忤。而已局變起禁錮。上書乞養淸浿㴑。甫也盡室劍外寓。鄭公車馬江干駐。操持略無小抵捂。冷㬉慨許同融沍。廣柳車深貯客御。夕陽亭暮留人語。駭浪不測起盃酤。滿輒予人甁先仆。往者兇醜天敢詛。元老來汝丹筆付。鉛刀一割竭思慮。穆之四用慙才具。從初聯事與當路。幸耳免夫逢彼怒。蜚語中人咄啐謼。衆女謠諑蛾眉嫮。燕山𦴚𨘬去叱馭。早定國本行人籲。西州荒絶及苽戍。父老攀轅被攔住。嗟我去國事馳駈。四年寒食三處作。歸來世凮日已斁。厭見機巧張罝𦊂。人海避人劇避颶。端坐送日癡泥塑。江山招我惠然赴。濊笛貊謳誤鞮鞻。始謂客訪五石瓠。不虞罡風衝灧澦。我笑事發太無據。蟻漏足以傾撑柱。有妄男子德爲𨠯。挾惡少年辱是胯。人方寡信棄良晤。尙有操戈而應募。跡我生平良貝屢。枘不合誰當怒。鵷雛腐鼠本無慕。需世自闕經世務。明窓虫魚事箋註。媍嘆無食兒無袴。嗟哉大夫莫遽去。士猶巖穴靑雲附。委身我亦荷陶鑄。命也與時通蔽互。年過半百智昏瞀。末路光景如風捕。懷抱錯莫傷薤露。緖言忘墜賢人聚。翁婆太白配月曙。屢占蘭夢繁支庶。天運苟然値衰祚。奚詹尹卜訪管輅。糟糠本分不厭餔。我無遊困君何倨。多生綺語自珍護。是出虫股與鳥嗉。意不汲汲聞益譽。此道有時公好惡。懸金太夸呂覽賂。脫藁無力歐書雇。畢竟盈篋付蟫蛀。發憤著書愚遷固。詩成滿紙字軒翥。空雲靄藹披晴絮。</text>
<title>健陵遷奉輓章 五首</title>,<text>八方遺老憶庚申。盍往觀乎葬聖人。慣眼旌旄皆望幸。悽心警蹕尙疑眞。新豊鷄犬渾如昨。奉壽鷽花度幾春。婦孺何知紛雨泣。総由無物不興仁。其二舊陵松柏種生鱗。尙有形家竊議人。聖者豈無藏吉宅。先王如欲見羣臣。神慳鬼秘遺今日。鳳舞龍飛奠萬春。永閟慈顔兼擧緬。九重哀慕一時新。其三先王孝思準無邊。舜慕終身惻怛然。可質神明斯不惑。惟精心法是相傳。終者卜寑依先寑。忍說明年又某年。摹畫有誰能萬一。巍乎蕩蕩只如天。其四追惟二十五年治。悉與詩書所載符。羣品陶鎔歸造化。八荒包括在庭衢。臣工隕越乾綱正。民庶煕穰福澤敷。恒日憂勤如不給。夜闌方冊對熏罏。其五螻蟻微臣喚小名。髫年昵侍遂彯纓。每經鑄字門前路。如夢迎春閤裏行。未死居然生白髮。報今唯有耿丹誠。檢身無往非孤負。歸拜雲鄕也媿情。</text>
<title>孝懿王后輓章 五首</title>,<text>於穆寧王配軆隆。六宮播詠二南風。乾剛濬哲文思際。坤厚含弘光大中。五月禮成同穴願。長秋門掩問安空。無名至德何能狀。只似庚申哭跛聾。其二淸風望族啓塗莘。慶篤王家再曰嬪。賢相曾聞謀一國。陰功何止活千人。要將歷試柔嘉德。偏若多經險阻辰。最是己庚年際事。誰能秉筆播芳塵。其三邦人士女母儀贍。貞吉含章道自嚴。流水遊龍何待戒。繩金檢玉不言謙。纔稱迎渭六旬慶。遽見乘雲千歲厭。哀慕聖心無以慰。舊臣環泣盡衣沾。其四稱未亡人二紀玆。深宮隆養享愉怡。泰山磐石鴻基奠。聖繼神承鳳曆垂。化理淸明躋壽域。溫文將就啓重离。如今邦命維新象。歸報先王定有辭。其五臣亦奎瀛槖笔隨。偏深文字荷殊知。空違昔日攀髯願。忍見明年賜飯時。萬歲靑烏金粟地。長春素柰玉欄枝。回瞻逮事光塵遠。慵哭秋原哀輓詞。</text>
<title>八月十八日。宣仁門下待漏。</title>,<text>金門未啓漏丁東。假寐無人與我同。一段上林淸曉景。曙光仍放月光中。</text>
<title>禁林秋鶯</title>,<text>憑欄風露帽簷欹。秋夕詞臣睡起時。御氣㬉於初夏景。鶯聲猶在萬年枝。</text>
<title>六仙樓。近年鑿壁置窓。西山蒼翠坌入樓中。</title>,<text>雨過日落紅霞繼。奇絢天容滿禁扃。正在殿廊橫處望。西山聳作佛頭靑。</text>
<title>舊省獨夜 上在嚴廬。移院直于奎瀛新府。舊院則右位一員守直。</title>,<text>襆被蕭然冷不勝。舊廳苔記屐痕曾。通宵恰喜無公事。一盞燈前退院僧。</text>
<title>書事 時痧瘟大行 </title>,<text>都下死亡古跡稀。責躬祈禳正宵衣。曜金門鎖非時下。連夜宮人病放歸。</text>
<title>新購何義門 焯 手批文選</title>,<text>義門文選富於才。李善頓還心眼來。偶得硃評舊手卷。翰林同鑑在銀㙜。秋史也。</text>
<title>秋史新獲，古鏡，崇寧錢。題入山水卷跋曰。是日得古聚形鏡，崇寧錢。與蘆舫承旨同鑑。皆墨緣也。此鏡與徐卯翁鏡同時出者。</title>,<text>詩盦翰墨證深緣。佳集新添寶鏡篇。好事欲過徐卯叟。一時囊有御書錢。秋史又號詩盦。</text>
<title>哭龍灣崔義士 致倫○八首</title>,<text>䰟應破賊後還家。柰此男兒壯志何。旅櫬尋常西去路。官題嬴得駕牛車。君在戰場。哭許統制沆詩。有䰟應破賊後還家之句。[其二]形骸入地且隨緣。馬革牛車兩惘然。一路靑山秋草裏。不知何處象祈連。君家貧鄕遠。治命隨所到卽埋。其三父子兄弟同出戰。全家忠勇冠西軍。羅州小鎭煕州守。未足酬君斫賊勳。其四五衛將軍仕滿後。恒飢壯士色凄凉。百金不惜送喪者。聞有竹西金侍郞。金侍郞履載賻送百金。賴以返柩。風義可誦。其五雖言草草旅亭死。人得如君死也香。未六十人二品服。靑娥褁屍泣金創。君鬚邊有中丸痕。一侍兒扶櫬。煕人也。其六如此奇人再有否。風流三變廿年中。但知沈醉無醒日。千首新詩五石弓。其七千里桐鄕我思悠。衣冠父老盡成邱。哭君今日偏多淚。曾與君家萬戶遊。其八嗟嗟不及酹君歸。正値連旬直瑣闈。後過旗亭膓欲斷。空罇幾處杏花飛。君赴潼關。金侍使北路。歲儉無酒。悵然題詩旗亭壁曰。橋上牧童無語立。空尊幾處杏花飛。後有詩人爲評事者。心折此詩。傳誦至都下。</text>
<title>余讀遠照老人所示李莒州傳。莒州與遠照家忠愍公事有相類者二。守土立殣一也。奴僕死節二也。忠愍孫與莒州孫。不期遇而遇。遇必在子田子泰舊墟者。又何其慷慨也。田子泰。俗僞作子春。宋刻陶集。作子泰。與魏志相符。 及讀老人所自爲詩文與松園金尙書 履度 諸公所記述。擧皆不及於忠愍事何也。余爲二詩。以補其未備。</title>,<text>乾隆辛亥十二月十九日。余在玉田縣酒樓獨酌。有人來立椅子前。若屬意焉。余卽致敬請坐。勸以酒。不辭。連倒三巨觥。握余手而言曰。共飮於田疇舊基可乎。余曰唯。伊人命酒家保携大酒。拉余至曠野邱原上。西指遙山曰。此無終山也。燕昭王之塚在焉。今吾輩坐處。是田子泰舊基也。余問尊姓大名。答曰。我姓李而無名。人以無名稱之。今則年老。人又以李老稱之。以無名爲名可。以老爲名亦可。仍大笑。又長太息。酒至五六巡。日已曛。同往其寓館。剪燈更酌。李於主人架上。抽豊潤志四冊。招示李莒州傳曰。此是吾先祖事蹟。余一讀訖。悚然正襟曰。烈哉。先生旣是忠孝家名士。敢問所業。李曰。吾世居豊潤。近移微州。性好遊山。屢入五嶽。明日又約同遊。入毉巫閭。今夜偶然相逢。可樂也。李年五十許。而面瘦黑。無肉食氣。達夜痛飮。若無醉痕。筆譚。時時恍惚。不省爲何語。可異也。鷄喔喔。各于椅上少睡。覺來。李已不在矣。驚問主人。主人曰。客去有頃。余惝怳惆悵者久之。噫。李之不告別去。以余爲不足交面然耶。余手錄李莒州傳。又爲詩吊田疇田。春秋右無終。丈夫有田疇。世値初平亂。託身劉幽州。中耐虎原邊。道路阻且修。不用車騎衆。壯士家中鳩。祖席附耳語。密勿帷幄籌。間關到長安。天子寵靈優。敀來哭基前。壯哉蠻布傳。一入深山中。誓天復君讐。燕趙悲歌士。咸願修戈矛。威信著邊郡。北服烏桓酋。笑謝袁家招。知渠小人鯫。李廣弭節地。韓信陳倉謀。豈以虗龍塞。買取一亭侯。楚臣逃邑賞。齊士辭金酬。主怨終未雪。此心魚銜鉤。不作負心人。烈烈映千秋。尹仁泰五一題。曠莾玉田縣。靑山古無終。鳴鞭躍紫騮。行色似從戎。有客酒罏傍。言談眄睞䧺。特借田疇墟。悲記莒州風。君竟不負人。發揮傳無窮。眉間尙傑氣。破屋風霜中。其二嘗讀浦渚銘。忠愍摭始終。悲歌鐵嶺曲。憤切伏莾戎。褁萆灘之役。毅䰟爲鬼䧺。忠愍與莒州。等樹百世凮。一筆闡二節。我詩垂不窮。又何玦登雲。烈烈奴僕中。附 李莒州傳 曹鼎望或問曹子曰。李攝州判也。何吾子以莒州予之也。曰。判攝州而死於莒。予之以莒。何不可之有。至今稱張睢陽。不聞稱張眞源。予判以州。亦猶是矣。李諱昌濋。字於瀾。豊潤邑巨族也。博學明大義。崇禎壬午冬。以拔貢授莒州判。十二月二日抵任。先是大淸兵入邊牧馬至山東。將及莒州。縣牧謀解餉避他所。委李攝州篆。視其城上。惟老弱存。乃入而語其妻若子曰。民可逃。官不可逃。民不可死。官不可不死。我志决矣。何氏曰。君能忠。妾豈不能節。其子爾璇曰。臣盡忠子盡孝。兒其何說之辭。迨二十六日。忽傳大兵至。李衣冠坐堂上。露刃置印傍。侍側者。子與僕郭登雲而已。數騎至州。門斧而入。登雲死門下。碎其屍。何夫人自經。角璇死於堂側。衙以內無一存者。何其烈哉。考唐書。贈張巡爲揚州大郡都督。許遠爲荊州大都督。立雙忠廟以祀之。而以南霽雲，雷萬春配焉。李之死。不亞於張，許。登雲更慘於霽雲。余是以重其人悲其遇。而以莒州予之。紀宲也。癸未春。㐫聞達豊潤。其長子光斗徒步走莒州。尋得其父母與弟屍。具車輀扶柩。歸而葬於祖塋。若光斗者。亦可爲能子矣。或聞之。色駭然歎息而退。余乃記其問答之辭而爲之傳。附 尹忠愍 廷俊 碑文 節錄二段○趙浦渚 翼鰲城李相國北遷。戀闕作歌十餘章。公盡傳其聲。使婢妾唱之。或自歌之。其戚兄安佺。李爾瞻客也。因酒會。聞其歌曰。君何敢敎兒此曲耶。公曰。兄知廣昌。廣昌爾瞻封爵也。 我慕鰲城。各其志也。又命歌之。佺怒起去。癸亥反正。除瓮津縣令。甲子正月。李适叛。公聞變。卽領兵赴平山。與豊川府使朴榮臣守馬灘。平山府使李廓來歧灘。要與合兵。公謂馬灘最要害。不可去。廓怒強之。公惡臨難相違異。不能固守己見。謂榮臣曰。吾兩人有死而已。其明日未明。賊果自馬來襲之。衆軍方設戰備。廓遽走軍灘潰。公與朴被執至賊陣。适與韓命璉據胡床謂曰。汝以孤軍敢拒我耶。吾貸汝命。汝敢不從。公與朴公大聲曰。汝受國恩。副元帥府院君。於汝不足耶。何故叛也。命璉厲聲曰。汝身爲俘虜。敢爾唐突。公又大聲曰。命璉文化水軍。位至巡邊。於汝極矣。敢負國乎。公言方奮於口。而賊刃已斷右臂矣。朴公瞋目曰。适賊旣負國恩。又殺義士耶。适不堪怒。而李守白，奇益献。皆素慕二公者。始喜得二公。及見其不屈。遂與命璉力請殺之。二公怒罵愈厲。至遇害。公奴玦見公死。以公所騎馬。託瓮津官人曰。吾有此馬。足以逃生。而我公至此。吾何忍獨活。遂痛哭赴水死。</text>
<title>蕅泉買二硯。秘之蓮士室中。余一日健步移來。蕅泉猝遇狼狽。情興沮喪。米山蓮士皆有詩紀之。余亦次韵。</title>,<text>蓮士心中本無硯。是石皆可著墨片。好詩千篇飜水成。信手疾書不知倦。蕅泉癖物蓮士廉。縱挾二硯難爲衒。利其無慾無豪奪。搬薑點鼠日輸轉。日見可欲亂其心。遂令廉士生貪戀。我爲蓮士退魔軍。荷葉鸜眼搜後先。蓮士蕅泉兩案平。五軆投地悲泣見。三窟之計翫物心。一時駭散如風霰。阿難尊者懺悔能。擺攤舖子氣質變。二硯淸淨供碧蘆。是則名謂最方便。</text>
<title>十月。小齋前盆菊爭放。試筆蕅泉硯。得菊詩積至十絶。不復倫次。</title>,<text>寒花強項例凌霜。夾徑融融冶冶黃。不信暗中時節換。孟冬風雨似重陽。其二丫䯻靑帬自著行。西風拉瑟有繁霜。粉甆素𤭹邀金屋。怕共庭蕪一例荒。小甘菊品最下。其三花史豈無董史良。秋容次第入評量。中央正色推賢聖。紫菊霄人白菊狂。三品鳴翎。其四自有陶家采菊語。每逢籬菊似陶詩。中腴外枯穠而野。畢竟黃花是我師。其五肯與騷人當糗糧。朅來香國殿風霜。移時覓句成淸坐。殘景離離上粉牆。其六位置花盆到卧。冷香貞色共周旋。沈吟憶向山中見。叢發寒螿瘦蝶邊。其七竝立瓊軒翠袂寒。額黃無限夕陽山。輕陰轉見花眞相。雨意糢糊雪意慳。其八靑蘂黃花畫意生。幾回傅彩遜神情。天然向背油窓影。另是淋漓潑墨成。其九從此重陽不屬秋。後時獨立爲誰留。主盟自有風霜國。過去繁華蝶也愁。其十瓦盆黃蘂人爭瘦。紙閣紅燈月避姸。記否一年佳節在。嫰寒未雪小春天。十月日小春。</text>
<title>送歲幣尹書狀 秉烈 入燕</title>,<text>日下舊聞淹博稱。隨君萬里入行㬺。卷中殘照西風感。漢寑唐陵紀述能。其二西陵初白兩功臣。詩註然猶隔一塵。君去覃公不相待。只今誰是寶蘓人。君行篋。借携余所藏日下舊聞，西陂集二種。其三陳篇揷架非難事。只有新書渴我情。恨未復初收續刻。憑君搜索向東卿。復初齋集原書十三冊外。又有續刻二冊。訪問於葉東卿。可得。其四紫霞居處碧蘆舫。非閣非齋盖舫云。分隷楷行無不可。逢人能否乞書帬。碧芦舫三字扁。願得海內名士筆迹。</text>
<title>湖洲石念二叔照子歌 幷序</title>,<text>尙古堂孫金魯鍾。葬兄泰仁君萬鍾於長湍山中。治壙。得古人殉物宋錢數百枚。皆元豊通寶。卽所謂靑苗錢也。八角鏡一面。銘曰湖洲眞正。石念二叔照子。鑑人面淸如明。奇物也。古人多以如字作而字用。鏡曰照子語頗新。石念二叔是何人。長湍山谷饅頭土。殉器自出神不怒。獸鼻微訛蝕古苔。照性未改寧終埋。嗚乎爾明不爲屢照倦。只道今人古人難相見。</text>
<title>還蕅泉鸜眼硯。戱用前韻。</title>,<text>蕅泉狼狽失二硯。本非贈心我一片。我爲無事聊戱耳。留心細玩亦已倦。石暈曰眼此強名。可笑施庸工衒。荷葉因瑩示其巧。何人失手地上轉。蕅泉賞鑑未及此。兩皆破物無足戀。認作希珍藏蓮室。審定何故不我先。其始全昧夜壑愚。我移舟圖而歸璧。猶是心如釋氷如消霰。如是作念呪日夜。畢竟銀盃羽化變。我不爲失君更得。一留一去兩方便。</text>
<title>今年京師大瘟。鄰戚久要一時傾逝。悼傷之極。各著篇章。以附老杜八哀之後。</title>,<text>內舅李奉朝賀舅氏以壽聞。尙未及伯姊。伯姊有不肖。舅氏先哭子。獨也邱樊志。前年已致仕。及健李忠正公騎箕駱山夕。杵聲輟四隣。簾前爭一死。巍然魏國倫。從公行萬里。了不異於人。張將軍 鉉宅興癈一何暴。星殞亦不久。召拜大將軍。崯崎一郡守。慨余䓗竹好。支離守書牖。一軒侍郞誰工拾人過。命薄自憎達。眷言懷君子。沈痛中腸結。壽不滿五十。然否鬼齮齕。原明承旨平生車笠誓。相逢詎相憐。坐困兒女累。看種越人田。蘧蘧大夢覺。失笑應辴然。汝器大諫仕䆠至郡府。足以行吾志。荒唐垂五十。决科是何意。竟至一諫長。嗟哉朴汝器。徐蔚山汝源宦塗雖屢躓。州府郡縣歷。生不厭藜藿。死無以爲椑。人物記他年。當求前二百。緯昔謁耳溪太史。太史亟稱汝源高潔曰。若人當求之於前二百年。李任宲德來痛斷平生好。寶瑟凝蛛絃。千金築園亭。付與慏怜兒。奏伎松柏側。重泉那得知。姜菊亭 信古之聡明人。離婁師曠最。規矩與六律。猶有待於外。慧性不假此。委形還大塊。</text>
<title>尹彦國侍郞充歲幣副使。旣拜表之五日。卧念行事。忽不禁離合之感。燈下讀老坡和王晉卿詩。輒用其韻。追寄驛遞。可及於月波練光也。</title>,<text>憶我忤時議。往來絶親屬。慮在或株連。過門爲側足。君來特問我。能無畏中毒。壯君精悍色。戟髯而炬目。醜類自敗事。火未炎崐玉。鳧舃各分飛。杳如雲中鵠。我自罹矰繳。誰爲救溝瀆。君雖未甚顯。蘊藉全五福。嗟我息黥人。不敢相追逐。風儀誦十年。滔滔欝心曲。寒鴉返舊棲。恩借上林木。那知對影夕。復此西淸燭。以君賞音耳。偏憐爨餘竹。官爵無定分。難越庖人祝。同霑賜金紫。行年豈預卜。本知臭味如。此爲一線伏。忽有萬里行。餞飮盃中菊。離合太無端。歷叙情可掬。雨雪楊柳什。沈吟爲三復。</text>
<title>秋懷</title>,<text>寒山一何淨。高稜自向背。浮雲本無心。每與飛鳥會。逍遙負杖行。豁愁如决潰。堦前病黃菊。頗勝俗客對。臯壤日搖落。衆陽皆在內。孤芳避春姸。秉性無乃隘。秋聲撼風濤。萬象涵澎湃。而已寂不喧。攬之終安在。卽事驗消息。百端縈興癈。吾人亦已勞。操舟逆濤瀨。文章竟何業。衝口發芋籟。執技等毉卜。軒冕又其外。草亡與草卒。衆生何可計。千秋橫黛色。獨有庭前檜。</text>
<title>重九後五十四日。卽六九也。賞菊有詩。</title>,<text>南山蒼翠撲尊前。開拓詩場有此年。今夏潦雨。南垣盡榻故戲云。 十一月天晴煗候。四三巾影菊花田。金鈴伴我差池老。白酒邀人取次眠。擬喚淵明訪君復。孤山雪後結新緣。紙帳梅花消息又近。其二西湖衝雪看幽姿。何似搴英步繞籬。猶是繁華裝翠羽。太傷孤潔點氷枝。例悲秋士終千古。占斷冬天此一時。難與陶家爭澹遠。菊花元屬五言詩。其三釃酒東籬慶菊壽。不妨呼我亦長年。從今六九皆重九。度世三千是大千。氣㬉遊蜂工抱蘂。妝成稚女代篸鈿。移罇後夜應須卜。更指西廊月上弦。</text>
<title>梅花 六言四首</title>,<text>子美江邊一樹。子瞻竹外一枝。現活梅花身分。斜更好發垂垂。其二虢國夫人澹埽。觀音大士白衣。色香味喩不定。形神影釋徒非。其三纔著語言文字。便非眞色眞香。畢竟孤山絶唱。杏花足以承當。其四二分月三分雪。一間廬兩門廬。客至容君不得。半榻梅半榻書。</text>
<title>初學老人室。賞梅老人言聖𨑖詩佳甚。退而有感。</title>,<text>初學老人梅樹下。盛稱宋聖𨑖能詩。書生眇福先歸地。宰相憐才不救飢。破屋數間尋有路。寒泉一勺奠無兒。空殘白首平生友。觸忤山陽暮笛悲。</text>
<title>紅白梅</title>,<text>料峭東風梅信回。此花年例犯寒開。翻嫌斂笑亭亭立。又似凝眸脉脉來。送老影香和靖福。通身鐵石廣平才。吾廬兩樹能紅白。白未離披紅欲催。</text>
<title>上元後夜西省。同秋史內翰。</title>,<text>夾城曳履上靑霄。五夜排寒倚紫貂。殿影相侵廊窅窅。月明無限漏迢迢。玉堂孟浩呼詩伴。騎省潘安愛直宵。彩筆春還干氣像。桃花千片柳千條。</text>
<title>西省直廬每申刻。與秋史談藝至夜分。得詩凡四首。</title>,<text>兀然禪味警申牌。會食寒廳當法齋。儤直如結夏。傳餐如伊蒲。 共倚屛風看暮景。歸鴉陸續墮宮槐。省中屛風。有竹下翁草聖歸鴉陸續七律一首。不知誰作。其二氷底春江剪細紋。活湯茶熟一甌分。煎茶每取上。用江心水。 定知不但緣聯句。何遜原應愛范雲。其三文昌風景畵圖同。雅頌承平奏法宮。瘦影追趨頻自愧。殿前一簇白紗籠。頒柑試士。忝叨讀券。時因國制。御前用白紗燈籠。其四殿廊盡處掃房櫳。依舊無人此夜同。一朶蓮燈光漸小。送君看入掖門東。</text>
<title>徐卯翁病至危復蘓。喜爲一絶。</title>,<text>仲春初七碧蘆堂。促勅家人擧賀觴。敢問先生何喜事。卯翁此日病回陽。</text>
<title>去年秋。余以禮房承旨。奉審西陵。至慈氏橋。小憇酒家。今春再過其處。主翁已亡。悵然有詩。</title>,<text>路慣西陵松柏下。平沙淺草馬蹄翻。去年落葉埴空井。冐雨來人記舊村。慈氏橋邊苔有字。僧家繕橋功德碑。 鸎兒峯下酒無痕。行蹤到處誰能繫。彈指浮生未易論。</text>
<title>借蕅泉袖中小銅塔。燃香作佛事。時余患腰腳。</title>,<text>飛來寶塔自禪林。一炷名香澹午陰。斷縷縈靑消半偈。遙尖出碧引幽心。針端妙法蓮華湧。蕅孔諸天帝釋臨。異日捫蘿登塔願。亂携春屐遍嵩岑。</text>
<title>集夢詩帖字絶句 八首○蘇文忠書集詩帖附見</title>,<text>天際烏雲含雨重。樓前紅日照山明。嵩陽居士今何在。靑眼看人萬里情。此蔡君謨夢中詩也。僕在錢塘。一日謁陳述古。邀余飮堂前小閤中。壁上小書一絶。君謨眞跡也。約綽新嬌生眼底。侵尋舊事上眉尖。問君別後愁多少。得似春潮夜夜添。又有人和云。長垂玉筯殘粧臉。肯爲金釵露指尖。萬斛閑愁何日盡。一分眞態更難添。二詩皆可觀。後詩不知誰作也。臉前垂筯殘粧玉。天際重雲得雨烏。別後閑愁詩後夢。多情今小蔡君謨。其二舊事侵尋眉眼際。新嬌約綽夢愁中。問君別後春多少。臉底潮生夜夜紅。其三一分眞態一重夢。萬里看人萬斛愁。含雨春山誰得似。長春眉在小紅樓。其四金釵夜夜難爲夢。玉筯垂垂可盡情。雲又侵天潮又上。和春和雨不分明。其五靑樓紅壁小堂前。舊事新愁雨後天。萬里情人何日見。錢塘塘上問金錢。其六眼中人似釵前玉。別後潮生天際樓。底事紅紅嬌夜夜。一春粧臉不知愁。其七錢塘陳述古詩閤。約綽小書添眼明。云此不知誰作也。眉山肯爲露眞情。其八嵩陽此日更尋眞。古壁書殘迹也陳。似爲詩人嬌約綽。萬紅尖露萬山春。象山冷金屛臨書。今恰八年矣。壬午花朝題此。</text>
<title>所蓄西湖十景詩墨。取其南屛晩鐘一丸。戱作扇頭物。有詩 二首。</title>,<text>减却西湖十景天。南屛山色扇頭懸。多藏七十丸何用。磨墨磨人兩可憐。其二休官有日歸依地。塔影鐘聲第幾峯。身是道塲何待去。袖中金塔扇頭鐘。</text>
<title>北麓看花回。柬寄篠籠一絶。</title>,<text>萬家烘託百花中。病樹同春也點紅。北社歸來聞好語。遙飛一盞屬髥翁。時議憐才不比往日。</text>
<title>齋前魚兒牧丹。卽來鶴承旨欄中舊物也。宋西陂集。有朝鮮牡丹詩。亦此花。仍用西陂韻。</title>,<text>檻外重重錦繡披。如從硯北省風姿。小驪江上孤墳起。來鶴樓前舊植移。悵望靑春當落日。輕盈紅穗漾微颸。沿籬傍砌尋常有。經用詩人別樣奇。</text>
<title>戱題扇畫桃及石榴佛手柑</title>,<text>碧桃紅頰千年壽。安石榴含百子房。並作兜羅綿手獻。于淸風五百間堂。</text>
<title>送篠齋內翰起廢爲固城令 三首</title>,<text>思亦榮時罪亦榮。海南塞北捴生成。崇深報答知無所。纔愛黎元是竭誠。其二憑君點檢浮生事。十七年來何所無。做得熱官非信美。到頭覓飯是良圖。其三統制營中祿位卑。勉將傲兀氣摧之。休言此去鸞捿棘。好是先生養翮時。</text>
<title>式年東堂。忝承試牌候點。至夜分乃還。此是旬日役而免焉。豈非幸歟。口占二詩。示同候點者。兼示典試諸公。</title>,<text>分送朱衣入瑣院。曉來車馬散西東。橋頭月盪淘河後。時因相公建白濬川。 堤上花繁照炬中。候點耐同消半夜。掄才恰喜有諸公。尋詩覔酒排旬日。天眷優閑一禿翁。其二晝漏支離到曉鐘。得歸意思更匆匆。傳聲啓鑰芙蓉闕。破睡迴車楊柳風。玉尺商量懸極北。鵠袍環擁入堂東。明經未可遺才俊。異日吾將看事功。古者賢公卿多出於明經秀才。今漸不然。余故有慨乎其言之也。</text>
<title>杏園</title>,<text>是處毬燈閙杏園。歸時雲月稍侵軒。菜花黃過空墻曲。岳色靑銜小苑門。惱亂一春科第事。縱橫九陌轍蹄痕。滿城烟景濃於酒。合有劉蕡暗斷魂。</text>
<title>柳絮四絶句。寄檀谿令。</title>,<text>閑步亭前舊植柳。歸時不及勝鴉捿。十年頓覺光陰迅。㬉絮縈風白滿谿。其二幽絶檀溪太守家。春來水木湛淸華。蜂聲燕語無情緖。丁字簾前捉柳花。其三風絮輕狂漂出城。垂楊垂柳一川靑。定知入水無還理。貪化前溪九子萍。其四無那鸞膠粘落絮。離枝離葉去無痕。雖言性格因風起。風力微時也戀根。</text>
<title>做古石渠硯 三首。○乾隆甲辰。澄泥製古銅出色。</title>,<text>石渠問漢閣。倣古傳唐硯。宋人又倣唐。接續於聞見。名因漢儒噪。歷代轉相羡。澄泥綠珠斑。直奪銅色煥。如同枚馬輩。據閣對染翰。其二此其石渠制。名閣得於硯。後學證古書。所貴形製見。前賢垂法象。遂爲來者羡。事事剔跟肘。資之文字煥。肯僅爲此硯。起墨益柔翰。其三始知文昭殿。𩭔髴石渠硯。制作出名儒。猶及勝國見。後學轉鹵莾。生晩無由羡。益齋久於元。浸漬人文煥。閻 復 姚 燧 及虞 集 趙 孟頫。元時四內翰。</text>
<title>罷官日牧丹盛開</title>,<text>典酒解將金帶紫。擘箋分與牧丹紅。宦情冷澹花穠郁。轉見詩人本色中。</text>
<title>四月一日。梧軒吏部。周卿，醒叟，貫翁三樞密。士魯宮詹。汝臨夕郞。茗隱，英仲兩明府。集碧蘆舫。同餞篠齋內翰。余爲長句記之 四首。</title>,<text>軒駟塡門此一時。彈冠久惜廿年遲。初三月色如君住。千里鸎聲似我隨。內翰分符名外補。佳人贈藥字將離。休敎玉䫉風塵滯。會與夔龍集鳳池。其二子將去矣何當發。忽憶白山初謫時。春草消魂江左賦。榴花照眼嶺南詩。此行光寵意差別。伊昔較量年益衰。指點驪駒程近遠。海天一碧裊鞭絲。其三如此綠陰惜解携。酒闌舫閣日平西。牧丹枝上春光閏。鴶鵴聲中雨意齊。行樂及時妨老大。高才從古易排擠。期君千載無窮業。奚歎靑衫一尉低。是年有閏三月。其四冷淘槐葉暗巢鸎。櫻筍初回節物驚。銓席抽閑大冢宰。長齋破戒太常卿。醉延醒客車投轄。雨雜晴雷酒凸觥。記取親朋重繫戀。眼中心下簇離程。周卿兼管奉常提擧</text>
<title>燈夕</title>,<text>曲房簾幕試燈宵。星宿分光月爲饒。㬉滴銅壺歸蠟淚。豓收金粟付蘭膏。衣釵影影魚兒戱。笑語聲聲燕子嬌。簾下支筇容小立。記曾紅袖倚芭蕉。己巳燈夕。同一軒，德來。觀伎雨蕉園中。今纔十四年。而一軒，德來幷皆遊岱。雨蕉亦留滯周南。余獨與家人幼少在家點燈。正不禁存沒離合之感。</text>
<title>初夏遣興 二首</title>,<text>又見年光偸負去。紅棠綠砌雨瀟瀟。香泥渾是燕支雪。夏景濃於水墨描。觀罷棋枰猶響子。書慵硯滴自生潮。未能長日全無事。支一凉棚養菊苗。其二一庭秀潤綠陰中。側卧揭簾山舘空。薄有如無梅熟雨。乍寒能㬉麥黃風。因成憶事懷人睡。又壞鈔詩遴史功。時有七律彀鈔詩之役。兼閱王鴻緖明史稿。 底物不隨時態變。孤花月月膽甁紅。月月紅方盛開。</text>
<title>醒叟樞密彌留有日。人皆憂之。公亦不能無自危心。余獨以爲未喪斯文。必無是事。口占長句。聊攄鄙誠。兼爲寬懷 三首。</title>,<text>星文起覘上台煌。何至憂公病在床。湛寂光中來現世。泡漚影裏笑排塲。無量杖屨烟霞福。不盡鸎花錦繡膓。聞說家人治命泣。百年未滿莫嚴裝。其二我聞室成貯翠蛾。絳桃千葉罨窓紗。公園中所植。有千葉紅桃。 風流豓異編中見。食品糖霜譜裏多。擁䯻凄然似通德。散花端合伴維摩。行年滿百應難老。漿柘淸樽奈樂何。公岳州歸後。買一園亭。擁一姬居之。故引虞山之我聞室。余前贈公詩。有豓異糖霜之號故云耳。其三春風啜茗此平臺。巷盖成陰又掃苔。黃栗留譍江燕語。紅薔薇續海棠開。俊遊臨老頻成缺。烟景娛人莫放迴。計日搴帷同汎瑟。賀新郞曲送金盃。昨日。梧軒，貫翁，周卿。又集敝齋旬日之間。公在病床。篠齋在天涯矣。我聞室中。飛觴慶瘳。繼此而俟之。</text>
<title>尹彦國樞密餉余竹笋。爲作新篁解籜一幀以謝。仍次香山食筍韻。自題幀側 二首。</title>,<text>腥物敗人胃。筍蕨思鄕谷。誰家風露滴。時來小市鬻。抽萌忽入把。𧥄𧥄書卷束。分入兩家甑。隔垣同時熟。拆皮解褐錦。擘肌截綠玉。風味秀如君。使我眞忘肉。所願本澹泊。一飽萬事足。森森動筆翰。已作胸中竹。其二我竹雖無法。圭臬篔簹谷。持用當人惠。眞同薄技鬻。此中無禪味。世法何拘束。求似於不似。求生於已熟。何處江南岸。翛翛萬椽玉。相在驪黃外。得骨遺皮肉。以後皆可畧。意得忘言足。君看此尺幅。勢壓千尋竹。</text>
<title>五月十二日孫女初度</title>,<text>乳兒新妝杏蕾紅。乳母抱之顧阿翁。葵榴匼匝繡簾風。金粟尺長命縷。點簇盤心置前戶。試周安且詳。男欣女悅滿中堂。老人戱嬰圖入詠。不覺屛間動草聖。他年摹勒誰家篋。官奴小女玉潤帖。</text>
<title>宋蘇山 祥來 除婦服日。赴任甑山。詩以叙別。兼述鄙懷。</title>,<text>吏役子方始。遠官吾已休。齒髮各在暮。豈合千里遊。君言祿仕計。謬爲家人憂。婦服忽已除。纔成千戶侯。糟糠生不厭。美祿死悠悠。時來不相待。人生本自浮。我昔初得邑。甑山西徧州。魚軒簾蹴繡。將母擁入騶。星霜十七換。孑然餘生偸。看君向此去。飛動關河愁。非爲遠別故。往事堪淚流。鄰里比親戚。憂喜動相求。握手重惻惻。情見於去留。秋色起長程。黃葉下荒邱。</text>
<title>高陽守鄭玄之前任鴻山。多有異政。移入畿甸。民望尤蔚然。皆以爲百里內。無此神明惠利之守。闑司誤啓而逐之。竟至淪謫。余特爲高陽之人。惜其無福也。其於鄭玄之何有。遂贈一絶。</title>,<text>湖沿畿輔藉能聲。非意相干事可驚。君自胸中無點累。秋林負手大堤行。堤川舊號大堤。君謫居也。</text>
<title>始興雜詩 二十首</title>,<text>秋江望不極。霜露一何繁。打槳靑山正。推篷絳葉翻。馬嘶京邑麗。鴻集野塘暄。知道墳菴近。飛來寸塔痕。獅子菴。卽吾家墳菴。其二蹢躅彷徨思。乘鄕孰與同。歲時勞夢寐。墟曲僾心衷。松葉連山暗。桃花夾岸紅。峪名桃花。 王程頻下馬。四過二年中。昨今年秪役過此者凡四。其三墓道松風肅。寒泉菊蘂靑。隔晨承敎誨。厚夜想儀形。尤悔無端集。循環不自寧。歸全如有日。賴我大夫靈。其四日月滔滔逝。潛光屢惕余。簡編勞閥在。家塾雜儀餘。尙闕貞珉刻。憑誰大筆書。非無歐表例。蕪拙欲何如。其五不到霞山下。因循十九年。古槐森似束。稚栢大於椽。秋雨澗中石。夕陽墟里烟。不隨人事變。倚杖看依然。其六我如武夷君。山下喚曾孫。澗汲村罌集。林舂水碓喧。靑裙窺暎戶。白犬吠迎門。難道非常客。誰言是故園。其七丁年廢邱壑。白首四方遊。積得董天謗。難埋厚地憂。烟霞奉身足。橡栗當農收。縛屋三間就。抽簪一日休。其八伊昔巖捿地。蔬畦風露酣。階痕犂半壞。徑勢樹全參。澗草流螢認。村燈短檠慙。難將金紫貴。酬得讀書心。舊與宋聖起讀山房。今爲菜圃。其九紅葉中堆去。重尋二老堂。二老堂基紅葉堆。徐竹石句。 道山歸寂寞。人世尙倘佯。赫赫精神在。森森翰墨香。百年鄰笛淚。留濺畵圖傍。此首感懷竹石也。成士亨有硯山，女笄潭二圖。竹石皆記之。其十參禪騎鹿案。已在布衣時。捃摭今爲甚。荒唐只自知。松風傳洞籟。嵐色瀉溪漪。默默懷前事。悠悠問後期。此首專憶楓臯公寄詩事。其十一嘗聞米老宅。古木晉唐餘。靈石論拈賣。宣和入券書。菴纔結海岳。淚已滴蟾蜍。媿我無還價。硯山長對居。硯山。其十二細菊斑斑徑。紅楓纈纈林。潺湲侵草履。嵐翠冷精藍。暮色無邊景。秋光不斷吟。妙拈金碧義。詩境印空潭。女笄潭其十三兩刹潭西東。濛濛紫翠中。茶瓜分客住。樵采入林同。月落鐘相應。經聲葉數重。意行無定憇。蒲褐息微躬。聖住，紫雲二菴。其十四老蔓紛瓔珞。朧朧盖一菴。朝霞薰講席。夕露染經凾。憶我童時見。無人初種諳。忘情閑草木。對汝意何堪。聖住菴纏枝牧丹。舊觀入眼。依依感心。物猶如此。况於人乎。其十五地面兀於鏡。四山低半鬟。來蹤飛瀑斷。去路綠蘿攀。意欲栽仙杏。因之縛藥欄。有人先置屋。誰爲發神慳。亭東小瀑上躡石。有徑南出硯山之背。比平地高過尋丈。而頂平無石。輪廣可十畒。山不見趾。水不見流。山中風氣至此頓異。有類仙家之金庭玉室也。近有一民家。意頗孤絶。其十六山中僧俗業。料理利人生。練紙谿光嫰。燒瓷土性淸。觕心遺地力。盡巧若天成。耕織漁樵外。他時慰老情。笄潭水石。宜置紙局。紫雲菴産白瓷。綉奇品。其十七崔氏林塘靜。人兼境俱佳。白雲黃鶴句。藍水玉山齋。棊局松毛屋。書床柿葉階。西莊王給事。爲報返荊柴。崔氏樵稼亭在奉天。異日結鄰。卽輞川之裴廸。花谿之阮生朱老也。其十八繞屋水楊柳。紅酣薜荔裳。收花簷曬雪。綿花 磨麵磑翻霜。野饁終年苦。村醅一日康。催租冬月近。里胥復登堂。新林田舍記所見。其十九出洞旋平陸。依山露采椽。昔人留院宇。過客式鄕賢。黃擁寒沙荻。靑含老栢烟。公靈在地否。文曲返星躔。姜太師書院霞山之東。有文星洞。洞有落星垈。書院則在霞山之北。史稱太師文曲星精。其二十此去牛坡路。誰家舊野亭。行人沙上白。老瓦樹間靑。暎蔚開圖畵。留連悅性靈。暮年還獨往。佳句與誰聽。余昔在霞山時。竹石在桂陽山。相距四十里許。每徒步過從竹石牛陂詩曰。欄瓦暎蔚叢翠內。行人騎牛稍度沙。余嘗欲繪此句而未就也。感念存沒。演成四韻。以補山中故事。</text>
<title>醒叟侍郞。以前任岳州事。罣誤流于錦城。病中爲詩奉別。</title>,<text>臧否悠悠未易平。西來一案駭人情。茂陵追索遺書入。時海西御史復路。至城外病卒。上命入啓。盖異例也。 湘水空敎吊賦成。從古錦城非樂土。幾時宣室問蒼生。無端燭焰幢幢夕。邂逅嚴程失餞行。</text>
<title>冬夜雨。寮糊窓𧚻壁訖。口占三絶。示兒輩。</title>,<text>天寒葉脫露山家。墐戶還頂風雨遮。四壁盡敎書畫占。只留明月印欞紗。明代紙品糊窓格者。曰欞紗紙。出天工開物。其二莫笑書齋太儉寒。三間五架有餘寬。一團屋裏祥和氣。看取推棃讓棗歡。其三衰菊黃蘆作意姸。孟冬寒嫰小春天。兒甥閙讀閑風月。樹影橫窓吾自憐。李甥子畏。亦來講學。</text>
<title>閔雅顔進士 魯行。屬題胡廷美雪景鴛鴦圖。</title>,<text>南簷十月寄繩床。兀兀形骸返道塲。一段風情消不得。古人絹上看鴛鴦。</text>
<title>次韻雨蕉謫居詩</title>,<text>君從何處放身閑。權借民房一水灣。料理生涯榮辱外。喚醒身世是非間。江湖漭漭回雙槳。簑笠靑靑入亂山。無那望京時極目。落霞孤與爭還。君居溪故用此句。</text>
<title>李竹素詩酒沈淪有年矣。初得一尉之任龍宮。不揆狂率。臨別贈言。</title>,<text>李侯痛斷飮。仁者勇如是。聖門復禮功。克己而已矣。飮本非惡事。豈足爲君累。閑居固無害。臨事不可恃。乃今痛斷之。從斷得衆美。辭簡養威重。色莊提綱紀。喜怒一出正。不妄動鞭箠。苟可利吾民。奚惜約於己。睦鄰敬上官。隨俗不爲鄙。沛然若决河。滴滴歸源委。將見循吏聲。皆自斷飮始。吟詩如飮酒。敗事同一理。簿書失期會。緣情於綺靡。飮旣不難制。詩亦可以止。昭文琴不皷。孰能窺成毁。詩是酒之媒。復恐乘其弛。</text>
<title>華城途中</title>,<text>羣山赴海翠成堆。籠袖吟鞭信馬迴。雨店初柔柳川柳。雪郊乍點梅橋梅。</text>
<title>華城感舊 三首</title>,<text>諸臣卜築枕園池。魚畏鸎驚御覽時。朱漆藍輿紅錦繖。小儒恩許白衣隨。華城經始之初。上命諸臣築室。先臣及徐公有鄰。蔡相公濟恭室先成。上御得中亭。指點問名。便以輕輿。從田間小徑廵覽焉。時臣正在室中。不覺紅繖已臨於簷前。蒼黃伏地。上曰。此爾家所築乎。對曰然。上曰。爾隨後入得中亭觀射可乎。是日仰覩神弓。俯飫天饌。及退。夜已二皷矣。其二得中亭前思惘然。華寧殿裏樹如烟。傍人莫訝朱顔改。曾見行宮御射年。其三嗚咽大皇橋下水。西流入海去何窮。洞房環佩秋風冷。回首園陵白露中。</text>
<title>寄醴泉徐卯翁使君</title>,<text>父老生來閱使君。簿書何急亂於雲。風流蘊藉驚初見。鈴閣硏朱點古文。</text>
<title>永夜</title>,<text>冬之永夜思無端。憂與憂交未易刪。紙閣自回高枕夢。梅花共耐五更寒。爐灰憶事懷人裏。香灺遙鐘促漏間。炬火光中徒隷集。出門隨例趁晨班。</text>
<title>題平壤伯趙文忠 浚 和溪堂座主詩眞蹟帖。卽用文忠原韻。閔雅顔屬題。</title>,<text>溪堂藻鑑何太偉。佐命功臣出門下。我得伊人勳業外。古墨龍騰參造化。門生座主詩唱酬。禮摯義隆情非假。翠幕高帳匝紅粉。燈毬月舫晶光射。山河不改鐘簴移。盛事無迹年代謝。左軍戎馬歸眞主。富貴赫然誰能追。趙公當麗季廢興之際。爲左軍揔制。 遂令大勳掩小藝。詞翰卓絶無人知。嗟我生晩撫卷歎。東州山人跋已遅。東州跋云。此卷關兩朝近三百年。今去東州又三百年許。 元常老鐵出處殊。比而倫之似不似。東州跋云。詩不减揚鐵崖。行草殆亦鐘太傅其人也。 我但嗜古敬瀏覽。風簷寸晷三盥水。問公爲誰趙文忠。伯爵平壤稱賜履。</text>
<title>次韻固城令檢田。用坡公送段屯田韻。</title>,<text>學士到處聚田夫。百鳥趨鳳田間途。分憂下車亦已劬。願識玉面頎而鬚。永夕不辭言縶駒。海南天幸來名儒。秋家災傷靡不俱。橘柚入烟時有無。中流賴君得一壺。吾屬何患袵席于。侯曰撫字我實迂。有媿印綬腰間朱。已從穡事見頭臚。今我不去何其愚。</text>
<title>次韻固城令巨濟皷角樓</title>,<text>憑虛無與此樓同。畫角風飄吟老龍。客子詩情帆葉外。人烟秋色橘林中。遙空粘碧北來雁。過海濃靑何處峯。直置登萊可朝暮。方壺有路引船通。</text>
<title>次韻固城令玉泉寺</title>,<text>夢裏金鑾殿。天涯選佛塲。乳泉澄眼眼。蓮岳斂房房。勝賞因淪尉。淸秋易望鄕。茶烟催短日。簿墨又奔忙。</text>
<title>水仙花三絶句。爲黃山樞密賦。</title>,<text>玉立羣仙第一班。含風廣殿袖生寒。豫章老子無才思。位置礬梅季孟間。其二無賴梅花擪笛催。玉英顚倒點靑苔。東風吹縐水波綠。含睇美人來不來。黃山有書云。梅事已闌。水仙未花。正是寂寥難遣之辰云。其三綠水微辭宛轉知。凌波羅襪有無疑。歸來癡絶鄭交甫。牢記江濱解佩時。敝齋淸供水仙五本。卽自黃山盆中解佩者。曾無水仙東來。初年則花。一宿則否。此言吾所未之確信也。聊以奉叩黃山。</text>
<title>十二月二十四日立春雪。拈坡韻 三首。</title>,<text>今朝得雪應深尺。落地春陽旋旋消。飄瞥未堪留碧瓦。糢糊纔辨去紅橋。人梅對榻淸相似。鴉鵲投林靜不囂。活潑東風何處見。街頭還有柳千條。其二春風入髓無聲散。爭似沈憂得酒消。正好燃梅吟竹屋。不須携屐過溪橋。買回細菜盤飡美。換貼宜春市閣囂。每歲春帖。市廛人務勝成俗。 欲洗茶鐺烹雪水。庭松恰喜撼長條。其三晩來急雪轉愁絶。舞近硯池飛片消。轍迹誰迴高士巷。履痕多在酒家橋。竹間立鵲喜何語。檜頂飢鳶悲自囂。堅坐西軒觀物態。一罏薰對七絃條。</text>
<title>癸未元朝。西郊曉發。書事。</title>,<text>幽人早起越香峴。癸女夜半回太歲。傍山老檜千株黑。銜嶺低星一箇大。嵐深但覺衣裘重。軆柔不知風露害。寒川屢渡驢背穩。沙岸半落橋梁在。氷澌微集氣尙沍。水泉亂鳴陽在內。春還柳肢風流活。雪盡松鬣精神倍。豊年山店酒價賤。醉人野哭腔調曳。我復不淺歲時感。誰能禁得衰翁態。</text>
<title>碧蘆舫淸供圖自題 五首</title>,<text>松楚楚松樹子。寄生巖石縫。犖确致其節。蟠屈氣爲壅。人方利其病。取作淸齋供。宴坐積歲月。看汝棟樑用。石衆皆立嶙峋。此獨卧邐迤。媚嫵書幌內。黛色登烏几。何當試手行春雨。朶雲貼地慵不起。梅舫閣有梅。有烟有月。影落寒窓。幾度難折。配以水仙。松竹之列。歲寒之盟。居士之室。竹此君不解語。曠然消百憂。瀟湘無限碧。一以盆景收。先生隱几坐。渺渺風雨秋。水仙花陳思賦裏人。越鄂船中迕。神光離合不可卽。倐爾逝兮波上步。明璫兮寶玉。飛盖兮翠羽。芳菲菲兮滿堂。異人間之風露。</text>
<title>次韻雨蕉 五首</title>,<text>立春日思鄕禪榻鬢絲如退院。軍持竹杖似精藍。猶然一霎還鄕夢。亂逐春風過漢南。梅花淺草靑靑黃柳深。江潭春色喚愁心。梅花遲暮何須㤪。特爲離騷補一吟。鷹獵旭日靑林雉子斑。花鷹一擊下雲間。二虫得失人何預。回首淸江白鷺閑。和玄之隨處蕭然野鶴姿。何曾君子陋居夷。遊暫比飛鴻集。遠信長遭喜鵲欺。繫艇江楓搜句贈。結廬雲壑耦耕期。雨蕉書中。有買田雲溪。約與玄之耦耕之語。 春還紫禁烟花繞。恰値金鷄放赦時。時有春宮疹候平復。大赦。玄之還大堤。送至雲溪而還。離合從前感。偏因旅泊生。斷橋人去後。殘月半溪明。</text>
<title>固城令惠絲笠 三首</title>,<text>戴出外堂門客敬。岸來前陌市童憐。豈知夙有溪山諾。篛笠簑衣夢屢牽。其二雨雨晴晴都不管。頭邊恰有帽簷寬。先生戴笠圖新就。楊柳池塘芍藥欄。其三霏紅印縫手題親。遠帶湘江烟雨春。未有翰林長外補。明年誰送折風巾。折風巾。出尤晦菴竹枝詞。</text>
<title>自題臨十竹齋譜卷後 五首</title>,<text>藍本徐黃跡已陳。眼前花菓四時新。畫家正覺推初祖。紅葉樓中吮墨人。其二乞靈豹老拒霜梅。二十四圖一氣來。未有從前花葉相。凍池枯墨任塵埃。其三豈必筌蹏一一摹。布毫設色且從吾。詩書畫髓宜無二。十竹齋中借擧隅。其四妙語天然具畫理。外求毫墨則難追。我於籬落野田畔。每見葛生蒙楚詩。其五此事專專係用筆。丹黃脂粉云乎哉。用墨淺深備五色。又從書卷氣中來。余嘗以爲寫生。難於山水。卽工染脂粉。尙患笨伯。况可議率爾命筆。肖奪天工耶。文字離於筆墨。而又到筆墨所未到之地。毛詩尙矣。爾雅之分門別類。離騷之標擧寄托。直與造物者爭工。吟釋之頃。芬芳溢簡。形色湧紙。自後古今名雋七言五字。往往有生香活色。猝然遇之。如見其眞。惟在人精思熟參。文工繪事。了非二義。我東畫學。但求之於畫。故去畫日遠。且士大夫不知詩書畫髓同一法。乳繪素一事。委之院人而耻言之。卽此文字鹵莾。可以反隅。山水名家。或有可以稱說者。至於寫生。寂然無聞。卽有之。若出於院軆工細。必入於水墨劻勷。四百年間。惟一姜豹菴尙書超超玄箸。余童子時。靑藍授受。但在竹石一派。至今懊恨。去年秋。余由小司寇解官閑居。明窓凈几。握管從事。特愛豹翁臨十竹齋，拒霜烟梅二負。試一擬之。十指拂拂。如有所悟。遂及於翁所未及臨者。凡得雜花菓蘭竹石二十四負。頗究寫生之法。首重在筆。次用墨。丹黃其末也。若其渲染秘妙。又全在於約略淡遠間。至墨備五色。超脫象外。非具文心慧業者。未易告以金針矣。兒子準衍幼好弄翰。時窺一斑。爲書此數語卷尾以付之。奚止寫生指南。可作詩文津逮。小子知之。癸未春正月晦日。碧蘆舫書。</text>
<title>詠古 七首</title>,<text>趙襄遊園中。靑參乘侍。馬郤不肯進。襄子使之視。豫讓昂首號。長者且有事。言之不言之。友道臣道貳。惟死爲可適。靑遂自刺。呂氏春秋。其二蘧瑗使至楚。路逢公子晳。上客將何之。軺車爲暫軾。色辭財三者。何由可得托。唯唯謹聞命。察辭徵於色。楚最多國士。不能用可惜。申胥爲吳用。蚠黃爲晉得。今不知有晳。王何以爲國。晢之重於楚。蘧瑗一言力。其三羊殖賢大夫。借問行何美。其友 成搏 歎不知。其人數變徙。十五廉而介。有過不匿己。二十仁以義。濟物頗自喜。三十中軍尉。好勇仁必履。五十將邊城。能令遠者邇。不見且五年。恐其變無已。臣故不敢知。非不友終始。是果賢大夫。每變益上矣。說苑。其四許由讓天下。逆旅逃夜還。詎知逆旅人。疑其竊皮冠。夷齊適諸周。周人擬以官。加富躋二等。歃盟牲血盤。二子相視笑。薇蕨老西山。路史。其五巨卿 范式 向墳揖。平子 陳平子 有死友。吳祐公沙穆。定交於杵臼。死生一致耳。友道良非偶。邢 高 呂 安 飮都市。仰天泣瀏瀏。非有喪之哀。相知何晩後。後漢書鄒子。其六舅犯擧子羔。虞子羔 可守西河者。此非汝讎歟。何以敎孤寡。君問可爲守。非問臣讎也。出言㤪子深。去矣顧吾射。新序。其七盛者不可留。衰者不可推。疲精鶩嗜欲。終歸野田悲。擁䯻燭影下。柔腸傷麗辭。誰能逃盛衰。通德泣已遲。伶玄傳。</text>
<title>辛巳夏六月。奉審東陵阻水。路傍田舍主人。爲設煑蔬。其法不用油醬。惟伴塩而已。天然淡遠。逈勝肉味。今春再過村前。爲賦一絶。</title>,<text>壠麥靑邊紅杏枝。馬頭𢬵眼到踈㰚。去年阻水孤村雨。記得塩蔬味美時。</text>
<title>次韻酉山三月十五日。騎驢出奉安驛。至申氏別業。桃花在㰚落間。拉向老農家。百株林檎。方蓓蕾可愛。轉至龍津。千株棃花。瀰漫香雪。又向邊夫子草堂。主人不在。興盡而返。用坡老上巳黃州出遊韻。奉呈紫霞先生乞和。</title>,<text>一年佳節落花雨。不擇王城與村塢。卽看物態靑春變。何歎人情白髮悔。奉安驛前臨水花。一花一影春日午。山人出遊苦無伴。且與老農相爾汝。鴨嘴灘邊鹿眼㰚。棃花粉蝶作團舞。尙書老令聽宮漏。眼暗銀燭文書苦。自嗟不能補絲毫。祗將薄技奉明主。豓體編成內制集。紫薇紅藥爭媚嫵。忽蒙淸晨枉佳什。怪君肝肺無塵土。句髓宛入陶家趣。松毛田舍菜花圃。騎驢去處皆詩境。敲門徑造皆竹所。高柳陰中荷蓧翁。小窓明處紡車女。山人野服無拘束。朱門曳裾空俯仰。意行犖确轉一嶺。松風皷作茶湯鬻。數里砟漆響丹壑。更無人跡無禽語。朗江老人居最僻。一花不種澹庭宇。歸來覓路墟中烟。寺鐘應答動津皷。我吟此詩向畫省。江湖愁思渺何許。世間有此淸曠樂。余獨胡爲自詒阻。聊借詩才當畫藁。惟有墨緣天所予。</text>
<title>示邊伯游 知意</title>,<text>我所期君千載業。郤從平宲造精微。治詞未許離經旨。戰藝何嘗累義肥。執策久嗟眞馬棄。論琴偶識爨桐稀。負書從我知奚益。惆悵嵩陽絳帳非。</text>
<title>櫻桃園感賦</title>,<text>憶昔閟宮春薦後。金盤玉筯御賞新。而今見說如幃樹。半是狂花半老薪。李義山櫻桃詩。南國無限樹。獨自葉如幃。</text>
<title>望月亭 幷序</title>,<text>李孤隱先生 智活 當莊陵遜位時。棄官入居昌之朴儒山。杜門終老。名其亭曰望月。實寓望越之義。甞有詩一絶。自明其志。後朝家褒贈吏議。亭今尙在。後孫重新之。乞余書扁。且屬和公原韻。將竝列之亭楣云。亭名寄託一何深。良苦貞臣誼士心。明月只今雖罷望。宵光不盡恨難禁。附 原韻夜夜相思到夜深。東來殘月兩鄕心。此時寃恨無人解。孤倚山亭淚不禁。</text>
<title>烽火</title>,<text>問爾來時歷幾城。羇人思婦捴關情。憑將咫尺天涯信。誤喜黃昏分外明。霧隔雲遮成悵望。星羅月偃讓光晶。三邊報道昇平後。萬戶鐘聲一杵淸。</text>
<title>敝廬災後。猥蒙楓臯公臨問。卽用老杜嚴中丞枉駕見過韻。奉塵句覽。粗申叩謝。</title>,<text>愁絶林園類遠埛。燼餘無𧏮子雲亭。浮生忘矣千秋業。居止眞如一點萍。倘見孤寒歸大庇。全勝風雨得攸寧。抽毫欲賦高軒過。已被雲㙜占聚星。</text>
<title>問菴秘書示東樓春雨五古三篇。卽取詩中語。爲七言四韻。東樓。內閣東二樓也。</title>,<text>詩家春雨儘無聲。倚破東樓第二楹。渠到鐵窓明鏡皺。霧沾松鬣走珠驚。酒心暫輟繙書課。花眼相關得句情。消受冷官誰似子。意中雙鶴水邊行。</text>
<title>悼鶴</title>,<text>了郤浮生我羡禽。區區銘瘞自塵心。寓形宇內終須化。留語人間可得尋。明月夜生松閣冷。靑苔日厚竹廊深。時時寡鶴非無響。淸唳哀鳴異昨今。</text>
<title>高城守尹士一 匡烈 回甲壽韻</title>,<text>我輩稱翁相後先。看君覽揆又今年。鳩筇世講棋樽好。喬木門臨巷陌聯。正脈書香延繡褓。長春鶴髮映華筵。人人此樂無由羡。不獨承家壽考賢。士一自梧陰相公而下九世皆回甲。</text>
<title>六言 三首</title>,<text>五日一石王宰。十年三賦左思。我詩本自無法。興至不求工辭。其二 題命準扇頭小景雪後靑山有無。片石脩篁古木。借問臨水小亭。誰家梅花書屋。其三朝除似是馬𣍘。夕遷直上螭㘭。身外何榮何辱。意中有花有醪。</text>
<title>碧蘆舫雨中。用兒子 命準 韻。</title>,<text>誰快炎天得美陰。景陽詩思屬秋霖。偏宜洗鶴非關木。還盡鳴鼃未足心。芳草豈無當夏盛。碧蘆懿此出池深。吟窓夢破篷聲滴。不覺江湖卧處侵。</text>
<title>晴更用霖字</title>,<text>腐儒無計答晴陰。慰滿三農斂却霖。戱蝶穿花如得意。飛蚊繞鬂又生心。庭前綠草綠于染。雲破靑天靑更深。受用西窓簾影下。一鉤纖月夜凉侵。</text>
<title>七夕</title>,<text>七月七日西畫廊。金風淅淅白雲翔。牛女星渡河淸淺。烏鵲橋成事渺茫。月下凉波衝碧瓦。葉間墜露響銀牀。我雖未必有離思。惆悵良宵如許長。</text>
<title>七月十七日劇暑。借凉舊壯勇營。行槐院査對。</title>,<text>聖人樹立甚宏達。成毁有時堪一哀。龍武新軍虛部曲。風雲舊色杜池臺。婆娑細柳遽如許。菡萏白蓮還自開。楝箇水風凉處檻。二三措大勘書來。是日。思穎相公，北海樞密及余三人對査。</text>
<title>荳溪尙書奉使入燕。贈別 五首。</title>,<text>皇居自有三都賦。勝覽無如五岳圖。一段奇緣忘不得。合尊促席接名儒。其二燕臺莫謂地形偏。歷帝王都八百年。利用厚生諸制度。聖人遺俗想當然。其三古鼎彜尊古翰繪。贗銅僞蹟半相參。知君行李蕭然返。秘本攜書一兩函。其四茶話僧廊是處幽。法源崇效可淹留。淡雲微雨新聲價。應許東來第一流。其五我記通州柔櫓聞。離情不合潞河雲。荻花楓葉元無主。行矣秋光與子分。僕以壬申菊秋抵京。今尙書之行。恰又此時。</text>
<title>題詩境圖 幷序</title>,<text>余欲作詩境圖。十年未就。近借觀荳谿所藏無名氏話到投機圖。靑綠山水。滃以水墨。烟雲屋木位置。雅宜詩人秋思。劉禮部所謂琉璃詩境。宛然在此。旣移摹作一圖。題詩幀側。詩思禪心本無境。琉璃𩭔髴似光影。此間未易著語言。况可思議動毫穎。歎息何人造物遊。憑空悟徹丹靑收。相逢話到投機處。山自靑靑水自流。</text>
<title>再題詩境圖</title>,<text>劉商偈子留千古。纔發揮之一放翁。畢竟云何是詩境。最初了不外禪宗。離眞水月還非假。幻色風花本卽空。論說與君無處所。琉璃淡得帝靑容。</text>
<title>余讀唐沈亞之屈原外傳。喜其逸事之幽怪也。辭致之冷韻也。寄托之哀豓也。依其叙次而韻之。若其女嬃擣衣石一則以非原之事也。故不述焉。</title>,<text>屈原美髥玉色顔。幼好奇服切雲冠。性潔一日纓三濯。負譏蒙讒懷襄間。沅湘之間俗好祀。作歌樂神辭鄙俚。九歌哀思託風諫。山鬼篇成鬼泣矣。四山啾啾若號哭。十里莫不委草木。公卿祠堂先王廟。圖畵僪佹寫嶽瀆。聖賢恠物之行事。呵而問之書壁字。天慘慘兮地爲愁。杳冥冥兮羌晝晦。晩益憤懣與世隔。披蓁茹草混獸跡。採食栢實和桂膏。寄託遊山以自適。王逼逐之去州土。懷沙沈石五月五。其神不死遊天河。靈剡剡兮降湘浦。楚人思慕爲水仙。祭以角黍淸泠淵。楝葉色似蛟龍憚。絲葉纏糭依其言。歎息生平志潔悁。人間飮食何眷戀。有客月明泊泪羅。吟聲相近宛相見。曾不知夏爲邱墟。孰兩東門之可蕪。悚然異之忽無。子非三閭大夫乎。三閭盡忠竭其智。直一流人古龍比。方志雜出漢晉間。沒後何多不經事。千古騷魂欝蟠穹。忽焉不肯隨鬻熊。至今𩭔髴江潭蹟。占斷蒹葭白露中。</text>
<title>遠照老人。病中檢篋。得紀曉嵐題松園集八韻詩。寄示僕。以僕亦松園客故耳。感舊次其韻。</title>,<text>仁泰病至七朔。耳聾眼昏。不聞聲。不見小字。書此猶可堪。㝡是氣力奄奄。坐起皆藉人力。自外百艱。不可盡喩。庚申燕行時遇曉嵐。出示松園詩草。曉嵐卽有詩。年前暫閱紀文達公集。此詩亦載刊本。病蟄昏昏中。猶有老驥伏櫪之心。默念舊遊。如夢依依。偶檢得曉嵐此詩。不堪獨看。玆用塵覽。幷乞移寫一本。詩韻墨妙。可以千古不朽。永珍篋笥。以遺子孫。不勝至願也。尹仁泰再拜。紫霞執事處照。尺牘辭旨。悽然慷慨。其病中一念。眷眷於故舊風雅存沒之際。後之賢者。可以想其人也。癸未七月廿四日。緯跋。甫里傳燈在。河間玉尺公。開門車轍合。異域性情通。自失松園老。彌憐遠照翁。有書枝舊篋。無地寄郵筒。憶事憑誰說。懷人與我同。文章元淡古。題品亦精工。灑淚秋雲白。幽吟燭影紅。向來風雅盛。依約見詩中。附 原韻 曉嵐屈宋聯鑣後。三代無文章。而文章著名。始於屈，宋。 文章幾鉅公。一編今日在。千載此心通。客有居圓嶠。吟多似放翁。迢遙隨使節。宛轉寄詩筒。展卷微哦久。挑燈對語同。誰云高寡和。吾愛淡彌工。弱水粘天白。陽氷暎日紅。成連琴自皷。遠想海山中。曾茶山集久不傳。余編定四庫。自永樂大典錄出。今有刊板矣。詩人玉屑。載趙庚夫嘗題其集曰。淸於月白初三夜。淡似茶烹第二泉。咄咄逼人。門弟子釰南。已見一燈傳。然放翁詩。與茶山詩不類。或以爲疑。不知放翁於排奡奇崛之中。鍊歸淸淡。固與邊幅寒窘者異耳。松園之詩。眞得放翁之意者。爲題八韻。以質東國之作者。嘉慶庚申上元。河間紀昀幷識。</text>
<title>秋雨虫聲</title>,<text>秋來詩思苦難平。半爲虫聲與雨聲。甓縫莎叢俱未穩。竹莖梧葉遞相驚。蕭騷不管空齋夢。慰藉如知病榻情。縱使月明風露下。爭禁蟋蟀已宵征。其二滿城燈火郊凉進。闕角星河雲霧浮。百種小虫先得氣。一更踈雨逈添愁。潺湲已入空階冷。亮徹仍淸四壁秋。嗟我不堪衰髮短。宦情無那欲歸休。</text>
<title>哭方孺能 孝良○二首</title>,<text>四十年間方掌苑。弇山園裏一強生。宋元贉𨇾能延壽。書畫金湯早結盟。駭俗端宜銓格枳。君以長興庫主簿。坐手技落仕。不復甄復。 韻人空噪藝林名。蟾蜍淚滴香光帖。傷逝兼深吊古情。余曾携黃帖入燕。諸賞鑑家動稱裝潢合法。卽君手裝也。其二鴨東誰續裝潢志。妙斲前無五百年。蓬戶朱門皆玩世。周妻何肉當參禪。廣陵散自嵇生絶。種樹書難郭槖傳。古墨殘魂招不得。好敎脈望篋中仙。</text>
<title>北海樞密假遊丹陽山水。向余索詩。爲賦之。</title>,<text>能得超然世務外。拈身廊廟向丹邱。溪山笑我居塵網。風雨催人上峽舟。長笛一聲寒碧月。遊鱗百尺島潭秋。行厨浣墨堪乘興。書畫名家聚上游。淸風守尹鶴山山水。永春守兪綺園篆隷。卽一時之選也。此兩守逢迎水石。供帳烟霞。北海今行。殊不寂寞耳。</text>
<title>火後葺治工告訖。書事 三首。</title>,<text>蝸廬縱小我安歸。燕幕經焚且暫依。已厭斧斤聲不斷。歘看簷角勢如飛。送回木石泥諸匠。凈盡門墻屋四圍。莫戀琴書充質庫。猶勝當酒典朝衣。其二郤月廊成護孟光。蘆簾紙閣靜深房。外人響屧那愁淺。嬌女扶牀也解藏。薙草笏園寬舊徑。靠墻盆卉著新行。何曾錯比楊䧺宅。善頌升堂有老張。其三園亭圖式十年曾。結搆何當踐約能。花徑日來孤鶴伴。砌雲時上片臺憑。無貲錄事嗔奚益。有鬼高明瞰實憎。恰爲家人掃灰燼。此身依舊壁塵凝。</text>
<title>八月十一夜。與子山司禦。碧蘆舫對月聽歌。因感古來君臣寄託。每在男女相與之詞。有作。</title>,<text>點簇紅燈閙後堂。可人明月一庭方。浮鷗汎鴨深春水。綠草淸江下夕陽。北斗星君司促漏。西來佛祖管空房。此四句。略記歌辭。 都將萬古閑愁恨。銷盡佳人錦瑟傍。</text>
<title>十二夜。與子安通判，子山司禦。招同李景進樞密，景陽茂宰，景國吏部。置酒子安喜白堂賞月。</title>,<text>哀絲豪竹沸中堂。不用金釵十二行。枯樹何妨賦蕭瑟。子山官還捿遲。 梅花聊復試心腸。子安老而有風情。 推枰斂手恒如寂。比水虛襟易掣忙。屬景進，景國。 莫漫愁霖傳舊曲。氷壺對榻徹霄凉。屬景陽。</text>
<title>十三夜。齋居月極明。</title>,<text>節近中秋月轉淸。齋居况復聽嚴更。竝無竹柏庭心影。但有星河闕角橫。淨洗前宵箏笛耳。深關吉日穆愉情。拈來忠惠嵩陽夢。孤鶴船頭記夙生。是夜夢。與子山泛舟。</text>
<title>十四夜。太廟月微明。曉來更晴。</title>,<text>原廟秋深月出遊。宵光到此穆淸幽。鏘鳴玉佩承階戺。悽愴罏香拝冕旒。交影松釵仙掖背。傳聲蓮漏夾城頭。天街不覺輪蹏滑。滿地金波如水流。</text>
<title>十五夜碧蘆雨。不見月。</title>,<text>明日陰晴豈預謀。一年虛擲是中秋。枕凹凉送荳花雨。階面水生瓜蔓流。桂子天香雲外濕。寒蟾顧兎月中愁。簷聲宛似支篷得。夢墮江湖雙白鷗。</text>
<title>十六夜雲陰</title>,<text>玉鉤無賴上簾㫌。依舊南山對頂平。俗言雲氣冒南山頂。得雨徵。 思婦裴回二八夕。雲窓邐迤幾重情。人間點綴徒爲累。天上澄虛自在明。詩境陰晴都不管。幽吟伴我有蛩聲。</text>
<title>十七夜雲中月</title>,<text>桂魄仍圓翳復明。飛楊雲物浩西傾。直從屯騎容容內。徐入天門蕩蕩行。儼有光輝遮不得。好敎滓穢竟無成。金波委在叢蘭徑。窓戶相關演漾情。</text>
<title>十八夜。宵光鏡徹。獨酌醉吟。</title>,<text>蕭齋良夜有誰同。對影拈鬚又一翁。淸月出林天下白。衰顔借酒鏡中紅。凉波碧瓦西崑豓。香霧雲鬟子美工。詩與宵光追杳渺。淡無一筆著秋空。</text>
<title>曺公武哀辭 幷序</title>,<text>曺公武。松下公之子也。早孤。落拓江湖。常挹悒無樂於世。一日早起。歌嗚嗚笑嘻嘻。笑如歌歌如哭。其神情恍惚。如有所思。家人竊怪之。旣夕。從數客盪舟門前。益酣放樂甚。少焉。月上潮生。忽解衣自投於淵。舟人救之無可及。實癸未秋七月旣望也。公武得年甫三十三。有妻無子。甞育一女亦夭。嘻其絶矣。其娣夫申漢叟詩以哀之。龍汀嗚咽鶴汀悲。海色潮聲無盡時。浩唱臨風哀世狹。長終抱月與誰期。空傳麗玉箜篌引。不見曺娥韲臼碑。志决吾寧沉自潔。萬人何故費情辭。國俗禁錮庶孽。是年八月。有六道萬人䟽鳴寃之擧。廷議竟不許伸。</text>
<title>次韻問菴秘書內院蛩聲 三首</title>,<text>淸砧落木與寒鍾。我最難聞是響蛩。親近卧床眠不得。直連霜白菊乾冬。其二莫催雨夜霜晨鍾。亦有金風玉露蛩。老我年來無感性。枉渠先自蟄成冬。其三金闕沉沉上直鍾。燈前飛入玉階蛩。哀音似爲郞潛訴。未改一官今十冬。秘書前仕陰竹。喪去官。更不調一尉。</text>
<title>昔在丙午夏。余有奉寄閔晩拙 景涑 二詩。今其嗣君雅顔。從舊笥搜得以示余。蠧敗。往往字不可識。摩挲舊紙。居然有觀河之感。輒用原韻。志其事。竝㱕雅顔俾藏之。</title>,<text>翠嶂幽泉句。沉吟仰止高。决决幽泉凈。峨峨翠嶂高。原句子也。 慨然想光霽。命也竟蓬蒿。晩拙符彩粹瑩。有道者氣象。今世何可復見斯人。 舊物餘靑眼。嗣君已白毛。時從參畫理。非爲愛禪逃。雅顔家藏古畫頗富。每余過飮。輒出以侑觴。其二自笑久於世。匪心軒冕來。人間少密友。泉下有憐才。伊昔追陪跡。流年四十回。戰兢文獻墜。叨此拂塵埃。</text>
<title>壽春趙景晦船寄紫藤一本。作長歌爲謝。</title>,<text>紫藤發揚始自我。我初從政昭江左。昭江峽內恓惶地。縱有百花無一可。松磴雲壑春溟濛。古藤絡之千尺嚲。綠葉䔿䔿葉成幄。紫花簇簇花垂坐。衆賓皆許竹杖登。老守不命藍輿荷。吟箋對擘陟釐方。酒船長隨藥玉橢。如行江畔遇仙姝。散垂餘髮靑䰀鬌。似從海上窺寶室。珊瑚滿枝絳陰火。嗟爾之生遭遇晩。懿爾之名傳誦頗。自我不見又五年。夢魂時復烟雨墮。趙君好事移一本。碧瓮作家黃土。九十九灘古貊峽。奔峭疊嶂重重鎖。載花送書意慇懃。布帆無𧏮出江舸。藤本入城初第一。莫以卉物輕幺麽。種向書屋銘吾室。紫藤書屋。 待吐高蔓垂簷朶。是處名園花似海。千紅萬紫鬬細瑣。豈如此藤蒼老相。風霜節目多磊砢。</text>
<title>次韻問菴詠匏尊 三首</title>,<text>嵇阮相將林下交。傾銀注玉不如匏。更論位置宜何處。松榻蒲團蔭白茅。其二我有康匏五石同。外無雕餙腹中空。取充月下尊罍用。還掛籬頭篳篥風。其三醉鄕咫尺使人迷。忘却芒鞋與杖藜。焉得壺中大如許。過橋原只小童携。</text>
<title>九月九日。病未登高。子山，錫汝惠然。載酒小集蘆舫。是日雨蕉不至。二首</title>,<text>季月秋容淺。重陽菊蘂靑。鳴琴少文室。載酒子雲亭。柿葉堆犀甲。蘆花亂鶴翎。停杯同悵望。舊雨記蕉聽。其二本以悲秋集。因求暮歲歡。西風將落照。繁吹與淸彈。蘆竹池光闇。衣巾夕露團。遶籬花漸放。人意未全闌。</text>
<title>雨蕉新有所納。曰菊心。以九月九日生。今遇是日。雨蕉爲之置酒。邀余共飮。余旣辭客。且爲詩戱簡。</title>,<text>芍藥荷花俱有誕。羣芳譜。八月十五日牧丹誕。六月二十四日蓮誕。 貞如黃菊可無歟。伊今筍脯追堪補。從古壺觴信不虛。聞說代姬修卉譜。全勝與婢削丹書。唐李端問，張山人疾詩。不見領兒過絳帳。唯聞與婢削丹書。 生丁日月宜重九。頗怪羣芳漏二如。王象晉有二如亭。羣芳譜。</text>
<title>十五夜。海山守尹士一携酒過我。兼拉致雨蕉，敬叔，子山，保汝，錫汝諸公。殊慰寂寥。詩以記之。</title>,<text>我對寒燈正覔句。人隨明月共携尊。良宵及此乘休告。近局宜從展晤言。時余請告。 靑女司辰傷冷潔。黃華布令喜純溫。能成二老風流未。問訊溪南水竹園。雨蕉言月內决歸雲溪新莊。且勸我卜隣。</text>
<title>消閑 三首</title>,<text>消閑書冊竝還瓻。靜討便宜悔晩知。無草可焚官冗長。時余官諫長。 有巾不病淹遲。霜寒日㬉調停菊。秋潔冬姸準備詩。立鶴亭亭何曠望。昏鴉一一占棲枝。其二煜煜菊盆爭上堂。堦庭夜夜有繁霜。泓崢蕭瑟難爲氣。靄抑冥微不定香。陸天隨錦袍記。作靄抑冥密。 淸話置䐤㯶拂子。米海岳詩自注。諸公載酒不輟。而余以疾。每約置䐤淸話而已。 秋陽蠧簡竹方牀。更謀移就深房煗。紙閣蘆簾借孟光。時將移入內齊。其三頭銜諫議例淸閑。白平紅囊閱月團。無客到門懷刺謁。有人携伏乞銘還。園丁縛帚眠苔褥。海鶴馴階接飯丸。幾欲懶來焚筆硯。詩成腹藁不須刪。</text>
<title>洪澹寧尙書。充冬至上使赴燕 三首。</title>,<text>久矣朝班不見君。忽聞銜命向燕雲。大邦人士如相問。泉石烟霞已策勳。其二槐棘英賢屈指多。誦詩無奈澹寧何。十年顔髮能無變。不皺恒河是玉河。其三黃州皷角昔多情。記取關河送別聲。一自西巖殘月墮。耿然太白配誰明。澹寧前行。余送至黃州。時行臺卽曺來鶴也。余贈來鶴詩云。長庚配月殊依戀。奈此離亭對榻宵。今來鶴已成千古矣。澹寧讀此詩。亦應一愴。</text>
<title>屬副使李子田 二首</title>,<text>使命近來妙選頻。子田舜可接芳塵。風流文采休相問。此是東邦貯閣人。其二燕士曾驚玉著工。妙年應訝有家風。尊公玉壺尙書邃於篆學。燕士爭慕之。今賢子隨行。詞翰雙美。必合咏得譽。 靑箱傳學方華國。世掌行人豈但雄。子田行距尊公行僅二年。實專對罕有之事。</text>
<title>屬曺雲卿行臺 二首○幷序</title>,<text>曺雲卿前以布衣入燕。與北平翁學承貰酒論劍。深結庚午之好。今銜命爲行臺。而學承之岱遊。十年于玆。城南訪孤。當作何懷。昔詩人張祐承吉死未二十年。顔萱過丹陽故居。訪其遺孤則求食汝墳。但有黃冠迎門。乃昔日愛姬崔氏也。其橫塘故田。十年不耕。猶征稅萬錢。求免無所。萱作詩吊之。同時皮，陸皆有和作。鹿門詩所謂姬繞荒田泣稗花者是也。學承之一姬劉氏。一孤引達。食貧城南。與張承吉身後一段凄凉光景。約畧相似。雲卿過訪。能無顔萱當日之感乎。余亦學承之舊雨也。正不禁皮，陸之懷。作是詩以送雲卿。燕南裘馬昔翩翩。此日行臺猶少年。莫過丹陽承吉宅。愛姬迎泣稗花田。其二新郞君去馬如飛。不似當年短後衣。多少綠窓朱漆檻。酒家招旆颺斜暉。雲卿今年唱名。今年行臺。更快活。然官人行止。必不如舊遊時無拘礙也。</text>
<title>澹寧之甥南宜山 華中 隨澹寧行。贈以二首。</title>,<text>思老湘翁好舅甥。於今又見子之行。寧逢太學陽明派。休失南宮陸樹聲。許東湘震童。林思菴淳之甥也。思菴以萬曆元年使燕。東湘隨行。余近閱東湘朝天錄。其深慨於太學諸生之染王學則儘得矣。陸樹聲時在禮部尙書。而交臂名士則爲可恨也。其二淛士偶然立近班。衣冠文物愛三韓。握中字扇逢情贈。慚愧淸心一兩丸。</text>
<title>內集 四絶句</title>,<text>殘生傷性奈如何。婉孌關情慰實多。九九消寒圖遣興。梅花漸减杏花加。其二內集寒侵玉女扉。燈光罏氣正相圍。那堪道韞纔㱕去。只見因風柳絮飛。時朴婦在舅家。其三豊盈早占得雄祥。新婦參軍配匹良。酒譜茶經商畧外。拈來晉帖地黃湯。其四賞心樂事寄分甘。蕭颯風懷正不堪。澹月靑燈梅樹下。六朝人物供閑談。六朝閑談。諺譯書名也。</text>
<title>送李景進觀察嶺南</title>,<text>弭節新羅國。言觀鄒魯風。嶺南自晦，退諸賢出。俗號鄒魯鄕。 惠行南服化。威鎭列州雄。水竹凌冬翠。山茶破臘紅。朝班君又去。誰與話心同。</text>
<title>李輔德士魯挽詞</title>,<text>長身玉立美髭髥。符彩冲和濟栗嚴。銅輦秋衾如昨夢。銘㫌粉字暗宮詹。其二位判敦寧壽八旬。平生戱語漫沾巾。升沉脩短無憑準。風鑒而今漸失人。其三無門禍福歎何窮。叢萃哀榮一歲中。人事果難圓不觖。寧豊於後嗇於前。是年賢子登科。其四走人風雪叩林廬。淚墨糢糊寄訃書。君可九泉無恨矣。悼琴有一李桐漁。周王其五奈此典型日遠何。非無名士卿魚多。從今落木靑苔巷。與我誰成一笑瑳。其六歎息康莊穩步雲。何曾似我有亨屯。一麾空卧淮陽秩。彩筆仍修地下文。其七纚纚談往廣菟羅。朝典儒門事幾多。他日嗣君勤拾墜。會敎文獻入編摩。明季人著書。有名談往者。其八性命朋遊到老心。歡場無地可追尋。忘情已制山陽淚。更爲伊人恐不禁。</text>
<title>冬寒</title>,<text>西風北雪歲將闌。凍損梅花紙帳單。莫以老傖譏食品。白醝奇特解冬寒。</text>
<title>閣中老梅。十月弄珠。直至臘尾入笛。春後再放。戱爲一絶。</title>,<text>曾無點雪侵盆盎。煗閣燒泉雨露私。不盡梅花餘力在。更看豆粒綴靑枝。</text>
<title>送順天守金台叟 鼎均 將老赴任</title>,<text>威名南服繡衣餘。時論西曹讀律初。千里望風犴猾息。福星臨境雨隨車。其二二月昇天花滿縣。輕軒御母綺筵開。靑靑竹筍江魚白。揔爲蘭陵入饌來。</text>
<title>咸陽盧允之 光履 病聾。近得書。答以一詩。</title>,<text>卅年不見玉川生。兩耳皆聾物累輕。六鑿相形徒外攘。五官雖閉可行神。廢眠蟻闘聦奚益。賦食徂爭意已平。久我厭聞當世事。羡君刊落葛藤淸。</text>
<title>上元日咏胡桃</title>,<text>胡桃貌醜陋。天生質愨人。緘意不肯泄。愁絶窺無因。兒童恣摶弄。團圓隨轉輪。誰侮外枯槁。自足中膄眞。剖破混沌看。滿空都是仁。</text>
<title>獄中煎茶 二絶句</title>,<text>索索響扉饑鼠出。幽幽背壁曙燈昏。夢回我與茶鐺嘴。一㨾綿綿氣息存。其二席地寒衾卒伍同。茶爐幸有火通紅。耳根暫借松風響。咫尺神遊澗壑中。</text>
<title>春雨讀書。題居停屋壁。</title>,<text>翻從委巷借居停。撿得遺編悅性靈。馬隊誰言非講肆。劍光人有識鄷城。柳絲屋角牽風短。梅蘂牆頭挾雨明。坐待昭陽迴日影。寒鴉久已玉顔傾。</text>
<title>正月二十八日雪口號</title>,<text>曉來滴滴濛濛雨。斗劇春寒變玉霙。陌上料知鷰泥凍。牆頭聽取馬蹄聲。一時柳絮吹淸廟。正月梨花壓禁城。此日累臣空伏枕。羽旄管籥不勝情。是日車駕謁太廟。</text>
<title>金稚叔五十生子。今已抱孫矣。正月廿九日。遇孫初度。分送湯餠。詩以謝之。</title>,<text>五十生兒二十時。阿翁又見得雄奇。上台狎座邀湯餠。稚叔伯氏公九耋。尙康強。 父客爭來看洗兒。敎在義方篝火得。稚叔之子永爵。詞學夙茂。藝林之論。推爲後來領袖。或云老人見此子成長足矣。奚至課督問學。老人眞多慾哉。余以爲名言。 試啼英物隔牎知。累人偶値居停近。深謝餘光醉一巵。</text>
<title>贈宗人聖如 錫愚，士綏 錫禧 昆弟。故學士在業二子。</title>,<text>每憶松園好舅甥。學士卽松園尙書女婿。 薰人如酒氣醇淸。卧牀執手言猶在。學生疾篤。余往候之。卧在內室。太夫人隔牎啜泣。學士猶執手語出處時事。 爲泣空山哭失聲。松園尙書留守華城。余在象山任所。尙書次韻李白我有紫霞想一首。寫奇扇頭。翌日無疾而化。殆尙書之獲麟也。扇詩與訃書同日發函。余不覺哭失聲。 翰墨業殘尋舊夢。泥塗棄擲惜餘生。吾宗喜有諸郞秀。連句才多筆不停。</text>
<title>二月初七日。恭記恩遇 二首。○幷序。</title>,<text>正月廿三日。秋官論啓參判申緯家奴屬歐打公差。請拿問家長。遂下置對之命。二月初七日。爰書判下。若曰。觀此供辭。可知非干家長之事。設有不盡善處者。微事而宰臣之屢日置對。尙云過矣。分揀放送。臣手擎天語。以首頓地。不覺感淚之被面。綴爲二詩。恭紀恩遇。以示子孫。燈明酒煗此何辰。感淚龍鍾拜北宸。訟繫草荄靑未吐。宥還楊柳綠新匀。時人意健加同列。聖后恩深惜宰臣。主脫災星蘓僕運。題詩拈筆歘如神。秋官句斷下廷慰。邸報飛傳一日喧。凉德小儒堪折福。朝紳巷竪盡鳴寃。自知辱國非輕犯。不謂爰書感至尊。九死臣今無恨矣。恩綸三十七言存。</text>
<title>次韻樹軒秘書小酉直中絶句</title>,<text>洞門雪盡舊苔封。流水深宮響耳淙。白日勘書人不到。滿庭惟有鶴行蹤。</text>
<title>於荳谿判院扇面。兒子 命準 畫倪黃合法。宮允陳石士 用光 爲題二絶。卽用原韻。</title>,<text>㬉翠浮嵐絳葉陰。參黃子久倪雲林。論詩秘鑰拈論畫。默契由蘓入杜心。原詩自註。引覃溪集故云。其二西蜀海宲傾國豓。無心子美發揚之。塗鴉墨汁邀題賞。何幸偏邦乳臭兒。</text>
<title>江南皖人鄧守之 尙璽 以詩求 命準 畫。戱用其韻。自題墨竹寄鄧。遙結一重墨緣。字書。晥與皖通。</title>,<text>秀絶江南烟雨景。時從淛士畫中諳。却憑淡墨靑鸞尾。掃取皖公洞夕嵐。</text>
<title>碧蘆舫 次韓昌黎韻</title>,<text>去秋刈蘆如斬菅。春回茁茁蘆芽短。初年蘆虇 虇。蘆筍也。 纔三四。歲久揭揭行徑滿。吟舫之名諾已宿。結茅虛擬圓於傘。尺瀾植板強名池。雲影鱗鱗天色卵。老人頂側花爭白。馴鶴啄殘鞭爲斷。乾聲相戛挾風霜。赤日不到排炎旱。人間端有六月秋。留客施簟携茗盌。綠雪濛濛碧玉團。蒼葉旆旆靑節誕。崇蘭不羡佩猗猗。棗下何曾歌纂纂。能紅能白復能紫。園中花木美無算。任地豔傾桃李輩。從吾淡結滄洲伴。嗟余倦仕年力衰。少在官局多休澣。綠苔斑斑小山背。一穟雨卧如吾懶。錦萍戢戢小池畔。千莖霜倒如吾散。今日又値暄和景。春山生綠一何坦。稚筍不長無障礙。倚杖望遠所見罕。門雖有設可常關。客至從嗔不應欵。留連每爲靑叢寒。直置愛此陽坡㬉。晴空百丈隨遊絲。新詩一鑰啓幽窽。獨立蒼茫自長吟。鴶鵴亂鳴相應緩。</text>
<title>哀趙槃山 十首</title>,<text>蒼穹直欲叩冥冥。災疊文星與酒星。一種庸庸愚魯輩。全家飽煗享脩齡。其二科第成名豈偶然。去華 劉蕡 方叔 李薦 迍邅。鶯花惜別仍千古。牢記南宮毷氉年。壬午春榜失意。不復北上。其三氣壓黃河遠上詞。雙鬟齊唱送淸巵。雙鬟齊唱送淸巵。槃山句。 珠璣散落燕南市。編入虞山閏集詩。槃山詩。㝡爲張船山問陶所吟賞。其四剛膓非酒發無因。豈是徒然罵坐人。紫石稜稜千古眼。不饒餘接嶙峋。其五未欲書香凌替休。天心雛鳳典刑留。詩人去後凄凉事。秋帳冬缸鷰子樓。舊姬擁二雛持家事。其六縱我關河老更馳。功名建立冠當時。得來何處如君者。阮瑀軍書玉粲詩。余關遊兩西。每與君俱。其七鴨竪妖書帥府驚。萑蒲不測寄孤城。我惟官守宜無恐。君獨何心携死生。黃岡鴨水之獄。株連盡在象山。隱然一賊藪也。君言鈴閣踈虞。何不陳兵自衛。余笑而不應。且勸君避去。君曰。奈主公何。不去。竟亦無事。其八文采風流似隔晨。烟雲散落醉翁賓。而今又送君歸地。趻踸嗟余剩半人。與君結交。始在耳鷄太史門下。其九鄕園風味附船迴。朱柿烏稗手自栽。書後纔題三首顆。更堪凶問一時來。槃山寄柿有書曰。此園中手植初結宲。不可使我公不知味也。數日而計書踵至。其十吟魂零落稗花中。虛唱歌詞滿六宮。先朝有徵稿入內之事。故引用張祐事。 淺土東風吹草綠。傷心共對杜陵翁。鄭星輔言槃山之喪。尙在淺土。</text>
<title>杏花 絶句四首</title>,<text>消寒病榻酒無功。夜夜繁霜透幕風。今日扶頭披絮帽。杏梢初見一分紅。其二坐閱遊人不斷歌。芳原細路屋頭斜。在山樓下千株杏。一半先紅賣酒家。其三狂了尋花計已癡。閉門自足供題詩。我家屋角孤枝杏。一國春光領畧之。其四甲乙瘦肥論未定。玉環飛燕底相傷。孤山絶唱承當得。另是詩人知見香。</text>
<title>聽彈屈氏琵琶</title>,<text>當年紅袖泣東行。憑吊纍纍鶴語城。馬上琵琶情獨麗。湘南家世恨俱生。殘花故國魂長住。芳草西郊意未平。屈氏臨死。語其人曰。葬我西郊路。 第四甲申春又暮。檀槽生澀話崇禎。</text>
<title>寄題象山太平門樓 幷序</title>,<text>象山舊無城。李靑臣都護。因鵲川築堤餘力。設兩門於柳林松林之間。柳林曰太平門。置樓松林曰景明門。於是繚以土城。亘于南北兩山而止。請余書額。旣應之。且念鵲川有新舊二道。若從新則邑前黍粟地。皆可作水田。余甞有意於斯。亦甞修堤。然暑月大水至。輒從舊道行可恨也。靑臣旣完築之。又從而修餙之。心力過我遠甚。綴爲二詩。遣助拋虹。十谷州因險阨名。句驪何不置關城。形便久待重門柝。軆勢宜尊右鎭營。見說盡心高堰築。更將餘力兩樓成。仁人惠利知無限。川水安流稻隴平。其二堰卧堤橫樓影重。長川徐轉白溶溶。渭城朝雨籠靑柳。山市晴嵐罨翠松。水利興成資茂績。風烟修餙仗登農。長康夙有如霞賞。君試憑欄覓往踪。</text>
<title>初夏謾成 二首</title>,<text>眞見日抵年。不謂春能暮。頻婆花殿後。玉頰泫繁露。深沉綠陰院。皎然見風度。鬢絲禪定久。偈子留一句。搜腸無豔語。莫敎紅紫妬。其二陰陰薺花田。飛蜨爭媚嫵。庭蕉抽卷心。初葉已軒擧。夏景秀而野。穠華杳何許。乳燕與鳴鳩。恩怨相爾汝。燕乳如願晴。鳴鳩還欲雨。</text>
<title>四月十一日。吳松磵 彦誼 招同朴醒仙，尹鶴山 濟弘，李角里 勉仲，李夢禪 亨會。拈翠翁韻。</title>,<text>首夏偸寒送㬉天。風光猶似試燈前。國俗以浴佛日點燈。 小軒岳色澹於畫。深巷桃花紅欲𤒈。松磵新盟添夢老。夢禪近移家。與松磵同里。 鶴山宿諾償醒仙。醒仙約鶴山及余談藝。屢剋期屢不諧者。盖有年矣。 此翁醉墨原無法。累爾鴉又角里傳。僕是日多作山水。盡被角里攫而取之。松磵大以爲悵快。</text>
<title>用前韻。遍呈諸公 五首。</title>,<text>先生野趣懶朝天。步屧嗔扶花柳前。京兆平反聊復爾。醒仙時官左尹。 南窓寄傲也悠然。錢杖杜甫原詩瘦。食乳張蒼本地仙。近日惜春詞更麗。風流窈渺管絃傳。右屬醒仙。其二花明柳暗浿西天。燕去鴻來遞後前。君馬行時能記否。我車停處故依然。長堤綠水眞開畫。搖艇憑欄各認仙。初日簾㫌先集在。續吟應有篋中傳。睡起簾㫌上初日。滿江伊軋聽行舟。角里大父月巖公練光亭名句也。右屬角里。其三名孺出處一聽天。今是悠悠莫晦前。錦里角巾貧不改。洞陰風佩暫泠然。松磵前以永平守罷歸。永平舊號洞陰。 詩書味永何妨老。杯酌情踈未害仙。松磵近年止酒故云。 那費古人刲腹願。兒孫家事克任傳。元遺山父德明。有剖腹留書之願。見中州集。老杜示兒孫。有詩是吾家事之句。右屬松磵。其四不謂乖張不管天。交情却㴑廿年前。衆人欲殺君如故。一笑相逢髮皓然。出守烟霞稱散吏。鳴山新解淸風印綬。 歸來翰墨有神仙。范雲何遜緣聯句。佳話于今史局傳。先朝宲錄成。洗草于蕩春臺。余與鶴山諸公聯句記事。右屬鶴山。其五俗離崷崪上參天。仙吏衙齋紫翠前。異劑起疴良幸矣。靈區折福豈非然。衣冠南麓追今雨。樽酒西風酹醉仙。君哭金稚奎暮有詩曰。落日一樽酒。西風又暮秋。 此事皆君所未料。後來應以壽人傳。右屬夢禪。</text>
<title>十八日碧蘆舫。再集醒仙，角里，鶴山，松磵，夢禪。是日。篠齋，稚行追至。同拈和靖韻。</title>,<text>非關選地飮。端爲聚星頻。鶴瘦無量壽。醒仙時年七十。 龍聾不閉神。鶴山耳聾。 鉤簾芳草積。滌硯綠陰新。生面何須問。拈來我輩人。是日。鶴山與篠齋初相見故云。</text>
<title>樹軒秘書見和首夏漫興。復用原韻答謝 二首。</title>,<text>見子日初暾。又見子之暮。人生如一日。電光爭朝露。衣食尙不足。惟詩美無度。敲門深巷中。懷袖出佳句。天然自可愛。望邢消人妬。其二紅薔擁翠筠。餘賞尙媚嫵。落日南軒坐。微風紈袖擧。靑虫也化蜨。去地飛尺許。樂意寄無邊。浩蕩吾與汝。翳翳楡柳影。濛濛濕綠雨。</text>
<title>閒居四詠</title>,<text>自贈消受人生一段閑。也無疾病也無官。小堂花暗月籠夜。卧聽琵琶琴合彈。贈兒觹佩鵶鬟玉雪兒。碧芭蕉下小凉追。手持百濟丹靑扇。口誦三唐絶句詩。贈婢丱妙十三癡可憐。秋千纔下但橫眠。隔窓同伴紛紜約。偸㨾猩紅染鳳仙。贈童尺長鼻涕髮垂肩。儇蜨狂蜂任性天。飼鶴煎茶完事業。紫藤花下打靑錢。</text>
<title>哭遠昭老人 五首</title>,<text>赫葉挺生大尹家。中廟朝。尹忠毅任與尹元衡。俱在戚里。勢相傾軋。時人以忠毅爲大尹而別之。 布衣骨棄蓬科。運低戚畹今爲庶。鬼餒精忠古所嗟。尹忠愍子孫。久無冠冕。 玉箸鉤鉤工小篆。荊扉土銼蔓荒蘿。人間釀色鵞黃似。欲勸新蒭奈爾何。其二種玉山前貰酒樓。墟烟野草吊田疇。悲歌倚和陶彭澤。逸史拈來李莒州。蜨散椅間人影杳。鷄鳴店外月痕留。證如此垂千古。奇絶男兒載贄遊。其三芙蓉闕下玉珂散。紫翠堆邊蓮社開。憶昨携君携酒去。通宵賞雪賞梅迴。夢追粥皷飛禪閣。跡共茶烟埽講臺。歎息劉過難再喚。雪堂素壁漬靑苔。奉元寺賞雪在己卯。其四淡墨欹斜字滿函。悽然委曲意何堪。金松園卷留身後。紀曉嵐詩證劒南。風雅護持君實有。存亡付囑我滋慙。交情更盡人間樂。雲海遨遊鶴背驂。其四身後凄凉過客嗟。瓦盆濩落酒人家。孤兒赤脚行無扉。處女紅顔髮欲華。避債㙜平封馬鬣。埋憂地塌送靈車。吾詩鏤出君心事。一字靑燈一爆花。</text>
<title>送雲石承旨出守藥山</title>,<text>曾從素薩推篷行。背指雲間鐵瓮城。黛色沉沉橫萬仞。東臺一點吐孤明。今日送君官此去。心知蠟屐藍輿處。訪山兼可學長生。好斲黃精入菜茹。</text>
<title>贈別李景服運餉</title>,<text>龍灣國之門。冠盖通幽薊。鉅商幾十輩。居貨壯邊勢。錦繡被屋壁。奢華不爲汰。金珠用斛量。豪猾不爲害。氍毹花月夜。香霧凝鬟䯻。防範在禁物。安事苛其細。包葠視資斧。賴玆以輸幣。經費寓陰雨。半出於征稅。細究商盛衰。大段關國計。近聞操束政。有甚內地例。人懷不自安。貨泉幾爲閉。與古實邊義。無乃太相戾。努力君去矣。必有眞經濟。</text>
<title>別兼春秋鄭稚世以翰圈敗座。投竄中和。口占一絶爲別。</title>,<text>滔滔淸浿浩西傾。量取離闈去國情。歎息而今衰薄俗。甘心嚴譴有君行。稚世圈坐所爭。在宋記注尙玉滿圈也。</text>
<title>李醒叟 學逵 賜環北歸。買舟上斗尾訪蘀翁。瘧發回棹。戱簡絶句。</title>,<text>金官爲客老天邊。快踏京江上水船。瘧鬼猜人多事在。底慳冷澹籜翁緣。金官府古金官國。</text>
<title>題海道人小照行看子 五首</title>,<text>翰墨有緣交有神。賞音到處感蕤賓。向來名噪燕南市。霞道人鄕海道人。海道人廣交中州名士。自余壬申燕行始也。其二南朝才貌何平叔。北宋風流王晉卿。直置高臺仙史樂。一生富貴擁書城。其三禪人氣味道人風。非直吟詩一事同。敝齋老霞吟詩處五字扁。劉子旭華東書也。道人去老霞二字。摹揭園亭。 文字性情書畫眼。可堪褊小鴨江東。其四翠餙雲鬟屛俗緣。胸中邱壑日蕭然。寶甆搜剔高麗古。彜器摩挲柏寑年。道人收藏古器。有桓公鼎。其五人皆有集瑯琊王。氊墨登登響畫廊。懿此珩璜琚瑀節。拜拈令壽閣前香。道人合刻家集曰豊山世稿。又刻先太夫人詩集曰令壽閣草。</text>
<title>長夏書事追錄 三首</title>,<text>長夏園亭似去年。簟紋如水帳如烟。歡情自覺些些减。網遍蛛絲錦瑟絃。其二猛聽空階打雨聲。芳菲消歇易關情。榴花旋旋成榴子。柱惜靑苔落絳英。其三屨滿山齋浣墨餘。練裙紈扇不曾虛。衰年漸喜才名减。愛學僧虔握筆書。</text>
<title>孟秋。有事于太廟。攝官恭賦。</title>,<text>馨香黍稷薦膋槃。大火西流節氣闌。夏蚻秋鶯響朱瑟。喬松壽柏儼蒼官。淸風已過餘凉在。急雨初收點滴殘。珥筆小臣來攝饗。天星十二五迴環。</text>
<title>答秋史 二首</title>,<text>美人隔娟娟。何以慰遲暮。曷不懷采蘭。畏此田間露。遙與好風會。寂然香氣度。開函接芳訊。挑燈對妙句。苕翠紛滿眼。欲與燈花妬。其二俗書病綿弱。乃非眞媚嫵。懸此十指槌。那能才管擧。穠厚骨撑肉。姿態方可許。出手駭俗眼。有是吾與汝。師古在師天。秘妙屋漏雨。此首原詩專論書。故答其意。</text>
<title>趙常之學士。出守興陽。臨別索賦。</title>,<text>暑氣昏昏海氣濃。長程車馬就雍容。一州如得淸凉選。渾舍初優粥飯供。蚶蠣門人初獻議。黃甘船信幾題封。興陽石花醢。爲通國第一品。 今秋大熟無公事。閑聽楓林社皷鼕。</text>
<title>謝魯卿菜伯 三首</title>,<text>故人篋裏蟬聯柬。瑩白柔香越女肌。持用不堪閒尺牘。半抄花史半題詩。其二舫齋當得小江鄕。蘆葉梢梢夏景凉。見念不須消葛粉。一分無有熱心膓。其三小傘圓輕手自支。走衝風雨學兒嬉。頭邊寂歷靑荷響。恰似南塘趁暮時。</text>
<title>送茂長守尹正鎭</title>,<text>吐屬風流畏後生。朅來告我賦南征。江魚竹笋專城樂。金爵觚稜去國情。此日白華能補逸。異時黃覇佇循聲。莫敎畫省須君久。紅藥靑苔歲屢更。</text>
<title>送夢禪移守善府 三首</title>,<text>美祿齊天尙未涯。不勞心上有安排。逶迤牧府人難到。君獨無難到此階。其二嶺人儉質近唐風。長吏推心易見功。苟欲愛民斯節用。良箴原在魯論中。其三臨別回尊更一杯。問君此別幾時迴。菊花未老梅花早。十月人葠貢使來。今年貢葠差員。善山當次云。</text>
<title>畿輔伯朴稚圭。招同李稚成，雨稚，篠齋，錫汝天然亭賞荷 二首。</title>,<text>來占初凉菡萏天。衣巾尊俎得冷然。竝頭戢戢魚深處。獨立亭亭水濶邊。脂粉枉敎顔色比。根株徹底性情圓。人間莫數閒桃李。除是禪花卽屬仙。其二誰見風淸月白天。夜凉人定氣澄然。初來轉騎香全港。恨不移家水兩邊。紅粉一時藏面半。靑羅萬柄盖頭圓。公餘有此池塘勝。難是藩臣不喚仙。</text>
<title>次韻趙奎瑞 相胤 東湖漁樂 三首</title>,<text>因循踪跡尙人間。借看屛風畫裏山。見說漁村秋色早。碧花紅穗媚松關。其二東湖艇子可安流。待我湖邊雙白鷗。莫說蘆花無覓處。一聲漁笛趙家樓。其三南北江船盡向西。槳聲伊軋雜烏啼。官人估客何多事。結網燈靑正穩棲。上游有南江北江之稱。</text>
<title>金士猗承旨 蘭淳 出守成都。恨不能以詩送之。大理丞李蓉城 懿喆 有追寄成都之什。因借其韻。諄囑蓉城。同入郵筒。</title>,<text>千里故人去。西風關外秋。蟬聲集官柳。橋影漾江流。畵裏東明國。人間十二樓。平生夢刀興。猶在木蘭舟。</text>
<title>仇十洲仙源逈舟圖</title>,<text>素舸緣谿曲折遅。絳桃風惡夕陽時。回頭不覺仙源隔。更對流花問緩期。</text>
<title>伯游，菊老，命準月夜有詩。次其韻。</title>,<text>叢莎疊石露垂垂。風月新凉蟋戶知。咏史諸生自乘興。老夫不管减眠時。其二舫齋寄托在江湖。領取詩情畫理無。安得飛來雙野鴨。眞成蘆蓼洲圖。</text>
<title>宋蘓山公子硏雲 杜獻。字英老。 風氣日上。僭其枉渚詩韻。作歌美之。</title>,<text>硏雲二十詩精熟。琴指無心自著痕。五言律軆本近古。此更步趍陶謝門。早晩致身石渠閣。不然幽人竹素園。士生窮達貴自見。肯隨里中年少棊槊喧。</text>
<title>汲南山石間泉煎茶。茶味逈勝於井水。</title>,<text>雲竇分泉竹裏厨。松聲入夜起風爐。水華淡淡眞腴足。茶葉森森正味蘓。阿段尙能穿乕豹。子瞻從此折繻符。臟昏滌盡隨輕汗。書卷多慙一字無。</text>
<title>題徐攸好詩卷 四首</title>,<text>妙質云亡歎輟斤。閣川文社散如雲。踽凉白首無歸處。恰喜才名有二君。並指攸好兄弟。其二豊才嗇命是何人。天遣朱門處士身。七葉重光名德位。古來唯有一王筠。其三每讀名香手自焚。淸詞麗句孰如君。六朝金粉三唐韻。並作毫頭五色雲。其四幽人繞樹扶踈屋。攸好所居扁曰扶踈繞樹屋。 長是賓階生綠苔。徽仲淸才裘仲學。廣文何處再拈來。李昌懋字徽仲。攸好弟。箕淳字仲裘。</text>
<title>醒叟再答余詩。重致意於替年皷篋槐市之緣。更此酬謝。聞醒叟北歸。尙僑寓仁川恓惶。殊可念也。第二三篇及之。以下五首論詩也。</title>,<text>郤月廊深刻燭邊。文虹爭貫米家船。㴑前三十年槐市。猶是苔岑翰墨緣。其二何時竝著話鷗邊。尙是乘流背發船。賴有因風酬短句。隔追補海南緣。其三縱醉佳人錦瑟邊。燭花搖月入觥船。相看短髮垂垂老。郤怕新知是舊緣。其四留連花鳥殢江邊。未掣鯨魚碧海船。倒把崛奇排奡筆。練歸綺靡性情緣。其五揭厲區區洌水邊。風騷萬古問津船。平生刻意開生面。耻共陳人與作緣。其六萬派狂瀾潰裂邊。一壺難可當舟船。同時白也詩無敵。大有江雲渭樹緣。其七凌雲健筆浩無邊。萬里長江萬斛船。欲盡迴旋紆曲趣。挐音時作葦間緣。其八一生心願野江邊。鴈齒橋頭鴨嘴船。卛意携筇搖櫓去。詩中人結畫中緣。</text>
<title>東湖 六首</title>,<text>東湖趙 奎瑞 李 汝心寅協 證幽期。捴是江南丁繼之。詞客揩靑秋水眼。佳人掃翠遠山眉。卽聞缸面侵新熟。早有篷窓候月支。絲肉橫陳愁一滌。西曹讀律已多時。其二沙洲如月爲誰留。進棹便風不自由。時有期而後至者。 窈窕夕陽桃葉渡。潺湲流水木蘭舟。橫吹玉笛孤飛鶴。卷上珠簾一字樓。別浦抽帆搴宿莾。無端秋色使人愁。是日七月旣望。故用李委吹笛故事。其三夙夢亭尖沙出沒。奉恩寺中樹迴旋。澹黃月上歌聲外。一碧江平舞影前。興劇悲來如送客。酒闌人重欲沉舷。白鷗我有湖山約。還盡平生未足緣。其四淸夜那期話一樽。來如春夢去如雲。曼聲記是靑藍得。高價鳴於粉黛群。滿月金波流錦席。長身玉立繫湘裙。周郞白髮何須問。不覺靑蛾减一分。象山桃花仙。余在象山時。敎成歌舞者。曾隷藉水部。于旋卽從良。晦迹民間。且七八年。然歌名藉甚。一時徵歌者。不得致桃花仙則不樂也。其五柁樓演劇當登㙜。叢集遊船撥不開。月彩燈光動高興。酒香人氣助全才。孤雲不散衣紋護。四座時驚扇影迴。唱到鳳山歌一齣。飛鴻落木頓悲哀。是日舟中。伶人龍雲演鳳山瞎子荊釵記。亦一時之絶藝也。其六五更送罷笙歌後。宿燄紗燈半在亡。晃朗東方開荻岸。闌干北斗掛蘭檣。無邊風月雙淸夜。如此江山一草堂。奎瑞草堂。 借榻日高成熟睡。夢隨歸路樂聲長。</text>
<title>桂仙蛺蜨圖。爲篠齋學士題。</title>,<text>弱紅狼藉濕硏池。吮豪沉吟何所思。一蜨戱蹴一花落。側翅取勢前又却。湘簾十二壓錦蒜。大家歌舞娛賓舘。回眸凝睇鬢雲低。蜨飛已過鉤欄西。紈心妙臻滕王跡。春風影子留金碧。放筆起彈花間露。徐郞絶倒姊妹妬。</text>
<title>送篠齋學士掌試海西 四首</title>,<text>玉尺量才一路專。西淸名宿起華顚。儒風不與鄒人讓。鄕約猶存呂氏傳。海西。尙傳栗谷先生石潭鄕約。其二裂月簫聲似玉哀。碧城秋色正佳哉。元規不淺胡牀興。拈得如君入幕來。李周卿時按察也。其三夢裏靑騘油壁車。西陵松栢尙依如。知君釵影燈光下。眼亂東堂策士餘。今年東堂試院。卽象山之屬縣新浴也。其四萬蟻紛然一鑑收。苦心回憶昔年頭。酒闌舫閣君行矣。此是文章報國秋。八月十一日賦降之辰。稚成，雨蕉，浣溪三侍。癡叟，有，冠大巖三吏部。錫汝寢郞。同集于碧蘆舫。兼餞篠齋。</text>
<title>姪子 命藻 式年京試。第二場發解。喜而有述。</title>,<text>我老至情纏友于。愛汝一班留於菟。詩賦不售經義捷。成名未必非良圖。薪窮火傳身不死。蜾蠃螟蛉差可喜。當時短折慟無兒。一日顯揚緣有子。祖遺無物但殘編。我亦致身儒術專。不其然者落遐裔。傭保難作治荒田。卽今汝雖困泥洳。科官漸次終軒翥。班聯蹩躠不知休。見汝成立吾當去。風霜松檜霞谿湄。今昔悠悠我之思。準擬明年杏花下。續吟鴈塔題名詩。</text>
<title>高麗人詩曰。天壽門前柳絮飛。一壺誰得故人歸。眼穿落日長亭晩。多少行人却近非。天壽寺在槖駝橋之東。爲麗時迎人送客之所。故詩語如此也。寺今燬。猶有長明燈一座。巋然在野田中耳。韓鼎元，崔山甫科場不利。卽用麗人韻。送還崧下。</title>,<text>倦馬垂鞭木葉飛。荒郊誰待故人歸。長明燈下阡眠草。天壽禪門半是非。</text>
<title>雙檜亭雨。期癡叟吏部看紅葉 二首。</title>,<text>白雨戰紅葉。晻靄靑山姿。撫此樽中物。澹竚林間期。連階空翠飛。響石泉聲滋。始愜獨往願。幽絶中自疑。裵回以引領。短景倐西移。孤鑣映巖轉。開門遙解眉。因君今雨來。慰我秋氣悲。笑指檜亭檜。弥敦癡叟癡。其二二客不能從。實少銀鞍險。浣溪侍郞，大有吏部。皆有期不至。 秋來例一紅。霜葉亦堪厭。能忘霜葉下。人生老冉冉。藍輿截嶺雲。竟成三笑儼。向晩。雨蕉少司農。取徑山麓而至。 堆靑席間冷。飄籜杯心點。梢谿急雨跳。破雲斜照斂。山林落吾手。頗喜無拘撿。誰能畫婦眉。門對秋光掩。畫眉句。戱屬大有。</text>
<title>留閔丹湖 致和 共飯有作 四首</title>,<text>門有淸晨剝啄翁。然攜手步霜紅。飯飧莫道無兼味。秋末山家例晩菘。其二耐得鄰居冷落能。閑坊無如似長興。望衡瞻宇殘年計。眠共寒氊杖共藤。丹湖問舍於興坊故云。其三憶昨誦詩神凜然。江湖莾莾落淸篇。問君吾悟於何得。若個鍾聲塔影邊。其四大得意時大得謗。小便宜處失便宜。半生所用皆鄕法。如此奇人再有誰。</text>
<title>安北儒生李士衡 政懋 甞遊學於硏經之門。成陰城別字硏經。 又出於僕之門下。廿年于玆。盖傑然翹秀者。今又不利於科。硏經有詩慰勉。僕亦依韻贈別。</title>,<text>獻玉三年上。三年一解顔。幾回能得見。不售每空還。古驛黃花岸。淸江落木灣。歸歟兒女累。機杼又催寒。</text>
<title>次韻丹湖見寄 四絶句</title>,<text>萬事天翁有定籌。一毫那更著人謀。壯行幼學平生志。回首看來揔謬愁。其二尺牘哀辭妙絶倫。咳珠唾玉出嚬呻。若論蔭仕中能者。藻采應無第二人。其三萬世千秋在後前。若人公案質昭然。就中可恨君生性。閒冷如吾與作緣。其四白露蒹葭阻二年。非無書札踵聯翩。云何近得同城住。更爲懷人廢夕眠。</text>
<title>和徐白菴學士 相祿 東湖漁樂詩。再贈奎瑞。並序</title>,<text>趙奎瑞憤世嫉俗而隱於漁。盖卓然不覊士也。甞爲漁樂詩三章。以自適焉。僕及白菴學士。皆有和作。而余窃自喜塵網中有此物外交也。卽因奎瑞。得見白菴所爲再和者。其意欲推僕爲奎瑞知己。以爲其淪落。是又何也。白菴與僕。皆仕於朝而未歸者。宜奎瑞之視爲俗物而去之也。而能爲奎瑞之所與。每漁釣有暇。惠然肯來。蓬戶朱門。脫畧形骸。奎瑞之爲吾兩人者知己。卽兩人之幸耳。尙可藉重於僕乎。然奎瑞甞誦白菴義俠過人。又奎瑞酒人也。與白菴有同嗜之好。奎瑞往往城市蹤跡。未甞不爲白菴杯酒感召也。若白菴之於奎瑞則知己相命。眞無媿色。醉着漁翁城市間。竹林太隘黜王山。我雖不識白菴子。大抵脫然名利關。其二白菴豈是漁人流。金馬玉堂心狎鷗。我昔見之埽粉壁。漁歌三疊到江樓。其三人生南北與東西。飯椀各私兒女啼。恨我不逢一知己。軟紅香土空棲樓。</text>
<title>崧陽人求書高麗金錄事 慶祚 紀實碑。寫旣訖。題後 二首。○幷序。</title>,<text>高麗侍中圃隱先生鄭文忠公 夢周 成仁之日。公之錄事。同公遇害。今善竹橋。有錄事碑。俗稱泣碑者。紀其事。然史失名。碑亦無徵。此爲千古可恨。近崧陽人從故家敗籠。發一蠧簡。乃珍島金氏世譜。嘉靖癸未開雕者。譜有名曰慶祚。官錄事。從鄭文忠遇害。書之甚悉。其父曰九周。恭愍朝侍中也。崧之人士咸以譜爲惇史。遂乞文於留守李子田。乞書於余。立一碑舊碑傍。從此錄事姓名。可與文忠共敝天壤。亦曠世奇事也。往史堪憑補缺空。徵公稱出譜家功。可憐金侍中公子。同日成仁鄭侍中。其二續錄崧緣去闕疑。崧陽重結墨緣奇。新開善竹橋邊路。披草人看第二碑。余舊有崧緣錄。</text>
<title>楊鐵厓眞跡山水畫幀。石墨書樓中物也。昨讀楓臯公降仙樓之什。直與朱蒙覇迹爭䧺長。眞傑然神來之筆也。後有具眼者。必媲美於坡公二賦。依韻奉和。</title>,<text>荒唐開國句驪邦。形勝空餘雲霧窓。赤舃褰帷來放眼。紅妝捧硯咏澄江。千秋覇氣眞無敵。一日文虹與作雙。試覓周郞安所在。浪淘不得筆如杠。</text>
<title>明雪樓。書示价川金尙德。尙德。舊日燕行從人也。</title>,<text>漫道高樓得雪明。登臨到此窘人情。畫廊無賴樓前擁。拆去何當眼界平。其二蒼苔落葉皇華館。踏遍空階倚遍欄。茶話依然拈漢話。暫時如在玉河灣。其三紅豆書中金尙德。每年憑仗作鱗鴻。難禁驀地山河感。又迫冬行十月中。其四丹梯步靠二靑衣。時余有脚病。 莫說閭山叩石扉。醫巫閭山桃花洞㝡高處。有石門曰白雲間。 記得御前通話日。尙能殿陛捷如飛。辛巳延勅。御前通事。卽余及癡叟吏部也。其五不堪惡札贈嘉賓。應笑廷無好手人。此日西風吹鬢白。三尙書憶邈淸塵。庚申。吊使求見廷紳翰墨。上所命者。洪耳溪太史，尹尙書師國，具尙書㢞及賤臣四人也。吊使指拙字曰。願多得此書。上又命賤臣書贈。</text>
<title>權西漁判院 常愼 期余泥峴別第。此距西漁山居與弊廬。恰爲半道也。斗室太史亦來小集。時西漁使燕期近。賦此爲別。</title>,<text>相期半道嶺。得此小檻憇。參差木葉脫。歷落樓㙜勢。賓主未定位。喜聞車音繼。嵬然斗室翁。把臂豁幽滯。翰墨動高興。詩畫賞孤詣。山光落酒杯。慘澹秋冬際。相顧垂領白。託序風騷系。聊以償夙業。誰爲傳後計。是曰。僕與斗室。互託以集序。 車書有行色。採詩或津逮。各識夢中路。濛濛指幽薊。席上三人。均經是役。</text>
<title>送李元章副使 光憲○三首</title>,<text>更莫誰何舊笏紳。東來使者漢遺民。那堪㬳蠁煤山色。靑到于今四甲申。其二知有龍灣賢弟迎。龍灣未到意貪程。匆匆十日紅裙飮。始作臨江惜別情。景服時尹龍灣。其三飮餞都門幾兩車。日斜程促更躊躇。終能讓與腴銜送。贐別慇懃孰我如。副行人拜表前。例帶戶侍銜。余時任戶侍。爲此呈褫故戱云。</text>
<title>送書狀官李公實 鎭華</title>,<text>駄得文虹騘馬背。重關魚鑰氣衝開。兩司特峻行人選。三館方須學士才。柳往雪來經玉塞。燕南趙北上金㙜。君歸莫訝裝囊重。只許詩篇滿載回。</text>
<title>鄭彬卿 雲始 從書狀官入燕。贈以三絶句。</title>,<text>風動白髯餘傑氣。坐圍紅袖念前非。彈碁握槊燈花落。笑拂嚴霜出塞衣。其二八站亂山忙自退。豆人寸馬去茫茫。黃沙白草無邊野。大有男兒痛哭塲。其三歎息豈眞無馬哉。如君神駿棄蒿萊。從前齷齪人間困。泄盡悲歌重諾來。</text>
<title>李魯卿東萊歸日。茶話有作。</title>,<text>報政三年何太遅。迢迢車盖海雲隨。閑居我欲無靑髮。遠官君能尙黑髭。黃菊花觴諸白酒。諸白倭酒名。魯卿携來館倭所贈江戶酒罈。氣似欝鬯。味如蔗汁。 烏絲欄卷比紅詩。魯卿與景國酬寄。多有詠妓詩。 投心寶鍔增人膽。解下衣間次細漪。贈余佩刀一口。</text>
<title>金石經袖示畫幀新裝標者。乃余手臨巨然橫山圖。不知余何時作。又不知從何轉入其手也。石經工於鐵筆。又妙裝潢。此幀長不及肩。頗得米老掛畫遺法。</title>,<text>何年脫帽明窗下。意到橫山倣巨然。寶晉掛縑三尺短。椅頭恰不礙人肩。</text>
<title>雅顔雪後送菊賦詩</title>,<text>晨夕幽尋負杖吟。兩坊橫截一磎深。墻痕界白松間麓。屋脊涵靑雪後林。暫借詩盟謀畫藁。却憑秋菊證冬心。償吾卜宅居南願。澹對淵明直到今。</text>
<title>雨蕉雪夜見憶。次韻爲謝。</title>,<text>密雪融風糝不成。瀟瀟恰喜助松聲。雖言異地分牀夢。共聽遙鍾一杵鳴。巾影淸如唐畫意。梅花澹得宋詩情。相看到老能相憶。孤抱冬心證宿生。</text>
<title>禁直有賦 時帶揔管</title>,<text>簷牙高啄鬬嶙峋。烟景平臨㬉似春。苑樹非花紅有暈。御溝無雪綠生鱗。丁年自訝遼陽鶴。甲子仍逢絳縣人。寓直先朝監印所。與完川君李明奎伴直。李時年九十。 頂著烏紗移白日。眼中今昔捴相因。</text>
<title>詠閨房刀尺 二首</title>,<text>秋凉肅金氣。朗月照窗紗。響爲空房怯。傷因製錦多。寬裁貪寸美。斜剪避孤花。雙刃迎相合。同心利切磋。其二匹帛量無盡。羣材聽短長。全功積分寸。萬尺起尋常。制度從玆出。聡明驗有方。閨房用柔德。衣被斯民康。</text>
<title>次韻問庵秘書新蜨 乙酉</title>,<text>新蜨飛未高。駭人且近人。人衣不改冬。蜨翅先解春。嗟余宇宙內。邂逅寄形身。靈蠢雖有別。生成理則親。自其化者觀。倐忽一微塵。輕身爛塗粉。短髮飄垂銀。何妨美風日。共樂桃李辰。其二貼地戱晴蜨。支筇觀物人。翾翾之微蟲。解領無邊春。醉草滚一團。癡花曬全身。窈窕夕陽院。偏與靑蕪親。桃磎漲紅雨。柳港吹麴塵。點綴以百蜨。圖㨾亂金銀。安得滕王手。長對豓陽辰。</text>
<title>家姪命藻中進士丙科。喜用前韻。</title>,<text>南宮貢士登于于。南至乇羅北玄菟。今榜最稱公。南北遐陬。皆入廣蒐。 阿姪盤桓在平地。歘上七級金浮圖。科聲不替慰生死。念此若偏吾家喜。祖稱香火慟無人。族議立贒爲宗子。天心誘衷嗜簡編。浮華掃却經訓專。文齊福齊倒有命。每逢惡辰荒硯田。而今奮身扷沮洳。始知龍蟄終鸞翥。乘軒率榜我殿後。國制科制。唱名日。父兄在朝籍者。率新恩詣闕。號曰率榜。 靑繩御路綴班去。朱櫻紅藥曲江湄。世叨恩宴綿綿思。此事留與後孫慶。長吟自續前秋詩。</text>
<title>看花 六絶句</title>,<text>莫惜紅桃折幹頭。好敎徐作後年謀。香津不斷從根上。會見傍枝作意抽。園中新接紅桃今年試花者。被兒童偸折正幹故戱云。其二老杏槎枒倚北墻。薪摧蠧蝕已無腸。春來不禁風流性。也學徐妃半面妝。其三不信風懷老索然。逢春依舊放花顚。梨花玉骨桃花頰。木石癡人也解憐。其四書窗花朶雅相宜。消受流芳散帙時。交揷古銅甁子裏。丁香素㮈碧桃枝。其五外間桃杏一時新。梳洗紛紛閙熱春。却也掩門庭院畔。梨花標致縞衣人。其六城北屯桃千萬樹。無人不道看花遊。數日準擬籃輿去。又被風猜雨妬休。</text>
<title>蔣秋吟詩畫硯歌 秋吟面交碧霞。贈宜山者。宜山又轉贈余。爲作長歌記之。</title>,<text>秋吟御史金閨彦。蓺林佳句鷄林遍。我雖不識秋吟面。各天遙結針磁戀。詩盟偶與符管見。韓杜蘓黃打一片。世人耳食唐宋禪。性情萬古何曾變。論詩酬和互繾。宜山髯鄭爲宛轉。髯也今春返驛傳。秋吟懇交宜山硯。盈尺之壁誰所碾。秋吟之室承淸眄。萬里依如一室讌。投心非是抵鵲賤。天然風字出義獻。造化至深人工淺。宜山情贈又轉輾。向我碧蘆吟舫薦。秋吟詩畫吾所羡。墨花愛此留餘濺。紗帷畫㬉黃鳥囀。玉蜍吐水霞光絢。恨不値我盛年學士院。起草攜上明光殿。</text>
<title>新得顔魯公多寶塔感應碑全拓本。從秋吟來者。喜述 四首。</title>,<text>贗畫贗書日散亡。秘藏何惜罄囊箱。顔碑動魄開緘日。紙墨年深嗅古香。其二過海絶無全拓本。往年驚見廟堂碑。顔䈥出力虞戈外。難道淸臣讓伯施。紅豆曾寄余虞永興廟堂碑全拓本。其三我有曺氏石倉本。出自古家隆萬間。全拓竝今來揷架。萬緣慳未墨緣慳。前得曺奎五多寶塔碑古本。其四二家所詣皆山陰。嚴密恬虛各造深。石墨先須來歷驗。翁紅豆又蔣秋吟。</text>
<title>彬卿扇頭。有吳蘭雪二絶。戱次韻贈彬卿。蘭雪詩曰。聞道紫霞高弟子。平生愛作擘窠書。揮毫果有凌雲氣。虹月今宵貫草廬。吾友金陵張老槎。臨岐爲子寫梅花。相思異日能酬我。妙墨還應乞小霞。</title>,<text>飮博千場髯也老。不成學釰不成書。抽毫大膽燕南去。涴却蓮花博士廬。其二眞見君乘貫月槎。探來僊伯筆頭花。何妨畫作吾家事。已被人呼大小霞。</text>
<title>繡詩荷包 二首○幷序</title>,<text>海淀舊館王家而交彬卿。繡詩荷包云是家繡。多多致意紫霞大人。籍請吟安。余尙記王家娣妹三四。皆娟秀靜麗。最幼小者十三尙不足。愛余字畫特甚。磨墨捧茶。屢日不知疲。繡針或出此女郞手。未可知也。雛鶯恰恰近吟邊。荳蔻梢頭二月天。愛殺西山靑似染。半沉墨氣半茶烟。其二舊館年深印屐苔。綠窓盤繡爲行㙜。衛夫人字班姬句。竝是神針辥夜來。</text>
<title>白判尹 師誾 武科回榜宴次韻</title>,<text>積慶綿綿定溯源。九卿優老荷隆恩。回榜日。特旨授判京兆。躋之九卿。 敦詩玉帳稱賢子。傳唱龍樓動至尊。胤台東薳現居元戎。陪榜詣闕。威儀之盛。榮孝之隆。一世無比。又引對矍鑠天顔有喜。余以知申同登筵。躬覩盛事。 翠釜銀罌頻送酒。朱輪畫轂競塡門。當筵更侈朝廷禮。佳話長留到後孫。是日。崇品輔國以下。皆行賓主相拜之禮。尊其年也。</text>
<title>秋吟見惠山水畫幀自題二詩。卽用原韻。續題幀側。</title>,<text>古今相接了無垠。先立門墻便失眞。自有江西與淛派。難逢詩畫性情人。其二烟雨空濛筆墨臻。江南生得畫中身。一塵不染藍田叔。難道秋吟是淛人。</text>
<title>讀江北七子詩 彭禹峯而述，趙鞰退進美，宋荔裳琬，周伯衡▣▣，申鳧盟涵光，郜雪巖煥元，趙錦帆賓。</title>,<text>王李詩盟繼後塵。大江以北起嶙峋。今朝合集分明見。好是憑依草木人。</text>
<title>讀梅葊詩鈔</title>,<text>質厚沉雄格力臻。詩隨境變驗身親。梅葊自序曰。詩隨境變。境遷則詩亦遷。大是經歷語。余有味乎斯言也。 賢如老鐵猶才盡。七律當家定幾人。梅葊諸軆。各有勝處。唯七律少遜耳。</text>
<title>謹次高麗蔡典書 貴河 與牧隱贈答詩韻 幷序</title>,<text>戶曹典書蔡先生。麗季逸民也。初入杜門洞。後遯居平山多義峴以終。然摭其世卿。實在嶺南之大邱。盖自蔡光祿 愼徵 而下。至先生八世。赫然鼎盛。載入達句志。可按而攷也。大邱古號達句。 嶺之人士。近創立西山書院。慕先生而俎豆之。請額書於余。旣應之。又以先生與牧隱先生贈答詩。乞余次韻。余按鄭監司 玉 多義峴遺墟碑文。有曰聖祖龍興。同時罔僕之士。環牧丹山而居者三。李牧隱之濯纓㙜在其西。申宗簿之排祿洞在其東。先生之居在其中。而名曰多義。据此則先生與吾先祖宗簿公。志均夷齊。契踰孔李。意必有同時同韻之什。而吾先祖詩。獨逸而不見焉。余用是慨然。謹次韻以補亡云。竆山慟哭謝翺㙜。鍵戶時從牧老開。又有東家宗簿令。支筇排祿洞中來。</text>
<title>兒子命衍十七。登謁聖武科。書此勉之。</title>,<text>父子春塘繼榜聲。迴環二十七年情。雕虫偶試屠龍手。投筆能成破的名。效力會看三箭定。起家全勝一經橫。惟忠與孝無文武。莫把隆恩負世卿。</text>
<title>蠶農二首。以示家人。爲勸飼蚕。作此詩。</title>,<text>桑葉何靑靑。春蠶滿箔生。蠶眠偸小暇。葉飤有恒程。萬綠深沉院。雙鳴睍睆鶯。拋妝中婦惡。闘草小姑行。其二女子爭桑罷。翹薪作簇遷。化機蛾拍拍。生理粟𧑮𧑮。農書蚕種詩云。前朝繭如山。今朝卵如粟。如山今歲謀。如粟來歲足。 繭籠 上聲 留炊餠。農書。繭籠。蒸繭器也。詩云。回看籠也豈筌蹄。依舊人間炊餠食。 綠車響戛絃。獻絲功告訖。家室慶登年。</text>
<title>戱贈篠齋文學</title>,<text>白首徐文學。生還夢寐疑。職淸仍寓直。地禁更論詩。聞與秋史談蓺。 粉剝題名壁。苔深染翰池。篠齋謝恩日。院隷誤高聲贊名。老吏請罪之。翁笑曰。誰知我爲二十年前翰注先生。其勿問也。 胄筵踈野態。能否合時宜。人或言其筵軆踈野。</text>
<title>鶴山多年閑住。忽以兼㙜。有耽羅敬差之命。話別醒仙山齋。拈韻共賦。</title>,<text>滄海共流袵席安。嘯歌不癈我狂歡。魚龍背上詩囊過。橘抽林中憲節寒。削跡閑居大夫後。彈冠勇赴敬差官。不然安得耽羅國。玉貌仙才一聚看。</text>
<title>鶴山行㙜。旣陞辭有日。追下耽羅設科取士之命。仍賚傳御題綠袍銜命朱衣借權。實異數也。再用前韻。馳驛遙賀。</title>,<text>候風館裏訊平安。珍重今行得士歡。棫樸化覃無遠邇。菰蘆人起幾孤寒。文星過海占乾象。天語臨船拜憲官。誰道南中榮橘抽。好敎桃李孟冬看。</text>
<title>晩拙，聊拙合集編次訖。跋尾爲嗣君雅顔作。閔可肅景涑號晩拙堂。閔老范景淹號聊拙堂。</title>,<text>愛酒宜求飮酒外。治儒不落腐儒窠。豈公自命詩人者。才力兼臻宋大家。其二野鶴翛然颺碧霄。世間那得此風標。眼中三十年前面。每一思之意也消。其三詩品謙冲澹不流。若人依約此中求。治辭一向拋身分。多少吟窓浪白頭。以上晩拙。其四刻意風騷豈必傳。至文流露性之天。尙君事在吟詩外。刊落名心語自圓。其五俚語家常入妙裁。何曾一筆染塵埃。香山氣味茶山韻。深得淵明五字來。聊拙詩盟。在陸甫里。其六課士當年得士多。閔徐李最擅名家。墨緣縱向遺編續。眼亂丹黃奈我何。先君泮課㝡奬拔者。閔聊拙，徐寓軒，李角里三君子。以上聊拙。</text>
<title>八月初三日。孫子恩錫初度 三首。</title>,<text>仙侶同窓送賀杯。去年今日在銀㙜。生孫育子皆君賜。餘外浮榮媿不才。其二斑管雕弧堆滿前。擁來雛鳳面華筵。一眞未鑿春風象。只顧耽耽弄米錢。其三淵明五子儘佳兒。紙筆無妨捴不知。可恨魔高爭丈佛。文章䁠我一生癡。</text>
<title>黃山侍郞見惠扇頭墨竹。題有二絶句。輒次韻謝之。</title>,<text>鳳尾翛翛翠墨紛。聲疑狹雨影疑曛。一塵不染高人筆。揩眼相逢是此君。其二飢日驅人老日來。虛名無救儘堪咍。櫗材我欲充田買。隨分霞山一秀才。</text>
<title>黃山再惠扇畫墨竹。續題前韻。更此謝答 二首。</title>,<text>硏池蒸墨氣紛紛。雲縷縈窗日射曛。瘦石踈篁淸絶地。此中端合覓夫君。其二博得明珠一斛來。時鳴瓦缶自堪咍。試看書畫詩神髓。再有東方似許才。</text>
<title>三續前韻。爲四絶句。寄黃山。</title>,<text>專精竹石屛塵紛。貌想心追曉接曛。寄託古來皆達士。元章呼丈子猷君。其二詩品王官谷得來。啁啾餘子莫輕咍。更聞手不離書卷。另是吾人力副才。其三世講蘭盟到白紛。童年秪隔一晨曛。韻人半面猶靑眼。肝膽如何不與君。其四筆筆蘭亭法髓來。高情不顧俗人咍。梁間函置千金寶。後七百年幾辯才。</text>
<title>贈朴聖臨 宗兢</title>,<text>春去秋來伴燕鴻。麻鞋踏破老憧憧。一生志事齎先恨。何日精誠格彼穹。蹤跡太奇卿相際。茅茨小隱水雲中。諸孫聞說多賢者。會看虞廷鳳翽桐。</text>
<title>奉呈楓臯公壽席 二首○乙酉八月二十三日</title>,<text>國有靈長福。天生肺腑臣。藹然三達德。渾是一團春。坐鎭艱虞世。難名利澤人。頤期今日祝。詎但爲公身。其二緫角支離客。相看到白紛。襟期猶淡水。貴賤一浮雲。惡札慙無分。猥叩先朝御評。以拙字比方公書。 高文甞每欣。昇平花甲酒。留待第三醺。桐漁相公癸未弧辰。公顧語不佞曰。當共三醉此酌。盖謂公乙酉嶽降。及賤庚己丑也。</text>
<title>賡和春宮叡製韻。再呈楓臯。</title>,<text>翠釜銀罌下紫宸。韶顔華髮駐長春。贊成邦國睢麟化。報答君王日月仁。名位或聞於古有。事功誰可與公倫。斂玆壽域煕煕瑞。獻作明時景祿臻。</text>
<title>天祿圖 命準畫</title>,<text>宴我嘉賓奏瑟笙。升堂春酒兕爲觥。受天百祿於何見。看取呦呦食野苹。</text>
<title>海鶴蟠桃 命衍畫</title>,<text>金母瑤池小宴開。碧桃紅頰薦璚杯。慇懃送作人間壽。飛鶴銜將定一枝。</text>
<title>鄭稚世學士出監扶安縣。以詩爲別。</title>,<text>內翰吾畏友。道上絶流輩。尊公不肯仕。隣竝久交耐。令閤林下姿。中表講兄妹。所以於我乎。好之贈雜佩。嗟余寡諧合。誰能恕憒憒。一月不見面。若相與征邁。平陂往復際。休戚動相愛。契在弦指外。忘言成淡對。君忽結綬去。不樂久居內。盡室告南行。脩塗遵江介。逶迤采石磯。遠出邊山背。吾亦窘卒歲。難恃監河貸。四方且未定。行將各爲計。惆悵後會合。不知何年在。努力崇明德。政成當嘉惠。</text>
<title>余患脚氣爲合藥。乞得徐卯翁官庫酒一壜。時禁釀。 戱爲詩記之。</title>,<text>黃葉黃花夕照開。重陽自過阻登㙜。誰知興淺盃觴後。乞取秋郞印酒來。卯翁印封壜口。爲防邏者誤執也。</text>
<title>題吳架閣表忠錄 四首○爲吳蘭雪嵩梁題</title>,<text>後七百年表忠錄。賢孫闡發賴賢師。倣書有似唐臨帖。存稿何消束補詩。北平翁方綱文信國手札跋曰。文信國斗札三通。與金谿吳架閣者。吳氏今居東鄕。世爲墨寶垂三百年矣。架閣裔孫嵩梁。篤念先澤之遺。不忍失墜。因請余爲想像信國筆意重。書成卷。敬識其後。其二宋不足徵脫脫筆。文山附傳確垂編。宋廬陵鄧光薦續宋書文丞相附博。吳名揚。字叔瞻。金谿人。丞相起兵。踴躍赴義。率巨室積錢粟。備軍需。意甚感激。傾動一時。辟禮兵部架閣文字。空坑之敗。浮沉鄕里。計今尙存。 廢家棄市同成就。燄盡孤燈月在天。吳嵩梁家狀曰。公歿之日。酌酒別家人。危坐大書曰。我不佞佛。亦不事仙。死生晝夜。此理自然。其過化者燭中之燄。其存神者明月在天。擲筆而遂暝。其三義理空談無補於。尙論南宋欲何如。凜然文字垂千古。正氣歌兼却聘書。家狀曰。空坑旣販。公遂不復出。元初。詔求遺逸。御史程鉅夫薦公。公以書辭。其書今載集中。其四東鄕逸史壓東船。不比尋常翰墨緣。此僅寥寥一錄耳。令人孝悌起油然。</text>
<title>余比日秋懷牢落。屢拜情友佳惠。各有題詠 四首。</title>,<text>柚子 光州牧尹士瞻書後特題三百顆。使君千里慰相思。新霜不管人全老。橘綠橙黃又此時。厓蜜 丹陽守閔成汝藥杵聲淸小院寒。自將厓蜜合仙丹。知從玉筍峯前割。當得山光水色餐。蟹 畿輔伯朴稚圭黃菊自開秋士軒。靑旗不颭酒家邨。時禁酒。 雙螯左手持無用。且付厨孃入飯飧。鱸魚 東湖漁者趙奎瑞空濛烟雨畫君家。不是東吳笠澤何。肥美鱸魚知第一。擬將金紫換漁簑。</text>
<title>次韻。奉和朴松谿戚兄 宗球 見寄。</title>,<text>喜有殘年異姓兄。通家憂樂共枯榮。靈犀阻面人無問。麈尾談心僕屢更。耆耉緋袍徵厚德。兒郞綵筆起英聲。新詩字挾秋霜氣。擬竝黃花入品評。</text>
<title>落葉詩五首。借査初白韻。</title>,<text>以此地上厚。驗彼林間薄。落葉落如花。簌簌紅雨作。風霜豈欺汝。慨此蘀兮蘀。夕陽寫喬木。竦枝搖立鵲。幽人出戶看。晩景殊不惡。且可觀物化。何遽歎搖落。其二或於丹黃內。先萎未渝綠。五色滚一團。走地以絢目。試此靑女手。慘澹詩人屋。顦顇無美惡。艾與蘭同族。尙可艾化薪。奈汝蘭委谷。其三聚散不自由。西風刮地狂。誰言摧拉餘。更作一飛揚。飛揚如有憑。敲碎讀書窗。我有天籟耳。端坐一張牀。其四天地大染局。幼化何太遽。丹黃點飄蘀。紅素吹花絮。春秋迭代謝。光景兩無處。空色顚倒間。冉冉流年去。其五我恐葉落盡。無處著秋風。樹端鳴不已。洶若駕海中。聞聲勞感心。聡本不如聾。烈士例悲秋。萬古何時窮。</text>
<title>後落葉詩三首初白韻 同李景博閣學。雙檜亭看紅葉作。</title>,<text>白雲嶺上疊。小車林間停。人生各轉蓬。偶然如聚萍。仰羡紅葉盛。俯慙銀髮星。何必我泉石。天地一虛亭。箕踞秋色裏。共視融神形。其二邱壑本泓崢。林樹値蕭槭。凭高俯城郭。人鴉不可別。曳地夕陽烟。平沉車馬躋。心目一何曠。磎徑一何窄。相顧笑而起。落葉衣間積。其三誰向靑山裏。靜聽落葉語。刁刁復調調。于喁相爾汝。悽風卷東岡。洒作西巖雨。人人耳有得。秋聲本無主。每嗟易失去。追覓似行旅。今秋眞不負。杖策攜仙侶。</text>
<title>牛陂草堂。朴綾州 宗民 屬題 二首。</title>,<text>黃陂翠靄占誅茅。前對姜祠十里郊。山雨谿風工覓句。漁兄樵弟廣論交。匏花補缺䟱籬眼。薥黍爭長稚柳梢。縣裏椎牛魚上市。佳辰動識指間爻。其二谿山宿諾數間茅。慙媿王筠未賦郊。馬鬣歸依遅誓墓。牛陂咫尺負神交。浪淘仙洞題名石。苔剝僧廊畫竹梢。老計非無詹尹訪。其如筮遯不成爻。</text>
<title>又次朴綾州江倉韻</title>,<text>冥卿班媿爾頻。以時止仕是知津。家山路近揚漁艇。廨宇江淸洗米塵。老氣傑驁吟廋句。高情偃蹇署踦人。朴綾州病跛故云。 何當共把烟簑去。日釣鱸魚一尺銀。</text>
<title>秋園雜詠 四首</title>,<text>鴈來紅漸拋家事任兒童。秋卉紛挐地半弓。病眼摩挲羞夕照。白瓷盆透鴈來紅。盆菊宿土留根全地力。瓦盆缺口任天眞。風披雨卧東籬㨾。如此偏宜朴陋人。薏苡薏苡秋來一串靑。羣兒拉雜棄中庭。平生謗毁無情實。怕見明珠尙冒名。恠石家家泡石峙盆山。作對成雙花草欄。俗採水泡石。施以人工。頂聳三峯。臍挺翠拍。浸之水盆。森然排列。殊乖雅翫。 曩我亦曾隨俗好。閒拋閑擲雨苔斑。</text>
<title>命藻筮仕。得補貞寑郞。三用前韻志喜。</title>,<text>一命未沾慟友于。儘留餘福遺於菟。人家科官亦恒有。湊集一年曾不圖。嗟我零丁幸不死。眼見門闌回泰喜。忍說鴒原禍難初。隨侍二親惟小子。祖業無人付蘭編。一十四載吾敢專。自汝承祧奉身退。交還第宅兼民田。我雖曳尾困泥洳。汝終奮翼圖軒翥。綠衫莫謂一郞卑。靑雲從此萬里去。經寮竹屋溪之湄。塔影鍾聲我所思。餘生會有歸依地。留續他年第四詩。</text>
<title>十月五日。綱紀歸自禮庄。戱爲二絶。以示家人。</title>,<text>盼望租包泊小船。庄妓空返益騷然。先生自賀逢奇福。饒却臨門索賦錢。庄中所收。僅當租稅故云。其二埽地焚香無一事。當軒黃菊澹如人。何來赤豆蕪菁餠。攪我詩腸過午神。</text>
<title>是歲十月之望。太倉令朴綾州。招同醒仙侍郞。賞月倉署之第一樓。拈滄溟韻記之。第四首以下追補也。共十首。</title>,<text>倉曹何歎滯。趣協寄江湖。紗帽鷗飛近。棋盤鳥下汚。經過期屢剋。搖落歲仍徂。黃葉迎人意。蕭蕭響夾途。其二日落江湖白。高樓放我歌。楓凋秋淺澹。桂冷月婆娑。野外機關少。人間岐路多。軒裳是底物。久欲換漁簑。其三江閣驚秋盡。江燈語夜深。烟篷圓聚影。霜鴈背飛音。淡月孤凡白。寒更一鐸沉。畫家荒遠筆。應得此時心。其四覓句老倉令。風心與俗乖。於焉結吟社。不省是官齋。快閣寬覊思。長江寫壯懷。何妨病一足。久已外形骸。朴綾州病跋。其五淸絶江村曉。柴扉一例關。舟行何處客。燈認此樓間。月落城初曙。鷄鳴我亦還。烟鬟伴君宿。簾角有靑山。其六詩境無多子。唯應淡處求。逃名何待隱。倦仕不煩休。弦外方憑響。眉間又聚愁。爭如忘結習。寂默對眠鷗。其七八十醒仙叟。紅顔愈少年。王城二品隱。麗句萬人傳。山色圍碁後。江聲洗硏前。拈花時一笑。迦葉奉周旋。其八曳兵逃夜返。馳檄詰朝來。占壘爭先入。分鋒困不才。健毫光燄逼。長卷混茫開。望見滄溟色。堪憐酌一盃。其九霞山緇錫約。凈業結來生。自揣詩無分。何妨畫掩名。宰官現相幻。樵叟頭銜淸。淡淡牛陂水。攜君共濯纓。僕自號紫霞山樵叟。其十解道詩言志。方知性露眞。名湖邀結伴。閑局合抽身。廨靜鷗鳴屋。庭空月趁人。平生江海客。衰晩値淸塵。</text>
<title>葵葉箋 幷序</title>,<text>柳樹軒秘書倣古製葵箋。有詩記其事。紙染旣淡綠而古。詩思又和易而雅。窃念始製者。其有取於野人傾葵之義乎。寓意一何深也。有感於斯。依韻和之云。戎葵葉堪染。漿成搗紙中。美人金錯刀。翦下綠雲叢。粉以雲母滑。性爲礬水融。晨露響桐杵。爛與搗虀同。注汁白瓷盆。渙如水行風。長箋穩拖染。敏捷雙靑童。傾此野人誠。獻之侯王公。始雖一小事。寓意良無窮。嗟君倣古製。多資嗜書功。衍波與浣花。麗情徒費工。</text>
<title>運租行。寄謝閔丹陽。</title>,<text>黃驪浦上紅䆉稏。荒年粒粒玉無價。閔侯用意非今人。運租一船西流下。侯言五斗足彭澤。閉此無用堆田舍。都下大饑米價昂。豪商射利逞權詐。我有餘食不急難。我友將安所稅駕。紫霞居士謀最拙。閉門覓句官常罷。一粟不妄飢鳳啄。半生孤笑腐鼠嚇。分付家僮往賑之。片帆無恙京口卸。黃葉蕭蕭打板扉。何來一札渾室詑。傳聞奇事隣里集。吾儕小人吝假借。居士下拜忽不樂。一語寄向侯致謝。仁者之粟義無却。所愧受人之憐丈夫懦。</text>
<title>送溪李季來尙書赴燕</title>,<text>第一流人玉節煌。落霞孤久徜徉。八千里仗王靈返。三百詩兼貢篚將。行榻得聯名士韻。南進士尙中伴行云。 輕裝許壓異書香。春觴不管家人壽。初志懸弧在四方。尙書花甲。恰値丙戌三月。回還途中。</text>
<title>送副使李錫之 幷序</title>,<text>李錫之侍郞。郊居閒逸。齒髮衰邁。而忽有銜命萬里之行。雨雪楊柳。能無勞乎。古者大夫遠役。其室家能思念勞苦之形於薦什。極其溫柔敦厚之致。故行者不以役勞。居者不以曠怨。是以毛詩征戍之什。太半是賢婦人語也。余於錫之是役。悶衰念勞也切。故爲其家人代捉刀。窃附風人之旨云。擁髻回燈聽馬聲。梅花共作隔年情。仙庄在楊州。故借用何遜梅花。 家臨乘鶴橋邊住。人在盧龍塞上行。但信駄鈴穿雪磧。每先鳴鴈犯晨程。願言努力加餐飯。勞夢非因惜別成。</text>
<title>南雨村進士。從溪院判入燕。話別之次。雜題絶句。多至十三首。太半是懷人感舊之語。雨村此次。與諸名士遊。到酣暢。共出而讀之。方領我此時心事。</title>,<text>常羡溪山罨畫廬。布衣金紫混農漁。使星又帶文星去。一路聯吟到帝居。其二莫枉燕南此一行。要須結識在人英。茫茫昔値吟蘭佩。玉水家中有諫名。曺玉水尊甫給諫公。乾隆間有直聲。玉水承家操節。常所欽向。僕壬申入都時。玉水在編謫。證交失便。至今爲恨。其三日晷匆匆話未眞。僑居例僻限城闉。無端使酒無端泣。幾處相逢我輩人。其四迦葉拈花一笑新。由蘓入杜是知津。外無浮響中充實。大有延陵樸學人。吳蘭雪。覃谿先生及門高弟。刻集有再生小艸。其五大小霞慙畫結知。此生披霧定何時。皖公洞裏歸曾未。傳語平安鄧守之。年前。鄧守之以詩抵荳溪尙書。見索兒子命準畫山水。僕亦寫墨竹。交與荳溪。果否安到。雨村逢塲。試爲之一叩。其六畫髓盟深陳石士。石士曾有題命準畫扇詩。 墨池緣重蔣秋吟。僕新得秋吟詩畫硏。作長歌。 新詩正急鷄林購。莫惜遙遙度繡針。蔣陳二公。如有現刻詩集。雨村此次必覓來。蓺林快事也。其七汎槎圖就寓都門。布帒廷珪墨也存。白下長干歸不得。靑山一髮暗消魂。張仙槎寓居濩落。猶挾有坡公二硏云。故借用彭淵村布囊故事。其八鐵圈生春分外嬌。璚爲老幹玉爲條。梅花譜入漁家笛。側耳魁官倚板橋。願得仙槎指墨梅花。侈余齋壁。其九碧蘆舫子吟詩苦。詩在蘆花瑟瑟秋。恨殺菊人題跋後。舫名容易屬虗舟。敝齋名曰碧蘆舫。前因尹虛舟學士。屬書額於周菊人。菊人欵題曰虛舟尊兄。築室池上云云。自後虛舟與僕聚訟。舫名久猶未决。諄囑而雨村再將碧蘆舫三字。轉懇菊人改書改歀。了此一重公案。竝願海內名士凡與雨村揩靑者。遍賜額書。交相照證。其十烟雲底索墨糢糊。周菊人憑李玉壺。萬二千峯纔數曲。山靈嗔恠漏仙都。今年。菊人從玉壺尙書。屬余畫金剛山圖。強拙應酬。其十一右丞詩句腸能斷。紅豆嫣然南國枝。萬里不知人事變。秋來此物㝡相思。翁星原別字紅豆。其十二秋草自然堪下淚。夕陽雖好近黃昏。篋中舊句時沾臆。腸斷平生朱野雲。僕與野雲相見最晩。談草中。大書夕陽無限好。只是近黃昏二句。野雲手加數圈。淚隨沾紙。僕以詩記之。卽此首聯也。其十三纔說行踪便黯然。金㙜夕照薊門烟。舊遊零落君知否。酒冷香殘已十年。</text>
<title>廿三夜。赴約鄭玄之農曹齋中。同洪景晦承旨，徐篠齋文學。餞別溪，雨村 二首。</title>,<text>小雨廉纖雪驟成。泥街獨漉照燈行。依俙柳絮飛三月。約莫銅籤下一更。戛戛籃輿搖櫓響。瀟瀟油傘打篷聲。此時暫似江湖訪。寬却驪駒送別情。其二駝裘烏帽聚深更。憑仗離筵雅集成。雪止月明窓外事。燕南趙北話中程。來朝馬放聯吟快。此夜鷄鳴四顧驚。早爲天涯相見憶。堠亭隨處有題名。</text>
<title>哭石閒 幷序</title>,<text>楓臯公哭石閒詩曰。貍首斑然奈若何。心知慟哭不如歌。一回洒淚柴門出。惆悵寒磎有逝波。攬其詞旨。哀不至傷。玩厥風華。曠逸是尙。眞不愧哭石閒也。僕與石閒同遊公之門。四十有餘年矣。今於石閒之喪。讀公詩誦公義。有足感心。演公餘意。凡得五章。循環解脫奈君何。淚盡親朋亦已歌。聞說寒谿惆悵事。公來注自感頹波。其二眞欲當歌喚奈何。無人解聽孰爲歌。石閒去後新詩句。公自長吟寫衍波。其三非慟夫人奈慟何。還知慟哭當長歌。公詩不朽君能得。誰廢江河萬古波。其四終奈唐陵漢寢何。詩家短隴上樵歌。人間酒暖君先去。不盡金觴卷白波。其五童稚情親奈老何。忍將詩什挽郞歌。此行有似帆先後。風便終同趁逝波。</text>
<title>自題畫幀 爲李司書圭祊作</title>,<text>山水之畫畫樹難。一樹失筆累全山。坡陀老石數株古。餘意點染秋山顔。慘澹經營此已定。豈必萬壑縈岡巒。我家畫旨參書訣。屋漏折釵相屈蟠。應人匆匆不暇草。王宰十日非相慳。軆中小極風月惡。鴈行債主塡門關。好景戛然不上絹。長嘯放筆共盤桓。</text>
<title>次韻答蓉城</title>,<text>門無刺謁戶常關。父子談詩笑解顔。恃粥生涯飢飽際。冬學家食粥故戱云。 探梅消息暖寒間。向東籬似陶元亮。東墻雨缺。補揷草籬故云。 雖小園同庾子山。脚氣漸艱軒陛步。天敎奇福享淸閒。近以脚病。經筵捴啣。一未叩謝。</text>
<title>十一月七日。雨雪薄寒。吟寄谿行軺。</title>,<text>憑高遠望思紛紛。千里山嵐倂夕曛。雪下都門融化雨。烟橫塞土凍成雲。衝寒絮帽奇溫借。竚立梅花瘦影分。人在陽關見憶否。自從西出斷知聞。</text>
<title>十月十四日。鶴山行雲㙜返命。至掛頉嶝前洋。所騎船遇風漂流。驚愕有詩。用別詩韻。</title>,<text>正直如君遇坎安。先咷後笑定騰歡。乘桴浮海千秋快。破浪長風十月寒。盡節險夷能報主。貪生偃息是何官。人間莫辨仙槎處。虹月滄江夜夜看。其二豈必人間戀苟安。顧妻對子畢生歡。胸襟一拓探荒遠。耳目重新洗儉寒。山海圖經窺禹跡。職方氏學續周官。判知天意憐才子。應遣生還故國看。其三布帆屈指報平安。文社治樽證古歡。有信蒼天心但祝。無情碧海膽能寒。漂流事異沉毛羽。搜訪恩深廑縣官。禍福然疑都未準。合從簾肆擲錢看。</text>
<title>繼聞十月十五日汐水。鶴山漂船。還泊濟州別島浦。喜極。復用前韻慶之。</title>,<text>汛報飛傳獲再安。王靈攸濟滿城歡。金波穆穆吹帆穩。魚媵鱗鱗送汐寒。海若終知蘂珠卷。道科試卷。收載舟中。 風姨暫戱錦袍官。嵬峩巨浪中來面。一路爭先指點看。</text>
<title>次韻謝朴綾州冬至日問脚疾</title>,<text>蕭條深巷雪。吟望屬車塵。病脚連三月。班心少一人。對妻添線日。攜幼擘柑辰。忽憶追奔馬。寧知老及身。</text>
<title>重證迂叟謾錄訖。書後。閔晩拙一號迂叟。</title>,<text>幽人馥於蘭。早萎斯文悵。詩篇儘糟粕。尙多秘密藏。肆余窺漫筆。素性存退讓。前言味菽粟。新論芟莨菪。援古以證今。一掃支離障。人物剔幽晦。朝典補廢曠。詞盟狎敦盤。儒術揭榜樣。要衡挈汎博。棼緖就摒擋。莊不黜滑稽。婉愈懲誕妄。黨禍亦一史。備遺非任謗。想其素履坦。詎肯牛李傍。凡人著述跡。務要原心亮。錄中語涉黨論者。皆不過一時備遺之筆。而盤湖選本。逐一入選。恐非迂叟澹宕本色。余故一切削不留耳。 窮賤志濟物。碎錄及牧養。勤心擷方藥。躋壽春㙜上。要術爲齊民。意與賈勰抗。有裨于民敎。閻 若璩 顧 炎武 堪頡頏。丹鉛閱夏秋。爬櫛歸確當。覆校各仁智。參差顧奚妨。是書凡四閱證定。任玄道學士之選二也。盤湖尹尙書之選二也。李椒園虞臣南之選三也。及余重證之爲四選也。 佽助非敢言。紛吾酬所曏。</text>
<title>玄之農曹。念余久苦脚氣。爲設步欄。自舫齊南曲。抵內屋之東。宛一旱地橋也。頗省升降之勞。吟成三絶。</title>,<text>驀地飛來一綫虹。屋頭南角屋頭東。外堂內閤聯蓮朶。人在成雙竝蒂中。其二一脚蹣跚禿髮翁。興情惟對室家濃。無煩挽鹿成偕隱。紙閣蘆簾宛轉通。其三橫看成閣側成橋。畫意詩情面面迢。臘八瓷甁梅放後。半鉤黃月十分嬌。</text>
<title>南閤梅花盛開 四首</title>,<text>頭髮垂垂白。梅花共掩門。東風餘薄冷。初月破黃昏。玉骨何嫌瘦。蘭盟不肯言。似曾相識面。驢背水邊村。其二峭靑山在戶。淡白月窺門。入室香全化。當窓影半昏。傳神難著意。搜句已忘言。一片嫰寒景。江南何處村。其三卧病東偏屋。置梅南閤門。繁英欺髮短。冷蕊洗眸昏。爛熳開正月。淸眞稱五言。肩輿乘㬉出。能否杏花村。其四屛山圍寑榻。更柝下城門。漠漠罏香盡。幢幢燭影昏。蹁蹮縞衣步。啁𠶜翠禽言。夢破無尋處。前宵掛月村。</text>
<title>淸風五百間。新結高篷。次韻答樹軒檢書。</title>,<text>平生水雲夢。黃筏白鷗間。斫竹排簷下。支篷近檻間。瀟瀟響春雪。淡淡抹靑山。肯許俗人到。淸風相往還。</text>
<title>送問庵檢書之任漣川</title>,<text>秘書操筆若終老。檢書官。例修日省錄。 名縣分符有此年。繼躅循良環內地。尊甫冷齋君所莅抱川，加平，陽根。曁君陰竹，漣川。皆屬畿內。 酬心松桂了殘編。家人盡挈纔三口。洞草皆香別一天。細雨鳴鳩村杏白。春詩自課課春田。</text>
<title>二月甲戌。車駕詣華城。展謁陵園。病伏私次。恭記長句。用坡公韻。</title>,<text>屯騎扈從從。伏枕思悄悄。天回行殿作上都。想見華城盛熱閙。人歡二月花柳姸。令嚴五更河宿皎。是日微雨夜晴。 往事微茫了在心。一一解脫重縈繞。岡陵尙遺不匱思。草樹忽寄無邊孝。當年珥筆碧衣郞。老作跛人廢慶弔。縻虗縱畏瘝曠譏。聖恩曲遂優閒飽。虗縻摠管銜。恰閱三朔。每遇動駕日。寶釰守宮。諸單入之。曲賜殊恩饒兔。 初時偃息世頗疑。久後人情恕稍稍。新豊樓八達門。跂予望之懷渺渺。藥氣曖燈光。轉輾東窗曉。</text>
<title>春望</title>,<text>曳脚支筇不自由。陽和召我上高邱。沿坡綠面蘼蕪厚。冒土紅心芍藥抽。是處柳烟濃駐馬。誰家杏雪㬉憑樓。無端極目傷春色。天上那能剩寄愁。</text>
<title>淸閒</title>,<text>日日淸閑致仕如。春山自綠閉門居。杏花消息懷人後。芳草心情得句餘。鼠跡交塵侵客位。苔痕挾雨上軒車。此中也有閒公事。考閱明窗院體書。槐院寫字官課試。有三軆書。卽太楷正本副本各三本也。</text>
<title>春半</title>,<text>又一年春過半強。風風雨雨太匆忙。暖寒天入看花局。索莫人居禁酒鄕。小榻兀如開士室。便輿罕出會賢坊。沉吟記得年時事。猶是佳人錦瑟傍。</text>
<title>新得貞陵杜鵑花一本。補種舫齋前有作。</title>,<text>小東門外杜鵑叢。松栢林中絳雪融。望九嶷山凝暮雨。灑三湘淚染東風。枝間有鳥皆啼血。嶺上無梅不變紅。小靑詩。嶺上梅花三百樹。一時皆作杜鵑紅。 叫賣擔頭時入市。火然霞蔚伴簾櫳。</text>
<title>余客有金榮者。於燕市購回拙書薏苡絶句一幀。戱爲記之。</title>,<text>有客初回燕市街。單條重返海東齋。豹翁云單條。卽我國之狹小簇子也。 明珠薏苡詩偏感。薰麝鸞綾字倍佳。何自飄零捐玉佩。未隨埋沒露金釵。情殊不惡天涯老。枉贖文姬爲伯喈。</text>
<title>栽接花本</title>,<text>旋削梅梢揷杏梢。芳園栽接學兒曹。花繁照眼他年事。畫永關心此日消。耐可粧成半畒地。終須縛取一間茅。高枝綠葉低枝子。準備鸎雛暗結巢。</text>
<title>觀劇 絶句十二首</title>,<text>春簇優場錦繡堆。聲聲動皷且裵徊。粧倦睡慵針女。誰喚墻頭一字來。其二少年掠鬢弄姿新。白苧春衫砑色銀。癡立紅裳樹子下。衆中誰是目成人。其三靈山撾皷日平西。商側宮沉徵羽低。響切九霄餘嫋嫋。一時雲變凍頗黎。其四春香扮得眼波秋。扇影衣紋不自由。何物龍鍾李御史。至今占斷劇風流。其五高 壽寬 宋 興祿 廉 季達 牟 興甲 噪海陬。往歡引我脫詩囚。淋漓慷慨金龍運。演到荊釵一鴈秋。其六激賞時時一聲哄。廣庭人海疊人山。今宵莫漫勤添炬。早有雲頭掛月彎。其七宛宛轉轉淸復淸。番啼漢哭雜縱橫。循環莫論邢和璞。難道孫敖不再生。其八急皷鼕鼕轉舌關。風謠名物括三韓。吾鄕此是三都賦。莫作尋常劇本看。其九指顧名山若可攀。百花深處鎖潺湲。移情萬壑禽聲集。坐我鉤輈磔格間。其十蘭膏銀燭晃風紗。笑臉夭桃一㨾花。自訝老人消受得。極蕭寒地特繁華。其十一天生牙頰付伶優。細嚼宮商字字愁。墮珥遺簪渾不惜。通宵忘返爲君留。其十二看殺何甞但名士。藏身到處怕人猜。伶官去後庭如水。寂寂鸎聲燕語回。</text>
<title>碧蘆舫凉篷前。種盆池消夏作。</title>,<text>碧蘆舫子蔭篷屋。篷屋當頭種瓦池。初汲井泉寒射鮒。坐看蓮葉勝巢龜。賞心松石竟誰是。企脚琵琶聊自怡。天際踈星與澹月。夜深還向此中期。</text>
<title>篠齋新入舘職。喜有詩 四首。</title>,<text>老宿招延正急今。元良身敎耿宸心。玉堂學士知誰直。只辨聲音舊翰林。其二老鶴冲霄欣有翮。飛鴻踏雪去無痕。集賢殿與金鑾殿。回首聯吟歲月奔。記廿年前余在玉堂時。篠翁在翰林。玉堂古稱集賢殿學士。今改弘文舘。其三舊識銅鐶伊軋響。玉堂中有讀殘函。我雖久謝橫經列。猶喜同廳有講銜。其四二十年前玉畫丫。林良呂紀辨名家。已聞庭鶴翔寥廓。石上菖蒲花未花。俗言玉堂舊有宋宣和御畫鷹立軸。舘中人偶一狎玩則能致災害。其驗立至。館吏戒勿犯觸。年久閉而不敢開。余昔在館一日。毅然展視。非宣和御迹。乃呂紀翎毛。幷非鷹也。是日諸學士或有慮以俗忌者。竟然無所驗。余甚笑其傳言之誕也。館中鶴。舊例學士上直。飼其餘食。若値空館。飼在御苑。聞因飛去。更不代蓄云。又有恠石一對。並菖蒲繞身長靑。年壽不知紀。亦館中之奇物也。</text>
<title>次韻答朴綾州述懷見寄之什</title>,<text>脚氣經時卧。懷人百念紆。履聲艱步地。帶孔减肌膚。遠憶桑麻戶。久回櫻筍厨。沉沉芳信斷。脉脉舊盟渝。雨澤沾仍洽。浸淫事可吁。稻方徵歲稔。麥不救人癯。今年雨水太多。麥事不登。 積水泥爲海。蒸炎火是爐。一年時過半。六月暑臨徂。書爲專人寵。牀因快讀扶。見憐何鄭重。欲謝更踟躕。高士官初罷。微吟調轉孤。舊懷泉石癖。新逐釣魚徒。野舞花欹帽。村沽草塞壺。烏牛騎繭栗。赤脚喚長鬚。詩品宜名島。山居不娃盧。句因寒餓秀。堂入畫圖模。唐有盧鴻草堂圖。 顧我門常掩。離群病欲殊。衰情關藥褁。壯志負桑弧。驥力憑方當。王程許載驅。銜氷經塞遠。委珮入朝趨。處世妨量鑿。師心媿守株。名同黜柳惠。悔不學樊須。斂翮從鸞鎩。低頭任馬呼。未能忘報答。猶願少須臾。戀主依雙闕。思鄕夢五湖。浮沉居散秩。進退哭竆途。諷以風騷寄。名嫌婞直沽。千皮狐集腋。九曲蟻穿珠。文字原多忌。耗磨是壯圖。平生懷哲匠。衰晩値夫。原韻云憔悴一夫。 陡壑藏紅樹。橫陂暎綠蕪。牛陂草堂。與紫霞山莊隣近。 鳴禽皆鼓吹。芳草卽𣰽毺。醵酒田園樂。烹羊伏臘娛。桂招虗宿諾。匏繫限名區。技蓺工爲累。聲聞厚自誣。畫原迷六法。書可反三隅。原詩過奬。至及於書畫故云。 借作烟雲養。從嗔翰墨逋。嗜皆疑土炭。情實慰桑楡。誰解憐籠鶴。徒逢愛屋烏。述懷遙和曲。竽瑟克諧無。</text>
<title>夜詠盆池</title>,<text>暝落天光一口缸。舫齋寄託卽滄江。靑蛙絡緯鳴相續。紅蓼芙蓉對作雙。雨候片雲沉北斗。秋徵凉籟泛西窓。書童兩兩攜燈過。搖入萍間燄影幢。</text>
<title>覆水</title>,<text>覆水何由返舊缸。漂花無那逐春江。女蘿松柏難終老。野鴨元央本豈雙。駱馬敎牽離皁櫪。琵琶任把過船窓。到頭廣大香山主。緣法輕時精進幢。</text>
<title>宵光</title>,<text>不用蘭膏照壁缸。宵光特愛似澄江。翻雲覆雨情非一。顧兎涼蟾影自雙。風利鍾聲傳北牖。夜分荷氣集南窓。久閑庭植看滋養。擁絳霓㫌翠羽幢。</text>
<title>綾山五十無家。近日始卜宅於慈壽橋之東。盖好事者。合錢而爲之買也。綾山有詩自賀。遍要和韻。余亦賦焉。具行遠自號綾山詩人也。</title>,<text>濩落綾山産業空。一生僑寓任西東。喜聞杜甫初居滾。纔說王褒又約僮。土銼荊扉詩句裏。小橋流水畫圖中。合錢買宅傳佳話。眞見今人有古風。</text>
<title>舫齋。晨起櫛髮有作。</title>,<text>淸晨起梳頭。前對庭宇廣。宿雲凝不飛。夾樹丹霞上。竹梳齒淸利。淅淅髮根響。理絲非一頓。疲腕再三放。歲漸蒼化白。本闕內丹養。理無百櫛效。聊適一時爽。朱槿豔朝陽。夕悴委宿莾。知有花再榮。美鬢嗟已往。</text>
<title>賀攸好生子</title>,<text>充閭佳氣滌炎庚。兒與荷花同日生。爲有高曾用䂓矩。不難才德到公卿。弄獐錯寫飛書賀。湯餠相邀雅集成。推算未須煩珞琭。隔窓英物驗啼聲。</text>
<title>洪季習承旨。選補象山都護。雜題四絶爲別。</title>,<text>鵲川一品金星石。茶色微黃褐色靑。偶我初來閒拾得。尋常渦子幾人經。其二葫蘆泉味澹如君。能使麁人欲斷葷。肺氣十年回舊渴。傳聲每憶濕靑雲。其三誰能頗憶故侯否。突弁之夫口始黃。惟有樽前舊詞曲。曉風殘月不隨亡。其四自我題名廳壁後。同人交篆四三公。魯卿，靑臣，德父，季習相繼交蒃故云。 此中大有優閑地。畸福偏當杼軸空。</text>
<title>復用前韻。再送季習。</title>,<text>岢嵐別是一巖扃。佛䯻螺鬟作意靑。我有象山四十詠。好堪排纂入圖經。其二第一泉甘持贈君。休糧尙可况茹葷。民如鹿豕官如鶴。四境溪山不斷雲。其三鼓角嚴城初夜凉。柳梢新月玉鉤黃。不堪舊夢分明記。酒氣香痕半在亡。其四刀耕火種皆征稅。只有烟雲不屬公。惠利仁明君自足。向來十室九家空。</text>
<title>次韻朴綾州野望見懷 三首</title>,<text>稻隴一千頃。遙山橫翠微。悠然植杖立。時見荷鉏㱕。暝聚村邊色。螢分草上輝。無人共此夕。罷望自扃扉。其二林表濃靑色。王城轉處峰。知君凝睇望。恠我寄書慵。野曠初凉夜。江淸一杵鍾。去魂隨徹響。勞夢慰重重。其三之子休官日。眠雲跂石人。亡羊斷歧路。害馬漸調馴。屈宋思方駕。齊梁耻後塵。時時驚製作。剩得篋中珍。</text>
<title>驟雨晴。驟熱。</title>,<text>黑雲壓山頂。石角菌蠢縮。下有白雲起。蒸靑出山腹。悽然一陣雨。打過詩人屋。爐薰與之合。霏拂著書簏。須臾夕陽霽。庭樹如膏沐。我想踞蒼石。浸足看奔瀑。</text>
<title>虫聲</title>,<text>賦形草石間。哀音禀金鐵。四壁皷天機。不以無人撤。幽草助騷屑。暗泉通復咽。冬作坯渾蟄。春爲嚶鳴舌。一氣遞相宣。那更計工拙。有客秘微尙。燈靑簟紋纈。</text>
<title>朴星伯 永輔 新居。卽余舊宅。每憶園中物色。不禁依依。以詩問之。</title>,<text>坊南似此幽居稀。小巷彎回盡處扉。帬屐頗聞名士集。門墻未覺主人非。雨肥杏子燕支頰。霜染冬靑薜荔衣。最憶山茱萸放蕊。額黃無限麗春暉。</text>
<title>復用前韻。書示星伯。</title>,<text>長興坊裏達官稀。鳥噪蟬鳴晝掩扉。小市蕭然村聚是。晴嵐難道畫圖非。烹葵厨下充珍饍。蠧簡簷前當曝衣。文士經過談蓺足。忘㱕何必憺淸暉。</text>
<title>次韻星伯論詩之什。三首之一。</title>,<text>詩誦關雎義可知。無然淫樂與傷悲。遞相創制垂千古。務去陳言此一時。不盡佳人出燕趙。那堪樣子揭嬙施。杜陵質厚原無訣。眞性眞情是我師。</text>
<title>夜聞隣女城底哭</title>,<text>野哭哀哀遞遠風。孤燈况是客窓中。柔腸㝡易聞聲感。一夜容顔减却紅。</text>
<title>七夕 二首</title>,<text>無奈牛郞又返車。鵲飛橋散月初斜。離多會少中滋味。天遣銀河界白波。其二萬古何人到玉京。盡將離合訢哀情。牽牛織女同宮駐。然後人間案始平。</text>
<title>讀全唐文雜題絶句</title>,<text>妬婦千秋逞己私。用人一路竟凌遅。河南正論垂靑史。迤北乖風快洗之。褚遂良請千牛不簡嫡庶表曰。臣聞主祭祀之胄。必資於嫡長。擢文武之材。無限於正庶。故知求賢之務。有異於承家。前王制禮。緣情斯極。永嘉以來。王塗不競。在於河北。風俗頓乖。嫡侍庶而若奴。妻遇妾而如婢。廢情虧禮。轉相因習。搆怨於室。取笑於朝。莫能自悛。死而無悔。降及隋代。斯流遂遠。獨孤后罕雎鳩之德。同牝鷄之晨。嚴禁庶子不得入侍。自始及末。怨曠未弭。聖朝御治。深革前弊。人以才進。不論嫡正。自玆二紀。多士如林。今者簡千牛舍人。方此爲制。臣窃思審於理未安何者。母以子貴。子不緣母也。今以母非正室。便言子無貴仕。則趙哀孕於越婢。遙集産於胡嫗。田文，枚臯皆妾子也。文則播美於強齊。臯則有聲於隆漢。未聞前載有所間然。此類甚多。備存史冊。今反棄古。宲從近事。以妬忌之政。施明敭之日。非徒英雋交屈。固亦競端斯始。王者設敎。務愼其源。源流一開。爲弊心甚。倘側室之子。負才而不用。君棄於上。家輕於下。忠孝不展。友愛無施。如此等人。豈不怨憤。至於昨來檢括麤人。公孫武遠及崔仁師等兒。多是嫡子。故知善惡由乎積習。邪正寧限嫡庶。必然之理。不言可明。伏願更量可否。還遵昔制。不使側室之胄。有高才而被屈。正妻之子。雖至愚而獲用。則分鑣諍訟。無因發矣。前選已了。不可更追。乃今補闕。猶得詳審。其二文體昌黎一變初。晉公深斥習之書。淮碑用盡楡揚力。磨蝎平生戱有餘。裵晉公與李翺書曰。昌黎韓愈。恃其絶足。往往奔放。不以文立制。而以文爲戱。可矣乎可矣乎。又曰。文人之異。在氣格之高下。思致之淺深。不在其磔裂章句。隳廢聲韻也。人之異。在風神之淸濁。心志之通塞。不在於倒置眉目。反易冠帶也。余甞恠文公於淮西之役。得御晉公而無籍晉公之力。今見晉公此書。良有以也。文公之平生藉乎。卽在乎文章。而其所藉手者。已不見知於晉公矣。豈非命歟。其三假使順宗多歷年。伾文能否累諸賢。柳州表與潮州表。臨死誰多較乞憐。其四底用浮辭自誌誇。眞才畢竟占名家。樊川叙述平平好。實筆提來斂却華。韓昶。文公之子。小名曰苻。文公送苻讀書城南。卽昶也。昶有自爲墓誌銘一篇。盛述其文章之奇。畧曰年十一二。樊宗師大奇其文。中字或出於經史之外。樊讀不能通。余讀杜樊川自誌。無一筆及於其文章。又未甞不洒然云爾。其五博取詩材造語奇。前賢用意急須知。江河萬古坡翁句。藍本何生夢渴辭。何諷。唐建中時人。爵里不可考。其夢濁賦曰。窓日斜照。飛蚊繞鬢。又曰。以吾此日之一夢。見自古不足者之心。坡詩。腹搖鼻息庭花落。還盡平生未足心。山人睡覺無人見。只有飛蚊繞鬢鳴。二絶皆一時作。而並取材於何諷此賦也。腹搖鼻息字。出於孫樵乞巧對。其六終是詩人言語大。俗書姿媚貶羲之。古今玉尺量書者。誰及南唐後主知。南唐後主李煜書評曰。善法書者。各得右軍之一軆。若虞世南得其美韻而失其俊邁。歐陽詢得其力而失其溫秀。褚遂良得其意而失其變化。薛稷得其淸而失於拘窘。顔眞卿得其筋力而失於粗。柳公權得其骨而失於生獷。徐浩得其肉而失於俗。李邕得其氣而失於體格。張旭得其法而失於狂。獻之俱得之而失於驚急。無蘊藉態度。</text>
<title>秋宵霽月。獨醉放言。</title>,<text>絳河澄潔雨痕過。四壁秋光一夜多。風定自傾荷上露。月明如積檻前波。貴之趙孟能人賤。獨也居州奈汝何。寂寂撫醪孤笑發。形神影對共婆娑。</text>
<title>次韻答星伯書懷見憶二百言</title>,<text>學詩類種樹。害養宜自警。力薄根不茂。濁浪排桃梗。讀罷書萬卷。寸晷窓冏冏。此日足可惜。前修夢寐耿。始若苦迴邅。稍深得沿徑。今古一性情。犂然詎徑庭。老人問津初。師法紛無定。勉勉窺堂奧。時時阻門屛。天余昏悱憤。汗發忽自省。貌聾與心得。斯分聖魔境。入山求眞面。橫側眩峯嶺。汲古匪在遠。寸心是脩綆。愛汝美姿性。外粹內專靜。求我提且挈。網綱與衣領。妙質是難得。風斤敢辭郢。此事至枯淡。硏深味雋永。發軔在遠壑。會當凌絶頂。法乳如飮水。自知了暖冷。杜蘓各盡性。異代同天挺。原詩有由蘓入杜語故云。 妙不具言詮。絳霄孤雲逈。</text>
<title>再用前韻。贈星伯。</title>,<text>秋士例悲秋。百蟲鳴相警。人生寄宇宙。飄忽如萍梗。暫借文字娛。矻矻孤燈冏。百世後瞿瞿。萬古前耿耿。楸梧望離披。露光騰草徑。物化與志願。相邁若徑庭。感此盍孟晉。驅駕何時定。遺篇有膏馥。親若窺墻屛。沿流以溯源。得失吾自省。了無著一字。詩境參禪境。標霞望赤城。登峯造翠嶺。鳴瀾無千尺。長嘯得古綆。兀然吾喪我。神閉百脈靜。欠伸一木榻。翹首更引領。秋吟響易激。源自哀湘郢。讀君懷人什。减眠淸夜永。盥我薔薇手。灌我醍醐頂。潺潺石溜瀉。瀟瀟山竹冷。靑熒紙上字。孤撑復奇挺。期君在遠業。千載不爲逈。</text>
<title>冷泉亭 三絶句○亭在毓祥宮</title>,<text>外家恩澤比昭靈。隆奉祠宮邁漢廷。長是像生不離側。晬容儼在冷泉亭。亭中安奉英廟御幀。其二神宮寓慕想纏綿。氣協融和此地偏。不信今年霜信早。冷泉亭畔熱秋蟬。大享日聞蟬。其三㪺來金碧點茶馨。湯品添修陸羽經。天意降祥徵聖孝。冷泉亭是醴泉亭。</text>
<title>自題碧蘆舫圖</title>,<text>無多容膝小子舟。蘆葉蘆花作意秋。一自涼棚添設後。更堪風雨打篷愁。</text>
<title>碧蘆舫月下。與綾山飮。綾山先有詩。次韻。</title>,<text>詩人抱月寑。借我舫齋凉。繁露光難定。叢蘆影許長。硏床餘酒氣。尊俎雜書香。莫顧鷄鳴起。更籌未詎央。</text>
<title>往在甲申夏四月。鶴山過余言。三十年前。夢見坡仙冠危冠。衣黃紬袍。據天然几。几上空諸。所有只有一小帖子。少頃。坡起身出戶。顧語鶴山曰。君且坐閱是帖。對曰。是公詞翰否。曰是。展視之。第一幅紅箋上。有塡詞一首。當時頗了然。覺來惟記首句。曰月痕西墮。衆江東流。又記中腔曰綠楊陰中紅叱撥。末尾曰須寄書扇榦兒來。不省榦兒是何語。後閱公集及志林。王朝雲生子曰榦兒。未朞而夭。然則夢中所遇。殆眞是坡仙。恨不能記其全曲也。時兒子準。卽用嵩陽帖韻以記之。後三年丙戌秋八月。偶閱準詩卷。次韻柬寄鶴山承旨。追補夢境。</title>,<text>鶴翁三十年前夢。三十年來記不明。又後三年吾欲證。微茫顯聖老仙情。其二豔曲爭傳淮海句。張三影又競新尖。紅箋特發詩家夢。唱入銅絃鐵板添。其三帥霅神光戶牖驚。來時輕躡鳳凰翎。危冠廣袖無迎接。棐几空堂不轉經。其四楊柳靑靑叱撥紅。西湖絶景與誰同。二家提接稱蘓白。分占琉璃百頃風。其五大江東去又楊塵。換却仙家八百春。惟有黃泥坂上月。至今留照夢蘓人。其六六如亭起萬緣歇。忘返餘生海外船。一點心情寬不得。榦兒雪白玉娟娟。其七似曾相識夢仙翁。赤壁空江水月風。恍惚移時無所見。靑山影落六篷中。僕有赤壁夢幻圖。其八僥倖招回故國魂。奇緣過海夢中論。虛襟不謂船無蒂。端坐平看月墮痕。鶴山去年漂海時。舟中人皆昡掉疾作。惟鶴山端坐不改色云。其九刊落名心氣自華。逢人何意逸詞誇。佛家半偈無多義。演到恒河沙復沙。</text>
<title>次韻米山進士駒兒行</title>,<text>長薄帶脩林。夕景何離離。黃陂翠靄間。倦馬客行遅。前有僕夫牽。後有童駒隨。山店隱平烟。意促一鞭馳。駒步苦力弱。老蹄視爲移。隈隩暫相隔。跼頎鳴聲悲。遊子久辭家。見此心不怡。解鞍坐草間。縱馬一乳之。長途母亦饑。乳盡槖空垂。掉尾口相就。愛昵情可知。天性所同得。罔間禽與夷。奈彼人無良。反是傷孝慈。問君何當歸。祿養以爲期。烏生八九子。反哺能及時。</text>
<title>斗室相公六十一初度 七絶句</title>,<text>奎運天開値聖明。地靈際會起人英。文章大手持匀軸。付與今王佐太平。其二影堂日拜涕汍瀾。興孝純衷一國看。公家居。每晨謁先像。未當或廢。 到老天倫知可樂。有人來問伯康寒。公有弟瑞興君叔度。其三製屋深檐覆異書。治生不問賜金餘。淡於俗尙濃於古。第二人無相國如。其四詩人例得秋冬氣。蕭瑟泓崢不可言。是月黃花眞不偶。偏香晩節入觥尊。公嶽降之辰。在九月十二日。賤庚在八月十一日。其五貞元朝士舊時感。觸迕耆英酒盞中。誰識龍鍾一遺老。姓名同上御屛風。先朝時于所御殿壁。䟽記四儒生姓名。其三郞公與思穎相公，徐準平也。賤名忝居其一故云。其六傷心草宿故人阡。猶記分符接壤年。公弟平康君與不佞同時狼貝。 知己平生如有負。幾回汗發相公前。不佞壽春之行。卽公居銓時注擬也。而罣議狼狽。爲平生媿負耳。其七今朝伏枕思何堪。香辦人人拜佛龕。玉版遙呈七字偈。紅萸當得一枝篸。</text>
<title>葺治小齋。戱 二首。</title>,<text>痛掃書齋置木牀。明窓粉壁上秋光。夕陽一半蠶頭黑。國南山最高頂曰蠶頭。 霜葉三分鴨脚黃。隔垣翠翁故宅。有大銀杏樹一本。 夾室寬於藏卷軸。添欄恰爲對壺觴。細思十九年間事。薄俸辛勤有此堂。其二薄俸辛勤有此堂。傍人莫笑窄門墻。戒如昨日高明室。身是當年太祝郞。緯年四十。以館職始析産。先妣戒之曰。吾見前輩學士宅。直過千金。識者鄙之。多見其不終。小子識之。緯拜受訓。卽用九百五十。買屋賢坊旣一年。乃換有此屋。嗚呼。何敢妄也。 花藥歲深森就列。兒孫齒大儼成行。經邦我欲於家用。痛埽書齋置木牀。</text>
<title>寄謝吳蘭雪</title>,<text>神交邈邈締鴻鱗。東海東鄕引領頻。宿望蘓齋詩弟子。淸門架閣宋遺民。分身鶴影追前夢。蘭雪舊遊武夷。至白雲洞。見白玉蟾像。自悟化身。 竝蒂蘭盟結凈因。蘭雪夫人如夫人。皆有翰繪。名播海外。 不比世間官職賤。蓮花仍是補銜人。其二北平執業遴才俊。首及延陵季子賢。石墨樓中緣淺矣。鴨江過後意茫然。詩成莫問無雙價。論定何須待百年。慙愧遺材搜海外。齒牙遙借汝南筵。蘭雪寄詩云纖濃掃凈出淸新。曾向蘓齋一問津。收斂才華歸樸學。海東眞見有傳人絶句云。其三年深草徑紫霞莊。漁弟樵兄笑我忙。遯卦筮逢初六象。秦風人在第三章。經聲樹影環鄰寺。嵐翠谿光鎖石房。恰似先生梅有約。畫中書屋夢中香。蘭雪有富春梅隱圖。而尙有嘅乎買山之未就也故云。其四吾廬瀟洒隱王城。廡下南山紫翠橫。伴石墨池含雨氣。當窓蘆葉助秋聲。客來茶屋孤烟起。公退苔庭二鶴迎。莫笑軟紅塵送老。冷卿居止似諸生。蘭雪求拙畫。故寫寄紫霞山莊，碧蘆吟舫二圖。各題以詩。</text>
<title>謝答周菊人</title>,<text>霽月東來印碧蘆。閒鷗紗帽對江湖。菊人齋名印月舫。敝齋名碧蘆舫。菊人詩。有兩家結屋共名舟之句。 琴中曲有周郞顧。弦外音如栗里無。愛畫兩情同人髓。披書萬里共拈鬚。一年然後詩酬去。眞似硏京復鍊都。菊人以余金剛山圖經年遅成。有硏京鍊都之謔故云。其二錦拾芳街第幾巷。覺羅官學是君居。唐花放後初題句。塞鴈飛時且寄書。懸購豈眞無駿骨。思歸未必爲鱸魚。去留南北難憑準。叮囑行人一問諸。菊人書來云。僕學舍捿遅已三載。秋冬間。或思歸里。此時亦未定。讀至此。爲之黯然。</text>
<title>今年春間。蔣秋吟寄示論唐宋人詩絶句三十首全本。以此爲謝。</title>,<text>論詩寄到爲揩靑。四傑沿洄迄四靈。兩宋壘新千古幟。三唐緯密六朝經。風騷竝駕懷工部。神韻拈花憶阮亭。論詩絶句。昉自老杜。近至新城故云。 和者無人爭好處。恰如初本寫黃庭。借用陳伯璣，許漁洋秋柳詩語。</text>
<title>送貫翁使相年貢之行</title>,<text>誦詩自是君家事。專對恩光萃一門。先丈耳谿公，公弟巽齋公及巽齋公子梧軒尙書。皆膺使相之命。今君又有是命。 谿老書香傳哲嗣。嵐翁蘭臭訪名孫。先丈文章。大爲紀曉嵐激賞。至比歐陽公。今君行篋。載公集一本。擬博訪曉嵐子孫而贈之云。 隆嘉物色依然在。鴻博風流半不存。逝水華年頻棖觸。行人到此幾停軒。乾隆关丑。君以槐院正字陪使。距今爲三十四年。</text>
<title>送翠微副使</title>,<text>吾宗質朴古人風。端坐車馳馬驟中。兒侄執經懸絳帳。海山托契撫絲桐。出門勇就長途往。載贄遊因上國雄。潘 庭筠 陸 飛 卽今如有後。憑君應話湛軒翁。翠微今行。携去湛軒翁孫故云。</text>
<title>次韻海道人吟詩處自吟</title>,<text>大有高人竹素園。耽吟不許客敲門。梅花伴宿香凝帳。山色飛來翠撲尊。畫裡參禪如北苑。詩中結屋共南村。先生得句酸醎外。獨立蒼茫定幾番。</text>
<title>海道人用拙題紫霞山莊韻。寄題碧蘆舫。次韻。</title>,<text>吾廬別是一山莊。歲月耗磨翰墨忙。不合時如蘓學士。自知顚似米元章。雖言紫閣峯前住。宛在蘆花深處房。有客到門容剝啄。共商金石炷名香。</text>
<title>次韻朴綾州雪夜見懷 二首</title>,<text>尺雪覆詩屋。苦吟寒不知。高才終偃蹇。別業久棲遅。江路凍雲合。野祠枯柳垂。暮鴉飛盡處。覓句寄相思。其二冉冉人將老。駸駸歲亦寒。孤原獨樹下。小屋一燈殘。官夢饑鷹縶。詩情俊鶻盤。窮愁有時豁。何日笑相看。</text>
<title>爲海道人題宮湖漁者 敦寧李判官鼎民 畫 二首</title>,<text>梅花昨夜所聞風雪響。掀飜舫閣海濤喧。先生夢與梅花冷。朝日烘窓不啓門。竹鷓鵠絶境貪看漁者畫。推篷湘㟁鷓鴣啼。依俙記得唐人句。苦竹叢深春日西。</text>
<title>漣水宰柳問菴書來云。公餘拓窓見古木寒鴉。平岡走兎。此一句却善說峽中冬景。又云催科廢吟。眞所謂不復唱渭城也。仍錄示舊作一首。輒次韻回寄。皆演述其書中語耳。</title>,<text>平岡未有獵人期。獨咏煢煢白兎馳。古木衙齋微雪後。寒鴉墟里夕陽時。深冬境峭書難盡。快筆神來畫却遲。誰道渭城不復唱。猶堪舊曲寄烏絲。</text>
<title>臘前。得鶴山騎省見憶詩。次韻謝答。</title>,<text>卽聞騎省寓潘安。鶴山悼亡不再娶。 小柬題詩締古歡。芳草夢回初夏嫰。甲申初夏。招同鶴山詩會。自後有約未踐。遂至今也。 梅花訊到臘朝寒。命慳肉食終才累。老借緋衣尙冷官。愧殺屛風留誤點。揩靑邀得故人看。省中草書屛風。卽拙跡也。來詩及之故云。</text>
<title>臘八雪後。用蘓韻 二首。</title>,<text>詩回老境掃穠纖。一味如僧戒律嚴。往事少眠那入夢。全冬淡食欲無鹽。今冬病齒。妨食五味葷肉食。輒不成寐故云。 不因折竹風驚砌。似爲看書雪映檐。畫意誰家山半屋。未隨埋沒出亭尖。其二啄爭餠餌集林鴉。碾過琉璃響陌車。本質無堅元淡水。一痕不着是空花。昏陰未破千甍屋。返照先開獨樹家。悟入憑虛非二致。詩添硯北畫添叉。</text>
<title>金酉堂尙書六十一初度詩 二首○酉堂卽金魯敬</title>,<text>福祿壽星態宛然。貂裘犀帶髮垂肩。戚聯家裡鴻儒起。春桂坊中驥子賢。歷盡品階躋一品。編回年譜映初年。丙生非獨同坡老。臘十九爭二日先。酉堂以臘十七日生。其二不枉人間以壽聞。浮榮於我直浮雲。性情詩是君家事。風氣書追晉法門。四海知名三父子。孤亭投老一乾坤。酉堂近築郊亭故云。 相期世味酸醎外。文格交歡淡處存。</text>
<title>龍宮守李仲善。寄贈詩箋柿餠。各題一詩。</title>,<text>靑絲闌紙新羅出。乞與碧蘆吟榻傍。楷體曰橅王大令。洛神原自十三行。此紙闌界。恰爲十三行故云。其二吾鄕柿餠說豊基。比品糖霜直壓之。日上彫盤三百顆。不須更作荔支詩。</text>
<title>有子廟講書</title>,<text>字義後儒不究源。私心穿鑿聖門言。拈來孝弟爲仁句。刊落諸家節葉繁。西江周駕軒太史。新擧孝廉。赴北闈會試。路過鄒魯間。夢入有子廟。命之旁坐曰。汝西江名士。可知論語第二章孝弟也者其爲仁之本歟。作何解。周曰。仁爲五德之首。孝弟又爲仁德之首。有子曰。非也。古字人與仁通用。首句其爲人也孝弟。末句孝弟也者其爲人之本歟。其義一也。漢宋諸儒不識仁字卽人字。將箇孝弟放在仁外。反添枝節。汝到世間。爲我曉示諸生也。</text>
<title>陳壽</title>,<text>陳志仍稱鼎峙名。原無帝魏黜劉情。何消漢晉春秋力。不待編年記事成。孝廉王介眉名延年。少甞夢至一室。秘書古器。盎然橫陳。榻坐一叟。短身白鬚。見客不起。亦不言。又有一人頎而黑。揖介眉而語曰。余漢之陳壽也。作三國誌。黜劉帝魏。宲出無心。不料後人以爲口宲。指榻上人曰。賴此彦威先生。以漢晉春秋正之。汝乃先生之後身。聞方撰歷代編年記事。夙根在此。須勉而成之。言訖。手授一卷書。俾題六絶句。而寤寐後。僅記二句。曰慙無漢晉春秋筆。敢道前身是彦威。後介眉年八十餘。進呈所撰編年記事。得賜翰林侍讀。○按介眉同簡齋薦博學鴻詞。習鑿齒字彦威。</text>
<title>嵇先生</title>,<text>穢筆靑編盡信哉。誰當萬古罪之魁。深憑駁削唐書力。嬴得量才玉秤來。無錫嵇侍讀受之在史局時。派修唐鑑。將舊唐書所載武后淫穢事。太半刪除。亡何。夜卧書舍。有小黃門來稱則天皇太后請嵇先生。望前面宮殿上。書天樞二字。一宮女出。引向殿西角。云先生小坐。便去殿上。少頃出謂曰。今天已暮。太后不及相見。所以奉屈者。謝先生駁刪唐書之功。語畢。袖中出一玉秤曰。此我在長安。以之稱量天下才者。先生將往長安。敢以奉贈。嵇心知是上官婉兒。逡巡揖謝而醒。其年果有督學陝西之差。○按嵇承謙字受之。文恭公璜長子。使軺集云余以校士至鳳翔。匝月竣事。太守田公。邀遊湖上。爲竟曰歡。詩曰閉門校藝春如夢。微雨生涼夜似秋。綠遍東湖堤畔柳。淸歌落日快初遊。卽其督學陝西時詩也。又按袁簡齋云嵇受之。余授業弟子云爾。</text>
<title>蔣靜存翰林</title>,<text>鬼膽仙才僧性情。纔留半偈償多生。羊燈無燄三更碧。螢火亂飛沙自驚。蔣麟昌字靜存。袁子才同館翰林也。詩好李昌谷。有驚沙不定亂螢飛。羊燈無燄三更碧之句。生時。其祖夢異僧擔十三經擲其門。俄而長孫生。故小字僧壽。及長。名昌壽。以避國諱。又自夢。僧畫猉獜一幅與之。遂名獜昌。十七歲擧孝廉。十九歲入詞林。二十五歲卒。性傲兀不覊。過目成誦。常曰文章之事。吾畏袁子才而愛裘叔度。他名宿如沈歸愚易與耳。卒後三日。其遺孤三歲。披帳號叫曰。阿爺僧衣冠坐帳中。家人爭來。遂不見。靜存始終以僧爲鴻爪之露。然與人談。輒痛詆佛法。深惡和尙。</text>
<title>劉羽冲</title>,<text>董天士筆補秋樹。按天士不娶。以畫自給而死。厚齋詩所謂一生唯得秋冬氣。到死不知羅綺香者也。 紀厚齋詩證井田。按厚齋名坤。曉嵐高祖也。有集曰花王閣賸藁。 仍是步庭心語口。風淸月白夜如年。劉羽冲滄洲人。性孤僻。好講古制。宲迂濶不可行。甞倩董天士。畫秋林讀書圖。紀厚齋題云。兀坐秋樹根。塊然無與伍。不知讀何書。但見鬚眉古。秪愁手所持。或是井田譜。蓋規之也。偶得古兵書。伏讀經年。自謂可將十萬。曾有土冦。自練鄕兵。與之角。大敗。又得古水利書。伏讀經年。自謂可使千里成沃壤。繪圖列說于州官。州官使試於一村。溝洫甫成。大水至。順渠灌人。人幾爲魚。由是抑欝不自得。恒獨步庭階。搖首自語曰。古人豈欺我哉。如是日千百遍惟此六字。不久發病死。後風淸月白之夕。每見其魂在墓前松柏下。搖首獨步。側耳聽之。所謂仍此六字。</text>
<title>隨園瑣記</title>,<text>筆頭五色花交放。天付文人結栰來。若使聖門徵此夢。不應浮海歎無材。隨園瑣記。余幼時夢。束數百萬筆爲大桴。身坐其上。浮于江。至今無驗。○按西河毛氏論語無所取材解曰。鄭康成曰材桴材也。夫子乘桴是微言。而子路不解。故復以微言諷之。若曰由也乘桴之急。過于我。但大海蕩蕩。桴材極難。第欲覓取佳材而無所云爾。</text>
<title>𣍘石倉</title>,<text>仙霞嶺下墮吟鞭。水色山光認夙緣。竹樹數竿南向屋。宛然文稿未終篇。曺能始登進士後。過仙霞嶺。山光水色。恍如前世所遊。暮宿旅店。聞隣婦哭甚哀。問之。曰爲其亡夫作。三十周年矣。詢其死年月日。卽曺生年月日也。遂入其家。某屋某徑。毫髮不爽。曺悽然涕下曰。某書屋南向。竹樹數十株。我尙有文稿未終篇者。未知猶存否。其家曰。至今猶關鎖也。曺命開之。則塵凝數寸。遺稿亂書。宛然具在。前妻白髮。不可復認云耳。</text>
<title>天厨星</title>,<text>飮食何人不老饕。文人豈盡降仙曺。半生三百黃虀甕。不信天厨是董桃。曺能始飮饌極精。厨人董桃媚善烹調。曺同年某督學蜀中。乞董偕行。曺許之。董不往。曺怒之。董跪而言曰。桃媚天厨星也。因公本仙官。故來奉侍督學。凡人豈能享天厨之福乎。公祿將盡。某亦行矣。言畢。升空西去。不踰年。曺竟不祿云。</text>
<title>裘文達公</title>,<text>燕子磯邊揖水神。香烟消篆酒生鱗。夕陽津濶春帆正。微颭靈旗送故人。裘文達公臨卒。語家人曰。我是燕子磯水神。今將復位。汝等送靈柩還江西。必過此磯。有關帝廟。可往求籤。如係第三籤。我仍爲水神。家人疑信參半。蒼頭某信之獨堅曰。太夫人曾求子于燕子磯水神廟。夜夢袍笏者來曰。與汝一好兒。果逾年生公。公妻熊夫人。挈柩歸至燕子磯。如其言卜于關帝廟。果得第三籤。遂擧家大哭。燒紙錢蔽江。立木主廟旁。旁有尹文端公詩碣。袁簡齋阻風于此。乃揖其主而題壁曰。燕子磯邊泊。黃公壚下過。摩挲舊碑碣。惆悵此山河。短髮皤皤雪。長江渺渺波。江神如識我。應送好風多。次日果大順風。○按裘曰修子叔度。乾隆四年進士。官至工部尙書太子少傅。謚文達。蒲褐山房詩話。公殁後爲燕子磯水神。故顧晴。沙光旭詩曰。爐香獨影曉猶紅。稽首陳情語未終。試看靈旗微颺處。春江已借一帆風。</text>
<title>天府書家姓名</title>,<text>浪得書名未足珍。臨池聊慰眼前身。書家甲乙刊天府。僥倖羲之第十人。蘓州楊大瓢名賓。工書法。年六十。病死而蘓曰。天上書府喚我。或問天府書家姓名。曰索靖一等第一人。右軍一等第十人。</text>
<title>米元章顯聖</title>,<text>紙一千年絹五百。有誰堅坐閱流傳。貧兒販賣吾何預。多見元章未脫然。蕪湖鮑某工畫。專學米元章。竟得其大槪。又能烘染紙作舊色。識者莫辦。南北骨董家購者甚多。因之致富。一日作畫倦矣。坐而假寐。忽見一人唐巾宋服。登其庭罵曰。我米元章也。汝學我畫。僅得皮毛。而欺世取財。將來千百世後。道元章之畫不過如此。則我之身分姓名。俱爲汝糟塌矣。</text>
<title>惲南田，沈情恪</title>,<text>儒染關閩濂洛氣。畫超文沈唐仇蹊。此言莫作爭心看。優劣停當入品題。石揆，諦暉二僧。皆南能敎也。石揆參禪。諦暉持戒。兩人各不相下。諦暉住杭州靈隱寺。香火極盛。石揆謀奪之。諦暉聞知卽避去。石揆爲長老垂三十年。身本萬曆孝廉。口若懸河。靈隱蘭若之會。震動一時。有沈氏兒喪父母。爲人傭工。隨施主入寺。石揆見之大驚。願乞此兒爲弟子。施主許之。兒方七歲。卽爲延師敎讀。兒亦聦穎。通擧子業。年將冠矣。督學某考杭州。令兒應考。取名近思。遂中府學第三名。石揆曰。近思余小沙彌。何得瞞我入學。爲生員耶。命剃其髮。改名逃佛。同學諸生。聞之大怒。上控巡撫學院。姦僧敢剃生員髮。援儒入墨不法。大府惟生所控。許近思蓄髮爲儒。諸生猶洶洶。大府不得已取石揆兩侍者。各笞十五。羣忿始息。石揆召集合寺僧。禮佛畢。竝曰。此予負諦暉之報也。靈隱本諦暉所住地。而予以爭勝之心奪之。此念延綿不已。念己身滅度後。非有大福分人。不能掌持此地。沈氏兒風骨嚴整。在人間爲一品官。在佛家爲羅漢身。故余見而傾心。欲以此坐與之。又一念爭勝。故先使入學。以繼我孝廉出身之衣鉢。此皆貪嗔未滅之客氣也。今侍兒受杖。爲辱已甚。尙何面目坐方丈乎。諸弟子往迎諦暉。爲我補過。言畢。跌坐而逝。沈後中進士。官左都御史。立朝有聲。謚淸恪。諦暉有友惲某。常州武進人。逃難外出。有兒年七歲。賣杭州都統家。諦暉欲求出之。會二月十九日觀音生日。士女咸往天笁進香。過靈隱。必拜方丈。諦暉道行高。貴官男女來拜者以萬數。從無答禮。都統夫人集從婢僕數十人。來拜諦暉。諦暉探知瘦而纖者。惲氏兒也。矍然起跪兒前。膜拜不止。夫人大驚問故。曰此地藏王菩薩。託生人間。夫人奴畜之無禮。夫人皇急求救。曰無可救。夫人愈恐告都統。都統親來。長跪不起。諦暉曰。請以香花淸水。供養地藏王。入寺緩緩。爲公夫婦懺悔。都統大喜。布施百萬。以兒與諦暉。諦暉敎之讀書學畫。取名壽平。後卽縱之還家曰。吾不學石揆癡也。後壽平畫名日噪。詩文淸妙。人或問惲沈優劣。諦暉曰。沈近思學儒。不能脫周程張朱窠臼。惲壽平學畫。能出文沈唐仇範圍。以吾觀之。惲爲優。</text>
<title>鑄文局</title>,<text>文昌殿裏鑄文局。鍛改光騰字字金。近作漸無爐鞴氣。桂官然否惜薪心。句容楊瓊芳。康煕某科解元也。出場後覺通篇得意。而中二股有未愜。夜夢至文昌殿。帝居上座。旁列爐甚多。火光赫然。楊問何爲。判官曰。向例場屋文章或不甚佳者。必加炭火煆煉之。楊急向爐中觀。則己所作不愜意處。已改鑄好矣。字字皆有金光。乃苦記之。一驚而醒。貢院火起燒試卷。命擧子入場重錄原文。楊照依夢中改鑄文錄之。遂中第一。</text>
<title>織登科記</title>,<text>夜月機絲繡篆紅。登科記織奏天宮。回頭一笑平生事。千佛名經到底空。昔有設入星渚。見一女織縑。縑上多古篆。不識問之。曰此今年登科記也。以呈上帝。夫登科記必織。登科文必鑄。天天上之重科目如此。千佛名經。豈虛語哉。</text>
<title>閔玉蒼語</title>,<text>春蠶衣被普天下。功比耕牛更較多。唯意豢烹無少惜。按陸龜蒙蚕賦。旣豢而烹。 獨牛立禁奈蠶何。云何牛肉禁刀砧。字紙還同敬憯心。重穡重文充類義。聖雖無戒戒宜深。杭州閔玉蒼。一生淸正。有人問牛肉可食乎。玉蒼曰。在可食不可食之間。人問故。曰此事與敬惜字紙相同。聖所未戒。然不過推重農重文之心。充類至義之盡。故禁食之者慈也。然天地不仁。以萬物爲芻狗。此語久被老子說破。試想春蠶作絲。衣被天子。以至于庶人。其功比牛更大。其性命比牛更多。而何以烹之煑之。抽其腹腸而炙食之。竟無一人爲之鳴寃立禁者何耶。盖天地之性。人爲貴。貴人賤畜。理所當然。故食牛肉者達也云。</text>
<title>淸凉老人</title>,<text>咄汝淸凉老導師。如何活佛這修持。大千歡愛無遮礙。俗士無知恠罵之。五㙜山僧號淸凉老人。以禪理受知鄂相國。雍正四年。老人卒。西藏産一兒。八歲不言。一日剃髮呼曰。我淸凉老人也。爲我通知鄂相國。乃召小兒入。所應對。皆老人前世事。鄂公異之。命往五㙜山坐方丈。小兒漸長。纖姸如美女。狎妓喜淫。被人劾奏。䟽章未上。老人已知嘆曰。無曲躬樹而生色界。天誤也。卽端坐跏跌而逝。年二十四。李竹蹊與其前世有舊。往訪之。大怒罵曰。活佛當如是乎。老人夷然應聲作偈曰。男歡女愛。無遮無礙。一點生機。成此世界。俗士無知。大驚小怪。</text>
<title>花兒市孝女</title>,<text>念念心心孝感神。意行無迹覘無因。四更一點披仙帳。慚愧拈香第二人。京師崇文門外花兒市居民。皆以製通草花爲業。有幼女奉老父居。亦以製花生活。父久病不起。女忘啜癈寑。明慰暗憂。適有隣媼糾衆婦女。往丫䯻山進香。女因問進香。可能療父病否。媼曰。誠心祈禱。靈應如響。女曰此間去山道里幾何。曰百餘里。曰一里幾何。曰二百五十步。女謹記之。每夜靜。持香一炷。自計步數里數。繞院叩頭燃祀。如是者半月有餘。向例丫髻奉碧霞元君祀。凡王公縉紳。每至四月。無不進香。以鷄鳴時卽上殿拈香者爲頭香。頭香必待大富貴家。庶人無敢僭越。時有太監張某往進頭香。甫開殿門。已有香在爐中。張怒責廟主。廟主曰。殿不曾開。不識此香何由得上。張曰。明目當來上頭香。汝可無許別人先入。廟主唯唯。次日始四更。張已至。至則爐中香已宛然。一女子方禮拜伏地。倐不見。張曰此必因。坐二山門外。聚香客而告之。並詳述所見容態服餙。一媼良久曰。據君所見。乃吾隣女某也。因說其在家救父禮拜之事。張嘆曰。此孝女神感也。進香畢。卽策馬至女家。厚賜之。認爲義女。父病旋愈。因太監周卹。故家漸溫飽。女嫁大興張氏。爲富商妻云爾。</text>
<title>謝瓊娘</title>,<text>屠家娼女佛心成。立地回頭是岸生。客到茅菴無履迹。松針數尺與階平。昨夜星辰昨夜風。義山句 靈官呵道盛過從。竦然不覺閑邪念。室白猿啼乕嘯中。蘓州西磧山。有雲隘峯。相傳多仙蹟。有王生者屢試不第及。抗志。與家人別。褁糧登焉。雲樹蓊欝中。隱隱見一女子衣裝如世人。心異之迫視。乃前所狎名妓謝瓊娘也。女亦喜甚。携生至茅庵。庵無門地。舖松針厚數尺。履之綿軟可愛。女云爲太守訪拿。裭衣受杖。因决計捨身。以進香爲詞。至懸崖。奮身擲下。爲蘿蔓糾纏。得不死。有老嫗食以松花。敎以服氣。遂不知飢寒。初猶苦風。一再歲後。霜露風雨。都覺無怖。生曰我聞仙流淸潔。卿落平康久矣。能成道乎。女曰放下屠刀。立地成佛。不比人間他罪難懺悔也。生求宿菴中。女曰君宿何妨。因爲生解衣置枕。但心稍動則女色益莊。門外猿啼虎嘯。或探首于竇。或進爪于門。若相窺者。生不覺息邪心端卧而已。夜半。聞門外呵咜聲。貴官顯者。往來不絶。生怪之。女曰此各山神靈酬酢。每夕多有。愼勿觸犯。及天明。女曰仙緣有待。再來未晩。遂至崖一推而墮。生回望見女立雲霧中。情殊依依。逾時影才滅。</text>
<title>李香君薦卷</title>,<text>知否相思入骨深。揚塵滄海到如今。桂花香卷桃花扇。一㨾侯公子苦心。乾隆壬申河南鄕試。無錫楊潮觀爲同考官。將發榜矣。搜落卷。惓而假寐。夢有女子揭帳低語曰。拜託使君桂花香一卷。千萬留心相助。楊驚醒。偶閱一卷。有杏花時節桂花香之句。大驚加意飜閱。適正主試錢少司農東麓命各房搜索。楊卽以桂花香卷薦上。折卷塡塝。乃商邱貢生侯元標。其祖侯朝宗也。方疑女子來託者。卽李香君。○按楊潮觀字閱度號笠湖。金匱人。官至瀘州刺史。有吟風閣詩鈔，蒲褐山房詩話。笠湖性情倜儻。工畫卄。詩亦多傑句。尤工度曲。錢汝誠字立之號東麓。官侍郞。文端公陳羣之子也。</text>
<title>琵琶詞</title>,<text>嘈嘈靑幕響琵琶。未返香魂天一涯。掩抑凝絃斷腸句。三更風雨五更鴉。素簡齋之弟香亭。乾隆四十年。通判徽州。前通判某妾哈什氏。爲大妻所苦。自縊桃樹下。一夕降神州署之後墻。司馬署中老嫗彈琵琶自歌云。三更風雨五更鴉。落盡夭桃一樹花。月下望鄕㙜上立。斷魂何處不天涯。音調悽惋。因擲琵琶。衆再叩之。語言笑貌。依然蠢老嫗。</text>
<title>三姑娘</title>,<text>金魚巷裏夜如海。提督門前曙色開。恰正紅帷車轉處。半途飛騎赦書回。錢侍郞琦廵視南城。有梁守備能超距騰空。所擒獲大盜以百計。公奇之。問以平素擒賊立功事狀。梁曰。擒盜未足奇也。至今心悸歎絶者。擒妓女三姑娘耳。雍正三年。九門提督某召入面諭曰。汝知金魚衚衕。有妓三姑娘勢力絶大乎。曰知。汝能擒以來乎。曰能。需役若干。曰三十。提督與如數曰。不擒來。擡棺見我。三姑娘者。深堂廣廈。不易簒取也。梁命三十人環門外伏。己緣墻而上。時已暮秋。暑小凉高。篷蔭屋。梁伏篷上伺之。漏初下。見二女鬟持朱燈。引一少年入曰郞君至矣。少年中堂坐。上茶者三。四女鬟擁麗人出。少頃。兩席橫陳。六女鬟行酒。繞梁之音。與笙簫間作。女目少年曰郞倦乎。引身起。從東窓入。滿堂燈燭盡滅。惟樓西風竿上。紗燈雙紅。梁意此是探乕穴時也。自篷下足蹋寑戶入。女驚起躍床下。趍前低聲曰。何衙門使來。曰九門提督。女曰。孽矣。安有提督拘人而能免者乎。雖然裸婦女見責人。非禮也。請著衣。一謝明珠雙。梁許之。擲與一裩一裙一衫一領襖。女開箱取明珠四雙。擲某手中。女衣畢。乃從容問公帶若干人來。曰三十。曰在何處。曰環門伏。曰連呼之進。夜深矣。爲妾故。累若飢渴。妾心不安。顧左右治具。諸婢烹羊炮兎。咄嗟立辦。三十人席地大嚼。歡聲如雷。天黎明。女坐紅帷車。與梁偕行。離公署未半里。提督飛馬硃書諭梁曰。本衙門所拿三姑娘。訪聞不確。作速釋放。毋累良民致千里。梁惕息下車。持珠還女。女笑而不受。前婢十二人。騎馬來迎。擁護馳去。○按錢琦字相人號璵沙。仁和人。官福建布政使。有澄碧齋集。</text>
<title>紅衣娘</title>,<text>十三樓愛十三時。樓是樓非且莫疑。日自如年添八刻。仙娘司漏爲誰遅。劉介石太守少事乩仙。自言任泰州分司時。署後藕花洲上有樓。相傳爲秦少游故跡。一夕登樓書符。乩忽判紅衣娘三字。問以事。不答。但書云。眼如魚目徹宵懸。心似酒旗終日掛。月光照破十三樓。獨自上來獨自下。太字問仙屬何籍。詩以有㤪。且十三樓非此地有也。何以見咏。又書曰。十三樓愛十三時。樓是樓非那得知。寄語藕花洲上客。今宵燈下是佳期。</text>
<title>湘谿紫姑神</title>,<text>槿籬茅舍老尤郞。孤鶴不眠風露凉。後十五年猶在否。隔簾遙索紫絲囊。尤琛者長沙人。偶過湘溪野廟。塑紫姑神甚美。愛之而題壁云。藐姑仙子落烟沙。玉作闌干氷作車。若畏夜深風露冷。槿籬茅舍是郞家。是夜三皷。聞有叩門者曰。紫姑神也。妾本上淸仙女。偶謫人間。蒙郞見愛。故來相就。手一物與尤曰。此名紫絲囊。佩之能助人文思。生自佩後。卽入泮擧于鄕。成進士選。四川成都知縣。女與同行。助其爲政。有神明之稱。忽一日謂尤曰。今日置酒。與郞爲別。妾將行矣。十五年後。可以重續愛緣矣。未知君能勿娶。專相待否。尤唯唯。不覺涕下。女亦悽然大慟而去。自此尤作官。不能如前時之明。因罣誤草職。人有求婚者。毅然拒之。年四旬猶隻身也。如是者十五年。房師某學士。愍其鱞居。爲議婚。生又堅拒。幷道所以。學士大駭曰。若果則吾堂兄女是矣。吾堂兄女生十五年。不能言。但能擧筆作字。每聞人議婚。必書待尤郞三字。得毋卽汝乎。拉尤至兄家。請其女出見。女隔簾書紫絲囊在否。尤解囊呈驗。女點首三。合巹之夕。女一笑。卽便能言。然從此絶不記前生原委。如尋常夫婦。</text>
<title>李後主</title>,<text>婦人纏足昉何時。報與南唐後主知。誤戱窈娘新月㨾。者重公案了無期。杭州陸梯霞夢。楊椒山繼盛主城隍。謂梯霞云南唐李後主褁足案難判。後主本嵩山淨明和尙。轉身爲江南國主。宮中行樂。以帛褁其妃窈娘足。爲新月形。不過一時偶戱。不料相沿成風。世上爭爲弓鞋小脚。不但小女兒受無量苦。且有婦人爲此事懸梁服滷者。上帝惡後主作俑。故令其生前。受宋太宗牽機葯之毒。近已七百年。懺悔滿。將還嵩山修道矣。不料又有數十萬無足婦人。奔走喊寃云。張獻忠破四川時。截我等足。堆爲一山。以足之至小者爲山尖。雖我等劫運該死。然豈非李後主褁足作俑之罪。求上帝嚴罰後主。上帝惻然傳諭四海城隍議罪。文到我處。我判孽由獻忠。李後主不能預知。難引重典。請罰後主織履一百萬。償諸無足婦人。數滿纔許還嵩山。梯霞常笑謂婦人曰。毋爲吾女兒褁足。恐害李後主又多織一雙履云爾。</text>
<title>郭六</title>,<text>不愧蒼天不作人。千秋郭六賣花身。俚語婦人倚問曰賣花。 剖心一著紅顔死。重諾雙全白髮親。郭六者淮鎭農家婦也。不知其夫姓氏。雍正甲辰乙巳間。歲大饑。其夫乞食於四方。瀕行。對之稽顙曰。父母皆病。吾以累汝矣。婦故有姿。里少年瞰其乏食。以金錢挑之。皆不應。惟以女工養翁姑。旣以必不能贍。則集隣里叩首曰。夫以父母托我。今力竭矣。不別作計。當俱死。鄰里能助我則助我。不能助我則我且賣花。毋笑我。乃慟哭白翁姑。與諸蕩子游。陰蓄夜合之資。又置一女子。防閑甚嚴。不使外人覩其面。越三載餘。其夫歸。卽與見翁姑曰。父母都在。今付汝。又引所置女見夫曰。我身已汚。不能其伴汝作夫婦。有一婦今亦付汝。夫駭愕未答。則曰且爲汝辦餐。已往厨下自剄矣。縣令來聆。目炯炯不瞑。縣令判葬於祖塋。而不祔夫墓曰。不祔墓。宜絶於夫也。葬於祖塋。明其不絶於翁姑也。目仍不瞑。翁姑哀號曰。是本貞婦。以我二人故至此也。我兒引爲男子。不能養我二人。而委一少婦。途人知其心矣。是誰之過而絶之耶。此我家事。官不必與聞也。語訖而目瞑云爾。</text>
<title>呂晩村</title>,<text>聖學不明詆佛深。晩村枉用一生心。時文講義休傳習。無補先生禍色臨。淮安程風衣好道術。有蕭道士琬號韶陽。年九十餘。遊神地府。雍正三年。風衣宴客于晩甘園。蕭在席間醉睡。少頃唶曰。呂晩村死久矣。乃有禍大奇。人驚問。曰吾適見夜叉牽一書生過。鐵鎖銀鐺褾曰時文鬼呂留良。聖學不明。謗佛太過。異哉。時坐間諸客。皆誦時文。習四書講義。素服呂者。聞之不信。且有不平之色。未幾曾靜事發。呂果剖棺戮尸云爾。</text>
<title>王謙光</title>,<text>寓公天遣葉舟來。授簡初筵敬愛才。若準袖中東海例。宮簾㬉翠撲溫台。王謙光者。溫州府諸生也。客於通洋經紀之家。習見從洋者利不貲。謙光同往。初至日本。獲利數十倍。繼又往。颶風驟作。飄忽不知所之。見有山處。趍往泊之。觸石沈舟。溺死過半。緣岸而登者三十餘人。山無生産。人跡絶至。死者又十之七八。一日見有石窟如室。可蔽風雨。傍有草甚香。掘其根食之。饑渴頓已。神氣精爽。識者曰此人葠也。如是三月餘。諸人相視各見顔色。光彩如孩童時。常登山望海。忽有小艇數十。見人在山。泊舟問知是中國人。遂載以往。皆朝鮮徼外之巡欄也。聞之國王。蒙召見。問及履歷。謙光云係生員。王笑曰道不行。乘桴浮于海耶。因以浮海爲題。命謙光賦之。謙光援筆而就曰。久困經生業。乘桴學使星。不因風浪險。那得到王庭。王善之。館待如禮。常得召見。屢啓王欲歸之意。又三年始具舟資送。謙光幷及諸人回家。王賜甚厚。謙光在朝鮮。見諸臣僚賦詩高會。無不招致。臨行贐餞頗多。及至家計。五年餘矣。</text>
<title>人蝦</title>,<text>醇酒婦人以樂死。信陵公子故無雙。諸君莫笑人蝦拙。多少軍前自詣降。前明逸老某欲殉難。而不肯死于刀繩水火。念樂死莫如信陵君醇酒婦人自戕。倣而爲之。多娶姬妾。終日荒淫。如是數年。卒不得死。但督脉斷矣。頭彎背駝。傴僂如熟蝦。匍匐而行。人戱呼曰人蝦。如是者二十餘年。八十四歲方死。王子堅言幼時猶見此翁。○明季。關神下乩壇。批某士人終身云。官止都堂。壽至六十。後士人登第。官果至中丞。國朝定鼎後。其人乞降官不加遷。而壽已八十矣。偶至壇所。適關帝復降。其人自以爲必有陰德。故能延壽。跪而請曰。弟子官爵驗矣。今壽乃過之。豈修壽在人。雖神明亦有所不知耶。關帝大書曰。某平生以忠厚待人。甲申之變。汝自不死。與我何與。屈指計崇禎殉難時。正此公年至八十歲云爾。</text>
<title>史閣部</title>,<text>一代興亡歸氣數。千秋廟貌傍江山。欲將慷慨灰盤句。補入南都史傳看。楊州謝啓昆太守扶乩灰盤。書正氣歌數句。太守疑爲文山先生。整冠肅拜。問神姓名。曰亡國庸臣史可法。時太守正修葺史。公祠墓。環植梅松。因問爲公修祠墓。公知之乎。曰知之。此守土者之責也。然亦非俗吏所能爲。問自己官階。批曰不患無位。患所以立。謝無子。問將來得有子否。批曰與其有子而名滅。不如無子而名存。太守勉旃。書畢。索長紙一幅。問何用。曰吾欲自題對聯。與之紙。題曰一代興亡歸氣數。千秋廟貌傍江山。筆力蒼勁。謝公爲雙鉤之。懸于廟中。○按謝啓昆字蘊山號蘓潭。南康人。官廣西巡撫。有樹經堂詩集，蒲褐山房詩話。蘊山爲翁覃谿入室弟子。篤信師說。故官轍所至。留心著撰。至桂林。作粤西金石志。與覃谿粤東金石志竝行。爲詩不名一家。而詳于咏史。</text>
<title>來端文公相馬</title>,<text>靜聽蹄聲萬匹過。徹皮徹骨一無差。誰知玩象乾坤卦。相馬經原在易家。來文端公自言伯樂轉世。眸子炯炯有光。相馬獨具神解。兼管兵部及駟院。每値挑馬。百十爲羣。瞥眼一過。其毛病纖悉。無不一一指出。販馬者驚以爲神。年七十後。常閉目靜攝。每有馬過。靜聽蹄聲。不但知其良否。卽毛色疾病。皆能知之。有內侍衛數人。精選三馬。將獻上。公時已老。眼皮下垂。以兩指撑眼視之曰。其一可用。其二不可用。再試之。果蹶矣。一日坐內閣。史太靖公乘馬至門外下。偶言所乘棗騮馬甚嘉。公曰。嘉則嘉矣。但公所乘。乃黃騼馬。何得相誑。文靖公適所言誠誤。但公何以知之。公笑而不言。又一日。梁文莊公入閣少遅。自言所乘馬傷水。艱于行步。公曰。非傷水。乃誤呑水蛭耳。文莊乃請獸醫針治。果下水蛭數升而愈。公常語侍讀嚴道甫云。三十年。日玩索易象。乾坤二卦。得相馬之道。其神解所到。未能以口授人也。○按嚴長明字道甫。江寧人也。有歸永草堂集云。</text>
<title>寒門</title>,<text>慘冽玄霜玳瑁天。寒門銅刻驗堯年。南人到此回車歎。水不能流火不燃。四海本一海也。南方見之爲南海。北方見之爲北海。證之經傳。皆然。嚴道甫向客秦中。晤城毅伯伍公云。雍正間。奉使鄂勒。素聞有海在北界。欲往視。國人難之。固請。乃派西洋人二十名。持羅盤火器。以重氈褁車。從者皆乘槖駝隨行。北行六七日。見有氷山如城郭。其高人天光。氣不可逼。視下有洞穴。從人以火照羅盤。蜿蜒而入。行三日乃出。出則天色黯淡如玳瑁。間有黑烟吹來着人如砂礫。洋人云此黑霜也。每行數里得巖穴則避入。以硝礦發火。盖其地不生草木。無煤炭也。逾時復行。如是又五六日。有銅人對峙。高數十丈。一乘龜一握蛇。前有銅柱。虫篆不可辨。洋人云此唐堯皇帝所立。柱上乃寒門二字。因請回車云。前去海約三百里。不見星月。寒氣切肌。中之卽死。海水黑色。至是水亦不流。火亦不熱。公以因火箸貂裘上試之。果不燃。因太息而回。入城點檢從者五十人。凍死者二十有一人。公面黑如漆。半載始復故。隨從人有終身不再白者云。</text>
<title>白虹精</title>,<text>商飈吹夕艤烟波。斗柄西時月渡河。豈是好趍風氣者。轉移無奈七郞何。世間緣亦何常有。喚渡儂緣渡汝緣。黃帽郞今緣結處。絳宮明滅在西天。浙江丁水橋篙工馬南箴。撑小舟夜行。有老婦携女喚渡。舟中客拒之。篙工曰。黑夜婦女無歸。渡之亦陰德事。老婦携女應聲上。坐艙中。時當孟秋。斗柄西指。老婦指而顧其女。笑曰猪郞。又手指西方。矣好趍風氣若是乎。女曰非也。七郞君有所不得已也。若不隨時轉移。慮世間人不識春秋耳。舟客恠其語。瞪愕相顧。婦與女夷然。絶不介意。舟近北關門。天已明。老婦出囊中黃豆升許。謝篙工。竝解麻布一方。與之包豆曰。我姓白。住西天門。汝他日欲見我。但以足踏麻布上。便至我家矣。言訖不見。篙工以爲誕。撒豆于野。歸至家。捲其袖。猶存數豆。皆黃金也。悔曰。得毋仙乎。急奔至棄豆處跡之。豆不見。而麻布猶存。以足躡之。冉冉雲生。便覺輕擧。至一處。瓊宮絳宇。小靑衣待戶外曰。郞果至矣。老婦人出曰。吾與汝有宿緣。小女欲待君子。篙工謙讓非耦。婦人曰。耦亦何常之有。緣之所在卽耦也。我呼渡時。緣從我生。汝肯渡時。緣從汝起。言未畢。笙歌酒肴。婚禮已備。篙工居月餘。未免思家。謀之女。女敎仍以足躡布。可乘雲歸。篙工如其言。竟歸丁水橋。嗣後屢往屢還。俱以一布爲車馬。篙工之父母惡之。私焚其布。異香累月不散。或曰。姓白者白虹精也。</text>
<title>滇綿谷秀才</title>,<text>靨靨雌星照命宮。得雄宜作女妝紅。繡針詞絶人韶秀。誰辨迷離撲朔中。蜀人滇謙六富而無子。屢得屢亡。有星家敎以靨勝之法云。足下兩世命中所照臨者。多是雌宿。雖獲䧺無益也。惟獲䧺而以雌蓄之。庶可補救。已而綿谷生謙六。敎以穿耳。梳頭褁足。呼爲小七娘。娶不梳頭不褁足不穿耳之女以妻之。果長大入泮。生二孫。偶以郞名孫。卽死。于是每孫生。亦以女蓄之。綿谷韶秀無鬚。頗以女自居。有繡針銅行世。楊刺史潮觀與之交好。爲序云。</text>
<title>石崇金谷園</title>,<text>殺士三千何太忍。簪花邀客灌金巵。名園不在銅駝陌。重剔靑苔鞏縣碑。康煕間。任雨林進士有詩名。宰河南鞏縣。畫卧書室。見簪花女郞持名紙。稱石大夫招飮。任不覺身隨之行。良久至一府。主人戴晉巾綿襜褕。叉手出迎。談論風發。設水陸奇珍。女樂二八舞傪傪然。酒醒。主人起握任手。行至後園。極亭㙜花木之勝。園後有井水綠色。主人手黃金勺。呼左右酌水。爲任公解醒。任初沾唇。覺有辛惡之味。唇爲之焦。因辭謝不擧其勺。主人強之。衆美人伏地勸請。任不得已爲盡之。俄而腹痛欲裂。呼號求歸。主人拱手曰。客果醉矣。且暫別再會。任倉黃登車。痛愈甚。歸過城隍廟。城隍神唶曰。石秀倫老奴才又毒人乎。昨作主飮君子。晉石崇也。崇生時取精。多用物宏。誅死時。受孫秀屠割。強魂不散。爲羅刹神。誓殺名士三千。以洩生平好名之忿。吾第十九人。君第二十九人也。吾以生平正直。上帝封爲城隍神。賜藥丸曰。有眞名士被害者。以此救之。君有文行。故在此相救。言畢。取藥塞任口中。痛遽止。頃刻汗出而寤。家人環泣。已迷懵三日矣。後修鞏縣故城。掘地得碑。鐫金谷兩大字。類索幼安筆法。始知石氏金谷。不在今洛陽也。</text>
<title>裘南湖</title>,<text>店翁粉壁鴉塗字。不問詩名問職名。入粟朱郞中拜爵。尊神何至出門迎。裘南湖者。滄曉先生從子也。性狂傲。三中副車。不第登怒。焚黃于伍相國祠。自訴不平。越三日病。病三日死。魂出杭州淸波門。行水草上。沙沙有聲。天淡黃色。不見日光。前有短紅墻。宛然廬舍。就之。乃老嫗數人。擁大鍋烹物。啓之皆小兒也。裘驚曰。嫗是鬼耶。嫗笑曰。汝自視以爲尙是人耶。若人也。何能到此。裘大哭。嫗笑曰。汝焚黃裘死。何哭之爲。須知伍相國。吳之忠臣。血食吳越。不管人間祿命事。今來喚汝者伍公。將汝狀轉牒地藏王。故王來喚汝。裘曰。地藏王可得見乎。曰汝可自書名紙。往西角佛殿投遞。見不見未可定。指前街曰。此賣紙帖所也。裘往買帖。見街上喧嚷擾擾。如人間唱㙜戱初散光景。亦有生時相識者。招之絶不相顧。約畧皆亡過之人。心愈悲。向前果有紙店。坐一翁以紙付裘。裘乞筆硏。翁與之。裘書儒生裘某拜。翁笑曰。儒字難居汝。當書某科副榜。轉不惹地藏王呵責。裘不以爲然。睨壁上有詩箋。題鄭鴻撰書。裘素輕鄭。乃謂翁曰。鄭君素無詩名。胡爲掛彼詩箋。翁曰。鄭雖擧人。將來名位必顯。陰司最勢利。故吾掛之。以爲光榮。裘又不以爲然。徑至西角佛殿。勇字軍人。持帖進聞。東角門闖然開矣。喚裘久跪階下。高堂峩峩。望不見王。紗窓內有人聲曰。狂生裘某。汝焚牒伍公廟曰能文。不過作爛八股時文。看高頭講章。全不知古往今來多少事業學問。而自以爲能文。何無耻之甚也。帖上自稱儒士。儒當若是耶。汝三中副車。以汝祖父陰德蔭庇。並非仗汝之文才也。言未畢。軍人報大人到。王下閣出迎。裘窃視。乃刑部郞中朱履忠。亦裘戚也。裘愈不平罵曰。果然陰間勢利。我雖讀爛時文章。竟是副榜。朱乃入粟得官。亦不過郞中。何至地藏王親出迎接哉。軍人大怒。以杖擊其口。一痛而甦。見妻子環哭于前。此後南湖自知命薄。不復塲。</text>
<title>鶴靜先生</title>,<text>樊榭諸人興不孤。吟緣異代締江湖。分明放鶴亭前見。紗帽紅袍偉丈夫。厲樊榭未第時。與周穆門諸人。好請乩仙。一日有仙人降盤書曰。我鶴靜先生也。平生好吟。故來作吟社之歡。諸君小事問我。我有知必告。大事不必問。我雖知之。亦不敢告。嗣後兄杭城。祈晴禱雨。止瘧斷痢等事問之。必書日期開藥方。皆驗。其他休咎則筆卧不動。有所唱和。詩尤淸麗。和雁字至六十首。如是一年。樊榭，穆門請與相見。拒而不許。諸人再四懇求。曰明日下午。在孤山放鶴亭相侯。諸公臨期放舟伺之。至日昃無所見。疑其相誑。客欲起行。忽空中長嘯一聲。見偉丈夫鬚長數尺。紗帽紅袍。以長帛掛于石碑樓上。一閃而逝。疑是前朝忠臣殉節者也。自此乩盤再請。亦不至矣。惜未問其姓名。○按厲鶚字太鴻。號樊榭。周京字穆門。</text>
<title>石言</title>,<text>先秦兩漢古文亡。談萟何人不面墻。片石想當堪共語。奇書最憶呂家藏。呂著建寧人。讀書武夷山北麓古寺中。方晝晦陰。見堦砌上石盡人立。寒風一過。窓紙樹葉飛脫著石。粘掛不下。簷瓦亦飛著石上。石皆旋轉化爲人。窓紙樹葉化爲衣服。瓦化爲冠幘。頎然丈夫十餘人。坐踞佛殿間。淸談雅論。娓娓可聽。呂怖駭掩窓而睡。明日起視。毫無踪跡。午後石又立如作。數日以後。竟成泛常。了不爲害。呂遂出與接談。問其姓氏。多複姓。自言皆漢魏人。有二老者則秦時人也。所談事。與漢魏史書所載。頗有異同。呂甚以爲樂。一日告呂曰。我輩與君周旋日久。情不忍別。今夕我輩皆託生海外。完前生未了之事。當與君別矣。呂送出戶。從此閴寂。呂悽然如喪良久。取所談古事。筆之于石。號曰石言。欲梓以傳世。貧不能辦。至今猶藏其子大延處云。</text>
<title>上元夜客來。値余睡熟而徑歸。追聞有作 二首。</title>,<text>昨宵豈我十分醺。睡息齁齁不自聞。君到階前還獨去。相隨有月送重門。其二殘夜猶堪重剪燭。獨來獨去底匆忙。所嗟人不如明月。無礙淸光直入房。</text>
<title>李對山尙書。入耆社日索詩。爲賦 六首。</title>,<text>絳人亥字今年是。玉殿欣添海屋籌。同日三尙書入社。恰成二百十春秋。李玉壺，鄭大農與對山三尙書。同戊寅。同入社。其二一子專城驥步始。一孫勝冠鳳毛長。肩輿擁出天街緩。奉舃扶筇一路光。其三問底太平榮慶辰。白鬚紅頰淚沾巾。須知畫閣圖形叟。入社人。例摹像西樓。 曾是霜閨在腹人。其四五十科名八座登。若人才德豈難能。如論壽命君家世。耆社文忠到未曾。先白沙先生壽僅六十三。其五脩短亨屯畢竟懸。兩家羊酒戊寅年。不知壽域春光㬉。酣適靑山厚夜眠。亡兄訥菴公與對山同戊寅。其六瀛選參差論未定。通宵幾被口宣催。自知不枉爭閑氣。覓一耆英冢宰來。館錄舊規。科前郡守者停一選。又或不拘。對山以郡守登科。戊辰錄副學。拘以格。余則援不拘力爭一晝夜。竟至入選。</text>
<title>嬉春詩</title>,<text>春氣日以上。人老漸就下。一身似閱郵。四時送興覇。花海浩無畔。風雨爲堰壩。有生往不返。那禁甁水瀉。逢時且暫嬉。蘇蟄荷造化。光景似去年。吟哢罪不赦。藍輿出無伴。豈必携陶謝。目極春城小。誰能計間架。細浪吹萬瓦。詩舲一葉駕。鸎燕爲之媵。風月爲之借。憂喜未同科。所發爭一罅。繁華得幾時。迨此遨遊暇。詩成不復刪。落墨篆光砑。</text>
<title>杏花</title>,<text>帶澗依山一百園。春來都是杏花村。嶺松欝欝蒸靑氣。籬雪昏昏漲白痕。人影朦朧隱深樹。酒香依約散芳原。我時自倚南廊柱。兩處相看合斷魂。</text>
<title>惜春</title>,<text>刻意惜春春老矣。客歸甁卧夕陽明。晩風不爲殘花計。夜雨何干綠葉成。蛺蝶過隣眞浪跡。蝸牛粘壁太癡情。喃喃爾汝何恩怨。丁字簾前鸎燕聲。</text>
<title>吳蘭雪信回。得琴香閣山水立軸。題此爲謝。</title>,<text>九里梅花天下稀。漁翁漁婦憺忘歸。蘭雪有石溪漁隱印。琴香閣又有石溪漁隱印。 唾絨窓裏丹靑濕。結網燈前暖翠飛。過海罡風吹素壁。令人終日在淸暉。好携管仲姬偕隱。千頃鷗波一板扉。</text>
<title>蘭雪又寄故姓岳綠春畫蘭有詩。故卽用原韻。</title>,<text>綠梅花謝影沉沉。潘鬢憑誰話舊襟。蘭雪來詩。有綠梅催謝之句。 月上銷魂餘栗主。篋中霑臆見蘭心。厲樊榭故姬月上栗主事。見王述菴蒲褐山房語話。 國香澹泊無多在。禪榻風情一往深。賸墨發函今視昔。淚彈紅豆更難禁。岳氏畫蘭。前從紅豆得一本。今又得此幅。</text>
<title>四月初四日。聞醒叟過貞碧園。余往赴之。仍與移罇碧蘆吟舫共賦。是日米山亦來。</title>,<text>人生一見儘前緣。最恨蹉跎在暮年。夏景淸和芳艸院。春陰韞籍牧丹天。田間笠影狵隨吠。湖上挐音鶴罷眠。改席匆匆申後約。夕陽簾押泛觥船。其二松石園曾慳墨緣。桑楡景踐賜環年。爭看玉貌初驚俗。始信金官不在天。宅賣善和梁燕返。里名通德石羊眠。明朝郤向幷州去。恰少張融㟁上船。</text>
<title>送經山閣學觀察關東 二首</title>,<text>告我東行玉節前。飛鴻留爪感離筵。鄭松江關東別曲。有玉節前之句。 海衙酒綠趨庭日。灣舘燈靑奉使年。先丈守載寧。余守象山。君以直閣假省。恰趁壽辰。邀同飮席。壬申。余使燕還渡鴨江時。有勅行。君以問禮官留灣館。共射韻咏燈。 齒髮參差共老矣。悲歡閱歷兩茫然。湖南不去關東去。爲與名山了宿緣。月前。君爲湖南伯。三䟽乞遞。其二金剛秀色翠無垠。滄海東臨浴日津。一路褰帷皆佛國。十洲弭節捴仙人。文章試手名山記。經濟酬心瘠土民。我向此中曾有意。而今衰漸無因。</text>
<title>朴綾州見索白眉僉樞君 宗學 志慶之詩。爲題短律。</title>,<text>儘見書生貴。緋衫換角巾。推恩援國典。稱壽樂天倫。大被雄州牧。斑衣法從臣。俊遊泉石盛。慚媿鎖松筠。聞昆仲頻遊紫霞敝莊水石。</text>
<title>謝答醒叟途中見寄詩</title>,<text>夕陽簾閣試燈天。猶是轟談倚酒船。綠樹滿京人去矣。黃梅過𡽹雨悽然。因循異地爲家累。蹭蹬初心返墓田。應在道中思我苦。寄詩字字瘦花箋。</text>
<title>哭崔山甫 三首</title>,<text>韓鄕貢失照心鏡。崔茂才收爨尾琴。得句晴川芳草秀。移家藍水玉山深。貧無藥物醫難責。死在書堆涕不禁。從此掩門誰載酒。自收玄草一沉吟。其二了盡人間一味悽。牛衣對泣卧鷄栖。錦心西土還生樂。粉面南宮進士題。舊典。發解人會闈前死者。例賜禮曹進士。君是新解元故云。 書至梅因懷我瘦。計來鶯似哭君啼。昨臘得君病中書。絶筆也。今君以四月十五目逝也。 碧崧永負重携手。兵部橋闌轉處堤。其三已矣中郞血嗣憑。風流未絶惠連能。君從弟有崔壎者。能文藝。 笠園書冊交誰付。蘆舫觥船喚不應。君號笠園。 藥汁傾看妻泣盌。斂衣裁送母嗁燈。追思一段傷心畫。賦罷蕪城共拄藤。</text>
<title>內弟李宗林哲配尹孺人六十一初度次韻</title>,<text>松茂 謂尹八松先生。 蘭滋 謂我外先祖九晼公。 講世芬。自從花燭兩家欣。齊眉與子如賓老。藏酒良辰有客醺。聽佩珩璜皆雅奏。盈階芝玉捴嘉聞。何修得到人間壽。王母仙班逈出羣。</text>
<title>老杏樹接梅枝得活。戱吟長句。</title>,<text>老杏樹老已無腸。年例徐妃半面粧。頑皮猶許氣條達。綠玉抽出玄銅傍。春來揷梅與杏接。嫩芽新葉看旗槍。氣感何如類蜾蠃。神蘓合有稊枯楊。同榦異枝各遂性。杏主梅客誇聯芳。傳聞奇事客來集。定開明歲花前觴。劃回春雨林亭景。幷入黃昏院落香。</text>
<title>紫藤花補題</title>,<text>紫藤移自貊人墟。粉墻補此詩翁廬。村粧野餙愁遠嫁。不與娣姒歡相於。悒悒翠袖倚修竹。腰肢細小肌羸虛。三年不花秘顔色。豈有深恨思鄕歟。今春吐穗一尺許。漸習水土香心舒。齋名不合蘆舫喚。道銜欲署藤花居。現此佛頸瓔珞相。蔭我牀頭梵夾書。</text>
<title>李杞園統帥在營。新起千尺樓。歸來誇勝。補題此詩。</title>,<text>畫棟珠簾出翠巓。水天萬里更無邊。軍容擁此山河美。兵氣消爲日月姸。十二金釵徵舞隊。三千組練點戈船。魚龍不敢呑樓影。怕近銀鉤鐵索懸。樓扁楹聯。皆杞園手書。余得拓本。</text>
<title>崧陽有紫霞洞。李留守 鍾運 因地見憶。有詩相寄。次韻謝答 二首。</title>,<text>何物龍鍾老紫霞。得公因地見懷多。謝家墩與蘓家渡。名實相懸奈我何。其二我亦記曾尋紫霞。墨香消盡屐痕多。十年未覺崧陽夢。無奈泉聲石色何。</text>
<title>小園絶句</title>,<text>桃實靑靑杏子黃。鶯雛恰恰燕兒狂。支筇夏景陰森下。得句籬雲歷落傍。其二石榴紅與海棠紅。猩血燕脂染不同。襯出一庭官綠色。蒼苔雨濕夕陽中。</text>
<title>樹軒秘書見和杏接梅詩。再疊鬬險。欲以窘我。戱復趁韻數加倍焉。</title>,<text>梅酸杏酢有苦腸。不逐狼籍時世粧。數株黯淡酒旗外。一枝橫斜水驛傍。分外老榦合兩美。綠沉况出雙條槍。主人不堪名花對。久合齋前種白楊。斜街賃屋積十稔。隙地量笏盈羣芳。樹軒掀髯賦嘉樹。此事已足飛金觴。莫以擁腫譏不用。半是梅香半杏香。其二廣平雖有鐵石腸。賦咏含章簷下粧。徐煕初落野逸筆。殺粉紅襟燕子傍。我覓花顚伴蝶叟。春來酒旗鬬茶槍。卽看顚木有㽕蘖。不許閏厄隨黃楊。會古象形呆杏意。結此同心蘭蕙芳。孤山曉景籬邊水。徐州夜色月下觴。擬礬東絹五尺闊。合寫春風萬斛香。其三有媒眞幸聯錦腸。嫁與東風儼對粧。花事類編。趙淸獻公帥蜀。有妓戴杏花淸獻。戱曰。頭上杏花眞有幸。妓應聲曰。枝間梅子豈無媒。 移來伴夢殘燈月。忽到論英煑酒傍。從此楊梅不一姓。豈獨梨花謚單槍。枝指立現千手佛。法乳如借一滴楊。同胞孿生初異瑞。落譜衰宗幾羣芳。縞袂斜倚卻月榭。絳蠟搖入臨風觴。驛使來日應添折。簫皷聲中共作香。鄭樵通志畧。牧丹晩出。遂使芍藥爲落譜衰宗。</text>
<title>奉和楓臯公雙嶺草花俯示之什</title>,<text>山屩濕靑草。草花來遠香。偶然聞異氣。未必禀殊常。風至如無隱。林深自激芳。楡揚得夫子。萎谷歎何傷。</text>
<title>冠第三男命蕅作</title>,<text>四子序居叔。五禮冠爲首。筮吉痛掃漑。治酒速親友。峩冠一侍郞。雨蕉。 華髮三牧守。英仲，子山，稚行。 鳴佩自銀㙜。卯翁。 拄笏來秋部。篠齋。 姻契有郞潛。錫汝。 世好及武赳。李穩城寬奎。 會不踰近局。事無煩掣肘。茂林花結子。濃陰鳩喚婦。橘趣助爲歡。是日。子山與英仲棊。 蘭言欵以厚。沽可繼十千。菜莫譏三九。共鱠思歸鱸。代烹迎陽狗。竟吾必在霞。命汝名曰蕅。荷衣賦遂初。稻鄕占大有。揖謝夔龍羣。俛就沮溺耦。想初添一豚。正値驅四牡。火發家人書。觥飛戰墟酒。壬申使燕還。至定原用兵處。夜得家書。命蕅生。故小名曰原言。 已見兒勝冠。忽嗟年偸負。第謹懷簡矣。能踐息壤否。</text>
<title>杞園久別餘。携妓過碧蘆舫。鬯懷一夕。拈韻喜賦。</title>,<text>忽遌凝眸送豓波。當歌又喚奈如何。蘆凉淅淅經弦柱。荷氣娟娟上綺羅。檻思苔恩懷遠積。燈光花爲助歡多。知君競病工音學。顧誤元來不是苛。杞園妙解曲譜。每糾彈太苛。故謳者畏服。</text>
<title>悼亡 六絶句</title>,<text>樂令風流墮杳冥。中郞一女閟儀形。毫端尙有靑藍得。金字玄棺忍淚銘。其二我自支離且小留。夫人厭世百無憂。癡情白髮轎前婢。上食移時哭未休。婚時婢子。俗稱轎前婢。其三縱復榮觀日日新。思量判作踽凉身。非無眷屬堪娛老。不見當年結髮人。其四新婦初來恰十三。從衰得老老鸞驂。歸程莫以參差恨。栗主終同住一龕。其五夕哭燈光冷舊房。陰虫喞喞向秋凉。生時節物今猶在。萱草花含鳳嘴黃。其六泉石烟雲未了緣。紫霞山下有閑田。此中已卸行裝半。先送夫人啓左阡。</text>
<title>悼亡後 五絶</title>,<text>我初婚宦擬云云。世味蹉跎又哭君。至竟兩皆無是處。好敎蹤跡染塵氛。其二斂形絮帛滿棺歸。事事雖新預則非。發篋敝帬而已矣。不堪拈作補空衣。其三漁農夫婦何修得。飽死羹魚飯稻身。華誥累封無所補。貞夫人又淑夫人。其四風雨鴒原久斷腸。眼中松栢已森行。九泉倘續人間樂。娣姒從遊隔一岡。其五制淚而今也不難。此生閱歷幾悲歡。中腔有似靑梅子。恠底長常一味酸。</text>
<title>水鑑先生歌 贈術士李殷宜</title>,<text>水鑑先生古至人。禪家風味道家眞。一生與人意無忤。屠販倡女平等身。短衣怒馬西出塞。古麟州城覘要害。山靈夜告水鑑來。路左迎謁靑衿輩。水鑑道號秘自私。神以告之天下知。陰陽數理立談頃。欽天監人起拜之。有弟狂酗闞如虎。先生撫愛如慈父。暑月忽來橫索錢。折屋與之身借廡。雨霖地濕卧榻偏。蚊蠅勢壯如雷眠。先生道術尙餘事。人倫有是焉。往歲定原兵未罷。老卒夢神西林夜。六字神言聞之朝。先生峻斥神言訴。何不顯聖至尊前。不然巡撫營中權。區區宵發守堞夢。神之靈矣何疲然。手擲神言唾不顧。朝廷大人舌爲吐。先生自是正直人。肯與術士爭馳騖。不虞仙舃涉吾門。拄杖熟視了無言。時來索酒喫大碗。又或淸坐忘日曛。問我何修守靜默。人間畏途豈偪側。誤疑聞道宲未能。直是愚拙不愛職。看我葬霞山陰。竹兜子輕衝熱霖。筮日奇格證蝴蜨。占穴秘妙徵縫針。霞山縱是吾先壠。告以吉者崔參奉。尙倫義州人。 水鑑先生又叶謀。萬年幽宅吾無恐。忽憶丙午重九悲秋墟。意樂斯邱埋盌書。四十二年今迺驗。人事豈非前定歟。嗚呼人事豈非前定歟。余年十六。讀書紫霞山莊。一日於高麗塚下埋盌爲記。伊後年久。茫然不記。今年葬地開基之日。盌書出。於犂頭書曰。歲在乾隆丙午九秋。紫霞洞主申漢叟登國士峯。吊高麗冢。遂至此邱意樂之。埋怨爲記。宋聖𨑖同來。</text>
<title>次韻雨蕉侍郞象山閑步亭 二詩</title>,<text>莫以荒邱陋小亭。儼然別是一山扃。六時泉人軍持白。半壁陰欹笠子靑。禪味不堪分薄供。苦心應復憶曾經。四年多少憂民事。到此煩襟畧一停。其二揷柳亭前苦不多。聞今濃綠拂脩柯。浴池甃石仍抽閘。刳木分泉作小波。大底烟嵐時夢見。中間歲月儘人磨。杏花村巷牛羊笛。慚媿遺民尙入歌。往歲甲戌。蠲蕩軍民錢糧準請。拙詩有杏花村巷牛羊笛。宛見朱陳嫁娶圖。</text>
<title>七月二十四日。元孫誕彌之第七日。陳賀仁政殿。是時王世子率文武百官。庭請上兩殿尊號。日至三而啓凡五上。屢批謙抑之餘。纔下勉循之音。睿孝彌光。上下相慶。班退小憇家姪命藻典設司直廬。恭記慶祝。</title>,<text>慶篤吾王啓後昆。蘭湯甲觀浴文孫。五雲飛下罏烟合。千歲聲長殿閤喧。是日雨。行禮于月廊。 上善無爲名自至。撝謙不得德彌尊。退歸小憇儀鑾局。私告欣欣亦賀言。</text>
<title>宗人會寧倅 純 挽</title>,<text>吾宗屬望覘河魁。太息英姿草草埋。福祿留餘佳子繼。廉能所莅遠人懷。寵膺卿秩時差晩。世襲勳名命忽乖。魂返北方難託些。鬼門關外是天涯。國制。勳臣嫡長官階二品。例襲世勳。宗人新階二品。而未及行封爵故云。</text>
<title>次韻和吳蘭雪 四詩</title>,<text>秋蟬小雨動凉思。夕陽凝遠愁。響來高柳逬。曳過別枝休。熱咽如添暑。淸含乍助秋。飮餐無外慕。風露足淹留。秋蝶濃露草頭解。初陽粉翅開。秋光弄顔色。舞態爲遅徊。細瘦滕王筆。繁華漢劫灰。荒畦斷壠句。體物費詩才。荒畦斷壠霜後瘦。蝶寒螿晩景前元。遺山句也。秋花補此羣芳暮。何妨得氣遅。英華終莫閟。早晏不關時。秀色騷人採。幽香瘦蝶知。風霜日搖落。雅操爲堅持。秋草秋草萋萋綠。平蕪獵獵風。傷心江浦畔。極目塞垣中。檞葉鳴幽屐。薤窠咽小蛩。高人相伴住。不信有飄蓬。</text>
<title>書問鄭玄之司農紅牙 二首</title>,<text>紅牙品駕斑犀上。千萬株中時一株。淺淡桃花天染色。稀珍直欲壓明珠。其二紅牙玉老人雙絶。鎭寶司農官庫中。惆悵鋸牙今欲盡。人間夜夜散晴虹。</text>
<title>翠微副使歸示錢金粟學士 林 近軆雜詩。有論詩絶句。又有題余懷人詩後二絶句。故各用其意。以竢冬使。附寄金粟爲謝。</title>,<text>韓杜蘓黃一杜陵。玉環誰愛燕誰憎。廬山高與明妃引。只許人間李白能。其二眞北宋人贋杜陵。論功配食竟誰升。人蔘菜莫蕪菁笑。生噉多還動氣能。原詩人蔘莫便輕唐突。多少蕪菁吐甲纔之句。其三茶山傳法淡烹茶。睥睨南朝有幾家。吊古翩翩詞致冷。西風吹瘦馬塍花。原句子。其四愛讀翠微行篋句。賞音豈必舊相親。難言白也詩無敵。金粟如來又有人。其五不恨各天生傡時。參來句髓寸心知。相逢猝莫通言語。只好論襟藉賦詩。</text>
<title>秋雨歎 二首</title>,<text>秋雨苦垂垂。重陰如抹漆。十日在漏天。不見太陽出。后土溼無垠。泱𣾘江海一。舟行禾糓上。旣熱浸嘉宲。莫向田頭泣無秋。須臾恐汝化魚鼈。其二城中十日雨。柴商不入城。無柴尙毁車。無米炊不成。衾裯任凄溼。墻屋日頹傾。一晴待已久。百憂何時平。厨烟不起寂無事。已到午時鐘自鳴。時齋頭。置西洋儀器。</text>
<title>賽晴詞 二首</title>,<text>輝輝月披霧。朧朧星照水。雨勢不止止有時。今夕何辰何太喜。如聞田父語。須臾且無死。明日水退壑。尙可理災餘。黑雲狼藉收不盡。怕見水氣行空虛。其二蟄龍起坳怒。倒瀉東海水。豈顧殺糓爲可哀。輕人墊溺命如蟻。心快意足歸洞天。草樹餘腥雲滃然。龍歸兮雨止。山靑兮水潺。坎坎兮巫鼓。賽龍兮屢舞。但願嗣歲兮厥德正中。不澇不暵兮貽我有豊。酒香兮豕腯。報龍堂兮年功。</text>
<title>贈沈泰登 魯崇○二首</title>,<text>休文瘦後重相見。十六年間意惘然。志事錄成心瀝血。友于樂失髮無玄。泰登私史有志事錄。其季魯巖文章爾雅。惜乎有才無命。 時聞郡紱栖栖老。卽說山齋寂寂禪。頗憶爲郞聯事否。不堪求釰刻船舷。壬申鞠獄。泰登以金吾郞。僕以問事郞。五月同苦。其二前輩精微早服膺。先朝時事見聞能。完人異類疑奸黨。君子同心始有朋。慟矣春秋無地讀。茫然杞宋復誰徵。相逢十六星霜濶。頭白人間沈泰登。</text>
<title>次韻答醒叟 三首</title>,<text>宛是天涯字瘦纖。示花迦葉手中拈。落南越鳥同危夢。望北吳霜點禿髯。吊古君應如賈誼。恨人僕亦一江淹。片心知照無千里。隔面娟娟定不嫌。其二永夜鰥魚憾我多。南方瘧鬼奈君何。哀傷不是詩之正。寤寐那禁歗也歌。半月天驚逗秋雨。百川時至灌洪河。一書動費窮年到。差喜冬春返薜蘿。其三不有花溪老。誰憐冷廣文。得書魚乙乙。回信鴈羣羣。雨凍鄕園菊。秋蒸澤國雲。攜家歸老計。何日定紛紜。</text>
<title>熊露蕤 昂碧。雲間名士也。今春節使回。貽書證交。且寄四絶句。秋杪始得發函。次韻謝答。</title>,<text>傍人書釰久低回。君下榻蔣秋吟寓舘。 俊逸誰當一代才。誰到雞林喧萬口。氣來椽筆又神來。君刻集。有雲客詩鈔寄余一本。其二寸楮纏綿話寸心。墨緣萬里爲沉吟。夕陽何與詩家事。觸忤悲秋一往深。敝集秋草夕陽一聯。爲君激賞。其三兎葵燕麥付追遊。我是看花前度劉。悵惘周郞今又去。靑山一髮引行舟。聞菊人已南還。其四海上詩菴喚碧蘆。一家終日住蓬壺。欲將眼界定藍本。萬丈鮫綃天下無。君求拙畫故戱云。</text>
<title>寄謝張茶農 深○幷序</title>,<text>張茶農寄贈兒子命準一聯曰。倪雲林別開宗派。米敷文自具家風。又題曰。少霞尊兄。聞爲紫霞先生。令嗣詩畫淵源。著聲東國。頃山泉 金命喜別字。秋史之弟也。 以畫扇移贈。筆墨簡老。直追古人。爰撰句爲報。惜不得一瞻賢橋梓雅儀。爲悵悵耳。兒子時方讀禮。爲之代肅奉報云。曾見茶農六法明。夙參禪理透詩情。畫家毛正光之反。先正毛之反。王石谷論畫語。 士氣求諸熟後生。贗售吾鄕自不乏。購求名蹟苦難營。小兒亂道迷津筏。尙願婆心寶藏傾。海外荒僻。罕見古人名蹟藁本。無以成就畫業。可恨也。</text>
<title>紋竹養和 杞園所贈</title>,<text>南郭子綦初隱几。西來達摩共跏趺。揮毫腕倦時須憇。對客腰酸徑欲扶。香篆自消虛室白。甁花細墜一塵無。養和不是豪華具。偏與蒲團稱老夫。</text>
<title>菩提子數珠 松光寺僧所贈</title>,<text>可待軍持竹杖銘。周妻何肉卽山扃。數珠天現菩提子。千佛名森貝葉經。口念恒河沙不盡。心遊空色界無形。此間大有歸依地。喚却浮生夢一醒。</text>
<title>奉和楓臯公送柳舜瑞還山詩 幷序</title>,<text>柳舜瑞進士 興慶。木石與居。而富於文皮。顧無知其賢者。今年又見其射策東堂。不利而去。楓臯公書來云。日昨舜瑞渡灞。念之可惜。燈下吟短律。曰別路不堪憶。殘秋君獨歸。江涵旅雁影。葉落行人衣。抵死文章守。謀生習性違。還家何所見。山色冷柴扉。此詩只可與知舜瑞者相道。故玆錄去。夫居富貴而念貧賤。憂世道而惜人才。是推仁之極工。軆國之先務。愚於此旣感公之存心。而又竊喜舜瑞之遇知也。欽誦讚歎之餘。依韻奉和。將以示舜瑞云。秋冬際蕭瑟。山水送將歸。旅况無靑眼。人情淡白衣。身藏名不去。才大命相違。蕪沒千株菊。還家獨掩扉。</text>
<title>詠菊 六絶句</title>,<text>今年閏恰展重陽。已過重陽尙嫰凉。似爲黃花霜信退。淡雲籠日雨浪浪。其二黃花叫賣遍街聲。樣樣年增譜外名。是菊皆陶籬下物。就中何獨喚淵明。菊品中。有名淵明菊者。其三翠𤭹朱欄闘品形。不堪紅紫濫芳馨。竟知純潔偏多忌。天亦慳成白鶴翎。白鶴。不善培灌者皆化紅。其四年來粱肉味全忘。何至區區養鼻香。雨倒霜披渾不惜。滿庭無數早開黃。其五吾廬巷隔故人車。繞屋南山日夕佳。自哂詩盟存淡泊。五言時或似陶家。其六盎然眞意在山中。石鏬泉頭自一叢。細小靑虫紅蛺蝶。野人籬落管西風。</text>
<title>家有逸齋寫生八幀。絹色傅彩。似是明季人。考之圖繪寶鑑，寶繪錄，畫徵錄諸書。皆不見焉。余在象山時。裝爲護頭小屛。今各系一詩以竢考。</title>,<text>蘭懸腕錐沙端正筆。寫生楷法創誰開。倒崖似出彜齋手。落水蘭亭瘦影來。月季花迦葉拈花微笑後。義元不着偈言通。風來驀地禪心破。凈水甁香月月紅。萱草綠玉抽心香佩委。黃金含嘴寶釵斜。關情自是庭闈物。束晳堪同補白華。百合與葵朱夏炎炎午景回。綠陰如水泛亭㙜。蜜蜂粉蝶狂成隊。黃蜀葵花百合開。虞美人身後身前屬項家。吳音一曲舞婆娑。消磨不盡當年恨。芳草無情亦解歌。梧桐紫微合景阿誰畫我盛年時。落筆驚人錦繡披。綸閣紫微忙草制。石欄桐葉戱題詩。菊卉植中涵剛正氣。誰能貌襲驟傳神。陶潛里與羅含宅。纔許風霜共結鄰。水仙花凌波羅襪躡無因。礬弟梅兄恐不倫。曾向十三行裏見。明詩習禮自持人。</text>
<title>秋盡日。病卧感懷 三首。</title>,<text>拜章初上乞恩由。得病停行且小留。寤寐溪山將入手。虛空緣法漫回頭。授衣節過無人問。藏酒誰能待我遊。一枕瀟瀟風雨響。盡情黃葉打書樓。其二憶己未年秋盡日。春塘御擢第三人。天顔喜得賢良士。慈訓期成獻納臣。溘死能無歸拜媿。一生虛擲見知身。夕陽小雨陰晴半。儼似簪花拜母辰。唱第日雨。晩來放晴。其三紫海回風撼屋廬。秋冬之際眇愁予。百端未覺芒芒集。四字仍尋咄咄書。霜勁葉飛鳴在地。水寒鴻斷影涵虛。經寮佛榻鍾魚夢。髣髴燈光藥氣餘。</text>
<title>聞慶忠烈祠書額訖。仍題 二詩。○幷序。</title>,<text>嶺南聞慶縣多士。新建忠烈祠。專享壬辰殉節贈左承旨申公 吉元。手其狀來。請額書於余。謹按公與余同祖典理判書公。則公爲余近宗也。公少以孝聞。宣廟嘉之。特命生㫌其門。及公出宰聞慶。値壬辰倭冦。時巡邊使李鎰開府尙州。公以聞慶軍隷焉。鎰見賊㥘。棄軍而逃。公軍無所屬。散亡略盡。公猶激勵爲固守計。將吏進曰。少避賊鋒山谷間。再爲計。公厲聲曰。守土之臣。封疆卽死所。何用避爲。卽公服提印。端坐廳事。賊來露刃脅降。公以手畫頸曰。有此而已。賊遂斷右臂。公猶不少動。賊又亂剮。罵不絶口而死之。噫。壬辰之役。吾家何多節也。家忠壯受服於李鎰敗報之後。往代巡邊。賊已充斥過嶺矣。背㺚水殊死戰。手殲倭無筭。然度不可爲。遂北向四拜。全軍赴水死。水爲之不流。節惠曰忠壯。聞慶公又城亡與亡。罵賊不屈死。貤贈左承旨。一門卓節。一時炳朗。重嶺內外。不謀而同。何其盛歟。湖西延豊縣。有蕪橋地。卽李鎰棄軍而逃之所由路也。余前有蕪橋詩。專詠此事。今因嶺儒之狀。得公於聞慶。並得公之逸事。是不可以無詩。詩曰。吾宗逸事嶺人傳。洗剔幽潛起蹶然。俎豆堪援萊府例。熊魚何獨宋公賢。封疆死後悲終古。綽楔生前孝感天。滌筆晴窓增氣色。顔行磊落照三椽。其二吾家忍說壬辰年。魚腹忠精吊㺚川。但聞斷頭申太守。何心棄甲李巡邊。敗軍往代嗟無及。背水捐生豈望全。歎息險關空失守。引來蝴蝶過橋翩。謂蕪橋也。倭人爲蝴蝶軍。見第元儀日本考。</text>
<title>進士榜發。戚姪李持卿 維謙 之入選則可喜。老友鄭宜之 箕相 之不利則可惜也。各示一詩。</title>,<text>至及嗣君罰太深。讀燈只顧忍饑吟。成名進士無輕重。差慰悲辛孝子心。尊甫校理君。以䟽事見黜。卒於謫舍。君前榜發解。旋被拔去。余爲之訟寃。詩論乍解故云。其二吏儒公擧兩難能。何武深心寓嫉朋。似子壓塲文見黜。更操何術待賓興。試賦問文吏必於儒者。賦取賢。宜之藁本通篇。無一疵類。至若從郡而及卿。武亦吏之儒者。風潁守之循良。䙡廣川之經術。荊之龔與沛。唐我輩人於曾拔。嗟大雅之不作。試看今之朋黨。忠楚蘭之不可。門周暴之云從。同其黨則汲引。異諸己者擠排。乃一篇之警策也。聞試卷之意。涉嫉朋黨者。一切不錄云。然則烏在其問文吏必於儒者之意歟。是未可詳也。</text>
<title>病中應人書畫有作</title>,<text>曉雪毿毿落畫廊。晩來鵶鵲弄晴光。月黃淡得梅梢意。冬㬉盟存菊蕊香。悟徹維摩元不病。興顚長史豈眞狂。燈前檢黜溪藤笑。顫筆中含分外剛。</text>
<title>走筆謝運餉使篠齋學士寄衣材</title>,<text>一書飛騎到京城。豈曰無衣念友生。發篋兜羅綿織就。排寒錦半臂裁成。溫存簟席潘郞感。慚媿綈袍范叔情。此意終身如挾纊。不堪典向酒家輕。</text>
<title>數日新榜進士來謁。頗慰病懷。戱吟。</title>,<text>新來巷陌戱成喧。獨對茶湯蟹眼翻。今榜最多鄕俊選。秉公彌見國庠尊。誰家綺饌迎賓熱。何處笙歌擁馬繁。媿我忝叨前輩列。金花帖子雀羅門。</text>
<title>移梅入煗閣。吟成二絶。</title>,<text>借與衾溫自忍寒。蒼巖癡絶更誰攀。每年鹽絮飛時節。割據淸風五百間。朴蒼巖承旨師海有梅癖。甞內齋夜遇大風雪。蹴夫人起。相與攬衣。以衾護梅曰。得無寒乎。其二二君恨不住同坊。權借梅花當對牀。神味與人都欲似。雅顔踈瘦子山香。余閤中二梅。一是閔雅顔梅。一是朴子山梅。</text>
<title>東堂會試充試官。以陳䟽在外免有作。</title>,<text>病牀仍是乞由時。病起終須在澗湄。策士東堂非我事。繙經北院證幽期。冠岳有東西南北紫霞洞。弊莊卽北院也。 因循採菊侵梅候。寤寐迷津叩導師。籠竹榿林料理熟。不關桃李屬之誰。</text>
<title>太廟攝事恭記</title>,<text>孟冬十月衆星光。淸廟三更一點長。享禮每三更一點。於東神門外。外班整齊。 孤燭寒廳儼冠佩。百圍大木吼風霜。往時顧盻曾霑賜。此日奔趨又祼將。緬昔承事第十五室。故有此句。 聽到賤臣名奏處。祝文例塡謹遣臣某。 不禁私觸寸心傷。</text>
<title>杞園邀飮銅街。夜徵妓賞雪。酒半。出小鬟名鏡惠侑觴。卽其綠衣之弟也。是日多作墨竹行草。以詩紀之 三首。</title>,<text>若夢浮生聚一罇。靑蓮留偈惱人魂。小鬟誦李白春夜宴桃李園序。 長檠八尺回春㬉。吐月三更破雪昏。竟對紅裙文字飮。深憑翠墨宦遊論。杞園曰。公書比黃州時益酣放。記十三年。杞園以節度使。余以討捕使。會黃州。 君何執滯求嚴密。兼究虛和秘妙存。杞園書專尙嚴密。故余指床頭坡帖曰。法在嚴蜜。韻在虛和。晉唐諸人。皆莫不然。杞園言下印可。其二品題荳蔻杜司勳。姊妹芳菲寇白門。小鬟年十三。杜樊川詩。娉娉裊裊十三餘。荳蔻梢頭二月初。 畫壁詩成檀板唱。練帬書破玉人分。雞鳴紫陌貪歡賞。月小黃州認夢魂。往事不堪回首處。鬢絲容易雪紛紛。黃州之遊。在乙亥十月之望。今又十月。故引坡賦山高月小句。其三斜街卅載占名園。偏與詩翁買酒罇。野竹過橋頻見訊。將軍稚子最能文。令嗣昌純。新成進士。 簾間喚客衣皆雪。席上停歌鬢欲雲。小鬟姊妹有服用天際烏雲雪帖衣女事。 儘把從前憂樂事。消融墨氣和香痕。</text>
<title>送李婦洪鄕。作八十韻。</title>,<text>車脂馬蕭蕭。季女有行色。逖矣湖海別。視踰中門閾。歸寧問何期。欲留留不得。傷心復傷心。忍淚塡胸臆。千回忍不禁。送後翻沾席。憶初嫁汝時。不擇於京籍。又不擇於長。仲叔之是適。詎但憐汝癡。抑有思慮百。汝母但一女。微爾則影隻。莫謂賤弄瓦。慰情踰拱壁。寢必待汝寢。食必待汝食。息息念念頃。如卵鳥覆翼。汝郞廣平孫。竹素翁賢侄。我嫂竹素姊。苽葛氣誼密。講好有如此。門戶秦晉匹。况是第二子。不難邀贅室。丙辛天地合。龜筮日月吉。母兮施衿鞶。君子奉巾櫛。兩家翁對坐。門闌喜氣溢。甥舘授經傳。藝林遊紙筆。翁婆視私慶。側耳書聲出。依戀重依戀。樂與數晨夕。記余歲維戊。猥奉壽春檄。夫妻同上官。汝與郞隨側。四男曁諸母。諸嬪及臧獲。粗免衣食窘。華屋恣讙噱。山裏紅對撲。綠沉瓜共剝。𧖅甜獮猴桃。棃脆菁蘆菔。燔雉鼈留帬。鱠鯉牛行炙。淋漓渾舍喜。頓忘居濊貊。無狀自罣誤。旋遭長官讁。狼狽下峽初。全家附片舶。小民揮涕送。豪猾吐氣息。輿丁繂手來。百里護行役。山程與水站。多謝越境域。人疑學術迂。世輕才具薄。家食且十稔。室無完帬幅。僮指日以耗。遑論門館客。眷屬無所逃。日忍饑事迫。嗟嗟李郞孤。災疊𥚁仍積。伯子朝露先。大人長夜卽。上有偏親在。幹蠱擔硬脊。無復比往日。遠學遊京國。今年是何年。汝母歸眞宅。弱女號欲絶。哀哀靡所告。哭舅兼哭母。天胡罰之酷。郞今率汝去。來辭無以却。初意老夫婦。與汝難離析。且待力稍紓。買小屋連陌。隨地蓺花果。圖書安四壁。巨自井臼竈。細至簞瓢鼏。摒擋一家具。看汝治家克。置置計已左。茫茫各南北。逝者如有知。寧不心焉惻。已矣眞已矣。喟然情靡極。願汝入門日。儀容愼抑抑。勿以卿宰女。挾貴驕婢僕。勿以京華眼。輕農賤麥菽。勿以己所施。或忽尊姑欲。勿以己所私。或忽妯娌睦。勿以安肆故。鄙執爨澣濯。勿以宴昵故。妨君子志學。勿以思家故。示邑邑不樂。勿以狎人故。事嘻嘻相謔。苟汝著令聞。何必長在目。有如不率者。攪我膓中轂。送汝登車日。再如夫人哭。繐帷像平生。忽忽遠塵躅。同穴會有時。此行何時復。孟冬風氣寒。日澹玄雲駁。群赴鳥變響。長鳴馬爲跼。臨行盡室泣。屢前手屢握。歔欷氣慘沮。四隣看墻角。山長水悠悠。去去湖海曲。計程今已半。日益猿膓毒。家人欲慰我。拭案羅酒肉。酒化蝦蟆蝕。肉亦牛羊蹙。衷復日不寧。以淚爲沐浴。天或假持節。庶幾夤緣覿。此計亦謬悠。悔不嫁隣屋。</text>
<title>謝篠齋運餉寄水仙花 二首</title>,<text>運餉手閑且運花。雪天飛輓餉詩家。誰知仙子凌波襪。始逐霞翁貫月槎。壬申冬。余使燕回。携水仙花。此爲水仙東來之始。自後出來。其二尙記移盆茁玉芽。得書噴飯笑成譁。詩家近日難調度。正是菊枯梅未花。往歲壬午。黃山尙書寄余水仙有書曰。梅事已闌。水仙未花。正是寂寥難遣之辰云云。</text>
<title>自題紫霞山莊圖。寄熊雲客。</title>,<text>冠岳來自俗離山。萬馬奔騰三百里。一馬北首逝駸駸。銀鐙玉鞭盤旋止。北紫霞洞。 中藏澗壑窈深幽。上有瀑布之飛流。下有曲折之磴道。楓松映蔚百鳥啾。荳塍瓜疇帶麥隴。石門呀然霞氣擁。五世遺澤在草木。佃戶謹守先人塚。俯溪盤陀戴三椽。回瞻冠岳靑聯綿。一里二里金碧刹。六時香火參人烟。昔我三餘此肄業。兀兀禪牀不霑脅。暇或携朋約韻僧。幽泉恠石窮飛屧。鍊藥空壇轉松陰。時聞步虛鍾磬音。山之西。有李眞人鍊藥壇。 高麗石槨吊冥漠。羊馬無語玄猿吟。山之東。有高麗成侍中墓。高麗人皆石葬。 是時拈山署道號。自謂終老烟霞傲。一第誤人三十年。欲歸不歸空潦倒。俗駕妄轡何時迴。讀書窓戶生莓苔。山莊之圖自寫看。聊借丹靑當歸來。神交我有熊雲客。贈以此圖披心赤。紫霞之霞雲客雲。畫中卷舒無晨夕。</text>
<title>鎦眉士 枚 書盟歌 眉士錢塘人</title>,<text>眉士書盟在吳沈。沈黃文節吳文忠。匏巷，石田。 二公精靈聚不散。翩然披髮下海東。對几商量撥鐙法。誰其證者雲客熊。蘓黃秘妙同迦葉。保安寺閣撞洪鍾。翁覃溪石墨書樓。在保安寺街。 宋白粉箋嗅古馥。天際烏雲含日紅。施注又出宋槧本。集帖欵跋慙愚懵。至今碧蘆吟舫畔。石鏡溪字捫晴虹。風流廿載今頓盡。太息斯人又一翁。雲客揩法自不乏。代捉刀者眞英䧺。蘓黃睥睨不相下。試問二法同不同。用墨太豊意微貶。涪翁敢爾於長公。竟以天下第一許。自視愞豈言之衷。黃山谷與謝景道書蘓子瞻書法娟秀。雖用墨太豊而韻有餘。於今爲天下第一。余書不足學。學者輟筆。愞無勁氣。今乃舍子瞻而學余。未爲能擇術也。 二公書品在肥瘦。鍊歸眉士毫端融。匏菴石田恨區別。亦自異曲能同工。此心印證借紙筆。安得聚首交磨礱。錢塘江上喚津筏。靑眼萬里揩靑嵩。熊雲客鎦眉士卬。須我友碧蘆篷。</text>
<title>自題墨竹。寄燕中四家。</title>,<text>吳蘭雪曾見琴香閣裏梅。璚枝拗鐵點氷苔。不堪萬玉翛翛影。送與紗窓印月來。五代。李夫人橫窓上月影。始有墨竹。錢金粟西風吹瘦馬塍花。吊古尋詩帽影斜。一派碧蘆吟舫竹。醉中不省到君家。金粟有竹醉亭吟藁。張茶農嫰葉吹香糓雨山。農收顧渚幾時還。寫生別覓徐黃外。打破南田一字關。惲南田讓王石谷。舍山水而學寫生。甞與石谷書云。格於山水。終難打破一字關。曰窘僕於茶農。亦不堪以山水自窘耳。代以墨竹相質。鎦眉士十里荷花湖上廬。意行舫子到君居。橫斜淡墨靑鸞尾。心印僧處偃草書。眉士書髓在坡公故云。</text>
<title>議政府使行文書査對日。以詩自嘲。</title>,<text>雪掣風颼華屋大。雙亭子入樂聲𥳽。龍鬚草席牧丹屛。折北而陞南向坐。査對開座。例政府西向坐。槐院提擧南向坐。 目力往時較轉短。針鋩棘刺勘書迴。每年專對脂車日。曷不饒吾此一來。思潁相公每言査對文字。不經紫霞眼。無以精覈。</text>
<title>上使宋周卿尙書。去年有是命。以病免赴。今竟入燕而距前行。又纔七年矣。以詩爲別。</title>,<text>昔疾今瘳竟赴燕。今年未必勝前年。離情且置蛜蝛感。老態能無乕犢牽。原隰載馳輕熟路。輶軒續錄富新篇。夸然不見幾微色。回笑風人咏獨賢。</text>
<title>臨陂書陽羡帖題後</title>,<text>昔人皆有願。有願本不奢。汶嶺一遊目。右軍發之嗟。終當以樂死。所樂止換鵞。我卒當以樂死右軍語。 陽羡買小園。此計聞老坡。種橘三百本。園利當收瓜。楚頌亭未就。空言徒自夸。豈無滿願人。異患來相魔。自古已如此。臨池且塗鴉。</text>
<title>次韻南雨村進士寄示春日山居 絶句十五首</title>,<text>自闕伏臘資。而懷濟物心。不妨窮稷契。發之浣花吟。其二偶似訪人出。穿松行藥行。白雲俯丹壑。斫漆響丁丁。其三寒勒杏花信。幾日春鳩鳴。書窓擁敗絮。四隣機杼聲。其四小兒聡明到。不煩師友嚴。口角瀾翻誦。方言音義兼。我國讀書之法。音義外。又添方言一事。每句讀下。輒以方言收聲。此所謂吐也。是以經傳皆有諺解。其功倍於中國。此所以學業成就者難矣。其五貧家三娣妹。一娣嫁前年。二弟如娣長。翁婆心更憐。雨村有三女。其六除沽酒借書。別無衣食謀。樵靑愛博雅。相守今白頭。原注。家有老樵靑相守二十年。其七老籬却甚眞。補揷靑松枝。縱無中可欲。須防乕豹窺。其八香初劉勰笈。茗半阮亭詩。非爲奇書故。難忘美人貽。原注。往年入燕。吳中書思權贈劉勰文心雕龍四冊。周敎習達贈王貽上蚕尾集一部。其九短衣怒馬出。燕市狎酒人。空山悟雨雪。明月是前身。其十莫謂池亭小。魚游千里回。人來魚不見。人去魚復來。其十一非爲嶺雲步。行愛氷泉聞。不聞鞵底泉。貪看杖頭雲。其十二縣市人心惡。山村物性良。茅柴四三屋。雞犬畫羲皇。其十三羣羣小婭姹。纖纖挑菜靑。山有花悽婉。雙喉音不停。山有花。鄕曲名。其十四山家無好客。豈念雞黍貧。雞黍貧亦具。險絶無來人。其十五愛君詩性情。壹以實學歸。慥慥知非後。恒恐復爲非。五字原句子。</text>
<title>寄集蘭雪屬和</title>,<text>四海蓮洋屬望新。量才玉尺是君身。慙叨遠業期千載。笑指名山證夙因。蘭雪書來云。大集已有全編。亟鈔一副本見寄。僕願卒論定之。爲附名山。 竟就澈翁詩弟列。不虛蘓室瓣香人。僕與蘭雪書云。遙下一拜。願就弟子之列。蘭雪又號澈翁。 如何知己天涯感。偏向中宵涕淚頻。</text>
<title>題內賜戊子曆</title>,<text>腐儒通籍三十年。猥叨一十七頒曆。以內閣講製文臣頒曆者十年。以二品頒曆者七年。 今年冬至朝陵回。建元陵。頒曆恩光照几格。戊子太歲忽入眼。滿六十壽豈自期。人言公壽享龜鶴。燈下細書尙不衰。誰知腰脚已無力。據鞍矍鑠非疇昔。卽看下馬僵不起。宣力四方難相責。置我閑散固其宜。嘲風謔月恣吟詩。詩成萬首竟何益。一字不救家人飢。惟有恒河水不皺。童子時見如一日。猛記坡公經歷語。六十小劫風雨疾。</text>
<title>碧蘆舫雪。喜梅一萼先拆。</title>,<text>微霰集篷背。四壁淸氣歸。黃蘆折葦徑。乾聲助寒威。梅梢一花拆。與雪關化機。虬枝粲瓊柯。萬蕾含珠璣。有如潑水成。氣至神欲飛。眞香遇至潔。同時造玄微。天工巧剪刻。一手吐霏霏。有人在此間。吟立忍凍飢。了不著一字。盡得香氣馡。問詩從何來。是名無縫衣。</text>
<title>樹軒秘書屬書其宗人梅墩居士柳 廣善 碑石大字。梅墩盖古之賢而工於文辭者。特人未之知耳。慨然以二小詩存之。</title>,<text>廣陵濤隔草茫茫。才鬼消沉萬古傷。文字精靈來聚墨。特因篆石作梅香。居士墓在廣陵。其二掀天風雪撲簾帷。我亦無官覓句時。可是靑山埋玉地。有三十韻咏梅詩。坡詩自注云。世言檢死秀才衣帶上。有雪詩三十韻。</text>
<title>梅 二首○下篇咏鏡中景</title>,<text>老梅鐵榦劇縱橫。畢竟冬心太瘦生。玉頰氷眸去矜寵。花胎雪塑不分明。一枝開始如慳秘。百斛香終盡倒傾。攝入玻璃三尺鏡。幻人光景客來驚。時齋頭設鏡屛。其二燈光激射鏡光中。正碧潭深漾澹紅。返照梅身移素壁。對生花影壓衰翁。唐人取象於詩句。佛氏傳心是幻空。我在合離眞假內。戱成綺語不求工。</text>
<title>廿三日。得周卿上价十九日在灣書。將以廿五日過江。復用別詩韻寄去。可及柵門也。</title>,<text>歸程何日脫幽燕。從此魚書便隔年。鄕樹工遮馬耳斷。氷牀快放鴨頭牽。衰情懇欵勤三送。別意賡酬第二篇。歌筑相逢如舊識。遠人頻嚔爲諸賢。謂蘭雪諸公也。</text>
<title>楊根守李稚行書致香蔬。索余紫霞山莊圖。以詩答之 四首。</title>,<text>守居不必佳山水。底索霞溪別業圖。堆案掣身時讀畫。半窓梅影似人臞。其二龍門山色掠船窓。卅六年曾下峽江。壬子夏。永嘉歸路。自忠州買船出峽。 擬與籜翁談藝去。佛庵信宿剔寒缸。僕與丁籜翁。一會龍門山寺有約訖。未踐言。其三老饕聞說官烹好。甚欲煩君作孟甞。且置汲江炊玉軟。洗葷偏愛野蔬香。曾聞楓臯公言楊根官烹之美。君又盛稱飯品甲於國中故云。其四記昔推篷斗尾西。斗尾灘名。 相逢漁子話前溪。君休緬想桃花水。纔到迷源路自迷。迷源古縣名。今屬楊根。</text>
<title>十一月二十六日。招同周卿，卯翁二侍郞。茗隱，英仲二明府詩夢室小集。鄭錫汝亦來。</title>,<text>隣局招邀講歲寒。冷卿䧺牧喜無官。勤留竟日頻醒醉。難買浮生一笑歡。餠餌香堪消蜜汁。羹材珍不累豬肝。茗隱嗜甘。周卿豬肉故戱云。 水仙未吐梅初謝。維有堆庭雪耐看。</text>
<title>夜復用坡翁十一月二十六日松風亭下梅花盛開韻示客</title>,<text>世間合有梅花村。十里一色迷人魂。婦儒雞犬皆仙氣。家有月落參橫昏。不然映蔚千虬幹。百年古宅開名園。珠簾繡幕樓臺側。覆以厚雪琴觴溫。縞袂伴我三間屋。晨粧淡薄窺窓暾。載酒聯句客來集。可憐屨滿先生門。先生且飮勿歎息。醉後如有花神言。暗香踈影一枝足。請君邀月重開樽。</text>
<title>海道人夢作禪偈。只記一點靑山雲外雲夢中夢十字。書來要洒翰作雙幅。故應之曰。一點點靑山靑。雲外雲夢中夢。復爲偈曰。</title>,<text>夢夢雲雲悟幻形。副車睡榻卽禪扃。捲簾山色無多子。只在烟鬟一點靑。其二一點烟鬟靑復靑。副車眠熟入禪扃。夢非眞實雲無迹。誰繫蘧蘧藹藹形。其三春空藹藹起無形。午榻蘧蘧不閉扃。是夢是雲說偈已。烟鬟點點靑山靑。</text>
<title>復題一詩。呈海道人。</title>,<text>舫閣雪消風軟時。南簷奇㬉坐如癡。初長冬至陽生日。更好梅花竹外枝。埽葉頭陀禪是墨。眠雲大士偈爲詩。喚回塵世蘧蘧夢。一點靑山落硏池。是日欵題海道人雙幅日。禪榻眠雲。靑山道人。崇鑑紫霞北禪院。掃落葉頭陀點筆。</text>
<title>海道人和詩。已極其奇麗。夜又夢得一聯。曰不是惺不不是夢。也無偈也也無詩。大似靑蓮舌底口氣。夫是夢也緣起始於鏡花。因想於山雲而非偈非詩。漸臻禪理難去。答來成一話頭。古祖師木犀香，柏樹子。又無以過之。誰知萬丈狂塵內。有此淸凈道塲者重公案。不可無細述一篇。復用前韻。</title>,<text>睡破參橫月落時。鏡燈梅影眩成癡。維摩詰室開方丈。優鉢曇花現一枝。夢豈綺紈公子夢。詩非烟火食人詩。者重公案參禪味。甜徹中邊嚥玉池。</text>
<title>喜洪季習承旨夜過</title>,<text>世人覔官巧干謁。昏夜不知車馬苦。我在斜街家最僻。龍驤護軍誰比數。依山微徑草棘枯。炯然殘雪棲環堵。空堂夜深無晤言。解衣欲寢君入戶。翩如野鶴出林來。皎如江月披雲吐。起點紅燈對玉人。恨無綠醪溫繡肚。君言淸坐固亦佳。飮食敗胃徒腥腐。何夜可無此竹柏。閑人但少吾賓主。大笑劇談出門回。不覺寒更下五鼓。</text>
<title>杞園新拜捴戎使。以詩爲賀。兼寓勉焉。</title>,<text>國朝故事吾能說。三世登壇始有公。晩節不能勤保嗇。聖恩何以答深崇。歌鶯舞燕供歡客。風乕雲龍入捴戎。獜閣功名知不遠。期君相見畫圖中。</text>
<title>落梅 絶句四首</title>,<text>拂身還滿落花片。落勢紛然殊可憐。比我心情老未已。小珠顆顆作餘姸。其二景陽井裏塡紅粉。金谷園中墜綠蛾。月下風前莫惆悵。返魂香入水仙花。其三淸森對客投茶味。靄抑薰人隔火香。莫遣兒童輕埽去。此間受用妙難量。其四梅神謝去無言說。知爲朋年又蓄花。埽盡穠纖更標致。枝枝拗鐵瘦橫斜。</text>
<title>題洪季習承旨金星石硯二十韻</title>,<text>象山萬山碧。貫以鵲川白。淸淺魚鱗水。鏡徹龍卵石。我昔訪資孝。寺名 亂流僧徑僻。長嘯俯拾石。大類龜盈尺。形質見有異。磨礱薦圭璧。津澤渙欲流。毫墨得其益。於焉信手拈。談笑取硏足。天生千萬硏。棄置山溪曲。聞後四方集。人馬輦相屬。君又後十年。求材捴麁俗。嗟哉物有限。誰竭此林澤。晩乃水底。眞得金星脉。携示一楕硏。電影來虩虩。望之遠可辨。如慣舊親戚。石始未遇我。涉水雜瓦礫。鋪作牛羊踐。築爲雞豚柵。支枕復擣練。屈辱人不惜。一朝寵文房。聲價傾金帛。用之在我耳。貴賤無今昔。人生亦如此。題詩歎龍蠖。</text>
<title>書金剛經後</title>,<text>發願湖外去。生與弱女見。天不假夤緣。悵然失此便。我老雖少眠。猶覿夢中面。夢中不識路。何以慰眷戀。恩愛本假合。且熟金剛卷。</text>
<title>近日僕詩大爲楓臯公激賞。感怍之極。輒爲長歌記之。</title>,<text>公獨見我學詩日。童穉情親五十年。公自天人豈敢友。幸託蓬麻與周旋。泰華當前勢崷崪。跛羊欲上梯夤緣。文章小技何足道。太上立德公有焉。化理淸明倚朝野。功利博大覃紘埏。詩人在下絶異患。放懷烟月歌堯天。性情萬古何曾變。風氣一代旋相遷。曹鄶得並南雅列。衆樂未害韶之全。詩盟我在不貌襲。世皆大笑愚專專。直寫心衷盡天趣。不蘄而合眞古先。蓄琴寓意絲桐外。公言孤諧無前賢。並世賞音遇者幾。片言足以千秋傳。過眼終迷日五色。方叔不爲坡翁甄。絶足奔放日千里。退之不爲裵公憐。宋史。李廌字方叔。軾典貢擧遺之。賦詩以自責。本集詩曰。平生謾詡古戰塲。過眼終迷日五色。裴晉公與李翺書曰。昌黎韓愈恃其絶足。往往奔放。不以文立制而以文爲戱。可矣乎。可矣乎。 在於相熟已如此。環燕愛惡殊紛然。豈我能言契繩準。知公照物無媸姸。邦人一辭尸而祝。詩義又落蹄兼筌。楓臯公墨竹跋曰。紫霞老友。自十餘歲時。已臻三絶。古今鮮有其匹。盖亦天生其才歟。紫霞詩法。鴨水以東。始自創妙。非人人所可窺。畫亦奇妙淸秀。非雲林石田之儔。都無與對。惟書藝雖極其趣。差不及詩畫。然此就自家三絶而論。若並世而言。固已絶於人矣。冬夜偶見紫霞寫竹本。因畫思筆。因筆思詩。謾書如此。未知又有定論別在鄙見之外歟。論紫霞則余自擬當世隻眼。若不知者謂之妄。則余不敢思辨耳。丁亥南至之小晦曉燈。楓臯老人識。楓臯公書曰。日昨胡亂塗鴉之說。區區亦有主見。每恠今人輒以書畫稱台。而不及其詩之妙。豈詩本難言而然歟。常以此爲恨。故不覺發露如彼。卽承死而無憾。則又恐其過諭也。申老所傳八十韻詩細讀。字字從苦心酸肝染着點血來。我自偕老。子女俱全。不覺心動腸回。若已値此。情雖切。苟非文字絶好。安得使人如是憾傷也耶。讀出師表而不下淚者。非人理也。讀此詩而不酸苦。亦豈人乎哉。大抵靑邱詩法。自來鈍固。而至於今日。尤無方向。則以眇然一身。埽千年之陋習。成一家之新裁者。非台而誰。非敢謂已往諸賢。皆出台下。其孤調別曲。猶傳自家心意。與人不相干。而追漢唐聲格。亦已往諸賢之所尠能也。賤見想亦不至於阿好。人未必盡信。則惟待後世之賞音者而已。</text>
<title>歲暮。戱次韻坡集 三詩。</title>,<text>饋歲饋歲水陸品。得以盤飧佐。苞苴走京輦。湊集八方貨。揭厲人冷暖。軒輊官小大。窮巷槪不及。蕭然有飢卧。熱門踵相接。珍産或驚座。世態蠅逐臭。人情蟻旋磨。靑燈照一樽。歲時吾亦過。何必有酬酌。久已無唱和。別歲別歲如別人。恝然不少遅。賺我顔髮去。一去那復追。光陰則無情。吾生也有涯。來歲亦復爾。未有不別時。家家設餞飮。尊俎香且肥。我以奠帷宮。兼爲洩餘悲。寒妻在時年。永從今日辭。所遇無故物。焉得不頓衰。守歲萬家門楣上。畫符雜蚓蛇。且作新年穰。甚欲歸路遮。勤守守不得。竟去其奈何。羣童怖眉厄。四木捉臂譁。俗言除夜宿。眉皓白。歲時俗戱柶輸者。罰臂頓打一下。 不已隣雞唱。紞如街鼓撾。我老守何益。餘景已西斜。流光疾變滅。遠業荒蹉跎。老民詩萬首。於道未足誇。放翁自稱山陰老民。有六十年來萬首詩之句。新歲。余春秋恰爲六十故。</text>
<title>李伯游侍郞。與余同己丑同瀛選。卽日同登講筵。中間憂樂升沉。少參差而亦畧相同。今又伴直周廬。話舊有感。題此二首要和。戊子。</title>,<text>那期白首又同官。對影春宵蠟炬殘。二紀一醒綸閣夢。五更三點殿廬寒。驊騮力盡塩車下。鸛鶴聲疑山谷間。余有脚病。伯游方苦咳嗽故云。 年甲如君猶未老。自量無計強衰顔。其二儒冠長劍是何官。豹帳書籤舊讀殘。從政大夫卿月後。論交二十五年間。謝公絲竹哀爲樂。翟尉門庭暖是寒。止竟禪緣空萬法。且將春酒對開顔。</text>
<title>奉和楓臯公水仙花</title>,<text>漢女江妃玉一羣。人間麁俗漫紛紛。冬暾石斛含淸水。春雪吟窓凍片雲。孤潔不堪梅視弟。幽貞何但竹稱君。我公羅襪凌波句。難道黃初賦十分。羅襪凌波驚子建。白頭如雪怨文君。原句子也。</text>
<title>戱題捴府壁</title>,<text>八年前宿此華堂。往跡依然啓舊房。銀燭花摧聞刻漏。紗籠塵暗讀天章。冷卿自合投閑局。陳力猶堪耐急裝。更後八年來就直。吾生足以詑康強。</text>
<title>正月二十日驚蟄。禁省口號。</title>,<text>涉春襆被已三迴。日見金門物色摧。雪盡御溝將綠遶。雨餘宮柳送黃來。風旛又到棠梨候。歲時雜記。一月二氣六候。每候五日。以一花之風信應之。驚蟄一候桃花。二候棠梨。三候薔薇。 雷斧先驚蟄戶開。爲問蒼生蘓息未。東皇布澤似登㙜。</text>
<title>魚水堂。代臨文臣殿講。陪衛恭記。</title>,<text>稻壠菱塘迤邐過。御園深處轉橫坡。旗間樹色寒猶峭。亭上池光暖欲波。鳴玉侍臣蒼鵠立。執經名士鯽魚多。躬逢聖生無憂日。恭喜溫文竟夕和。</text>
<title>送宋蘓山學士掌試關西</title>,<text>綠袍沉屈甑山守。今作分㙜御史來。行避靑𩣭趍列郡。手量玉尺試全才。東明國裏春江活。箕子城邊畵閣開。風采舅甥驚酷似。路人指點管絃陪。時徐稚良尙書按察關西。蘓山之舅。</text>
<title>亡室生日。拈坡集韻。二月十四日。</title>,<text>人間飮食儘可樂。奠向虛帷作生日。東風霎霎送靈雨。簾蘆半落波紋濕。戀巢眞如隻留燕。沉海應無再合璧。同日生人同室緣。一失難追電影疾。簉室趙夫人。與夫人同月同日生也。</text>
<title>江都留後辭朝日。重煕堂引對退後。口占 二絶句。</title>,<text>鑪香浥浥引朝儀。睿語琅琅刻漏遅。細數一生惆悵事。重華門外夕陽時。其二昨日金鑾承密旨。今朝玉節向分司。船頭一抹靑於染。唯有三山遠遠隨。</text>
<title>巴陵野中有山。曰開花山。形甚不高。宛似英石筆山之列於棐几也。數十家籬落。繞山脚而相向。背後衆塚。皆金莎如剪。畫圖不若。可知村中子孫。朝夕潔除。鬼可樂而人無憂也。噫。棄墳墓遠仕宦者。獨何人斯。吟成 二絶句。</title>,<text>山前小小蠭樓閣。家後累累土饅頭。送死養生仍此地。一村人鬼不知愁。其二月色長衫玉色襦。潘安仁對秦羅敷。生男生女敎耕織。除此人間一事無。</text>
<title>宿金陵。懷舊書事。</title>,<text>浪跡金陵貰酒眠。重來玉節感華顚。似珪月色迎今夕。如練江光逝舊年。人語蕭蕭紅葉外。角聲咽咽畫樓前。明朝更向刊溝去。潮落虹橋思渺然。</text>
<title>甲津</title>,<text>隔水悠悠天險迴。㫌旗舟檝畫圖開。江都地理誰能敵。金慶徵孱事可哀。燕尾前洋收海汛。摩尼左股枕隍㙜。兩朝四十年相望。橋榟恩光擁節來。</text>
<title>桃谷上冢日。用甲津韻。</title>,<text>詔許墳鄕往省迴。松楸氣色望中開。頭啣偶與先公似。顙泚彌增小子哀。徒有恩光誇道路。斷無榮養到泉臺。江都昔日官厨供。捴入而今澆奠來。</text>
<title>亡兄墓。復用前韻。</title>,<text>松徑冥冥絶磵迴。幽宮一閉幾時開。車輪過處能無痛。鴻雁來時不盡哀。粉面纔題鄕貢士。靑山空掩讀書臺。對牀風雨平生約。已去緣深證未來。</text>
<title>夫人墓</title>,<text>石路闌干水百迴。洞門幽夐爲誰開。月沉海久嫦娥去。簟竟牀空騎省哀。濛雨如尋嘆婦室。靈風知在望夫㙜。送君莫謂重泉隔。他日將身自入來。</text>
<title>出洞作</title>,<text>惆悵家山一宿迴。烟霞送我掩復開。沿籬野菊鋪金冷。近戶泉聲激玉哀。棹入孤舟元亮宅。灘橫七里子陵臺。有山如此不歸去。慚愧高車駟馬來。</text>
<title>次韻答謝呂玄溪侍郞山居見憶</title>,<text>我昔乘舟東入峽。龍門山色更無山。濤瀾颯颯諸溪會。彩翠陰陰數群間。十口遠攜家絶壑。一春沉醉戶常關。僧來却寄詩相問。多媿衰翁尙趁班。</text>
<title>尺天亭</title>,<text>小閣圓如笠。層城偃似龍。砌風敲綠竹。宮雪落靑松。倚柱丁年感。停燈午夜鍾。畫廊西折處。殘月下溶溶。</text>
<title>洗心齋</title>,<text>行殿深秋澹夕暉。畫墻西角啓朱扉。一笑黃花如我老。重來白鶴歎人非。意中欄檻移罇得。分外溪山入座飛。舊識池塘金色鯽。盡情游泳共忘機。</text>
<title>冬至闕下作</title>,<text>不寑聽金鑰。彤闈趁起居。一陽冬至日。百刻子時初。雲物高臺見。葭灰六管噓。分司雖外職。誠倍祝岡餘。</text>
<title>奉睿旨選全唐近軆訖。恭題卷後應令作 八首。</title>,<text>風騷遞降是三唐。詩到三唐豈別腸。一性情流爲百軆。江河萬古至今長。其二三唐骨髓亦風人。製作常新耻效顰。僞貌襲非眞性得。驪黃牝牡外求眞。其三善學三唐有宋人。盡吾天分卽知津。但將六義相關捩。便是風騷日日新。其四但患無才㴑性源。古今區別是何言。卽唐一代中三變。上薄風騷啓宋元。其五杜甫操持史例嚴。徐陵才調玉臺纖。聖人刪後垂柯則。桑濮無妨並二南。其六神韻論唐恐未臻。罔聞實事詎知眞。王韋韓杜難偏廢。共是開門合轍人。其七西京吏道唐聲律。他代人人企及難。選擧驅之皆入彀。其要在上作成間。其八雅道休明此一時。睿鎔經術鑄文詞。小儒衡鑑窺全代。滄海驪珠恐或遺。</text>
<title>輓錢金粟學士</title>,<text>詞塲慟惜認同情。蘭雪秋吟遠寄聲。來去了然徵慧業。雲山北向是蓉城。蘭雪札云。錢金粟學士。已歸道山。去來殊自了了。足徵慧業。秋吟輓詩。要由三晉去。蓉城自注。歿云赴山西。其二一日丹成去不遅。翩然披髮赴誰期。金粟壯年煉丹。病中。自破其丹而逝。 友談飮食人間樂。猶自關情幻化時。金粟歿云人生。惟友談飮食二樂而已。其三詩卷東來逬淚吟。他生酬否此生心。誰知海外神交在。不朽名山付託深。金粟臨終。于託秋吟以詩卷寄紫霞。故秋吟輓詩云。未了事完才易簀。屬許舊句寄鷄林。</text>
<title>次韻答松江熊雲客 昂碧 見懷 二首</title>,<text>題詩記取雨瀟瀟。封發炎雲海國遙。雲客詩後題云。奉懷紫霞先生時。山雨乍過。寒風颯然。拈筆成此。此仿置身碧蘆舫中也。戊子十月四日燈下。 動費一年纔得信。那堪兩地不通潮。左生卓犖觀羣史。王子頹唐賦洞簫。我有神交何日見。吳淞江上隱漁樵。其二四海秋吟老。才名又得君。雲客館。蔣秋吟宅。主西席。 燈明燕市酒。人憶薊邱雲。臭味苔岑合。神精畫稿分。原詩云。蕭槮數竿竹。高致憶夫君。 嗟吾遊宦久。魚雁斷知聞。余時在江都分司。</text>
<title>吳蘭雪屬哲配琴香閣。於扇面畫山水寄余。以詩答謝。</title>,<text>螺靑一角遠山開。知自琴香畫閣來。新婦磯頭漁火認。夫人城下棹歌回。琴香閣有印曰石磎漁婦。 良朋自有閨房秀。麗句眞驚異代才。領取君家偕隱處。梅花九里子陵臺。蘭雪山莊在嚴灘。有印曰九里梅花村舍。</text>
<title>蔣秧吟今年續寄琹稿四十二卷。卷中有專咏拙畫墨竹詩。次韻爲謝。</title>,<text>墨君一派㴑坡翁。匹絹多慚萃海東。心腕如神遅則逝。崢嶸自吐耻相同。大方君子能無笑。竦筆兒童尙未工。論畫詩詩輕萬里。依然把臂入林中。</text>
<title>爲柳肯修侍郞。書翁紅豆法藏寺題塔詩冊後 三絶句。</title>,<text>塔影鍾聲何處寺。星原詩冊墨糢糊。存亡十五年間事。情到燕南未忍無。其二再訪幽燕翰墨塲。詩人誰似學承狂。肯修前以冬至書狀官。後以進賀副使入燕。星原一字學承。 憑君唾玉勤收拾。苔蝕拈花佛舍傍。星原詩後自題曰。前韻題壁。已錄於拈花禪寺。因復書此冊云云。其三題塔當時竚來者。無如秋史紫霞詩。卷有秋史絶句。 帖中喚起星原夢。文字精靈一聚之。星原又題云。他年重登此塔者。惠題於後。亦藝林佳語也。</text>
<title>傷金尙德</title>,<text>見汝前月書。聞汝前月亡。是殆告我訣。執書涕沾裳。憶初我入燕。汝名屬吾房。燕行上副使書狀官。俗稱上房，副房，三房。 始以常奴遇。稍熟喜端良。行邁遞寒暑。原隰浩芒芒。夕寑竈下薪。晨埽車上霜。從者樂私退。汝終不去傍。有喩骨肉親。頓慰居殊方。我與文士遊。給事翰墨塲。腕脫磨隃麋。手捷攜茶湯。不曾車茵吐。豈或屛風僵。衆許忠信僕。大播名姓香。結驩及屋烏。屈尊分炙羊。往遊入夢寐。十八流年忙。所思滿燕南。地角天涯長。崇信上國人。皆懷游俠腸。念我必念汝。書至訊兼詳。見汝如見我。話久涕爲滂。所以絶域信。仗汝作津梁。嗟今一失汝。音墨何由將。身屬上判事。願極諸紀綱。上判事馬頭。爲燕行僕從中第一選。 十稔稱屈久。今秋纔一當。汝在箕子城。報書頗誇張。書成命忽盡。人事儘難量。宿約歲一見。從此永參商。象山與貊墟。皆我遊宦鄕。險阻豈不憚。千里必褁糧。我媿蕭穎士。愛才一何狂。細烟一百握。一握一兩強。國俗。烟以斤用。平壤烟一兩重。褁一紙曰兩草。是爲頂烟。 吸之香沁脾。益人勝瓊漿。爲我居海瘴。充信寄一囊。物是人已非。安得不悲傷。价川水悠悠。無盡臺蒼蒼。尙德家价無盡臺下川。 西望賦大招。彈淚不成章。</text>
<title>五月二十日。碧蘆舫曝書。得石溪漁婦山水畫幀。爲設櫻筍於前。遙作漁婦生日。卽用蘭雪集中韻。有詩記之。將以寄蘭雪也。</title>,<text>君家偕隱綠簑衣。罨畫溪邊冷翠飛。梔子庭間浴蠶去。菖蒲潭響釣魚歸。披圖蘆舫心先折。挽鹿霞山願早違。余悼亡故云。 萬里遙爲櫻筍設。丹靑指點卽漁磯。</text>
<title>己丑秋八月十有一日。是余周甲之辰也。叔子命藕，季子命斗同日迎婦。喜題此詩。</title>,<text>老我欣然執壽杯。兩家新婦入門來。紗籠畫燭雙雙引。輪子珠簾一一開。北闕恩光通棨戟。南山氣色上樓臺。酒闌月出親賓散。醉踏天香桂子迴。</text>
<title>送鄭經山閣學之任會寧 二首</title>,<text>靨靨文星聚北陲。五臣纔去又隨之。全城化鼈無前古。下邑棲鸞此一時。內史淮陽聊卧閤。太中宣室復登螭。白山黑水窮源處。還好籌邊暇賦詩。其二登山臨水日初低。落葉紛紛響月題。重九節中原易感。二千里外更分攜。黃雲畫角君行北。白露蒼葭我向西。須識離情遍芳草。春來無處不萋萋。</text>
<title>重陽前二日雨。過李士仰 相斗 倉里新第。開筵對酌。盖其前二日。爲士仰壽辰也。士仰追索詩。卽題 五絶句。</title>,<text>罇前七十初開秩。是亦人生難自期。况又同年生配匹。相酬相賀一雙巵。哲配徐氏壽辰同己丑。而先在七月也。其二媲白抽黃筆勢翩。荷衣不改到華顚。君能斂與兒孫福。塲屋聲名四十年。其三知己豈無方叔遇。憐才不奈子瞻何。相看墮地年顔髮。一笑金觴卷白波。昔年。余主庠試。選士仰高等。又庭試。取土仰侈科榜。其四令名赤縣循良吏。雅望靑宮法從臣。二子趨庭誰不羡。全勝身到畫猉獜。士仰長子聞榮。時任南平。次子敦榮。以說書陞六品階。其五車聲歷錄過官倉。不是催租惡况忙。邀我續成邠老句。滿城風雨近重陽。</text>
<title>聖爲學士新居有蟠松。索詩爲賦。</title>,<text>量笏靑苔院。松陰與榻分。驟濤疑有雨。傾盖欲爲雲。歲暮花三逕。時來鶴一羣。從君賦嘉樹。塵事不堪聞。</text>
<title>丁殿令臨別。以詩相送。意甚慇慇。與僕同庚而康健。過海訪普門名刹。盖僕之四十年間。再到此中而不能辦者。次韻謝答。</title>,<text>新詩淸唱代勞歌。解送行舟別緖多。與子相知差晩矣。同庚自奈早衰何。名山勇往揚帆席。大海傾來注硯波。再到劉郞今又去。看花虛負普門過。</text>
<title>碧蘆吟舫。陪楓臯公飮。</title>,<text>儼成二老對匡牀。酒後依然故態狂。笑我玄亭耽寂寂。看公靑史照煌煌。蟠桃待熟宜天上。苦李全生偶路傍。秋碧染箋如喚夢。中間四十六年忙。記甲辰重九。用碧箋分韻事也。</text>
<title>金陵道中</title>,<text>銀燭樓前白雨橫。巴陵官樓曰銀燭。 金陵江上暮霞明。風帆側側船猶去。征旆悠悠我亦行。野水參差沙雁落。小橋灣曲遠山平。淸秋畫意吾能得。只恐傷心畫不成。</text>
<title>次韻答蓉城</title>,<text>滿城干謁日紛紛。雪屋吟哦獨有君。宦不逢春如病樹。詩多幻態似空雲。故人憶處京梅發。驛使來時海日曛。冗長分司官底愛。好敎衰暮惜離羣。</text>
<title>醉題留臺壁上</title>,<text>二年江海破輕舠。談笑層瀾狎巨鰲。迂濶文章珍敝帚。荒唐事業割鉛刀。潮來繞郭山形小。雪後憑墪野色高。眞見香醪有妙理。纔傾一盞百憂逃。</text>
<title>次韻怡老陪衛王世子。社稷壇祈穀禮成。口占寄示。庚寅。</title>,<text>促漏遙鍾遞報更。社壇嚴潔雪花明。神容始變諧金石。祼禮初行節瑀珩。百穀資成上辛祝。八方賴及一人誠。西來驛使傳佳句。知有詞臣盛代鳴。</text>
<title>小轎過巴陵。戱吟一絶句。</title>,<text>㬉窗輕屋似鷄棲。健步擡扛勝馬蹄。坐穩不愁郊路濶。開花氷雪落花泥。</text>
<title>睿賜養硏山房歌</title>,<text>鶴禁春曬講書厨。燕子日長宜典謨。染翰最近儒者事。心正筆正功相須。牙管髹几鋪紙滑。墨海香噴簾蝦鬚。驚鸞回鳳解錦帕。此日特賜如臣愚。不虞奇寶燭陋地。屋脊虹光變須臾。布衣遭逢在遲暮。文墨契合前古無。山河崇深恩莫報。徒勤握槧與操觚。硏軆本靜靜者壽。山房名豈虛設乎。聞古養硏文綾盖。犀辟塵埃太豪麁。外絶點汚內蘊靜。眞不辱壽眞養吾。羲繇翫象㐫悔吝。総罔不由動爲樞。莫言擘窠只數字。須信儆誥中縈紆。睿明若曰銘汝室。臣拜歌詩志區區。紙閣日射黃金榜。硯山蛾綠蒸雲烏。</text>
<title>哭權米山進士 永佐○絶句八首</title>,<text>無賴春光日日融。詩人入地杏花紅。凄凉屈氏琵琶記。此是中郞爨後桐。僕有屈氏琵琶詩。君甚愛之。手錄而系以記寫在綠絲欄。尙在僕篋衍中。其二百口因循未挈還。羈棲遷次滯江關。詩家若準窮愁例。飯顆山應是米山。君初寓昌平。自號晶山。今移橫城。又號米山。皆取所居地名。其三如君至性罕今人。何忍高堂訣兩親。多恐嘔心昌谷子。錦囊燒却死後珍。其四寓公爭願識波臣。翻水文章易動人。眼底蕭然無一物。碑成澗筆不隨身。名隨旉山尙書使燕。名噪詞林。一日有人乞銘。立成數千言。所遺潤筆頗富。而一無入槖。其五漢書質庫是良圖。乞食淵明何代無。君死家人撿箱簏。猶殘宣德蠟茶罏。君不勝餞饑死。然死之日。猶有一古銅。此可以定君人品。其六樵車返櫬草萋萋。粉字丹㫌進士題。淚盡一聲河滿子。黃冠入道紫門西。紫門。君京師僑居也。其七斂夕家人夢見之。丁寧咐囑纔些兒。王孫躶葬非無謂。棺槨衣衾好塞悲。君斂之夕。夢見其弟曰。紋小鬆勿迫。吾體魂不樂也。其八昨歲宮商證樂章。留君飯罷闘茶香。鎭江別後春濤隔。不獨劉蕡死可傷。鎭江。江都分司治內山名也。昨春家園。邀君共飯。豈意此會。遂成千古。李義山哭劉蕡。有廣陵春濤之句。</text>
<title>偶吟絶句</title>,<text>特豚千駟兩茫然。六十虛拋又二年。一硏養人人養硏。綠相守到華顚。</text>
<title>單葉紅梅</title>,<text>紅梅單葉國中無。月沙祠前但一株。兪家廟令眞好事。去年一枝移健奴。置我書廊假山背。花開我出不相待。今年恰趁花時來。枝間紅綴千蓓蕾。職務牽迫又迴輈。靑粉墻頭顧映眸。小鬟不解惆悵事。惱人如有滿腔愁。</text>
<title>江都道中。雜記所見 十絶句。</title>,<text>京國三年八往還。寸心莫展起居班。終南翠色趁船尾。每到楊花回首看。其二春江滑笏遽如許。我與白鷗揩眼靑。記得行人前月末。氷牀快渡當蜻蛉。以上楊花渡作。其三粼粼鴨綠陂塘水。何事春心極目傷。錦翼文翎一百族。雙飛並宿皆鴛鴦。時留臺衙眷畢集。獨不可見曺夫人也。其四冷雞寒犬小籬落。依約淡黃楊柳中。隴墓靑靑自麥色。前山白雪堆穹窿。以上巴陵作。其五寒食歸寧誰氏女。九分橋上二分春。九分橋。在金陵天登嶺下。 腰肢滿搦不梳掠。何處水邊無麗人。金陵作。其六屛風水墨不工畫。客舍那堪到處逢。山嘴飛來未了鶴。溪頭兀立無根松。汾津作。其七潮平浪靜海天綠。兩城門相對開。謂文殊，濟物兩鎭城也。 旗脚不由念珠轉。櫓聲直截甲津來。念珠港名。在甲串津南。其八年豊士女傾城出。袨服羣羣看我來。但道衰容歲歲改。後回定不如前回。其九一孫膝著車中坐。騎竹一孫迎半途。又有一孫姆抱側。芳堤襯出戱嬰圖。其十複閣層軒出翠阜。丹樓粉堞擁千家。兩行分綠烟橋柳。一片蒸紅影殿花。右四首江都作。烟橋。南門內橋名。</text>
<title>甲津</title>,<text>烟中樓閣鏡中秦。形勝全收到甲津。過去文殊持世佛。至今孫石送颿神。相銜葦港迴船皷。誰載篷窓詠史人。遊子莫憑高處望。天涯極目易傷春。</text>
<title>鎭海寺</title>,<text>兵粟倉高粉堞環。僧官蘭若一房山。樓飛海日江潮外。帆拂鍾聲塔影間。宿債屢曾牽纜過。幽尋偶此啜茶還。浮生念念榮華事。不及禪窓半偈閒。</text>
<title>漁汀浦</title>,<text>三郞城下吉羊坊。一面潮生牧馬塲。水利惜拋千頃稻。金湯嗟缺兩墩隍。蘓公美謚他年事。瓠子勞歌此日傷。殫力塡河愚亦甚。堤邊一笑看前洋。</text>
<title>恭題十八羅漢圖後。應令作。</title>,<text>十八羅漢臣軾贊。去年書進薇露盥。今年內下羅漢圖。稽首白描溪藤換。供奉畫師豈曰無。必欲出之卿手腕。恭惟睿眷視家人。畫作佛事臣惶汗。發願靑宮大慈悲。廣張津蔑拯塗炭。物物安生樂意全。人人見性良心喚。雨露調順歲功登。民俗淳厖國勢晏。不寶異物賤黃金。下至窮蔀舂白粲。靑瑣日長諫書稀。紫禁春入烟花爛。兩殿眉壽膺無量。文孫衣尺日誘善。帝賚賢輔降良弼。露禱金鴨燒香瓣。只道醴泉産龍池。不許瑞物書雲觀。死囚三百同赦雞。淸河千一詞臣撰。如是佛事不出宮。德化洋溢無涯畔。我邸下願臣敢知。一祝一描一羅漢。錦贉玉𨇾事頗嚴。異日曝畫驚三館。</text>
<title>題藕花老人綠波雜記 八首</title>,<text>人生只合西京死。鍋子銷金是此鄕。句裏笙歌千古咽。綠窓朱戶鄭知常。高麗鄭司諫西京絶句曰。綠窓朱戶笙歌咽。盡是梨園弟子家。其二板橋記後綠波記。余澹心今藕老人。更此澹心君又勝。盡情摹寫太平春。其三玉貌氷紈見妙齡。藕花吟舫篆烟靑。風懷老去恓惶甚。腸斷江南柳敬亭。其四歸卧溪山寂寞齋。楊州烟月尙縈懷。卷中多小風流話。只有靑絲怪不鞵。綠波記云。楚娣年甫十一。赴少尹召。新雨泥淖。姬鞵穿脚苦。站立路傍。一小童過而見之。爲脫靑絲鞵。自跣足而去。楚娣暮還。封錄鞵藏之曰。吾以處子身。受人物。有關女行。異日結緣。其在是乎。小童名怪不。年九歲云。其五點點靑山江抹坤。長堤草色黯銷魂。君何不及於形勝。生長明妃尙有村。其六毫歌墨舞換淸彈。舊院家家漸改觀。盡化六朝金粉氣。眞紅竹石小眉蘭。眞紅，小眉二妓名。其七不見訥人三十年。指頭怪底出雲烟。酒家壁上多名跡。分隷飢來當酒錢。其八練光浮碧浪淘平。始盡西京萬丈名。可是去年離別處。餘情欲繫斷鴻聲。洪山柱別宇萬丈。其六香圖，傷春歌，江潮別曲，斷腸詞諸作。播在浿上。又有詩曰。出門悄延竚。雲外斷鴻聲。如何曾別處。人去更留情。</text>
<title>演宛轉行 幷下叩門詩。皆入山以前作。幷編于卷首。</title>,<text>宛轉宛轉復宛轉。宛轉日日日幾回。君腸轆轤轆轤斷。我腸車輪車輪摧。</text>
<title>叩門</title>,<text>叩門投榻挂眠帳。絶底小屋推篷㨾。恰喜門臨溪水平。右軍鵝戱撥紅掌。</text>
<title>家人別 三首</title>,<text>夜如何其夜五更。銀河射角玉繩滅。出門一笑信馬行。燈前草草家人別。其二臨河不自知作陰。喚渡小立衣袖重。公無渡河竟渡河。白雨噴下黃篾縫。其三驅馬秋色濃於酒。驅之驅之撲馬頭。稻香人語遞相送。西風銍艾婦子謀。</text>
<title>成侍中墓 二首○幷序</title>,<text>亡室曺夫人霞山之藏。虛其右。將以待我者。其上有高麗冢。古老相傳以爲成侍中墓。然其名字事跡。竟無考也。庚寅八月。余慘被誣衊。竄跡荒野。暇日得至侍中墓。眺秋弔古有作。侍中位與業嶙峋。冥漠名隨跡晦湮。一世知無容我地。九泉幸有卜隣人。丹霞落日因秋淡。靑峭諸峯得氣眞。臨眺不須傷異代。古今相接總灰塵。其二蘭亭玉匣竟癡戀。荷鍤還難並鍤忘。可作靡君誰與友。有歸除此更無鄕。松風蘿月尋詩徑。塔影鍾聲選佛塲。我且須臾忘去路。夜臺橫榻漆燈光。</text>
<title>紫雲菴</title>,<text>紫雲蘭若吾墳菴。貯想恰年三十三。記戊午來此。 此日山行携子壻。兒子命蕅，命斗。女壻李子畏同來。 重來庭植老松枏。畫穿斧劈生新徑。寺有巨石當徑。舊循石之背而行。今年。術者言犯白虎。不利於寺主。僧改路繞石之腹而橫棧焉。宛如畫家之大斧劈皺。石加奇勝。徑加䆗窱云。 詩在空濛化夕嵐。誰謂禪心離色相。雞冠烏桕闘紅酣。</text>
<title>聖住菴</title>,<text>聖僧甁錫何年住。僧去菴空苔自生。草牧丹花藤本老。小沙彌榻客來迎。草牧丹花。見前詩自注。長老澈學新亡。唯一沙彌主陀。 瀟寥節日關秋思。是日寒露九月節。 興替山門易感情。淡茗自燒紅葉煮。夕陽變態一甌傾。</text>
<title>寺門歸路。遙見紫霞山莊。尙亦一禪境也。遂成此篇。</title>,<text>罨畫溪頭映紫霞。水晶境盡界晴沙。此間浣月耕烟者。捴是維摩天女家。洗鉢共餐千澗綠。拈香不斷四時花。作詩佛事吾何苦。埽葉頭陀願己奢。頃年葬曺夫人後。余卽自號曰北禪院掃落葉頭陀。</text>
<title>早起卽景</title>,<text>東旭濛濛山四罩。如潮如海莾難分。人烟澗氣蒸松翠。並作兜羅妙鬘雲。</text>
<title>讀東坡和陶詩</title>,<text>子瞻百謫榮達人。淵明一生枯槁士。口氣於此判不同。和陶詩果似不似。石房孤閉萬壑雲。坡集相隨作晨曛。性剛忤物歎同病。說見子由引文 由今視昔感斯文。區區執跡可論士。禮樂鍾皷玉帛云。二公爲詩本無訣。玉堂東籬浩一源。君不見杜陵評李語其至。陰鏗庾信鮑參軍。陰何苦心。何關李白豪放。庾子山，鮑明遠之比。亦可以類捱。透此一關。可以論人。可以評詩。</text>
<title>八月二十八日。伏讀聖敎下者。恭紀以詩。傳曰。人心雖曰陷溺。猶當有一半分嚴畏忌憚之心。所謂尹尙度者。獨非朝廷之臣乎。其論三人。語極陰慘。至曰爲人所不忍者。此果何謂耶。如渠鄕曲愚蠢之類。豈能自辦。必有叵測指使之人。欲爲乘時煽亂之計。固當嚴鞫得情。以正人心。以息邪說。而屢回思量。不欲索言及傷事面。姑從惟輕之曲。尹尙度楸子島定配。</title>,<text>鈇鉞昭森日月光。誕宣綸綍下天閶。奔忙鬼物難逃影。停蓄神威竟奮陽。餉我優遊依丙舍。煩君辛苦落南荒。誰能報與魂宮喜。感觸中宵涕自滂。</text>
<title>黔芝山第二峯。得古瓦堆。又有石塔半埋土中。云是麗代聖住菴本基也。山半。訪李神仙鍊藥壇。不得其處。記余丙午。猶能與竹石，觚愚到此尋直也。二首。</title>,<text>講鍾粥鼓記前朝。拾瓦人兼拾墮樵。梵夾千年留石塔。香姜一片出山椒。鴛鴦拆盡縈苔髮。鵓鴿棲殘聽海潮。古徑松毛餘尺厚。不堪惆悵屐痕銷。其二少年愚妄踏紅塵。筦牡仙扃五十春。孤鶴飛鳴疑是子。踈松影落不逢人。靑絲鬢畔蕭蕭老。黃葉聲中念念陳。二客海山先赴約。獨來支策看嶙峋。</text>
<title>紫雲菴禪房之七星巖秋陰。覓句擬作圖。先得一詩。</title>,<text>路熟沿溪白土岡。詩禪入定紫雲房。有僧擬立時聽屐。刮地西風葉滿廊。三佛殿扃松石翠。七星巖埽栗林黃。了無言說云何得。澹對秋陰句子香。</text>
<title>重陽日。溪亭遣懷。</title>,<text>五十年追舊酒痕。靑山不改讀書村。一生有愛陶潛菊。萬古難招宋玉魂。謂觚愚也。 淡日過溪翻白雨。歸雲擁峀易黃昏。自知如此佳泉石。看送重陽亦聖恩。</text>
<title>準兒於山中得英石。運致所居籬落間。戱爲之賦。</title>,<text>百衲庚庚訝石情。曼胡肌理玉光晶。綠朱斑暈莓苔點。慘憺經營筆墨精。與目寓時融雪化。每神遊處烘雲生。不知有底關人事。盡日疲僮犖确行。</text>
<title>國士峯絶頂。登眺 六絶句。</title>,<text>國士無雙縹緲峯。飛雲生屨石鳴筇。驀然悟入三生夢。九十九菴相應鍾。其二幔亭流水去堂堂。山下曾孫半在亡。踐諾幾回因雨緩。放晴天爲補重陽。重陽日欲登峯。以續丙午重陽之遊。而因雨不果。十三日。追作重陽之遊。其三洞叩文星石篆靑。峯拈國士記鍾靈。歲星推例論方朔。文曲星兼武曲星。峯東有文星洞。姜太師邯贊嶽降之地也。世傳太師文曲精。太師將才。仰麗代之頗，牧也。其四粉靑花朶秘甆出。陵谷禪扃事可哀。我作空山如是觀。濛濛烟雨自樓臺。是日峰前古寺遺北。得高麗祕色甆。其五靑烏秘記形家事。戱劇誰知亦讖成。大笑停筇埋盌地。孟光欝欝起佳城。丙午重陽日。埋盌此峯下。卽今曺夫人葬地也。詳見贈水監詩。其六彈指庚寅㴑丙午。恰今四十五重陽。好詩多在霜紅下。何處拾來零落香。丙午重陽。與觚愚同遊。</text>
<title>李樵夫 幷序</title>,<text>余所居隔籬丈餘。有李姓樵夫者。晝入山採樵。夜輒燃松明。讀傳奇以爲樂。餘若無所慕。亦古之唱渭城者也。余嘗延之室。命讀而卧聽之。雞三唱乃止。自後樵夫詑人以爲得御也。時余朝夕飯飧。每支鐺煮花蔓菁。味於斯。一日忽盤中。設雞卵炒。詢之厨孃。對曰。李樵夫所致九雞卵。念公淡食也。余欣然爲之加匙。媿無以謝。謝以一絶句。一夕龍鸞照傳奇。坡詩。夜燒松明火。照室紅龍鸞。 天眞輪寫見淋漓。謹人辭受於微小。二卵干城可匹之。</text>
<title>聖住菴傭者 二絶句○幷序</title>,<text>余前過聖住菴。一僧甁鉢蕭然。廊下有傭作於寺而食其力者。問之。曰帶方人也。後余山谷間。撫一石而愛之。重不可移動。傭者睨而去。昨忽擔一石詣前。且曰有事至三藐。三藐寺在冠嶽之西。 偶見有此。念公癖。不忍過之。爲採而獻焉。石殊不甚奇。然深有感乎傭者之用心。爲賦此二詩云。窠石山中棄物耳。爲公辛苦歷千峯。世間閱盡人情僞。未必苔岑不在傭。其二畫此人宜置巖石。此人宛不在言詮。得見於傭斯可矣。何傷不得見賢焉。</text>
<title>記夢三百二十言 幷序</title>,<text>嗚呼。庚寅五月初六日。卽我孝明世子奉諱之日也。七月二十一日。臣以江都留後。遞采納符。反面於殯宮。哭再拝而退。伊日之夕。夢我世子手賜臣王如意。時見文孫傍侍。怡愉焉。覺來哭失聲。未敢知如意何祥也。翌日過雨蕉齋。適見案頭。有一撮金。臣以如意二字。探玩卦象。得山地剝。其辭曰。圓反缺缺又圓。時來始見緣。噫。吉凶何多錯也。八月初六日。人言猝發。蒼黃出城。其二十八日。誕宣聖旨。有言者島配之命。臣不勝感泣。有詩紀恩。九月十五日。恭遇王世孫冊封。慶禮陳賀。臣獨竄伏荒野。身阻嵩呼之列。下情缺然。至夜不能成寐。筆墨在傍。聊記曩夢。以紓憂思云。月缺定復圓。玦缺寧復環。疇昔之夜夢。昵近靑宮班。粲然顧之笑。玉色平生顔。授以玉如意。手腕都無別。下拜而登受。意喩無言說。文孫婉傍侍。衣尺晃肌雪。罏香倐卷風。枕凾將斜月。匀天路易迷。徑反何神速。錯莫哭失聲。探懷猶洞屬。手授是推心。心藏已入骨。始若記丁寧。中更意怳惚。休咎稽之卜。神明或可質。卦得山地剝。簭辭㐫錯吉。圓缺缺又圓。時來始見緣。時乎不再來。缺矣那可圓。躗言至慘刻。狼狽歸園田。人臣負惡名。所恃惟蒼天。如意倘如意。庶或首領全。首領全有曰。千一更無年。昭融藝文契。已矣曷追焉。褚虞於貞觀。應劉之建安。未足喩其榮。過分非一端。酬報蔑絲毫。睿眷則邱山。念至肝腸痛。涕淚何時乾。天乎不與齡。慟寃蒼生纏。深澤未可諼。豈臣私自憐。圓缺缺而圓。亦理之自然。聖人赫臨上。文孫係羣心。諸福集贊襄。屢豊調陽陰。在野蟣虱臣。烟月聽謳吟。是圓之至也。是眞如意耳。太史徵夢日。大筆書之史。</text>
<title>先兄墓感述</title>,<text>復得塤箎至樂哉。松風澗水奏悲哀。鶺鴒原上孤墳閉。鴻雁飛時一弟來。萬古音容悽彷彿。殘年擯斥媿低回。對床傳世辛勤約。踐否諸郞肯搆才。山莊舊有二老堂。先成都伯府君與李公判府事府君所築。故顔曰二老也。堂燬在肅廟己巳。唯有墻北手植三老槐。大可蔽牛者耳。吾兄弟每有二老之約。而竟未踐言。思之於邑。所以期望於命藻，命準輩耳。</text>
<title>讀書</title>,<text>溪聲籬落白雲廬。老讀方尋下學初。古馥森森淸坐得。窓光矻矻映曛餘。何妨却掃生徒集。苦恨傍無證質書。不信秋冬之際近。開門黃葉訝全踈。</text>
<title>溪亭石面。舊有高祖都憲公第一溪山四大字刻。今溪字泐損不可辨。或有勸余補亡者。旣謝以不敢。且告以詩。</title>,<text>溪山揀幽異。二老開精舍。水木湛琴書。秀色可攬把。仲子都憲公。法書方駕寡。碑版照四方。觀者塡車馬。於此縛一亭。儉質不覆瓦。憑欄金碧澗。韻折聆南雅。于時盛文讌。風流傾洛社。踈襟見墨瀋。含觴解帶銙。亭下巨滑石。逼卧溪湍瀉。嶪嶪四字勒。出自公筆洒。法乳滴顔柳。公書派出顔，柳。 姿媚去婭姹。來裔奉模楷。遺澤眷琖斝。跳濺水磨盪。氊蠟人拓打。波磔就銷鑠。如金在罏冶。堂燬亭亦摧。風景依舊也。俛仰烟雨愁。往事誰語者。捫苔剔墨花。霜葉沒深骻。第一山宛形。溪字僅辨踝。獵碣未害臼。寧泐敢補寫。元和脚失傳。雞鶩嗤笑惹。損本此其眞。安事修餙假。遠媿吳雲壑。近慙尹白下。箕子城練光亭扁額。世所稱米書。本吳雲壑北固山所刻。天下第一山字之翻摹也。華使登亭循覽。以爲汰也。遂去天下字。但留第一山三字。後尹白下尙書補書江字。合刻爲第一江山四字。扁今揭亭上。 磊磊泐之餘。間架橫大廈。闕文以遺昆。禮失求之野。</text>
<title>奉川崔氏求補書樵稼亭扁。旣應之。且題此詩。以備樵稼故事。崔名守善。</title>,<text>玉山草堂本姓崔。奉川草亭玉山例。先大夫隷樵稼扁。樵稼後名亭先製。君家世德隱樵稼。篤於行義治文藝。記先大夫題扁日。小子趨庭纔九歲。墨瀋之餘作塗鴉。腕弱不律剛能制。喬梓扁榜一時出。四隣麕集屨滿砌。彈指五十四星霜。兩家坐閱孫曾世。亭飛絳雲扁何有。嗟我人間久留滯。傳家厚澤蔭桑柳。隔籬帬屐聯門第。旖旎莞簟牧丹香。芙蓉菡萏相虧閉。豈有如此樵稼人。山林勝事收經濟。西家愚夫眞可笑。西家愚夫。出魏志邴原別傳。 不樵不稼但吟囈。忽向愚夫索扁題。欲以故事重新揭。稻垂麥仰一頃田。耘夫牧尌百指計。耘夫牧尌。見後漢陳寔傳。字書。童僕曰尌子。 樵稼之業君不忝。樵稼之扁吾可繼。循省奚止卿慙長。憂畏風波名德替。補書此雖一事耳。兩家委曲多關係。捉筆汍瀾涕泗集。墨沼烏雲爲䨴。</text>
<title>哭蔣秋吟御史 五首</title>,<text>哭君何處得君來。再遇風斤妙質哉。韓杜蘓皆殊轍合。漢唐宋豈別門開。性情感發今猶古。酣放精微學副才。水利兵民求實事。文章經濟一根荄。余與秋吟定交。在論詩往復耳。秋吟所著。有河防翼議四十卷，畿輔水利略五卷，海運雜錄二卷，臺灣兵備志十八卷，地理辨正釋義四卷，畿輔水利志一百卷。其二秋吟詩畫硯東來。端爲山房養硯開。秋吟前以大石硯寄宜山。宜山轉贈余。爲之銘曰。秋吟詩盡硯。遂爲余所藏。今春余築園亭。猥蒙睿賜扁曰養硯山房。事非偶然也。 心字香消泓玉㬉。膽甁花落墨雲堆。上樑錯擬徵文去。遺集翻驚乞序回。秋吟令嗣鎔。以尊甫遺命。屬余詩集序。 翰繪精靈疑聚在。護持珍重辟塵埃。其三詩情畫意兩交加。問訊年年貫月槎。喚櫂碧蘆船鴨觜。曬庭墨竹玉鵶叉。子瞻與可皆仙也。東野襄陽奈爾何。往日纏綿商略事。盡將衰淚洒天涯。秋吟前爲余作碧蘆吟舫圖。踈柳下。橫一舟而已。寄託甚荒寒也。秋吟屢稻余墨竹見之篇咏者多。至有東海人稱墨君堂之句。且寄絹本曰浙江舊有吳道子竹石刻者。將以配刻並傳也。余不敢當。絹本尙留篋中。不敢以下筆也。余以東野襄陽二孟比况秋吟。語在余所撰詩集序。其四三才萬象共端倪。敝篋論詩寶氣齋。不朽名山藏海外。一生仙館寄楡西。前年。秋吟寄來詩古文集曰楡西仙館初稿。 腕靈疑有羲之鬼。官冷恒飢甫也妻。定慧知君成佛去。世間豊嗇本難齊。其五靑棠紅豆久零落。靑棠覃溪書屋名。紅豆星原別字。 金粟秋吟又岱遊。金粟。錢學士林。 四海頓傷風雅盡。凡今誰見典刑留。交情每失頻年淚。未死爭禁後日愁。可是玉人蘭雪在。斷無消息隔溪舟。余所與上國名彦結交者。今凋喪畧盡。唯有吳蘭雪一人在耳。</text>
<title>戊子間。熊雲客 昂碧 題余紫霞山莊圖。有長歌三十句。時余職事鞅掌。不遑屬和。自歸山莊。舊懷縈心。乃發篋出此詩。臨風朗讀。多有棖觸。始依韻和成。然秋吟已逝。未知雲客尙能主蔣氏西席否。俟訪的信。將以寄示也。</title>,<text>雲客歌詞風格雄。妙句爭繡鷄林東。去年題我山莊㡧。大筆舂容元氣冲。事業期勉引古來。讀之汗下言語瑰。官居傑閣臨滄海。萬里一碧窮登萊。極目娟娟吾久要。尺書經年歎無報。書劍零落且依劉。瓜地悽惶未借邵。不知何日是合席。宿諾未踐持使節。賓榻尙留雲客否。鄰笛淚爲秋吟出。窮途孰如鮑叔知。臨竁應題蔡邕詞。我更垂老失良友。縱有新詩孰爲爲。此事多生慧業耳。寧免風烟惱驅使。睒睒長庚配殘月。我與雲客而已矣。文人才福罕兩兼。衛霍勳業無徐 樂 嚴 安。嗟君博學不救餓。草木多識追嵇含。我亦今秋返山室。身困詩人捃摭筆。散秩閒住餉我厚。石徑柴門人跡絶。忽憶神交各天居。旅燈霜鬂秋蕭踈。豪飮日醉燕姬酒。不然去鱠吳淞魚。愛而不見心如結。何以寫我懷中積。開篋見君前日書。照眼詩箋衍波碧。君曾夢到紫霞無。句裏山色靑糢糊。此畫此詩等因想。是豈詠我眞江湖。漁樵耕稼纔愜素。泉石烟霞本自痼。恠君預歌山莊圖。兆我見享山莊趣。鵶叉曝畫風日晴。遙領山人遂初情。茂樹淸泉入指點。浮嵐㬉翠來分明。是眞紫霞山莊也。捫燭揣籥非同曩。請君再歌聚精靈。慰我兩地勞夢想。畫中之人頗幽獨。詩中之境相追逐。丹靑不知老將至。始君自賀吳儂福。</text>
<title>丁卯橋中翰 泰 於雲客齋中。見余詩畫。口占一絶句。遙訂神交。久而未復。追次原韻。卯橋浙江人。</title>,<text>浙江萬里墨緣奇。與子前宵夢見之。明月滿江孤鶴影。碧蘆花畔掠舟時。敝齋曰碧蘆舫。</text>
<title>九月二十七日。聖住菴留題 二首。</title>,<text>磬聲招我歷崎嶇。萬壑松穿竹杖孤。人在山門憑寸目。天開京邑寫全圖。城頭嶽色靑於染。沙脚江干淡欲無。蓮社歸依經月久。供茶添箇一僧雛。見有新剃染者。其二誰知曾現宰官身。香火菩提結凈因。漸喜獨遊無礙界。偏來荒寺不逢人。紗燈畫壁幽幽室。佛座花甁漠漠塵。髣髴璃璃詩境在。纔尋覓句已非眞。</text>
<title>北岡晩步。得蒼石大小二枝。喜而有作。</title>,<text>蒼石英英楕欲圓。醉人據地態依然。氷凝太古鴻濛後。靑到先生竹杖邊。邂逅山精秘不得。尋常野衲見無緣。莫同瘦透漏評品。胡曰從齋宜補鐫。</text>
<title>余得北岡石。李樵夫聞之。自願擔運故戱題。</title>,<text>李樵夫爲輦蒼石。不惜擔樵半日閑。宜喚山樵一品石。北岡仍作上皇山。</text>
<title>秋盡日</title>,<text>千巖萬壑一茅軒。蕭瑟泓崢易斷魂。送盡白鴻餘疊巘。脫來黃葉見前原。聲名累我羌無實。悱惻思君不可諼。莫歎繁霜時物變。冬心差與澗松論。</text>
<title>次韻答從孫玄凱 二絶句</title>,<text>康成漢樸學。元凱晉風流。錫汝嘉名日。深期六藝遊。其二膝上王文度。髫年已見奇。朗誦七篇訓。能吟五字詩。</text>
<title>題所居屋壁</title>,<text>掩冉溪山鎖九霞。禪人丈室道人家。誰言取用充俄頃。暮靄朝嵐兩月賖。</text>
<title>硯山 用石墨書樓韻</title>,<text>硯山之名孰眞假。紫霞在後丹陽前。緬昔硯山圖又跃。觚愚竹石參周旋。成士亨圖竹石。跋愚詩。 鶴歸人非感塢笛。五紀一瞬心拳拳。丙巳何如丙辛合。墨緣萬古天緣先。丙辛天地合。米老語也。余生年己丑。而硯山之名。始在丙午。故曰丙巳合。 森峭髣髴寶晉石。浸溪右址山左肩。玉筍差差儼排列。䆗窱上應文昌躔。礬頭淺深內含萼。坯渾一氣靑灣環。丹梯曲折宛相導。我與米老神遊焉。草木䓗籠於其上。蝙蝠沸出鼪鼯懸。中間一脚揷無地。沐浴百寶臨丹淵。海岳何須屋脊押。上皇不待山樵傳。自有宇宙便有此。眞宰秘不宣人寰。我年弱冠弄柔翰。心靈腕慧全於天。拈花迦葉示妙諦。謂竹石。 邢房悟徹三生緣。笑指硯山證息壤。塵尾千偈傾濤瀾。聖僧甁鉢鍊師鼎。醍醐法乳仙桃蟠。盡收罨靄烟嵐氣。攝入墨沼罡風翻。硯山作主配米芾。此事足以垂嘉言。𤠔狙妄追軒裳客。壑舟自墮聲聞禪。林慙澗譏去國後。面皺髮白歸山間。安得拄杖上玉井。荷花十丈藕如船。懺悔餘生學久視。一切幻滅泡漚觀。得喪榮辱兩安在。欹枕下界欠伸看。滌筆大笑魚鳥駭。硯山皺綠凝空烟。</text>
<title>女笄潭</title>,<text>彼美玉爲笄。窈窕溪山顔。碎珮空外響。列映千螺鬟。人烟佛火遠。不愁風露寒。神光帥而霅。卽之空波瀾。幽峭漾白沙。素礫明哀湍。金碧無人汲。瀠渟魚鳥間。雖云石作鏡。直以雲爲關。麻源第三谷。無乃此一灣。此潭爲山中之第三溪。故以麻源第三谷比之。 我爲獨往客。何以寫潺湲。日暮憺延佇。惆悵下空山。</text>
<title>冠嶽迎送神辭 幷序</title>,<text>每歲孟冬之月。合村賽神於山庭。曰禱堂。盖以報歲功而祈來穰也。今年又値此時。念余亦村甿之一。而旣不能隨人後傴僂拜神。又不敢偃息無所事。第可以抒忱誠者。惟在乎文字耳。村巫鄙野。豈能形容神道。爲作迎送神辭。以補其所未道者云。迎神歲功成兮滌塲。穆將愉兮靈堂。節彼嶽之奠邦兮。燾吾民使福無疆。上嶻嶭兮巘崿。下峛崺兮魁岡。小阜曰魁。 草樹轇轕兮冥冥。鳥獸悲鳴兮蹌蹌。我思夫君兮忡忡。渺不知其何方。簋飧饛兮薦馨香。俎豆腯兮潔酒漿。神所余貺兮余以饗。神冀降監兮樂康。送神靈之來兮如雲。巫哀唱兮鼚乎鼓之。鼓聲兮坎坎。屢舞兮僛僛。繽山高兮月小。隘翠輧兮金支。旣闐闐兮又屯屯。芳滿室兮菲菲。燎光龍鸞兮晣晣。紙灰蝴蝶兮披披。神旣醉兮曰福爾。來歲穰穰物不疵。駕言旋兮倐寥廓。山靑靑兮水瀰瀰。</text>
<title>黔芝山兩峯。搭靑堆翠作一峯。其頂微凹。狀作駝峯殊奇。戱爲八絶句。</title>,<text>羅浮離合關風雨。不雨不風也合離。一朶靈芝原兩朶。陰陽帥霅有誰知。其二合之宛一紫駝峯。離則苔岑逈不同。於合之中深淺筆。一峯略淡一峯濃。其三我日拓窓恰妙合。我曾攜屐作然疑。立之偈子略知意。看是坯堚踏却離。崔簡易句。其四此山離合非離合。義諦吾嘗聞佛家。一卽四時四卽一。如來疊鉢了無差。維摩經曰。天王獻鉢于佛。佛以手疊鉢曰。一卽四四卽一。其五欲得眞形定粉本。峯東平陸隱茅茨。隔溪木葉盡刊落。纖月一鉤斜塔時。其六始興縣舊衿川縣。音似衿黔字義非。爲是黔芝南縣治。黔陽稱恰當淸暉。始興吉黔陽縣。改黔川。又改衿川。正廟時改今名。其七縣名轉輾爲山䚹。無怪山形變化多。此義質之李道士。壇邊遙禮白雲過。其八雲霧蒸靑變化乎。此山全體類於菟。古人𥜒禳無窮意。虎壓獅菴四大隅。黔芝山形猙獰類乕。故乕壓寺，獅子庵，四大隅。皆古之爲此山而壓勝者也。</text>
<title>憶諸孫</title>,<text>枕上時時夢見之。諸孫蕙質映瓊枝。善端讓棗推梨在。英物提戈捉印知。十月十二日。卽甲慶試周之日也。 本不解愁那惜別。也能呼索更憐癡。家園可樂關渠輩。餘外溪山愜素期。</text>
<title>朴綾州見訪。卽席有詩。故次韻爲酬。</title>,<text>相見期三月。方知相見難。嗟哉訪風雪。何以溯潺湲。對榻茅茨下。停車水石間。無言贈偈子。卽此是禪關。</text>
<title>湧出佛像摹本 幷序</title>,<text>紫雲菴僧得天長老。袖來古本湧出佛像。求摹二本於兒命準。將爲亡母再朞之日。用挂道塲。香火供養。願母超度極樂世界。値兒還京。僧歎涕泣。獨有余傍。隷而從者曰車萬大。非知繪事而憐僧懇。代爲把筆畫兩軀已。僧膜拜謝佛事圓全。滿心歡喜。余爲嗟異。遂爲之說偈曰。不礬薄白紙。無鋒永退筆。初手昧畫理。而寫兩軀佛。齟齬必不成。傍觀爲之慄。竟能圓滿就。本來面目出。汝知何以故。濟事於生竦。生竦故小心。非心無自入。是故汝當知。心放事不集。矧爾求畫者。爲母再朞日。設齋薦冥福。孝心專又一。願母生西土。依佛夙志畢。世尊爲愍惻。筆筆垂陰隲。是佛自畫佛。不繫人巧拙。如不信我者。再使貌人物。又使寫花草。鮮不全敗失。我時說法已。妙香聞虛室。</text>
<title>至日。恭書睿賜庚寅曆卷尾。</title>,<text>至日窮山倍愴然。無思無憶自無眠。傳家己丑庚寅曆。留說靑宮拜賜年。</text>
<title>次韻謝答雨蕉侍郞見寄 三絶句</title>,<text>辜負幽明死罪臣。同羣鳥獸絶人倫。豈知深入窮山後。猶有關情見憶人。其二殘年不死且偸安。土銼荊扉冷翠巒。知欲相尋那易到。亂山無路雪漫漫。其三此生於世阻提攀。混跡村農野衲間。餉我天公還厚意。詩家風雪畫家山。</text>
<title>故學士朴公 弼夔 復官命下之日。公曾孫 宗兢 有詩紀恩。寄示山中。故次韻爲賀。</title>,<text>得力壬寅䟽。方知作事驚。早能明國是。豈或爲身名。竟洗百年案。勝於當日榮。古來死黨者。寧不媿風聲。其二寃死豈天意。伸名有一時。誰能曠世後。重見聖人知。泉壤丹心激。氷啣粉面悲。故家回泰慶。兆已占孫兒。公五世孫齊珩。以童子成進士。文譽方蔚然。</text>
<title>錦舲訪余山莊。不知余遷次湖上。行至靑臺店。半途而還。驢背得四絶句。翌日再訪。出以相示。次韻謝答。</title>,<text>漁村纔入出禪關。遷次棲棲不自閑。慚愧靑驢美年少。雪中迴轡半途山。其二生存華屋感山阿。猶自行人騎馬訶。一去王孫歸不得。年年春草奈君何。錦舲是日失路入王子墓。守冢者訶下馬云。其三荒墳籍葉剔苔銘。嗜古誰當一代英。句髓漁燈相質對。窺班蘓杜媿虛名。錦舲携其近作質問。其四遠業千秋日暮程。初年黃紙悔題名。今人嗤點文人甚。愼莫詩篇出手輕。</text>
<title>口占題壁</title>,<text>殘年蹤跡轉荒唐。不擇山莊與水鄕。社酒醵錢鳩杖集。漁窓照字蚌燈光。只堪自署頭陀老。強被人呼左侍郞。戶外琉璃三萬頃。時時極目恐神傷。</text>
<title>錦舲憫余之久覊棲也。有詩十四首。間有語及詩者。卽借原韻。以答其意。</title>,<text>愛汝詩情一往深。唐人手眼晉人襟。精微始許眞酣放。才似靑蓮苦學陰。其二要從白處畫雲霞。點水皴山落墨華。虛字神行於實句。究心六法悟詩家。其三紫霞自是好林塘。處處烟嵐盡道塲。只少杜陵佳句耳。己公茅屋贊公房。其四夕陽卧笑石麒麟。生趣閻浮総惡因。香火歸依何太晩。業深過去刦中人。其五悟徹溪山雨雪飛。一年紅紫闘芳菲。空諸所有開眞面。古木濸茫挂落暉。其六半篆香消一磬殘。松間遙禮白雲壇。道家所忌名而已。芳草無心目以蘭。其七綺年紅玉鬢眉毿。吾愛蓮洋譽出藍。車笠敦盟凡幾輩。消寒九九徑三三。其八貯以虛襟古馥森。逢人容易莫論琴。題詩折臂成醫後。行路難行偪側吟。其九空谷音來枉用存。已無多在可招魂。幾回失笑槌黃鶴。笠㨾山房笏㨾園。養硏山房。亦入於彈墨中故云。其十江浙題襟亦一時。狂心殊轍軌同馳。嗟乎到死交情見。纔有錢林與蔣詩。其十一瓣香杜法㴑坡公。晉帖唐臨一理窮。迦葉拈花微破笑。幾人才慧振宗風。其十二乾坤納納曷歸身。儒佛漁樵未定人。萬事不堪回首處。流雲逝水繫無因。其十三芙蓉湖色滑於油。一隻烟篷一釣鉤。縱不得魚堪入畫。綠簑靑箬付交遊。其十四我自悲田院亦可。恠君何意又郊居。江湖故事他年話。還好論詩往復書。</text>
<title>八仙慶壽墨 漢鍾離，張果老，韓湘子，鐵拐李，曹國舅，呂洞賓，藍采和，何仙姑。</title>,<text>髽䯻道人漢鍾離。北宋見者陳堯咨。圖南睡榻對支頤。鍾離權見宋史陳摶傳。陳堯咨謁摶。有髽䯻道人先在座。堯咨私問摶。摶曰鍾離子也。 通元先生紙驢騎。開元天子致丹墀。銀靑光祿爵虛縻。舊唐書開元二十二年。微恒州張果先生。授銀靑光祿大夫。號通元先生。 韓湘侄孫謁昌黎。頃刻花開紅滿枝。幻戲藍關雪擁詞。卽韓詩。左遷藍關。示侄孫湘者也。 日八百里鐵拐搘。會見化作兩錢錐。丹術試人聊戲爲。坡詩何當一過李八百自注。李八百宅在筠州。神仙傳謂相傳。拄拐日八百里。魏漢津傳。師事唐人李八百。授丹鼎之術云。 曹太后弟綺紈兒。學仙一念富貴差。晏家託生踐台司。宋史。慈聖光獻太后弟曹佾。道山淸話記。晏殊。乃仙人曹八百託生。 純陽呂祖劒術奇。飛過洞庭人不知。爛醉草書石榴皮。洞賓亦見陳摶。摶謂關西逸人。有釰術。年百歲餘。步屐輕捷。頃刻行數百里云。 藍衫采和柏板持。踏歌入市本不癡。冬雪夏絮一氷肌。太平廣記。謂常衣破藍衫。一足靴一足跣。夏則絮。冬則卧雪。常入市。持大柏板。唱言踏歌踏歌。藍采和世界能幾何。古人混沌去不返。今人紛紛來更多。 何家仙姑問是誰。弟子名隷純陽師。年代鄕里傳說歧。劉貢父詩話謂是永州人。續通考謂廣東增城人。曾達臣獨醒雜志謂宋仁宗時人。續通考謂唐武后時人。胡應麟謂元世。王重陽敎盛行。以鍾離爲正陽。洞賓爲純陽。何仙姑爲純陽弟子。 八仙慶壽昉元時。戱臺舊本頌頤期。何年摹畫入隃麋。今戱有八仙慶壽。尙是元人舊本則八仙之說。出于元人。 有客祝嘏送書帷。八鋌一意不可虧。磨人磨墨且歌詩。</text>
<title>漁村晩眺</title>,<text>眇眇愁予江萬頃。欲迴天地入踈欞。山橫翠黛含前渡。日落丹霞斂遠汀。沙鳥一行雲漠漠。漁人雙漿浦冥冥。莫將眼界論尋丈。直到龍驤鳳翥亭。露梁津行宮。</text>
<title>哭鄭玄之 三首</title>,<text>童年講好紫羅囊。才氣沉䧺不可當。將謂飛騰終潦倒。出爲循吏入名郞。盟寒蘆雁留塵篋。悔失蓴鱸覓好鄕。君前在丹陽。以陳應麟蘆雁圖立軸寄來。且書曰。名塲不宜久居。早覓一菟裘來。此書所以勸君早抽閑身也。此書若知余有今日也。而噫無及矣。 病枕纏綿多屬我。每聞傳語幾迴腸。其二卓然有立不緇磷。白髮憐玄到底眞。鍊盡俠心歸大雅。篤於交道視天倫。君爲塚傍要離鬼。我尙魂遊羿彀人。泣盡窮山無眼淚。自從今後日沾巾。其三且娛蠛蠓蜉蝣世。不是求田問舍人。燈影棊聲如昨日。酒痕履跡付前塵。樓沉燕子愁中月。花發羊曇慟後春。可念癡孫纔五歲。遺篇收拾仗比隣。謂晩圃，雨村諸公也。</text>
<title>𪀉鵝鸛鶴鶬𪃩之屬。叫雲嘯月。與山中所聽禽音。頓然殊響。偶成 二詩。</title>,<text>園禽百種惺𢛌語。沙鳥一羣嘹亮音。幽寂引人山木遠。荒寒著我水雲深。聰明莫謂全無用。啼哭由來易感心。鼉憤龍愁誰使變。烟波注目大江陰。其二冬夜月明沙水寒。𪀉鵝鸛鶴滿前灘。先來聚溆千羣樂。後至衝風一隻單。錦翼粲如圖上見。白翎遙認雪中難。今宵有客江邊宿。誰與溫存枕簟安。</text>
<title>紫雲菴天長老致山栗。以一絶爲謝。</title>,<text>遂良彌勒與同龕。樵舍漁莊盡佛菴。老衲過江來喚夢。栗林黃到七星巖。七星巖掃栗林黃。余前句子也。</text>
<title>北岡二蒼石。聞已移入養硯山房。遙題二篇。</title>,<text>澗戶雲根枕籍眠。靑苔衣涴故依然。點頭幾共香燈夕。高足來參蒲褐禪。強被開山初祖認。締成輦石上皇緣。那堪寶晉齋虛設。欠喚哥哥一老顚。其二石友㳯妃共結鄰。硯神曰㳯妃。 山房竹柏得其眞。二三君子於空宅。贈答詩篇憶主人。翰墨香拈蘭臭味。茶梅影峭月精神。苦吟剩水滄江句。晴雪漁舟冷逼身。</text>
<title>十二月十二日雪。禁體。</title>,<text>江門直對一踈欞。薄冷層陰漠漠汀。漬墨雲山工顯白。抱村灣曲著痕靑。項易菴謂董宗伯有一筆書。以此法作雪景。與古人漬墨顯白者不問。 匠心畫史臨無訣。兀睡漁翁喚不醒。覓句蕭寥空曠外。淡於初本寫黃庭。</text>
<title>朴綾州見訪霞山。曾未幾何。而忽以訃至。卽用霞山贈酬韻。以爲哀詩 二首。</title>,<text>覓句輕州紱。斯人見亦難。携家居紫翠。訪友入潺湲。慕古羲皇上。師心韋杜間。嗟余雖晩契。賞析最相關。其二雞黍纔旬月。誰知再覿難。情因詩繾。淚爲訃潺湲。自樂生天上。那能久世間。四鄰來執紼。余獨滯江關。</text>
<title>圓夢四篇 幷序</title>,<text>海南縣大芚寺僧草衣名意洵。詩僧也。新結茅頭輪山西麓。號曰九蓮社。移住之夕。夢人呼曰紫霞道人來矣。見一書生衣靑衫。貌可四十許。問其姓。笑不應。但書名以示之。少頃出冷金箋。作擘窠行書曰蕭齋。又隸書對耐二字。而書至耐字寸邊。令草衣足之。草衣辭不敢。笑更援毫書畢。贈以一冠曰。此文殊冠也。草衣拜受之。今年草衣來京師。見錦舲而咏其事如此。錦舲卽爲七言長歌以記之曰夢霞篇而轉示余。余亦爲詩四篇。復令錦舲，草衣皆和之。以結海上名藍千里墨緣。師豈有求於世者。意行飛錫到王城。詩拈閏集閏媛例。跡晦煎茶博士名。草衣工製茶。錦舲甞有草衣茶歌。因與證交。 聞木犀香離說悟。看梅子熟種因成。只應道在蒲團上。方丈三更海日生。其二得無過去生曾識。慚媿闍梨夢不才。湖上梅尋君復約。余在蓉涇故云。 山中人語子瞻來。禪心藥草凌冬秀。畫意茅菴鑿翠開。倘否投名容入社。茅菴名九蓮社。故用遠公社中康樂投名故事。 打鍾埽地卧莓苔。其三昨夜所聞何處磬。雲間丈室竹間扉。瘦金箋作旃檀氣。慘綠衫原壞色衣。證石三生圓夢寐。拈花一笑示依歸。儒酸禪寂差無別。只合行蹤冷翠微。其四細思何者非春夢。最是睢盱得失塲。耐辱漸宜居士號。遊神時到化人鄕。子將隱矣冠奚用。我喪吾今姓可忘。愼莫認眞來去想。十方世界本無方。</text>
<title>十二月十九日之翌日。追作坡公生日。家有坡像凡四本而隨篋者。卽宋牧仲重摹元人舊絹本也。借公集雪後書北堂壁二詩韻爲賦。</title>,<text>西崑豓體玉臺纖。直到公詩戒律嚴。靈赫千年水在地。身窮三月食無鹽。宋中丞本重摹絹。黎子雲家舊笠簷。拜像恰晴蓮柱雪。圓光依約入毫夫。是日見隔江冠嶽之蓮柱晴雪。與公像屹然相向也。其二拈花滌硏到昏鴉。公像江干儼駐車。柳意漸柔煙際㟁。梅粧如試水邊花。卷中人對堪醫俗。客裏身輕斷憶家。入杜金針嚴密義。頓艱詩思手頻叉。</text>
<title>再用禁體韻</title>,<text>空濛罨靄變窓欞。飄瞥眠𩿨睡鴨汀。望海亭尖先潑墨。龍驤鳳翥亭。本名望海。 遠山篷背失濃靑。茶烟掣後森森冷。酒力微時旋旋醒。但訝黃昏如向曙。不知簾外已堆庭。</text>
<title>雪晴。又用前詩令。</title>,<text>交光澄徹射憑欞。人在烟江轉處汀。鸛雀啅爭工點綴。樓臺明滅眩丹靑。乍晴眼瞙重重退。峭冷詩魂脈脈醒。躡鳳皇翎飛到此。湖山別是一仙庭。</text>
<title>拜蘇之日。馳書錦舲。訂期不至。追寄四絶句極佳。是亦拜蘓也。何必合席。卽次韻爲謝。異日此詩編入佳集中。足以爲一段江湖韻事也。</title>,<text>吾衰斯道抱孤愁。得替蓮洋喜晩收。兩處同心拈一辦。酹公餘瀝付西流。錦舲家在西冷。其二回頭歲月逝堂堂。萬丈狂塵墮渺茫。臘十九筵嗟久曠。豈公較我不開觴。其三古今淪落一江湖。志節憑公氣欲蘓。未是此來無所得。粗能完了畫詩逋。其四平心恩怨到他時。應說江湖某在斯。拙句從君輕出手。不妨編杜入嚴詩。</text>
<title>錦舲臨歲見憶詩。有公勿遽歸吾且住之句。故率爾依韻。</title>,<text>衰容端合畫烟簑。𩿨鷺盟深送歲華。臘雪皚皚圓渚面。春波纈纈上簷牙。覃精一硯餘無慕。發願西天本不奢。但得有田供粥飯。此身安處是吾家。</text>
<title>辛卯元朝</title>,<text>野哭隣雞歲又新。荒村日月感奔輪。軟紅香土初回夢。濃綠山菴未了因。零落幾多餘舊雨。支離不去有陳人。誰知結髮蘭盟日。共見流年向七旬。</text>
<title>桃花谷。感賦桃花 二絶句。</title>,<text>草木何知各自私。微生無所答恩慈。春風用盡開花力。不見夭桃結子時。其二珍重桃花護纈紅。春風無跡養成功。靑靑結子來偸打。一任泥塗蟻穴中。</text>
<title>脚痛 三絶句</title>,<text>久矣形骸非我有。病來不奈有知何。禪家髣髴如吾者。覺觸無身舜若多。其二徧室泠泠無所見。月光童子坐禪時。誰將戱瓦投淸水。心痛微微出定知。其三貴患若身何自私。豈如無患患無知。拓窓一笑看江水。委順西流去不疑。</text>
<title>蓉涇所居沙堤轉處。有村曰沙南墟。俗言沙南。與賽神音近而字訛也。村舊有羽林景重復家。余少日借榻讀書于此。入望懷舊感。題此詩。</title>,<text>沙南自是賽神墟。景羽林家曾讀書。屋角依然一株柳。盤心尙記四腮魚。村産鱸魚。味極佳。 春還曲港波瀾活。簾卷小村圖畫如。知否當年長入眼。此中紅杏綠蘋居。</text>
<title>哀沈觀竹解元 永祖○幷序</title>,<text>記余十三年前。與觀竹證交古貊墟。後絶久不相聞。自余淪落江潭。時屢見訪於衆棄之中。卽此可見其志節也。觀竹能詩有至性。旬月間。遂一病不起。豈謂斯人草草止於斯耶。悼惜之甚。而爲題哀詩。停車貊國逢迎榻。曬綱漁家剝啄門。冷暖胸襟元不設。風騷眉宇尙能存。恒言每念尊公老。臨死應悲孝子魂。畏約此時心斷絶。側身無路送靈旙。</text>
<title>聖爲學士掌試關東。臨行索詩。</title>,<text>學士量才玉尺持。仙山佛國捴宜詩。發揮秘異君應勉。考閱精疆我已知。蠟燭光添賓館飮。海棠香襯馬蹄枝。明沙十里海棠紅。關東俗謠也。 壽春記得曾參試。變否人文較彼時。曾於關東試院。見其士趨不甚端正。文體亦空踈矣。</text>
<title>二月八日作</title>,<text>釋迦生辰遇今蚤。非我臆說亦有考。周正夏正建寅子。四月二月隨顚倒。昭王甲寅四月八。西方聖作徵乾道。恒星不見井泉溢。太史蘓繇占奇兆。是則夏正之二月。世俗不考何草草。東人不重上元節。競說浴佛燃燈好。遂今四月初八日。硬做佛誕燈火閙。今我鬢絲寄禪榻。二月八日春江曉。我燈無盡本無燈。作詩佛事心香禱。玻瓈萬頃綠浪上。遠山八字脩眉掃。中間湧出蓮花臺。法相端嚴衣七寶。稽首白佛佛無言。意授妙諦心自了。一切榮辱本虛空。再要業障消煩惱。作如是觀忽無覩。徧身山色江光繞。後閱唐韓鄂歲華記麗云。二月八日。釋氏下生之日。益知愚說之不謬也。追記於此。</text>
<title>閱錦舲西泠藁題後</title>,<text>充實兼之節制能。金針妙指度人曾。高才憤悱於斯義。不礙由蘓入杜陵。養之以充實。又養之以節制二句。覃溪語。</text>
<title>錦舲讀余釋迦生日詩。至二月八日春江曉之句曰。此七字便具禪悟。余卽以二絶句。設爲問答云。</title>,<text>錦舲天與靑蓮舌。一言足以千偈了。公詩何句最禪悟。二月八日春江曉。其二二月八日春江曉。問汝從底見禪悟。不在句中不在外。著意纔尋無是處。</text>
<title>淸明日感懷。用鐵仙石湖花遊曲韻。</title>,<text>湖烟湖樹靑濛濛。廿四番風第幾風。吹送輕舸入湖裏。人與鳧鴨爭春水。漁竿挂處啓篷門。巫皷鳴時簇蜨裙。裙腰草綠舟橋步。寒食梨花六臣墓。山中不見舊雨來。江上難逢故人杯。樊川鬢絲玉川椀。冷淡韶光催漏板。誰家豪飮日平西。戶外靑𩣭響月題。仙鄕咫尺無來使。羽車飈輪生角四。開篋淚濺金華箋。不堪重吟舊題篇。</text>
<title>亡室回甲日。悼昔有詩。</title>,<text>孤墳芳草綠羅襦。一樹棠梨顔色姝。白首踽凉餘景玩。翠輧歸去彩雲無。人間舊甲星霜促。泉下遺形爪髮枯。兒女塞悲悲更苦。忍看筍脯薦香酤。</text>
<title>野望</title>,<text>偶隨芳草過谿橋。寒窘郊原一望消。紅杏花間茅屋㬉。綠楊枝外馬蹄驕。風風雨雨陶甄化。色色形形品物昭。華髮逢春雖已老。蒼顔借酒尙能韶。</text>
<title>兒子命準發解南宮。嘉成一絶句。</title>,<text>兒子南宮發解日。老人北院坐禪時。此心不覺魔歡喜。轉見非情折屐遅。</text>
<title>柳問菴檢書寄示古風一首。兼以墨竹見惠。次韻成二首爲謝。後篇專咏墨竹也。</title>,<text>山溪農事始。漁樵亦不至。誰與伴孤菴。浮嵐疊㬉翠。佳句似佳人。豓異驚罷睡。愛子貧而樂。彌老學漸邃。朱絃易高張。靑雲難力致。慨念平生友。三嘆有餘思。竄跡無所歸。禪榻屢遷次。老結香火緣。粗可覓心地。滅盡眞吾在。那憂歲月駛。惟願未死間。以時德音賜。其二畫竹妙無訣。筆墨所未至。凝神絹素上。紛紛落空翠。烟梢淡無言。雨葉濃如睡。筆通篆隸其源頗▣▣▣。是豈學可能。不學猝莫致。文蘓諸名蹟。長嘯每遐思。畦徑若可躡。胡亂已無次。所以訣外妙。只在吾心地。蕭踈竹一竿。益我溪淸駛。凉風動四壁。珍重故人賜。</text>
<title>尋花 五絶句</title>,<text>尋花緩步當輕車。黃四孃家花發初。覓句不須呼紙筆。溪邊恰好細沙書。其二乳燕鳴鳩村景閒。郭煕平遠畫春山。卧溪楊柳壓籬杏。粧點黃茅八九間。其三前臺花發後臺同。佛國繁華三月中。滃以松靑蒸石翠。亂雲堆裏杜鵑紅。其四白雲破處又靑山。春在淪漣水一灣。浣女桃花醺臉際。醉人蝴蝶入懷間。其五耕罷夕陽生翠巒。迷花籉笠不知還。一村二十四黃犢。散點平原春草間。本洞農牛。恰爲二十四隻。</text>
<title>忽憶</title>,<text>不因迎客出柴門。苔石靑莎細路分。溪女笑時花側鬢。野僧歸後樹參雲。行吟不徹非春惱。曠望無端又夕曛。忽憶去年櫻筍節。凝香畫閣寫經文。</text>
<title>問菴以前韻再寄。又此謝答 二首。</title>,<text>自我去國後。啓閉又分至。節物紛瘁榮。不改松柏翠。禪室淡無營。饑食困來睡。耳目遠機巧。古初窺玄邃。世故驅至此。豈我能自致。多謝相阨賢。擴我經濟思。鄕藥證集成。農書補撰次。環山南北霞。古稱幽勝地。冠嶽有東西南北四紫霞之稱。敝居卽北紫霞也。 捫蘿峭石起。步壑哀湍駛。從今草木年。盡吾仁天賜。其二詞老柳屯田。一旬書兩至。曉風殘月句。不盡楊柳翠。我廢聲律。只顧貪春睡。藻華盡刊落。根荄或探邃。君子內不疚。亨屯無二致。古來立言者。其必有憂思。自吾身見廢。妄擬論第次。文字亦受滅。殊無堅牢地。矧爾才力薄。奈此日月駛。勉強搜短句。聊用答來賜。</text>
<title>有人以芙蓉翠烏籠致者</title>,<text>芙蓉記昔畫中堂。見爾銜魚日日忙。謂象山淸水芙蓉閣。 烟雨池塘飛一點。夕陽彩翠破孤光。誰知㗲㗲聲時作。猶自重重意不忘。但恨微禽無佛性。樊籠大有水雲鄕。</text>
<title>伯子命準。擧進士唱名。喜賦 二詩。</title>,<text>故家德業到吾衰。進士成名尙有兒。餘慶千秋看未艾。殘年一日幸猶遅。參禪磬與孤菴寂。報捷春回萬壑姿。伯仲何妨儒武異。用時殫竭本無差。仲子命衍。前七年武科出身。其二大小霞稱江浙士。誰敎名姓遠人知。鄧守之，周菊人，張茶農，吳蘭雪。皆稱吾夫子爲大小霞。 畫詩傳業粗如願。科第承家本不期。花石平泉竟誰物。風流吳下卽吾師。吳下文氏翰繪名門戶。吾所慕也。平泉李氏花石戒子孫。吾所笑也。 讀書種子諸孫在。衰抱時時爲解頤。</text>
<title>次韻柳樹軒檢書蘭亭刻硯詩</title>,<text>白門楊柳街側畔。路人皆識詩人閈。詩人塤箎日相喚。苦吟不出寒暑換。端硯淸池上几案。對如黃鵠相映看。硯官廢後眞贗半。上品誰辨巖坑。但愛割下紫雲亂。一泓暖玉晴虹貫。巧匠鐵筆出手腕。禊帖縮作硯背讚。何年取充貢錦段。不然何人權貴鑽。蘭亭聚訟苦難按。肥本瘦本各珍玩。雙鉤塡廓杜鵑炭。姸媸散入千家翰。此疑昇山風雨沜。瘦影落木靑不斷。㳯妃媚嫵捲書幔。寶氣足以壓秦漢。嗟余百無硯奚但。讀君硯詩驚璀璨。不遇尤物不須惋。興來墨竹移題判。玩好囚人似牢犴。古器何貴三代煥。恠君寒餓官又散。汰乎寶硯供點竄。鉅公情贈玉齒粲。此事罕有吾所歎。金聲玉德來相伴。二十八宿心胸爛。我田荒惡筆耕扞。鮑謝鍾王兩無憚。士也失職四民冠。不能上裨憂宵旰。有硯可作金丸彈。捕雀日逐田夫汗。</text>
<title>晝寑夢遊仙扃得句。云綠陰如水鶯聲滑。芳草和烟燕影消。覺來足成一詩。</title>,<text>人生何處不無聊。最是難憑夢境遙。仙子過頭靑玉杖。拉余攜手畫欄橋。綠陰如水鶯聲滑。芳草和烟燕影消。短句分明猶在記。香初茶半雨瀟瀟。</text>
<title>四月十一日。恭遇特恩。有少司冦除命。是時脚病劇發。步非但情地之難於冐進也。三兒子命準來見。抆淚命筆 二首。</title>,<text>聖主寬仁愛欲生。跰𨇤臣自不能行。莊子注。跰𨇤。病而不能行貌。 殆天所廢非人忌。有札相存見物情。近日知舊通書相問者多。 紫陌念寒那續夢。白雲司冷合除名。百端交集山窓夜。父子無言涕淚橫。其二未報山陵國士知。此詩蘓軾已先悲。縗麻製後空藏篋。日月愁中奄及朞。誠若人言難自貰。伸於聖鑑豈臣私。一時玷累猶堪恨。歸拜离明敢有辭。</text>
<title>十五夜。喜錦舲相過。</title>,<text>君自崧陽幾日旋。墨緣喚我十三年。君初遊覽天磨諸勝。較余遅十三年耳。 葉舟橫截西泠渡。石徑來參北院禪。靑嶂花隨春不老。碧溪人與月同圓。殘生縱有除書到。猿鶴其如共挽牽。</text>
<title>問菴三用前韻求和。意若闘勝而實爲嗣音也。感其意。次韻以答 二首。</title>,<text>多事紫霞僧。念勞杖屨至。爲之半道嶺。縛茅新鑿翠。紫雲菴長老得天。新置茅菴於半道。名曰瑞相菴。 病脚不復出。付與孤僧睡。茶苽約未踐。情味則頗邃。除書下篷藋。歘訝雲霄致。區區犬馬誠。亦豈無戀思。大質旣已虧。無面顯班次。主恩與禪悅。盡歸虛空地。出處兩謬悠。日月雙奔駛。唯有一谷谿。不待君王賜。其二錄我衆棄中。誼古勤之至。憶初定交年。美鬢蔚然翠。化盡滄浪髭。瞥如交睫睡。詩瘦减帶圍。漸覺衣製邃。得邑飮漣水。廩薄饒風致。歸來老益窮。詞賦增才思。追古麗而則。臨邛與厭次。有題輒思我。雲山隔兩地。人生不相見。那繫隙駒駛。時時啓篋笥。聊慰驪珠賜。</text>
<title>朴聖臨袖携先學士公遺事。又携自詩一卷。商質於余。盖其先事伸雪後。始與余相見也。喜贈一詩。</title>,<text>夫子面門黃色開。今時不似往時來。史留隻眼完人見。論定百年天道回。遺事偶披收逸跋。余昔爲公遺事跋。旋卽失稿。今乃錄出。甚快也。 詩編相質媿非才。對牀一夕堪千古。共聽松風萬壑哀。</text>
<title>聖臨夕往牛陂。是夜病榻無寐。書此遣懷。將以寄示家人也。</title>,<text>淡食何嫌减帶圍。方便差喜俗緣稀。林扉客去幽幽室。鄰壁燈明札札機。遠壑有風千澗響。老人無睡一罏依。維摩試問元非病。通德從敎怨未歸。</text>
<title>醒仙侍郞。今年爲七十七歲。有詩遍要社中耆英諸公酬和。亦以見及於緯。盖援司馬端明故事也。旣辭以不敢當。又懼其有來而無往非禮也。勉步原韻。</title>,<text>七旬尙有七年遅。已見吳霜點鬢綠。每說我公天賦健。共驚仙伯地行奇。鶯花富貴舒長日。文酒風流跌宕時。斂是太和人瑞氣。九重齊拜獻彤墀。</text>
<title>草衣次余贈錦舲詩韻甚佳。故更用原韻賦示。時草衣爲其師玩乕大師。建三如塔。乞銘詩於海居都尉。乞序文於余。而遺以四茶餠。卽其手製。所謂寶林白茅也。詩中幷及之。</title>,<text>道潛坡老共周旋。此樂衰年有此年。苦茗嚴時宜砭俗。好詩佳處合參禪。乞銘二夢師如在。彈指三生性自圓。余所撰塔銘序曰。星來而來。眞去而去。此生與死之二夢也。主盟叢林。講華嚴者。一十九年。莊嚴金碧。雕玉像者。一千有三。此二夢中間空花事業也。大師示寂後。見門人之夢曰。過去如。現在如。未來亦復如。門人遂以三如爲師謚。書其塔曰三如之塔。 檀越滿城歸不得。忘情時有爲情牽。</text>
<title>六禽詠</title>,<text>村鳩茶味回甜小睡成。遠於深巷一鳩鳴。靑山影正雲容幻。綠樹陰圓午寂生。喚雨性關農野候。嗔姑作勃溪聲。禽言縱未分明解。似勸幽人莫入城。梁燕燕娘燕子長相見。底事喃喃呢呢譁。故國日斜忘去路。銜泥雨溼帶飛花。不妨點汚殘書帙。自是尋常百姓家。莫笑破簾低小屋。徐煕野逸畫情誇。澗鶯山深四月始聞鶯。放翁句。 觸忤詩人感物情。御柳曉風通體弱。宮花曙日半腮明。金盆潑水嚴妝罷。彩筆停燈草制成。百囀此時流麗景。不堪回首五雲城。山雉雉子斑斑雉媒同。耿介生不蘄樊籠。三春三月草靑後。一啄一飮山影中。憶昨出郊期小獵。向風跑馬挾雕弓。誰知閱盡豪華事。獨樹荒村老病翁。寺鴿鵓鴿前身是淨名。幾生修得到今生。雙棲寶殿鴛鴦瓦。長念觀音鸚鵡情。慣下齋鍾香積供。肅參梵唄海潮聲。點頭山石皆知佛。何獨禽心具慧明。野鶴頂紅翎雪影翩翩。地是人非返幾年。綠野貫川千頃濶。靑山繞塔一規圓。來如赴約偏明眼。去似忘情不繫緣。安得長風時借翮。九州超絶覽齊烟。</text>
<title>四次問菴韻。來詩皆述懷之作。故余亦以山中事爲答。欲使故人知余之近况也。二首。</title>,<text>我詩非不富。才拙學未至。無論掣鯨力。未見蘭苕翠。有作投一囊。用以支枕睡。新葉雜陳根。不芟山徑邃。身與名俱滅。千古慨一致。妄擬梨棗鋟。皆屬痴鈍思。汔未集一合。部居而州次。鈔胥不在傍。况居荒僻地。付與蟫蠧蝕。日見爲兔駛。行作犬馬斃。敢望帷盖賜。其二穿雲寺寺鍾。應鳴山四至。諸佛光明氣。松靑凝石翠。兩時淡食粥。五夜淸無睡。我居雖人境。絶俗林泉邃。彌陀我便是。卽心非身致。苟入▣二門。永無委曲思。鈍根有頓圓。人天泯位次。所之皆淨土。何者苦惱地。百年聽瞬息。永劫離疾駛。朝聞夕死可。稽首佛祖賜。</text>
<title>答客問</title>,<text>客來淡泊挽牽難。頗恠先生有好顔。屋與牛欄分一半。榻于燕壘讓中間。靑黃不接稀烟火。紫翠無端隔世寰。幸有淸溪三百曲。六時淨洗俗腸頑。</text>
<title>五月初六日魂宮練事。臣於始興舘外。望哭而除服。還山途中遇雨。口占二絶句。以紓愴慟之私。</title>,<text>始興舘外一逋臣。痛哭來同士庶人。誰識代聽機務日。朝朝染翰舊知申。其二人事蒼茫豈料知。大江橫絶滯南畿。霏微一陣神靈雨。沾洒孤臣薜荔衣。</text>
<title>東人論詩 絶句三十五首</title>,<text>放眼威儀覩漢官。功高初祖始開山。顧雲一部方輿誌。爭及僧棊白日閑。李奎報白雲小說。崔致遠入唐登第。有破荒之功。故東方學者。皆以爲宗。其詩有昆侖東走五山碧。星宿北流一水黃之句。同年顧雲曰。此句卽一輿地誌。學士朴仁範，參政朴寅亮。亦以詩鳴海內。東方文獻之通中國。自三子始焉。朴參政詩曰。門前客棹洪波急。竹下僧棊白日閑。頗佳。其二虞趙諸公共漸摩。蜀吳萬里壯經過。文章爾雅陶鎔化。功到于今儘覺多。李益齋爲忠宣王器重。從王居上國最久。故得與元四學士遊處。視易聽新。摩厲變化。固已極其正大高明之學。而又奉使川蜀。從王吳會。往返萬餘里。閎博絶特之觀。包括無餘。踈蕩其奇氣。斂而東歸。問學之士。仰之如泰山。去其靡陋。稍返爾雅。皆先生之化也。其三長嘯牧翁倚風磴。綠波添淚鄭知常。䧺豪豓逸難相下。偉丈夫前窈窕娘。余甞謂西京古今題詠。只有二絶唱。牧隱長嘯倚風磴。山靑江自流。鄭知常大同江水何時盡。別淚年年添綠波此二詩而已。我朝遂無繼響者。其四眞傳理學冠東邦。節義堂堂百世降。不謂詞章兼卓犖。雨聲板屋早梅窓。鄭圃隱先生。非徒理學節義冠絶一世。文章亦豪放奇雋。梅窓春色早。板屋雨聲多。卽先生一臠也。其五桃花關外望天涯。大別山靑春日斜。下筆烟雲金惕若。能敎牧老嘆才華。許筠惺叟詩話。金惕若九容詩甚淸贍。牧老素稱下筆如雲烟者是已。嘗奉使入京。其咨文。馬五十匹。誤塡以五千。高皇帝命流大理。公詩曰。死生由命奈何天。東望扶桑路渺然。良馬五千何日到。桃花關外草芊芊。過武昌。又有大別山靑日已斜之句。其六執手賢王子亟稱。逃荊泰伯讓寧能。天家富貴禪家語。蘿月孤菴塔一層。讓寧大君。初立爲世子。永樂五年。朝京師。文皇帝執手慰諭之。稱曰賢王子。親製七言詩以賜。世宗生有聖德。百姓歸心焉。讓寧心知之。佯狂逃去以讓之。一時擬之泰伯，虞仲。自少能文章。陽若不知書者。雖太宗亦不知。題僧卷。有曰山霞朝作飯。蘿月夜爲燈。獨有孤菴下。惟存塔一層。雖自命風騷者。未必過之。其七紅杏花殘雨一犂。蒼茫獨立詠新詩。歸來又得佳公子。卧看秋窓蟲吐絲。朱溪君深源。燕山時爲任士洪搆誣。與二子並見害。中廟時特贈一品㫌閭。公子非但解理學。亦能綴詩。雨後晩望曰。一犂春雨杏花殘。處處人耕白水間。獨立蒼茫江海上。不勝惆悵望三山。鳴陽正賢孫。以禮律身。而瀟洒出塵。其秋日詩曰。白露園林淨。高風草木衰。覆杯踈竹葉。汲井煑桑枝。落日雁塞塞。秋窓虫吐絲。誰憐貧病客。長咏楚人詞。其八晦齋不屑學操觚。長對靑山一句無。好向先生觀所養。一身還有一唐虞。晦齋有長對靑山不賦詩之句。又曰待得神淸眞氣養。一身還是一唐虞。非操觚家可及。其九夢牽白鶴靑松棲。詩好丹山碧水題。摹寫江光橫匹練。空中明月近堪梯。退溪先生求靑松不諧。得除丹山郡。有詩曰。靑松白鶴元無分。碧水丹山儘有緣。練光亭詩。有空中明月近堪梯。其十四佳繁富孰窺藩。閑鴨遊蜂寫景渾。一種淸華廊廟氣。白雲如海滿前村。惺叟詩話。英廟人才輩出。一時文章鉅公甚多。惟徐四佳詩。舂容富麗。如遊蜂飛不定。閑鴨睡相依。大有佳處。金春澤北軒雜志。古語云詩能窮人。然宰相口氣。與寒士絶異。鄭林塘身作太平宰相。時國家於北路戰亡處賜祭。林塘詩曰。聖朝枯骨亦沾恩。香火年年降塞門。祭罷上壇雷雨定。白雲如海滿前村。題甚悽楚而語却富麗。其十一新詩嚼徵復含商。宮女琵琶殿角凉。何物書生孫舜孝。一身渾卧御袍香。車天輅五山說林。孫勿齋舜孝有才學。成廟甚重之。甞引接賜酒。醉甚。上問曰。卿能作詩乎。對曰惟命。上以張良命題呼韻。舜孝應口對曰。奇謀不遂浪沙中。杖釰歸來相沛公。借箸已能成漢業。分茅却自讓齊封。平生智畧傳黃石。末路心期付赤松。堪恨韓彭竟葅醯。功成勇退是英䧺。上大說。命一宮人彈琵琶而歌之。舜孝醉倒不能起。上解監錦帖裏覆之。君臣眷遇之隆。曠絶千古。其十二第五橋頭楊柳斜。瑤琴一曲玉人家。緗簾棐几和風日。靑瑣詞臣落墨華。魚叔權稗官雜記。樂籍上林春。以琴擅一時。申三魁贈以詩曰。第五橋頭楊柳斜。晩來風日轉淸和。緗簾十二人如玉。靑瑣詞臣信馬過。春旣老。倩畫師李上佐。寫此詩爲圖。遍乞縉紳題咏。鄭林塘，金慕齋皆有此詩。其十三萬竅風生鐵鳳翔。孤撑宇宙格沈蒼。佛天花雨羅時盖。又見駸駸入盛唐。惺叟詩話。佔𠌫齋神勒寺詩。上方鍾動驪龍舞。萬竅風生鐵鳳翔之句。沉欝嚴重。此眞撑宇宙句。五山說林。佔𠌫詩稱冠冕。宲非夸翊。每誦其風飄羅代盖。雨蹴佛天花。則未嘗不服其放遠。其十四虛白訥齋角奇健。駱峯淸鬯杭芝川。中宣後進開天是。徐四佳如四傑前。我朝詩。至中廟朝大成。又至宣廟朝大備。李容齋倡始。而朴訥齋，申駱峯，鄭湖陰，朴挹翠幷生一時。足稱千古。盧蘓齋，黃芝川迭相代興。崔白法唐。而李蓀谷闡其流。崔簡易險勁矯健。自門戶。權石洲晩出。而可與容齋肩隨。至如初葉大家。當推徐四佳爲第一。而金佔𠌫，成虛白次之。比之於唐。則四佳諸公。其初唐之四傑。而中宣諸名家。其猶盛唐開天諸家。其十五膚淺爲詩東俗陋。蘓齋簡易寡同儔。現成腳跡徒遵奉。不復深從裏許求。盧蘓齋在宣廟初。最爲傑然。其沈欝老健。莾宕悲壯。深得老杜格力。人莫能及。崔簡易風格之䧺豪。質致之深厚。亞於蘓齋。而鑱畫矯健或過之。其警絶處聲響栗然。如出金石。非後人所及也。其十六學副眞才一代論。容齋正覺入禪門。海東亦有江西派。老樹春陰挹翠軒。惺叟詩話。我朝詩。當以李容齋爲第一。沉厚和平。淡雅純熟。五言古詩。入杜出陳。高古簡重。南龍翼壺谷詩話。國初以來文體。專尙東坡。而翠軒忽學山谷。儕流皆屈服。余見翠軒詩春陰欲雨烏相語。老樹無情風自哀。最是警策而兼學黃，陳也。其十七才擅三唐崔白李。㴑源風調始冲菴。後來深院孤舟句。突過杏花微雨簾。崔孤舟，白玉峯，李蓀谷。世所稱三唐者。唐調倡自金冲菴詩。江南殘夢晝懨懨。愁逐年芳日日添。鶯燕不來春又暮。落花微雨下重簾。最得意。三唐中蓀谷跨崔越白。其詩有病客孤舟明月在。老僧深院落花多之句。其十八江聲忽厲月孤懸。早許湖陰壓卷篇。實踐眞知金柏谷。黃江一夜不成眠。金得臣終南叢志。鄭湖陰有江聲忽厲月孤懸之句。或以月孤懸與江聲厲不相屬疑之。許筠獨曰。此老此詩。當爲壓卷。以筠藻鑑。豈無所深解。余甞宿黃江。夜聞灘聲。開戶視之。落月孤懸。因知湖陰老子寫景鍊句之逼眞也。其十九詩到鵞溪軟媚求。江村門掩豆花秋。死楊妃卧海棠下。勝似說玄宗白頭。壺谷詩話。李鵞溪詩。過於軟媚。或以死楊妃卧花下爲譏。如白雨滿船歸棹急。數村門掩豆花秋之句。眞是畫中有詩矣。其二十石徑筇音宿鳥知。白雲平壑月沉時。淸修苦節無人及。想見詩中絶俗姿。權應仁松溪漫錄。朴思菴宿白雲洞曺氏草堂詩曰。醉睡仙家覺後疑。白雲平壑月沉時。翛然獨出修林外。石徑筇音宿鳥知。人謂宿鳥知先生。五山說林。朴思菴淸修苦節。人莫能及。其二十一白衣妙選稱從事。何異將身到鳳池。樂府至今傳絶唱。松江歌曲石洲詩。天使來時。石洲被選爲白衣從事。宣廟徵稿以入。簡易贈詩曰。聞說至尊徵稿入。全勝身到鳳凰池。鄭松江歌曲有將進酒。調甚悲惋。石洲過公墓有詩曰。空山落木雨蕭蕭。相國風流此寂寥。惆悵一杯難更進。昔年歌曲卽今朝。至今樂府幷歌之。千古絶唱也。其二十二齊名陳李有誰知。片羽零金恰小詩。密葉翳花雲漏日。一江春雨碧絲絲。陳翰林澕。與李文順齊名。陳詩曰。小梅零落柳僛垂。閑踏晴嵐步步遅。漁店閉門人語少。一江春雨碧絲絲。淸警可詠。李詩曰。輕衫小簟卧風欞。夢覺啼鶯三兩聲。密葉翳花春後在。薄雲漏日雨中明。讀之爽然。語見惺叟詩話中也。其二十三論定波紋與繡針。爭如自負比高岑。雍門赤壁琴簫響。難道滄洲不賞音。壺谷言李月沙詩。如水紋平舖。申象村詩。如組繡五彩。柏谷問鄭東溟曰。子詩於古可方何人。東溟笑曰。李杜則不敢當。至於高岑輩。或可比肩。車滄洲言權石洲之空山落木雨蕭蕭。李東岳之江頭誰唱美人詞。俱是絶響。權之首句。如雍門琴聲。忽然入耳。使人無不涕零。李之末句。如赤辟簫音。不絶如縷。猶含無限意思也。其二十四萬里長城馬絶塵。揮毫餘氣尙輪囷。名心擬死眞堪笑。自有文星上應人。車五山自言貼紙於萬里長城。使我走馬揮筆。城有時盡而吾詩不窮矣。終南叢志。許筠奉使入京。有一星官言靑邱分野奎星晦彩。文人當死。筠欲自死以當之。及渡鴨江。聞五山死。愕然自失。其二十五聖主憐才眷逐臣。文章遭遇際昌辰。富贍敏捷詩千首。只好憑凌幷世人。車天輅以四館宮。爲擧人代述事覺。杖流北邊。及北兵使辭陛。宣廟敎曰。車天輅雖爲罪謫。予愛其才。可善視之。兵使待之極欵。天輅恠其厚而問之。兵使具以實告。天輅感泣。聖主愛惜人才。吁亦至矣。其二十六鄭礥月色荷香句。何似南樓故國鍾。具眼倭中有人否。絳雲無恙碧紗籠。鄭礥芙蓉堂詩曰。荷香月色可淸宵。更有何人倚玉簫。十二曲欄無夢寐。碧城秋思夜迢迢。倭冦至碧城。盡燒詩板。獨留此詩。權草樓松京詩曰。雪月前朝色。寒鍾故國聲。南樓愁獨立。殘郭暮烟生。可與荷花月色句幷名。其二十七奚論骨力韻優優。城枕寒江地易秋。眞見人家有跨竈。詩人雙絶李東洲。論詩者謂李芝峯法唐。閑淡溫雅而所乏者氣力。如窓間小雨天難曉。城枕寒江地易秋之句。人未易道。余見東國文章。詩文俱備者李東洲。其二十八天心錯莫臨江水。廟筭凄凉對夕暉。休說江郞才欲盡。五峯劘墨一時稀。壺谷詩話。李五峯天才鳴世。晩年有才盡之嘆。如天心錯莫臨江水。廟筭凄凉對夕暉等語。一時儕友輩莫敢望云耳。其二十九白首苦吟成進士。微官不及右文時。直將郊島爭寒瘦。一段秋光欲染詩。宣廟朝進士成汝學號雙泉。自少攻詩。年老不得一命。人皆惜之。其警句曰雨意偏侵夢。秋光欲染詩。極佳也。其三十閨媛亦忌盛名中。蘭雪人間議異同。紅墮芙蓉三九朶。歸程笑指廣寒宮。蘭雪軒許氏。爲閨媛中第一。中朝人爭購其集。洪慶臣，許𥛚皆言蘭雪詩二三篇外。皆他人作。白玉樓上梁文。亦筠所撰云。可笑。鶴山樵談。姊氏平日有夢中詩曰。碧海侵瑤海。靑鸞倚彩鸞。芙蓉三九朶。紅墮月霜寒。及上昇。享年二十七。恰符三九之數。修短之前。豈可逭乎。其三十一王李頹波日漸東。當時摹擬變成風。性情流出於何見。只好千家軌轍同。宣廟朝以後。王，李摹擬之學盛行。人人蹈襲。家家效顰。無復各成一家之言。自此詩道衰矣。其三十二暮雲殘雪是何山。驢背詩人兀睡寒。歎息當時壺谷老。竟遺明月漉珠瀾。壺谷詩話。金柏谷湖行絶句。有驢背睡餘開眼見。暮雲殘雪是何山之句。語韻極佳。而不入於余所撰箕雅中。此所謂倒海漉珠。竟遺明月。豈不嗟惜也。其三十三書屋自名億萬齋。前於栢谷有乖厓。空踈自命詩人者。容易那能到得佳。終南叢志。古文章家。靡不以勤而致之。世傳金乖厓閉門讀書。下堂見落葉。始知爲秋。余所魯鈍。所讀倍人。最喜伯夷傳。讀至一億一萬三千筭。遂名小齋曰億萬齋。去庚戌八路大歉。翌年大疫。都下積尸如山。人有戱余者曰。今年死者與君讀書之數。較此孰多。其三十四天下幾人學杜甫。家家尸祝最東方。時從批解窺班得。先數功臣李澤堂。東人之學杜者。不但不得其髓。幷與皮貌而得之者鮮矣。澤堂杜詩批解。或時有搘拄。然有裨於初學則多矣。余亦少日。甞問津於是書耳。其三十五淡雲微雨小姑祠。菊秀蘭衰八月時。心折漁洋談藝日。而今華國屬之誰。王漁洋論詩絶句。淡雲微雨小姑祠。菊秀蘭衰八月時。記得朝鮮使臣語。果然東國解聲詩。卽淸陰詩也。</text>
<title>梅花三十六詠 幷序</title>,<text>昔吳仲圭 鎭 性氣渾剛。少好劍術。博易理。知進退消息。隱居禾中。繞屋植梅數十株。自哦咏其間。因號梅道人。洗硯處在逬一泉。甘寒異常。故名梅花泉。求飮者如上池春水。公歿而泉自湮。盖天所以奉高人也。祝枝山 允明 慕仲圭之品逸事絶。有梅花百詠。余就和得三十六詠。若驛店梅，小橋梅，山茶梅，孤生梅。皆余之補題也。噫。安得如仲圭畫龍手段。重開梅花生面。以慰我詩魂耶。姑令兒子輩逐題塗抹。亦時有余點染。以存一時興寄。後之人尙有如枝山之興感於梅道人者否乎。養硏道人題。江梅老榦橫斜湘水濆。冷香顦顇幾黃昏。縱然不入離騷譜。疑是前身正則魂。溪梅徑微草棘行相引。山轉幽泉到處聞。雪後氷魂何處返。暗香蒸動一溪雲。嶺梅早春料峭東風至。未許尋常草木知。嶺上梅花三百樹。一時先放向南枝。野梅薄冷春陰欲雪時。野人籬落忽橫枝。天然淡白孤高性。纔許幽閑隱逸知。官梅東閣官梅玉削身。廋於低唱淺斟人。十年一覺楊州夢。却月凌風跡已陳。書窓梅破屋讀書霜月白。十年辛苦被花知。冷卿一笑何成就。只好堅盟歲暮期。琴屋梅拾取湖邊處士詩。聲聲譜入七條絲。幽襟夜共花神語。彈到參橫月落時。樵徑梅雪擁雲埋幽絶處。玉枝璀璨出榛藂。傳消遞息來樵徑。香送朝南暮北風。僧舍梅變現白衣觀世音。幾生修得到如今。點塵不染皆禪悟。香瓣能圓是佛心。道院梅藐姑仙子降三淸。氷㨾肌膚玉㨾情。可是帔裳皆白練。道家裝束六銖輕。前村梅聞道前村酒潑醅。東風吹綻竹籬梅。今朝買醉添香味。折一繁枝壓擔迴。驛店梅自從初服返山廬。病榻逢春把酒踈。驛使來時花着未。云何不見故人書。小橋梅誰能畫我靑驢背。道服尋春一徑斜。偶拾暗香踈影句。小橋流水野人家。隔簾梅此花生性冬心在。峭冷原無狎褻情。老眼揩靑時悵望。隔簾顔色不分明。傍階梅窄窄斜廊小小堂。不栽紅藥不栽篁。臨階一樹垂垂發。吹入圖書几格香。照水梅滑笏琉璃浸玉寒。一塵非意莫相干。有時恨殺風漪皺。難得芳容正面看。盆景梅老瓦盆成金屋貯。香愁莫惱腐儒酸。君看素辟靑燈下。人影梅花瘦一般。玉笛梅道是無情還有意。斷腸聲裏一時飄。至今怨殺江城笛。黃鶴樓中恨未消。紙帳梅賦命知應無富貴。氷花雪屋耿詩魂。羅幃錦幕終非願。只戀溪藤十幅溫。憶梅寂寂芳盟歲已闌。遅遅春信渺江關。望中落月金盆側。倚破紅亭亞字欄。夢梅夢繞西湖十里村。林逋邂逅笑談溫。不堪承當麁桃李。還有人間比擬論。尋梅參尋直到月黃昏。竹杖藍輿何處村。林下水邊看不足。也勝騎馬傍人門。別梅自從別後斷知聞。减玉消香定幾分。畢竟明年又相見。莫敎斜倚怨黃昏。惜梅寸玉銖香愛護眞。莫輕攀折損花神。隔年留待東風返。先占人間第一春。苔梅昨夜顚風徹骨寒。霓裳舞罷倚闌干。辭枝一片黏那得。散點靑苔作玉斑。竹梅逍遙縞袂蔭檀欒。模寫雙淸下筆難。但道一枝斜更好。不煩言語見生顔。竹外一枝斜更好。坡公句。山茶梅山茶花向雪中看。况在羅浮玉叢間。洗却鉛華嫌太淡。故敎相伴鶴頭丹。雪梅梅雖地卉生能潔。雪是天葩也欠香。畢竟鏤氷雕玉手。花神不讓化工良。月梅暗香瘦玉倒簾櫳。新月初黃院落中。詩思惱人吟未穩。又移踈影過墻東。風梅寄語封家十八姨。溫存調護莫輕吹。東皇本意須深領。珍重飄香墮玉時。烟梅羃羃輕輕蘸碧綃。更添顔色十分嬌。此花止竟干何事。能使人之意也消。未開梅不放春心一點透。此中消息有誰知。貞姿未許人窺見。留與孤山處士期。半開梅煗入花房氣未匀。乍含芳意帶輕顰。遙看恰似新來婦。半下珠簾半露身。孤生梅雪節氷操厲禮防。窺臣隣女耻東墻。何煩宋廣平爲賦。原是花中鐵石膓。綠萼梅萼綠華仙誤一字。謫來人世作名花。花飛莫恨風輕擧。此去朝天路不賖。臙脂梅強抹臙脂㨾入時。桃腮唐突混瓊姿。驀然記得坡仙語。酒暈無端上玉肌。</text>
<title>小樂府 四十首○幷序</title>,<text>東國言語文字。繁簡懸殊。古來詞曲。皆參合言語文字而成也。故初無秩然之平仄句讀之叶韻。但以喉嚨間長短唇齒上輕重。或促而斂之。或引而申之。以準其歌詞之刻數。然後墜之爲羽聲。抗之爲商音。其視花間罇前塡詞度曲之法。亦可謂鄙野之極矣。雖然被之管弦。自成律呂。哀樂變態。感動心志。是知天地間原有自然之樂。有不可以限地分疆而論也。今欲採其辭入詩。則或可以長短其句。散押其韻。強名之曰古體。然吟咏咀嚼之間。頓乖聲響。非復詞曲之本色。儘可謂戛戛乎。其難於措手矣。是以文苑諸公。置若罔聞。將使昭代歌謠。聽其散亡而不傳。可勝哉。高麗李益齋先生。採曲爲七絶。命之曰小樂府。今在先生集中。擧皆今日管弦家不傳之曲。而其辭之不亡。賴有此詩。文人命筆。顧不重歟。余窃喜之。就我朝小曲中余所記憶者。亦以爲七言絶句。藻采雖萬萬不逮先生。而異代同調。各採其國之風則一也。余在江都留臺時。始有此意。所作不過六絶句而止。旋失草本。甚恨之。近因當時居幕府者篋有副本。重錄而不至逸。其亦幸矣。通錄余山中湖上往來所得者若干首。亦以小樂府爲題。然每章。各系以曲子名。則余所創例。又非益齋先生之舊也。凡我朝忠臣志士。哲輔鴻匠。高明幽逸。才子佳人。得志不遇。出於咏歎嚬呻之餘者。略備於此。縱不堪與黃河遠上之詞。甲乙於旗亭。亦庶幾存一代之風雅。補詩家之闕文。後之覽者。於風前月下。香灺燈光。試一吟諷。未必不如品竹彈絲。而亦必有賞音者矣。若其時代先後則隨記隨作。非出於一時者。故不復詮次云爾。人月圓金絲烏竹紫葡萄。雙牧丹叢一丈蕉。影落紗窓荷葉盞。意中人對月中霄。奉虛言向儂恩愛非眞辭。最是難憑夢見之。若使如儂眠不得。更成何夢見儂時。滿庭芳昨夜桃花風盡吹。山童縛箒凝何思。落花顔色亦花也。何必苔庭勤掃之。宜身至前莫倩他人尺素馳。當身曷若自來宜。縱眞原是憑傳札。成否從違未可知。白馬靑娥欲去長嘶郞馬白。挽衫惜別小娥靑。夕陽冉冉銜西嶺。去路長亭復短亭。梅花訊一樹槎枒鐵榦梅。犯寒年例東風回。舊開花想又開著。春雪紛紛開未開。紅燭淚房中紅燭爲誰別。風淚汍瀾不自禁。畢竟恠伊全似我。任情灰盡寸來心。竹謎人間百卉皆堪種。唯竹生憎種不宜。箭往不來長笛怨。最難畫出筆相思。神來路水雲渺渺神來路。琴作橋梁濟大川。十二琴弦十二柱。不知何柱降神弦。子規啼前腔梨花月白五更天。啼血聲聲怨杜鵑。儘覺多情原是病。不關人事不成眠。子規啼後腔寄語子規休且哭。哭之無益到如今。云何只管渠心事。我淚翻敎又不禁。公莫拂衣莫拂挽衫輕別離。長堤昏草日西時。客窓輾轉愁滋味。孤剔殘燈到自知。秋山淸曉蒼凉曉月照人歸。石室松關鎖翠微。落葉滿山無路入。白雲肩重女蘿衣。玉斧桂樹玉斧年多鈍却鋩。月中桂樹韌難當。廣寒殿後藂靑葉。能使繁陰翳放光。影波秋山夕照蘸江心。釣罷孤憑小艇吟。漸見水光迎棹立。半彎新月一條金。掌中盃耳朶有聞旋旋忘。眼兒看做不看㨾。右堪執盞左持螯。兩手幸吾無病恙。蝴蝶靑山去白蝴蝶汝靑山去。黑蝶團飛共入山。行行日暮花堪宿。花薄情時葉宿還。沒下梢豪華富貴信陵君。一去人耕春草墳。矧爾諸餘醉夢者。不堪比數漫云云。漁樂鳴者鵓鳩靑者柳。漁村烟淡有無疑。山妻補網纔完未。正是江魚欲上時。實事求是喫驚風波旱路行。羊腸豺乕險於鯨。從今非馬非船業。紅杏村深雨映耕。醉不願醒昨日沈酣今日醉。茫然大昨醉醒疑。明朝客有西湖約。不醉無醒兩未知。慣看賓休煩欵待黃茅薦。且坐何妨紅葉堆。豈必松明燃照室。前宵落月又浮來。碧溪水靑山影裏碧溪水。容易東去爾莫誇。一到滄江難再見。且留明月映婆娑。綠草靑江馬茸茸綠草靑江上。老馬身閑謝轡銜。奮首一鳴時向北。夕陽無限戀君心。祝聖壽千千萬萬萬千千。又享千千萬萬年。鐵柱開花花結子。殷紅子熟獻宮筵。冶春黃山谷裏蕩春光。李白花枝手折將。五柳村尋陶令宅。葛巾漉酒雨浪浪。落花流水睡失漁竿舞失簑。白鷗休笑老人家。溶溶綠浪春江水。泛泛紅桃水上花。一杵鍾一杵霜鍾寺近遠。聞聲忖寺去無深。靑山之上白雲下。認且茫然何處尋。夢踏痕魂夢相尋屐齒輕。鐵門石路亦應平。原來夢徑無行跡。伊不知儂恨一生。枕邊風月冷十二月添閏十三。月三十日夜時五。一年通打筭閑時。果▦片閑來一聚。攖寧人或害吾吾不較。苟吾相較將無同。彼原未必先無曲。曲直都忘不較中。雙玉筯逝者滔滔挽不得。百川東倒幾時回。如何點滴肝腸水。却向秋波滚上來。春去也燕子鶯雛遞訴寃。非花肯落是風翻。靑春去也多魔戱。簾影樑塵枉斷魂。鷗盟讀書窓爲倦書拓。滿地江湖雙白鷗。摒却浮名身外事。一生堪與汝同遊。金爐香金爐香盡漏聲殘。誰與橫陳罄夜歡。月上欄干斜影後。打探人意驀來看。響屧疑寡信何曾瞞着麽。月沉無意夜經過。颯然響地吾何與。原是秋風落葉多。小桃源君家何在大江上。翠竹林深獨掩扉。試一相尋挐舟去。問之無答白鷗飛。人生行樂耳一度人生還再否。此身能有幾多身。借來若夢浮生世。可作區區做活人。十洲佳處釋子相逢無別語。關東風景也如許。明沙十里海棠花。兩兩白鷗飛小雨。冬之永夜截取冬之夜半強。春風被裏屈蟠藏。燈明酒煗郞來夕。曲曲鋪成折折長。</text>
<title>十月廿四日始雪。禁體 二首。</title>,<text>過雨昏陰釀薄暄。濛濛篩下一天雲。頭驟變寒蘆意。枝上誰知凍雀言。秀色崢嶸延卧內。餘淸歷落見窓痕。臘三兆吉從今始。想到郊原宿麥欣。其二作態霏霏向日暄。一層透下一層雲。悟如佛氏禪三昧。澹似唐音韋五言。厚積輕消終至潔。乍粘旋拂略無痕。靑山縱變滄浪髮。不識人間有慽欣。</text>
<title>不厭道人李聖集 貞泰 與我同庚。隱居原州之敬亭山。故自號不厭道人。多識草木之性。博通醫針秘方。偶與相識。授以靑棠湯薰洗之法。以治脚病。十年貞痼之疾。不旬日而能使行步如常。豈非世外之奇方乎。錦舲有詩賀之。故次韻爲謝。仍以錄示道人。靑棠。合歡木之一名。</title>,<text>卧病霞山久息徒。六時搗藥一塵無。道人借我靑棠水。幻夢追君赤壁圖。余前有赤壁夢幻圖。且與道人遇在七月旣望故云。 試脚伽藍須遍到。下堂筇竹不煩扶。壽民倘有囊中術。願乞金丹子午罏。</text>
<title>送家姪命藻之任湖西之淸安縣</title>,<text>聚散太無端。况在衰暮年。以我去國人。送汝湖之沿。分手野田中。形容隔山川。誰言三百程。離思渺一千。書生始作吏。事業拙拘牽。上有察司制。下有奸吏緣。邑又敝新滋。王稅期屢愆。見汝向此去。我心爲茫然。課督詎可緩。易忽於烹鮮。勿亟亦勿徐。倚衡而參前。剛柔濟寬猛。庶幾物情便。贈言雖草草。毋忽此勉旃。</text>
<title>題陳其年詞後 幷序</title>,<text>陳其年塡詞。有贈孫似愷孝廉一闋。專詠孝廉朝鮮采風集中。載錄婷婷公主詩一段。盖月山大君諱婷故采風集。誤作婷婷。遂轉䚹爲公主也。此與鄭夾漈通志汝南公主墓誌。誤載以狄道人墓誌者。頗相類耳。賦此一詩。以俟他日采風者刊誤焉。奮髯抵几談詩日。氣少風雲笑幾回。鍾嶸評張華詩。恨其兒女情多。風雲氣少。 孫仲謀兒陪使至。下句驪館慕華開。陳詞。有下句驪慕華樓之句。 采風偶誤簪花格。度曲憑傳咏絮才。歎息月山千載後。雙文硬做貯粧臺。</text>
<title>和問菴元宮人墓詩 漣川縣南五里許。有地名葛墓里者。卽元宮人葛氏所葬。又有馬氏塚。亦元宮人也。</title>,<text>漣水行春柳使君。玉鉤斜裏偶停轓。琵琶鐵撥狐仙弄。石竹羅裙鬼蝶翻。似靨花開黃土煖。如眉月掛白楊昏。外甥國合王姬葬。却爲昭容吊斷魂。</text>
<title>次韻答聖臨見寄 三首</title>,<text>秋盡千峯欲斷鴻。何來一札慰憧憧。君能悟世諸緣妄。我亦逃禪萬法空。短日偏遅茅屋下。繁霜不到菊花中。無絃並可無琴矣。流水高山豈在桐。其二冷翠潺湲掩復開。溪山九鎖子能來。茶烟野老談詩去。香篆高僧說偈回。野老追記天老談詩也。高僧近與海南僧意洵談禪故云。 妄念相期千載業。古人先有十分才。兎葵燕麥何須感。容易霜林萬壑哀。其三紅葉黃花覆短阡。覊鴻孤鶴共悽然。淚斑獺髓難醫臉。琴碎鸞膠可續絃。夙願能圓生再世。芳盟忍敗死同年。安仁奉倩愁滋味。寒簟空床我已先。此首原韻。專詠悼忘。故余亦述懷。</text>
<title>聖爲學士挈眷下湍鄕。故題此爲別 二首。</title>,<text>看君盡室田園去。益我孤棲氣味凉。縱道傳家好泉石。居無糧食駐無房。其二元亮素無適俗韻。卜居也有南村詩。向來晨夕談名理。須憶長興坊裏時。</text>
<title>醒仙侍郞。和余答聖臨詩三首。以書寄來。篇中多有慰籍語。感謝和呈。</title>,<text>揀盡寒棲失侶鴻。南來北去影憧憧。湖上山中。屢經遷次故云。 縱然矰繳人間遠。其奈稻粱霜後空。傑氣每驚詩句裏。蒼顔時對夢魂中。窮途不恨無知己。早被中郞識爨桐。其二深洞長松一壑開。有誰衝險此中來。山程似臂經三折。川路如腸與九回。公不隨人甘樂禍。衆皆欲殺獨憐才。無論異代傳詞賦。蕭瑟平生庾信哀。其三每宣鸞詰到寒阡。中饋無人味泊然。醒仙夫人早世。公貴。夫人詰封。皆貤贈也。 道貌仙風猶黑髮。哀詩淸唱入朱絃。宛如昨日乘龍日。忍說明年合巹年。臨老漸知艱食患。還應有福返眞先。此首聖臨原詩賦悼亡。故余亦述懷。公以回巹之在明年壬辰。愴然情見于辭。又此攀▦。而末句則公我同有此患。故戱及之耳。</text>
<title>自題扇頭山水。寄與葉東卿。</title>,<text>混跡村農罨畫溪。夢魂不到軟紅堤。蒸藜炊黍王摩詰。較雨量晴唐子西。隣寺鍾鳴山月掛。硯池花落水禽啼。神交子午泉頭在。好借丹靑手共攜。</text>
<title>偶檢舊篋。得星原甲戌八月十一日。焚香薦茗。遙祝紫霞生辰。因題紫霞小照詩立軸。感次原韻。題其後。</title>,<text>悵然省識生綃面。二十年前奉使人。我自爲兄圖是弟。宋西陂自題小照詩曰。圖中是弟我爲兄。 原來與蝶夢分身。浮生豈有無量佛。偈子長留未了因。何暇爲君存歿感。衰容非復舊時春。</text>
<title>經山閣學。充賀至使入燕索詩。故賦此爲別。</title>,<text>四方宣力詠虺隤。辭令謨猷歷試來。大雪埋輪踰玉塞。經山昨臘。自北塞還朝。 長河憑軾向金臺。鏗然子有三唐韻。去矣誰當一代才。遊到酣時應自覺。人生海外亦何哉。借用楓臯公贈余舊句。其二當時我亦氣如虹。縞紵結交翰墨中。小石帆亭茶淡白。保安寺閣日沉紅。頻年擧目河山感。往事傷心劍筑空。僕所締交上國名彦。如翁文達，橋榟，金蘭畦尙書，錢金粟，蔣秋吟諸公。次第淪謝。吳蘭雪，周菊人。皆官遊四方。今略無餘者。 賴有陳琳與曹植。䧺詞不替建安風。萟林名家。有陳石士，曹玉水兩人。僕雖未及謀面。曾與有一段墨緣。試往問之。</text>
<title>經山閣學。今夏爲館伴。翁鶴田 樹棠 文士也。相識於館中。鶴田言覃溪之孫。亦夭而不壽。故宅文藻。遂無人可傳云云。經山誦其言如此。愴念疇昔之好。歷日爲之短氣。嗟乎。覃溪一生。五福脩身。身後兒孫脩短。亦何預人事。况文字延壽。可敝天壤。從古文章鉅公如覃溪者。未必皆以子孫傳耳。又何憾也。因用星原舊韻。爲二詩云。</title>,<text>報施善人天欲問。同情四海寶覃人。若敖之鬼能無餒。優鉢曇花暫現身。雅集靑棠懷舊館。相思紅豆帳前因。儷笙彌月詩酬韻。猶記馳書乙亥春。覃溪門人曺儷笙中堂。有引達彌月賀詩。覃溪和韻。幷入書遞。故余亦依韻賀之。此事在乙亥春。其二嘔心文字亦傳血。差慰蓮洋有替人。覃溪詩弟子之列。吳蘭雪尙無恙。 佛告八還須認汝。箕陳五福但論身。那知去後薪窮火。只好生前種結因。錯寫弄麞當日慶。室中三世一團春。</text>
<title>家壯節公大邱桐藪影閣遺墟碑撰幷書訖。復以七言長歌。示宗中諸人。影閣在大悲寺中。</title>,<text>統合三韓草昧初。桐藪之役龍困魚。公於是時漢紀信。潰圍無恙還乘輿。捨施佛家殉節地。何以報功冥薦於。香火千年屹影閣。英姿颯爽映綺䟽。古來無物不興替。守僧何獨能安居。府中小吏恣豪猾。䂓作墳田寺爲墟。影閣此時復何有。子孫追覺飛檄書。一壑靑山慘無語。旣掘滌之惋有餘。嗚呼大節公自敝天壤。影閣於公特筌蹄。鵠嶺靑松且不保。遑問桐藪三招提。麗太祖命公殉節地。環爲三寺。香火冥薦。曰智妙。曰美理。曰大悲。 繡出之身金鑄面。流傳書籍尙可稽。七分公像化片石。此碑一出纏虹霓。</text>
<title>次韻問菴季行齋咏晩菊寒蜂 三絶句</title>,<text>一幅天然畫冷金。徐煕淺淡趙昌深。南簷十月繩床暖。蜂與先生得氣吟。其二偏與踈籬冷徑宜。詩翁屋底兩三枝。世間富貴癡人語。到此摧燒拉雜之。其三瘦菊寒蜂作意姸。玄冬有此小春天。詩成側帽微醺後。人在西風晩景前。</text>
<title>謝徐篠齋吏部分餉水仙花十本 四首</title>,<text>一出春明入紫霞。山花野草送年華。驀然羅襪凌波步。來自蕭閑吏部家。其二碧溪靑嶂鎖丹霞。仙子能來共歲華。近日菊枯梅未放。最難調度野人家。其三彈子渦翻入素甆。養水仙。以紗羅江石故云。 紙窓風露可人思。白描安得南田手。領取幽香月到時。其四故人贈我玲瓏玉。水仙別名。 何以報之詩一章。汲澗定窰洗端硯。冷金箋倣十三行。</text>
<title>杜陵躑躅一本。寄船而至。喜題 二絶句。</title>,<text>奉乞桃栽一百根。杜陵故事句長存。租船躑躅來無恙。一百根中一樹分。其二細思杜甫頻遷次。籠竹榿林何地栽。世業看花君有福。春風分自杜陵來。</text>
<title>問菴蘭亭刻硏。竟歸於余。硯製是葫蘆㨾。回環刻蘭亭全文。跋曰。大唐開元十三年春三月。奉聖旨臣馮承素恭摹。字小於蠶豆。洵奇物也。以詩謝問菴 四首。</title>,<text>定武蘭亭生未見。時於聚訟想形神。分明硯背崇三點。欣得開元似褚人。其二蹔字中間米老說。董書 從斤從日 翁跋慨云云。傳摹尙有馮承素。何事香光置罔聞。此硏刻。有褚本之二驗。崇字從三點也。蹔字從斤從足。如米說也。以此審定。爲馮摹無疑也。其三韓 道政 趙 模 馮 承素 湯 普徹 諸葛 正 本。王公榻賜散烟雲。內家縮本葫蘆㨾。鐵筆回環玉枕文。其四且置開元直贗製。硯池閱世似郵然。乾隆昔壬辰題翰。匝到壬辰前一年。硏背又有乾隆壬辰御題詩一絶曰。米記韓馮惜未見。今看承素硏存眞。雖欣無翼聯珍羽。艱致却慙似褚人。此題恰今辛卯爲六十年也。</text>
<title>新得花甁。可以修史山家淸供。聊記一詩。</title>,<text>茄袋大年窰。可作花金屋。砂斑旣垤起。畫彩紛綠縟。膚膜捫泛灩。氷紋隱皸瘃。茶褐染竊黃。者般顔色足。養花如名豓。品眞嫌麤俗。趙娣邢夫人。不稱茅茨樸。但恐太華奢。折損書生福。貯以金碧澗。不羡康王谷。甁水兩幽映。花神爲淸淑。月出窓光變。雲開簾影駁。單枝與數房。解寄無邊馥。可賀花遭遇。莫傷人幽獨。</text>
<title>次韻雨蕉凌剛洞歌 洞在丹陽郡。李氏山莊。</title>,<text>妄欲與山爭名聲。爭心未遣塵心縈。問山自山洞自洞。洞神早已爭心平。靈境枉遭俗士汚。漸變茅簷爲瓦甍。有名不如無名好。凌剛喚名亦何榮。蕉翁七十愛遠壑。長嘯脚踏凌剛行。稍深幻盡田圃氣。山飛泉立懸琮琤。爲潭爲瀑爲峭崿。金剛凌剛兩忘名。農家大有神仙府。如此足以樂人生。胡床白石羅八九。一亭俯水游鱗淸。鬚眉到此換凡骨。犬吠鷄鳴疑玉京。主人已歸黃土煖。美庄付與村中甿。健婦嗔却論拈賣。一花一石捴關情。因君緬想桃源內。我願爲甿去耦耕。身之去國轉萍梗。言廢於世澀竽笙。人間四顧無歸處。曼卿待我芙蓉城。</text>
<title>問菴秘書激賞余元宮人墓詩曰。凄迷哀豓。若絃歌以奏之。芳魂必飮泣而謝。更以原韻見和。眞哀豓動人矣。再疊二首。以繼其響。</title>,<text>吟詩吊古怨昭君。春草靑靑輾畫轓。大德至元銘字滅。燕雲薊樹珮聲翻。梅粧石槨埋香鬱。石葬。麗制也。周越法書。苑王蜀時。獲瓦棺。隋渭州刺史張崇妻王氏之葬。銘曰深深葬玉。鬱鬱埋香。 菱鏡苔花蝕月昏。奉帚平生金殿樂。尹邢相望慰羈魂。葛，馬二氏塚相向。其二樵牧何知冥漠君。昭容品秩視朱轓。孟州墨賜宮眉畫。松雪書摹法曲翻。滿月遺墟餘戱蝶。千秋短壠幾黃昏。葛村寂寞淸明節。銷盡詞家柳七魂。元史。高麗孟州之墨一點如漆。</text>
<title>閑中無事。雜試選穎諸品。戱吟一絶。</title>,<text>羊白貂黃品各佳。柔和溫勁合書家。戱毫或似歐陽子。雅謔豈堪風法華。歐公試筆有風法華者。至人家見筆便書。初無倫理。久而禍福或應。余每見筆輒書。故江隣幾比余風華。</text>
<title>裘西農 穟 牡丹大幅。用爲裝屛。仍題 四絶句。○西農自題曰。乙亥花朝。寫於寶城堂。西農裘穟有二印文。曰裘穟。曰旣方氏。</title>,<text>古畫重裝嗅古香。春風撩我寶城堂。氣中異馥光中燄。此是空王大道塲。其二嬌白嬌紅露未乾。觀音變現入朱欄。佛門冷淡花穠郁。只在西農吮筆間。薛鳳翔牡丹表逸品。有觀音現。其三摩挲老眼眩丹靑。禪榻茶罏葉打庭。憶在西廳修史日。通宵紅燭牡丹屛。實錄廳屛帳。長興庫進排者。皆牧丹屛也。其四前二百年造化筆。罡風吹上繡屛間。蘂珠仙子雲霞袂。特爲詩人來護寒。</text>
<title>十一月十日。始雪自題竹。</title>,<text>窓白宿雲去。禽鳴朝日暉。小屋雪晴初。硯池淸氣歸。瀟湘一片碧。歷落十脂飛。古人用筆無此法。不似是似合天機。棄之寧爲牛羊踐。愼莫輕贈肉食肥。</text>
<title>自題雪景山水</title>,<text>獨立蒼茫何所憶。琴情酒思不能無。微吟步屧尋幽句。自入溪山霽雪圖。漾日川光金不定。凌雲松榦玉相扶。前宵陡覺禪房冷。縱未成圍且擁罏。</text>
<title>謝李姑林嫂兩安師。枉顧禪居 三首。○幷序。</title>,<text>李姑林嫂。皆余外家尊宿也。憫余之久於阨窮也。湖上山中。書問屢至。懇欵有踰平昔。至以耆耋高年。不憚荒陋。惠然臨顧。存恤殷摯。談笑竟夕。多有啓發。宲衰俗之高義。內集之稀事。余以何人。當此盛眷。李姑壺谷相公季女。林嫂壽春相公外孫。薰襲詩禮。淹貫經史。女士之望。無愧古人。姑適東萊鄭氏之門。雖有人倫夫婦之名。而嚴潔自修。端居一牀。嫂纔醮便寡。仍是處子身。而孝養舅姑。不戚戚於形。豈非皆從仙籍中來者耶。爲賦三詩。以存此席之足以千古不朽云。華髮蕭蕭縞袂仙。溪光嵐翠合參禪。平生不識琴牀好。性命惟關翰墨緣。度與金針多妙悟。拈來香瓣起微處。憐才畢竟閨房秀。人海吾身一粟捐。其二山中不分翠輧賖。洞外爭看擁彩霞。太姥觴行武夷幔。麻姑瓜見蔡經家。塵埃擇配難爲鳳。相國徵祥偶占蛇。品植亭亭何所似。氷壺濯魄妙蓮花。其三不枉文章老見奇。李姑林嫂女宗師。班昭學富堪修史。謝韞才輕但道詩。內則衿纓承壼範。外家梨栗記兒時。誰能世棄君平後。徧有心知季布思。</text>
<title>和吳蘭雪記夢詩 幷序</title>,<text>蘭雪甞夢循溪而行。化爲蜻蜓。坐落花瓣上。飄然若舟。仙乎仙乎。覺來有詩記之。詩人之夢。夢亦奇矣。蘭雪之言曰。人生一切幻境。皆由心造。業海浮沉。脩諸苦惱。自達者觀之。險夷同致。物我俱忘。則任天而動。亦安往而不自得耶。其爲言也。有感於心者。遂和此詩。將以寄示蘭雪。未知蘭雪衰年遠宦。經歷更多。悟道益有進否。人生如夢枉勞形。業海浮沉苦未醒。齊物莊周元蛺蝶。悟緣蘭雪卽蜻蜓。黃粱纔熟公侯樂。白骨終㱕螻蟻腥。到底徵心無覓處。是身天地一長亭。</text>
<title>水仙花 六絶句</title>,<text>退房蓮菊莫咨嗟。爭及非泥不土芽。伴我車中同渡鴨。東人初識水仙花。元遺山海棠詩。有杏花也到退房時之句。其二因循不覺到華顚。緣結名花二十年。冷暖人情看百變。鼻香無隱故依然。其三大理石牀金碧澗。高麗甆斗秘色靑。寵花九錫論纔定。只恐浮華是不情。其四難與梅礬講弟兄。人間謫下女星精。帳寒生怕繁風雪。凍折瑤簪梁玉淸。三餘帖。女星散爲配玄。配玄卽今水仙花也。甁史。水仙神骨淸絶。織女之梁玉淸也。其五黃冠翠帔遠眸凝。婉態柔情若不勝。愁絶一枝燈影下。雙鉤摹似趙吳興。趙子固雙鉤水仙花圖。元人多咏之。其六一般顔色一般叢。單葉重臺逈不同。老我何修消豓福。帳中香是玉玲瓏。羣芳譜。一種千葉者。世人重之。指爲眞水仙花。一云單葉者名水仙。千辨者名玉玲瓏。余所得十本中。千葉者有三本。</text>
<title>聖爲用余別詩韻。寄來二絶句。故更此和寄。</title>,<text>天遣名泉奉高士。竹竿裊裊入厨凉。一家飮食皆仙味。豈必金庭與玉房。聖爲鶴山所居。新得泉眼。以書誇之故云。其二卧病山深誰遣此。懷人歲暮例多詩。松風竹雪梅梢月。一日相思十二時。僕前書。言離思云微風偕隱者。必不如單棲者之心。今又申言。</text>
<title>館錄後。益歎聖爲之去儘有見也。寄以一詩。</title>,<text>不作邯鄲枕上眠。鹿門偕隱儘超然。誰知黼黻丹靑手。落在柴烟糞火邊。江草逼除春自綠。郊梅破臘雪爭姸。經年白髮垂垂老。惆悵興坊翰墨緣。</text>
<title>元朝試筆 壬辰</title>,<text>每歲元朝盛服出。起居班退拜祠堂。瓊樓戀結空多夢。栗主瞻依滯一方。祠版時在淸安縣衙。 麗日溫暾昭蟄戶。和風披拂入禪房。僇人無地伸忠孝。強把屠蘓覓醉鄕。</text>
<title>金仙菴僧善洪。求書寒山扁額。旣應之。又贈偈言。</title>,<text>剃染金紫孰幻眞。晩結善公淸淨因。以身三至書十反。蓉涇霞墅無冬春。咄汝於我何所見。寒山之扁求亦勤。文殊普賢不滅度。變現寒山拾得身。寒山又變指頭相。我亦來從佛中人。名山記。寒石山在天台縣。唐寒山，拾得二僧居之。貞觀中。豊于禪師謂閭邱太守曰。寒山，拾得。卽文殊，普賢後身也。閭邱往見之。二僧笑曰。豊于饒舌耶。隱身入巖中不出。 揮毫如麈儼說法。金仙菴裏作主賓。盆花繚紅篆烟碧。了無來去晤以神。</text>
<title>湖南伯李魯卿臨行索詩。題此以送。</title>,<text>雄藩關國計。聖簡屬材臣。撫躅甘棠路。承家玉節人。望風趨列郡。宣澤化齊民。勉在分憂重。離憂不敢陳。</text>
<title>題復初齋集選本 二首。○此本余所選。而金秋史自滿節覆校。至荷花生日者也。</title>,<text>十三絃隔響泉塵。詩夢依然叩筏津。執一不堪門戶立。虛衷要見性情眞。雖聞蘓杜精微義。甘作漁洋著錄人。流露諸經金石學。前無古昔後無鄰。其二詩有別才是何說。罔聞實事詎眞傳。孤高必自鉤深始。神韻徐迴蓄力全。學杜幾人由宋入。寶蘓如此例唐賢。豈曾拖帶誠齋味。再合商量蒲褐禪。王述菴蒲褐山房詩話。謂覃溪出誠齋派。</text>
<title>上元夜。無人獨酌。悵然有詩。</title>,<text>閴寂瀟寥養綠苔。小燈搖影入深杯。依辰節日誰能遣。倚倦殘更夢不來。似爲心期留鑰待。記曾惆悵到階迴。記丁亥上元。客來値睡。悵然追題之事。 西窓澹白微黃月。已被荒雞喔喔催。</text>
<title>醒叟之北歸也。雖寓居忠峽。而生事蕭然。尙往來千里金官煑鹽之地。是奚但爲桑宿而然也。近有人誦其與詩僧昊淨譚禪之作。詞氣傑然。尙有不隨年而衰。不以貧而餒者。甚可敬也。卽次原韻爲二詩。亦要醒叟之知余近狀。尙不廢吟哦也。</title>,<text>湖海饑驅道路忙。譚禪憇寂悟邢房。澆腸酒劣風懷惡。彈指詩成瘦影長。接葉鶯巢雖信美。印泥鴻爪可能忘。鹺田秫畒無差別。等是天慳肉食香。其二中間歲月劇梭忙。我亦逃禪借竹房。冠岳六時靑嶂合。忠州一道大江長。苔岑盼望同垂老。魚鴈飛沉置若忘。想見棗花詩屋底。烟絲篆午澹茶香。</text>
<title>自題竹石 四絶句</title>,<text>淨因雪其壁。灑以與可竹。是竹代說法。寄吾禪理足。袁桷澄懷錄。淨因禪師雪其壁。倩文與可寫竹一枝云。以代老漢說法。其二君之不爾汝。一辭從子猷。何必加恩簿。侈封瀟洒侯。陸龜蒙詩。叢竹當封瀟洒侯。其三服藥稱石發。他作富貴態。我却不服藥。石發於肝肺。元魏時貴臣多服石藥。發熱曰石發。其四風日遇淸美。弄墨適一時。倘我百年後。同志有發之。百年後與同志者發之。坡公語。</text>
<title>雨蕉侍郞綠衣秋香。北人也。以母老留兒而去。今年寄兒衣。有繡囊詞一闋。繡在囊面。其詞曰。綠漢緞。朱黃絲。寸寸回腸。縷縷縈思。添將燭下淚。繡與班衣兒。洵絶唱也。余則演其意。疊至四闋。若使秋香撚琴度曲。以爲能合拍否乎。第錄呈雨蕉。以慰兒戀母之情。兒齊吉年今十一歲。</title>,<text>心頭血。手中絲。五色相宣。一囊皆思。添將燭下淚。繡兒班衣兒。其二一寸針。萬頭絲。針絶絲絶。紅情綠思。繡聚千顆淚。彈與眼中兒。其三繡非繡。絲非絲。塞北天南。繡有餘思。唾絨兀兀醉。魂去伴吾兒。其四子母情。針戀絲。以我思母。知兒我思。有情天亦老。惻惻生離兒。</text>
<title>聖爲和寄眠字韻。復此和去。</title>,<text>燈影機聲耿未眠。諸生風味想依然。業成文史三冬後。人在溪山七曲邊。書來。盛言鶴山七曲形勝。仍要定潭洞之名。 白拂朱藤堪入畫。蒼官靑士不工姸。聖爲書樓前有古松。余前以靑士書扁。 大江南北分泉石。遙結餘生物外緣。</text>
<title>二月一日作</title>,<text>良辰不爲老年留。正月翻回二月頭。遠望烟光深樹動。薄暄春意小窓收。靑天夢夢程生馬。白晝蘧蘧蝶化周。物我入機還復出。儘知憂樂兩浮休。</text>
<title>送石見之任穀城縣</title>,<text>儒林循吏傳中人。湖海湖山未了因。宅近翠華行殿外。官居黃石古祠濱。君新寓在安陽行宮前。 杏花桑葉催耕候。帽影鞭絲覓句身。摺疊聚頭新㨾扇。可能見念庾公塵。君言今夏當製扇。</text>
<title>海居都尉，雨蕉侍郞。小集弊山房。爲餞石見。再用前韻。</title>,<text>披帷斯在是何人。夢冷驅羊曲葢因。老讀方追秦以上。歸農偶似潁之濱。靑山過驛偏揩眼。芳草沿堤欲映身。頗恠遊情全未盡。送君心逐馬蹄塵。</text>
<title>次韻海居齋餞詩。又送石見。</title>,<text>卅年宦跡在淸暉。君所經高城，淸風。皆山水名邑。 不管家人生事微。良手共嗟鋤野老。除書又下釣汀飛。梅間吏退苔生印。竹裏詩成露滴衣。從此南民蘇疾苦。卑田寒乞有歸依。</text>
<title>聞今夕。海居莜淵。又集雨蕉室。飮餞石見。復用海居韻。以寄石見。</title>,<text>連宵秉燭繼斜暉。離思醺人酒力微。詞伯一時傾出餞。使君五馬去如飛。郵書計日憑鴻翼。花縣行春趁蝶衣。示疾維摩方丈室。炷香無睡獨依依。</text>
<title>鄭令敬叔 東祜。以子貴七十。覃恩進通政階。以詩賀 二首。</title>,<text>家庭詩禮里閭光。國子先生是令郞。令嗣知容。 白髮雅宜紅錦帶。綠髫猶記紫羅囊。治觴衆婦稱龜鶴。繞膝諸孫詠鳳凰。斂此太平人瑞福。九重先獻壽無疆。其二無人不賀地行仙。七十韶顔愈少年。鍵戶卽今難浪跡。通家伊昔憶隨肩。鶯花仁壽橋邊駐。裙屐烏衣巷裏聯。可使百齡同久視。爲君當賦第三篇。謂八旬九旬賀篇也。</text>
<title>讀宋十家詩。各題一絶。</title>,<text>梅宛陵開山初祖數歐梅。頗愛都官更別裁。難道賞音非六一。初甞諫果味徐迴。歐陽文忠崑體宋初五代仍。浮哇一埽起廬陵。廬山高與明妃引。自負惟吾李白能。王臨川覃精得力半山翁。萬首唐人七絶中。學古暮年心益苦。然追二謝失於工。蘓長公翕張開闔萬千態。氣魄昌黎後一人。七律當家超上乘。輞川禪悟少陵神。蘓文定放翁針砭詩家病。流動堪醫板滯生。才禀二蘓論甲乙。黃門是弟雪堂兄。黃文節魯連李白其人在。不敢當前鄙事論。堪恨江西宗派後。或疑無佛處稱尊。曾南豊語盡意餘味頗長。難同諸子槪論量。確然韓杜門墻在。枉與無香恨海棠。范石湖取境淸羸韻自腴。同時楊陸占方隅。大篇短什何曾見。隻字陳陳一唱烏。陸放翁文章入蜀發揮雄。前有花溪後放翁。近體罏錘能事畢。更難措手化新功。楊誠齋天才李白抗孤哦。悟後憑空自作家。甚且亂頭麁服矣。淡粧奚止洗鉛華。</text>
<title>寒食後一日</title>,<text>郊原一望盪襟顔。春在花鬚柳眼間。甚雨恠風寒食過。行歌野哭乞墦還。絶交懶甚嵇中散。救我知無康對山。李夢陽語。 暮色蒼然來自遠。伴鴉隨例掩荊關。</text>
<title>兒子命衍。畫蒲團夢幻圖。爲海居道人。題其側。</title>,<text>海居道人淸淨債。夢見異境如見畫。綠竹萬竿烟雨重。絳桃一枝春日曬。大山濛濛合㬉翠。小溪細細分淸派。芳草軟於兜羅錦。戱蝶作團何狡獪。竹根一僧憇寂寞。了無鍾魚無梵唄。道人本自此中來。自見眞形猶不壞。是豈豪華公子夢。秦箏響泉本無差。小兒近道爲繪夢。夢假畫眞吾不解。異日好事爭傳摹。邢房悟生圖張賣。</text>
<title>晨起。園脚小憇。偶得一詩。寄示海居道人。</title>,<text>苔徑颯聽雙屐響。梅梢驚夢一禽先。晨光漸白林間檻。霞氣蒸紅雨後天。奮發百花如入海。默存千息似參禪。此中有句離文字。欲說於君墮渺然。</text>
<title>海居見和拙韻。更此寄謝。</title>,<text>吟廊茶屋勢因地。此事饒君着一先。君新置草堂。耳廊茶竈。頗合畫意云。 戱蝶夢回芳草地。鉤簾側卧養花天。君有蒲團夢幻圖。 悟餘何者非三昧。詩外應無第二禪。昨與春山共商略。海齋句髓合犂然。君家春山。昨來談藝。共歎盛製七古之美。</text>
<title>人有賣董太史書畫合璧帖者。余爲臨書。兒輩摹畫。而還其原本。仍題以一詩。</title>,<text>撫古應難神似矣。端於筆末到時求。論詩化後空無訣。覓劒從來陋鍥舟。小藝一門關性命。此中世隱當林邱。終同過眼烟雲滅。重幣何人遞篋收。</text>
<title>金山直指寺僧采淨。來參錦波大師於東郊之淸凉國刹。以書抵我。懇乞墨蹟。故答以二詩。</title>,<text>金山蘭若出禪扃。演法淸凉國刹聽。道在十方行乞食。寺無一定坐繙經。杏花零落深春院。香篆消沉澹午庭。儒佛到頭同妙諦。者般心地喚惺惺。來書言儒佛書參伍講論之語。其二纔出都門楊柳塍。淸凉寺裏盛香燈。鶯花閙熱諸方最。甁鉢蕭條定力能。焚筆逃名霞北院。自號北禪院掃落葉頭陀。 乞書多事嶺南僧。不妨翰墨歸依佛。破戒砑光十幅藤。</text>
<title>初得咸昌宗人 潤 所寄七言四韻。喜劇而涕。依韻爲答。己巳嶺南餞。潤甫十歲。轉匄京師。余偶詢得姓鄕。知爲同宗。憐其幼留。與兒子輩分衣共食。受業於門下者且十稔。而去甲申。暫來省我。自後不知存歿。今聞在咸昌山中。作冬烘先生云矣。</title>,<text>被人捃摭去朝班。又哭荊妻老涕潸。八九年間盖如許。一千里外信纔還。念渠無力資營産。豈我初心送入山。三復來章慘不樂。訝痕字字墨花斑。</text>
<title>海霞證緣圖 采淨號龍海堂</title>,<text>詩人不解禪。無裨道業邃。禪僧不解詩。慧心有未至。傳燈諸祖師。偈言不廢置。操觚古學士。因悟進參秘。海公廣長舌。夙具靈通智。霞老綺麗腸。龍藏作鼓吹。幽磬妙香頃。鼻觀跌息地。時時路如識。往往神交寐。松煤遂染翰。貝葉遙投贄。何論面目昧。千里喩心意。本無來去相。十方界無礙。作爲證緣圖。水墨莊嚴繪。豈必遠公社。許入淵明醉。又何仲殊蜜。嗜爲坡翁戱。有緣起無緣。無緣故無累。詩境與禪一。法門示不二。息壤在泉石。松靑又竹翠。訂我堅牢相。叩師眞實義。</text>
<title>春盡日對雨</title>,<text>造化無私物有涯。春光畢竟屬誰多。關情燕語酬鶯語。得意桃花殿杏花。準備杯觴妨疾病。折除風雨損華奢。去年如此今年又。人壽芳菲任共磨。</text>
<title>次韻答醒仙侍郞。戱贈聖臨。轉示老霞之作。</title>,<text>聖臨義俠心。衆棄不我遐。醒仙仁厚性。念我發咨嗟。絡繹醒仙信。每在聖臨過。頗聞朝雲病。關心憂老坡。我不暇天女。示疾先維摩。委枕藥氣中。滿庭開落花。時與聖臨謔。徐以一言加。聖臨篤關雎。自矜思無邪。所以魯男子。風情恠醒霞。彼此皆過境。欲問春夢婆。聖臨方有騎省之慽。醒仙篤老。余亦沉病。非復舊日風情。三人皆屬過境。奚但內翰功名。爲一塲春夢耶。</text>
<title>再用醒仙前韻。書示聖臨。兼呈醒仙。</title>,<text>兩家貞夫人。已返雲輧遐。腹悲庖厨冷。無由辦咄嗟。然各有待人。差慰暮年過。如何聖臨婦。忍訣歸山坡。貞男作老鱞。疾痛誰按摩。飢誰瀹菜根。渴誰汲井花。衣誰念其單。飯誰勸其加。基自閏化正。俾不納于邪。不識綺羅香。初志遂烟霞。天試聖臨節。翁在先奪婆。聖臨不再醮不卜姓故云。</text>
<title>次韻雨蕉侍郞花園 二首</title>,<text>名園華屋枕南山。參錯桃腮杏靨間。小彴渾隨溪欲轉。芳原偏與柳相關。紅欄亞處吟詩立。黃鳥飛邊得酒還。恰爲看花看地勢。春城曲曲又彎彎。其二爭道誰家白玉𩣭。香塵滚起落花風。嬉春麗日三竿後。纈眼遊絲百丈中。早晩芳菲無不遂。陶甄造化有全功。畫圖描入昇平象。街柳陰濃卧醉翁。</text>
<title>哭永安國舅 三首</title>,<text>兩殿欽仁曠簡編。篤生良弼賴皇天。一臣顧命先王聖。外戚無如夫子賢。廟筭帷籌書卷得。衆心朝象漏船全。太常議上忠文字。之德之功豈但然。其二人間五福備兼全。經術文章兩傑然。極闡宋儒圖外旨。詩硏唐代鏡中詮。陶鎔大手知無敵。琬琰名山在必傳。一夕詎堪壇坫廢。忽驚歲値已辰年。其三受知本在衆人前。総角題襟六十年。百口銜恩都繡佛。一生得意許登仙。屯時自坐踈才累。交道終應入地全。淚盡哀詩迴白首。草亡木卒賴誰傳。</text>
<title>次韻答采淨 三首</title>,<text>息機魚鳥自來親。能使禪家問訊頻。知否畫無詩外旨。了然身是佛中人。話參霞老三空透。香屬波公一瓣新。余前書。有我卽是師。師卽是我之句。采淨答來云永悟人我。證成三空之上乘。 咄汝多聞妨定力。歸求寶藏本非貧。采淨淸修梵行。兼及詩畫字法。至以惠崇畫參寥詩自期。故余勸其刊落浮華。專意寶境故云。其二豈必深山卜地幽。萬人如海一書樓。舫頭洗硯無餘事。花下鉤簾始欲愁。余始名書巢曰碧蘆舫。昔因睿賜扁額。改築一樓曰養硯山房。 覓句緘情到法侶。寄書談理得名流。晝眠夢入北禪院。布糓隔溪鳴麥秋。其三宰官現相返陀林。淨業塵緣較淺深。道士白鬚僧碧眼。梨花香雪柳黃金。掖垣往跡南柯掃。詞賦虛名北斗斟。爲語遊筇歸漸緩。佛門春色共聯吟。</text>
<title>余前與采淨書。約以歜節相見於淸凉山寺。采淨詩中。有嶺外獨歸吟之句。其行若不可待余者。余爲再用前韻。意在挽行。而人生一日之面。亦天假之緣。而非可以強之者。聽其自然可也。采淨以爲如何。亦三首。</title>,<text>耳聽何如眼聽親。圓睛竪拂喝聲頻。一根返本單提話。五蘊皆空頓喚人。古殿無風幡影動。落花如雨綠陰新。吾非索飯齋時去。莫詑化糧空鉢貧。其二院在長廊盡處幽。橫看成閣側成樓。身披淡墨伽梨坐。燈照玻瓈盞子愁。千佛繞山靑髻露。一庭如水白雲流。佛巖山在東門外。 師來結夏忘歸路。古徑生苔鶴啄秋。其三忘形掩卷矚園林。香盡罏灰雪漸深。少日立談雙白璧。老年種福萬黃金。是心菩薩凡人等。誰辨醍醐與酒斟。畢竟叩師眞實義。趙州無字爲沉吟。</text>
<title>雨蕉示以秋香詩。詩中有及於我者。故爲題一絶。</title>,<text>北方窈窕一佳人。紅粉樓中覓句身。千里彩箋來奪豓。碧桃瘦减二分春。是日於碧枕花下。發凾得詩。</text>
<title>雨蕉書云。趁碧桃未謝。當一就晤。今見雨後花事已非。悵然題寄雨蕉。</title>,<text>吾廬雖僻愜幽貞。初夏端居見物情。蘆芛特長時過母。鶯雛生小自呼名。片雲却下浪浪雨。薄晩翻成冉冉晴。謝盡碧桃君不至。滿庭堆雪怕人行。</text>
<title>兒子命準新作演雅體頗佳。余亦爲四絶句。</title>,<text>一片虫聲萬古愁。詩人感物幾時休。甓縫苔草墻根土。五月因驚得氣秋。其二淨掃淸風一榻橫。庭花斜照枕函明。平生晝寢貪長夏。已怕紗幮豹脚鳴。其三皷吹幽人不合攜。詩腸律呂自高低。長溝一例靑蛙泊。可是家家孔𥠧圭。其四燈引飛蛾豈燈咎。飛蛾自誤見明能。與人均是含生物。欲爲飛蛾不點燈。</text>
<title>五月六日。魂宮祥事。望哭于延慶墓洞口。感賦一章。</title>,<text>承華殿裏槖筆臣。金粟堆前野哭人。釁負如山猶不死。泄哀無所轉傷神。光塵寑邈誰能畫。文字殊知跡已陳。星月森森照歸路。不禁揮淚獨沾巾。</text>
<title>夜入淸凉山寺。諸僧以國役無一在者。獨準兒宿方丈。記以一詩。</title>,<text>肩輿詰曲澗溪稜。微月徑穿深樹塍。到寺一僧不迎客。開門半盞長明燈。離言離說得超脫。非葉非花香毾㲪。自起打鍾埽地卧。恠禽欬笑靑山譍。</text>
<title>余前與采淨約。又與金仙僧善洪。約于淸凉方丈談禪。是日。采淨先已還嶺南。獨善洪如約而至。欣悵交至。有作。</title>,<text>今來踐約老夫能。半缺仍圓講首楞。一笑拈花城北衲。獨吟飛錫嶺南僧。獨吟字。用采淨詩語。 臨行不肯留言說。無字誰知剪葛藤。余問寺僧。淨公爲我曾留書否。曰無。 秪有草書諸院遍。巡楹繞壁訝龍騰。佛殿及諸僧院。多有采淨聯書。</text>
<title>錦波大師一圓。病卧寶相菴。余往見之。茶話之頃。出示法書諸帖。</title>,<text>寶相菴中示疾人。盆花自發帳凝塵。茶瓜遲日能留客。麈尾玄言入問津。山黛飛來靑卧榻。松釵散落綠比隣。多慚惡札兼收弆。虹貫經床董帖眞。能書能蓄。法書中董帖頗佳。又有余江都所書經文帖。</text>
<title>普惠上人。無染長老之高足。而慧業精進。叢林中名士也。與余相見。一言有契。臨別贈以四韻。</title>,<text>惠公居處淨公歸。誰與薰修共析微。普惠所居華嚴禪室。是采淨住持處也。頗幽㓗。 架揷華嚴經一部。菴聯寶相啓雙扉。禪室有兩扉。一通淸凉本寺。一通寶相菴。 貪嗔癡去無人我。來去今生了是非。臨上輿時猶致意。虎溪三笑兩依依。貪嗔癡去來今。記是曰話頭也。</text>
<title>倣周鐸硯 蕅道人。自擺攤舖購來。</title>,<text>硯式倣帝鴻。古雅紛製作。隨材圓又楕。漢璧或商䥬。自我斂形跡。文字從躭閣。吾道未喪歟。見此夫子鐸。吉金寓貞石。警省起衰薄。誰割紫雲片。來伴玄亭寞。忘情筆已焚。試手墨相著。玩墨旣而飮。竊被書童噱。</text>
<title>文衡山溪上橫琴圖立幀 衡山自題曰。推琴一笑四山空。百道飛泉萬壑風。何用氷絃薦新調。宮商遙在水聲中。微明二印。曰徵仲父印。曰衡山印。</title>,<text>淺絳化水墨。畫道趨簡易。元四大家出。倪迂饒別致。士氣與院氣。從此判爲貳。離形取其韻。古法亦日墜。聖人化民術。刑政禮樂寄。奈何去奸僞。剖斗折衡議。遙山與近樹。慘澹經營地。䧺奇尋丈勢。鍼芒起密緻。衡山晩乃作。盡發前代秘。古絹靑碧山。可運三丈臂。飛泉觸石響。夏木蒸空翠。推琴一老人。背有靑童侍。宮商在水樂。無庸指法使。氷絃薦新調。已落第二義。衣紋合水紋。萬壑方淸駛。逌然入其中。我欲同遊戱。荊關董巨法。典刑尙有器。繩準尺度中。神韻自恣肆。歎息衡山翁。於此寓鑪錘。今人置罔聞。徑去不一試。所以荒率筆。杜撰日無忌。詎止畫一事。慨余挽古意。</text>
<title>穀城李侯摺扇歌</title>,<text>湖南紙竹稱第一。製扇莫向南平扇。穀城李侯老詞伯。巧思才情溢書卷。胸中摺疊三十樣。樣樣不俗多奇變。吏姦民隱迎刃解。無以遣閑春風院。古竹天然謝染烙。硾紙漿成勝紈絹。鳳脛隱舌妙在心。鼠目義鉸聊裝面。如笙之有義嘴也。 高麗松扇宋賢詩。故實於今驚再見。將謂南平讓聲價。驟聞足以猜疑譴。仁風披拂到微躬。恨不化成黎庶遍。天與才名還自折。得喪何論一小縣。在官百日徑歸來。生▦益窘躬漁佃。搖扇覓句大自在。萬安橋林日葱蒨。橋在安陽行宮前林木之勝。</text>
<title>錢塘陳雲伯 文述。有朝鮮二賢詩。自注曰。聞秋吟侍御誦申紫霞，洪海居詩文而作。今年。並其所刻畫林新詠二冊。自馬敎習 光奎 所寄來。馬敎習言庚寅夏。蔣秋吟子 鉞 還浙鄕時。留書曰敝同里人陳雲伯先生。寄紫霞，海居兩先生信件。乞轉致之。此書留於丁舍人 泰。舍人又歿。今春。始自馬敎習寄來。遠信浮沉。屢經存歿。三年然後竟能入手。亦四海奇緣也。卽次原韻。</title>,<text>紫鳳歌成詩品見。先生首例國朝賢。太原女史辛瑟嬋。選國朝人詩。爲詩品。以雲伯居首。並有紫鳳歌。以雲伯都下詩名有紫鳳之目也。 門多問字金釵侶。畫有量才玉尺篇。錢塘女史顧螺峯。爲雲伯寫金釵問字圖。畫林新詠。自序云斷自童穉以來相接。至今得三百餘人。各系以詩。亦六十年來畫家之麟閣也。 華屋錢王祠下住。盛名箕子域中傳。秋吟去後亡琴恨。又續神交萬里天。附原韻東方自古多君子。今日朝鮮有二賢。共識申公邃經術。更聞洪邁富詩篇。姓名久爲中朝重。文字還應我輩傳。恰憶貞蕤老居士。謂朴齊家。 綠江雲樹澹遙天。</text>
<title>陳雲伯畫林新詠。補入不佞墨竹及海居都尉墨菊。各有小傳。故卽次卷中原韻謝之。</title>,<text>論畫處難置異同。先須書味在心胷。縱然馳譽江南北。自媿偏邦謏淺翁。附原詩 畫林新詠。申紫霞名緯。朝鮮國人。由翰林。官六曹副判。由樞密院都承旨。出爲留守。副判卽侍郞。都承旨卽軍機大臣。留守卽総督也。工詩文。尤工畫竹。蔣秋吟侍御云詩近蘓黃。畫則今其無匹也。楡西舘集中屢見之也。古來畫竹數文同。成竹要須先在胷。解以蘓黃詩筆寫。海東今有紫霞翁。</text>
<title>次韻問菴秘書仿周鐸硯七言長句</title>,<text>問菴老人頗好奇。文字峍屼不合時。偶愛吾家鐸㨾硯。逸興奮眉爲臨池。七言長歌硯已侈。餉我衰朽生華滋。成周之鐸形製古。博雅之士方能知。我與問菴硯知己。棐几明窓尊寵爲。時命有遇有不遇。士也甘心擯斥之。硯始爲石牛羊踐。玉德金聲辨者誰。安知使我司鐸者。不有風淳俗再煕。莫以用捨疑道術。請君視此鐸硯詩。</text>
<title>內弟李宗林甄復爲世孫宮司禦。喜贈二詩。</title>,<text>吾衰萬念捴闌珊。邸報云何拭目看。儒雅風流李司禦。明時合選桂坊官。其二炊烟屋角暗傷神。劣弱男兒七尺身。今日太倉一囊粟。救饑無及尹宜人。貧士失職五年之間。哭妻。又哭一子。皆以饑餓也。</text>
<title>穀城守李見心殿於考績。黜於京察。在官纔滿百日也。卽用別詩原韻以慰之。</title>,<text>抱玉偏多按釰人。才名窮鬼老相因。一時試吏湖山外。依舊狂歌野水濱。官况纔堪延賜謚。廩餘豈或爲謀身。見心赴任。卽行其祖考文端公延謚之禮。 平生鵲乳鶯啼句。下筆曾無半點塵。鶯啼無定樹。鵲乳不離枝。見心平生警句也。</text>
<title>七月七日。感懷書事。</title>,<text>百尺高樓四面開。一鉤新月早秋迴。銀河過雨窓中見。織女明星枕上來。豈有幽期成悵望。且將淸影共徘徊。緱山已判三年訣。笙鶴無聲畫角哀。是日行孝明世子入廟禮。廟號曰文祐。</text>
<title>醒叟前月。以船路入都百忙也。而能一來見。卽又告別。念醒叟與余今皆老矣。前期益渺然。此段耿耿。殊無以爲心。追用房字韻。以紓別懷。</title>,<text>行色忩忩有百忙。也能携屐到山房。抽簪賀我詩文進。垂槖憂君道路長。暫緩觥船終一別。寄成魚雁莫相忘。六如偈子三生夢。百衲衣單半篆香。醒叟自哭朝雲。衣食窘便。一在家之苦行僧也。</text>
<title>秋懷 三首</title>,<text>秋燈雨喞喞。直欲虫聲掩。虫飛見明入。洒窓如雨點。有人懷抱惡。藥囊頹藤簟。絺綌尙不改。凉燠忽無漸。其二雨止虫聲作。空濛百草溼。淋鈴在簷宇。餘潤枕簟襲。如寄小篷屋。過灘停短楫。茶罏有火否。喞喞銅甁泣。其三草虫一微物。鳴聲感人切。已自毛詩見。名入爾雅列。余獨何爲者。七情哀心缺。明發不能寐。有懷無人說。</text>
<title>僕六十四初度。家人爲設筍脯。悵不得與醒仙侍郞合席。分送一器。公卽有詩記之。次韻謝答。</title>,<text>百年瞬息付塵忙。世外交情結老蒼。笑我已能齊得喪。知公原不設炎凉。薰罏鏡匣靑春駐。淸簟䟱簾白日長。公八旬之年。猶有一綠衣在傍。且棋品不衰。 筍脯自慚無所設。得詩勝醉壽罇香。</text>
<title>園中秋花十四詠</title>,<text>繡毬花天生繡鞠在羣芳。閒擲閒拋到砌傍。幻色如參菩薩相。豪情堪憶少年狂。綠差皺面層層錦。紅簇同心點點香。大抵絶無夭冶態。若論風品合禪房。秋海棠一種相思現夙根。秋生羅袂幾黃昏。斜侵細雨無端豓。輕染紅霞欲盡痕。蘓蕙機中工聚淚。江淹賦後黯銷魂。人間我亦鍾情者。惆悵沈吟白露園。石竹花解下羅帬芳草烟。誰家針絶繡新鮮。叢叢倚恨䟱簾外。纈纈凝眸曲檻前。冷伴露蛩甘寂寞。暖爭風蝶妬嬋娟。偏憐弱質潛蘓息。不盡秋容點綴姸。玉簪花嬌瑩天然絶點瑕。一鋤栽種斸金鴉。收將墮珥遺簪玉。付與嘲風謔月家。數笏園亭盡香草。半生心事屬秋花。危冠廣袖當歌夕。敲遍欄干喚奈何。鼓子花 一名纏枝牡丹弱蔓年年引興狂。壞墻樹石古苔荒。炎凉自改何曾變。開卸如初故不忙。自春至秋。開花相續。 旋萼形傳皷子樣。不入瓣曰旋。 纏枝名占牡丹香。野人恰比兒娘頰。畢竟花強妾貌強。野謳有山花兒娘之語。卽此花也。鷄跖花淡竹同形却異栽。草花細碎入詩材。靑藍盆裏分身化。鵞鴨欄邊印跡來。別圃灌培皆俊品。荒田蕪沒捴麤才。秋來卉物關情甚。殘照西風遅暮哀。鷄冠花黃花共占風霜國。絳幘同趨刻漏官。美號誠能因物比。高名誰謂入時難。昂然對立如相鬪。翩若驚飛乍未安。我亦有懷君子見。雨窓無那翰音慳。剪秋羅 一名漢宮秋色名花狎玩近書臺。誰費風刀剪刻才。散揷枝頭剛一尺。飛來蝶翅匝三回。秋羅不比春羅膩。盆景何如野景開。到汝詩情尖峭得。停毫記賦漢宮陪。紅蓼漁磯橫斷遠山靑。叢水葒花入小舲。冷伴曉風殘月柳。淡藏飛鷺浴鳧汀。主人未罷江湖夢。舫閣如聞魚蟹腥。丁字簾前䟱雨歇。數枝紅簇可中庭。蘆花碧蘆吟舫敞簾櫳。蘆葉蘆花冷徑中。影斷白鷗因折勢。光搖紅燭爲枯叢。布衾借煖眠明月。柳絮欺輕捉晩風。天地悲秋餘雪鬢。不禁相對兩衰翁。秋牡丹秋容足以壯山扃。籬菊傳神紫鶴翎。瘦蝶寒螿晨露徑。叢莎拳石夕陽庭。尋詩側帽偏相對。行藥鳴筇爲一停。最愛柔枝層疊葉。西風披拂牡丹靑。群芳譜。葉似牡丹。藊豆花 本草。作扁。莢形扁也。棚底蒼森七月天。白花靑葉露凄然。鄰翁宿有彈棋約。園僕新貪縛帚眠。卉譜閑評蛾細小。一名蛾眉豆。 藥囊珍拾子麤圓。追凉不用搖蕉扇。絡緯聲聲月上弦。牽牛花嬌曳空靑水碧裳。白紗衫透玉肌香。細腰低亞琅玕竹。殘黛斜侵薜荔墻。塞上珮環歸夜月。景陽鍾漏起晨妝。彩雲無跡琉璃脆。日出人間易斷腸。苦薏園中薙草課童僕。苦薏年年下鋤慳。邸第樓臺生不願。野人籬落動相關。風霜節近蘭先萎。色味香兼菊一般。返照入庭翻屋壁。泥金濃抹畫情看。</text>
<title>次韻聖臨苦雨 二首</title>,<text>再見淫霖變海桑。夏六月大水。秋八月又大水。 漂田漂室四郊荒。民無疾病原無術。天遣艱難又備嘗。鎭日巖廊談水利。方秋墟里减烟光。憂來瀝血知何益。自笑狂夫老更狂。其二五星遅疾軋天機。非霧非風雲亦非。禾稼災傷及蔬茹。禽魚蕩析害潛飛。窮人自歎一家事。古老皆言生歲稀。在野豈無王室念。放歌淸淚不禁揮。</text>
<title>次韻篠齋侍郞苦雨長句二十韻</title>,<text>石破天驚雨脚長。夏秋百日迷洪荒。哀此𡞦獨富人病。及我禾稼公田痒。電掣流屍紫虩虩。海呑漂戶靑茫茫。下界百殃此爲最。上天一怒誰敢當。在位隳職罪無赦。吾王聖德仁如傷。謨謀苟能日贊贊。對越可以孚蒼蒼。念玆艱大業丕丕。上有陟降神洋洋。選司恢公淸仕路。柄臣守法尊朝堂。量才履屐典兵食。直道耳目彈班行。黜吏宜先去害馬。牧民但可鞭後羊。寸祿不爲盜臣有。一事每念公室彊。詩書元氣挽古昔。科宦捷徑裁猖狂。畏四有知心不媿。殺一無辜神必殃。恩讐報施悟因果。貨利黷濁懲滄浪。斂貴公子遊北里。戢惡少年出南塘。童童桑課樹五畝。札札機勸工七襄。須知饌玉出寒餓。猛思唆血來膏粱。然後化理調玉燭。快覩瑞日暾扶桑。股肱得有如公者。肺腑流出憂時章。回災降康此其兆。蒼生受福未渠央。</text>
<title>柳肯修侍郞江鄕小樓。屬余書額。旣應之。各題一絶。</title>,<text>水碧沙明樓惘然錦瑟華年思。何處秋江不斷鴻。每到沙明水碧處。令人恰憶錢郞中。觀魚賞荷所紅綻蕅花明立鷺。綠差荷葉聚遊魚。抽簪不作東華夢。繙盡平生未足書。</text>
<title>苔岑雅契圖 三首</title>,<text>李蕅船 尙迪 詩品絶佳。與珠江儀墨農 克中 證交燕臺之無量禪室。墨農爲繪苔岑雅契圖以贈之。蕅船旣歸。請余題帖。四海蘭盟一榻期。墨農酒渴蕅船詩。零金賸粉餘閒筆。又爲香君寫折枝。墨農有秦淮雜詩廿四首。細書聚頭。背寫梅花。以贈香姬。香姬藕船所歡也。其二保安寺閣認前塵。塔影鍾聲翰墨因。秋士相逢捴詩瘦。黃花十月瘦於人。圖成於十月菊牖下。記余遊燕。亦在十月也。其三誰喚苔岑舊夢醒。故人去後海冥冥。斷膓香草名山句。爭唱如花儐酒伶。吳蘭雪時在黔南任所。藕船於墨農酒席。寄信蘭雪。有一聯云美人香蕈能消福。循吏名山更著書。余不聞蘭雪信。今已五年。</text>
<title>見心用余別詩韻。一時出五篇求和。故走筆就和其四。</title>,<text>夜渡江口。讀紫霞詩札。雙槳月中孤渡人。寒烟葭露莾相因。錦囊翡翠蘭苕句。秋水龍驤鳳翥濱。龍驤鳳翥。行宮亭名。 貧士牢騷工失職。浮名刊落見眞身。海齋蘆舫堪來往。不是羸驂戀踏塵。罷郡悼友華屋山邱易感人。來生未卜此生因。交情動識乖離際。衰抱頻傷寂莫濱。歸賦陶家三徑菊。恒饑杜老八哀身。平居我亦悲鄰笛。彈指歡塲一刹塵。同海居，雨蕉。夜集碧蘆舫。舫齋恰受四三人。蘆葉梢梢月影因。共對地偏心自遠。何須亭在澗之濱。趙令穰有朝陵暇。見心璿派也。 王晉卿原雅集身。新樣聚頭來入手。西風不怕庾公塵。見心贈余穀城新樣扇。萬安橋草堂。憶蘆舫主人。𡼲崎歷落可憐人。萬法皆空結凈因。不幸少年高第者。從疑恠物大江濱。金貂玉佩闌珊跡。畫錄詩林位置身。不佞姓名。屢見於陳雲伯畫林新詠，吳蘭雪詩話等書。 獨有萬安橋上客。賡酬屢許躡淸塵。</text>
<title>重陽日。菊蘂尙靑。與鄭宜之對酌園亭之小樓。有作 二首。</title>,<text>把酒情濃禁酒時。以年荒。朝令自來初一日禁釀。 小園幽草夕陽遅。秋聲驟起收寒雨。山色飛來補缺籬。九日佳名終可愛。黃花不見且題詩。莫言病叟衰羸甚。八跪猶堪左手持。其二力疾掃樓移小榻。茶烟香篆與遅遅。故人淡得黃花意。三徑寒於靖節籬。落帽題糕非我事。感時酬節自秋詩。何當兩脚登臨快。忘却靑衣不復持。靑衣謂杖富鄭故事。</text>
<title>題竹香墨竹橫看。用余竹溪韻 二首。○幷序。</title>,<text>竹香。浿上勾欄中人。前爲浿尹李荳圃所歡。隨至京師。性嗜畫竹。屢擬瓣香於余。以余在山中不果。今已別締良緣云。荳圃寶此橫看子。要余言。卷中原有華士余竹溪 垣 題句。藉此亦足以傳後也。映奩香一縷。邀月影千尋。又抱琵琶別。非無松竹心。腕間原有畫。絃外且論琴。懊惱蕭郞甚。橫看苦索吟。其二襪材華有處。宜向校書尋。垜葉吹香鬢。分枝裊蕙心。簪花餘剩墨。葱玉乍離琴。四海憐才性。余生先我吟。</text>
<title>蕅船見余戴笠小照汪載靑所寫於蘓齋者。有詩故次韻爲答。</title>,<text>悔作多生綺語人。忩忩絮果與蘭因。晩隨粥鼓歸依佛。曾是鑾坡供奉身。見道一斑終有媿。知名四海了非眞。礬綃亦我苔岑帖。同寶蘓覃喜結鄰。蕅船有苔岑雅契圖。</text>
<title>蕅船題余所樂府後三絶句皆佳。卽次原韻亦三首。</title>,<text>雛鬟檀板變新聲。燕舌鶯吭字字淸。甲乙黃河吾已孏。旗亭一往有深情。其二夢死人生亦可憐。仙乎到此氣飄然。一絲竹肉哀如玉。不枉罇前送百年。其三新詩演盡海東歌。改罷長吟喚奈何。風雅莫疑收俚曲。本來祭海當先河。</text>
<title>泉谷侍郞見和重陽詩。卽用原韻爲謝。</title>,<text>玉堂伴直幾多時。鳩杖光陰亦不遅。舊雨時偸王府暇。便輿徑造野人籬。泉谷帶金吾啣。 羅含繞宅千株菊。陶令閒居九日詩。同甲較量誰最健。蒼顔一笑酒杯持。</text>
<title>古香齋蔡君謨荔支帖。有歐公跋。宋榻官庫足本也。題示蕅老人。</title>,<text>君謨譜荔支。品第論頗精。不似漢唐人。見熟不見生。答遝與離支。夸言馬長卿。何况蒲陶比。魏文之謬評。荔支於牡丹。樂天恨未幷。花果品各絶。賦予偏不平。歐公識卓然。至理分析明。是惟不兼美。故各得殊名。我思理固然。能盡物之情。飛鷰玉環豓。肥瘦各至形。詩文或專門。造極宜孤征。杜甫曾子固。何害主偏盟。強欲兼花實。色味香奪傾。是帖歐陽跋。官庫本丁寧。宋榻政和璽。古香翻墨靑。宋初第一書。未暇論典型。蘓，米未出之前。宋人推蔡書爲國朝第一。 歐跋有所感。題作詩龕銘。</text>
<title>爲蕅船次韻題韓季卿 韻海 扇頭紅梅白楊山人法 三首</title>,<text>紅粉粧窺宋玉鄰。梅花一綻更無春。白楊去後孤山韻。又得仙蟾我輩人。季卿小印文曰一號仙蟾。其二酒後金臺弔夕曛。淋漓毫墨氣空羣。氷梢宛落仙蟾影。疑是天涯忽到君。其三我亦狂遊記昔年。纖喉毫竹簇氷絃。春江倚櫂梅花㟁。千片臙脂落酒船。昔在永嘉梅花時。舟遊歸來庭，臨淸閣，十梅二桐軒諸勝處。十梅之半皆紅梅。百年古物也。</text>
<title>九月旣望之夜。海居都尉約與朴雨蕉，侍郞李石見，明府丁酉山，李東樊 晩用，洪春山 祐吉，洪葯農 成謨。雅集敞居之養硯山房。拈吳蘭雪集中韻同賦。兒子命準，命衍。柳問菴，樹軒二秘書。李石顚 海遠。雨蕉二哲嗣琴垞 齊喆，靑棠 齊兢。東樊哲嗣溪堂 之衡。徐竹垞 眉淳，韓蕅人 在洛，李蕅船。亦賦 二首。</title>,<text>晉竹林兼漢石渠。風流文采照寒廬。逢秋鍊句多神助。邀月開罇試病餘。紅葉未霜山氣變。碧雲如水夜凉初。詩家近日得君重。喚起蘆花深處漁。謂丁酉山也。其二狂歡無計綺年還。豓福惟消一段閒。盆景四時花映屋。書香萬卷榻當山。頻開雅集抽簪後。澹對秋光展閏間。笛譜笙囊攜取次。歌腔參合小詩刪。時與蕅船參稽小樂府四十章。各有詩相贈酬。</text>
<title>姜溟翁承旨乞暇往哲嗣 時永 殷栗任所。將入文化之九月山也。臨行索詩。爲賦此。</title>,<text>沐浴老臣天賜暇。晨昏太守日趨庭。名山崢瑟秋冬際。瑤嶼平臨大小靑。西海有大靑，小靑二島。 筇竹飛行勝駕鶴。硯池豪縱欲呑溟。送君可羡殊非一。黃葉林扉手自扃。</text>
<title>贈蕅人</title>,<text>道人淡無事。日出亦何求。印石搜花乳。窰甆揀翡甌。異書殘帙取。名畫敗縑收。大道靑繩直。軒車如水流。</text>
<title>霜降日雨</title>,<text>靑女嬋媛月姊邀。紅墻翠瓦綠欄橋。無端一夜差池約。風又蕭蕭雨又蕭。</text>
<title>霜月又吟</title>,<text>遙夜雁奴時打更。傳消遞息此中至。幽期不比人間難。簾影瓦光樓十二。</text>
<title>權彜齋樞密 敦仁。用余與石見酬唱詩韻。遙寄一詩。情味殷殷。卽依韻謝答。</title>,<text>寤寐風流正始人。瘦金箋幅結蘭因。詞臣槖筆干天象。逋客吟秋老澗濱。竹柏影尋言外諦。琉璃境具慧中身。蘓端明承天竹柏盟在歲寒。劉禮部琉璃詩境悟入禪理。僕於彜叟見之。 新詩露菊花爭。品色味香絶世塵。</text>
<title>再寄彜齋 二首</title>,<text>夢想夢因捴誤人。何曾是夢想生因。將身自蹈深無底。於世心知淺在濱。了得夙根文字業。還他未第秀才身。秋來肺腑增尖峭。絳葉黃花句洗塵。其二落水蘭亭又一人。餘霞散綺認禪因。趙子固號彜齋。 拈將翰繪蕭閒事。喚起菰蘆寂莫濱。東旭射池魚聚影。西風脫葉鶴輕身。云何廿四詩家品。遙禮空壇悟絶塵。彜齋所居舊址。昭格道觀斜街也。</text>
<title>閏重陽。海居，雨蕉，篠齋，石見同過山房賞菊。拈韻共賦 二首。</title>,<text>金粉忩忩洗六朝。眞香晩節見枝條。嚴霜不改中央正。貞色何曾富貴驕。四壁蛩吟爭落葉。一行雁字入微霄。黃花却也人同瘦。簾卷西風恨未銷。其二湛寂光中破鼻香。眞根潛養荷天凉。誰言置閏無中氣。恰見開花占一陽。西竺知應移色界。東君讓與冠羣芳。論交正則淵明後。秋士詩名萬古長。</text>
<title>海居復以前韻惠題盆菊。又此和去 二首。</title>,<text>門掩蒼苔自暮朝。惠然霜傑慰蕭條。眞堪到老傾心愛。幸不從前向我驕。虛憶鄰墻過白酒。堅盟野竹上靑霄。亦知徹底香全淡。對汝人之意也銷。其二一園小小一籬香。庾信羅含居處凉。避熱何曾怨團扇。殿秋不是退昭陽。花瓷翠𤭹非情麗。丫髻靑帬作意芳。坡翁菊詩。眞是靑帬兩髻丫。 貴婿蕭然揮彩筆。風流四座讓弘長。</text>
<title>三用前韻。呈海居 二首。</title>,<text>寒泉一勺解霜朝。知否花醒氣達條。扶竹課編癡僕詈。折枝啼索小兒驕。秋香淡若關幽抱。山意悠然到遠霄。啜露餐英當服食。神仙輕體百憂銷。杯中輕體。神仙食也。鍾會菊賦。其二恠底新詩字字香。硯池承露墨華凉。風吹烏帽今千載。秋入牛山幾夕陽。人到淵明方是可。草除時菊更無芳。此中大有眞三昧。欲說於君意已長。</text>
<title>海居送示閣帖兩本。一是王著摹。一是肅潘本也。要余審定優劣。故答以一詩。</title>,<text>閣帖官家氣滯神。肥摹王著欲嘔人。論詩亦有長沙本。汲古寧無肅邸眞。月半黃甘可推例。凍蠅癡蚓莫相珍。所示兩本。適皆月半黃甘二帖也。余答書曰。準此二帖。肅本則線來絲去。饒有活機。王著摹。凍蠅癡蚓。都無血氣。卽此可以審正優劣。况贗王著。曷若眞肅藩耶。 郭香香察誰能辨。注目寒山葉打身。</text>
<title>今年得閏重陽。若爲詩家設者。而歲歉禁釀。大是觖陷事也。偶記方岳一絡索詞。衍爲二絶句。</title>,<text>今歲再重陽。瘦得黃花小。雲冷正愁予。幸是西風少。其二木葉下亭臯。秋氣何爲者。無酒對黃花。孤負重陽也。</text>
<title>海居三用前韻見貽。第二篇辭旨悽愴。不堪終讀。輒又和呈。以謝萬一。卽四疊也。</title>,<text>斜封白絹枉淸朝。贈我瓊枝又一條。蘓入杜陵耽律細。唐臨晉帖斂鋒驕。苔塡甓縫吟蛩地。雲卷亭尖放鶴霄。多謝故人頻喚夢。不知詞客已魂銷。其二賜書曬篋浥天香。汪濊恩波閱劫凉。養硯房中藏寶氣。承華門外泣斜陽。細數一生惆悵事。承華門外夕陽時。卽余江都陞辭日。退自离筵舊白也。 人經萬事秋能健。霜闋三年菊又芳。不盡微臣延頸願。文孫衣尺漸看長。</text>
<title>閏月十七夜碧蘆舫。招同海居，雨蕉，篠齋，石見。拈吳白華韻。共賦 四首。</title>,<text>舫齋黃竹篾。圭竇碧甎門。秋月全城白。冬靑一樹昏。衣巾皆不俗。人菊淡無言。賦詠幽居樂。王裵輞口村。其二催租無惡况。良友夜敲門。白菊凌冬豓。靑燈讓月昏。君詩多變態。吾辨已忘言。携手霜紅下。畫中何處村。其三翰墨覃精未必奇。平生謬被故人知。五言玄度那能妙。三絶長康但有癡。耐久寒花吟榻近。浮來明月卧帷披。揮毫落紙諸公盛。老眼烟雲怯陸離。其四有此人生一段奇。寒花冷徑集親知。二分明月楊州夢。萬里長風宗愨癡。但願佛門紅葉掃。不然漁艇綠簑披。相看破笑消香篆。纔合禪機便俗離。</text>
<title>題王著摹閣帖王雪補刻廿九段本。用前韻 二首。○淳化閣帖摹勒。何止數家。或如乕賁之于中郞。徒貌似耳。玆刻遒勁秀逸。神情逼肖。藏姿態于銀鉤鐵畫之中。盖毫髮無遺憾矣。余見於衛源癈石間。納價購得之。闕廿有九段。友人曹縣王君雪。雙鉤鐫補。遂成完璧。始於順治十七年庚子四月。迄次年辛丑六月。河陽薛所蘊。識于翕園之寶墨巖。</title>,<text>中郞貌逼乕賁神。論定蘭亭聚訟人。廿九段誰能辨補。數三家較此其眞。得之癈石毫無憾。奚但𣟴痕足可珍。蕆事姓王名雪者。是知臣著再生身。其二官帖當時已損神。紹興回羡大觀人。烏蟬匱紙滋新拓。潭絳長沙漸亂眞。善本肅藩非易得。纔名王著亦堪珍。子孫仙李皆龍種。想見虬髯髣髴身。</text>
<title>次韻兒子命準華城途中述懷</title>,<text>行殿䂓模壯近坰。甕城黃葉出螺亭。華封昔爲春暉祝。影幀常如愛日停。一氣山形朝海勢。萬年陵翠接園靑。店前尙有遺民否。指點門墻舊典型。吾家承命築室舊址。卽今華寧殿也。</text>
<title>石見以紀曉嵐澄泥硯。換余董香光瓦硯。戱爲長歌。記其事。兼呈海居博粲。</title>,<text>老石手持硯一方。乞我老眼揩評量。堅重澄泥出巧匠。欲與端歙爭晶芒。鸜之鵒之點雙眼。古玉辟邪鐫吉祥。背有曉嵐二字刻。昔紀文達留文房。簡明目錄經點筆。尙疑肌膜淪書香。我有香光瓦一片。紫檀寶室嵌琮璜。漢宮一百四十五。幾時風雨飛䲶鴦。尌膊䂓圓壓曹魏。拊垺方厚躋岐陽。胡桃油紋出苔蘚。庚庚篆脚銘其昌。三眞六草自不乏。我疑何必參凡將。只可鑑藏視眞蕫。與古彜器同綈囊。自其假者而視物。世間何物非亡羊。與君素有金石契。用泥換瓦均珍藏。割愛於物無差別。眞曉嵐耶贗香光。眞手眞硯兩不壞。子孫世澤追芬芳。發函得詩想噴飯。知狀海居公在傍。</text>
<title>海居疊成前韻。且書曰中有所感而作也。余亦感所感而和之。吾兩人者之感。在於詩道。又在於交道耳。後之覽者。將有感於斯文。二首。</title>,<text>稽首詩家佛。云何不二門。摩尼原自照。濁水豈曾昏。乙乙皆抽性。陳陳務去言。此中有眞意。我愛陶南村。其二翰墨因緣亦一奇。海東方駕浙西知。陳雲伯有朝鮮二賢詩。 周旋韻友堪千古。觸忤時人坐一癡。藹藹停雲勞面阻。明明如月向襟披。詩中佛事參三昧。梅菊蓮間證不離。歲色梅蓮菊遞披。海居原句子。</text>
<title>次韻篠齋與彜齋論詩七言長句</title>,<text>正聲萬古何悠悠。二南已變詩柏舟。性於七情大一統。姚佚變慹朝諸侯。春秋謹嚴各異傳。公穀未肯侔左邱。義諦知在不貌襲。試看晉帖唐雙鉤。我初束髮去求道。風騷代降劈從頭。高棅品彙奉圭臬。揣唐不敢私劣優。塾師矢口曰李杜。不許學宋窺中州。是豈夢見眞李杜。習熟傳命於置郵。駿骨轉在驪黃外。相馬天與吾雙眸。千秋在後心耿耿。五更窓紙風颼颼。是古非今視王道。纔說桓文五尺羞。何李主盟力模擬。儼然通國之奕秋。古器遂見贗鼎峙。丈室誰叩拈花酬。我思天機專一候。春鳥秋虫各自啾。不薄今人又師古。歸而求諸庶無尤。驀然空山悟雨雪。芒乎萬象焉雕鎪。彜齋篠齋得句髓。睥睨一代無朋儔。難去答來互棒喝。談笑辟易千戈矛。篠齋樸學立門戶。彜齋神力現成樓。六朝腹笥過半豹。三唐目力全無牛。緯也提攀才力薄。老眼怯對騰蛟虬。玉琴冷然未終曲。金翄擘天鯨海愁。陶韋蘓杜本不二。酣放精微何去留。重拈王官廿四品。勘破▼提禪老不。說是法已放筆笑。古瓦墨濺胡桃油。</text>
<title>送酢菜海居齋中。有詩 二首。</title>,<text>石癖蘭盟愛欲狂。腐儒麤糲亦分嘗。攜籠野贈櫻桃熟。噴飯園燒筍籜香。余換硯詩。有發函噴飯之語。 細嚼宮商忘肉味。凍葅酸綠壓詩腸。知君禁臠多時飫。要識艱難菜色黃。其二去毛拗項劇淸狂。舫閣邀同野飯嘗。醒肺夜來和雪嚼。爽心秋末晩菘香。酪奴只合澆書卷。綺饌終知怕繡腸。聞說壼儀時執爨。嚴妝暫卸內家黃。似聞貴主爲公園中移厨視膳。有以知我朝家法之美。卽詩書罕見。人家婦女可以觀感。豈勝欽詠之至哉。</text>
<title>彜齋以前韻題索扇頭山水。旣應之。又依韻自題畫後。</title>,<text>非髡非髮是何人。又借丹靑結凈因。鶴笛圖追詩夢渺。玉琴山響夜江濱。彜齋去作苔岑卷。蘆舫憑招笠屐身。多謝惜春零落句。六年香辟篋中塵。彜齋詩自注云丁亥惜春▦詩。尙在篋中。</text>
<title>得采淨黃嶽山中信。哭其恩，法兩師。明年首夏。約余淸凉一見。</title>,<text>無書京山遠。有書黃嶽近。采淨去時不留書。 以師指端畫。解我胸中蘊。忽若得耳受。了不關脣吻。通人有默契。俗士應竊听。書辭動人悲。恨不捐身粉。恩法兩圓寂。無地服事謹。飛錫一見我。永歸結跏隱。法乳在師身。花蜜又米醞。</text>
<title>卽事戱筆 四絶句</title>,<text>時藉榴皮信息通。三年不見呂仙翁。洞陰秋色來書幌。潑眼丹砂點漆中。洞陰仙尉呂君啓。寄來蜜漬山果。其二西風驅葉聽空庭。冷日林扉只反扃。不恨平居知己少。向人鸜鵒眼長靑。新得曉嵐硯。有鸜鵒眼者。其三蕭然世事已焉哉。富戶貧人一例災。可是饒吾奇眼福。運租不得運花來。杜陵船便。得山石榴一本。其四閒人閒事百無愁。畫債詩逋得自繇。斗墨忙磨憂脫腕。最難倉卒額書酬。海居被妄人轉懇額書立地責成。海居抵余書曰先生活我。發函捧腹。</text>
<title>海居旣和酢菜二詩。又以原韻要和。豈買菜乎。求益也。而藻采贍麗可畏。又此率步以呈。</title>,<text>詩髓別裁僞體狂。老禪蔬筍合同嘗。羹毛莫以澗溪賤。匙箸如聞風露香。動桂鳴薑蘓病胃。化今食古洗塵腸。寒菹膾炙詞人口。喜事眉間氣占黃。</text>
<title>題蕉堂洗馬所造小衍波箋 二首○海居哲嗣祐喆</title>,<text>紺雲綠雪染些些。江練飛來小衍波。喬梓臨書唐入晉。十三行帖講虞戈。其二梅未花時菊已乾。最難懷抱小春天。自從剪盡芭蕉葉。苦憶君家減樣箋。</text>
<title>眞齋韓侍御 用幹 前索齋扁。久未踐諾。又見屬以水木淸華觀記文。衰懶懼無以卽應。先題一詩。庸識卜隣之喜。</title>,<text>鄭公樗散庾郞鮭。通籍高才遂寡諧。品畫詩中來問法。求生熟後見虛懷。三椽屋近欣聯巷。覆盎城南第四街。堂記扁題勤咐囑。不知筆硯已塵埋。</text>
<title>昨贈眞齋一詩。猶有餘懷。更以前韻續贈。</title>,<text>不以官烹厭菜鮭。三倉傍及四聲諧。君新自南州棄官而歸。甞訪余以分隷聲調之法。 上升眉宇圖書氣。淡得淸華水木懷。換米朝衣歸質庫。搬薑家具占斜街。狂塵日出人如海。衝斗誰知寶劒埋。</text>
<title>十月二夜雨。記夢。</title>,<text>禪榻夢自覺。雨聲在階除。聽雨夢因熟。忽遌江渚漁。搖艇蘆葦間。與月當空虛。孤光劃一碧。千里渺愁予。目遇暫已遁。耳得又蕭踈。夢魂顚倒頃。聲色未定初。是雨與是月。孰眞孰假歟。轉輾神乃定。實境回徐徐。枯葉颯以響。淸絶詩人廬。皎然俄所見。漸忘淪蟾蜍。安知又非夢。短句聊一書。</text>
<title>冬雨。歎用前韻。</title>,<text>虫蟄水返壑。農夫場滌除。江潭亦已寒。潛鱗不受漁。夫何孟冬雨。蒸雲混太虛。三日不肯休。愆淫增慨予。今年旣不登。四郊烟火䟱。當蓄而反洩。憂在來歲初。四時氛祲權。竟誰主張歟。盖聞象緯家。五星差疾徐。園脚無時落。走沙驚屋廬。當此閑藏月。起占離畢蜍。腐儒私窃歎。不熟五行書。</text>
<title>新得牧丹花栽大一本。口占。</title>,<text>雨餘鋤土軟於酥。却方苔减竹蘆。名卉移來根不覺。冬天似此暖全無。豓消北檻三郞福。牡丹花王也。故種宜南面。古人以沈香亭北倚闌干爲證。 兆見西農一幅圖。前冬。得裘西農牡丹圖。裝入屛。 冷澹門庭花富貴。視平等法結跏趺。</text>
<title>朴子山送來單葉紅梅。喜用牡丹韻。</title>,<text>氷肌徹骨黯香酥。舫字紅梅換碧蘆。太廟郞曾千葉誤。月沙祠又一株無。昔年。兪君鼎柱贈余以單葉者。亦千葉也。余舊有紅梅單葉國中無。月沙祠前但一株之句。今聞此梅亦已枯矣。 卉中西子修生到。禪破花光著色圖。夾雪窓紗爭放豓。臙脂爲臉蠟爲趺。</text>
<title>石見追和酢菜詩。四用原韻謝答。</title>,<text>置罇留客一生狂。醒廣文兼貧孟嘗。臭味與君關石癖。薤醢同業嗜菹香。甘回諫果論詩髓。苦憶蓴羹避熱腸。檢點寒厨何所有。陶家甕裏綠靑黃。</text>
<title>次韻準兒靑陽笠曲見李姊詩</title>,<text>嗟嗟季女一生悲。湖海多年與我辭。偕隱夫耕而婦饁。攜家東谷更西枝。自洪鄕轉寓靑陽。 情深晉舅哀無母。額類袁公喜有兒。伯子歸來詩漬淚。衰懷掩卷爲遅遅。</text>
<title>題古人雜畫 三絶句</title>,<text>周昉畫王昭君此時心事誰能解。肖得王嬙貌黯然。馬上琵琶還膝上。琵琶猶是解囊前。趙子昂畫馬奚官猶是宋人裝。天駟牽來漢驌驦。日㬉珊瑚鞭不動。御街嗅地落花香。光貞月松根憇寂圖松年僧臘不知幾。果否見松初種年。松子松根無佛性。一同寂莫卽參禪。</text>
<title>送徐卯翁尙書奉使入燕 二首</title>,<text>樞啣專對進階新。令望蘓家是潁濱。去日唐花燕市雪。來時烟柳薊門春。題襟共訝三生石。惜別爭禁四角輪。縞紵投心詩滿篋。歸舟泊汋首迴頻。此首用問菴韻。其二金鰲玉蝀切雲霄。二十年前絳節朝。得髓蓮洋詩夢渺。蘓齋以下。雜記苔岑舊契。 論心花海酒痕銷。丹貝勒海淀別業。有鏡天花海。 三淸鶴去丹砂頂。錢金粟壯年鍊丹。已歸道山。 萬里鱗沉白馬潮。吳蘭雪時在黔南任所。 近有浙西消息否。憑君傳語乕坊橋。前余所撰蔣秋吟詩集序。因案葉東卿津致者。果有浙摺妄便否。東卿寓在乕坊橋云。</text>
<title>送卯翁哲嗣竹垞陪使入燕</title>,<text>妙小徐公子。臨風玉一圍。晨昏陪使節。談笑拂征衣。落墨靑鸞尾。摛毫孔雀飛。君纔弱冠。工畫墨竹。詩則悟入於孔雀東南飛。 燕南歌筑地。心結幾人歸。</text>
<title>副行人尹仲益侍郞扇頭索詩。走筆題二絶。</title>,<text>掩門黃葉斷逢迎。此日聞君萬里行。在眼燕雲車轍雪。片心相送一程程。其二二十年頭奉使人。法源崇效渺前塵。不堪重理吟詩夢。唯有鐘聲證墨因。</text>
<title>題蕅船黃葉懷人圖</title>,<text>蕅船手持黃葉圖。問我亦有懷人無。我亦懷人懷更苦。廿載黃葉秋糢糊。風雅及見隆嘉際。時則皇都盛文儒。蘓齋蘓室叩詩髓。蘓集蘓帖參寶蘓。書家秘鑰啓用筆。內蜜外縱傳楷模。紅豆歌筑日狂飮。戈生 寶樹 葉生 東卿 汪君 載靑 俱。汪君馳譽傳神筆。乘興肯畫山澤癯。篆香特爲斯人補。周邠長官有此乎。語在覃溪題余小照詩中。 蘭兄蕙嫂具鷄黍。拭桌未暇丫鬟呼。以上記蘓齋雅集也。 賢王折節敬愛客。鏡天花海紅𣰽毺。那知墨緣證屛障。隅然落筆田盤衢。中年哀樂感絲竹。况是開筵唱驪駒。余於盤山酒樓。有書贈主人者。丹貝勒朝陵歸路見之。豪奪而來。已入屛幛。是日海甸相邀。亦以此墨緣。 一代偉人松湘浦。東關西苑奉歡娛。且置藥物念行李。虎字相贈入山符。湘浦手書草虎字。字過方丈。贈余曰此足以𥜒除不祥。 蘭畦尙書 金光悌 何好我。班行遙見愛眉鬚。自慚我豈眞名士。折簡招邀誠不虞。中書 蘭畦哲嗣載園。 內齋留談藝。木瓜佛手香盤盂。孝子 筤伯 刲股中書病。尙書忠孝詒厥謨。野雲三朱之一也。法梧門。有三朱山人詩。謂素人，津里及野雲也。 畫名任俠傾燕都。訪我何晩玉河館。相逢是別立斯須。夕陽黃昏西崑句。字字淚落談草濡。海上歸老劉芝圃。元吉 英䧺種菜娛桑楡。班荊贈我恩遇記。戰伐勳名三楚區。瀋陽將軍 和太菴寧 亦愛士。衙齋雅集圍茶罏。請我題句西藏賦。佛國仙都載馳驅。鄂君船送回泊汋。遼東二生提玉壺。李克勤榮自馨。 邊塞得有此佳士。莫是當年幼安徒。自哭蘓齋名父子。誰爲惺迷誰砭愚。蘓齋替人有蘭雪。金粟秋吟並操觚。詩品謬以蘓黃詡。墨竹兼之愛屋烏。名山付託恐相負。金粟自破金丹殂。秋吟最與論詩契。弁卷屬之東海隅。蘭雪一麾隔萬里。萼綠梅慰琴音摸。蘭雪黔南行時。寄余其哲配綠梅圖。 丁中翰 卯橋 屢求詩稿。鄧孝廉 守之 曾乞畫厨。熊 雲客 鎦 眉士 周 菊人 張 茶農 尙無恙。星散天涯斷雁奴。舊雨零落一彈指。獨立蒼茫餘老夫。可懷何止於黃葉。感在鄰笛河山壚。縱有雲伯寄詩至。渺渺澹粧西子湖。聞我苦懷蕅船泣。人多淚少歡歈。黃葉可聽不可數。一半響交蘆舫蘆。</text>
<title>冠巖副學於鎭川之乕巖墓田。新築恩休堂。以爲休息之所。有自題二詩。遙索余和韻。拙詩前一首招隱也。後一首反招隱也。如余者命與時屯。固宜畢命松楸。冠巖時望方蔚然。何遽長往而不返耶。揆諸義分。恐難占閒。冠巖以爲如何。</title>,<text>聞說抽簪返乕山。幽居新拓屋三間。怡神晉帖唐詩几。隨意烟簑雨笠灣。賢者已能知出處。天公不得惜淸閒。豈伊桑梓原宜敬。又有蘭陔供解顔。冠巖哲嗣翼周。時在鎭川任所。爲養親也。其二世臣恩造重於山。報答難量進退間。遠望行穿松彩翠。沈思佇立水洄灣。焉能果忘如眞隱。料得高情亦未閒。媿我屯時甘捃摭。絲毫無補已凋顔。</text>
<title>蕅老人於擺攤舖。收得劉雲房 權之，戴蓮士 衢亨 書楹帖二對。仍以贈余。</title>,<text>隻字傳燈照古今。偶從羊薄悟山陰。雲房蓮士精靈聚。欠一中堂董蔗林。董蔗林誥與雲房，蓮士。爲一時三閣老也。</text>
<title>贈袍見心 二首○幷序</title>,<text>老石告余還山。且曰單袍敝已盡。再難出山。嗟乎。賢士失職。一貧至此哉。念余前爲國制卽吉。砧布在笥者有之。服闋而身仍廢。製袍亦無所於用矣。亟問諸家人。此袍幸不與成衣歸質庫耳。促令裁縫一領袍。幷二詩寄贈山中。願老石須趁梅發前。來聚舫閣。慰此歲寒幽獨也。詩曰。斷髮齎章甫。嗟吾不稱其。敢言傷儉襋。窃附好賢緇。宴集罇間曳。參尋馬上披。餘閒時見顧。㟁幘對吟詩。其二敝予衣改爲。念子綌凄其。親友同垂白。京塵莫厭緇。山中嗟袂判。梅下待襟披。𤭹葉題應遍。携來滿袖詩。</text>
<title>十月廿六日。蒙恩授院銜。口占一詩。</title>,<text>院銜此日復依然。不死微臣尙戴天。欲說中心非一緖。無從下淚恰三年。聖恩浩與乾元大。私義難於艮限前。咫尺觚稜千里遠。剛腸飛越化柔鉛。</text>
<title>二十九日。就囚金吾。蒙恩旋放。仍以院職召命荐下。臣於是進退不得。胥罪開陽門外。是夜嚴命勉出。至爲二十七下。滓穢之踪。無由變動。有死而已。以詩自悼。</title>,<text>上下相持徹曉昏。愚臣犯死罪難論。頑然不改逡巡路。蒙若無知洗滌恩。涕淚對翻銀漏水。肝腸同鎖鑰魚閽。人生賦命何參錯。賀至輪蹄隔座喧。是夜冬至。</text>
<title>十一月一日辰刻。誕下恩敎昭晣備至。仍責諭邀恩之嫌不可曲恕。特補平薪鎭僉使。卽日陛辭。感泣之至。再用前韻紀恩。</title>,<text>誨責如醒醉夢昏。勘臣只以左遷論。寸心粗暴悲寃地。滄海難量浩蕩恩。往日那期趨玉陛。暫時猶得拜天閽。榮光所被甘心赴。一視淸凉瘴颶喧。</text>
<title>展墓述懷</title>,<text>小子嚴譴日。路出桑梓里。歐陽赴夷陵。得辭瀧岡矣。像設儼松柏。怵乎懷敬止。音容尙髣髴。訓誨如在耳。無狀昧世法。百罹以至此。君親兩辜負。拊心寧不媿。上天至仁慈。洗釁收簪履。濱海亦善地。借以官銜美。風雪浩前塗。行邁且靡靡。家人慘別顔。渺然携一子。準兒隨行。 大義無所逃。中心墓前矢。竭力資移孝。庶幾以沒齒。</text>
<title>丙舍拜肯拙兄。退而有賦。</title>,<text>每見吾兄屢愧余。行年八十晏貧居。比公顔蠋賢於蠋。早已忘情肉與車。</text>
<title>石見於萬安橋草堂。送余設饅頭。</title>,<text>畫橋森木寄三椽。豁達長風俯大川。送客山厨更閙熱。饅頭一百大於拳。石見倅金陵時。貞蕤有詩曰。閙熱官厨上客延。饅頭一百大於拳。</text>
<title>華城途中。見準兒前韻。</title>,<text>陪京別是一郊坰。送客長亭復短亭。行色玦因今日泣。感懷車爲昔年停。店雲近海無端黑。陵樹違山未了靑。羡爾野人安樸拙。擁雛飯塯與羹型。</text>
<title>鵞谷留飯。贈主人翁。</title>,<text>盤剝白鵞谷口栗。北轅初見海南翁。滄桑二十年間事。都付怡然一笑中。</text>
<title>鵞谷。逢李婿子畏。用前韻。</title>,<text>飄泊音容誰辨得。瓊州別駕子瞻翁。羸驂氣色因君壯。山抹微雲邂逅中。</text>
<title>余於鵞谷。借得錢塘屠孟昭 倬 是程堂初集。車中披閱。有懷其人 二首。</title>,<text>咳珠唾玉貧中富。水墨丹靑病後工。聞說休官梅共隱。杜門不許一人通。畫林新詠。屠罷官病歸。以詩畫自娛。屠有杜門再見林高士。除却梅花未許知之句。其二年來不寫黃公望。便擬襄陽米乕兒。集中句。 莫問一門風雅盛。篝燈童僕課唐詩。屠有僕人鄒堃。日受唐詩一首。</text>
<title>彭城</title>,<text>勞人草草輕千里。桑者間間自一村。路入彭城如入畫。小車凉月載黃昏。</text>
<title>峯中店。是德山境。在大山嶺下。而地勢平曠。山氣紆徐。橋橫澗鳴。略有畫意。可愛也。偶吟一絶。</title>,<text>流水濺濺曲折矼。店橫迴首似停艭。野雲捲起溪雲合。紅鶴飛來白鶴雙。</text>
<title>過大山嶺。夕次余美城。</title>,<text>雲海溶溶冷逼巾。大山橫截送孤臣。一鉤余美城邊月。如助余懷望美人。</text>
<title>瑞山途中 二首</title>,<text>意行徑欲敲門入。有竹人家處處同。證悟邢房身到此。石幢石塔野田中。其二夢裡豈吾遊海曾。月明雲散認空澄。洗心遙禮開心寺。非律非禪有一僧。瑞山開心寺。聞有一修行僧名永悟。</text>
<title>宿舊鎭市</title>,<text>居人不改井。于役似逢郵。山爲坤倪盡。村因亥市留。海雲低地度。窓雪向衾颼。米價何須問。商稀民更愁。</text>
<title>平薪鎭 六言四首</title>,<text>金支翠羽明滅。水佩風裳去來。聖世幸逢寬大。謫居猶得蓬萊。其二閒繫兵船海晏。散耕屯卒年飢。賢者而後樂此。君子何陋居之。其三綠沈半段苔卧。畫角三聲月明。自恨書生文弱。差強老戍邊城。其四上池下池綠竹。東嶺西嶺靑松。坡老與過相守。苦行僧對齋鍾。東坡海外尺牘云。老人與過子相對。如兩苦行僧爾。</text>
<title>海月菴 二首</title>,<text>縹緲藍輿石徑紆。萬松離立一塵無。觀音寶座臨滄海。唐沔靑山點畫圖。負罪反躬甘寂寞。望京𢬵眼到糢糊。從前執妄迷眞法。法在蓮華妙卽麤。是日讀妙法蓮花經。其二棲息孤僧境益幽。不知歡喜不知愁。人皆趁月來遊寺。余獨斜陽悄倚樓。一樣光明圓佛相。衆生悲泣悟塵漚。紫瀾縱目寬如許。何啻湖西五十州。</text>
<title>次韻答朴聖臨寄詩 三首</title>,<text>一瞥人生石火敲。備經詆斥困譏嘲。老坡誤記擠公者。豈盡從前可喜交。其二到底君恩到底榮。髮毛頂踵荷生成。枕戈一上兵船卧。不羡全湖五十城。其三詩成蠻雨瘴烟濃。老筆無緣透一重。意想殊非中國也。不妨腔調學吳儂。</text>
<title>次韻謝答石見老人別詩 十絶句</title>,<text>梅老能詩老更鳴。歐翁瑟縮賦秋聲。愛吾莫以文章友。坐此知名亦毁名。其二記行吾欲補圖經。不在山紅與澗靑。先寫柴桑陶令宅。更添西蜀子雲亭。其三念君生事日蕭條。來見厨烟不起朝。愧比逐臣情更苦。過橋相送馬蹄遙。其四畫橋一別暗魂銷。君向靑山我碧瀟。排站行人猶有事。更堪臨水立蕭寥。其五節制一時有兩人。不知誰是主耶賓。我疑鼈相初開印。羅拜魚頭捴敗鱗。其六便風泰岱一帆齊。地盡湖西西復西。水月觀音菴入詠。壁間先我更無題。其七世味非甜亦不鹹。無愆有罪聽臨監。虛舟一任沈沙久。風送千船葉葉帆。其八不書咄咄不書灰。苦海迷津是㟁回。吼徹貪嗔癡業障。趙州無字一聲雷。其九文字多干造化兒。書生習氣盡何時。心幢可折宜焚筆。臧糓亡羊豈二歧。其十梅花寄到一枝開。滄海西頭驛使來。歲色只殘三十日。不知能見幾書回。</text>
<title>李靑舫孝廉 周默 携贈王藹堂硯。謝以七言長句。</title>,<text>有玉於此出於璞。橫縱以寸不必尺。寶氣連城小可敵。品之珍者硯石亦。客有遊燕獲異石。於我割愛能不惜。平薪海色天一碧。惠而顧我憐覊跡。匪人勿傳况淪謫。謂公四海具眼隻。拭几盥手整巾幘。且試一試觀其德。與墨爲入玉蜍食。與水爲出金鑑液。滋味氤氳氣爽達。始自五指傳百脉。客言本自內府錫。王藹堂家秘弘壁。藹堂之孫敬愛客。以此爲壽蘭盟席。無脛之玉走泊汋。解包之夕虹光射。維公翰墨妙今昔。物無常主歸于癖。我聞客言媿頰赤。友石以德君子則。且佩以言服無斁。</text>
<title>次韻謝答篠齋侍郞蜡日見懷之作 二首</title>,<text>甿俗蚩蚩海㟁居。我其遊在物之初。村狵吠恠時携屐。隣舍聲欣夜讀書。已去心頭無害馬。難平腹疾有河魚。自居海上。頗苦腹疾。以是不襲水土也。 故人詩札來天上。燈火靑熒逼歲除。其二手書問訊亦云勞。想見懷人屢擱毫。貸死縻之僉節制。紀恩吾欲反離騷。初來意改臨無地。稍久眠甘狎怒濤。憂患自慙詩筆退。玆邱難賀柳州遭。</text>
<title>立春日書懷</title>,<text>恬風旭日鳥𠴨𠴨。海岸雪消春自還。柳活恰如兒女舞。山靑有似少年顔。官無外內崇卑別。志在涓埃報答間。佳節不知身遠滯。罏香夢繞五雲班。</text>
<title>立春日。得蒼𦤎騎曹詩。卽次原韻爲謝。</title>,<text>騎省猶聞寓直居。家徒四壁馬相如。飢非小事誰能念。出爲專城定不虛。海日東暾聞喜鵲。驛梅南到得烹魚。荒城老戍休相問。春入春盤歲旋除。</text>
<title>次韻答藕船 二首</title>,<text>百濟西頭畫角哀。枕戈高卧亦悠哉。壞詩有鼈原關命。賦海無塩豈不才。本鎭今年雨水。塩亦告荒。 八表溟濛迷甲子。各天烟火辨登萊。雲藍彩墨香牙頰。詞客遊魂又喚回。其二薊燕翩翩英妙年。劒光花影醉春天。君與儀墨農。屢飮於劍光花影樓。 有才可使三唐四。分域那論一水偏。媿我聲聞過去彿。愛君家世謫來仙。玉臺纖麗西崑豓。具眼何人得不姸。</text>
<title>次韻竹素翁 二絶句</title>,<text>草堂吟卧一盧鴻。紫閣峰陰入畫中。政事文章非二致。古來循吏卽詩翁。其二邊甿渥澤布陽春。天譴鑾坡供奉人。只恐微臣誠不逮。道傍猶有乞沿門。本鎭時有賑飢之政。</text>
<title>次韻李進士 維謙○三絶句</title>,<text>世間何者非前緣。乘障投荒不有天。莫謂湖西猶內地。潮來百濟更無邊。其二五夜跏趺海浴霞。三椽冷廨似禪家。古春苔蘚今秋葉。盡是曼陀羅雨花。其三怪底驪珠袖有光。城西破屋內家香。知君噩夢驚猶戀。千佛名經意不忘。君於春榜登上第。忌之者䟽請削名。君詩此首。有賜玉紀夢之語。</text>
<title>墨水山歌 幷序</title>,<text>廨前有山曰墨水。正在酉方。連眉畫鬢。天然秀姸。有相看不厭之美。爲賦一詩。詩雖拙。亦足以慰空谷之幽獨。弔薄命之淪落也。節制窓前墨水山。眞是天工水墨掃。連娟倒暈大圓海。只爭鏡中蛾眉好。金盆側射螺子黛。落日未落令人惱。天涯忘返老將軍。手拓金戟愁絶倒。山色凌亂上衣襟。勝似紅袖扶醉花間道。只恐有時破禪戒。擬學周昉作畫藁。不然回想入詩境。麗人行續花溪老。捴是水墨能爾爲。金碧丹粉埽去早。欲起襄陽米敷文。盡忘六法論心抱。</text>
<title>鎭廨之皷角樓曰暎潮。內三門曰節制。衙門正堂曰來霞閣。皆余命名而手書也。卽入刻訖。且題一詩。</title>,<text>三韓區域奠東方。島嶼微茫百濟鄕。月冷機絲鮫女室。風來舶趠越人檣。雖非畫戟森兵衛。亦一衙門鎭海防。可是將軍不好武。故敎留墨壁間香。</text>
<title>余書畫所鈐窠印。皆昔星原手鐫情贈也。余押在來霞閣扁尾者。不可付之刻工。故令準兒捉刀。以存星原之妙製。爲詩以記其事。</title>,<text>紫霞方寸印。紅荳片心鐫。玉㮚丹文凸。珠瑩鐵筆旋。隨身行萬里。押尾日千牋。妙手分燈影。因之愴墨緣。</text>
<title>偶爲放歌。寄雨蕉侍郞。</title>,<text>少日詞場忝連鑣。我才碌碌君翹翹。名輩俊遊必邀致。席上爲悵無霞蕉。我尙韋布君繡豸。不趐雲泥萬里遙。君猶謙下不自貴。漁弟樵兄稱久要。石銚銅鼎蕉廊雨。茶半香初每嘉招。吾輩詩盟在蘓杜。務造實境除浮佻。君於此事篤信我。不以粱肉輕芻蕘。雕虫末技每心悔。畫餠虛名何福消。時至萬物無不遂。我亦自致靑雲霄。金貂品秩略相似。旣濟偶同先後橈。歷事兩朝垂七十。鏡中顔髮非生綃。君有二十歲小照。僕有四十七歲汪載靑本小影。 檢點平生何所就。一笑相對同無聊。我更年來困捃摭。自分畢命霞山樵。恩許乘障戍一鎭。勝蘓之惠韓之潮。海天萬里濶如許。卧看鵬翼搏扶搖。惟是參商隔兩地。記君送別河之橋。諸公衮衮日登進。君獨胡爲甘寂寥。米貴不堪一字煑。薪窮只仰高槐飄。官名猶有鄭虔冷。時論未許顔回瓢。恨不與君生在野。皷腹日聽康衢謠。</text>
<title>得天呂瓊老長老自冠巖來訪。以詩爲別。</title>,<text>水遠山長得得中。愧敎行脚破禪功。佛門有友輕千里。世俗何人惜此翁。諸障難除唯一愛。萬緣非法並無空。與師指示琉璃境。天海光明眼自濛。</text>
<title>得天臨別。求瑞相菴榜書。旣應之。題此代跋。</title>,<text>半道嶺中瑞相菴。聞師創爲我同龕。斬新香火移金像。添箇伽藍補翠嵐。晩悟儒禪原不二。衰年慙媿又加三。始余屛霞山過三載。 北轅倘有前期在。先許經寮翰墨參。</text>
<title>池上。拈蓮字偶成。</title>,<text>誰鑿斯池廳壁前。冬靑黃竹雜漪漣。繞行不足當歸去。取暎無留對湛然。今日偶經吟鵩日。他年須記換鵞年。日日洗硯於此。 所嗟鹵地終殊性。欠種金魚欠種蓮。</text>
<title>得錦舲在公州書。所寄扇頭舊句。合江亭歌佳甚。卽次原韻。未知何年得同上此亭否。爲慨。</title>,<text>此老因循在人寰。到處詩篋收江山。上游南北泝二派。崢嶸歲月停舟間。指點君家合江下。急峽勢緩風湍瀉。沙洲遠遠明如月。翠色飛來龍門墮。孤城坐我天一涯。何來白絹書封斜。合江亭子證舊夢。昨夜已卜靑燈花。老眼閱盡天下士。詩筆未有如君美。愛我轉在酸醎外。六十年來一知己。所嗟墨緣興坊麓。藥樹已作他人屋。送君南落學圃稼。縱我北轅成幽獨。忽得扇頭舊句哦。歡娛時少別日多。同舟上峽知有前期在。絶勝烟雨奈此江亭何。</text>
<title>錦舲書推挹逾分。更以一詩交勉。錦舲書云。竊甞論公之詩。有簡齋之神慧而溫厚過之。有藏園之閎雅而奇警過之。精酣似覃溪而無其晦澀。淸艶是蘭雪而去其冗滑。大含細入於杜蘓香山玉溪之間。公之于詩。可謂至矣而盡矣。</title>,<text>郵書三百里論詩。藏簡覃蘭馳驟之。近日我滋慙過實。後來誰力副眞知。性情時代心融熟。酣放精微氣護持。學富其年不可及。錦舲倒是碧蘆師。</text>
<title>十二月十九日東坡生日。余適恩補海上。生事蕭然。時又禁釀。誦公眞一酒詩，桄榔菴銘，羅漢贊，邢房悟生詩諸作。有感於心者。題爲二詩。</title>,<text>詩筍脯爲詩佛事。每年臘十九虔誠。岷峨地在銘菴葉。眞一鄕尋醉蜜觥。妙喩借公明月指。悟生證我響泉箏。辴然失笑蘓文熟。謫宦堪工喫菜羹。蘓文熟喫羊肉。蘓文生喫菜喫。南宋人語。其二異代風流援末契。夢生詩畫畫生詩。余有赤壁夢幻圖。 來霞閣竚南飛鶴。海月菴賡東去詞。入杜早參拈笑日。寶蘓偏見謫居時。是日兼有感于蘓齋老人矣。 盤無酒肉燈無睡。兩苦行僧相對宜。謂準兒。</text>
<title>借準兒雪詩韻戱吟</title>,<text>知有湖西未了因。衙童老作海防身。弄珠待變亭尖月。濯錦觀風閣外春。閱盡悲歡哀樂事。重來四十九年人。詩成撫掌冠纓絶。浮世爭名渺一塵。</text>
<title>董帖洛神賦足本 錦波大師舊藏本</title>,<text>稱十三行何所自。宣和譜亦定名無。更從首尾嬉飛外。曾否流傳足本乎。周越跋云。頭尾外。得一十三行。趙跋云。先得九行。復得四行。則自前未有十三行定名也。宣和書譜。亦僅稱洛神賦不完本耳。香光豈得臨足本乎。抑以自意。第錄其全文也。</text>
<title>海居都尉屬以盛集評品。重違勤托。携至海上。妄加批閱。輒次公自題原韻爲二詩。以代弁卷。</title>,<text>至味在淡泊。衆棄吾所耽。交情與詩髓。宜向此中探。海居篤好我。推挹詩滋慙。吾衰且力弱。如以重物擔。瀏覽海居集。唱一而歎三。理窟跨兩宋。性天窺二南。畫透董巨圍。悟啓邢房函。法蓮妙卽麤。諫果徐迴甘。携卷海上吟。風濤俄寂喑。領公絃外音。契稱峩洋堪。其二杜甫寒饑人。故應佳句耽。未聞何平叔。風雅事討探。貴婿如高士。時流皆懷慙。選地成雅集。從者琴罇擔。草堂盧鴻一。蓬逕蔣詡三。推爲行秘書。賢於百城南。謂有同嗜好。晨夕繼馳函。珍翰溢巾篋。來禽與黃甘。自我處憂患。焚筆爲默喑。賞心到嵇院。奚論七不堪。</text>
<title>驛遞得醒仙老侍郞書。追作別詩。情念慇慇。卽次韻爲謝。</title>,<text>拈筆題詩夢宛然。來霞名閣笑論緣。雪消沙磧聞盤馬。海息天風看舞鳶。武職轉榮文士補。主恩曲費纍臣全。仙翁八十猶康健。憶別緘情馹路傳。</text>
<title>癸巳春正。用坡公居儋新年五首韻。寄老石。以謝除夕前見憶三篇之貺。</title>,<text>上天勤愛育。濱海亦黎元。白粲分隨槖。靑烟散入村。魚蝦安蕩析。鶉鵲集飛翻。誰謂防邊小。心籌恐謬昏。其二開歲吾何思。登高一望之。海津橫析木。汊港細分枝。志壯鵬南日。身羈鴈北時。能供文字喜。坡老對過兒。其三撇下家人累。根塵日日淸。雖云防海地。如在竺乾城。妙際歸三乘。羈遊冠一生。竹林肥臘筍。齋設勝珍羹。其四窈窕吟詩徑。畫橋行殿東。月華湛秋水。雲態藹春空。宛洛都官老。夷陵六一翁。相思不相見。賡唱與誰同。其五春晝罕人事。宵來所見繁。不能無夢寐。未必是鄕園。雨意皆茅瘴。晴光卽海門。衰懷刊落盡。難遣有諸孫。</text>
<title>平薪八景</title>,<text>望日晴嵐天地兩間氣而已。雲風霧雨錯相參。大海六時如潑墨。一峰特秀忽晴嵐。海月潮聲稽首觀音水月家。笑而手指恒河沙。不許一僧代說法。潮音遍地已降魔。鎭樓曉角五夜海濤三萬里。角聲嗚咽卷淸風。畫樓光景斯須變。紅日初生落月東。峨嵯夕帆夕陽何處不茫然。最是天涯是海壖。一一歸帆明半幅。峨嵯島外更無邊。墨池花雨墨水山前墨水池。靑紅顚倒梵宮時。非非花雨非花雨。方信維摩病不癡。三吉松籟閉戶松風海濤坐。是松是海籟誰知。死灰槁木吾非我。已到莊生齊物時。亢金紋石拈來是亦袖中海。圓熟風波彈子渦。如此石吾那不愛。高麗盆例供東坡。牧郊雲錦 先朝甲寅罷收雲錦捲來廟筭長。牧民爭似馬加良。而今釣月耕烟地。盡是當年水草塲。</text>
<title>元夕。訪海月菴。菴舊無扁。若待余來者。迺以米董筆意。手書入刻。是日携揭菴之楣。賦得二首。</title>,<text>寶馬香塵喧此夜。京華不見歲時繁。孤懸海月當金像。一炷蓮燈作上巳。幻滅泡漚身外事。靑紅兒女眼中孫。如何心出家菴老。佳節登臨有去魂。其二乘興藍輿無伴侶。觀音大士訪比鄰。溶溶在下雲爲海。冉冉當前月似人。佛鳥仙禽論夙世。覺花忍草洗凡塵。深心榜子携丹堊。重結琳宮翰墨因。</text>
<title>是夜海月菴。過一行脚僧梵名光敏。洪州天藏寺僧也。談禪有契。拈示一偈。</title>,<text>吾心之月本明淨。五蘊若雲蒙蔽之。無礙無遮今夜月。觀音佛殿印心時。</text>
<title>廨居廊閣失火。以詩自慰。</title>,<text>絳雲一夕卷靑霄。謫宦餘災付失燒。拆却耳廊寬廨宇。平臨眼界到江潮。圃丁拓地添蔬本。浦女攔街採石蠔。落水蘭亭還在此。賞音誰例蔡琴焦。古今書畫。水火之厄同也。是日幸不延燒新扁揭牓故戱云。</text>
<title>春日漫興</title>,<text>楊柳東風太放顚。天涯綠遍細籠烟。官烹案有靑苔脯。鹺戶人無燕子田。粗解方便聊送日。暫猶荒絶况經年。春來甫也愁花鳥。刻意詩多漫與篇。</text>
<title>待變亭</title>,<text>待變亭前潮退後。草泥牡蠣自橫灘。鯨波曲折峨嵯島。螺飛來墨水山。皷面鳴鼉知雨候。檣頭語燕訴春寒。時平海晏誇形勝。消福將軍覓句還。</text>
<title>論詩。用坡公答孔武仲韻 五首。</title>,<text>學詩吾自有吾詩。文擧德祖大小兒。世人都昧法在我。愛憎紛紛鶩與雞。不求性情求諸外。彷徨道路欲何歸。實德苟得唐吳意。古土階在今玉墀。其二但恨古人不我識。我不見古非徒惜。聖與天子各氣像。四海至今稱甫白。兵不在多在我用。談笑辟易千矛戟。孫吳死法亂吾智。未一合戰先奪魄。其三邢夫人至尹能知。盛餙無與眞風骨。山形妙在各殊狀。一何坦夷一崷崪。蘓張合從卽連衡。闔捭陰陽同一情。介甫周禮非不古。徒亂人國卒無成。其四琴聲非絲亦非木。樂者可歌憂者哭。入耳一以情寂感。用之邦國鄕黨足。感人詩得氣之秋。千首能輕萬戶侯。苟循門戶不本性。門戶備矣吾可休。其五從前摹擬筆硯焚。現我何代何人身。可笑依人自忘我。唐聲宋理區執紛。疲於津梁失路兒。是佛之大悲大慈。見竹胸中所欲畫。急起從之失小遅。</text>
<title>來霞閣。與準兒商略墨水山圖。忽見山盡處靑峭一峰。遙與墨水相對媚嫵。問之土人。云是瑞山之八峯山高頂耳。墨水則天然米家。點此一峰。恰是趙吳興䧿華秋色耳。乃定粉本。題一詩。</title>,<text>自營墨水山橫卷。閣筆沉吟定幾巡。斜日淡烘蠻峒樹。白雲膩起海門春。參將宋畫元人畫。化盡麻皴點子皴。拾得鷗波未完藁。䧿華秋色墮欄楯。</text>
<title>三吉山歌</title>,<text>蜿蜿蜒蜒萬松岡。奮首入海龍騰驤。脊有觀音水月殿。脇則節制衙坐堂。人家向背枕其股。潮生潮落匝三方。地勢如月以時蝕。哉生魄又旁死魄。我來携屐萬松遍。屐痕所到留詩墨。往往鞭龍入月宮。嫦娥調笑來竊藥。幾回蚌實魚腦减。三見吳剛桂花斫。世人豈知此間樂。松風萬壑傳其言。謫仙從今不姓李。後七百年方試論。</text>
<title>試靑舫手製筆。再題墨水山圖。帶方生紙本。</title>,<text>硾紙患光生紙毛。悟畫毛正光之反。高麗紙堪作蘭竹。此論假借非衷悃。謫宦裝輕乏四友。偶得生紙心繾。山水之圖初落筆。墨鬆毫竦神情遠。安得快剪鵞溪繭。生面重開董北苑。在於筆墨硯亦然。國俗何時鑿混沌。莫透書家畫家圍。欲至未至中途返。此日偶試靑舫毫。性與生紙同關鍵。始知書生手所製。溫勁中心化俗板。後之覽此畫㡧者。尙有悲余窮衰晩。殢毫之墨退硯墨在何處。樹蕙百畒蘭九畹。</text>
<title>楙軒 幷序</title>,<text>楙木瓜也。來霞閣之寢室後。有木瓜一大本。故顔之曰楙軒。日哦詩其間。只自贈酬。非有待乎瓊琚之報也。詩曰。邊將衙軒何所見。木瓜寢榻淨詩魂。香嚴定慧徵金粟。老樹婆娑寄漆園。本自無投那有報。悠然欲辨已忘言。搴芳却也心惆悵。翹首江東日暮雲。</text>
<title>蘭雪集中。有詩酬海月菴之句。若與余相酬和於此地者。卽用原韻。讖詩夢而慰寶蘓也。二首。</title>,<text>不有江潭跡。誰知海月菴。各天禪夢喚。佳句妙香參。鱗翼沈書信。苔岑補筆談。鯨濤三萬里。何處是黔南。其二揩靑此蹭蹬。持節尙遷延。香瓣心同苦。蓮洋髓獨傳。斯文將有感。憂道耿無眠。縱也參商隔。蘭盟付硯田。</text>
<title>正月二十八日。始得家侄淸安衙信。作回書。因題牘背。</title>,<text>汝分符竹吾乘障。同在先公舊按藩。皺面那無見河感。捫心多愧發棠恩 先公甲辰莅藩時賑濟。尙有餘頌。今年。本鎭與淸安。俱當賑政。故云 靑山百濟雞林合。碧海全齊渤碣昏。兩地不堪稀信使。一書裁答一消魂。</text>
<title>有客</title>,<text>有客哦詩鬂髮華。蒼茫獨立㟁巾紗。鴻飛得意追前侶。海上移身斷憶家。三吉山菴纖月落。百花生日在天涯。春光不以邊城减。楊柳烟籠點點鴉。</text>
<title>長風</title>,<text>長風浩浩地茫茫。天與騷人送老鄕。墨水池邊山一碧。映潮樓下月微黃。化衣化狗皆雲氣。非鬼非仙是海光。坐久空濛烟靄變。畫簾紅燭雨浪浪。</text>
<title>雨餘 七絶句</title>,<text>篁中風榭野人居。小小園池窄窄廬。細雨無聲潛入夜。潤田不足潤花餘。其二楙軒霞閣篆雲靑。爭似桄菴摘葉銘。知否東風來有日。盡抽臘箰竹亭亭。其三芳草天涯染綠時。拓窓凭几爲誰遅。望中宜有垂楊柳。如此春陰百尺絲。陳旻昭法名道昕。其自題畫扇云。如此積陰。當有百尺柳絲。其四小窓所見山圍繞。全海還吾領略中。近嶼遙岒潮吐納。層靑攝入夕陽紅。其五且擲琹書且枕戈。會心終奈竹池何。池光雨洗娟娟葉。竹影風驅瑟瑟波。其六䧿山寒食遺山句。又向鷗波畫乞靈。極目鏡天雲卷處。八峯纔露一峯靑。其七困眠飢食客天涯。是亦吾廬始望奢。粥皷聲聲答衙皷。月菴開士作鄰家。</text>
<title>題老石山海詩卷</title>,<text>老石與我盟蘭石。三十六年眞一夢。榴子薑王未必奇。鵲乳鶯啼萬口誦。僕詩榴子花仍發。薑王葉故遅。老石之所激賞也。老石之鶯啼無定樹。鵲乳不離枝。亦余所欽誦也。 禪理莫可當機鋒。纔一答來一難送。其詩上薄楚騷響。蕙櫋葯房紛桂棟。下猶不落大曆後。聲調格韻具種種。當時勍敵有景博。三才萬象日搏弄。我詩下劣本無師。吐所欲言恣馳縱。不受戒律不法縛。吼呶四筵駭淸衆。低首自分轅下駒。意到千里無鞭鞚。老石老時吾亦老。恨不尋眞小有洞。口飫瓊漿自不粒。身被天衣亦無縫。君爲妻孥屈小吏。我墮塵網隨法從。陶令賀監是何人。由今視昔豈不痛。備諸屈辱捴自反。廷叱市撻甘伯仲。偶讀大集慨以慷。自悔齋名虛譽共。君詩美則誠美矣。古來才大難爲用。</text>
<title>二月八日。快雪盈尺。岡松磎竹。饒有畫致。口占。</title>,<text>快雪時晴動彩毫。吟窓剩納萬松臯。舞龍夭矯蒼鱗甲。名士頹唐玉頰毛。澹日排幢森立影。微風泛瑟斂驚濤。此間步屧尋幽興。擬喚溪漁隔竹舠。</text>
<title>聖臨緘寄去年秋以後吟卷。求益於余故以答。</title>,<text>別後秋吟動百篇。挑燈快讀海西偏。白雲瘦石支筇立。凉月空床藉草眠。生謚詩鳴貞曜餓。幽銘筆闡孟光賢。四句皆採原詩。 不須訪我金針度。早已驚君錦瑟年。卷末附其童年作。皆絶妙。</text>
<title>候望峯登覽海上諸山。歸憇海月菴。二首。</title>,<text>大瀛玉室接金庭。烘託虛無縹緲扃。峭碧柔荑仙掌勢。連娟纖月畫眉形。帆風浩欲凌鰲背。詩夢翩然躡鳳翎。可卽神光焉捉搦。白銀盤裏點螺靑。其二亢金高髻老鴉翎。大小蘭芝尹與邢。大小蘭芝島。唐津界。 是處靑銅磨寶鏡。誰家紅袖倚飛欞。詩腸漫逐春濤壯。屐齒偏因海月停。從古美人芳草恨。盡憑湘瑟寫冷冷。</text>
<title>老比邱瑞閏。謁余言健陵己未。見余及第時。來飯紫雲墳菴也。問其臘。今恰八十矣。余固俗濁。不能記耳。悵然懷舊。贈以二詩。</title>,<text>磨衲何來雪覆顚。揩靑欵我海雲邊。亦知道眼無分別。猶記簪花得意年。其二自道打鍾埽地老。老來行脚化糧能。碧方瞳子白髭髮。貌揣安知非聖僧。</text>
<title>衙後松石乳泉味甘冽。非凡品也。給吾飮食茶湯之用。是爲謫居一喜耳。爲賦此詩。</title>,<text>莫是高禪卓錫劖。松陰未許月星涵。汲深金碧通書味。灌頂醍醐悟佛心。泉水必甘非死氣。海雲之雨不生鹹。若論天下煎茶品。第一康王此二三。</text>
<title>以余前詩賢者而後樂此。君子何陋居之二句。刻揭來霞閣前楹。戱題自嘲。</title>,<text>老人孤笑放丹藜。忘謫天涯墨瀋携。麗日衙軒熏寢室。篆雲楹帖裊楣題。庭花一霎呈新靨。海燕雙來賀舊棲。眞手硯誰能不損。吉金貞石亦筌蹄。</text>
<title>寒食日。拈韻遣懷。</title>,<text>拍天潮響融冬雪。湖水方西吾欲東。花近高樓傷杜老。春回上塚憶龎公。池塘心皺催詩雨。楊柳腰輕擘㟁風。神韻空濛謀畫藁。鵲山寒食凭欄中。謂墨水山圖。</text>
<title>記昔蘓齋老人題余小照。有袖裏靑蒼雲海氣之句。豈余雲海之緣。先有詩家之讖歟。續題詩後 二首。</title>,<text>人事豈無前定在。此行兆見廿年曾。傳神汪子蛟綃剪。稽首蘓齋燕几憑。雲海瀾飜千佛偈。冷廳夢破一虬燈。蕭琛少壯空三好。惆悵平生酒不能。南史。蕭琛常言少壯三好。音律書酒。汪蛟門有少壯三好圖小照。余於此三者。所不能者酒耳。此圖繪手。又出汪載靑故戱云。其二偶識江珍豈在多。墨緣今古一東坡。亢金是亦蓬萊閣。紋石重拈彈子渦。明月身同前後際。響泉箏奈十三何。袖中有海眞吾見。忽憶蘓齋問字過。</text>
<title>余與閔成汝。久訂姻盟。而成汝旣不能踐焉。有書摧謝。故答以一詩。</title>,<text>阿巽纏紅語。蘓黃約未成。區區兒女事。遷客豈關情。山谷與東坡有阿巽纏紅之語。而宲未克踐耳。</text>
<title>雨蕉侍郞。病餘見和放歌。叙述吾兩人者略盡。而詞采傑然。可喜志氣不以病少衰也。韻險不敢再疊。輒用近體二首。以謝萬一。</title>,<text>聞君別後苦吟呻。多半尋詩巧耐貧。鑄字樓頭靑眼夢。雨蕉宅。在鑄字斜街。 兵船港口綠楊春。兵船港。一云船所。 人情已閱平居冷。交好方知到老眞。見枉長歌詞傑卓。珠光釰氣墨嶙峋。其二經年瘴囈復烟呻。惟有詩篇槖不貧。白首將軍禪榻冷。紅襟燕子畫樑春。河神賽皷帆風正。水月菴鍾偈語眞。處海胷襟寬似海。略無間氣立嶙峋。</text>
<title>書盟歌</title>,<text>坡老偃筆米老顚。學書憶我書盟年。上溯歐褚接大令。下沿松雪香光姸。心眼所到手不應。猶日求索遑遑然。蘓齋老人捉塵拂。一偈證我三生緣。外縱內密金丹語。晉唐秘妙來翩翩。濃淡肥瘦足百態。寓欹於正無中邊。詩境畫理不外此。一絲牽獲雙珠聯。𢥠然驚悟言外旨。四始六法同時傳。自我移情於海上。蔚藍在後玻瓈前。隨篋舊楮時閱古。蟫螙遺粉蝸留涎。玉泓光恠墨霮䨴。興與萬里風濤牽。法坡不坡米不米。意釣肯僅一家專。精藍廨舍書題遍。生色萬古之雲烟。此地荒陋不開璞。我初來到窮琱鐫。堊榜墨帚日異樣。邊欄花草紛鉤塡。詩牌楣扁到楹帖。燕寢最後禪房先。豈曾夢見翰墨事。髡髮一辭誇新鮮。往日承華講學暇。寵光殊衆金花箋。宮硯解帕噴龍麝。觀我落筆人摩肩。時命如花豈自定。等是落溷登華筵。不如却掃萬浮念。循循下學尋塵編。一心回向眞實義。半生耻作聲聞禪。兒戱亂道入懺悔。寒具油帖虹光船。日菴月刹鍾相應。發省偈子聲聲圓。望日菴名。</text>
<title>命衍裒集余海防以後作。請名於余。故署之曰楙軒集。系以七言長句。</title>,<text>海集始自海月菴。詩理如與觀音談。世尊無言卽印可。此間一默誰能諳。妙旨羚羊喩挂角。老願彌勒身同龕。海天別開詩世界。恢恢硎發庖丁鐔。飛仙奇女孔雀盖。雲眇玉潔蛟螭驂。瓊島瑤嶼靑層疊。排列伍伍羅三三。天宮水府恣游戱。地上蟣虱將毋慙。吾詩上之難位置。摧魔下劣承當堪。唐聲變騷騷變古。莫以丹素殊辛甘。不薄今人更愛古。甫也性癖佳詩耽。瓦礫墻壁誰非法。此理不妄無人參。愼莫輕言道願滿。眞味且向根塵探。移情海上得琴意。弦外有曲宮商含。小子近道拾玄草。絲欄細楷眠春蠶。只可自怡付家塾。不敢有望傳靑藍。縱例樂天詩佛事。海月留作東林函。只恐蕭翼賺稧帖。缸面笑話馳江南。長句聊代海集序。古廨綠雨飛蒼柟。</text>
<title>詠池邊竹影</title>,<text>百竿叢玉立亭亭。烟雨痕深湘水靈。時見無風脫粉籜。了然承日印空靑。禁寒翠袖和愁倚。試舞文鸞顧影停。以墨像君君解否。我師神似不師形。</text>
<title>自題海月菴詩拓本後</title>,<text>明月前身叩導師。紗籠響搨去年詩。東西翠嶺尋春遍。裏外重洋綠霧披。徑熟行蹤金佛記。灣回心事玉環知。異時故實徵丹雘。藏在吾家大小兒。菴扁命準主之。詩牌命衍主之。以丹靑作佛事。</text>
<title>雜題 七絶句</title>,<text>潮來遍地皆春水。門映欞星又一灘。艇子柳絲搖曳畔。載愁恰小載人寬。其二紅杏梢頭山一彎。紫茸茸草綠苔斑。寫生拾得名家筆。意在靑藤白石間。其三水天一色畧界靑。雞鳴犬吠花冥冥。海外神仙本寄託。安知此地非福庭。其四裁紅暈碧費天工。詩在憑欄倚柱中。薄㬉輕陰還乍冷。養花風是妬花風。其五有客乘舟叩我關。是樵風徑是溪灣。潮頭白打來霞閣。對面靑浮墨水山。其六山石榴紅燒萬壑。山門剝啄欵詩僧。光敏又來。 春來又破禪床夢。綺語因花懺未能。其七茗香詩韻動關情。一字敲詩一盞傾。我自心中千古事。詞林彰癉付公評。</text>
<title>亡友趙槃山之子鐵漢。又喪其母。縗麻徒步二百里途。訪余海上。其幼年志氣有足嘉者。題此送行。</title>,<text>我哭槃翁恰十年。白頭何慕尙塵緣。海山兜率前期否。玉雪瑜環對黯然。鐵漢袖出余昔與槃山書。書中有玉雪瑜環之語。卽指此兒耳。 鴈翅斜飛絃柱歲。鐵漢年甫十三。 鴉了挑贈畫樑錢。余取坡公百五十文之五塊。以贈其行云。 瘴烟來訪知奚益。徒步孤兒意可憐。</text>
<title>久不得蕅船書。書來云。人日發余詩函。吟成一詩。卽次原韻。疊爲 三首。</title>,<text>晉法書蘓米。南宗畫宋元。萟林同一變。句髓合參論。拗怒孤行氣。輕靈不斷魂。君詩多態度。覃簡接藏園。其二唐宋何區執。風騷視本元。離形而得似。眞意共誰論。金碧靑熒氣。蘭梅澹泊魂。不堪貧賣賦。吾亦病文園。其三詩去逢人日。書來過上元。蜀州吟杜句。滇海與梅論。千樹梅花作上元。楊竹菴滇南句子。 曉夢莊生蝶。春心望帝魂。何須待錦瑟。超忽到家園。</text>
<title>次韻答問菴 五首</title>,<text>不見問菴久。新詩到海隅。魯公乞米帖。陶令亦飢驅。兼撿書中老。摛文院裏趨。何當治劇郡。驥力展長衢。其二五字陶王韋。憑君又擧隅。靑蓮不鞿靮。老杜合馳驅。就此論圭臬。從何試步趨。惘然天馬跡。執策久臨衢。其三駿逸非天縱。無寧執一隅。久知君宋學。堪與我齊驅。漸喜驕榮落。何妨簡質趨。俚謠從竊听。淳古返康衢。其四寂寥玄草宅。瀟洒白門隅。下直朝衣解。長瀾健筆驅。誤書收昔遁。浮豓禁新趨。問字迷塗子。偕之四達衢。其五春來墮烟瘴。人不辨方隅。𣾘𣾘魚龍國。堂堂歲月驅。新詩吟又改。海鶴戛然趨。往日不知樂。鶯花十二衢。</text>
<title>夜夢飮。飮至沈醉。醉便覺。枕簟間。尙如有酒氣。余本不解飮。而解愛酒。時禁釀。久不與酒人遊。而至發之夢想者如此。不深解愛而能如是乎。有感於心。吟成 二絶。</title>,<text>愁來寄託酒人遊。故願封侯拜醉侯。痛哭狂歌俱在酒。期銷憂不解銷憂。其二何物能銷萬古愁。通人肺腑百剛柔。思量畢竟無如酒。只合鐺頭醉死休。</text>
<title>題秋興唱酬卷 幷序</title>,<text>李海谷樞密 紀淵 寄示秋興唱酬卷。索余題評。卷中之海谷兄希谷冢宰 止淵，趙石厓尙書 萬永，雲石尙書 寅永，羽堂侍郞 秉鉉，權彜齋方伯 敦仁，李石見明府 復鉉。皆當世鴻儒哲匠。而亦皆余墨緣深結者。海上開函。鬚眉森列。離索中足以當把臂入林也。其詩皆用老杜秋興八首韻。互相贈答。準八而止。故曰秋興唱酬。是唱也始自石厓。酬遍諸公。人各以一獲八。如連環如旋宮。凡友于之樂。交好之篤。期勉之深。與夫出處所係。志業所在。一開卷而瞭然具在。是豈但一時興會之繁而止哉。緯旣聞命批閱。系以一詩。竊自附於琴曲之將亂。誰謂春秋訖獲麟。聖朝尙見正聲陳。舖張一代風流盛。憑仗諸公製作新。借韻詩家垂格令。悲秋野老本天人。文章揚扢非吾事。慙汗酣歌拓戟身。</text>
<title>姜溟翁承旨訃至。用去年別詩韻。悼之 三首。</title>,<text>我在黃茅烟雨峒。君歸碧落列仙庭。潮驚海訃來時白。溟翁臯復。在於哲嗣海西之任所。 山憶詩人葬後靑。余與溟翁墳鄕。同在始興。 書派居然掩王鐸。詞盟足以壓滄溟。卜鄰三十年陳跡。筇屐苔痕尙滿扃。其二珥貂晩入文昌府。簪桂名高策士庭。半世逢人多眼白。千秋汗簡爲誰靑。雄心老驥空悲櫪。健筆鯨魚尙掣溟。我亦踽凉垂死日。送君先掩九泉扃。其三勿言干鏌寶埋地。爲有芝蘭種滿庭。燕子樓人穿縞素。溟翁老來。有一姬在傍。 江州司馬濕衫靑。苔封古洞三生石。與翁夙有霞山終老之約。 硯渴哀詩一勺溟。每念長歌平仄論。敬君禪悟徹重扃。余每商確蘓齋七古平仄論。無人解聽者。惟溟翁言下卽悟。文字之契。有如此者。噫。何可復得。</text>
<title>記夢 幷序</title>,<text>癸巳春二月二十九日夜。夢見一叟古貌長眉。盤膝而坐。余前而問曰。古道眉叟者。豈非公耶。叟曰然。余曰。公之心。吾所不知。公之跡。免不得俠一字。公亦自知否。叟笑而不答。余亦覺悟。呼燭而記以詩。疇昔之夜我所夢。眉而頎者貌殊衆。眉乎子非許叟耶。古文奇字吾推重。嘗讀東海退潮碑。筆力悍於強弩控。而於叟也見其俠。首肯否乎敢以諷。俛而不答微破笑。蜨散燈滅何倥傯。斷之以俠豈有說。立論奇僻非折衷。盖甞位置叟亦難。至人神人或伯仲。道眼日石月石出。仙肩海禽溪禽羾。造物者遊無物我。廓淸靈襟氣之霿。龍門五十年讀書。所讀何書讀何用。進乎八十更槁古。於我髣髴俠豪縱。綠袍四十日黃閣。一世爭覩人中鳳。蹤跡太奇用太驟。誰獻聖得賢臣頌。建立相業在禮論。殺人何止於聚訟。任俠不過能殺人。匕首頰舌同操弄。至人神人有是否。後賢莫疑吾見㑋。夢我非我叟非叟。室白海綠窓光凍。</text>
<title>三月三日杏花下。用坡公定惠院月夜韻。</title>,<text>三月三日麗人天。蟹舍漁歌歌子夜。天邊孤客起賞春。樽俎蕭然杏花下。昔人已受風輪轉。往日那論甁水瀉。滿把繁枝斜揷帽。絳跗粉萼相低亞。衰年誰謂遷謫遠。聖恩猶許官銜借。今我不樂對此花。綠陰靑子其代謝。家園莫作去來想。世間何者非傳舍。盡把餘味付嚼蠟。惟有吟興如啖蔗。詩成今日花無負。事在明朝吾不怕。須信性靈存陶冶。未必文章皆怒罵。</text>
<title>本月初二日。恭遇恩叙。特授諫長。家書先到。故吟成四韻 二首。</title>,<text>泥塗歘致雲霄逈。咫尺如臨閶闔開。招下巫陽收散魄。召回宣室愧菲才。馬嘶芳草來程認。鶯喚長亭去意催。墨水池花船港柳。而今不是望鄕臺。其二前宵漫說燈花好。珍重家書忽拆開。逋老還尋舊詩社。吟眉動色幾英才。海山奇勝堪搜句。簪笏闌珊未擬催。惟是蕉翁諧夙諾。春風啜茗竚平臺。是日兼得雨蕉書。</text>
<title>次韻坡公謫居三適詩 三首○幷序</title>,<text>自余海防以來。始知坡公三適之有味。近因須代有日。筆硯在傍。援公和陶之例。闡公三適之旨云爾。朝起理髮凡夫髮膚潔。可以朝天宮。火食苟離垢。何必羡赤松。喜此髮垢凈。運櫛如斤風。豈惟頭腦輕。爽利百脈通。朝起或已晏。事應苦匆匆。滄海纔浴日。氣透簾幃重。爬梳及此時。如馬磨風騣。有鳥初起捿。無人與我同。誰堪三握勞。幸稀俗迎逢。居謫此爲樂。我聞於坡公。午窓坐睡但見海極目。都無事掣肘。四體安且逸。一肚何所有。兀兀不自覺。齁齁俄已久。床書任風吹。如意猶在手。跏趺似入定。氣味如中酒。何者是今昨。適已忘年壽。浮念無自起。名心遣不朽。日午樹影正。池凈花光受。庭鶴閣瘦軀。與人同不垢。睡亦有道否。夢謁華陰叟。昔金勵謁陳摶曰。勵向遊華。欲見先生。先生睡未覺。睡亦有道乎。夜卧濯足晝夜不徒跣。出襪入衾裯。所以患閉欝。洗濯始無憂。中夜氣孔神。驗之撮蚤鶹。血脉灌湧泉。夜最忌滯留。釜鬲響沸湯。靜聽松風颼。傾來一盆斛。徐徐兩足投。浸久知快愜。馬𩥇鷹脫韝。何必夾兩鬟。早遣侈念浮。持此溫湯藥。聊以瘴濕瘳。歸山恣枕漱。庶免譏楚猴。</text>
<title>海月菴留題</title>,<text>人呼諫議是何官。臨去遅回且入山。磨墨僧廊初解帶。拈香佛殿似探環。花皆背立看疑瘦。鶴聳肩飛影亦閑。敢有乘桴浮海志。更包冠幘向塵寰。</text>
<title>瀕行喜雨。借坡公西齋詩韻。聊以見志。</title>,<text>讀書不勌三折擿。思義未達橫卧床。上希孔顔悔荒學。下方賀革爭寸長。海防斥逐道非道。風月搏弄狂又狂。春雲驟熱肺欲渴。一雨洗㢓肌生凉。似聞元元手額慶。貽我村村餠餌香。幸不眼看塡溝壑。庶可面奏朝明光。天衢復踏靑繩直。飛盖欲與浮雲翔。來時病鵩愁對臆。去日雛鶯變圓吭。不須署門漢廷尉。且可廣館魯諸生。未死循循從下學。凡將字字究蒼皇。</text>
<title>須代頗苦。拈韻遣悶。</title>,<text>桃杏匆匆顔色渝。悄然倚閣對平蕪。天靑海鶴挐雲上。湖白人烟近水無。久客已能安索莫。歸程且復忍斯須。牡丹時節應差後。珍重留花待老夫。似聞養硯山房。新栽牡丹。抽芽頗盛。其二更莫飢烏尾畢逋。空倉難繼四方糊。何當港口來船舶。大有愁膓轉轆轤。時待嶺南。移轉穀。踰月不至。 敗砌雨塡紅躑躅。小塘風獵綠菖蒲。亦知此事歸休得。猶自關情未盡蘓。</text>
<title>余之北轅也。湖西伯馳書。要余路由錦上。留作一日歡。顧余畏約。難浪跡也。謝以二詩。</title>,<text>恰五十春人盡老。錦江遊躅尙纏綿。城樓縱目趨庭日。風雨傷心對榻年。拉雜管絃非舊曲。昔余在錦上。長城老坡貴葉時寓錦。與之商證曲子。樂籍中少而慧者。授以新聲。時稱貴葉調。 銷亡詩墨與誰傳。記余與詩人金明遠日酬唱。有錦官集。旋入丙稿中。 空憑折簡招邀盛。牽動吟魂一愴然。其二君爲按察我乘障。官制相懸使節臨。遠謫溫存忘冷落。疲甿賑貸奠呻吟。柳州敢說玆遭賀。孟博偏勞攬轡心。異日湖西名宦誌。同時二老話升沉。來書云暫屈恩補。乃是乎薪民凶歲再生之福。莫非仁天造化之恩也。</text>
<title>去鎭日作</title>,<text>髫白送行傾海㟁。鶯聲去意蕩春光。誰歟有願非懷土。老矣安歸競挽韁。種菜未任筐筥載。調羹初下豉塩香。念余釁重無還理。墾土種菜。借甕合醬。久計故云。 君應是我之邠老。霞閣依如付雪堂。戱謂新金使也。坡公年譜。元豊甲子。先生自黃移汝。按東坡圖云。郡人潘邠老多從先生遊。先生去。以雪堂付之邠老。因以居焉。</text>
<title>通錄宥還以後古近體詩。仍以北轅名集。行次畿甸作。</title>,<text>海沿烟火冷。畿甸亦蕭條。簾閉花間店。商稀柳外橋。瞎兒三折路。乞食一枝簫。頓喜行塵凈。前霄雨麥苗。</text>
<title>聖爲空宅。敬次斗室相公韻。留題壁上。聖爲宅在長湍府北白鶴山之東。聖爲病。就醫藥京師。盡室而行。</title>,<text>黻佩偕行捷徑開。紅塵拂面九衢隈。山深蕙帳玄猿守。松偃苔庭白鶴來。始謂入林難造次。偶因銜命此徘徊。也知風月無常主。隨地欣逢綠野杯。昨拜相公於葛山。今又隨到此莊故云。</text>
<title>謹次前韻。復呈斗室相公 二首。</title>,<text>黃閣傳呼曷日開。葛山遷次鶴山隈。艱虞聖切臨軒俟。邇密身充奉詔來。世瑞占爲雲出處。道心遐與月徘徊。恩波㶑灧公須記。無恙中書白玉杯。中書堂白玉杯。十年重見。卽松江相公歌曲句子也。其二禮削崇嚴笑口開。向來橫絶大江隈。霞山葛山。隔在大江南北。 偶同險阻驚多歲。難得從容此一來。鶴皎如人山映發。水靑於黛野徘徊。湍府前川曰靑黛。 寬閑勝地追陪樂。不在揮毫不在杯。</text>
<title>聖爲追和山莊韻。有蘭亭罰酒杯之句。押韻穩愜。非但唱和帖圓就之爲可喜也。四用原韻爲贈。亦當轉呈於斗室相公也。</title>,<text>回首山莊翰墨開。星軺轣轆出林隈。主人偶與今行失。探勝空留後次來。此行。未探西巖諸勝故云。 嚴譴分程頻悵望。江船臨渡爲徘徊。此句專屬斗室相公。 高才險韻難相窘。好借千秋蘭渚杯。</text>
<title>敬追步斗室相公將赴謫白川。疊前韻之什。</title>,<text>閱五十年水驛開。嚴程又出海西隈。山川寓感由今昔。家國關情一去來。公昔癸卯。哭先公海藩任所。扶櫬路由碧瀾。故是行也。有蒼茫五十一年事之句。 晩節綽然於進退。賜環屬耳暫徘徊。壽民知有金丹在。先祝龍樓萬歲杯。</text>
<title>送別希谷尙書進香之行 二首</title>,<text>凉蟬衰柳動離情。病榻聞君萬里行。第一流人東國使。十三省士上都傾。悲歌重諾風猶古。談艸詩篇筆欲驚。恰憶保安香刹衖。菊燈時節證蘭盟。余壬申使命。亦在秋。其二惆悵前遊歲月侵。帝京景物畧難尋。摩挲石鼓苔花古。曠漭金臺夕照沉。望重如君方是役。才難專對最而今。亦知此別非經歲。誰與揩靑話寸心。</text>
<title>次韻答尹曠原 慶集 見贈 五首</title>,<text>曠達襟懷海大魚。一間茅屋閉門居。簞瓢不羡時人樂。詩禮堪徵世澤餘。暑退雲輕流片月。秋來潦盡映淸渠。乘凉知有幽期在。衰晩逢君勝讀書。其二何來書札得烹魚。快讀臨風慰索居。愧我泥塗經百困。畏君文史足三餘。滿城久苦簷懸雨。穿屋翻驚溜决渠。莫漫惱人烟火斷。白頭夫婦一牀書。其三布衣無別紫金魚。氣槩軒然廣大居。矻矻君能憂事始。區區吾欲理災餘。時從世法尋差樂。敢謂天公不管渠。致澤初心都捲却。唐賢詩句晉賢書。其四漏歇金門聽鑰魚。羣工濟濟捧宸居。誰爲後史丹靑計。枉用前人糟粕餘。猛可消除諸業障。無多把玩一軒渠。人非我是何須較。只好氷銜粉面書。其五千里蓴羹笠澤魚。閑人事業福人居。滿載明月三篷去。願借蘆花一畒餘。寓世原知泡是界。貯身何必石爲渠。士之不遇昌其志。天遣虞翻老著書。</text>
<title>七月二十五日。錦舲以靑棠一葉紅豆四粒。充信有書云靑棠取合歡。紅豆寄相思。答以一詩。</title>,<text>風詩寄托本緣情。芍藥將離有愛名。好合靑棠交到老。相思紅豆種多生。秋來覽物人何在。別後開函意不輕。忽憶蘓齋香辦日。非因塢笛一沾纓。</text>
<title>蠧書用曠原韻</title>,<text>晴日山房曬蠧魚。縹緗部次又州居。悔將史笈虞田讓。幸有經函魯殿餘。余藏書中全史已去。全經尙留故云。 腹富須彌藏芥子。眼明一月印千渠。眇余俯仰觀今古。憑仗平生幾卷書。</text>
<title>次韻曠原湖上觀漁見示之什</title>,<text>寄傲漁歌放。殊非子夜纖。綠簑風入袂。靑箬雨欹簷。意釣渾忘得。空鉤不用尖。琴書憐我獨。魚鳥羡君兼。</text>
<title>余初度日近。而今春又哭副室趙氏。回憶去年筍脯之設。猶是趙氏病中手自飣餖也。感用曠原韻爲詩。</title>,<text>庭花三婦豓。樓月兩頭纖。撫景空牀簟。沉吟側帽簷。梨腮收半紫。菱角剝新尖。筍脯今年感。傷衰悼逝兼。</text>
<title>題諸曦菴 昇 墨竹眞蹟立軸</title>,<text>寫竹到曦菴。可躡文蘓塵。尙有一字關。點筆失之匀。我見曦菴蹟。勁利欲過人。浦山論稍苛。匀病非其眞。張浦山庚謂曦菴筆。失之匀矣。 我亦學爲竹。得失頗窺津。安知後賢起。不又談緇磷。一藝尙如此。况乎進爲仁。門戶各偏袒。互相疑駁醇。文章亦復然。莫謂吾已臻。或坐聞見隘。自足於窘貧。或忽任胷臆。汩智墮荊榛。墨竹豈易言。書此自警身。</text>
<title>蓮史見和昨夜扇頭詩三首寄來。有此生但願先生句之語。求益意殷。故又此答去。</title>,<text>險覔冥搜役六丁。擘天金翅掣海溟。俄然盡得風流後。空外玉琴山響聲。其二韓杜蘓原一法門。錦囊無縫借天孫。詩應不在言詮得。自悟空山雨雪昏。其三商量熟後略知津。下筆前言務去陳。我老纔逢蓮史語。本來秘妙勿傳人。</text>
<title>蓮史又有寄兒子命準詩。今命準慘然在墨衣中。余又爲替答。</title>,<text>苕川水木湛淸暉。渡口風高漁艇稀。自送錦舲湖外去。意中蓮史日依依。</text>
<title>哭李龍宮仲善</title>,<text>文星變彩巳辰回。虛送名門一代才。五斗折腰彭澤縣。七言上坐柏梁臺。昔余設四學生合試日。以拍梁臺能爲七言詩者上坐爲題。君爲獨等壯元。名噪一詩。 桑楡我但難相待。蘭玉兒應報未來。飮酒嗟君不得足。欲澆墳土爲之哀。君嗜酒。家酷貧。無以繼飮。</text>
<title>再題曦菴竹</title>,<text>非失之匀失之熟。求生熟後最難言。濫觴浙派於山水。未可藍瑛一例論。</text>
<title>趙荷裳茂才 雲卿 和余蠧書韻。旣傑然可誦。又寄一詩亦佳。卽依韻謝答。</title>,<text>結交蒼老盡詩翁。生事蕭然環堵中。左思詞章原卓犖。裵楷品藻復淸通。西風獵地蘆花白。斜日當階柿葉紅。蠧簡羽陵翻得句。引君梗語欲盤空。</text>
<title>八月十一日生朝。同朴雨蕉，徐篠齋二侍郞。柳鋤里將軍 相亮，李弟叢桂率更，柳問菴秘書。拈韻共賦 六首。</title>,<text>阻面閒坊有底忙。娟娟秋水露葭蒼。抽簪雅操全家化。辟糓仙方一味凉。雨蕉生事蕭然。近日益甚。 繡字傳情黃菊遠。虛廊聽雨碧蕉長。雨蕉菊姬放閣後。有繡裳詞自北關寄來。 傷心篋裏藏宮錦。留話先朝舊浥香。屬雨蕉。其二掌禮兼之讀律忙。周廬儤直夜蒼蒼。能來舊雨生朝飮。共占西風晩照凉。下筆皆爲流肺語。超羣誰及美髯長。衰翁謬被呼詩佛。蒲褐山房一炷香。篠齋是日。有詩老生朝今日是。絲絲繡佛結心香之句。屬篠齋。其三寬綽戎垣鎭俗忙。蕭然金戟卧苔蒼。山中畫閣晴虹貫。江上漁齋得月凉。鋤里有重修山映樓記。又有江亭曰得月。屬余書篇。 自識將軍不好武。大開文墨欲爭長。君看曳履雲霄步。豈獨詩名競病香。屬鋤里。其四外家梨栗昔年忙。一弟相看到老蒼。下吏半生名偃蹇。恒饑盡室色凄凉。時人雨慕高巾墊。壯志風輕破浪長。刊落浮華歸宲境。篋書分與子孫香。屬叢桂。其五底事逢君靜裡忙。談深六義講三蒼。官縻內閣縹緗富。家住白門楊柳凉。老去似聞書課進。秋來頓覺漏聲長。典型尙有難兄弟。謂問菴弟樹軒。 詞賦濃薰班馬香。杜樊川濃薰班馬香。謂孟堅，長卿諸賦。非謂遷，固史也。屬問菴。其六浮生儘覺百年忙。賓主相看鬂髮蒼。久契堪同靑士語。西風如助碧蘆凉。高情不挾金吾貴。戎務何關印綬長。謂篠齋，鋤里也。 世味支離甞未遍。壽樽六十五回香。自屬</text>
<title>次韻曠原 五首</title>,<text>秋柳蕭踈古巷南。樹猶如此我何堪。鴉昏綺陌殘霞斂。山抹鉤簾落日含。已倩周旋隨釰佩。纔收蹤跡賦江潭。餘年也有家園樂。分與兒孫一甘。其二七字緣情卽二南。徒然貌襲性難堪。古風欲挽爲今體。細入何曾不大含。硏味考亭三變旨。探源杜老百花潭。騷家遞降由年代。豈我初心沈宋甘。宋書曰。自沈宋以後。定著律詩。下及今日。又爲一等律詩出。而無復古人之風矣。其三春秋成癖杜征南。一日無詩興不堪。細小虫魚箋爾雅。芳馨草木狀嵇含。畵山法變參黃米。畵訣有黃不黃米不米法。 古墨緣深結絳潭。淹貫博穿方有味。自心句髓領酸甘。其四星河絡角月西南。節近中秋意不堪。判夢一生䲶枕冷。織愁千縷鳳梭含。珠明榴子跳紅砌。粉冷蓮房墜碧潭。世味無多餘戀在。半緣辛苦半緣甘。其五居貧莫笑阮家南。天與嵇康七不堪。宴處平心無物觸。良辰開口有觴含。紛吾勉此千秋業。與子期兮百頃潭。一事兒嬉終亂道。唐臨晉帖倣黃甘。</text>
<title>荷裳以四絶句。壽余生朝。卽依韻謝之。</title>,<text>河嶽英靈間氣生。荷裳近日起詩聲。自君載酒玄亭後。不恨吟舲滯錦城。其二生朝六十五年回。已去忩忩况未來。我愧坡公君李委。鶴南飛曲送深杯。其三一言似聞綠衣公。屯世昌詩命不同。白首沉下吏。綠衣有公言。坡公句也。荷裳哭內。惟有一侍人在傍。故戱言之云爾。 誰道身宮文照曜。偏多七煞五星中。其四詩家寄托佛門歸。一瓣香傳五祖衣。容易人人那得替。世間多少筆如飛。</text>
<title>李泉谷侍郞，李怡老學士，李石見明府。皆有追和生朝詩。各謝以原韻 三首。</title>,<text>陌上輪蹄他自忙。西池秀色入樓蒼。藕花風定圖書冷。蓮葉雨鳴尊俎凉。生日新詩情見厚。先朝舊侶夢牽長。流年共惜同庚老。惆悵重陽賦菊香。昨年。泉谷有和余重陽詩。屬泉谷。其二人生鐘漏古今忙。髫綠俄然化鬢蒼。喚我碧蘆尋歇泊。論交靑士不炎凉。怡老山莊有古松。名其樓曰靑士。京第又有偃盖松。怡老於靑士。可謂交不渝矣。所以碧蘆之深相與耶。 析文疑義愚懸智。鍊句虗衷短攻長。盡得風流無一字。木犀花入話頭香。怡老贈余詩。有誰遣詩名滿天下。淸秋禪院木犀香之句。屬怡老。其三一落吟毫萬象忙。老年風格轉沉蒼。倦遊入畵靑驢瘦。癡坐如禪白葛凉。石見罷郡貧甚。惟有一驢。 野趣漸于魚鳥近。䆠情踏破海山長。抽簪我亦無餘事。緣結蕭閑翰墨香。屬石見。</text>
<title>哭女婿朴齊兢</title>,<text>吾家嬌女葬靑山。又見新郞戢一棺。往日但知歸太促。到今翻覺福差完。呑牛傑句名才早。投筆雄心祿命慳。頭白兩翁相對泣。悔將姻好助悲酸。</text>
<title>次韻曠原秋懷 五首</title>,<text>北雁南飛盡。西風一笛吹。厲君秋士節。增我酒人悲。白髮不相放。黃花如得時。吾廬雖澹泊。堪與素心期。其二衆星羅屋角。殘月下欞紗。耿耿千秋業。漫漫此夜過。文章安小技。書藝作名家。我亦初心悔。衰懷方卧疴。其三右丞有佳句。堪題紅葉吟。萬法皆禪悅。單辭亦道心。引人藤竹徑。如坐水雲深。五字斯爲妙。纖塵不許侵。其四君詩頗典麗。莫遣俗人看。窮甚於郊島。而能不瘦寒。一時知寡和。三復爲長嘆。秋至羣芳歇。偏傷目以蘭。其五畸人文字遇。光景又何催。有淚中宵下。無腸可日摧。西風捲芳草。落照上平臺。一片傷心畫。摸形媿不才。</text>
<title>初五日曉起始雪</title>,<text>茶坊街裏紙商家。鏡面千堆壓雪花。酒徑鍾鳴聞凍屐。市橋燈落噪寒鴉。小庭虗白詩人立。獨樹冬靑畵意加。悟在此間如說法。了無一字自天葩。</text>
<title>石見夜過山房。多作墨戱。拈鐵梅葊韻共賦。</title>,<text>對榻幽幽室。陰廊喞喞虫。墮螢山吐月。翻鵲竹搖風。漢隷濃堆墨。川牋减樣紅。與君淸課足。燈燼篆香濛。</text>
<title>潛軒金 楗 浿上詩人也。今秋以詩見寄。輒用原韻爲答。</title>,<text>終古笙歌咽綠窓。書生何事怨盈腔。綠窓朱戶笙歌咽。鄭知常句子。 長城捲去靑山疊。大野飛來白鳥雙。長城大野。金黃元聯語。 日日離情堤上草。年年別淚臉邊江。長堤艸色別淚綠波。亦鄭司諫句語。 詩腸到此無端豓。澆盡甘紅露一缸。甘紅露。浿上酒名。</text>
<title>次韻答怡老病中見懷之作。疊成 二首。</title>,<text>全才學殖發之餘。衝口詩成錦不如。靑眼無多當世士。素心相賞卜隣居。歸歟鶴守空山宅。久矣蟫生濟物書。聞說神來蘓病氣。朗吟松月夜窓虗。其二一身憂畏定幾餘。到老途窮我孰如。多事署門廷尉宅。無人問字子雲居。杯中菊蕊神仙食。窓下蒲團梵夾書。心地年來此回向。入還還盡捴空虗。附 原韻 怡老幾人沾丐碎金餘。更有鑑裁水鏡如。苔色繡侵秋雨徑。蘆花雪映碧山居。霞老別齋。自生碧蘆有江湖意。 瓣香細檢長公卷。養硯閒臨大令書。霞老山齋。睿賜號曰養硯山房。 多愧非才時見許。滄溟詩句擬玄虗。霞老評余觀滄溟詩云。可敵木玄虗海賦。</text>
<title>次韻曠原索和 二首</title>,<text>秋士襟懷莫自傷。催租惡况例重陽。曠原來書云。有潘鄕老催租惡况。悍卒入室。縛去二婢。驚怖兒女。 葉埋書屋三椽冷。菊入詩腸萬斛香。儒品如君尙貧賤。余心不樂爲彷徨。儉年亦有無憂者。何處羹魚飯稻鄕。其二我亦英年勇直前。策名高第廁經筵。登歌雅志諧周瑟。阜物初心叶舜絃。去位一身輕似葉。回頭萬慮冷于烟。嘲風謔月閑公案。老秀才堪結晩緣。</text>
<title>翁文達石墨書樓印歌 昔覃溪老人。有歐陽率更化度寺邕禪師塔銘。卽洛陽范氏書樓中石本。此爲歐書之天下第一烜爀跡也。因以石墨爲書樓之名。而繪范氏書樓圖。圖成又五年。始得保安寺街小樓三楹而居之。又刻一印。此爲右墨書樓印之本末也。</title>,<text>石墨之名因有邕師碑。書樓之圖爲是范家石。圖後五年一樓始卜居。覃溪此樓足以垂名蹟。我昔瓣香覃老登玆樓。是時保安寺街鍾梵夕。四壁隱隱金石琳瑯氣。西山一抹簾額靑嵐滴。歐書化度第一醴泉二。唐臨晉帖秘秘從玆獲。公篋又有石墨書樓印。紅泥瑟瑟鐵筆光相射。贈我醴泉銘帖鈴此印。每一展卷如接樓中席。自公騎箕寂寞書樓掩。一十八年回環心不釋。客有竹坨陪使入燕回。蘓孫證交蘭盟同石癖。覃溪孫引達別字蘓孫。 贈以平生一片心不渝。書樓舊印珍重留先澤。謂我曾是書樓及門生。錦包解向舫齋蘆花白。庚庚翠琬一室放晶光。釘形匾式宛對究點畫。一笑心印拈取新偈子。由蘓入杜傳法要詩脉。中有古人言語不傳處。詩書畵髓有形皆糟粕。天其厚我蘓齋翰墨緣。不有存歿印顆如歸璧。吾齋又一石墨書樓也。好事傳語江湖殊不惡。是用作歌願附公不朽。珠光釰氣字字衍波碧。</text>
<title>因竹垞回。始知翁蘓孫無恙。喜而有述。</title>,<text>翁樹棠言一何妄。寶蘓萬里枉傷神。經山閣學所聞翁樹棠之言誤也。 眞傳石墨書樓印。無恙覃溪主鬯人。木覔山名徵舊聞。寺街門第尙前因。蘓孫贈竹垞詩自注。紫霞先生宅在木覔山下。蘓孫尙在寺街舊第。卽石墨書樓之所在也。 儷笙彌月酬詩在。又爲兒生滌筆新。蘓孫亦已有子云。覃溪蕃衍之慶。又不止蘓孫之無恙耳。</text>
<title>九月九日。書邀曠原。賞菊酬節。石見亦來。拈昨年拙集重陽韻。共賦 二首。</title>,<text>有愛佳名此一時。招同賞菊與遅遅。冷香落木蕭蕭徑。貞色殘陽澹澹籬。來去今生霜下傑。形神影答卷中詩。山家莫笑貧留客。佐酒猶堪八跪持。其二一年凉燠密移時。靑女司辰亦不遲。尊酒淵源來北海。菊花湯沐在東籬。如今處散偏宜老。從古悲秋便屬詩。選日登高虛設約。於筇竹手中持。李晉州仲賢。約余與聖爲登南麓。苦未諧。</text>
<title>次韻答曠原暮歸卽事</title>,<text>風雨無端又滿城。動潘邠老舊詩聲。小兒驚定圖書撿。二婢歸來篋槖傾。繡句嚼成輕世味。布衣弊盡淡人情。南隣醉散黃昏近。惟有柴門月色迎。</text>
<title>曠原秋士也。重九飮散。胷中猶有未盡洩者。爰取老杜集中作五七律韻。一時噴成七詩。索余和章。令頗嚴急。余亦閑居。無所用心。燈下逐一和成。多見其汗僵。第不可與俗人道也。</title>,<text>九日曲江韻落魄君猶壯。狂歡我亦衰。吟詩初病起。借酒易秋悲。見黜三無慍。相逢百不疑。純黃愛正色。深與菊花期。九日楊奉先會白水崔明府韻把菊煌煌色。邀賓肅肅儀。琴心絃契直。句髓語刊枝。埽地靑苔厚。開軒宿霧披。南山濃就畫。飛入硯頭池。九日登梓州城韻盡把悠悠事。從今付碧翁。老知人我妄。詩見性情同。秋色琴書內。乾聲竹篠中。吾廬雖僻陋。傲兀寄無窮。九日奉寄嚴大夫韻節序回重九。吾生儘百艱。初收委佩步。閑對小窓山。日聚烟霞侶。時窺竹石斑。黃花無忤色。傾露到尊間。九日藍田崔氏莊韻匏尊一倒百憂寬。談笑殊非世俗歡。淡食如持禪戒律。黃花宛對晉衣冠。日低西嶺亭亭暮。雁度遙空字字寒。解道貧家有長物。新詩不厭屢回看。曠原有貧家長物淡花開之句。九日韻不到霞莊又二載。柴門藤鎖澗之濱。雞豚舊社衣冠少。茱菊空山節物新。放跡合爲南死鬼。明時能作北轅人。從前妄擬千秋業。喟我浮生眇一塵。九日韻昔人最愛重陽日。文采風流戱馬臺。華屋山邱餘我老。罷官尊酒爲君開。白鷗滿地江湖濶。黃鵠極天風雨來。再約携琴泛舟去。長吟緩節不須催。</text>
<title>答荷裳述懷長句。用來詩齡字爲韻。通押二十四韻。</title>,<text>我識荷裳甫四齡。見今老大行竛竮。天送蘭錡好門第。豈謂艱難生適丁。荷裳姨母我邱嫂。呼以吾兒涕爲零。試周之盤手治送。周氏千文曾氏經。千文卽余手書正楷。承嫂命也。 敎孩恐非擇術也。何至惡札爲模型。尊甫始誨荷裳習字。不許求法於我東諸君家。必以余千文正楷。爲初入之門。 姆抱而至玉雪貌。都門始泊東湖舲。能作秦京綠樹字。口誦唐音如建瓴。是時都門試燈節。一兒一燈燦春星。我爲荷裳撤新製。碧紗雲母圖仙靈。此已傳心分燈影。才名不虛出藍靑。荷裳幼年。自龍津始入都門。已能知操筆。爲余作綠樹秦京道字。余撤一紗燈賞之。其才名甚佳。 嗟我年來困齮齕。哭嫂尤覺悲伶仃。荷裳我以嫂心愛。時許問字登玄亭。吾黨錦舲早入室。甲乙之間爭尹邢。荷裳與錦舲同學。又次第來。在問字之列。 荷裳質厚錦舲慧。如以瑟瓚參羹鉶。畢竟等是一禮器。參也之魯德之馨。經經緯史要博約。玄理釋旨兼搜冥。詩具性情在自得。貌襲豈必求門庭。固哉唐宋區以別。由蘓入杜猶及聆。謂蘓齋論詩也。 老夫尙非其至者。箴誡諸君吾自銘。歸有餘師莫問我。再與錦舲勤拾螢。</text>
<title>怡老，曠原。遞作白鶴山莊之主。而不相知面。適與之相遇於僕之座。而又未及證交焉。昨怡老見僕爲曠原重陽日催租惡况記宲之作。輒用原韻爲詩。以詠其事。囑余津致曠原。洵衰俗之奇事。然非曠原。亦何以得怡老此詩。未知曠原將何以答其意耶。僕亦有感於斯。不憚其再。次韻而兩美之。</title>,<text>素昧比隣况一城。偏心俗態害仁聲。民吾理切同胞喩。兄弟交堪四海傾。石暈木瘤猶有愛。詩斑書髓詎無情。玄言尹李千秋契。已在山莊遞送迎。</text>
<title>怡老又以曠原韻。贈余一詩曰歸美於老霞。僕所不敢當也。率步以謝。</title>,<text>好詩如酒破愁城。醒俗又如琴上聲。百世交堪怡老證。一生心到曠原傾。丹楓葉冷騷風調。黃菊花香佛性情。唯許諸君時見枉。山童縛帚慣逢迎。</text>
<title>怡老，曠原。迭出佳篇。一時幷集。僕則疲於奔命矣。四疊前韻。呈二詞伯。願秋詩則斷手於此。更待水仙開後。再整旗鼓耳。</title>,<text>趙璧難酬十五城。詩兵四出恐先聲。蕪辭去後儲胥竭。佳句來時壁壘傾。明月滿樓如有待。崇蘭委質若爲情。騷人老更悲搖落。且慰梅兄礬弟迎。</text>
<title>送李仲珍 相玶 監牧興陽之行</title>,<text>海㟁人隨雁一行。稻粱初熟野雲黃。官聲牧馬應蕃息。大好湖南水草塲。</text>
<title>秋夜讀書感懷。用錢梅葊韻 二首。</title>,<text>蟾蜍旣望月。機杼小窓虫。夏曆三秋節。豳詩大國風。流年余髮白。初學讀燈紅。對越時淸坐。存神夜氣濛。其二聲感藏三耳。鳴悲之二虫。眇吾如一粟。吹萬濟無風。寶翰紗籠暗。金屛燭燄紅。迴環六年事。歷歷又濛濛。</text>
<title>十七夜月極明。五疊曠原韻。</title>,<text>置身十二樓五城。銀浦吹笙隔座聲。玉兎一生依杵冷。金波萬斛向人傾。此時錦瑟瑤琴怨。幾處遙鍾促漏情。我亦通宵眠不得。水晶簾下桂尊迎。</text>
<title>荷裳賞余月詩云。每一愁來。盥手讀先生此詩。不覺飄飄欲仙。仍用王右丞韻以記之。卽次謝。</title>,<text>菰蘆有人焉。崛起鳴國風。天然正詩葩。足以昌吾窮。琴箏莫或辨。弦指將無同。近在吾論詩之列者。荷裳最得詩髓。 蘭成最蕭瑟。叔則亦淸通。心將靜者論。韻非時人適。以君靈隱桂。賞我承天柏。朗月天下白。衆籟區中寂。悟彼盈虛理。惜此光陰客。邀賓卷羅幕。代醑陳瑤席。烏鵲咏南飛。蟋蟀鳴東壁。玄霜妬娟娟。明星隱歷歷。姮娥應不眠。引領冀良覿。</text>
<title>次韻荷裳十葉詩</title>,<text>苔庭葉經卷藥爐檀柘陰。禪心詩思病相侵。山庭雨打無人埽。黃葉靑苔一尺深。澗上葉白雲橫截澗之流。時見霜紅水面浮。莫歎人間顔髮改。山中又是一年秋。石徑葉背石茅菴一徑迴。山寒烏桕染紅催。夕陽翳翳鞵鳴葉。有箇詩人覓句來。園林葉不堪重讀蘀子詩。吹汝風其節序移。燒葉淸寒於雪水。烹茶更媿党家兒。離亭葉衰柳千條別恨生。夕陽無限遠山平。長亭槭槭蕭蕭響。捴是斑騅送後情。客舍葉淅瀝蕭森葉落天。雁聲窮處曉燈前。夢中縱有還鄕路。其奈秋窓初不眠。雨中葉霜葉酣時白雨霑。西風斜照斷霞兼。玲瓏赭綠丹黃色。透入吟窓纈繡簾。籬下葉籬下堆黃樹上踈。奚童縛帚客來初。紛飛五柳陶潛宅。更伴狂花庾信居。江干葉秋色迢迢染更空。不堪摸入畵圖中。靑衫白傅題詩處。鸚鵡洲籠瑟瑟紅。紅葉林籠鸚鵡洲。白文公句。山家葉霜老千峰復萬峰。紅珊瑚映碧芙蓉。斑斑細菊黃金色。並作山家眼福供。</text>
<title>咏園中草木。借米襄陽擬古韻 二首。</title>,<text>紫藤不自立。倚墻勢挐盤。蒼柏本勁直。意欲凌雲端。荷衣雨渝綠。荔裳霜紅殷。橡宲時至脫。無風自跳丸。物物一歲功。榮悴有回還。惟竹貫四時。與柏論歲寒。其二我有一徑竹。性與草木殊。直乃厲其節。謙則虛其軀。爲結三椽屋。竹柏同起居。靑靑君子交。相勵上雲衢。所嗟人異物。一出遂泥塗。</text>
<title>茫茫</title>,<text>茫茫刦後刦前身。錯莫恓惶到此辰。棗熟比鄰從餧宲。稻香下潠又甞新。日之夕矣南枝鳥。我所思兮北渚人。痛哭狂歌俱不可。澆胷杯酒降嶙峋。</text>
<title>論詩。爲錦舲，荷裳二子作。</title>,<text>學詩有本領。非可貌襲致。詩中須有人。崑山吳修齡喬修論詩語。 詩外尙有事。東坡論老杜語。 二言是極則。學者須猛記。詩人貴知學。尤貴知道義。坡公論少陵。是其推之至。靑袍最困者。自許稷卨比。是以尙有事。關係詩不翅。因詩知其人。亦知時與地。所以須有我。不然皆屬僞。今人自忘我。區執唐宋異。是古而非今。妄欲高立幟。不能自作家。一生廊廡寄。故自風人始。博究作者秘。不必立門戶。會心之是視。輔以學與道。役言而主意。主強而役弱。有令無不遂。隨吾性情感。融化一鑪錘。力量之所及。鯨魚或翡翠。鍛鍊到極致。自泯古今二。盡得風流後。了不著一字。王官廿四品。此其尤精粹。錦舲與荷裳。樸學詩最嗜。向我每求益。誠好頗勤摯。錦舲靈慧性。荷裳質厚器。異日靑藍譽。未易論第次。金針豈在多。二言拈以示。</text>
<title>秋盡日</title>,<text>九月寒砧覆盎城。端居如有送人情。雨聲西北蕭蕭至。雲氣東南浩浩傾。峭壁倒懸紅葉脫。小窓平見白鴻征。一年容易秋光盡。更繞籬邊嗅晩英。</text>
<title>眞齋太常西耤公幹歸路。擬探怡老白鶴山莊之勝。且許以手畵山莊圖。怡老喜題一詩。意欲眞齋之必踐言也。戲次原韻。</title>,<text>我昔身從白鶴還。夢魂如在溪林間。泉聲方折菜花圃。野色圓迴楊柳灣。世外非無一壑好。人生難得片時閑。而今不信君爲主。等是貪看畵裡山。</text>
<title>十月十三日雨 時有沁中行査。就囚已七日矣。</title>,<text>本知寒雨寒。不如快雪快。况我幽囚日。垢面居湫隘。身爲衆口臠。呑噬姑未嘬。簷不厭淋鈴。海亦恬澎湃。貴之爲黼黻。賤之則菅蒯。我固自在吾。一忘安百恠。陰晴慘舒間。且聽氣之噫。噤口毋妄言。題詩又破戒。</text>
<title>是歲十月之望。余在囚繫。畵竹遣懷。仍用蔣秋吟翰林舊題拙畵墨竹歌韻。自題幀側。</title>,<text>文同夫子造化筆。獨立萬古無儔匹。畵竹論神不論形。惟有坡翁辨曲折。寸竿意具萬尺勢。妙喩月落庭空說。我亦胷中吐不平。落紙竹石空崢嶸。萬法縱橫尋篆籕。一葉仰俯分陰晴。是聞夫子之風者。豈獨一派留彭城。秋吟當日惠題竹。至欲追配篔簹谷。擬援道子石刻例。海外鯫生堪折福。秋吟詩自注云。浙中有吳道子石刻畵竹十二幀。擬求先生寫十幀。鐫刻西湖家塾。俾後世知先生寫竹。卽吾道子匹儔也。 故人顔色樑月黃。遺卷光燄萬丈長。老我人間尙遊戲。十月蟋蟀驚在堂。踐言疇昔成一幅。欲寄夜臺嗟無及。莫向硯池悲搖落。斫取雙篁膩粉光。自題倚和秋吟調。異地同曲播芬芳。</text>
<title>送怡老之任靑松</title>,<text>昔年過嶺歎空回。未見靑松白鶴來。送子分符向此地。退翁題石已生苔。溪山不獨宣城似。官長兼應謝眺才。聞說名泉宜釀酒。可能寄我洗瓊杯。其二不樂將身貯臺省。官聲嶺外慣循良。藍輿去卽尋詩徑。朱墨閑宜覓睡鄕。太白山南泉水潔。雙溪寺裏紙砧香。遙知雪月梅時節。卧念鄰翁守一床。</text>
<title>哭醒仙老侍郞三首。用坡公韻。</title>,<text>仙翁不知老。去矣行年滿。猶有不死存。形骸一空館。古來文字壽。傲視人世短。我從公唱酬。瓦缶於瑟瓚。旋面歎汪洋。發頳推精悍。以我蕭瑟人。賴公襟懷散。立身貴本領。微言啓中窽。所以百翻覆。一心無冷暖。不有九折醫。誰爲一漑旱。吾且少須臾。曷不公暫緩。其二平居富述作。四壁其書滿。碑版照千古。騈儷壓三館。詞賦麗而則。寸長無尺短。抱此治世音。淸廟薦圭瓚。體祛宰臣傲。家無奴僕悍。糖霜寓嗜味。棋局供蕭散。載銘淬妃面。埋誌毛穎窽。公有硯銘，筆塚誌。皆妙絶。 甘貧綠衣在。服氣丹田暖。秋自無甔石。慮不關水旱。然有大庇心。時時知急緩。其三高年神所予。淸德位未滿。恨不以若人。主盟於兩館。一生苟虛過。何者是脩短。緪我朱絃瑟。詠公黃流瓚。回視俗所尙。滔滔捴麁悍。頓見風雅盡。嗟絶廣陵散。身後感路涕。誰爲營幽窽。生不免體寒。死不識土暖。惟有文字祥。靑蓮花吐旱。洒此知己淚。長號聲不緩。</text>
<title>余始保放在靑石巷。避癘移次茶坊街。題 三絶。</title>,<text>聽勘諸公次第回。一時獨後亦何哉。李平汝，聖鄰二侍郞。與余同日就囚。同日保放。而二侍郞先行勘處故云。 茶坊石巷頻遷次。厲鬼憎人又逐來。其二險阻從前閱百回。墨池雪嶺亦悠哉。家人不識愆尤重。誤祝金鷄放赦來。其三人生憂樂轉頭回。節物無時不美哉。菊蕊未乾秋縱去。梅梢始放月俱來。十月初就囚。南至月訖。未勘處故云。</text>
<title>赴謫東陽日。留別曠原賢契。用坡公韻。</title>,<text>人生不滿百。榮悴一時槿。滚忙忽至老。得失時自哂。隘哉俗人胸。區區設畦畛。吾友曠原子。曠不傷寒窘。同嗜在人痴。賞音託琴軫。長慶又一集。忽似居易稹。誰謂詩小技。有補風雅盡。大道豈在多。全竹見萌筍。海隅一小儒。妄欲傳不泯。我已久覃精。君來又相引。治心剪葛藤。窺古理灰燼。推至上下察。鳶魚復戾牣。務求吾性情。戒隨人唇吻。每見不虛往。相告罄所蘊。吾今有遠行。多媿子來問。衰晩轉多難。又賦江潭恨。連年去國臣。不如郞陛楯。寧知身已斃。尙虞尾或蠢。外至內不較。百艱付一忍。豈不念鳳蠟。幸無啼雲鬒。君歸任斯道。用以慰不敏。外此盡虛泡。何者是喜慍。爲我秘此詩。時人應竊听。</text>
<title>次韻答問菴秘書</title>,<text>君詩不堪讀。中有別離字。垂老送亦難。嚴程留未易。知君西苑直。明發不能寐。燭燄幢幢影。黯助離人意。我自風波熟。恬然視平地。畿甸與海驛。西望入第次。征鞭且敲句。渾忘坐何事。愧君偏厚我。憂患見氣誼。卧念行邁遠。不飮而兀醉。但願寬懷抱。以詩書信至。</text>
<title>次韻答樹軒秘書</title>,<text>亨屯倚伏有誰知。試險平生又此時。一片情深衰老別。千金裝壓弟兄詩。途窮納納乾坤大。念斷區區兒女私。零雨其濛關塞黑。風人之什楚人辭。</text>
<title>路過臨湍。謹用斗室相公前韻。有懷相公 二首。</title>,<text>欝悒對公懷抱開。羡脩閒福野田隈。養之經術文章氣。得自鼎彜金石來。十日笑談皆典故。半年重到暫徘徊。嚴程偶入湍山熟。惆悵無人勸一杯。其二已自我公此路開。畸人驅遣海西隈。平生庾信偏蕭瑟。前度劉郞又朅來。川似黛靑相映發。山如鶴白爲低回。寒程穩挾狐裘㬉。勝醉通身別酒杯。相公解送一裘曰。如以身遠于將之。</text>
<title>希谷尙書使還。見訪謫舍。卽席口占。</title>,<text>浮生離合儘茫然。驛舍相逢是別筵。至後陽和初變動。臘前天氣特晴姸。孤燈遠客梅爭瘦。萬里回人月共圓。漢上諸公如問我。爲言魂夢玉樓懸。</text>
<title>次韻答宗人 在興</title>,<text>投老來充驛站人。販夫行旅日相親。諸宗愧荷爭勞問。罣議辜恩鎭撫臣。</text>
<title>次韻答宗人 大爀</title>,<text>雪天來借民房住。古驛金巖西復西。是亦吾廬眠自熟。淡烟茅屋午時雞。</text>
<title>希谷使回。始得葉東卿武部答書。喜而有述。</title>,<text>葉君讀禮漢陽廬。復官敦召北上初。四年三書初見答。家狀行錄馳函俱。東卿尊甫雲素先生繼雯官刑科給事中。享年七十六。以孝行奉旨㫌表給銀建坊。入祀孝義祠。今寄來行述孝行錄各一卷也。 瀏覽頓慰廿稔阻。文達門墻如執裙。豈知華屋山邱後。見念落月停雲餘。郵書小泉諾已宿。摺便杭城定不虛。小泉出遊無定向。北轍南轅貪所驅。亡友一言念悽惻。拙序遠徵東海隅。寄書萬里已難矣。不朽其人計亦迂。歎息君爲我出力。義俠發之於道腴。東卿來書云。所寄蔣秋吟之子小泉書札。已托浙江摺弁。寄至杭城。交付伊家內眷收存。緣小泉以家貧之故。到家旋卽他遊。南轅北轍。未知何向。容俟再有抵杭之便。重加訊問。斷不不其浮沉有辜。惟望盛意云耳。 且聞聚書八萬卷。拓屋大別山前居。餘力量晴較雨及。學圃學稼本色儒。亦豈果忘於聖世。出處大略具一書。書中云。自念年已半百。毫無補於朝廷。因卽大別山前老屋。增拓數楹。葺理先人遺書。重加檢校。春原風解。綠遍方畦。較雨量晴。老懷已足。今夏五月。謬承敦迫出山。束裝北來。重踏軟紅。秪自哂然大笑耳。東卿有印刻曰八萬卷書樓五字耳。 我在謫中得此信。誰謂涯角天所區。文字因緣證夙世。兩心相照牟尼珠。</text>
<title>廿七日撥便。得希谷和詩。又次原韻爲謝。</title>,<text>遷客自同匏繫然。行人反面已登筵。離愁酒力應難降。妙句燈花欲避姸。外至漸輕蝸角小。內觀時現佛頭圓。誰知旅食差便老。家累𢬐來室磬懸。</text>
<title>希谷詩紙。乃雪宣頂品也。客篋無此佳紙。久癈筆硯。戱用前韻。乞惠一束。</title>,<text>雪宣滑似玉膚然。興動揮毫對客筵。濃點隃麋半丸墨。妙臻釵股十分姸。旅窓淸坐盤香篆。硯沼凝塵蝕月圓。瓦礫誰能工舞勢。元和腳廢柳誠懸。</text>
<title>次韻謝答曠原見寄</title>,<text>我筮習坎吉。時則復一陽。稚陽奮地出。得自根晦藏。陰駮氣逾激。風裂征人裳。慘爲舒之始。幾何回春光。僕赴謫日。卽是月十二日冬至節也。 東陽古名府。人文煥琳琅。儒風緬石潭。甲於廿三郡。遷客坐何事。章甫競來問。我但日哦詩。自唱時自和。孝悌力田人。斂袵環一座。年荒闔境饑。在在徒四壁。公胡去京國。陋邦之是適。吾行一聽天。處約自省咎。存活視亨泰。古訓吾所守。存活得過。便是十分亨泰。朱子語。 諸生奉鄕約。愼莫豊儉變。况我家太師。所受湯沐縣。公靈睠千秋。長使斯民安。苗裔此論謫。恍聞中夜歎。斯文幸吾生。多見不解事。標榜易捃摭。恐有從後議。問字或少裨。過化非所論。寤寐曠原子。詒我以五言。愛之斯欲愚。申戒在噉名。瞿然汗浹席。緘口謝諸生。擧筆憂禍福。深佩故人情。懺悔文字禪。庶其無譏評。附 原韻西海有名郡。郡名稱東陽。山水秀而麗。高人多深藏。名士謫其郡。芙蓉以爲裳。陸離雜佩垂。粲粲自生光。風雪鵩舍夜。讀書聲琅琅。郡人驚相語。奎仙降吾郡。濟濟挾書至。左右質叩問。間有葩藻士。抱韻要唱和。復有乞帖字。濃墨洒四座。或有請繪事。墨竹生滿壁。獲此千一遇。靡公吾安適。嗟嗟吾大夫。明時有何咎。我願訴于朝。因作吾郡守。文治炳然施。遐俗一丕變。更願爲刺史。仁政被諸縣。傳語飛百里。不日到長安。聞之還有感。因復起長歎。不知三閭時。湘潭有此事。不知賈生世。長沙有此議。不知坡公遷。惠州有此論。前人所未遇。今人多憎言。居內名爲禍。居外又此名。名者衆之怨。衆怨誤平生。敢拾今所聞。入詩寄深情。願公諒我情。勿以詩格評。</text>
<title>和陶詩屋二詩。用翁文達小石帆亭詩韻。</title>,<text>臨溪我所居。三石橋之角。書課靜斯獲。客愁渾不覺。有味自含咀。無人共揚搉。發爲和陶詩。天然謝琱斲。欲挽風雅古。如見立之卓。循躅瑟膠柱。蘊中玉在璞。心引汲古綆。響應突泉趵。癈書以覓句。異於吾所學。其二謫居和陶詩。盖聞於長蘓。自和不和陶。是亦蘓公如。但得和陶意。無關碧成朱。外枯而中腴。鍊至一字無。澄澹由眞宲。平易資勤劬。畢竟欺人語。不求甚解書。顚沛必蘓陶。二集隨所居。嗟我二年間。西海又西湖。</text>
<title>余與柳楊州士翼 相弼，金松禾孟友 尙義。同謫居東陽。日夕相過從。甚樂也。孟友先賜環臨別。不可無詩。卛爾題贈。</title>,<text>威行郡國繡衣人。字挾風霜鐵面臣。撤出三班同逐客。投來一驛與比隣。俗稱文，蔭，武爲三班。 知齊渙汗沾恩日。忽有參差送別辰。念否觀音般若偈。背飛鸚鵡暗傷神。松禾童妓鸚鵡年十三。能不遠三百程途。來送孟友故云。</text>
<title>又題孟友扇一絶</title>,<text>萬古河梁後。東陽此別難。同來不同去。臨別又停鞍。</text>
<title>臘十九。作坡公生日有詩。</title>,<text>萬古公靈如在地。一生香瓣又今年。亢金入海兵船小。太白橫天驛路懸。東陽有太白山城。家太師鐵像所奉之地也。 放雪衣人追故事。時鸚鵡還松禾故云。 和陶詩屋證前緣。偶然落筆驚風篠。爭似官奴秉燭筵。是日爲孟友寫竹。</text>
<title>敬次家文僖，鄭圃老二絶句韻。以塞朴國敎 世臣 之請。幷序</title>,<text>麗季。松隱朴公 天翊 與圃隱 鄭公夢周，牧隱 李公穡，冶隱 吉公再，成隱 金公大潤，桐隱 李公在弘，休隱 李公錫周， 晩隱 洪公載 有八隱之名。松隱公家于嶺南之密陽。國初。以左相五徵不起。及卒。謚曰忠肅。有子四人。一曰融。別字憂堂。官銓郞。密之人士。慕公節義。遂設俎豆於公所居德道山之南。故曰德南書院也。公十三世孫國敎甫千里命駕。訪余東陽謫中。求書院額。其名曰。公家先文僖與憂堂交好。故文僖唱和詩篇。尙在家中。仍誦一絶。又誦圃隱寄松隱一絶。並乞余追和此二韻。念吾兩人者識面講舊。又必在於家文僖墳鄕之東陽也亦奇矣。余故不敢辭。敬和原韻。昨夜燈花何太喜。異鄕生面舊通家。憂堂故宅吾先跡。尙說籠詩入碧紗。附 原韻 文僖公莫言今日睡爲伴。有意人來隱士家。言水言山唯國事。論政休歎著烏紗。藝林虛譽愧才踈。千里勞君訪謫居。高節淸風忠肅遠。託名猶幸院門書。附 原韻 圃隱公平生親舊曉星踈。老圃如今歎索居。陶隱西遊 李公崇仁時赴上國。若齋死。金公九容號惕若齋。令人每憶朴中書。松隱。</text>
<title>次韻答海居都尉見示詠梅 二首○甲午</title>,<text>棲棲有客落江潭。折贈梅花自漢南。盥手新年詩第一。賞心良夜月初三。玉人來去今生幻。綺語形神影並參。想見暗香吟興劇。擘箋和墨寫雲藍。其二還他本分秀才身。村巷三家一角巾。楊柳何曾玉門外。梅花自發漢江濱。了無些子關心事。猶見相憐可笑人。觸忤離情詩到手。冷香摸寫字淸新。</text>
<title>海居又有鏡中梅詩。次韻和之。</title>,<text>形影橫陳幻境因。色香離合竟誰眞。世尊豈變本來相。西子應無第二人。大抵其歸同至潔。此間不許著纖塵。禪心淨印空潭月。一㨾梅花鏡裏春。</text>
<title>人日。謁先太師鐵像。敬述。</title>,<text>峩峩太白奠高山。鐵像千年閱世寰。氷合玻瓈江一派。鑿開蒼翠屋三間。姓鄕爲客忘歸去。人日追先展拜還。縱目愀然思往跡。至今弓影雁邊彎。府境。有射雁，落雁二峰。又有弓位田。皆先太師遺跡也。</text>
<title>新正。得曠原除夕見懷詩。次韻 二首。</title>,<text>去時應復似來時。一任亨屯造化爲。節序頻更蘭藉酒。居停漸熟葯房楣。衣沾白傅琵琶淚。夢結蘓仙玉宇詞。多謝平生曠原子。寬懷月月寄新詩。其二筆枯硯涸亦多時。縱有吟情孰爲爲。破臘寒蔬登客俎。得春桑柳映門楣。再來紅袖佳人老。猶唱黃河遠上詞。碧城之簫仙，雪紅。象山之珊珊。皆昔年捧硯擘箋者。 聞說城南懷遠謫。靑燈守歲獨題詩。</text>
<title>次韻答李景蘓 學懋○二首</title>,<text>惠然叩詩髓。眞意貯蘭襟。陶韋趨平澹。何事陰苦吟。離形而得似。孤詣此爲深。別後應長進。徒增耿耿心。其二別時延曙店。諸生各沾襟。歷歷沙中立。行行馬上吟。計程山日短。衝雪海雲深。何者吾廬是。安身不用心。</text>
<title>又次韻景蘓 三絶句</title>,<text>雅道寥寥老此身。喜添又一寶蘓人。蕅船玄悟詩舲慧。近與荷裳頓闢新。景蘓別字詩舲。其二問字莫言心事違。娛人何地不淸暉。東陽漢北春風遍。縹緲吟身上翠微。其三買菜元宵臘釀餘。微醺徑到物之初。消閑報與君知狀。不是吟詩卽草書。</text>
<title>題柳士翼居停屋壁</title>,<text>開徑相過各閉門。兩家烟火自成村。余與士翼隔垣而住。故新開徑。以便日夕往來。 暖回屋角邀山翠。凍釋籬根見草痕。每飯難忘三笑對。懷孟友也。 傾罇只許一杯溫。士翼與余皆淺酒量。每溫一小杯云。 孤臣去國同懷抱。戀主長鳴櫪馬存。</text>
<title>韓蕅人遠訪。留飮十日。臨別。贈以一詩。</title>,<text>一旬聚榻散羇情。三石橋前春水生。南部烟花徵夜飮。宣和牌譜照燈明。誰憐老作湘潭客。可意人來蜀莫城。崧陽古號蜀莫。 燕子泥融楊柳市。賣餳時似故園聲。</text>
<title>宗人聖極 昌建。自詠手植老柳索和。率步原韻。</title>,<text>樹猶如此况堪身。逝水堂堂手種春。覽物卽今催髮短。臨風依舊舞腰新。關情草木詩言志。保世桑麻宅處仁。自識君家五秼柳。愧增蘭佩未歸人。</text>
<title>二月十五夜。洪敬修上价，李景福副价進香赴燕。同過和陶詩屋賞月。各示一詩。並次原韻。</title>,<text>故人持節馬蹄遙。明月隨來不待邀。掌鑰西門遺惠愛。景福前爲灣尹。 誦詩東國採風謠。久荒三徑違初服。老作孤臣累聖朝。古驛披襟同剪燭。暫時幽欝散靑霄。其二館人萬里慣逢迎。五載君輕再此行。易水寒波終古咽。金臺夕照至今橫。神交縞紵堪論世。太史文章繼起聲。敬修先太史耳溪公。與紀曉嵐尙書。有文字至契。敬修前行。訪曉嵐孫。以講世好。 燕子失巢長塌翼。臨風雁北羡羣征。</text>
<title>寒食日風雨。悵念進賀使一行過江在邇。仍補題此詩。追寄書狀官金閣學 鼎集 行臺。</title>,<text>月漸虧時程漸遠。東陽館柳思依依。紉蘭落魄騷人佩。繡豸恩光使者衣。甚雨疾風逢冷食。登山臨水送將歸。已知不可其年及。辭令如君見亦稀。君年今二十六。</text>
<title>吳坡州稷夫 致勛。自瑞興謫所來。作十日之歡。臨去。與柳士翼聯句。得五律七絶各一。余作依原韻爲賦。</title>,<text>柳惠延陵季。交歡不猒看。形骸猶可忘。文武是何官。旅跡萍相聚。杯心海樣寬。離亭留後約。燈夕共憑欄。其二十日挽行終一別。馬蹄芳草費沉吟。惘然兩地同爲客。君更孤舟萬里心。</text>
<title>次韻謝泉谷李侍郞見懷之什</title>,<text>舊雨能相憶。時人亦已踈。依然同塌晤。不省異鄕居。燕舌鶯喉澀。花鬚柳眼舒。春風欺午寂。吹落讀殘書。</text>
<title>泉谷侍郞出爲象山都護府使。卽用前韻。喜賦以贈。</title>,<text>道齊知學淺。治蜀愧才踈。準報三年績。重添一載居。公逋粗見了。民力敢言舒。喜送同庚守。名聯廳壁書。</text>
<title>揚州崔華叔解元 東煥 別字莘圃。今春闈。不利於南宮。倦遊畿海諸勝。贄以一詩。相見于東陽謫居。遂次原韻爲二詩。以謝其意。</title>,<text>長沙剝啄賈生門。客自揚州烟月村。窮後難論今俗厚。詩中幸有古風存。誰憐滄海珠無價。人說朱衣筆少恩。慚愧虗名偏誤我。欲拈眞偈已忘言。其二三石橋門白板門。小溪灣折抱孤村。垂楊繫馬詩人到。接葉巢鸎畵意存。處世唯名神所忌。苦行是報佛之恩。麁衣淡食身淸淨。客至都無彼此言。</text>
<title>夜坐。偶用前韻。</title>,<text>我法云何十二門。城南韋杜海西村。心香默默上天對。踵息綿綿中夜存。轉眄大都歸幻滅。回頭底處覓讐恩。消除業障餘閑習。猶未忘情五七言。</text>
<title>甲午四月二十一日。柳士翼，吳稷夫。因廟奏放還。二十六日。賤臣與李平汝侍郞。幷以特旨蒙放。輒用前韻以記恩。寄示柳士翼，稷夫索和。</title>,<text>君先我後入脩門。傾送行車集遠村。暫去留情如有失。小參差恨畧無存。允從廟奏原公議。斷在宸衷是特恩。冗散賤臣年已迫。此生靡報十三言。特旨若曰。宰臣行譴經歲。罰已施矣。幷放送。</text>
<title>東陽端午。書所見。</title>,<text>東陽端午雨絲絲。兒女靑紅此一時。箬笠罨粧增窈窕。箬笠盖頭。記宲也。 秋千出樹闘腰肢。歲時土俗誰能禁。衰老風情我亦癡。蜨舞縈迴芳艸㟁。鶯歌閙熱綠楊枝。</text>
<title>行次崧陽。題用中頤齋壁。</title>,<text>一宿頤齋豈自期。逐臣垂老賜環時。子男山下留人燕。午正門前喚客鸝。近市燈升纖月落。小窓酒煥曉鍾遲。重來十六年光迅。自記摩挲壁上詩。己卯重陽。來宿此齋。有壁上題詩。</text>
<title>[山房紀恩集序]</title>,<text>此賤臣緯蒙被賜環後。雜錄古今體所得詩也。得返老骸于養硯山房。紀今恩而感昔遇。以之名集云。</text>
<title>去年余之北轅也。猶與家人趙氏相見。今年賜環也。伊人不可見矣。愴然吟成一絶。</title>,<text>今年我是去年吾。情况胡然入室無。丁字簾前人不見。靑虫相對絡絲絇。</text>
<title>五月十九日睡起。得曠原詩。卽次原韻。</title>,<text>湖海行蹤久陸沉。聖恩猶許返家林。聲敲細竹風中榭。影落踈松月下襟。少輩卽今馬蹄疾。老儒依舊書窓吟。是日。大武科放榜故云。 投閑我亦方酣寢。一榻蘧蘧抵萬金。</text>
<title>次韻答荷裳見惠宥還。志喜詩 四首。</title>,<text>閱盡風波灩澦堆。與君相見幸歸來。腕衰字體縈春蚓。年富詩情豓玉臺。簾燕將雛芳節晏。庭榴結子赫炎回。急須置酒邀吟伴。荒徑開門剪草萊。其二共是悽惶落拓蹤。來聞長樂舊時鍾。文心有此今人古。交道偏於淡處濃。試問蘭苕看翡翠。何如淸水出芙蓉。應知別後商量熟。弦外空音透一重。其三錦舲經歲斷知聞。雁濶魚沉惱十分。禪理邢房再生悟。書香班馬百和薰。行吟澤畔生春草。悵望江東起暮雲。喜得荷裳同點筆。硯池珠落驟圓紋。其四凈埽山房宥召時。荳花棚捲槿花籬。蒼龍闕角瞻依近。白鶴棋聲剝啄遲。僕近日於園亭。圍碁消遣故云。 入室兒孫供笑語。訪人生死雜辛悲。雨蕉，篠齋兩侍郞。家肯拙兄。皆歸道山。 從今斷置悠悠念。茶熟香淸與子期。</text>
<title>晩晴園亭卽景</title>,<text>不愁淹爛三重茅。周洽陂塘雨四郊。雲漏靑天斜日轉。烟籠芳草晩風交。靜聽哀玉鳴花徑。時見明珠滴樹梢。戢翼捿禽歸趁夕。洗車吾亦返書巢。</text>
<title>次韻答酉山見寄七言長歌</title>,<text>我命賤之不賦悲田院。貴之不隷玉皇殿。老作海防山驛人。戍卒郵籤遞迎餞。牛馬走將無同。唾怒罵五尺童。西南涯角一千里。氷雪瘴烟嵐雨中。烏雲紅日詠天際。尻輪駕我隨所稅。誰謂顔髮無少變。不覺人間換星歲。回憶銅輦奉起居。委佩珊珊趨玉除。軍機六房猥居長。秘書兼掌曬蠧魚。曠世殊知報未了。鶴駕奄辭龍樓曉。一朝誣案起倉卒。百端腔血相纏繞。返身桑梓鄕。混跡漁樵莊。散髮巖峀。狂夫更狂。捃摭之輩益逞志。乘障小堡。居留重地。霜風動鋃鐺。白首竟對吏。恩法兩平决。薄譴東陽地淸絶。特旨旋召有今日。路人感歎家人悅。誰來剝啄門反關。白絹斜封丁酉山。書中懇摯意不足。長歌一篇慶生還。老夫何福消受得。此情莫量江南北。深復深兮萬萬斛。但見極目玻瓈色。養硯山房歸來乎。曷曰開罇與子娛。一切是非憂樂都不問。世講詩盟尋寶蘓。兼謂尊甫籜翁，令嗣蓮士也。</text>
<title>得天，善洪二僧書次第至。勞問勤摯。用以一詩分謝。</title>,<text>此行雖得返京師。猶是深藏一病纍。冠岳山中禪定後。得天。 金仙菴裏講論時。善洪。 烟霞待我誅茅久。謂瑞相菴也。 憂患驅人結社遲。散跡誰能勤問訊。有天長老善闍梨。</text>
<title>余前年旣得趙荷裳。今年又得李佑卿 啓承。皆佳士也。詩盟同在寶蘓。足以張吾軍也。佑卿贄以二詩。故輒次原韻爲答。</title>,<text>慙愧虛名噪老霞。消閑筆墨任橫斜。非無古法時模楷。終是吾鄕地僻遐。畵在胸中有成竹。詩求宲事斂浮花。從前悟入雖如此。力薄良難成一家。其二五年奔逬飽風霜。恩許歸身養硯房。老去息交稀轍跡。閑來整架嗅書香。人情物性無今古。宋理唐聲孰短長。漸次英才收趙李。餘生欲補夢池塘。新哭肯拙從兄。</text>
<title>曠原借讀余所藏明兩朝從信錄。此後經旬不來。故戲以詩督其還瓻。意在相見也。三首</title>,<text>湖海流離返弊廬。猶存秘笈散亡餘。泰昌天啓年間事。從信無如此一書。其二發盡平生帳中秘。蒐羅無奈曠原何。端居讀史人知處。透出靑燈補屋蘿。其三貪書旬日斷經過。輕借癡情悔恨多。斂櫝還珠宜勿緩。不然行且敗鄰和。</text>
<title>新獲明永樂周定王臨蘭亭小本。萬曆益王重摹刻者。記以七言長歌。男命準補注</title>,<text>準按明史。周定王名橚。太祖高皇帝第五子。洪武三年庚戌夏四月。封子九人爲王。封橚王吳。後改王周。○益王名祐檳。憲宗純皇宗皇子。成化二十三年丁未秋七月。封子五人爲王。封祐檳爲益王。○永樂。成祖文皇帝年號。○萬曆。神宗顯皇帝年號。晉穆帝永和九年暮春。王羲之與親友四十二人。修稧于會稽之蘭亭。揮毫製序。興樂而書。遒媚勁健。謂有神助。後連日再書數十百紙。終不能及。羲之自珍愛之。秘藏于家。七傳而至智永。子徽之派也。舍俗爲僧。居越之永欣寺。以能書名。其蘭亭序跋。授弟子辨才。辨才寶愛此帖。藏之室中樑上。置匣貯之。人所罕見。唐太宗深好右軍書。收眞蹟幾三千六百紙。惟未得蘭亭。尋訪此帖。知在辨才處。乃勅追師入內庭。塲供養恩賚。因問及蘭亭。方便善誘。無所不至。辨才確稱往日侍先師。實甞獲見。自師沒後。荐經喪亂。墜失不知所在。旣而不獲。遂放敀越中。後帝謂侍臣曰。逸少之蹟。莫如蘭亭。求見此書。勞於夢寐。此僧耆年。又無所用。若得一智略之士。取之必獲。房玄齡乃薦監察御史蕭翼可充此使。太宗遂召見。翼奏曰。若作公使。義無得理。臣請私行至彼。須得二王雜帖三四通。太宗依給。翼遂改冠微服。至洛潭。隨商人船下至越州。衣黃衫寬長。潦到得山東。書生之體。日暮入寺。過辨才院。止於門前。辨才遙見翼問曰。何處檀越。翼答以北人。寒暄旣畢。語意投合。延入。圍棊撫琴。情甚相得。每恨相知之晩。曉乃去。約以再會。綢繆踰月。因談論翰墨。翼曰。先世皆傳二王楷書法。自幼耽玩。亦有數本自隨。辨才欣然約以明日携至。如期而往。熟視數過曰。是則是矣。非得意時書。貧僧有一眞蹟。翼曰何帖。答以蘭亭。翼佯笑曰。數經亂離。料眞蹟豈在。辨才曰。先師寶惜此帖。臨終親付於吾。付授有緖。明朝來看。翼至。辨才自樑上匣內出之。翼故指瑕摘類。分競不定。自示翼之後。不更置樑上。並翼二王帖。皆留几間。辨才時年六十。尙日臨數過。老而彌篤。翼往還旣密。無他猜疑。辨才偶出嚴遷家齋。翼來謂守房弟子曰。忘凈巾在內。乃爲撤關。取蘭亭並二王書。亟出於永安驛。呼驛長凌愬告之曰。我是御史。奉墨勅在此。可報爾都督。齊善行馳至則宣示墨勅。促召辨才。時猶在嚴遷家。聞命不知所以。見所謂御史者。乃翼也。聞取帖已。驚倒仆地。久始甦。翼遂奉帖馳驛以進。太宗大悅。以玄齡擧得其人。賞錦絲千段。擢拜翼爲員外郞。加入五品。賜銀甁一，金縷甁一，瑪瑙碗一。始怒老僧慳吝。數日後。仍賜物三千緞，穀三千石。辨才不敢自私有。施于寺。建塔三級。帝旣得帖。命供奉趙模等。各榻數本。分賜皇太子諸王近臣。而時能書者如歐虞褚諸公。皆臨榻相尙。後以眞蹟從葬昭陵。世無從見矣。右見何延之蘭亭記，尙書故宲幷唐野史。載原帖。後周王書也。晉穆帝永和九年暮春三月三日。常遊山陰。與太原孫統承，公孫綽，興公，廣漢王彬之，道生，陳郡謝安石，高平郗曇，重煕，太原王蘊，叔仁，釋支遁林。並逸少子凝，徽，操之等四十有一人。修祓稧之禮。揮毫製序。興樂而書。用蚕繭紙鼠鬚筆。遒媚勁健。絶代更無。凡二十八行。三百二十四字。有重字。皆搆別體。就中之字最多。薛氏蘭亭稱定武。準何子楚跋語。唐太宗詔供奉。臨蘭亭序惟卛。更令歐陽誦自榻之本奪眞。勒石留之內府。他本付之於外。一時貴尙。爭相打搨。內府石本。人不可得。石獨完善。石晉不綱。契丹自中原輦寶貨圖書以北。至殺胡林德光死。永康立國。乃交兵。棄石而歸。慶曆中。李學究者得之。韓忠獻婿也。始以墨本示公。公索石觀。李瘞之地中。後其子出石。始售於人。本必千錢。由是好事者稍得之。所謂定武本也。大觀中。詔取此石。後於薛氏家。其子嗣昌進上御府。徽宗龕置宣和殿。太平寰宇記。河北道定州博陵郡。皇朝爲定武節度。元和郡縣志。定州戰國時爲中山國。與六國並稱王。地方五百里。漢分趙鉅鹿。置常山中山二郡。魏道武改定州。準按蔡方炳增訂廣輿記。常山順德府中山。屬眞定府。陸應揚廣輿記。眞定府定州。漢中山。隋博陵。唐定州。續通鑑長編。元祐八年六月。蘓軾知定州。準按蘓文忠集。有雪浪石齋銘及詩。此是定武故宲也。又被命南遷途中。寄定武同僚詩。適見恩綸臨定武。又惠州上元夜詩。去年中山府。老病亦宵興。曾宏父稧帖審定訣。書家一詞稱定本。審定由來有要領。 大小肥瘦紛無數。準宋姜堯章續書譜。夫臨摹之際。毫髮失眞則精神頓異。所貴詳謹。世所有蘭亭。何翅數百本。而定武爲最佳。然定武本有數樣。今取諸本參之。其位置長短大小無不同。而肥瘦剛柔工拙要妙之處。如人面無有同者。以此知定武雖超石刻。又未必得眞蹟之風神矣。唐竇泉字格。龜臨洞穴。沒而有餘日肥。鶴立喬松。長而不短曰瘦。黃文節曰。蘭亭眞蹟。今竟失之。書家晩得定武石本。髣髴存古人筆意。摹寫或失之。肥瘦亦自成姸。戰國策。呂不韋謂其父曰。立國家之主幾倍，曰無數定云耳。 永樂藩王大小臨。準文獻通考封建考。陳置九等郡。有王，嗣王，藩王開國郡懸。公開國縣。伯開國縣。子開國縣。男沐食侯，鄕亭侯，關內侯。○臨摹也。古人謂摹書爲臨書。 小者尤爀馳書譜。準益王跋云。蘭雪亭圖本大小各異。而小者尤精。米海岳寶章待訪錄。王右軍有書家譜。在山陰王氏家。越州敎授王渙之以書抵某。具言有此書。又孫過庭有書譜。姜堯章亦有續書譜。 邸第綠陰百花過。準前漢文帝紀。至邸而議之註。郡國朝宿之舍在京師者。率名邸。前漢高帝紀。爲列侯者賜大第註。孟康曰。有甲乙次第故曰第。翁覃溪題蕭翼賺蘭亭圖詩自註云。昔之爲是圖者。皆作蕭與辨才對坐之狀。予出意作蕭得展帖。閱百花放盡。又詩云。花開歲在貞觀四。直接永和三月三。當有據而今失考。 蘭雪軒中閏夏五。自註。蘭雪周王軒名。王自跋云。永樂十五年閏五月九日。書于東書堂。 小硯新銘割紫雲。公自註。王有小硯銘云。割紫雲之片石兮。漾璧水之元光。蘭雪凡十五字。見翁文達集中。 磨墨試腕工臨古。準蘓文忠答舒敎詩。非人磨墨墨磨人。王十朋註云。公甞曰吾有佳墨七十丸。而猶求取不已。不近愚耶。石昌言蓄廷珪墨。不許人磨。或曰子不磨墨。墨當磨子。今石昌墓木拱矣。墨故無𧏮。元鄭杓衍極寸以內法在掌指。寸以外法兼肘腕。掌指法之常也。肘腕法之變也。陶隱居眞誥。張芝所以能善書。工學之積也。范至能跋米元章臨獻之帖。元章少時書法。盖自沈傳師後。始入大令之室。結體超軼。一用其筆意。此帖元章所作。臨池用工如此。 眞蹟何必崇三點。公自註。是帖崇字。不從三點。準歐陽文忠集古錄。太宗皇帝萬機之餘。留神翰墨。甞詔天下購募鍾，王眞蹟。集爲法帖十卷。摸刻以賜羣臣。寶章待訪錄。王右軍蘭亭燕集序。唐粉蠟紙雙鉤摹在蘓激處。精神筆力。毫髮畢備。下眞蹟一等。此幾馮承素輩搨賜大臣者。翁覃溪蘓米齋蘭亭考。崇字則定武本三點俱見者。最上之。舊本又載崇字。山下三小點全者。如趙文敏所得獨孤本。趙子固落水本。越州石氏本。天目山房本是也。準按我國新羅鍪藏寺碑。中國賞鑒家俱稱其深得右軍之髓者。而內崇字山下三點。亦皆全云耳。 瘦者已知其法乳。準周王自跋云。定武有肥瘦本。而瘦者尤好。達摩大師觀心論。佛成道時。由食此淸淨法乳。方證佛果。又微妙法乳。乳養一切。求解脫者我。 宋人之書狂漸訛。王之所欲嚴繩矩。公自註。王自跋云宋人之書不肥則狂。殊乏氣韻。準孟子王之所大欲。可得聞歟。蘓文忠韓康公絳挽詞。舊學嚴詩律。續書譜。泯規矩之方圓繩鉤之曲直。 然且已非永樂舊。後二百年重撫取。準益王跋云自永樂十五年。訖今萬曆。世禩歷逾二百。不無漫漶。余每病之。大者已刻之邸中矣。復出小本。命吳下精工。再摹一通。以還舊觀。準按永樂十五年丁酉。至萬曆三十年壬寅。恰爲一百八十六年耳。吳郡沈幼文章。田摹勒。 潢南道人 公自註。益王號也。 一蘭雪。雅好翰墨名蹟聚。準玉篇。雅素也。史記張耳陳餘傳。張耳雅遊註。韋昭曰。雅素僧文瑩玉壺淸語。唐彦猷詢與弟彦範詔。俱標一時才雅之譽。彦猷知書好古。彦範文章氣格。高簡不羣。尤精翰墨。遣一小札。亦必華箋。米海岳書史。太宗皇帝文德化成。靖無他好。留意翰墨。潤色太平。査愼行云。魯直常謂東坡心通得於翰墨之外。翰墨字。又見集古錄。 端冕不倦聽古樂。準益王跋云。端冕聽古樂而不倦。古人以爲難。自謂此勝田臘馳騁。不幾多乎。學記䟽。武王踐阼以下。皆大戴禮武王踐阼篇也。云端冕者。謂衮冕也。其衣正幅與玄端同。皇氏云。武王端冕。謂衮冕也。樂記。魏文侯端冕。謂玄冕也。師尙父亦端冕。陳應麟云。按大戴禮無此文。蘓文忠和子由記園中草木詩。汝獨觀不倦。孟子。今之樂。由古之樂也。 王之所嗜卓有樹。準柳柳州答崔黯書云。凡人好詞工書。皆病癖也。吾甞見病心腹人。有思陷土炭嗜酸鹹者。不得則大戚。觀吾子之意。亦已戚矣。杜文貞詩。樹立甚宏達。 髣髴周邸有益邸。準楚辭。存髣髴而不見。 何幸貞珉延一縷。公自註。益王跋云。余雖不能書如先王。而翰墨之好。雅亦髣髴。準珉石之美者。古人謂金石文字。曰吉金，貞石，貞珉字。見翁覃溪集中。湘山野錄。江南徐省騎善小篆。映日視之。畵之中心。有一縷濃墨。正當其中。 莫云面目各殊異。準史記項羽本記。縱江東父老憐而王我。我何面目之。楞嚴經。如何是父母未生前。本來面目。顔眞卿張長史十二意筆法。獻之書謂之古肥。張旭書謂之今瘠。古今殊異。肥瘠頗反。續書譜。數畫並施。其形各異。 子孫血脈傳初祖。準南唐後主李煜書評曰。善法者。各得其右軍之一體。若虞世南得其美韻而失其俊邁。歐陽詢得其力而失其溫秀。褚遂良得其意而失其變化。薛稷得其淸而失其拗窘。顔眞卿得其筋而失於粗魯。柳公權得其骨而失於生獷。徐浩得其肉而失於俗。李邕得其氣而失於體。張旭得其法而失於狂。獻之俱得之而失於驚急。無蘊藉態度。傳燈錄。梁武帝通天元年。達摩來自西土。爲初祖。慧可爲二祖。僧璨爲三祖。道信爲四祖。宏忍爲五祖。慧能爲六祖。自中華五祖之下。曹溪六祖爲南宗。神秀大師爲北宗。又達摩西來爲禪宗初祖。遞傳至宏忍爲五祖。自北而下。分南北二宗。南宗以慧能爲六祖。北宗以神秀爲六祖。 何時此帖東渡海。準此帖宗見何延之蘭亭記及范至能跋米帖。 又二百年喧書圃。準按自萬曆三十年壬寅。訖今甲午。恰爲二百三十三年。 遂與馮家硯背本。公自註。余前所獲葫蘆硯。馮承素縮本蘭亭。已有詩。準按葫蘆式硯。環刻蘭亭縮臨足本。背鐫大唐開元十三年。奉聖旨臣馮承素恭摹凡十九字。又有乾隆宸翰云。米記韓馮惜未見。今看承素硯存眞。雖欣無翼聯珍羽。艱致却慙似褚人。壬辰小春御題凡三十四字。尾有印二方文曰乾隆法書。苑王右軍蘭亭稧序帖眞本。以繭紙書。唐太宗初得之。命趙模，馮承素，諸葛貞之流搨本。以賜諸王。馮臨蘭亭。又見寶章待訪錄中。 針眼蟹爪爭媚嫵。準姜堯章稧帖偏傍考。仰字如針眼蟹爪。殊字如蟹爪。列字如丁形。翁覃溪自題縮臨蘭亭詩。針眼蟹爪間。妙入豪黍分。上林賦。靑琴宓妃之徒。嫵媚纖弱。舊唐書。太宗大笑曰。人言魏徵擧動䟽慢。我但覺其嫵媚耳。字格。意在形外曰媚。陶隱居眞誥。拘則乏勢。放又小則。純骨無媚。純肉無力。少則浮澁。多苯鈍。 安知右軍千載䰟。準按逸少官右將軍。蘓文忠墨妙亭詩。千載筆法留陽氷。 不哂刻舟掌屢拊。準呂氏春秋。楚有涉江者。其劍自舟中墜於水。遽刻舟曰是吾劍之所從墜。舟止。從其所刻者。入水求之。舟已行矣。而劍不行。求劒若此。不亦惑乎。右軍傳語。田里所行。故以爲撫掌之資。陸雲傳。張華撫手大笑。蘓文忠答李邦直詩。撫掌笑頤。 我亦有感於斯文。準用本序。 養硯舫閣虹光吐。準庚寅春。孝明世子洒翰作養硯山房四大字。以賜公銘室。歐陽文忠次禹玉詩。昔年叨入武成宮。曾見揮毫氣吐虹。黃文節戲贈米元章詩。滄江靜夜虹貫月。定是米家書畵船。準用此意。</text>
<title>前詩意在相見。不在還瓻也。從信錄來而曠原不來。悵然失圖。又此疊呈曠原。</title>,<text>堅坐硏經不出廬。况乎雨是日之餘。吾衰討箇方便法。養眼牀無一卷書。其二夏景吾廬堪對話。呼君不應奈君何。莫嫌供具無多具。芳草爲茵帳碧蘿。其三苔徑松靑午景過。跫音錯認鶴行多。秦城趙璧悠悠事。只待盟壇一講和。</text>
<title>柳貞碧漆琴無絃者。歸我已三年于玆。云是其先代古物也。不可無詩。遂題貞碧扇頭。此琴舊爲西平公子寶藏。轉至沈陜川鏞。閱盡歌舞場。三易主而至爲柳氏藏物也。</title>,<text>琴材直壓嶧陽桐。斫自莊叟漆園中。愛此無絃但有意。淵明之琴偶與同。人言破琴用則那。本自無絃安有破。宮商附木內具理。三尺悠然膝上卧。碧雲滿地流月明。此時無虧勝有成。使我心領絃外賞。世間指法已忘情。我遊天風海濤緬。耳得之聲尙充衍。細思人琴孰非夢。本來響泉箏難辨。</text>
<title>次韻答荷裳雨中閑居。用坡公韻見寄 二詩。</title>,<text>今我縱還家。衰不管家務。飢食困卽眠。如是日日度。君來叩詩髓。香瓣裊一縷。鍊句須百鍛。味永石堪煮。問我何所樂。硯田融雨露。多君寶蘓學。漸通諸家注。近與荷裳商確坡注王施査馮詳畧之異。其二吾黨二三子。合置唐以上。錦舲麗而則。荷裳質而亮。旋面望洋歎。滔滔百川漲。心醉得新詩。如以酒見餉。萟林日凋喪。獨我遼鶴愴。謂篠齋，雨蕉二公也。 所以於吾子。拳拳不相放。</text>
<title>關北彜齋按使行過洞陰。偶見太守壁上有拙詩。次其韻見憶。以書寄示東陽謫居。兼餉江珧珠。未能卽謝。旣宥還。亦用原韻爲答。</title>,<text>針磁相戀兩衰翁。千里關河信息通。却借江珧硏玉柱。蘓黃賞在品詩中。</text>
<title>六月十二日。拜山谷生日有作。</title>,<text>廬陵是月降星精。不獨荷花同日生。六月二十二日。歐文忠生日。 偈佛樑函如勖孝。山谷書七佛偈。是其母夫人喪。爲薦冥福也。余得此帖於康村樑間函置者。 例坡笠屐寓虔誠。墨緣石鏡溪堪證。山谷書石鏡溪三字。昔覃翁贈余者。 詩品江瑤柱入評。余因彜齋餉江瑤柱。輒用坡翁評山谷詩。比江珧柱之語。戲入詩云。 㴑古康煕三甲午。聊將筍脯麝煤呈。是日適得康煕甲午製耕織圖墨。恰爲百二十年古物也。作爲公筍脯之薦耳。</text>
<title>靑松守李聖爲。超薦爲萊府伯。遙送一詩。</title>,<text>靑袍欻見換緋衫。宦福偏於嶺以南。聖爲初爲玄風守。再爲靑松守。三爲萊伯。皆在嶺南地也。 別是光華黃閣薦。不須惆悵玉堂銜。威聲畵角邊門肅。文氣晴虹海島參。但我歸來君更遠。碧蘆獨對雨𩁺𩁺。</text>
<title>余題扇頭山谷生朝詩。持贈昌溪。佑卿別字。 昌溪寅降。又在是月之十四。則與山谷差二日也。昌溪詩以紀之。余又次其韻。傳爲萟林一段佳話也。是日。命兒子衍重摹山谷像。上官竹莊晩笑堂本于便面。因題此詩於其側。以贈于昌溪。</title>,<text>子號昌溪昌於詩。何似名總字總持。自不識面願學我。麗澤雅與荷裳隨。我媿聲聞禪自誤。誤人頂禮勤相咨。弱冠昂昂千里步。恠君懷抱多秋悲。君言學詩苦用力。外物何者能奪移。城南破屋烟火冷。蘭陔餘晷墨帳垂。硏經鍊句若神助。方其得意蚕抽絲。然不於山見泰岱。猶恐蟻垤日趨卑。得公爲歸有今日。何幸瑤華親結貽。我聞此言汗且笑。老者何妨兄事之。山谷生朝差二日。此事足爲萟林奇。涪翁昌溪今視昔。天其寶蘓一脉滋。眞見詩盟在此耳。與我同慶東坡師。</text>
<title>夏夜園亭。遣興 三首。</title>,<text>茂林窈如山。月吐憐半破。細穿槐柳枝。潑水侵人卧。四更羣動息。一杵鍾聲大。我亦何所思。不眠詩成課。其二我聞詩絶塵。舟楫鞍馬間。放翁論詩書中有此語。 覃思貯興得。爭似枕簟安。火雲忽變狀。朗月凄房欄。虫鳴如助余。幽切意相關。其三長夏苦炎熱。分外此宵涼。露頂庭宇曠。醒神草樹香。金波蕩垢穢。皓魄通肺膓。仙乎氣飄然。浩余朝玉皇。</text>
<title>爇艾禁蚊戲作</title>,<text>喬木八九株。庭前草交翠。美蔭誠則佳。蚊蚋之所庇。園亭日初落。殷雷簷四至。繞鬂鳴不已。曳脚而鼓翅。肌膚爲之癢。未觸先改意。艾香郁以烈。制蚊無此比。下簾爇一罏。立盡無遺類。健者或附簏。噤吻失其利。安得巧簧者。亦用此法試。仰天一長吁。星月皎位次。</text>
<title>李弟宗林之任玉果縣。賦此爲別 二首。</title>,<text>十年欝欝苦沉滯。一出湖山道路長。猾俗難爲名太守。養才煩起老秋郞。孺人已矣糟糠厭。南饌徒然櫻筍香。臨別衰懷吾且置。喜聞優績獻循良。其二喜見新除折屐狂。外家香火久凄凉。治聲勉繼淮陽閤。先舅氏淮陽歸後。君始得此邑。 殊俗應馴百濟鄕。巧業天工開物學。醫人孝弟力田方。邑有百工。機巧莫尙。醫俗之術。莫如導民以務本務宲一方也。天工開物。書名也。 知君吏道商量熟。書卷經綸試老蒼。</text>
<title>昌溪喜得山谷像重摹本。有二絶。故余亦次韻。</title>,<text>已喜蓮洋得替人。况憑灊皖證分身。誰知筍脯詩家慶。小影重摹咄逼眞。其二蘓黃神髓到覃翁。我亦微聞夫子風。拈義忘言無隱爾。盆花對吐篆烟紅。</text>
<title>次韻答曠原 五首</title>,<text>五十窮居氣宇寬。文章下筆動波瀾。慨然初志誰能奪。如此奇人古亦難。琴御百年儀不忒。蝸廬六月靜生寒。君配體外。切不近女色。頗有貞介之目。 世間腐鼠鵷雛戲。都付先生倚枕看。其二橫來百恠一心寬。眢井多年不起瀾。詩止紓情那覓險。書知大義厭求難。午眠竹日荒階轉。淸坐松風小閣寒。豈但如公榮者飮。以君醇德敬相看。其三身是虛舟七尺寬。偶然止泊定風瀾。衰腸恃粥營生淡。同齒修文送老難。同庚凋喪略盡。今春又哭泉谷侍郞。 勢挫蚊蠅蕭艾烈。音藏環珮漆琴寒。莫將漫興新詩句。具眼人人漏泄看。君來書云。讀公漆琴爇艾二詩。不覺兩腋之生淸風也。其四硯田灌漑十分寬。健筆鯨魚掣紫瀾。限韻賡酬元白濫。鬬聯甲乙孟韓難。題襟與子忘年好。革職還吾本色寒。勝似浣花溪上宅。阮生朱老藥欄看。其五日觀千里魚游寬。凍碗玻瓈三寸瀾。堂上江湖意思具。陌頭車馬塵埃難。灰心南郭厲風濟。跂脚北窓中伏寒。動靜極而無動靜。君來問我作阿看。周濂溪通書太極圖。論動極而靜。靜極而動。及動而無動。靜而無靜。皆深於玄理云。</text>
<title>苦熱行</title>,<text>今夏之熱苦炎炎。中伏之後勢益簸。園亭無賴避暑居。客至從嗔盤礴裸。玄龜背拆蝦蟆池。赤烏噣裂䲶鴦瓦。纔尺病蕉風不搖。小丸枯梨葉自。入定禪老初見之。飄泊餘生况如我。發狂大叫杜陵翁。卧不得卧坐不坐。幾日頓超雪山氷。一時誤墮洪爐火。以身捨施欲露䈥。豹脚大於櫻桃顆。</text>
<title>七夕 六言三首</title>,<text>七月七日銀浦。牽牛織女花燈。天上佳期有準。人間信息無憑。其二一帶銀河水漲。半彎烏鵲橋漂。欲渡仙郞未渡。好敎織女魂銷。其三匜粉瓜花針帨。兒娘乞巧相呼。自有人生定分。本知巧不如愚。</text>
<title>海居都尉妙解扇制。授法於匠手。每製成。以僕同好。必分贈其一二。今年聞又製。但數至少云。恐慳於分也。近日秋暑有甚於伏熱。此時更願得扇。戲用一詩奉乞。</title>,<text>引動霜飈學月團。匠心相授玉人寒。匠手金同知。是湖南之玉果人也。故稱以玉人。 秋來再作燂湯熱。無賴淸風五百間。敝齋名也。</text>
<title>海居見和絶句。分送新製一摺。故更此答謝。</title>,<text>世法無常缺又團。蘭盟到老肯敎寒。淸香入袖詩兼扇。品在荷風竹露間。</text>
<title>送別仲益侍郞出尹東京</title>,<text>置尹東京須擇人。看君畢竟動征輪。癸未。君爲東京尹不赴。距今爲十二年矣。 樂云制作龍王詭。新羅憲康王時。東海龍神現。以七子讚德歌舞。其一曰處容。今處容舞。卽其遺制也。 士也淵源晦老醇。南服卽今同內地。西風弔古莫傷神。似聞雨水偏痒稼。珍重分憂濟鵠鶉。</text>
<title>荷裳，昌溪次和余苦熱行。皆有出藍之妙。然或未免才窘。坐於趁韻也。又以戲疊爲二篇。以示二生。</title>,<text>遇庚而伏越肆虐。炎官旱魃共掀簸。客至與客不襪巾。此時誰譏同浴裸。高樓拓窓氣如甑。烘地一城魚鱗瓦。禿柳榦弱玄蟬咽。短蘆葉卷靑虫。飮逃暑處中聖賢。靜勝熟時忘人我。徑思赤脚踏層氷。不然露頂松風坐。又不然作入定禪。一聲淸磬斷烟火。我老且病動不得。屋底汗滴淋漓顆。其二二生寒餓苦吟詩。萬象奔忙牙頰簸。一擁筆陣挑白戰。一入醋甕忘赤裸。偶有狂歌輒倚和。媿敎碎玉方全瓦。苦熱之作不足錄。棄地旋被咳唾。二生咄汝有眞詩。何必步步趍趍我。袖中兩紙各探出。一時頂禮拈花坐。嗟我名心懺不得。墮歡喜魔薪傳火。坐獲奇珍享奇福。明珠二百廿四顆。二生詩。合爲二十四言云。</text>
<title>普惠新自大芚還淸凉。以書寄訊。且言采淨來也。未知在大芚時。與意洵相見。話余宿緣否。秋凉。且就善洪之金仙方丈。携采淨作一日話爲佳。詩用證期。</title>,<text>文字機鋒喚性圓。迷津多愧尙迍邅。海南飛錫輕千里。漢北迴轅又一年。黃嶽因之探近信。采淨。 草衣能否記前緣。意洵。 願公約與秋凉日。薦茗金仙聚話禪。</text>
<title>又得采淨書。用前韻。叮囑金仙一會。</title>,<text>等是泡軀未寂圓。空林世路苦迴邅。海防山驛捫心日。黃嶽淸凉行脚年。不辨琴箏勞夢寐。深憑翰墨締因緣。慨然已往差池約。更指金菴叩坐禪。</text>
<title>伯子命準有夢秋說。仲子命衍取爲聽秋圖。曠原諸人。皆秋士也。一時命筆爲詩。余亦題此。甲午秋七月旣望也。</title>,<text>悲哉秋爲氣。可聽不可名。未秋先聽秋。所聽原何聲。耳亦爲之聡。心亦爲之驚。大火方西流。遙夜月東生。泠泠䟱竹根。喞喞百虫鳴。金風草端行。銀露葉上傾。寂然氣之變。瑟然感吾情。此間非忘聽。何必深秋成。亭𦤎赤葉下。天末白鴻征。聽之亦已晩。眞感不在聽。</text>
<title>樹軒秘書早秋。燃藜室儤直五日。得十絶句見示。卽次原韻。</title>,<text>西苑秋衾五日持。鈔書多暇且題詩。內中自與人間別。仙露甜香早熟梨。其二就直城陰步屧迤。騎驢爭似此便宜。樹軒小印文曰軟紅塵裏騎驢。 苦吟記得歐公語。欠一工夫馬上詩。其三匀天每訝夢中遊。苑柳鸎聲直到秋。愧我詩情翻朴陋。野人茅屋杏花鳩。屋上春鳩鳴。村邊杏花白。唐人田家詩也。其四淡破菰香嫩似錦。功參茶酒味天然。秘書冷宦君休笑。淸捧堪支一月烟。其五金商門內殿廊前。細草帿塲畵鴶懸。黃蛺蝶來秋日院。紅蜻蜓沸夕陽天。其六夜來休養感天功。忘却家居與在公。睡息齁齁還自足。銅環玉鑰漏聲中。其七好占仙家隙地虛。番軍上直種菘初。野人風味鄕心眼。瑤草揮除一例鋤。其八靑粉墻頭映白茅。風𢬐男女雜歌嘲。瑣窓攝入村家景。翠蔓花開屋角匏。其九微吟側帽眺憑高。自償朝朝染翰勞。夾二蒼松懸玉溜。禁中別是一亭𦤎。其十五日靑綾日抵年。入三昧是一枯禪。燃藜餘筆消閑偈。字字牟尼珠顆圓。</text>
<title>爲趙荷裳題秋窓悟雪圖 三首○幷序</title>,<text>荷裳來言曉枕。欲題聽秋圖。覃思之頃。忽夢遌一客。揖而前曰。子何不取空山悟處非關雪。迦葉拈來豈有花之句。入此詩用。覺而思之。此乃翁文達句子也。甚異之。然竟不能彀入詩用。是可恨也。余念荷裳此夢。妙關詩境。不可無記。卽命兒子準。作秋窗悟雪圖。爲題三詩于側。持贈荷裳。賀有透到。仍取其前二詩。題在聽秋圖卷後。以證兒子輩同門寶蘓之義云。明月軒窗白露庭。鉤簾一面遠山靑。此中有箇人憑几。悟入蕭蕭瑟瑟聽。其二夢榻掀鍾雙蝶散。書燈翳壁一虬靑。山從悟處非關雪。秋未來時已有聽。其三秘鑰神來啓寶蘓。拈花句子記糢糊。從今驗進君詩境。看取秋窗悟雪圖。</text>
<title>山房除草偶書</title>,<text>妙豈多乎哉。寓象於一妙。薙草與洒水。各一觀妙徼。庖郢進蜩雞。雖聖亦莫料。偶記東坡夢。眄庭堪一笑。畢竟張道士。文義非竊剽。何妙一己陋。審妙則衆要。汛治雖小事。喩玄筆爲掉。</text>
<title>寶蘓二字印。竹垞進士自燕携歸者。問庵秘書摹刻。轉歸於僕。遂與石樓書樓印。同爲齋中之用。是不可無詩。拈韻賦示問菴。</title>,<text>句髓遙傳蘓入杜。寶蘓名室義尤深。翻摹未必非眞面。篆印居然償夙心。竹垞締緣來萬里。問庵割愛抵千金。竟將石墨書樓合。難道覃翁不戀針。</text>
<title>再題秋窗悟雪圖 二首。○此圖之成。已有日矣。荷裳以雨久不來。故題此留俟對榻面商。知否老人一段苦心。</title>,<text>他年典故入談諧。悟雪圖成養硯齋。留偈千川印明月。寶蘓一派付吾儕。生秋荳雨湔庚暑。八月雨曰荳花雨。 幾日松陰過午牌。宲少銀鞍能傍險。論詩虗羡近斜街。荷裳書云。連雨家絶遠。無由往拜。多羡昌溪居近。易晨夕承誨。然荷裳宲不知昌溪亦因雨久不來見耳。其二於何悟雪法門尋。夢境師資有儼臨。與點須看希瑟象。由蘓方識聽秋心。楊䧺玄草期來世。謝惠名篇只自吟。杜詩新詩改罷自長吟註。謝惠連改詩旣罷。無知音者。遇好句。自吟而已。 此事嘔肝吾已老。蓮洋得替望君深。</text>
<title>爲昌溪題風雨蘓齋圖 二首。○仲秋雨夜。荷裳，昌溪枉宿山房。拈韻共賦。兒子準取昌溪風雨蘓齋一宿迴之句。爲此圖。</title>,<text>二客相過具雞黍。通宵談萟撥罏灰。地因娛老林園勝。天爲留人風雨來。未遣名心收俊士。悔敎書法掩詩材。拈花妙諦無多在。商略聽秋悟雪迴。其二恠底衰翁癡更絶。詩情豓發宦情灰。巷無車轍園中靜。字挾風濤海上來。迦葉但拈微笑示。謫仙何似倚樓才。輕靈質厚交資益。不厭相看一百迴。謫仙謂昌溪倚樓。謂荷裳也。其詩才書品。昌溪則輕靈。荷裳則質厚耳。</text>
<title>夜盜入室。取去侍兒敝衣袴。送人街市。料理新製。戲吟二絶。</title>,<text>遠客歸來生事微。滿城風雨不扃扉。偸兒何物堪持贈。丱妙天吳紫鳳衣。其二書聲金石篆烟微。環堵蕭然雨打扇。偶向邢家徵韻事。畫東蠒補侍兒衣。邢子愿畫石自題云。高麗紙悉出蠒絲所成。故特見綿厚。予蓄之甚富。暇時愛蘓公摹石。卽於此葉繪之。命侍兒易錢補繿縷衣。可當一故事。</text>
<title>昌溪覓句圖</title>,<text>蘓李李杜倡漢唐。覓句自是君家事。昌谷玉溪亦姓李。合此二家優地位。君年弱冠藻思壯。喚作昌溪儘無媿。訪我碧蘆深處房。問我玄亭最奇字。正聲萬古關性情。歸而求之自發秘。自感感人無古今。歷代遞降風會使。善學最要不貌襲。踐跡本不如獨至。盡吾才力自作家。莫羡華嚴樓閣邃。春風小院花鳥愁。秋夕閑階月露墜。擁曼孤作洛生咏。頗學陰何苦用志。天悶海枯思亦渴。好句不來如兀醉。千篇非富一字貧。君始自悟覓句義。</text>
<title>秋夜樓居。用曠原韻書懷 三首。</title>,<text>樓前初月漾金波。隔座河源一雨過。俯郭烟收鋪碧瓦。向山林缺補靑蘿。相關晩節秋之氣。且樂閑居嘯也歌。養硯伊人兼養老。感懷偏屬此樓多。其二木石冥頑五閱霜。北轅又見返東陽。至今貸死皆君賜。何處安身不我鄕。棗熟西鄰分早赤。稻登下潠刈新黃。區區莫笑無餘願。只恐治心尺宅荒。其三光範三書念念虛。回看所歷果何如。貧知絜矩家而國。老慚忘情肉與車。衆籟森沉鍾動後。一螢來照夜凉初。還尋鐵鏑抽方冊。萬事除難此事除。</text>
<title>次韻海居都尉咏病荷</title>,<text>膩粉嫣紅欲墮池。凉颸嫋嫋退房時。華嚴色相虛空悟。榮悴循環解脫知。月下淡香猶自斂。雨中渝綠爲誰遲。風流駙馬多才思。有恨無情一賦之。</text>
<title>僕六十六初度。荷裳以松竹鶴龜四詩爲壽。故次韻以答。</title>,<text>松老墮魔宮黑海風。人情物態戲兒同。歲寒不與渝盟者。惟有園中十八公。竹養硯房前錦繡堆。風花難待主翁回。靑鸞舞彩堪娛老。不道人間歲月催。鶴頂側丹砂玉立閑。仙乎標格出塵寰。多應笑我垂垂老。蘭珮蓉裳顦悴還。龜古說石龜尙懷海。我能不戀故鄕無。述異記。海畔有石龜。俗云魯班所作。夏入海。冬止於山。陸機作詩云。石龜尙懷海。我寧忘故鄕。 平生庾信同蕭瑟。再化安知非老夫。庾信化爲老龜。出廣博物志。</text>
<title>采凈金仙之約。竟値余筍脯之辰。未克往赴。采凈書來。更以來春過嶺爲期。悵然三用前韻。</title>,<text>宿諾差池苦未圓。金仙移錫漫迴邅。攢眉蓮社虛今夕。鑒面恒河皺去年。更指百花香世界。證成一段墨因緣。佛高丈許魔高丈。此是霞翁偈子禪。余答書云。金仙一會。又若魔戲。眞是佛高一丈魔高一丈也。</text>
<title>歡慶殿扁額書進後。感賦一詩。</title>,<text>傷心忍說殿災年。庚寅八月孝明停殯時。歡慶殿災。 金碧飛甍欻翼然。禁扁重拈歡慶字。需雲恍再忝叨筵。徵詩命篆恩無比。田舍山莊思愴然。春塘田舍及蒼鷹山莊大小扁額。皆承睿旨書進者。 白首遺臣揮涕淚。賜環屬耳海行旋。</text>
<title>題詩舲圖。爲李景蘓作。</title>,<text>萬古風騷竟孰臻。多慚認我略知津。拈來詩境 放翁齋名詩境。 詩龕義。近日法梧門式善。又號曰詩龕。 補一蘓齋蘓室人。東去大江悲瞬息。西飛孤鶴瘦精神。微言只在憑舲得。顧影山高月小身。命準作此圖。以山高月小孤鶴西飛爲補景。</text>
<title>余有復初集選本之役。已在十年前。始則選止於七律。而近漸並及古今諸體。敝齋所蓄此集。只十二冊。編年止乎己巳。自後續刻則無有也。秋史隔江。瓻借續刻一冊。助余選役。而考其編年。乃在甲戌。則庚午至癸酉。又必有前一卷矣。題此詩。要秋史之並借也。</title>,<text>覃集從今完入選。憑君珍襲過江船。後乎奉使之三載。前此題名又一編。此卷始自甲戌。而余奉使在壬申。則屬余篇什。當在此卷之前一編矣。 蕆事溘先紅豆逝。闕文恰待儷笙銓。同拈寶室名蘓義。度繡金針篆裊烟。</text>
<title>八月丁巳。恭遇高祖妣諱日。宲余妥奉祠版之第一年也。感賦七言四韻。</title>,<text>栗主瞻依感觸繁。高祖考都憲公曁妣貞夫人朴氏祠版。宲爲吾家小宗之第一龕也。逮至家侄命藻而親盡。移奉于從叔歙谷公家。歙谷公逝。乃奉還于不肖家禮也。 諱辰蠲潔奉蘋蘩。潘南閥閱閨風緬。妣典文衡晩休朴公諱泰尙女。 霞北田園世澤存。紫霞洞田園。創自妣紡績所出也。 儼若用繩高祖矩。怵乎來饗季玄孫。手題淚溼金籤墨。譜牒重新恰㴑源。潘南朴氏世譜。今年新刊。因後孫前尙州牧使宗岱所懇。余爲題籤。</text>
<title>得意洵書。要余金仙一會。時余有寒疾。先此賦答 二首。</title>,<text>落盡驕榮性自圓。得師棒喝警屯邅。海防山堠初收跡。霞刹蓉涇不記年。無去來時參舊偈。沒撈摸處要新緣。誰知心出家庵老。半篆罏香日坐禪。其二一約仙菴屢缺圓。諸師甁錫費回邅。前與采凈敗。今又未赴意洵之招。 郊坰偶聚今何夕。海嶺相思日抵年。羊子金環探夙世。己公茅屋賦慳緣。經僚且待拈花笑。參破詩禪又畵禪。</text>
<title>善洪寄書云秋來善病可念也。答以一時。</title>,<text>園脚遙臨塔影圓。養硯山房。北望城外松嵐深處。卽金仙庵也。 聞師示疾思迴邅。西州蘭珮傷離日。北院楠珠憶贈年。余在北禪院時。善洪贈余香楠數珠。 枕月心空秋水印。善洪別號曰枕月堂。 拈花手指道塲緣。却因埽葉頭陀累。余一號曰北禪院埽落葉頭陀。 齋鉢煩添嶺海禪。采凈，意洵訪余。皆到善洪方丈留連云故。</text>
<title>重陽設糕。是日風雨。曠原竟不來會。送一詩曰。有客不能如約。念曠原此日環堵蕭然。不見菊不飮酒。已知其懷抱作惡。而催租之况。不速之賓。事事敗意。猶能對閨中良友。作此好詩。爲一段佳話耳。戲次原韻爲答。</title>,<text>風雨重陽邠老感。年年偏攪曠原情。曠原昨年重九。又有催租惡况。 琴絃筆捶吟詩苦。環珮秋生擣練聲。南史。柳惲甞賦詩未就。以筆捶琴。 不見菊花三徑冷。更無罇俎一家淸。題糕又失南隣約。怕聽賓階屐齒鳴。</text>
<title>重九日。荷裳諸人。分潘邠老滿城風雨近重陽爲韻。各得詩七首。荷裳之從弟陶山 雲永 復從吾遊。故次韻爲答。</title>,<text>詩人不隨世冷暖。日見戶外之屨滿。收得英才不樂哉。嗟余心髮較長短。其二樂事重陽風雨城。分題糕字有諸生。錦舲此日應回首。江水西流北鴈橫。是日錦舲不在席。益有少一之歎。其三舫閣罏薰藥氣中。蒼苔落葉埽西風。結跏不枉呼詩佛。侍立香嚴一小童。昔篠齋侍郞呼我以詩佛。近日。北關童子黃之銹又來學。其四大醉放歌碧蘆雨。有此不合時一肚。持螯且樂生前杯。不用傷心聞笛塢。今年。社中年輩諸公。凋謝略盡。其五毫端漸次謝金粉。糟粕陳言瀝液醞。唐宋先除區執心。到頭風雅自然近。其六塵心如膜退重重。妙句時來起我慵。益各求吾眞性得。古人何患不相逢。其七有願人人壽命長。殷勤相屬此時觴。神仙輕體杯中用。黃菊花香禀正陽。原句子。此花爲酒享年長。願祝先生獻一觴。自注曰。古人云重陽日飮菊花酒。令人得壽。鍾會菊賦。杯中輕體神仙食也。</text>
<title>復次韻屬荷裳</title>,<text>舫子生寒初雨斷。碧蘆破處靑山滿。揮毫老我興全酣。煖酒諸君歸且緩。是日多作擘窠字。其二三月三日太白城。百花深處屐縱橫。家園恰返逢重九。佳節隨時觀我生。其三愛千秼菊愛孤叢。未易此間置異同。今日手中無一把。短籬惆悵立西風。去年齋中所玩三十餘種品菊。因余遷謫。散亡無餘。今年遂不見一枝菊。爲之慨然。其四風摧冷徑荻蘆花。影落空庭鴻雁羽。捲起西窓一沉吟。詩人更瘦前宵雨。其五秋來舫閣日蕭然。頓與畵家三昧近。瘦蝶寒螿荒草庭。寫生一派南田惲。其六諸君談萟意重重。書格文心澹處濃。萬筆無垂一不縮。斂鋒涵養就從容。無垂不縮。無往不收。米南宮論書語也。奚但書之用筆。抑詩文含蓄之金丹妙訣也。其七回頭五十一重陽。人事匆匆歲月長。可是香溪舊居士。分題先我負潘郞。楓臯公舊號香溪。甲辰重九。與公分韻得滿城風雨近重陽七字。距今爲五十一重陽。而公且歸道山。已三載矣。</text>
<title>九月十三日先朝誕辰。聖上親行酌獻禮。感述五言四韻。</title>,<text>自哭梧雲後。頻傷九月來。迎春軒打葉。鑄字局生苔。先朝常御迎春軒。爲供養慈宮也。臣以記注。每侍軒中。輒賜坐如家人禮。鑄字所。庚申春。移設於明政門側。時臣以講製文臣就直。與聞校讐之役。一日。上以便輿臨直廬。指敎繕修之節。願謂臣曰。予爲爾等安頓。自不憚老也。嗚呼。皆曠世之異數也。 聞蹕臣情感。朝眞聖慕哀。餘生但辜負。未有答涓埃。</text>
<title>院銜肅命。恭紀恩遇。</title>,<text>寬懷往事付悠悠。莊誦恩言感涕流。辭䟽。聖批若曰。省䟽具悉。繡啓之虛宲緊漫。予已悉燭。而臣不欲辨。重傷事面云者。卿言儘好矣。卽往付之悠悠。何足介懷。上下相持。所損非細。卿其卽爲肅命。 閱劫餘生驚密邇。五年三入六仙樓。</text>
<title>肅命之翌日。訪故雨蕉，篠飮二侍郞宅。始爲寢門之哭。有作 五首。</title>,<text>半年然後能來哭。平昔思量事可驚。飮竹篠中人不見。雨芭蕉下淚如傾。發言莫賞嗟何及。無佛稱尊媿此生。誰識東陽吟鵩日。羡君碧落共騎鯨。其二鳳花蟬柳當時句。風雨揮毫四座驚。篠飮秋思之數校金鳳映西墻。雨蕉秋柳之兩岸西風樹樹蟬。皆華年之絶唱而敝齋之同咏者也。 內翰功名春夢冷。少年科第輩行傾。篠飮墨詩史館。七年居謫。雨蕉十六泮解。十七進士。十八賜第故云。 古懽人去眞千古。生壙文成了一生。雨蕉往年。屬余撰其生壙文。篠飮昨歲。又有自表。皆非吉兆也。 百世詞林論定日。誰看翡翠掣鯢鯨。其三談吐牢籠前代傑。韻人心折俗人驚。篠飮討論詩文俱到極。則希谷，彜齋諸人。爲之心折。 君皆逸足偏多躓。我亦虛舟幾怕傾。嗜古揮金輕産業。雨蕉嗜蓄古器。遇可意者。不惜千金。 焚香瀹茗送平生。篠飮與其仲氏景博。性好名香佳茶。家人或告以絶糧。而香茶則不乏也。 同盟後死嗟吾獨。閱劫秋風動石鯨。其四相看姻好忽無跡。痛定思之又失驚。雨蕉令嗣齊兢。是吾快婿。往年先哭吾女。前年又哭婿。每與雨蕉相對。絫欷泫涕。 未必蘓黃前約踐。徒然秦晉兩心傾。篠飮令嗣小名阿墨者。約與吾長女㛰。女年十三。不幸而夭。竟未踐言。昔坡公之於山谷。雖有阿巽纏紅之言而宲未踐耳。 奚童見客聲先咽。門舘無人草自生。一醉擬寬存歿感。除非大海吸長鯨。其五誤恩機密承敦勉。憂患恬然寵若驚。已判身名彈墨涴。略將腔血短章傾。軒裳似夢收陳跡。出處關情失友生。余平生出處。每與雨蕉，篠飮對商。噫。今也則無。 擧目遼陽初返鶴。何心長樂聽鏗鯨。後漢班固傳。發鯨魚鏗華鍾。</text>
<title>東闕殿額書寫人頒賞日。恭紀一詩。</title>,<text>以營建都監別單。傳曰。大造殿懸板書寫官大護軍李翊會。煕政堂懸板書寫官前判書金逌根。澄光樓懸板書寫官領議政沈象奎。景薰閣懸板書寫官兼戶曹判書趙萬永。玉華堂懸板書寫官咸鏡監同曺鳳振。隆慶軒懸板書寫官水原留守李光文。興福軒懸板書寫官大護軍徐畊輔。養心閤懸板書寫官永明尉洪顯周。通明殿懸板書寫官右議政朴宗薰。景春殿懸板書寫官廣州留守金履載。養和堂懸板書寫官大護軍朴周壽。歡慶殿懸板書寫官行都承旨申緯。涵仁亭懸板書寫官奉朝賀金履陽。迎春軒懸板書寫官奉朝賀南公轍。延禧堂懸板書寫官前監司權敦仁。各內下大鹿皮一令賜給。同日傳曰。營建都監提調趙萬永。田十五結，奴婢田四口賜給。榻前定奪。東闕重新有此年。規模儉質不踰前。偏紆聖世收簪眷。得與諸公洒翰聯。禁扁丹靑金碧煥。匪須齒革羽毛宣。偶徵丁一元權。佳話詞家異日傳。余見石崖尙書。戲言今番賞典。余比諸公。應消得十領鹿皮。石崖曰。何以故。余曰。記昔先朝宰臣有權。蔭官有丁一元者。合丁姓名三字。當不得權一姓字之半。時人嘲謔以爲口實。今諸公扁書諸殿閣。比余書歡慶二字。繁簡相懸。而一例受一領皮。不幾近於權丁之謔耶。石崖大笑曰。余則以奴婢失鹿皮。向余勿爲此言也。盖賞典之法。一人雖兼數事。無得疊受。故石崖之言如此云。</text>
<title>題秋林吹笛圖 無落欵。不知何人作。</title>,<text>黃州赤壁洞簫客。綿竹道人楊子京。子京名世昌。出蘓詩王注。 頗恨唐詩名不記。誰家玉笛暗飛聲。</text>
<title>題十二名媛圖 命衍白描</title>,<text>唐山夫人安世房中。漢繼周雅。周有房中之樂。所以歌咏后妃之德。漢房中樂詩。高祖唐山夫人作。孝惠時。使樂府令備諸簫管。 彤管質古。遂寡和者。歌咏德美。匏竹是假。由內及外。化之本也。王嬙 字昭君。備元帝後宮。帝甞命畵工各圖形貌。按圖召幸。宮人爭賂畵者。昭君獨不與。工匠匿其美。凶奴求閼氏。帝檢圖以賜。及昭君入辭。光彩異常。帝悚動。時方重信外國。不能易。妬寵爭姸。充滿曲房。失意丹靑。四字昭君上書中語。 淪跡西羗。琵琶寃恨。萬古彌長。由今視昔。誰在誰亡。班婕妤 司空掾班彪之姑。成帝選入宮。趙飛燕姊妹交譖之。求供奉太后於長信宮。懿此紈扇。氷絲雪藕。如月皎懷。微風在手。秋不再熱。常恐或後。恩情濫分。其何能久。桃葉 王獻之妾桃葉渡江。但渡無苦。自來迎汝。不用柔艪。相憶莫忘。遑敢寧處。信誓之渝。是誰茹吐。綠珠 南海梁氏女。石崇以珠三斛易之。故曰綠珠。爲知己死。與烈士同。前有綠珠。後有河東。錢虞山之柳如是。亦稱河東君。 虞山金谷。千古爭䧺。庶幾伊人。燕子樓中。關盻盻。張建封侍姬也。建封歿。盻盻不再嫁。居燕子樓十餘年。得白樂天詩。遂不食而卒。謝芳姿 王珣婢也洵美王郞。珣弟珉。 捉白團扇。故非常奴。爲郞婉孌。嫂能不憐。不爲方便。蕙質被捶。羞與郞見。子夜 晉時女子子夜讀曲。哀豓纏綿。謔浪挑達。無不可憐。雙闕兩意。攔浪留蓮。東坡在黃州。書一聯云。葑草尙能攔浪。藕絲不解留蓮。卽用子夜歌明燈照空局。理絲入殘機體也。 玉臺西崑。沾漑後賢。靑溪小姑 蔣子文第三妹靑溪一曲。菱弱桂香。小姑居處。本自無郞。日暮風吹。四字小姑詩全語。 誰爲悲傷。錦心秋思。羅幕繁霜。莫愁 石城女子誰家少婦。字曰莫愁。聞郞西下。打槳自謳。艇子夷猶。石城西頭。何以忘愁。艇子纜留。蘓小小 錢塘名倡。南齊時人。油壁靑𩣭。豓擅江南。西陵松栢。指結同心。墓者何人。碑者子瞻。東坡出遊西陵。尋蘓小小墓在西陵山下。立碑記焉。 至今楊柳。烟雨毿毿。</text>
<title>上官昭容 小名婉兒。西室侍郞儀之孫女。</title>,<text>占夢靈慧。是繡是黼。昭容母鄭方姙時。夢人俾以大秤曰當以秤量天下。 則天中宗。視爲良輔。金秤量才。玉堂掌詁。書樓一歌。足以千古。呂衡州溫有上官昭容書樓歌。花蘂夫人 姓費氏。事孟昶。甞製宮詞百首。宋平蜀。太祖憐其才。後輸織室。不忘故君。以罪賜死。平蜀之日。無一義士。夫人口占答宋太祖詩曰。君王城上竪降旗。妾在深宮那得知。十四萬人齊解甲。更無一箇是男兒。 婦人之仁。苟全而已。輸織匪辜。憐才匪侈。何以報君。惟有一死。</text>
<title>東萊伯有書無詩。然發函得蓬萊館紅葉數片。足以當詩也。題此以答。</title>,<text>黃蘆冷徑颯然驚。千里書來占鵲聲。紅葉一枝充遠信。玄冬十月慰離情。風懷淡得於詩板。咳唾勤收到對楹。君以題蓬萊館詩。遠求商略可否。又欲以拙句畵角晴虹一聯。刻爲對楹故云。 此事非君誰可與。慨余東望海雲生。</text>
<title>送李古東判院 翊會 奉使入上都</title>,<text>卜鄰談藝剔燈深。衰白犂然獲素心。書㝡難言三昧悟。詩原不在一家尋。方圓寓意唐臨晉。比興緣情古亦今。此去新知傾四海。透關析義貯蘭襟。</text>
<title>送吳稷夫防禦陪使入燕</title>,<text>和陶詩屋舊巢痕。小謫仍邀聖主恩。三石橋邊開細徑。五株柳下笑携樽。盤飧豆餉隣風古。文武忘形野禮存。君到東陽應悵。豈徒萬里贈行言。</text>
<title>高兼之以自畵古松立軸。請余題句。是日新解尙書令銜。山房閑居。頗與興會也。</title>,<text>獨立仙翁毛髮古。誰其貌者高兼之。老夫興與精靈聚。養硯禪房憇寂時。</text>
<title>次韻蘭雪記坡公軼事 六絶句</title>,<text>王夫人怡悅宵光另一春。閨中韻語轉關新。酒香未散簫聲斷。紅杏花枝影趁人。王朝雲海外紅顔葬可憐。夙緣無賴對參禪。六如偈子亭隨起。便是來生種福田。胡琴婢物外風流石室遊。胡琴一曲轉凉州。小鬟影渺春無跡。落盡桃花愴白頭。鄭女揀栖時與命相磨。瘦盡腰肢六幅羅。畢竟憐才憐到骨。鄭都監女世無多。周韶霧䯻風絃飮翠微。蘭舟不覺夜深歸。禪心未罷西湖夢。記得金籠放雪衣。春夢婆身卧桄菴一葉零。盲風恠雨幾番經。向來內翰酣春夢。不待阿婆捧喝醒。</text>
<title>又次韻蘭雪六詠</title>,<text>晩蕙樹在湘纍百畒家。可憐生性厭繁華。瘦香也是蘭之族。不與尋常卉鬬花。新筠穿林逬石兩三竿。解籜亭亭粉未乾。可是靑鸞初展尾。佳人翠袖倚生寒。瘦菊風羸雨瘁剝于霜。強項貞心自在香。誰恨後時難獨立。恰逢佳節閏重陽。蠧柳如此樹猶勢揷天。寒鴉影落夕陽烟。秋來縱也書虫遍。春到風流似昔年。惡藤滋蔓難圖種亦多。干雲意氣附喬柯。剪除刊落知何日。六鑿相攘奈爾何。刺花嫩紅嬌白棘端開。野步時時繞一回。愼莫見欺顔色逞。不堪攀折不堪栽。</text>
<title>準兒縮摹聶松巖詩品印刻得八枚。喜而有作。八印。曰妙造自然。曰人澹如菊。曰流鶯比鄰。曰思不欲癡。曰可人如玉。曰矯矯不羣。曰所思不遠。曰明月前身。</title>,<text>王官二十四詩品。縮本鐫章靑出藍。能得離形而似妙。文三橋又聶松巖。</text>
<title>南鄰鄭夢坡茂宰 世翼 病中。寄以梅花二詩。且乞寫墨竹。將爲揭梅龕也。次韻爲四首答之。</title>,<text>抱影塊居粘壁蝸。硏池枯澀筆頭花。一枝不惜靑鸞尾。去伴寒梅處士家。其二美人高士句新淸。近世誰爭季廸名。高啓梅詩。雪滿山中高士卧。月明林下美人來最警。 可是夢坡花被惱。病牀綺語未忘情。其三浮世爭名兩角蝸。迴頭洗眼對氷花。素心一事南鄰卜。共結梅邊竹裏家。其四一樹江邊句子淸。諸家讓與杜陵名。杏花香影承當得。終見評詩太不情。僕每擧老杜江邊一樹垂垂發只七字。不甚刻畵。而活現梅花身分。洵古今絶唱也。至如君復暗香踈影之句。亦杏花終見不堪承當耳。</text>
<title>夢坡再用前韻。爲贈故人答。</title>,<text>屈曲氷梢似篆蝸。盎然春在未開花。斜連乞畵徵詩徑。雪後林園一兩家。其二君與梅花一味淸。循良早識海西名。僕謫居東陽時。君以白川守解紱還。頗有遺愛。 閉門我亦無車馬。澹竚參橫月落情。</text>
<title>次韻謝韓蕉硯 培永 見寄 二絶句</title>,<text>羚羊掛角急須知。論情難稱貌襲詩。已識高才名副實。不圖活脫至於斯。其二詩家亦有畵家山。難着些兒滯墨頑。慚愧稱尊無佛處。居然置我米黃間。</text>
<title>甲午十一月十有八日己卯。我大行大王成服。嗣王殿下踐阼于崇政門。是日臣聽鑰于開陽門之外。神思恍惚間。忽得一句曰。俗是從人從浴義。風爲化國化鄕原。班退足成一詩。</title>,<text>衆心天命繫初元。至月陽生瑞日暾。俗是從人從浴義。風爲化國化鄕原。和衣待漏燈花結。交睫成詩蝶影翻。逮事健陵餘白首。無疆壽祝聖神孫。</text>
<title>陶山來請別字。久未有以命之。臘初吉夜。夢晤陶山。手書蘆因蘓果之室六字扁以贈之。且語曰。以蘆因爲君之別字可乎。覺而思之。蘆碕蘆窓。俱無不可。此在陶山自擇之如何。是夢也又必在乎坡公生辰之月。大關涉於蘆舫寶蘓之義。陶山文字之祥也。遂書扁以實夢境。且記以詩。並贈陶山。</title>,<text>別裁僞體對商量。不廢江湖萬里長。玉局仙翁傳法乳。碧蘆舫子炷心香。臘十九日因緣證。後七百年文字祥。夢境恰從詩境得。凍窓虛白雪交光。</text>
<title>錦舲闋制。自湖西來。荷裳省姊。從關東還。約與蘆窓，昌溪夜集敝齋。是日錦舲，昌溪初結蘭盟。是不可無詩也。</title>,<text>閱劫公私拭淚頻。茫茫甲午溯庚寅。林園秉燭今何夕。湖海題襟所謂人。偶此晩收三黜跡。居肰歷事四朝身。吾衰畧辨妃豨字。謬被諸生日問津。</text>
<title>大行大王定世室頒敎日大赦。特下故少冢宰趙公 時偉 徒流案爻周之命。公之孫 雲卿，雲兢。從孫 雲永。皆吾及門之士也。詩以賀之。乙未</title>,<text>周成同聽宋宣仁。霈澤旁流日月新。起廢重泉嗟厚夜。生花枯木有今春。不留一字烏臺案。多事當時白簡人。報答崇深知世世。諸孫英發幾詞臣。</text>
<title>李持卿甲午上元夜夢。一老人告曰。且須耐到一望。今年乙未上元日。家有赦典。始驗其夢。持卿又甞有夢詩曰。磬有餘淸通佛耳。花無不發見天心。余爲持卿足成一詩。以記人事之皆有前定也。</title>,<text>一年肰後方徵夢。神告丁寧理莫諶。磬有餘淸通佛耳。花無不發見天心。前王德美隆宗祐。故宅恩光記舊簪。孝子銜榮歸拜日。科名何足累胷襟。持卿削科。尙未復故云。</text>
<title>二月十四日。感舊有作。</title>,<text>芳草復芳草。溫暾綠意還。南廊初啓戶。東旭正含山。宿鳥翻飛外。朝烟晻曖間。春廻人不返。自覺减衰顔。</text>
<title>哀李醒叟 三首</title>,<text>論襟湖海兩衰翁。犯命災星略與同。已矣英才當世用。求之氣槩古人中。覃精爾雅毛詩學。嗣響開元大曆風。句子平生心印處。七年不見鴈來紅。醒叟句子也。其二客地恓惶甚謫鄕。親朋依舊隔參商。未收蹤跡金官國。虛負平生泌水章。醒叟謫居金官二十年。旣放還。猶往來金官之鹺田。是奚但爲桑宿而然也。 稼牧以安遺二子。室家無樂了單牀。醒叟名其二子。曰在稼。曰在牧。醒叟哭內。又哭簉室。率二子。躬執炊爨。 向來一面仍千古。每憶吟身玉立長。壬辰養硯山房之晤。恰今四年而不可復得矣。其三君與茶山一代才。若論風品似歐梅。籜翁一字茶山。醒叟於詩。早契茶山。晩合不佞。 悲歌畢竟無窮達。僞體堪憑有別裁。西海賜環靑眼在。忠州傳訃大江來。吾衰更爲斯人慟。誰辨黃鍾瓦缶雷。</text>
<title>家園春日。悵肰憶楙軒。和陶詩屋有作。</title>,<text>二年春色賞天涯。春色今年宛在家。黃嫰門墻楊柳眼。紫茸庭坳牧丹芽。來時白鶴峯留宅。去後玄都觀種花。何者人生非夢境。了無眞實似搏沙。</text>
<title>春寒病起。口號 五絶句。○三月十五日。</title>,<text>綿裘惻惻尙春寒。風日園亭怕倚欄。點檢牀頭初起病。藥丸強半雜詩丸。詩丸字。見高啓廸集。其二開門時少閉門多。錯莫淸明寒食過。連日春陰如欲雨。打探消息杜鵑花。其三三月繁霜日打城。桃蹊杏塢斷人行。誰家少婦營春服。風送長廊搗練聲。其四覓句重衾意索肰。百花寒勒艶陽天。隔窓淸曉惺憁語。也有鳴禽得氣先。其五病起兼旬庭草生。冷卿詩屋罕逢迎。欲知郊野春多少。菜把靑靑日入城。是日。初甞新菜羹。</text>
<title>浿西儒生金煕祖別字桐士。以詩來謁。次韻答 五首。</title>,<text>往往開心鑰。前人得意篇。月虹光蜿蜿。金石響淵淵。化石皮毛盡。歸吾巧力全。杜蘓如在者。能否許升筵。其二性情一而已。代各國風陳。錦籜抽孫竹。明珠拾母蠙。區分終陋見。貌襲豈知津。才力隨年减。詩盟恐失眞。其三風雅西州一派存。玄亭載贄要探源。拈花破笑離言說。詩在吾心不在論。其四莫八寶山空手回。華嚴樓閣亦悠哉。二南縱好關雎首。纖艶先須埽玉臺。其五漢魏風騷遞祖述。唐聲宋理孰眞詩。醍醐與酒元非二。今試於君屬一巵。</text>
<title>純宗淵德顯道景仁純禧文安武靖憲敬成孝大王輓章 五首</title>,<text>吾東聖作好生春。禮鄕飮酒䟽。東方産育萬物。故爲春爲聖。 詒厥孫謨保世臣。天意胡慳仁必壽。衆心咸戴德之純。兵非耀武妖氛靖。道在齊刑正學臻。凡百後來觀廟者。躬逢盛際羡今人。其二小臣珥筆濫躋卿。粤在初元遇聖明。儉不自知堯禹性。愀如復見廟宮誠。一遵有是先王憲。萬善無能後代名。第乏臨文摹畵手。此時攀慕若爲情。其三憂國憂民耿廈氊。眞工履薄復臨淵。凝旒義熟仁精後。發帑金饑木穰年。史不勝書三紀治。物無爲化一團天。神慳鬼秘如相待。地設西陵葬聖前。其四堯勤舜攝享煕雍。忍說庚寅仰慽容。有負如臣寬不死。每懷靡及涕無從。瞻依寶座悲今昔。拜送廞儀雜吉凶。再見邦家孫繼祖。承承謨烈似英宗。其五候班纔設奄眞遊。天地茫茫理莫求。仙寢怵懷松柏露。晬容展慕菊花秋。耳聞警蹕欣相告。心祝岡陵愴已休。賴有女中堯舜聖。雲鄕庶復慰無憂。</text>
<title>國輓代人作 八首</title>,<text>慟矣吾王聖。天胡不與齡。小心三紀治。加額 一作和氣 八方寧。御下無偏好。臨筵動合經。齋名稱廟號。躬踐叶揚庭。其二誕報寧王願。天從錫胤時。精微前後聖。夔慄廟宮儀。導率齊刑德。融怡備孝慈。任賢而察邇。於萬奠丕基。其三十一齡登阼。神孫又八齡。艱虞恍今昔。岐嶷恍瞻聆。肅肅先王憲。皇皇列祖靈。東朝堯舜性。天意眷邦寧。其四治謨資典學。聖質自安安。命將揚神武。崇儒闢異端。鷄鳴公事奏。花覆講官班。縱日勤三接。宮庭晏若閑。其五前代豈無儉。吾王不自知。泊肰韋布性。展也聖賢姿。壽世寬征日。拯民發帑時。四方紛雨泣。人各哭其私。其六曩在無憂日。深宮孝養隆。聖慈貽酷慽。機務復親躬。久道終安泰。羣情倍祝嵩。天乎仍厭世。胡不佑吾東。其七敦匠於終事。增悲必愼衷。顯揚傳統孝。崇報不祧功。鹵簿從西幸。廞儀向此中。百靈如泣送。風淚絳紗籠。其八鳳舞龍蟠勢。神慳鬼秘阡。一作長陵松柏連。妥靈原有地。藏吉豈非天。卜日眞遊遠。冲年聖慕纏。崇深靡報答。抆血若臣偏。</text>
<title>和秋芳題漁父圖 三絶句。○首七字用秋芳原句。</title>,<text>畵裏漁翁貌不肥。似曾相識到山扉。春江水暖又魚約。落盡桃花我自違。其二畵裏漁翁貌不肥。江湖滿地一簑衣。斷橋楊柳小茅店。酒熟魚香待我歸。其三畵裏漁翁貌不肥。全家舴艋醉忘歸。時應笑我謀身拙。頭白人間有是非。</text>
<title>首夏獨酌。率爾命筆。</title>,<text>首夏淸和日西晡。似此天氣今年無。晴雲雨雲映簾閣。絳桃碧桃交萼跗。剪過草面雙燕翅。搖向花心一蝶鬚。可是河豚尙持世。幾何櫻筍又入厨。對酒如接晦齋老。且養吾心一唐虞。晦齋詩云。待得神淸眞氣養。一身還有一唐虞。</text>
<title>米老寄薛郞中 紹彭 二詩帖。是其徐宜菴 肇顯 越水蘭亭本也。用帖中原韻二首之一。爲古東尙書題後代跋。</title>,<text>米老師古手自忙。上與羲獻同徜徉。無往不垂收不縮。此言足以針膏肓。無往不收。無垂不縮。米老語。 是帖則頗失之滑。不類十紙論硾漿。古東尙書誇劇蹟。出自越水蘭亭藏。宜菴有印文曰家在越水蘭亭。 橅者和尙作婚主。眩人錦囊濃薰香。禪師不合爲婚主。亦米老語。 外縱內嚴十紙說。蠧蝕之餘放虹光。送我齋中要審定。美意何殊百璧將。是帖余頗疑其滑。古東追送十紙說云。米法出於大令。而全學其縱逸。十紙說亦不法縛。宜與是帖參審。古東盖不知縱逸與病滑之有間也。 翰寶齋筆利金錐。方于魯墨切玉肪。閉在篋中病一月。不堪拈弄心手茫。明窓展帖欲系跋。棐几洗硯當中央。豪縱自具收縮妙。病滑最害於吾鄕。一字眞贋况一帖。審辨不計文詞荒。</text>
<title>燕士郭羽可 儀霄 近以墨竹。名噪都門。余得見其絹本立軸。爲賦一詩。</title>,<text>老坡墨竹宗湖州。輔以木石崢嶸秋。縱有漚波息齋筆。遽難文蘓之匹儔。近日郭生稱畵竹。朅來上都挾技遊。湖州自命眼無聖。墨海龍亡舞蝤蛑。絹本東來解錦帕。展之未半令人愁。句搶得失未暇議。有法無法兩悠悠。古之與可今羽可。七字印文無耻羞。畵雖小技亦儒事。謀臧先從不忮絿。意者輕世而肆志。從傍譽之益其尤。郭生每畵必鈐一印。其文曰古之與可今羽可。是必過譽羽可者刻贈。而羽可用之不辭也。 我亦一生壞人壁。兒戱亂道悔無由。惕然題詩以自警。襪材從今萃必投。人生不材果爲福。此句蘓黃集俱載。 買田歸老吾可休。</text>
<title>東萊伯李聖爲以所撰宋東萊 象賢 詩集序。馳書商質於余。聖爲以公之銜萊伯。序公之集。而又必在公成仁之地者。若不偶肰。余亦慕公之風而讀公之詩。感題二律。自窃喜附名於是卷之末云。</title>,<text>此事於君可不聞。馳書千里報云云。聯銜古壁題名記。執役遺詩弁卷文。是必在乎殉國地。有難拒矣本家言。揄揚節烈如椽筆。斂袵罏香爲一焚。其二倭奴敬畏東萊伯。以有先王一死之。李舜臣能同得正。朴堤上亦未聞詩。祠堂檜柏風霜老。滄海魚龍節義知。人苟反身無本領。遺書不必費災梨。</text>
<title>題虞注杜詩後 二首○幷序</title>,<text>虞注杜律。余自少日。每疑其託名於伯生。持此論久矣。近見成滄浪集抄本所載。以爲虞注杜律。嘉靖間。太原守濟南黃臣與山西監察御史浮山穆相重刊此書。黃自爲跋。其略云余讀麓臺詩話西涯論虞注。必非伯生之作。余遊都下。偶獲一本。名曰杜工部律詩演義。實與虞注不差。序稱元季。京口進士張性伯行博學早亡。鄕人悼之。得此遺稿。因相與合力刊行。余得之喜甚。欲以其書告西涯。會其卒而未果。此書至今以虞注行。据此則此書之非伯生。古人已先我而疑之。况有黃跋之明證耶。張性元人也。伯行與伯生。音相近而早亡。虞道園則元時之大家也。故遂以虞注見稱耶。託名虞集豈張意。黃跋明言惠後嘉。此注平生疑未决。我心先獲李西涯。其二道園學古窺深厚。杜注尤當熟揣摩。張亦此其初藁耳。恨無論定得年多。</text>
<title>竹垞入燕。雖不及覃老在世之日。而猶訪保安街舊宅。得與蘓孫證交而歸。其於緬仰欽想之頃。如有乞靈於公者。詩筆大進。近以一詩贈余。亦語及於公。故卽用原韻爲答。益勉其進業。</title>,<text>公靈如在借詩髓。添得寶蘓吾道東。竹垞學人心印處。保安街宅話茶中。君乎益勉千秋業。我亦無成一禿翁。世代區分終陋見。唐聲宋理本同風。</text>
<title>次韻竹垞桐士餞春 三首</title>,<text>難老韶光九十春。冷淘槐葉一番新。夕陽淡淡闌珊酒。芳草萋萋送別人。盡泄繁英應有悔。太忙了局似非眞。殘香賸粉無情緖。燕燕鶯鶯替訴頻。其二今春花似去年春。花落年年惜別新。欺我洛川捐珮女。爲誰金谷墮樓人。禪家幻脫空非色。香國繁華夢不眞。已是匆匆歸莫挽。麥風梅雨又何煩。其三刻意詩家共惜春。朱明代謝綠陰新。薰風進箔凝香篆。淸晝停針倦玉人。結子生成參地力。浮華刊落見天眞。平分四序陶甄化。莫向東園悵望頻。</text>
<title>紫藤花 二首○用餞春韻</title>,<text>藤本迢迢自壽春。十年滋養一架新。憶初附舶勤充信。餉我銘菴作主人。癸未秋。壽春趙景晦進士寄此藤本。故名吾廬曰紫藤書屋。今恰爲十三年。 七寶如參瓔珞相。百花無此色香眞。從今恰補詩家景。墮粉嫣紅入詠頻。其二種藤今恰十三春。書屋蒼肰面目新。滿地濃陰初漏日。揭簾側卧午醒人。蔓如挐攫痕成篆。花欲莊嚴影寫眞。綠葉四鄰芳節晏。梁元帝纂要春節曰芳節。 此猶蜂蝶往來頻。</text>
<title>孝明世子追崇廟號曰翼宗。上謚冊寶之日。恭製一詩。庸識愴懷。五月十九日。</title>,<text>焄蒿來格孝明神。廟貌今王禰位親。左海鴻名揚玉冊。緱山鶴馭泣銅人。天違愛日三朝願。慶篤綿瓜百世禋。忍見邦家頻繼序。腸摧睿眷舊知申。</text>
<title>省郞李秉德瑞山人也。其大人道一以年七十。推恩進通政階。乞余一詩。故爲題此。</title>,<text>覃恩天爵自來臻。爭似營營踏軟塵。紅帶雅宜居士服。白頭儼作杖鄕身。漁樵巷保詩書氣。松菊庭趨侍從臣。我愛八峯山色秀。君家在八峯山下。 地靈合有吉祥人。</text>
<title>彜齋按北藩時。黃山以自畫踈林短壑，五株枯木二圖。千里寄信。彜齋皆有詩系之幀側。歸後出以示余。余亦追步原韻。各題其後而還之。</title>,<text>踈林短壑圖二君樂與數晨夕。每視而笑吟興劇。妙質相賞鼻端堊。流年忘失鬂邊黑。指證冬心梅半樹。動識筇音鶴一隻。人生容易有別離。何以慰之天南北。黃山仙骨卽坡身。肝腑枯木與竹石。五株頓無花葉相。筆筆篆勢迴腕力。枯木是卽畵冬心。天涯發函喜動色。故人堅盟宛在此。如渴得飮饑得食。官奴秉燭急跋詩。玉簫堂上香烟碧。畵之不足詠歌之。枯木禪心却寂默。我亦老矣一枯木。幸與二君緣結墨。恰喜神呪回春姿。葉蜜禽呼復相憶。七字彜齋原句子。五株枯木圖烟雲千萬態。都是墨髓爲。而不涉畦徑。文人創巧思。落落十指間。天然出風姿。黃山靈慧性。詩畵一貫之。渙宣則爲畵。揫斂則爲詩。眞諦秘不示。妙悟心獨知。陡壑密林景。翻跌麓臺奇。王原祈有陡壑密林圖。 雨窓只自看。贈人不堪持。所思在天末。頻嗟歲月移。充信卷此圖。不惜於此時。千里悟一室。林壑中相期。心欽寄畵情。借癡還一癡。</text>
<title>借黃山自題山水二詩韻。題錦瑟，琵琶二圖。</title>,<text>華年錦瑟思無端。只是當時遣已難。靑綠溪山金碧屋。誰家紅袖倚飛欄。其二曲項琵琶乍轉關。淸風弄水月銜山。低鬟不語從前恨。盡在嘈嘈十指間。</text>
<title>自嘲</title>,<text>吏部淸閑如致仕。惠民醫活但虛名。猶堪效職量筋力。時作經筵日講行。</text>
<title>次韻答黃山尙書匾竹杖詩</title>,<text>秦漢寶器玩。繪列宣和譜。評銅鼎交彜。品玉琮錯琥。嗜古爲物役。人生亦一苦。狂叫據舷喜。完歸睨拄怒。堪嗤性命輕。足入佳話補。可笑紫霞翁。四壁安貧窶。偶有一拄杖。亦頗形製古。筍從石罅出。匾形人不取。刮皮痛磨光。瑩欲鑑肺腑。天質與人巧。湊合超等伍。餙以升降龍。璨然玉德輔。凡物必遇主。竟爲黃山覩。黃山博雅性。擬換傾珍聚。一筇何所惜。長揖出蓬戶。存心在仁厚。念我懷凉踽。拈來漬淚竹。代作吟詩拄。黃山答以班竹杖故云。 兩人手中物。日夕同仰俯。摩挲意無斁。詩用中心吐。</text>
<title>黃山再用前韻。爲匾竹詩。比前篇益工緻。彜齋亦有和什。皆可誦也。黃山前惠斑竹。是彜齋之物而取以爲匾竹之答。故彜齋詩中。多有不平語。余又戲成此篇。均呈二尙書。以存萟林佳話。</title>,<text>貢簵始禹書。厥族詳戴譜。籜解兒脫䙀。鞭走芥引琥。干霄節愈勁。倒崖心益苦。春篁似頓悟。冬箰如蓄怒。我有匾竹杖。古今奇品補。千畒不爲富。一筇不爲窶。片心脫相贈。愛君才博古。昔人於書畵。豪奪或巧取。今爲同嗜好。不吝傾肺腑。彜齋矜斑竹。羞與噲等伍。出詩多憤辭。是豈仁爲輔。匾謂病亦可。何至瑞物覩。而我平好惡。但喜諸詩聚。瀏覽忘午飢。鑑然韻窓戶。互贈各扶老。均免獨行踽。彜齋則無聊。急倩魚鬚拄。復有笏可拄。彜齋句子也。 文苑乞解日。西山爽氣俯。此事足噴飮。何似燒筍吐。</text>
<title>次韻答酉山催扇帖書畫長句</title>,<text>臨書何必晉唐限。匠心手追不亂眼。畢竟所至隨天分。第一俗流急須。我生翰墨爲飮食。師古不得造極則。贗古何如得眞今。聊快吾心可以息。愛君博學傾四庫。相期談藝慰遲暮。前留練裙要惡札。促埽雞距來長句。並時知己幸遭逢。不恨於世𡼲崎蹤。忩忩不暇換節序。夏鶯容易驚秋蛩。吾王一初記名字。險釁餘生惶且媿。銓衡人物忝佐貳。日講經筵叨昵侍。衰年渥澤浹髓肌。策勵未遑偸臨池。書畵完逋知有日。且待恩許優閑時。</text>
<title>挽族弟 絅</title>,<text>卻轂詩書將。恕庵文禮家。內中承密詔。西北聽邊笳。星隕今何遽。城摧衆所嗟。吾宗衰替慟。抆淚送靈車。</text>
<title>送海谷尙書出按西京</title>,<text>西京漸不如前盛。底處人生覓好官。衆望推君經濟具。衰情偏我別離難。長江洗盡金銀氣。大野空餘烟雨欄。報答鴻恩知在此。蒼生加額福星看。</text>
<title>次韻答錦舲</title>,<text>那堪一別易經年。偏少諸君問字筵。虛負鶯花坊邸月。時憑雁札錦江天。官銜縱美徒勞矣。名宲相懸轉惕然。多謝關情隨出處。每回憂樂動新篇。</text>
<title>錦舲近作賓興之行。故用前韻爲祝。</title>,<text>合慶邦家有此年。賓興來趁鹿鳴筵。深憑螢火三冬業。遙指鵬程萬里天。無敵卽今誰健者。使吾當日亦茫然。白頭舊史詩能讖。是賀新郞第一篇。</text>
<title>荷裳之訪妹東暆。江陵古號。 過期不還。可念也。錦舲之省姊北隣。鎭日相見。可喜也。夜坐有詩。遙屬荷裳。兼示錦舲。</title>,<text>抽簪偃息氣冷然。心出家菴翰墨禪。漏月薄雲淸不雨。入秋凉夜杳如年。鳴虫助我挑燈讀。吟舫無人對榻。自得錦舲來解纜。憶君日夕思纏綿。</text>
<title>禮山丹芝洞主金致瑞 奎煥 有次退陶翁韻。和者甚多。余亦和之。</title>,<text>黃茅靑嶂碧溪傍。常羡幽人盡室藏。軒冕重嗟衰日短。漁樵儘覺百年長。春風入洞丹芝㬉。秋月臨淵綠玉凉。玉淵，芝洞皆地名。 聞說兒孫添繡褓。占君遐福享無量。</text>
<title>以政注之不循格。被大僚論罷。不旬日。特除諫長。猥陳自引之章。卽承溫批。翌日旋蒙遞解。恭紀恩遇。</title>,<text>風瀨虛舟又逆帆。本於世味異酸醎。短章自劾承溫批。曲諒從心解苦銜。幸此衡門迴俗駕。蕭然野服換朝衫。夕曛曉旭蘆花徑。漢史唐詩一兩凾。</text>
<title>詠黃山尙書盆景 三絶句</title>,<text>建蘭 十竹齋畵譜。有孫克弘建蘭。卽此品也。濃脂厚黛媚人顔。妬雨頹風轉眄間。我以氷心徵石癖。古香書屋養幽蘭。黃山書屋曰古香。巖桂 俗呼爲木犀。按牡桂，箘桂入藥。巖桂不入藥。羣芳譜。分入花譜，藥譜。小山叢桂可攀援。盆景移來萬里船。香氣寂然無隱爾。此花原屬定中禪。佛手柑白華靑刺不知秋。豈有天南地北愁。指示兜羅綿手遍。了無來去一微漚。</text>
<title>黃山分贈秋牡丹奇品。題此爲謝。</title>,<text>嘉卉天生殿衆芳。玉臺金盞禀非常。詩於老境偏工艶。花亦秋心另試香。黃菊贈形堪啜露。牡丹借葉也凌霜。移來野逸徐煕墨。澹對吟窓卷石傍。</text>
<title>八月九日翼宗大王誕辰。上親行酌獻禮。陪班退。感賦一詩。</title>,<text>自哭庚寅後。頻傷八月來。孤臣頑不死。萬念冷如灰。禁直追仙侶。宮筵上壽杯。依辰懷往事。行跡遍生苔。</text>
<title>余選復初齋詩之役。已過十年。迄未告竣。竹垞進士贈是集原刊合續刻重裝本。而前闕陸序。後缺儷笙續刻甲戌至丁丑之作。此亦未可謂完本也。但題余小照之什。宛在續刻中。差幸掛名其間。所可恨者。題拙畵墨竹詩則竟逸而不見耳。書此以示竹垞 五首。</title>,<text>復初齋集收完本。此亦重裝秩未完。全闕陸庭樞弁卷。半殘曹儷笙追刊。夢回逝水廿三載。心印淸風五百間。見賞墨君嗟逸句。烟橫月出海東山。原句子。其二鉛墨丹黃日抹卷。吾衰甚矣幾時完。獲心印語入之選。正法眼藏期不刊。柳集陶詩二友在。玉堂赤壁十年間。書成但恐無人證。蘭雪傳聞返道山。今年。吳蘭雪亦逝矣。其三入杜由蘓幸不絶。裕之傳到伯生完。大興老手勤鎔鑄。宲境浮華盡剔刊。頓悟面論琴指後。一生心折瓣香間。爲公耿耿千秋業。選本家藏副在山。其四儷笙續刻參差合。秋史函憑竹垞完。儷笙續刻之去年秋史瓻借者。是甲戌至丁丑詩也。今竹垞所贈者。則己巳至甲戌詩也。僅合爲續刻之全也。 畢竟因緣文字重。後先佽助棗梨刊。飫從氣味酸醎外。髓見精嚴筆削間。原本是吾心血在。試看縋險當開山。余以舊藏原本殊墨精選者。回贈竹垞。是余十餘年間手蹟所在。而㝡後以精選二字小印。逐篇鈴之。其五復初一集十年畢。餘十三家未易完。六代詞宗眉目選。七言律彀腑心刊。傳燈解脫循環際。摹畵經營慘憺間。他日詩人奉圭臬。黃河於水泰於山。余擬選七律彀。王右丞，杜文貞，白文公，杜樊川，李義山，蘓文忠，黃文節，陸劍南，元遺山，虞文靖，錢牧齋，王文簡，朱竹垞，翁文達。</text>
<title>余嗜飮崧陽紅糓桂露之和糖屑者。非此不飮。故崧陽人士必携而繼之。近因人士之稀濶止酒。悵然題此。</title>,<text>山房喉渴對茶罏。惆悵崧陽酒百壺。問字乞碑人不到。半籬黃菊一庭蘆。</text>
<title>哭徐道可 有檠○六絶句</title>,<text>天亦無心怕道兒。世家文獻付之誰。山中鶴化孤墳起。原上鴒寒一弟悲。道可無子。有一弟曰有榮。葬在湍上之白鶴山中。其二帬屐風流翰墨顚。篠齋隨後笏園先。君歸誰與談平昔。童稚情親五十年。余昔與景博斐然雅集南麓。未甞不與道可偕焉。其三月下携筇訪客使。燈前貰酒送孤臣。二年三至雲龍話。仍作千秋訣別人。癸巳夏。余奉命湍上。與道可話舊談藝。癸巳冬，甲午夏。東陽謫行之去來也。又與相見。昔東坡在黃州四年。三至陳季常雲龍草堂。嗚呼。道可余之季常也。其四世路亨屯不可常。閉門喬木耐風霜。誰知蘊抱靑箱學。題止丹㫌一寑郞。道可筮仕止莊陵參奉。余爲題板上銘㫌。其五爛熟丹黎手植餘。未霜籬落野人廬。去年充信題三百。此是來禽靑李書。道可園中。有赤梨大如拳者。甜香非凡品也。曾寄余都門。其六石癖蘭盟到老眞。翻雲覆雨不緇磷。忍聞臨死丁寧託。傳訃都門只一人。道可易簀前語其家人曰。吾死不必遍訃都下。但可訃申紫霞。</text>
<title>生進放榜日。西省卽事。</title>,<text>通宵不寑病眸揩。騎省偏多寓直懷。落月金盆傾苑樹。明河匹練掛天階。纔聞院隷呼晨鑰。早有時童揷卯牌。二百綴行新進士。殿前氣像一初佳。</text>
<title>綠意吟詩圖。爲彜齋尙書作 三首。</title>,<text>附彜齋綠意。轉記此綠意軒。黃山手書。余取而號之也。乙未五月之夜。新月將沉。余方就睡。黃山以詩來。有曰山光晴滿屋。樹意綠遮門。盖未始爲余作。偶成凾寄余賞之也。愛其韻之高。張之壁顔。申紫霞侍郞過而見之曰。山光晴滿屋。東人猶可道及。樹意綠遮門。非古人不能也。紫霞具隻眼。此不虛論耳。後六月大雨中。黃山又以書來。發函。乃綠意軒三字也。又愛其筆力之遒古。裱而張之壁。正當前詩之顚。此亦未始爲余作。偶成而寄余賞之也。夫黃山之寄余詩。亦未始爲余作。字未始爲余作。而書之曰綠意。亦未必爲前詩之綠遮門爾也。然詩與字不相謀而意若相發。詩與字又與吾軒不相謀。而前後若爲吾軒合壁何也。且紫霞之心賞一句。如勝義中眞勝義。而黃山之指端墨靈。特若自已藏內。拈出一花。玆紫霞所未曾思議。亦黃山不自覺已。事有不謀而同塗。溱成而天肰。是余所以取而號吾軒也。嗟乎。余家淸風山中。山多松栝楓竹柘漆桃杏。瀕江植以槐柳屢十株。宅畔叢林。蔬畦雜藝。如方罫江陵芳草芊綿數里。每春夏節交。濃嫰互出。目之成色。非直其意焉而已。自浮沉京雒數十年。易宅凡七八區。無陂池園圃林木之處。墻周于屋。屋當墻五之四。不能畒焉。所居有老梅一樹。今夏爲風雨所顚倒。厭厭無花葉相。縱日思山中蒼陰碧梧淸暑之樂乎。夫情觸於境。納境於心。境過而心存。故耳目之入。是謂諸法影像。彼山中林木蓊肰繁縟而染者。忽爲余過境。而影像之存。只有圓通之意根焉。顧安得不有感於綠意之命也。其詩之亂曰。鄕廬詎可諼。黃山其警余也夫。乙未初秋。綠意主人記于軒中云爾。綠意無邊江上村。淸風邱壑耿吟魂。豊林影合靑嵐氣。芳草堤縈淡月痕。已識浮華非宲相。未遑歸去戀君恩。紫霞畵境黃山偈。喚醒彜齋法法存。命準兒作綠意吟詩圖。以贈彜齋故云。其二畵中詩得意中村。每一沉吟合斷魂。麂眼籬花紅有暈。裙腰徑草綠無痕。復奚疑已知天命。是則名爲報佛恩。水碧山靑心肺染。更於何覓點塵存。其三畵面飛來何處村。含毫吮墨濯氷魂。雁橫遙寄江湖思。蝶散誰知夢寐痕。厚祿不歸如彼水。扁舟上峽假之恩。軒名恰爲吟詩設。人老紅情綠意存。</text>
<title>挽柳景龍尙書 二首</title>,<text>巡撫勳庸盛。家庭福澤餘。尊甫武肅公孝源。以巡撫中軍。掃平西賊。 聽鼙登玉帳。曳履上丹除。晩計臨江釣。初心帶月鋤。君自號鋤里。晩築江亭。要余書額。 每年筍脯會。傑句媿華予。生朝之會。君詩先成。其二競病流傳韻。䧺豪一代稀。元戎移小隊。選日叩山扉。談笑花無俗。風姿鶴不肥。送君先入地。衰白與誰歸。</text>
<title>送趙心菴閣學 斗淳 充冬至副价赴燕 三絶句</title>,<text>去燕來鴻一路飛。平州留滯岳州歸。重尋往跡應惆悵。三石橋邊五柳扉。昨年余在平州謫所。心菴自岳州歸歷話。和陶詩屋。其二名士如雲證墨緣。法源崇效澹茶烟。憑君喚起燕南夢。塔影鍾聲廿四年。其三憑軾行人玉骨淸。新詩况有倚樓聲。一時縞紵爭來集。慣識奎章學士名。</text>
<title>追別冬至上行人朴壺山尙書 晦壽○二絶句</title>,<text>無端風雨攪離情。此夜行人第一程。忽憶君家畵壁上。潤生修竹送寒聲。壺山前行所得華士潤生修竹一幀佳甚。諄囑此次。再乞潤生一幀贈我也。其二貪程去意浩難停。萬里烟雲入眼靑。須記居人如有失。擁衾風雪宿寒廳。余是日寓直騎省。夜雨曉雪。</text>
<title>又寄心菴閣學一絶</title>,<text>臨行戲語在心頭。足以長程慰別愁。四海丹靑馳譽者。彭城一派外須求。使行拜喪時。相見於院中。余向壺山尙書。重囑潤生墨竹。壺山曰。期期乞一幀來時。公肯惠手繪否。余曰諾。心菴遽曰。審如是則吾必携潤生竹來。相與大笑而別。此雖戱言。僕所願見者。卽近日中華名跡山水人物。寫生各體。無一不可。何止潤生墨竹一家。心菴能惠否。</text>
<title>西省夜夢得二聯。覺來呼燭演成一篇。</title>,<text>是眞是夢兩難留。眞境何如夢境幽。山下谿村第幾曲。詩中畵意去年秋。過橋筇響魚兒散。繞屋蘆花艇子收。畵省自驚身卧處。沉沉鍾漏殿西頭。</text>
<title>儤直</title>,<text>儤直猶貪戀。何官是馬曹。燈靑饑鼠出。月白凍禽騷。漏緩更仍促。詩成字屢淘。有田耕代祿。隨地好林𦤎。</text>
<title>爲竹垞進士題黃山尙書寫意石</title>,<text>黃山胸海雲壑盪。散落羣玉豪端像。我從竹垞袖中攫一石。抱眠三日猶心癢。急起大叫學米顚。具袍笏拜呼以丈。更欲追耘老故事。付與雙荷葉收掌。且待異日添丁長。</text>
<title>題戴文安 欽明 草虫翎毛二幀</title>,<text>水面蒼葭一穗花。秋蟬偶泊認爲家。抱眠風露方酣適。非意螳螂引股加。其二活潑天機落墨生。桃花氣暖集嚶鳴。紛紛得失關情者。等是春禽一粒爭。</text>
<title>題尹坦齋 光演 哲配姜氏坦園記後</title>,<text>姜氏坦園記曰。坦園者何。坦齋之園也。何云乎坦園。園舊稱徐園。以園主徐姓也。又曰。西園於漢師屬西也。今也坦齋夫子居之。曷不坦園云乎。鄭公之鄕。高陽之里。蘓之堤。歐之亭。隨其人而名焉。園稱坦園。不其宜乎。坦之號孰與之。剛齋先生與之。坦之義何居焉。君子坦蕩蕩爾。甞試觀乎坦園則其土确。其樹樛。其屋隘。有隆然高者。俯仰臺，中和壇也。有崪然峙者。起墩文阜也。薰珮徑幽而曲。小崑溪側而折。園不可謂坦也。然而主人以坦坦之心。行坦坦之道。荒谿窮谷不爲險。圭竇蓽戶不爲隘。方將戒珍駕馭直轡。平驅乎仁義之域。其視确者樛者隘者。隆然而崪然者。或幽而或側者。無往而非坦塗也。壘石可以爲山。引泉可以爲池。栽花接果。種菜鋤藥。可以爲閑中經濟。琴酒圖書之間。日與山朋野客。逍遙自適。皆可以傲公卿輕爵祿。是則坦園主人之眞樂也。彼乘肥衣輕。躡康莊而遨嬉者。一遇風波。顚踣不振。豈若捿遅一園之中。而不失坦坦之樂哉。易曰履道坦坦。又曰賁乎邱園。坦園主人以之。齊姜偕老坦園棲。燈影機聲靜掩閨。蘭澤微聞薰佩徑。玉流方折小崑溪。文章展也班昭匹。箴警賢於卻缺妻。臨死多言應懺悔。一心成佛往生西。姜氏有集三十卷。經說三卷。今皆不傳。</text>
<title>黃山，希谷餞飮彜齋燕价之行。拈韻有詩。屬余追和。故強拙依韻。</title>,<text>天生吟癖付吾曹。讓興彜齋格力高。續錄輶軒多異得。再膺專對不辭勞。百花生日來東使。四海詩名奪錦袍。拙句蓮洋曾謬許。及門慚媿九牛毛。以余蘓齋及門之士。蘭雪諸人。許以蓮洋。殊可愧耳。</text>
<title>彜齋一代詩豪也。余與黃山相戒勿輕贈言。旣而黃山因希谷而破戒。余亦不得已步韻。殊可恨也。別後卧念行事。更不禁懷惡。急用原韻。一時出二詩。用慰黯黯。仍並錄前詩爲一帖。追寄撥便。甚矣余唐突也。遙想賓館發函。亦必噴飯也。</title>,<text>判院崇銜長六曹。皇華珍重撤班高。苔岑是處因緣合。縞紵相酬翰墨勞。鐵跡去來輕熟路。酒痕新舊上征袍。詩魂莫慰蘓齋老。無地憑君薦澗毛。保安寺街覃溪舊宅。聞已易主。今屬萊東卿云。其二詩品推君鄴下曹。紛紛餘子敢爭高。風騷性外原無訣。門戶區分枉用勞。寓竗琴聲非手指。移情海色在襟袍。願聞熟後求生法。畵忌光時反是毛。求生於熟。書訣也。毛正光之反。畵訣也。皆可以妙喩於詩境。彜齋此次。交遊益廣。談藝造極。悟入必深矣。歸日幸勿秘之。預玆諄囑。</text>
<title>寒食西郊卽事 二首</title>,<text>水驛山程頓遞頻。小車隨處草成茵。病風甚雨烏銜肉。寒食淸明鬼亦春。惱殺紅情花勝妓。擲來靑眼柳如人。烟雲澹冶西郊路。自訝朝陵畵藁新。其二掠草狂風捲幔頻。輕飄蜨粉汚車茵。無多點綴無端豔。不到郊原不是春。臨水兩三紅杏院。賽神二八綠衣人。佳辰漸老須行樂。幾處靑帘麴米新。</text>
<title>丙申春二月二十二日。籜翁承旨與哲配洪夫人合巹之是年是月是日也。重開牢宴。詩以賀之 二首。</title>,<text>何福堪消第二巵。白頭夫婦結緣奇。天生五色茶山筆。重賦簾間却扇詩。籜翁又號曰茶山。其二衆婦肩齊畵燭光。兒孫齒列篆烟香。老仙雙下䲶鴦拜。春在苕川日月長。</text>
<title>謁關廟。小憇城陰賞春。是日也。兒孫偕來。荷裳，蘆窓，蘭士亦至。</title>,<text>春來氣色日融然。二月嫩寒三月姸。燕子泥香社公雨。杏花風定麗人天。羲之序有斯文感。甫也詩成漫興篇。覆盎門南關帝廟。沿岡路熟草芊綿。</text>
<title>余前詩之寫與諸生也。芊綿字一作阡眠。寫諸生和韻者。從綿或從眠。故余更兩押之 四首。</title>,<text>和蘆窓雲白山靑花欲然。一春難得此淸姸。纔過郊外重三節。况是城南尺五天。莊蝶惠魚因幻想。昭琴點瑟動新篇。憑君記取佳時候。鶯未成巢柳未綿。和荷裳傳觴細酌卽醺然。佳士分箋落墨姸。午景溫暾挑菜地。春風蘊藉養花天。七言未易參三昧。一斗那能釂百篇。高下靑帘楊柳㟁。引人只欲酒家眠。和蘭士城陰籬落對蕭然。宿麥微風野色姸。燕語何心戀白屋。蜨飛無賴上靑天。興濃隨地花間賦。誰拾明朝醉後篇。是日冠童春服盛。老人扶杖尙裘綿。答命準古廟特來拜肅然。衰顔不向俗人姸。兒孫作伴嬉春暮。花柳怡神露性天。海內虛傳小米點。城南擬續送符篇。書與畵。皆須有書卷氣。準兒山水虛名。已聞於中國矣。更須多讀書。以副其宲也。勉之勉之哉。 落梅爲掃看碑路。厚積莓苔一寸綿。</text>
<title>題乾隆御硯。倣唐雙鳳鏡。</title>,<text>月㨾團圓海㨾深。誰家照子證題襟。想來蹙翠顰紅影。助含毫吮墨心。</text>
<title>古東尙書以王石谷 翬 眞跡帖屬題 十二首</title>,<text>烏目山人學副才。靑藍六法奉常來。直從嘗熟婁東後。力挽時趨流派回。其二遙空一碧四無欞。特展雲山作畵屛。載酒敲詩來放眼。大江東去六朝靑。其三畵家寄託荒寒甚。屋木蕭寥水墨秋。特下一株石綠葉。遙遙點破詩人眸。其四福人氣厚論山脚。圖畵相關到子孫。如此方堪徵後福。壑雲藏樹樹藏村。其五溪山畵到無人境。何處漁翁兀睡酣。棐几明窓一披拂。空濛遠思來江南。其六禪理中腴畵不枯。空諸所有宲諸無。神情偶似元人筆。翻跌梅花書屋圖。其七書評借到耕烟畵。皴點天肰晉楷如。忽憶蘓齋老人語。每從拈悟永興書。蘓齋甞言每見石谷眞跡。輒會虞伯施筆法。亦以此定石谷眞贋本。其八橋泉屋木浩難分。一氣孤行不著痕。可是前山未了墨。蒸靑又作後山雲。其九昔繪歸雲擁樹句。云何恰補注詩家。始知不在雲兼樹。直畵江聲走白沙。石谷畵歸雲擁樹失村。爲海內烜爀跡也。其十密林陡壑氣沉䧺。夕照歸雲澹託紅。千古耕烟呼欲出。鬚眉晤對贉縑中。其十一恰如初本寫黃庭。行筆神乎落墨靈。佛宇琳宮泉洑處。淡烟收拾衆山靑。其十二此事端倪在性天。麁文細沈莫浪傳。空山雨雪悟靑綠。攝入古縑三百年。</text>
<title>次韻黃山尙書見示春詩 四首</title>,<text>樓窓點破夕陽紅。春老鶯巢接葉中。只道繁華如昨日。㝡難憑準是東風。烟濛弱柳藏名榭。花逐遊絲颺遠空。偶似偸閑詩遣興。知公憂樂萬人同。其二九陌香塵萬斛紅。一春幽事閉門中。茶經品水能醒肺。甁史修花不怕風。古篋支年餘墨貯。寒厨隔宿並罌空。侵階草色縈書帶。謬被人呼鄭小同。其三滿城樓閣勢橫斜。露閤雲窓望不遮。小彴偏當初暗綠。何園猶有未開花。每雙鳳闕廻珂馬。趁六曹街散暮鴉。處劇如閑風味勝。新詩題到野人家。其四却老新方戲五禽。猶將書冊惜春陰。偶收湖海飄零跡。虛負平生報答心。載酒人稀蒼蘚合。敲詩舫入碧蘆深。有時禪榻茶烟畔。風送飛花鬢雪侵。</text>
<title>黃山贈余日本小摺。手書一絶句。詩境饒畵趣。墨竗含詩髓。洵名跡也。輒次原韻爲謝。</title>,<text>罨畵溪山郭外家。半籬楊柳半籬花。尋芳似入西湖路。草綠裙腰一道斜。七字借用香山句。</text>
<title>暮春園中遣興 二首</title>,<text>乳燕鳴鳩院院同。凭欄人在小園中。生憎草色無情綠。可愛桃花短命紅。身困一春多午睡。酒醒斜日又東風。濃雲似欲行時雨。其奈明霞澹託空。其二節候時差各不同。遑論浮世刹那中。粃前雜卉都成綠。殿後名花特放紅。沒骨圖沿南宋體。緣情詩入晩唐風。經旬爛醉春將暮。典却朝衣篋爲空。</text>
<title>內閣韻代人作</title>,<text>[本文缺]</text>
<title>題竹垞畵竹</title>,<text>樗散碧蘆翁。英才緣結墨。畵隨詩舲詩。詩斑竹垞竹。俱在錦瑟年。時來叩寂默。眇余不足師。師古蘓玉局。胸中成竹語。味臠全鼎肉。發爲詩與畵。少縱則難逐。秘鑰豈在多。因君擧以勖。</text>
<title>荷裳和余暮春遣興二詩。卽用原韻爲答。亦二首。</title>,<text>談藝二三子與同。相期位置古人中。滚風門柳𢬐金嫰。向日盆花映肉紅。汛掃閑庭開北牖。淸和首夏詠南風。抽簪漸習衣裳懶。到底禪心色卽空。其二送老起居飮食同。小亭爲築小園中。玉壺家釀天然白。麗句蠻箋減㨾紅。畵扇節回燒筍節。試燈風是落花風。與君吟眺閑商量。餘想悠悠付太空。</text>
<title>答李持卿見和暮春遣興韻</title>,<text>嗟君過境幻泡同。科第難言定命中。搔髮苦吟驢背白。看花失意馬蹄紅。來人寂若無今雨。環堵蕭然有古風。早識虛襟寬似海。何曾咄咄漫書空。</text>
<title>購得三山鄭從之 心矩 壽人山水圖立軸上。有曺能始 學佺 題詩。古物入手。自喜墨緣。題此 二首。</title>,<text>幔亭開筵値花朝。亂眼仙桃玉洞飄。要識憑欄高幾許。中峰指日出雲霄。其二人間厚福曺能始。豈獨詞章絶世無。溪閣丹靑峰碧落。一生樽俎享天厨。曺能始飮饌極精。厨娘薰桃媚善烹調。天厨星謫降也。部下有峰皆碧落。溪南無閣不丹靑。卽能始句。</text>
<title>太廟增修後仲夏攝事。恭賦。</title>,<text>蕤賓司律轉薰風。淸廟齋居夏景融。燕語呈祥終日閙。鶯聲無譜去年同。曆綿室寑增修後。月出衣冠肸蠁中。一夕駿奔衰亦甚。董工殫竭有諸公。增修都監提擧。卽黃山，希谷，卯翁三尙書也。</text>
<title>五月五日。趙石崖國舅 萬永 回甲壽詩 二首。</title>,<text>南極星輝北斗傍。九重先向祝無疆。香凝𢧊戟心如水。氣食金丹鬢却霜。筍脯蒲樽宣雨露。榴花艾葉驗蕃昌。後堂旣醉佳賓盛。珠履三千又孟甞。孟甞君生日。卽五月五日也。其二諄諄天語外家恩。報答知公一念存。學術經邦資挈矩。公掌財賦多年。 心誠憂國在黎元。並名伊呂千秋業。齊祝松喬五日樽。偏荷拭靑談藝劇。到衰蘭契未堪諼。</text>
<title>趙進士觀民，進士觀人砥平別墅曰龜巖書屋。屬余書扁。又有原韻乞和。強拙應副。</title>,<text>屋東西角草堂開。二陸吟忘歲月催。白鶴聳肩山共遠。玄龜曝背水纔廻。友于花鳥娛餘景。世澤詩書庇後來。次第成名鄕貢士。路人指點氣佳哉。</text>
<title>午晴不熱。夜合花盛開 二絶句。</title>,<text>夜合花開香滿庭。唐人詩髓悟輕靈。此間我與狂蜂蜨。消受炎天雨後靑。其二碧蘆舫子紫苔庭。吾愛吾廬養性靈。誰在遠林遙見此。隔花烟氣瀹茶靑。</text>
<title>倣李北海雲麾殘碑法。應人書碣。三用前韻。</title>,<text>淡於初本寫黃庭。破礎雲麾日乞靈。滌筆山牎無客到。苔痕草色上簾靑。</text>
<title>夏夜卽景</title>,<text>豊霤翻盆怕夜聞。雷聲花氣浩難分。少焉山吐三更月。歷落晴雲雜雨雲。</text>
<title>題蔡逸史詩帖後 四首○幷序</title>,<text>南雨村十年前遊燕。以靑琅玕石贈吳吳山 思權。吳山之友蔡逸史 逸 詠石有詩。大爲雨村激賞。逸史旋出都。作宰南邊。萬忙中。以其茜雲樓詩存一冊。又詩一帖。諄囑吳山。津致雨村。今十年然後。韓石蕉 鎭庭 之使還也。壓裝而來。吳山亦有詩代簡。雨村於卽潛羈紲中。得此一段奇事。誇示老夫。且曰是不可無公一詩。余卽借逸史，吳山原韻。爲四絶句。並錄在逸史詩帖之尾。俾作異日萟林佳話。鼓吹休明正始音。船山期待一何深。張船山問陶詩存序文。有力追正始鼓吹休明等語。 天生早慧才人筆。幻入禪家入畵林。其二人生何必盡同鄕。南北東西不繫航。知有片心經十稔。竟敎詩帖壓蕉裝。其三靑琅玕石證神交。消息能來兩地遙。詩吊司勳應見領。烟花供養幾魂銷。烟花供養似君稀。蔡吊杜樊川句子。○右屬逸史韻。其四雨村與我幸同鄕。四海苔岑各渺茫。老懶喜心如見獵。發凾字字挾風霜。右屬吳山韻。</text>
<title>兒子命準筮仕肅命之日。有詩紀恩。</title>,<text>稚子登庠已補官。華年錦瑟思無端。閑坊却也稀深轍。下直蕭然又不冠。備位列卿慙德薄。趨庭小吏仗門單。漸宜付與公私事。猶未忘情筆硯間。</text>
<title>散跡</title>,<text>散跡軍銜得自由。高眠淡食百無憂。書樓山入卷簾夕。病榻凉生團扇秋。老檜揀捿雙鵲聚。碧蘆穿徑一螢流。茶甌筆硯侵賓位。閑擲閑拋懶未收。</text>
<title>次韻答徐石史 德井 墨竹引。仍題畵竹幀側。</title>,<text>胸中渭川千畒竹。不如萬里侯相飛食肉。我生兒戱斗墨貯蘭襟。踵門求者脫贈如片心。得之人人策勳去。不得往往沙中語。遂令笨鈍之筆遍四方。襪材日萃堆縑緗。弊居碧蘆舫。人稱墨君堂。立揮小幅雙手致。爲君新自遠方至。墨緣結我莫墮歡喜魔。壁疥但添寶蓮山中家。石史家在蘂城之寶蓮山下。</text>
<title>題石史詩卷 三首</title>,<text>貧於原憲勇於由。遠業常懷千歲憂。詩色卷中雲錦段。山光袖裏寶蓮秋。淘澄水月明相印。含蓄氷弦咽不流。論定晩年應自得。古今門戶一源收。其二轉益多師不自由。陳言蹈襲是深憂。君能上薄風騷際。我亦覃精七十秋。腔口揣摩云格律。宋唐區執眩源流。爭如放下韓蘓杜。眞性眞詩自我收。其三靈境抽毫可使由。風花月露散千憂。濁醪洗眼劉蕡第。佳子寬悲宋玉秋。石史三十年不赴擧。常曰使我有試紙債一百錢。足以醉五十杯濁酒。有子年纔弱冠。探索性理書。 湖海題襟名士會。忠驪鼓枻大江流。石史裒集同人贈酬詩。爲二卷曰湖海周旋錄。 存亡感涕揮知己。早被楓翁席上收。湖海周旋錄中。楓翁詩最多。</text>
<title>李婦歸寧生子。李郞子畏赴試禮闈不利。故以詩賀而慰之。</title>,<text>丙申作合起吾衰。丙辛天地合。米老語也。李婦庚申生。而今年太歲在丙故云。 賀客登門進好辭。坦腹郞來觀國日。齊眉婦恰弄璋時。酷似其舅何無忌。乃有此兒嚴挺之。得失南宮猶細事。江湖傳說爲題詩。</text>
<title>次韻金山泉 命喜 題柳靑田 寬煕 降仙樓酬唱卷後</title>,<text>泠齋父子見當時。又識靑田蠟鳳奇。三世苔岑敦夙好。一家衣鉢捴能詩。曉嵐殘月才名盛。雲雨巫山夢寐癡。樓前有巫山十二峯。 三十年前宮柳色。憑君記取折長枝。往歲丁卯。成都伯元儒良送我於此樓。</text>
<title>碧蘆舫閑居卽事 二首</title>,<text>四十年從宦。慨然吾可休。奇文時盥手。無事日梳頭。苔益垣墻古。蘆添舫閣秋。所須唯藥物。外此復何求。其二鴻雁南飛秋景晏。抽簪散髮賦閑居。夕陽彩翠山人室。時菊佳蔬野老廬。迦葉拈花禪榻問。近日。石史，錦舲，靑田各以詩藁。請余加墨。 僧虔拙筆御屛書。時有御屛書進之命。 茶香未歇燈花繼。客至虛堂意有餘。</text>
<title>去年。余爲彜齋尙書。題綠意吟詩圖。彜齋携入燕。見賞於諸名士。多有篇詠。余又逐和之。以證四海墨緣。凡五首。</title>,<text>次韻郭羽可 儀霄大雅渢渢樂。來醒牧笛村。獲駿先買骨。無佛媿稱尊。皎月虫鳴戶。繁霜葉打門。新詩諷在口。晤對紫薇軒。羽可寓在京師之紫薇別墅。次韻欝樹齋 滋我詩無定律。宮商自翕張。古人非不師。得魚筌已忘。彜齋恃交情。落筆不自量。引出樹齋句。得氣廬山蒼。樹齋家在廬山。 神交在墨緣。不鄙吾東方。情如縞紵贈。詠在蕪葭章。安得揷兩翅。蘭珮共翺翔。樹齋又曰思樹芳蘭齋。 君居界瀑布。我屋暾扶桑。相去以萬里。夢寐遙相望。無礙詩佛事。限地何旁皇。次韻艾至堂 暢人意想因想。樹意綠非綠。人與樹相遇。偶在靑山屋。詩追意得否。畵中詩已足。幽情淡摹寫。聊以供娛目。我與至唐句。同工而異曲。次韻澹隱山人周霽嵐 誠之 步紫霞黃山原韻縻官何日訪江村。偈子時時借返魂。當夏門墻屯樹綠。退朝衣履上苔痕。偶吟題畵非求益。刻意評詩似少恩。寄語孝廉多事在。更將演說卷中存。澹隱又有綠意說一篇。有印文曰壬午孝廉。其二華夏誦名姓。河洛好田園。太極圖傳業。濂溪宅有孫。文當但需世。詩豈肯專門。霽月梧桐影。伊人不可諼。</text>
<title>重九日。隣人送酒。醉吟一首。</title>,<text>一年佳節又重陽。縱未登高逸興長。北雁含蘆經巷陌。西風脫葉洒衣裳。酒過杜甫短墻白。花壓陶潛三徑黃。已判老吾雙鬢雪。任敎靑女試新霜。</text>
<title>夕景</title>,<text>林亭瑟瑟復蕭蕭。霜氣初寒酒力消。一抹餘霞沈樹頂。半彎新月轉廊腰。縱無人待黃昏近。似與秋期白髮驕。多少此時懷遠者。心隨雁字到迢迢。</text>
<title>題李北海書大照禪師碑</title>,<text>始得破礎雲麾碑。繼以大照全文拓。蘓齋摹勒尙寒乞。懋勤殿本尤烜爀。北海書李元秀碑。舊拓殘額。一橫一圓。礎工又半礎。一凡五石三百四十七字。嘉慶乙丑夏。北平翁方綱手摹。毗陵胡遜校勒。此本得自徐竹垞進士。又北海書大照禪碑。康煕乙亥。懋勤殿摹勒上石。古東尙書所藏。 蘓米趙董出北海。丸煤寸楮堪珍惜。稽行錫名曰大照。達摩七業傳普寂。唐釋普寂號大照禪師。 豈伊邕也紓宿心。大唐天子紆悼衋。豈伊翁也四字。碑本文也。 此碑磊落照寰宇。不知何故闕石墨。乃有硬黃落海東。似待黃翁幕府檄。董跋。永嘉黃翁甞奉幕府檄。渡遼海入樂浪。爲日本朝鮮講和。歸時購得硬黃本李北海大照禪師碑。人間石本不傳也。 靑萍結綠遇孟甞。一字擬換明珠百。董跋。黃翁以此碑買山而隱。須一字一金。 右軍絶交亦硬黃。與此紙墨同一色。華亭所見確有据。北海吐氣年代隔。董跋。余所見唐人硬黃只三本。嘉禾之萬歲通天帖。安福之右軍絶交書。與此而三。其紙素筆墨如一。眞可寶也。 首失五行但可恨。造物見妬無完璧。陳惟寅跋。此碑首失五行。 今年北海墨緣合。大照雲麾集絡繹。似欹反正山陰法。二碑一意如同石。米董不足趙蘓餘。未敢軒輊分支嫡。卷中又有北海書。牧丹十詩貞珉碧。並碑與礎合三本。十詩瘦弱非劇跡。合摹亦豈無所以。康煕盛時人文闢。吾知乕賁亦中郞。嗜古何妨更瘦弱。但喜硬黃再渡鴨。橅卷欲喚遼陽鶴。</text>
<title>又題李北海牧丹十詩卷 三首</title>,<text>名花傾國際開元。三疊淸平動至尊。往跡沈香亭在否。捫苔喚墨十詩存。其二䂓淫刺倖到微卉。詩得風人本旨深。富貴揚名居一品。花如解語若爲心。其三心膓鐵石廣平語。已入同時北海吟。知否唐人詩本事。古書泥 去聲 著哂如今。</text>
<title>養硯山房。愴念昔日。用重九韻。</title>,<text>捲箔亭亭下夕陽。落來牎影碧蘆長。映階滋綠莓苔面。補屋渝丹薜荔裳。今體詩難窺李杜。單鉤書易入蘓黃。錫名養硯當時事。念念前塵恰七霜。</text>
<title>桐陰覓句圖。竹垞進士屬題。</title>,<text>以君竹垞竹。覓句桐陰桐。桐竹氣蕭森。凉心句髓中。是不在桐竹。髣髴於虛空。至人生白室。琉璃帝靑容。詩境渺難卽。禪心寂肰通。悟者劉禮部。探津陸放翁。放翁齋名詩境。 詩意未到頃。爐香裊燈紅。如吾不審音。往叩王官鍾。</text>
<title>南金陵相公 公轍 致政已有年。以不佞之不在朝班。未得隨人後獻一語。公乃追索詩甚勒。率此勉副 二首。</title>,<text>公無遽退繫群情。公竟尋閑相業成。視學兩朝承博士。傳家三館典文衡。先雷淵公曁公相繼爲入學博士。宲世家之罕有。衿紳之至榮。 千秋不朽嫏嬛副。異代同垂范富名。逮事健陵慚薄劣。瓊林追憶若前生。不與相公未第時。同膺瓊林聞喜錄編校之命。士林榮之。其二知公來自列仙班。黻佩稀年共駐顔。公無血胤。惟貞敬韓夫人偕老。爲閨壼之樂。 玉色金聲曾入話。腕靈心畫偶窺斑。公在亞卿時。不佞與楓臯公談次。偶及公相法。眞玉色正金聲。心畫有明宣際古氣。必位極人臣。年躋上壽。非餘人可及也。及公位上相入耆社。楓臯公屢歎其有先見也。 起居淡得山林性。門第蕭肰韋布寒。主聖臣賢終始保。古今榮遇幾人還。</text>
<title>希谷宅。同彜齋飮菊花下。用坡公雪詩韻共賦。</title>,<text>不曾座溷一塵纖。吾亦廵杯酒令嚴。座間。余酒戶最少。 芥辣雅宜金鯽鱠。雉膏淡借水晶鹽。紫筠叢小風傳戶。黃菊香濃日轉簷。臨眺地偏殊可恨。山光凝屋聳亭尖。希谷所居墻南。卽斗室相公園屋也。其二朝烟午旭到棲鴉。細酌論文駐小車。戶部心閑淸比水。詩人病起瘦於花。希谷時綰度支。彜齋病新痊也。 蘓門尙不無私議。玄草何妨自作家。希谷以査初白補注蘓詩。屬余題籤。且言近日燕士或於蘓詩。不無參差之論。余故云云。 賦就秋聲當臘雪。拈來險韻困尖叉。</text>
<title>再用前韻 二首</title>,<text>每回談萟掃穠纖。自有禪家戒律嚴。是日開懷初縱酒。衰年淡食不知鹽。已憐稚竹鞭行地。準擬新松盖偃簷。希谷指示盆松理地者曰。松樹子已楚楚可愛。幾何不棟梁用。 話到關河子役日。莫敎舊事上眉尖。其二題詩軋軋漫塗鴉。一字猶貧富五車。悟世繁華經百卉。論交澹泊到寒花。開門軌躅皆同轍。閉戶詞章各占家。愛士公心忘自貴。退之收攬及劉叉。是日。希谷叮囑彜齋。拉致南雨村。約日賦詩。</text>
<title>三用前韻 二首</title>,<text>財賦司農捴巨纖。勤心籌國性淸嚴。錢荒來歲多經費。米貴今年偶賤鹽。糶糴官倉無實簿。逃亡蔀屋半空簷。此時劉晏威名重。驚縮州藩弄筆尖。右希谷。其二關河處處柳藏鴉。萬里初回使者車。石鼓跟尋㞼殹字。豊臺眼纈牡丹花。石鼓字以也爲殹。以丞爲㞼。考之銘器。殹見于秦斤。㞼見于秦權。 彜齋筆古無多敵。閏集詩今出大家。牧齋列朝詩集。以東詩編入閏集中。 別後蘭盟周郭輩。傳摹綠意玉爲叉。</text>
<title>贈別家翠微太史冬至節使之行</title>,<text>篆刻雕虫文弊甚。經經緯史有吾宗。楓臯公䟽薦翠微文苑。有經經緯史之目。 作興髦俊才量尺。鼓吹休明律叶鍾。專對再膺勞遠役。同岑幾處欵重逢。悵肰舊雨凋零盡。虗索臨行尺素封。翠微前行時。余猶津致訊函。今也則無。</text>
<title>贈別藕船入燕 二首</title>,<text>聞君病卧藕花篷。告我燕行雨雪中。四海墨緣黃葉卷。一生靑眄翠微公。藕船有黃葉懷人圖。翠微上使與藕船。素昧聞詩名而與偕行。 雲無定質詩能似。琴不成聲調益工。藕船新閱制。 定有賞音於此去。老吾匏繫悵臨風。其二此集人間已不祧。雲松一語每魂銷。趙雲松翼題隨園詩集。有不須伯道愁無子。此集人間已不祧之句故云。 願收全笈愁無價。時誦名篇氣欲飄。富貴金貂辭北闕。風流紅粉愛南朝。君歸倘許牙籤贈。快讀香燈手自挑。隨園老人小倉山房全集入函。幷州縣心書一編。是余平生渴想者。藕船此次能携歸。償余夙願否。</text>
<title>近日。連得普惠，善洪二和尙信函。</title>,<text>心出家庵有髮禪。六時供養硯中田。衰年閱盡人情淡。多謝山僧締墨緣。</text>
<title>夢拜靑蓮，東坡二公像。覺而記之。</title>,<text>東坡立像靑蓮坐。摹取誰家兩幅綃。童子汲泉花影午。道人瀹茗瓣香消。生難異代微言契。夢接詩家正脈遙。顧笑丹靑如有意。仙乎枕簟氣飄飄。</text>
<title>命準典棘寺。命衍掌武庫。戱以一絶示兩兒。</title>,<text>紫電淸霜武庫。虹光釰氣鄷城。兩地讀兵讀律。一時難弟難兄。</text>
<title>準兒夢至湖上古寺。拈香拜佛。傍有人指示曰。佛是坡公。寺是天笁。道潛所主持也。退與一少妙年談萟酒樓中。不知爲誰也。覺來。詩而記之也。近何坡公之頻發於吾父子宵寐也。卽依原韻。</title>,<text>詩家儼有佛莊嚴。示法曇花手一拈。夢裏參禪難再得。人間傳說戒三緘。蟻酣自適遊湖寺。蝶倦何妨趁酒帘。父子拜坡頻曠感。不隨世味合酸醎。</text>
<title>綏陵元朝書感 丁酉</title>,<text>未報山陵國士知。宋臣蘓軾已先悲。前七年。余有此句。 燎光松籟中揮涕。又似呑聲野哭時。</text>
<title>黃昏</title>,<text>平生閱歷歡塲事。何日重尋不斷魂。十二時中情觸忤。最難堪遣是黃昏。</text>
<title>寄洪原守命衍</title>,<text>吾兒宦福耀州閭。才氣纔年二十餘。吏役邊城如負羽。武夫行篋且携書。東風馬瘦咸關嶺。細雨人耕肅愼墟。驛使來時聞好語。頑民畏法尙嚴初。</text>
<title>余近年。收得羅鈿餙有柄圓石鏡。似是閨閤中物色。戱爲一絶。</title>,<text>白髮難欺誰似汝。紅粧相見我憐卿。一般明鏡何恩怨。豔婦衰翁各自情。</text>
<title>錦舲成進士日招同荷裳諸人。擧觴演劇於養硯山房。徐石淙進士 有薰 亦來。拈韻共賦。</title>,<text>今榜掄才古意存。文明貴餙際初元。近年二三式。動稱慰悅遠人。每榜出。矯枉過直。今榜則殊不肰。遠人反以爲言。好可歎也。 妙年蘓室千秋業。故宅靈城四業孫。鴈塔酬心螢火讀。馬蹄得意杏花村。玄亭我亦忘寥寂。問字諸人爲置樽。</text>
<title>淸風溪懷古</title>,<text>花柳沿溪絶四隣。仙源影閣鎖深春。捨生取義雍容者。不在平時勇敢人。</text>
<title>林亭遣閑</title>,<text>地僻林亭似遠郊。更無門鑰客來敲。墻頭每過鵞兒酒。簾額偏當燕子巢。一霎東風芳杜㟁。半窺明月杏花梢。詩逋畵債春來甚。懶惰從嗔筆硯拋。</text>
<title>李觀白吏侍六十一壽詩</title>,<text>星輝南極貴初元。春在鍾山第一園。黼黻虞廷才歷試。耆英洛社望彌尊。趨庭問寑魚鬚笏。繞膝供歡蠟鳳孫。媿我何修能到老。偶肰先醉八回樽。</text>
<title>哭趙君 孟賢 老人</title>,<text>歸妹吾家日。依妹館吾家。妹之云亡卽君死。更後五年君莫嗟。但我哭君妹。餘淚尙塡臆。見今君去忽泫肰。死如相見爲我傳消息。半枕明月一榻鬢絲。貧無可食尙健食。春來畵舫蘆芽生。苦憶河豚手調羹。</text>
<title>閱古簡帖偶成 二絶</title>,<text>並蒂桃鱠縷金盤白雪高。江湖牽動酒人豪。非相報也聊將意。王母牎前並蒂桃。梧陰尺牘。三尺童子携魚而來。巨口細鱗。松江之鱸耶。鱠縷如雪飄飄。氣欲仙也。仙菓四枚並蒂者。非爲報也。聊以表意也。純陽巾子夏林宗名借重。誰傳遺製呂純陽。人生第一淸閑福。㟁幘逍遙水竹傍。漢陰尺牘。純陽巾送資。㟁巾逍遙也。</text>
<title>和南雨村柳絮 十首</title>,<text>柳絮歸程不蹔遅。拍天撩亂任風吹。飄飄羽化凌雲賦。咄咄書空沒字碑。乍去還來如踐約。無情有恨竟誰知。纖腰却怕春風熱。漸脫錦衣此一時。其二卷箔憑欄白日遅。向空鳥毳見輕吹。滚成蘓小同心結。點作羊公墮淚碑。百態悠揚離樹覺。一春惆悵報人知。爲萍未改風流性。好護鴛鴦水宿時。其三風力微時麗日暉。從開得落自肰歸。升沉聚散隨緣業。解脫循環付化機。起舞霓裳如可卽。步虗羅襪是耶非。玉人去後增惆悵。金縷全渝舊日衣。其四亞字闌干丁字簾。匆匆纈纈更纖纖。佳人袖角裙邊襯。詞客樽前硏北沾。不爲鶯巢工借煖。偶黏蜂蜜化成甜。亦知來歲重相見。私惜光陰對鏡奩。其五已判一年春去也。可憐無益又傷神。記初搓取鵞黃嫰。畢竟愁侵翠黛嚬。蛺蝶衣同風碎地。秋千影並月過隣。天生媚態終難抑。不撲闌干定撲人。其六流水斜陽去莫催。且留庭院小徘徊。離情怕動金鈴索。老態羞經玉鏡臺。翩似蝶蘧狂勝蝶。黯如梅謝瘦於梅。向空纔脫兒童捉。又被風回却倒來。其七帽影鞭絲惱夕曛。意隨隄遠路臨分。一聲羗笛何須怨。三疊陽關又送君。細逐桃花歸別浦。時兼白鳥亂層雲。自從濺淚傷春後。怕見風簾纈繡紋。其八道蘊才高詩詠雪。休文腰細帶圍金。風流紅粉原從古。輕薄齊梁直到今。舊雨人猶靑眼看。新婚婦已白頭吟。秋來更有當時恨。明月蘆花旅泊尋。其九攀條執業泣金城。桓大將軍一往情。劇旖旎容先䍡𦌉。奈纏綿意不分明。杏花角逐迷相失。萍草胎生恨未平。握粟占風何預我。吹池皺綠㝡干卿。其十春老潯陽颺五株。先生却也撫松孤。平舖陋巷氊能白。亂撲吟人帽不烏。直到黏泥成懺悔。纔從離蒂悟虛無。君詩亦一閑情賦。須信中腴勝外枯。</text>
<title>四月八日。園亭絶句 四首。</title>,<text>恐敎履跡浣庭苔。紫燕黃鸝不厭來。鍾鼎山林無二致。藤花對吐牡丹開。其二林園一雨入梅慳。簾外東風作意寒。翠袖紅裙如簇擁。海棠無數壓闌干。其三四月八日釋迦誕。祈福禳灾一國狂。想來院院燈如月。安息都梁浴佛看。其四嫣紅嬌白轉頭空。槐葉陰濃夏景中。恰喜吾廬春色駐。碧桃花發試燈風。</text>
<title>荷裳，蕉硯，對山與準兒柳絮之什。各擅其調。日來請正。老夫於此。興復不淺。又題八首。俾作諸唱之亂。</title>,<text>兜羅綿手撒晴霄。半上搏風半下飄。似有匆匆說不盡。翻肰脈脈去仍遙。離情酒旆飛邊店。畵意漁燈轉處橋。滿地綠陰春頓老。憑君惆悵一魂消。其二忙得閑人亦自忙。飄廊點箔太徘徨。雪猧仰滚𣰽毺地。乳燕銜棲玳瑁樑。豓異風流經汴鄴。丹靑貌寫負徐黃。沈吟惱亂縈千緖。不語還應彼此量。其三訝道非時雪四圍。園丁縛箒啓山扉。風微戰葉輕輕度。日午當簷穩穩飛。莫謂白粉渠已老。也知紅紫事多違。漁家舊有蘆花被。勤拾裁成倣㨾衣。其四楡莢靑苔積滿廊。買花爲問價低昂。藐姑氷雪何修得。公主琵琶又遠將。似黠似癡都是恨。不鬚不瓣竟無香。飛昇一一搏羊角。應到投壺玉女傍。其五來是匆匆去絶蹤。小樓西角曲欄東。高飛海鶴時遺毳。遊學書生任轉蓬。好句眼前拈不出。送春心事訝相同。豆稭灰錯梅花認。認汝而今髣髴中。其六飄瞥狂花雖一事。臨風寓目想因成。唾絨繡女停針坐。踏雪詩人步屧行。形影神今問陶令。逍遙遊昔悟莊生。澹烟不記來時路。斜日空留去後情。其七畢命風流綺麗塲。盡心飛舞答東皇。靑繩路直塵淸雨。朱閣簾垂影倒塘。情欵時時吹面近。閑蹤故故去人藏。大都詞客無知己。道太匆忙道太狂。其八驀肰發自誰家樹。歷遍樓臺巷陌長。濡露暫尋閑歇泊。乘風時作一飛揚。躡虛不管崎嶇路。適意無非廣大鄕。妃子翰林才色擅。憐渠楊白姓名香。</text>
<title>送趙羽堂副使奏請之行 二首</title>,<text>才猷妙簡按藩臣。專對旋膺仗節人。嶺表湖沿棠化遍。燕南趙北墨緣新。竣回縟典歡宮壼。勞進崇階耀縉紳。不比尋常年貢使。傾朝餞飮羡行塵。其二登山臨水若爲情。珍重炎蒸萬里程。午館迎風安枕簟。凉篷邀月對樽觥。洗車遙指雙星節。唾玉新馳四海名。白首散班餘舊物。憶曾奏請壬申行。</text>
<title>端木鶴田 國瑚 素昧余。而緘寄其亡友海寧鍾箬溪 大源 詩集。集曰東海半人詩鈔。凡八冊。盖屬余以不朽也。爲題此詩。以謝來意。三首。○鶴田時官內閣中書。深於易學。與箬溪同是儀徵阮公門人。</title>,<text>快掃公安淺率塵。鍾家製作一番新。風騷正脈堪千古。湖海全才得半人。吟榻支龜天佑病。書糧分鶴友憐貧。同門不朽名山計。多媿殊邦屬此身。其二聡明文字化翁猜。歎息伊人福過災。萬里卧遊似宗炳。一生知己有芸臺。小妻弱女收詩本。粟尉鹺官繼酒材。開卷鬚眉呼欲出。醉心何異對銜杯。卷首縮本像。徐紹寫。其三性情透露麻沙本。祖宋祧唐且莫疑。有此鷄林來定價。儘知端木可言詩。維摩詰偶如同病。習彦威非不遇時。人物志中好兄妹。揚風扢雅並名垂。箬溪有妹曰蘂珠。歸于兪秋園機。亦能詩。有瑤山遺稿。</text>
<title>題祝小阜 昌奎 漢臯解佩圖 二首。○小阜卽枝山後孫。善雙鉤書。此圖乃爲汾西作。而藕船所轉贈余者。</title>,<text>三分仙子七分神。霧䯻風鬟影不眞。解佩偶然聊戱耳。鄭交甫定是何人。其二仙家不屑人間事。何待閨房禮自持。指點微波通信息。漢𦤎洛浦至今疑。</text>
<title>五月二十六日。旱餘得雨。喜成 二首。</title>,<text>天心賜甘雨。再使民物蘓。遍地傾醪醴。翻盆瀉玉珠。欣情同草木。衰體潤肌膚。私慶有如此。想聽農野娛。其二廟社垂靈隲。山川效職忙。風師如助佑。雲物與泱茫。竟日罏香濕。通宵瓦響凉。八方盈尺奏。嘉瑞獻吾王。</text>
<title>次韻答雪華生鄭 寗愚 放歌行</title>,<text>杜蘓光燄放萬丈。學詩誰不高山仰。操戈入室未之聞。貌襲不能心靈匠。贗唐眞宋尙莫辨。遑敢議到風騷上。我法古人不法縛。且樂置心於昭曠。歷落嶔崎雪華生。得子足以吾軍張。閉門賡我東樂府。開門合轍風調尙。黃河遠上議配食。惟我與爾肩相向。得喪榮枯是何物。一生大耐時人謗。一生大耐時人謗。附 原韻 雪華生四海鴻名紫霞丈。一代藝林師表仰。唐李太白詩家仙。漢董仲舒儒宗匠。養硯山房幽且靜。煌煌睿墨虹樑上。文章際遇自有數。絶世恩寵今古曠。豈意先生官獨冷。山水烟雲但主張。雪華小生學術淺。出入公門知所尙。富貴原來等浮雲。世人皆趨吾不向。願與詩酒同死生。肯顧身外悠悠謗。肯顧身外悠悠謗。</text>
<title>古東尙書屬題四畵幀各一絶</title>,<text>唐六如讀畵仕女圖圖書媕雅態。瑣牎無一塵。若非李易安。疑是管夫人。裘六一 尊生 謀酒圖 裘錢塘人藏酒待不時。正賴賢家婦。能成赤壁遊。非但二客有。無名氏五車書圖僦屋何遷次。搬薑黠鼠如。貧忘少家具。猶有五車書。馬介甫 嘏 白描雙文像西廂玉人影。神來白描中。略漬鬢邊雲。自發雙臉紅。</text>
<title>夜合花盛開。偶聞隣孃言花也訝似虹色可採。入詩家語也。因成一絶以存之。</title>,<text>夜合花開香四隣。隣孃眸得品題新。纔言花訝如虹暈。發鑰詩家體物人。眸而得之。出荀子。</text>
<title>李墨農進士 裕元 工漢隷。爲余書睿賜養硏山房六字扁。日昨冒雨來訪。誦其詩。詩亦近蘓。余自喜吟舫中又添一名士也。示以此詩。</title>,<text>如僧退院掩山房。年少才名不可當。一瓣香拈蘓學士。濃堆墨古蔡中郞。碧蘆已具江湖想。小雨仍添舫閣凉。謬以通家尊世講。衝泥多謝歷街塲。</text>
<title>消夏戱筆</title>,<text>我說淸貧鬼不猜。人言識字自招災。心居巷市渾如水。腹負詩書但有雷。客子默逃西席去。羲皇時遇北窓來。襪材往往投諸地。避債臺非質庫催。時客有避西席去者。噫。其志但在溫飽。然我實自愧耳。</text>
<title>昌溪以詩賀墨農之來參蘆舫。故余亦爲此詩。同示昌溪，墨農。</title>,<text>舫閣來參詩佛事。拈花無答媿衰慵。此生難得一針頂。昨夜所聞何處鍾。秘妙我觀虗白室。琉璃境在帝靑容。文忠故宅偏多士。喜有昌溪有墨農。</text>
<title>再用前韻。答墨農。</title>,<text>響泉琴孰辨邢房。宋理唐聲代各當。所媿瓣香參佛祖。爭歌墨竹比蕭郞。昔蔣秋吟有紫霞墨竹歌。今墨農詩。又有及余墨竹之語。 經筵日講官銜冷。蘆葦秋生舫子凉。徵畵論詩偸學少。謝家裙屐最閑坊。</text>
<title>次韻南絳雪進士 秉哲 題黃山內舅畵石幀</title>,<text>率肰落筆神乎神。坎穴玲瓏竟奪眞。一拳寫意石千仞。此是海東梅道人。其二畵中實理入詩中。句句神來萬玉叢。我亦叫奇顚欲拜。具袍笏學米南宮。其三全身肝肺筆端隨。散落人間某在斯。是畵是詩渾莫辨。風流舅。有誰知。</text>
<title>人有以無題詩相示。事極豓異。體殊不嫺。故爲之代捉刀 四首。</title>,<text>已在當時思惘然。情鍾吾輩奈慳緣。銀河玉漏初三夜。筠簟紗幮又一年。殘醉不醒非夢寐。懷人憶事自纏綿。無端意若防行跡。風觸瑤琴動七絃。其二難說於君只自知。情根萬古種相思。時憑澹月纖纖影。遙託微波婉婉辭。小院任從蒼蘚合。後堂無賴畵簾垂。幽期忽過雙星節。天上人間一㨾離。其三昨夜金風忽變秋。丁東鐵馬響簾鉤。佳人命薄原多病。詞客情深只合愁。傳否鱗鴻初去信。黯肰烟雨舊凭樓。從前密約籠燈徑。付與流螢滅沒休。其四春院風流不可尋。鶯聲蜨散到如今。櫻桃顆熟初含口。荳蔻梢香乍解襟。無限牽情無限恨。一回低首一回吟。何時往事從頭說。共剪西窓絳蠟心。</text>
<title>尹進士 程 母夫人李氏回甲壽辰。賀以三絶句。</title>,<text>彩衣聯舞拜家慶。南極祥輝婺女明。母敎廿年成進士。紡車聲裏讀書聲。其二詩書針籋女中師。天遣奇祥晩景怡。非獨蘭芽傍萱草。鳳凰枝老有孫枝。其三賤庚己丑賀盈門。新婦初來獻壽樽。交好百年姻結約。今朝倍憶李將軍。進士令妹。卽余第四子婦也。杞園李捴帥與余有至契。以其姑母之女也。故必歸之於余家。宲在余己丑花甲之年也。</text>
<title>悔心 六絶句</title>,<text>悔心辛苦役人書。童習難除到老餘。誓墓歸來王逸少。倩書傲几欲何如。其二東人風氣奈如何。硾紙狠毫坐累多。到底設心誇腕力。不知行墨有虗和。其三畢竟難追古作家。心知吾亦漫塗鴉。麝煤鼠尾如完取。差定田園粥飯加。其四踵門日日積逋生。箋絹何時快掃淸。無佛稱尊時自媿。審音者少但隨聲。其五弄筆餘波墨竹成。初非鬻技販名情。受人傾慕知何益。謗亦隨之悔亦生。其六四朝恩遇夢堪驚。宮殿屛風雜楷行。憐我踈才偏眇福。一生書法掩詩名。</text>
<title>酒席戱吟 四絶句</title>,<text>都知錄事面生多。無奈風情老减何。容色矜持才不屑。纔敎末至相如家。衆皆噤口。惟一末至者歌。其二往事當塲歷歷還。九分懊惱一分歡。歌喉任與嬌生澀。按譜瑤琴只顧彈。是日琴者金生善胄也。其三夕陽改席臺能逈。草色衣香襯畵情。管甚主公慵不起。好敎沈醉雪華生。雪華諸人。移席園中。洗盞更酌。盖老余之不能從也。其四魚鷹一掠復誰禁。色死芙蓉玉尺沉。此與伶兒殊自別。從前未有似如今。香車纔出門。有健僕遮掠者云。</text>
<title>初秋夜熱口號</title>,<text>小園秋至轉多熱。夕景陰晴未定間。河色曳明橫砌面。雨聲敲碎過簷端。揀凉蘆月頻移榻。洒頂松風不整冠。子美詩中堪滌暑。層氷赤脚想生寒。</text>
<title>金養汝 善胄 自哭簉室。日益落魄。新製一片月諺歌。辭甚悲豔。余用四支韻。翻入詞曲。手寫蠻箋一幅以贈之。聞卽酹酒墳間。且讀且哭且飮。如是者竟日而返云。其事甚韻。不可無詩。又此題贈。能不再往讀之哭之。酹酒且醉也否。凡三絶句。</title>,<text>香魂玉骨閉靑苔。知否情郞酹酒來。竟日空山無所遇。自歌自哭自傾杯。其二樂府新傳片月詞。繁絃促柱盡情悲。高雲驟碧江聲咽。難道重泉鬼不知。其三琴材第一世推君。落魄江湖酒日醺。僕今恨人能不泣。悔翻詞曲到荒墳。</text>
<title>金兼史 煕逌 出爲靑巖丞五六年間。再任郵官。殊甚一歎。題此爲別。</title>,<text>蒼茫家室問關河。千里南征意蹉跎。大隱不妨兼史老。新詩只癖二松哦。追風駿馬長城出。吊古名姬葛嶺過。靑巖在長城府。府有葛嶺。俗稱蘆嶺。古名姬葛生長村卽是。 此去君休悲冷宦。好懷開拓亦云多。</text>
<title>曺儀卿尙書。招同鄰社諸公雲水樓雅集。記屬趙東海承旨。詩屬余首唱。率爾勉副。</title>,<text>逈臨城市一樓虛。濃綠南山接起居。盡謝雜賓隣局外。時成雅集廟謨餘。尙書時領籌邊有司。 含杯欵曲催行炙。濡墨顚狂爲駐車。是日。韓眞齋寫高江急峽圖。余作枯木竹石。趙東海，李怡室，眞齋及余皆作擘窠字。 韻士高僧同解脫。朅來華屋視蓬廬。李仲成翼琦進士末至。東海記中。以西園雅集之圓通大師比之。</text>
<title>六十九初度夜。更設席得 三首。</title>,<text>園亭積彩翠。夕氣增淸虛。一杵鍾鳴後。兩行燈上初。瀟瀟竹簾竹。潑潑魚缸魚。紅袖抱琴至。嘉賓留醉餘。其二頹唐隱几老。英妙及門人。爭致瓣香祝。多慚筍脯辰。衰懷憑酒遣。秋物入餐新。絲竹管絃盛。都歸詩墨因。其三未來過去劫。現在將無同。文字一生誤。名經千佛空。漸低歌扇月。徐度笛牀風。今夕是何夕。賴多陶寫功。</text>
<title>小圓硯。人有得自吳門客者。持以贈余。形製頗類道家之聚形鏡。蒼肰古物也。</title>,<text>一規硯心凸。四海環以收。聚形與散墨。硯鏡功不侔。似月食之旣。死魄漆幽幽。點筆如斫桂。鈍鋩吳剛愁。明窓玉蟾蜍。對之淸淚流。客有贈余者。云自吳閶求。無乃顧二娘。粧臺鏡㨾偸。康煕年間。吳門顧二娘善製硯。 摩挲古色蒼。墨濺胡桃油。</text>
<title>高麗窰大酒樽歌</title>,<text>古甆大樽高麗窰。百五十盞容香醪。李白酒量望洋歎。此其三百杯之半。肰猶一世罕此樽。足以轟飮澆詩魂。我癖吟詩不癖酒。罇應無樂爲吾有。解酒趣亦莫我若。見人擧杯浩落落。風淸月白舫閣秋。蘆花荻花似汀洲。酒人詞客不期會。急須大斫松江鱠。細斟暴酌憑君心。去觥錄事無罰金。我醉欲眠卿且飮。翰墨諧謔誰能禁。如此有樽不負樽。畢竟罍恥樽負人。月落未落燈光灺。門前流水動車馬。患得失者浪苦辛。豈知酒國有長春。</text>
<title>九歲女子興任。以歌名噪都下。近一聽之。果奇才也。</title>,<text>步怯扶人度石矼。侵眉髧髮妙無雙。天生憨態能驚座。風掣歌聲欲戰窓。荳蔻初香動春巷。芙蓉早發涉秋江。嬌癡却訝多聦慧。字字淸圓五十腔。</text>
<title>題趙文敏太湖石贊，洗馬圖詩帖後。此趙文敏學顔魯公。送蔡明遠叙。兼米海岳用筆。可寶也。董其昌。</title>,<text>蔡明遠帖氣來驗。米海岳書倘驗神。人在屋中天外至。董公隻眼復誰臻。人在屋中。我來天外。謂以神行也。</text>
<title>題文敏七觀帖 袁文淸桷倣枚生七發。作七觀。</title>,<text>師法由姜入褚鍾。山陰造極便登峰。王眉庵行儉漢詔眞蹟帖跋云。子昂小楷。尤入神品。初師姜夔。次學褚登，善鍾，紹京。卒入二王之室。 如將楷則黃庭準。最十三行與合蹤。</text>
<title>文敏白兎鶻賦字體。與公他書逈異。尤可寶也。爲題帖尾。具眼者當辨之。</title>,<text>白鶻三籠毛變赤。公賦序云。白兎鶻翎翮皓㓗。白雪同皎。凡三籠而毛羽變赤。光彩豓奕。勇鷙加於疇昔。 書家那不老彌姸。比論赤壁蠅頭字。猶屬吳興英妙年。虞伯生云。公書赤壁賦時。年三十八。泰不華云。白鶻賦。是公晩年筆中最上乘。</text>
<title>文敏書千字文題後</title>,<text>第一公書烜爀蹟。無如赤壁與千文。赤壁工摹猶可及。千文渾脫化春雲。</text>
<title>題魏國管夫人帖 二首</title>,<text>有竹環居不暫懨。長年吟玩似傷廉。可情萬片鸞翎濕。向晩瀟瀟雨一簾。開枝當路色蒼茫。新竹過於舊竹長。更待春風錦綳脫。雙雙幺鳳舞朝陽。萬卷詩書壓象牀。不知身與世相忘。更憐家有千竿竹。正可開軒納晩凉。道昇有趙管二字安家書。和南拜覆本師中峯大和尙。女弟子魏國夫人管氏道昇謹封。道昇和南拜覆本師中峯大和尙法座前。道昇今春末。有俊首座來。承賜書。如見頂相。且知道體安穩。不勝慰喜。又蒙頒惠香珠領次。尤增感佩。道昇常切思慕。欲拜侍傍。雲泥阻間。此心惟有拳拳耳。公因俊兄回。謹拜此書。就有靑羅頭帽一枚，白布手巾一幅。侑書拜納。不直一笑。聊表數千里之誠。切望本師大和尙大發慈悲。笑留萬幸。道昇歸心切切。度日如年。未知拜侍定在何日耶。更宜珍重加飡。不備。戊午十月十一日。女弟子道昇和南拜覆。鈐以魏國夫人趙管六字印。閨閤書名動八垠。衛夫人後管夫人。今朝始得分明見。榮祿毫端未足珍。其二有竹三詩晉風味。中峰一札又顔行。好夫婦對賢橋梓。何福堪消領水晶。文敏又號水晶宮道人。</text>
<title>題趙仲穆 雍 脩竹賦帖</title>,<text>脩竹便娟巧奪胎。神情蕭散凈無埃。後開一種香光法。前接懷仁聖敎來。</text>
<title>又題趙仲光 奕 樂志論，天馬賦二貼 二首。</title>,<text>書法一須人品高。仲光瀟灑隱林𦤎。淵源未害家庭得。軒輊爲言亦不勞。帖尾有王文成守仁跋云。趙文敏以宋宗室王孫。屈身異姓。雖書法浸淫魏晉。而氣骨不無少減。仲光志趣高尙。終于隱遯。有古逸民之風焉。宜其書別具瀟灑出塵之槪。觀者但目爲淵源文敏。似非定評。余有愧乎文成之因一書跋。軒輊人父子之太刻深也。况可發之於其子書跋耶。其二羲獻歸來有二米。趙家書脈亦聯枝。種種結體隨天賦。優劣外人那得知。</text>
<title>趙文敏小楷赤壁賦字。僅如蠅頭。系以長公小像。右顴有誌。與公詩集中所傳摹松雪本又異也。舊吳彭年言兩見文敏作東坡像。一書定惠院海棠詩於上云。則此又在赤壁本之外矣。甚覺馳神。題此 二詩。</title>,<text>又一漚波顴誌本。百坡一一自天人。想公不比秋來瘦。定惠海棠淸淑眞。月下無人更淸淑。海棠詩原句子也。其二壬戌之秋赤壁磯。野雲神筆又傳之。顴間右誌元非相。幻脫蘓齋拜像詩。甲子十二月十九日。蘓齋題嵩陽帖後詩。有此七字。則公之眞像。不在顴誌之有無也。是日拜眞像詩。又有昔也蘭嵎生。今之朱野雲之句。則蘓齋拜像之本。乃是野雲之筆。而亦出於趙本也。可以審矣。</text>
<title>景慕宮九月朔享。攝事志感。</title>,<text>一年三入駿奔班。節序匆匆漸向闌。密葉鶯蟬香徑暖。叢莎絡緯祝廳寒。廟宮一體精微義。神聖傳心感慕間。享樂猥承詢問地。每來掁觸涕汍瀾。昔戊子。翼宗攝行本宮夏享時。於神門外。肄樂習禮。顧謂臣曰。終獻禮辭神禮樂奏。無止作之節。何故也。臣對曰。昔在正廟時。以慈宮享事禮成間。不就寑爲憂。命終獻辭神樂合奏之。以促其時刻。所以至今合奏矣。是日特令釐正。又謂臣曰。本宮磬聲。不及太廟磬聲。磬亦有優劣耶。臣對曰。廟庭宏暢。故磬聲悠揚。宮庭褊少。故磬聲硜硜。地勢使肰。恐非磬之有優劣也。令曰然。</text>
<title>重九日和陶 二首</title>,<text>時物向收藏。無射冬秋交。繁露草自萎。未霜葉先凋。人間重陽九。無處不登高。飛鴻振輕翮。爽氣褰層霄。凝思萬化遷。慨念吾生勞。携君洗罍耻。酬我撫桐焦。聊以百慮遣。其樂且陶陶。何日不重九。有意來明朝。其二蘓子愛九日。吾亦愜平生。坡公和陶詩。九日是何日。欣肰愜平生。 時最節物佳。何獨愛其名。楓酣洞壑改。菊秀籬落明。耳聽捴感心。有物皆秋聲。啜英可延年。滿酌忘頹齡。林影上琴樽。欲繫西日傾。並堪謝家務。矧爾遺世榮。良辰不放過。古今同此情。寓形亦海外。和陶詩一成。</text>
<title>古東尙書屬題所藏絳帖十二卷。凡得八首。淳化五年歲在甲午春王正月。潘師朝奉聖旨摹勒上石。</title>,<text>秦巫咸詛楚文絳潭尤珍類虎賁。同時閣帖但著聞。斤權豈獨徵㞼殹。博古關情詛楚文。詛楚文。亦有殹字。漢議郞蔡邕隷 定冊帷幕。有安社稷之勳十字。隷書勁古意銜篆。殘字驚人釰弩張。上下千年誰客主。秦丞相揖漢中郞。晉右將軍王羲之蘭亭二本頭眩方帖 治頭眩悶。或患癕腫頭不卽潰者。以此藥帖之皆良。蜂麻，巴豆，薰陸，石塩，芎藭，松脂六物。麁擣如米粒許。少加其分。頭悶處。先其巴豆三分。減一松脂。剃去髮方寸。以帛帖藥。當病上貼之。周時帖刮上爛皮。以生麻油和石塩塗上。當有黃水爲佳。羲之上。聚訟蘭亭合兩本。雙杈三點墮微茫。謂羣崇二字。 就中結體偏淸瘦。誰道眞傳頭眩方。右軍黃庭經用筆難憑巧力爲。自肰天質法隨之。山陰極則黃庭字。淡古虗和繼者誰。近得見趙文敏黃素黃庭字。無此淡古虛和之味。只僅錄其文。晉中書令憲候王獻之洛神賦古墨捫苔寑食忘。十三行最見精良。卷中縱有香光跋。轉覺肥摹式古堂。余有長白卞氏式古堂殘本。洛神賦有董跋。此本頗覺肥失眞。太令擘窠行書桓山碑殘字 桓山頌獻之銘六字。右王大令殘碑六字。梁天福元年。雒陽脩城得之土中。考其事。或是永和十二年秋。桓溫破姚襄事。此碑碎裂不全。止存此六字耳。而大令之名。巋然獨完。以故人始寶之。不爾亦同瓦礫矣。噫。非神物獲持。曷至是耶。余恐其久而失傳。因壽之於石。以公諸同好者。駙馬都尉潘師朝記。擘窠晉字罕曾見。瘞鶴銘還是楷書。纔出土來翻入石。儘知神物不歸虛。唐長史張旭草書張顚俗子驚凡夫。米老語。 墨噀狂呼古法無。須識米齋名寶晉。山陰正脈接歐虞。唐率更令歐陽詢筆訣率更似瘦實非瘦。邕塔醴泉銘字存。遅則骨癡兆失勢。告人用筆不刊言。</text>
<title>又題綘帖卷尾 二首</title>,<text>副車帖最多傳僞。十二卷訛廿卷中。間者軒帖考引曺士冕語二十卷。訛作十二。遂致僞作絳帖者稱十二卷。 變例闕文吾所慨。法書家與史家同。其二馮 伯衡 孫 退谷 劉 公㦷 刻效潘本。闕跋胡然竟不完。我與古東同嗜古。墨林印跡引相看。此帖卷卷有項墨林印。</text>
<title>銅街趙生 顯珪 贈並蒂九月桃。顆絶大味絶佳。眞仙品也。賦謝一詩。</title>,<text>果品非時照案光。左傳。以歲之非時献。禽之未至。 筠籠何自到山房。蟠桃一見千年熟。並蒂初甞九月香。稚子分甘沾瑞露。佳賓祝壽洗塵觴。今年國有舟梁慶。願致金盤玉筯傍。</text>
<title>雲娘 五絶句○幷序</title>,<text>金雲娘東陽掾吏女也。容貌莊姝。曉文史。針絶絲絶。一世無其匹。顧佳人薄命。配非其耦。恒悒悒無樂。誤落樂籍中。以余力救。得不汚其身。而當日從良。甚德之。今年秋。遠來訪余。風義可尙。年已二十七。尙綽約如處子。聞入峽晦跡四三年。苦楚自守。余益悲其不遇。詩以存其人。天遣雲娘絶代才。紅顔薄命鬼多猜。咄嗟裁製衣無縫。現世神針薛夜來。其二書聲乍歇動機聲。潭上寒閨䯻影淸。雲娘舊家東陽之水雲潭故稱雲娘。 野雞䲶鴦雙不得。揀栖沙冷送天明。其三記見東陽舊驛亭。芙蓉臉際遠山靑。偶肰鸚鵡開籠放。尙念觀音般若經。其四背義忘恩此一世。人情閱盡到如今。羸驂出峽能來訪。弱女居肰有俠心。其五泠泠古調七條絲。不遇賞音吾亦悲。水碧山靑三百里。績燈孤守有誰知。</text>
<title>壽閔和順雅顔回甲詩 二首</title>,<text>花甲人皆有。如君慶亦稀。斒斕慈母線。安吉老萊衣。君所着老綠朝衫暗綠氅衣。皆太夫人手製。時春秋七十九。 餙喜諸郞秀。歸寧五馬飛。都將席上祝。添駐北堂暉。其二南極星稀瑞。重回七世門。君七世祖成川公花甲後。君始有花甲慶也。 詩書豈無種。簪紱若偏恩。繞座盟蘭契。行厨泛菊樽。子孫延福澤。應以壽家聞。</text>
<title>近有內下書役。日日臨池。二絶句</title>,<text>西風鬂白對蘆黃。人與秋容老態忙。莫笑樞銜官太冷。硯池還有內家香。其二聖世優容老不才。太倉分米且銜杯。四方宣力非吾事。報答隆恩託麝煤。</text>
<title>徐石淙，南絳雪殿試唱名之日。各贈以詩。凡五首。</title>,<text>報捷中宵忽起余。宏詞博學對庭初。縱然未踐纏紅約。交好蘓黃孰有如。僕長女許字石淙。未婚而夭。其二先公蘊抱困名途。吾亦平生處世迂。隻眼而今眞不負。儀廷早許鳳銜圖。其三簪花拜廟涕懸河。遇慶增悲奈爾何。勤苦成名親不在。過庭學禮學詩多。其四廿一華年故事追。孟冬十月况同時。君外祖楓臯公春秋廿一歲十月放榜。君今廿一歲。而唱名又在十月也。 桂塘恰訝名菴義。兆見春塘折桂枝。君近號桂塘。其五才氣科名欻見騰。外家文藻發祥能。憑君愴憶蘭盟日。五十九年如轉燈。余與楓臯公證交。在於正廟己亥也。右絳雪。</text>
<title>尹梣溪 定鉉，書童金光錫贄詩來謁。且以唐製小鵞硯携示。</title>,<text>特愛侍童淸。如對尹徵君。詩才發天籟。况濃班馬薰。硯品要我賞。誰初割紫雲。借此右軍鵞。寫與羊欣裙。詎以幼小視。差足張吾軍。其二右軍顧渚鵞。子猷之此君。鵞今像爲硯。麝煤日沐薰。泓玉照禪室。驟碧壓凍雲。香嚴對童子。頗勝醉紅裙。冷癖鵞耶硯。請質王右軍。</text>
<title>和蕉硯題䲶鴦舃銘後詩 四首○幷序</title>,<text>䲶鴦瓦化爲舃兮。落花巖遺一隻兮。凌波兮彳亍。故國兮如昨。後千年兮烟月夕。詩人憑吊兮漁人網得。此余辛未秋。因秋史得百濟官瓦一片試墨。乃澄泥頂品也。倩姜若山因形製爲舃硯。遂命名䲶鴦舃。刻以此銘。貞碧携贈星原。星原遊岱久矣。硯今不知其在亡也。蕉硯偶得硯銘拓本而讀之作詩。題其後曰。鞵以當杯尙不雅。舃堪名硯更非倫。爲從半月城邊拾。想到如花墮水人。摩挲片瓦認遺跡。因境生情銘亦奇。二十一都懷古後。凌波襪上補題詩。唐漢歸來百濟國。瓦千年更硯天肰。淚彈紅豆飄零日。埋沒蘓齋翰墨緣。百濟城寒草木荒。落花巖舃化䲶鴦。硯材曾否鞵尖試。喚起吳閶顧二娘。吳門顧二娘。能以鞵尖試石之好醜。人故以顧小足稱之。其二蘭盟石癖星霞碧。蕉硯從何證夙因。銘刻䲶鴦同瘞鶴。剔苔憑吊幾詩人。其三千古興亡奈爾何。城留半月付漁歌。嘻余廿七年間事。飛去䲶鴦籠得鵞。近余有鵞硯詩故云。其四我讀我銘喚宿夢。淸風五百蘆之漪。手持古瓦量垺膊。學士弘文下直時。辛未秋冬。余在館職。</text>
<title>次韻答金光錫童子 七古二首</title>,<text>若有人兮山之阿。玉琴響徹圓洋峨。樂得英才敎指法。日叩門墻無禁訶。歸心蘭渚訪初祖。何來童子手携鵝。是日。新獲稧帖定武肥本及潁井瘦本。參訂臨橅。 口誦新詩體投地。拈花微笑起摩挱。詩書畵髓一津筏。起滅了無前後波。其二妙喩禪理畵中詩。畵幻脫境詩葳蕤。棒喝鈍根尙可悟。况女願力聡明兒。古今門戶誰近性。卽心卽師敬修持。歸而求之自可得。問津何必蘆花湄。老蘆和尙說法已。曇雲五色起硯池。</text>
<title>近日。臨蘭亭肥瘦二本。轉覺瘦勝於肥耳。題此卷尾。</title>,<text>甲乙紛挐訟禮庭。難憑蟹爪與丁形。迄今家有新摹刻。畢竟誰知舊典型。贗定武稱眞定武。肥蘭亭掩瘦蘭亭。抱殘守闕無多歎。拈筆心香一縷靑。金秋史肥本跋。有抱殘守闕之語。</text>
<title>純宗寶齡六歲。御書九五福八千歲六大字。爲尹梣溪 定鉉。恭題幀側。</title>,<text>正宗乙卯玉燭光八域。碩齋閣學供奉西苑直。于時元良睿質克岐嶷。洒翰作八千歲九五福。六字祈祝大哉關宗國。卽是可占聖神綿千億。特賜碩齋臣隣皆動色。傳家寶玩錦贉金籤餙。喬梓定鉉示臣涕沾臆。臣亦逮事三朝正純翼。嗚呼喬山忍見松檜黑。尙猶頑然不作螻蟻食。龍騰鳳翥是日攀遺墨。秦篆漢隷筆筆垂典則。勸君急須吉金貞石刻。不肰乾文亦有時而蝕。閣學不世恩遇竟誰識。奉此御書門閭過客式。下拜稽首臣敢題幀側。養硯山房睿賜臣泣憶。兩朝心畫正粹咸一德。虹光寶氣可望不可卽。</text>
<title>追寄徐景九進士 容淳 遊燕之行</title>,<text>鄰比小別亦離歌。一往情深奈老何。錦瑟華年陪使去。苔岑夙世證交多。除非大雅應秋士。不是金臺定玉河。送向此中偏掁觸。無人說我舊經過。其二陳跡寶蘓且莫論。蘭秋去後幾人存。舫齋石士題年邃。烟樹茶農絹日昏。心羡香溫今雨話。夢回苔蝕古鍾捫。君行浙摺如相値。端木平安寄一言。余有寄端木鶴田詩札。而未識妥便。君試爲我打探也。</text>
<title>次韻謝蕉硯 二首</title>,<text>初三月色僅如眉。冬令催人建子時。嗜古偶肰收帖得。臨池聊復破閑爲。晉唐栗玉鎔金際。蘓杜開門合轍誰。悟入自嗟髦老矣。論書與子及論詩。其二舫閣蘆寒絶四隣。詩中生想硯生因。字窺蝌蚪同時篆。銘拾䲶鴦去後塵。不有寸心千古秘。難成眞面一家新。世間緣法都休戀。猶自關情得替人。近日寶蘓諸人中。蕉硯最有咄逼之妙。余所深歎者也。</text>
<title>余於辛巳秋七月旣望。風月淸姸。偶有詠羅兩峯五淸圖二詩。然不知爲誰家物也。故不題幀面。今尹梣溪持此圖。求題此詩。則始知原爲梣溪之所蓄也。遂欣然從之。復記以詩。</title>,<text>花之古衲畵中緣。喚夢黃塵十七年。再點筆間人頓老。雙淸風月尙娟娟。</text>
<title>鄭雲岡兵侍 鴻慶 以詩送茶。卽次原韻爲謝。</title>,<text>揩靑詩札訊幽居。見怒從前過訪踈。退食潘安騎省直。捫苔眉老石幢書。君所居庭前。有眉叟篆雲岡二大字刻石。故取以爲號。 績留西塞神明化。襟對南山紫翠虗。多愧墨痕添壁疥。更堪相憶品茶餘。前屬余壁書者多。其二羅含宅畔廣文居。君居巷名羅洞。 畦菊床籤院落踈。老侍郞聽金闕鑰。賢橋梓讀玉堂書。綿承壽祿寧無自。厚積蕃昌信不虛。此眼看君三世盛。沉吟往事唱酬餘。</text>
<title>題昌谷南園詩後 長巒谷口倚嵇家。白晝千峯老翠華。自履藤鞵收石蜜。手牽苔絮長蒓花。松溪黑水新龍卵。柱洞生硝舊馬牙。誰遣虞卿裁道帔。輕綃一匹染紫霞。</title>,<text>昌谷嘔心血。律詩無七言。七十六首說。露書言不根。姚園客露書。 然於七絶中。有題曰南園。第十一二首。乃律之誤分。我得黃氏說。連讀心竊欣。黃之雋曰。賀無七言律。一日讀南園。詩第十一首。嫌語氣未完。急以次首連讀之。始知爲一首而誤分者也。 兩篇無複字。韻與平仄均。合之果七律。直突韓杜藩。白晝翠華內。松溪桂洞喧。藤鞵收藥物。道帔關捩存。嵇生與虞卿。自况言之諄。渾以一氣成。略無斧痕。起承轉合間。餘味何津津。從此諸體備。卷中慰詩魂。文亦有此患。擧隅吾亦云。性近愚不移。子曰字衍文。遂分爲各章。意短箋註棼。郭香香察碑。墓誌狄道人。字有一離合。詿舛日以紛。豈獨在詩肰。未暇一一援。五律以絶行。途中屬暮春。</text>
<title>琵琶引 三首</title>,<text>自從海上一流落。天上人間再去來。香撥有知寃徹地。檀漕滿腹恨難灰。珮歸湘水墳孤起。笙返緱山樓亦催。蒼鷹山莊，琵琶樓。 拗項出門如惜別。不言心事不言哀。其二人與琵琶較更悲。四弦能有訴情時。遼陽故郭誰相識。銅輦秋衾我自疑。錦峽鶻啼春去也。玉盤珠落淚隨之。匆匆未忍從頭說。輕攏氷絲問後期。其三馬上琵琶此第二。王昭君未器流傳。怕聞弦索牽長恨。竟去樽筵締惡緣。春至鶯花何富貴。夜來風月自淸姸。思量却也余無負。好作賞音三十年。</text>
<title>蕉硯讀余昌谷南園詩題後之作。喜有賦。故次韻謝答。</title>,<text>與子期兮月露境。每過相告獲新知。搜羅典籍苦心者。洗發文章生面爲。晩漸細於前代律。問如何是七言詩。引人著勝黃之雋。獨到南園創妙思。</text>
<title>初雪酒後。自題黃不黃米不米幀側。</title>,<text>日脚凝氷風怒呼。樓陰山黛合糢糊。夢回酒氣全消席。人靜香烟尙在罏。一點斜飛融㬉硯。乾聲驟至變寒蘆。偶然水墨參黃米。驀地神遊訪戴圖。</text>
<title>冬至日仁陵志感 舊硯韻</title>,<text>往事追惟念念長。山陵芬苾薦生陽。辜恩苟活經千劫。望美有懷天一方。萬品蘓時鍾律變。五雲多處火城煌。遺臣白首逢今日。又隔朝班近御香。</text>
<title>復次韻蕉硯冬至詠傍梅白菊</title>,<text>東籬顔色已超塵。又對西湖處士身。犯雪盟堅寒氣節。敲詩人借瘦精神。香來陣陣風傳戶。影落亭亭月過隣。盆景陽生尙如許。不妨呼作菊花春。</text>
<title>故友癡叟尙書令嗣醉裘進士 在赫。與徐石史挈榼。同過弊園。多求拙書。各以三絶答謝。</title>,<text>樸學馳名鄕貢士。過庭詩禮况多聞。與君世講苔岑好。霑臆重開舊篋文。是日。君閱余集中與先書書酬和之什。相對惋愴。其二載酒朅來求拙字。多慚野誤聲聞。昔今感寓蘭亭序。金石盟存詛楚文。是日。展臨禊帖字。又寫余題詛楚文舊句。其三宋白粉箋女膚滑。金冬心墨麝香聞。君所携書本。皆舊篋中瑩滑粉箋也。余所用墨。乃五百斤油冬心所造。 小窓風日閑消受。遠學歐虞近董文。右醉裘。其四蹤跡太奇湖海上。那堪二歲斷知聞。一生自比嵇中散。三絶虛推鄭廣文。石史自許竹林中人。待我以鄭處三絶故云。其五渥丹顔色蔚蒼鬂。握手傾心廣異聞。君自神方修辟糓。枉吾疑續絶交文。石史言近年辟穀。但時飮酒耳。余笑曰。酒亦非穀精耶。其六一自楓翁遊岱後。憐才下士更無聞。死休詩酒而已矣。我欲爲君生祭文。盧雅雨有生祭蔣蘿村文。右石史。</text>
<title>蕉硯以七言長句。求余臨稧帖肥瘦二本。故答之。幷示梣溪，貞碧，醉裘三賢。</title>,<text>蘭亭首稱定武本。宋刻亦自分早晩。前有亭列九字剜。亭列幽盛遊古不羣殊九字。 後有湍流五字損。湍帶右流天五字。 書家考證亦云難。千百本無一損湍。天師菴本再出土。是亦定武之榻栞。是石出自天師菴土中。明初。徐中山取置國學。不知何時復委諸土中。萬曆復出。今在國學。故又稱國學本也。 四處改易有何說。縱云宋摹難謂薛。國學本。傳爲薛刻。而所之旣惓之之字。終期於盡之盡字。死生亦大之亦字。妄作之作字。凡此四處皆改易。必非薛道祖所刻。 百年前拓已不肥。矧今瘦弱餘一髮。家有祖石刻日添。雪堂鴻堂壓贉籤。或云昇山落木本。或出王姬下嫁奩。我從古東得兩帖。肥者瘦者來相接。飛燕玉環誰愛憎。各有天態難褻狎。雙杈 羣 三點 崇 蟹 殊 針 仰 丁 列。叙字捺脚螳螂形。日借窓光入橅寫。如以身致觴蘭亭。鐵門好事爭來集。海苔鏡光翻墨汁。梣溪貞碧醉裘生。最後蕉硯投詩什。覺我悟入瘦勝肥。後之攬者云何如。葉龍未可圭臬視。夏金難問追蠡餘。安得一見唐時搨。姚察徐僧權擫押。埽去紛紛甲乙訟。右軍儼臨蘆舫榻。</text>
<title>是歲十二月十三日。鄭彬卿回甲也。題此以贈。</title>,<text>看君髧髮到華顚。又見稱觴花甲年。自愧葒田舊居士。支離猶作世間緣。余少與尊甫進士君交遊時。自號葒田居士。</text>
<title>臘十九坡公生日。用墨農進士所示軸中韻。因寄墨農。</title>,<text>摘葉銘菴豈有欞。岷岷隨地繞身靑。離形得似眞無礙。示法拈花尙可聽。笠屐虔誠拜公像。苔岑惆悵散晨星。是日。約與荷裳，蕉硯諸益拜像。有故未諧。 摩挲二十三年跡。紅日烏雲展拓屛。余在象山。展拓烏雲帖字。爲護頭屛。尙在卧所。</text>
<title>翌日。蕉硯追作坡公生日詩寄來。卽用原韻爲謝答。</title>,<text>百坡海外化身千。笠屐家家喚下仙。明月空潭分影印。淸風萬壑恍言傳。蘭盟共指三生石。蘓室同拈一篆烟。指寶蘓室也。 筍脯追成詩佛事。締君臘十九筵緣。</text>
<title>十二月二十四日。承命臨蘭亭以進。臣於秋冬來。應人作蘭亭肥瘦臨本者頗多。是時有是命。亦非偶肰也。恭紀一絶句。</title>,<text>字體蘭亭契聖情。非行不楷至微精。前日。內下倣宣紙入幀。聖敎曰。非楷非行書入可也。又數日。以紅錦衣小帖子。命書進蘭亭。 貞觀盛事躬遭遇。多愧河南愧率更。</text>
<title>戊戌元朝試筆</title>,<text>翰墨風流種種緣。朱顔綠髮到華顚。此身莫問三生事。如是人間七十年。</text>
<title>上元後夜。準兒與荷裳諸人。小集聽秋堂。拈韻共賦。余亦追和。</title>,<text>雲脫梅梢放月明。一更天氣十分晴。淡香茶屋春初動。拉瑟蘆窓雪後聲。獨點禪燈懸榻坐。時聞鄰屧犯鍾行。並將詩事付年少。我已銘菴心太平。心太平菴。放翁齋名。</text>
<title>次韻答石史 三絶句</title>,<text>辟糓神功且煉詩。閑中日月爲君遅。書評惠我金丹語。懷素張顚跡太奇。君詩比余以懷素張旭。其二腹富詩書償夙因。文人不畏一生貧。乘車戴笠何分別。吾亦卿班冷澹人。其三山邱華屋感生存。如昨詩筵奉話言。野曲怡情君去矣。樵歌漁笛足江村。君詩又及楓翁疇昔之語。故以此慰之。</text>
<title>醉裘又用石史韻見寄</title>,<text>如何得到古人詩。玅在沉吟落筆遅。且置宋唐區執語。急須臭腐化新奇。其二桂山伊昔結蘭因。謀酒談心不計貧。老我西州門路感。小橋流水柳如人。去年春。偶入桂洞。過君舊宅。不禁下淚。其三載酒玄亭世好存。披襟淡對兩忘言。衝泥不憚街坊遠。紫閣峯陰盡處村。</text>
<title>答謝梣溪，蕉硯和余元朝試筆</title>,<text>尋花訪柳尙慳緣。釀雪春風太放顚。翰墨心交何必面。忘形並可兩忘年。梣溪。其二詩文嗜好墨因緣。杜癖春秋米石顚。共賴性靈陶寫力。况君哀樂在中年。蕉硯。</text>
<title>題漢隷。凡得十首。</title>,<text>陳太邱碑 碑後。有北平翁方綱觀六字刻。太邱名德邁公卿。文範先生節惠成。證古留言唐北海。敬碑起例漢東京。李北海云。非隷。不足以敬碑。白石神君碑幽讚陰陽育物時。恩仁威武兩兼之。倘推白石神君例。濟北糓城何不碑。北海相景君碑隷體出奇不一端。景君碑字拭苔班。天生孩氣參心匠。筆勢駸駸草楷間。魯相 乙瑛 請置百石卒史碑。魯相韓勑造孔廟禮器碑。石墨非徒隷法奇。闕文欣賞足徵時。孔林儀制追惟地。禮器參看卒史碑。楊君石門頌秋貶春宣智力殫。匡君輔主奠區寰。石門大筆磨崖頌。意在張遷魯峻間。博陵太守孔彪碑踐言修己博陵守。夫子家風禀得來。伐石銘詩論德跡。氾而不俗出塵埃。蕩陰令張遷碑雪白蘭芬孝友敦。天心不繆淑人親。旣多受祉南山壽。干祿無疆子子孫。司隷校尉魯峻碑䟽廣心存止足戒。於陵身作灌園翁。儒宗士表當時望。詩易春秋禮博通。執金吾丞武榮碑學優則仕武含和。榮字曰含和。 治魯詩遊太學多。銘石藐肰高厲節。雨淋日炙不能磨。泰山都尉孔宙碑。豫州從事尹宙碑。漢隷覃心搜剔時。蘆窓印月篆烟遅。濃堆墨古苔花剝。尹宙何如孔宙碑。</text>
<title>春宵遣懷</title>,<text>嬉春無奈日衰頹。上巳淸明節序催。捴爲苦吟甘寂寞。暫因行藥小徘徊。人期院落鍾先到。風定欄干月自來。莫謂韶光寒勒住。杏花饒有一枝開。</text>
<title>絳雪起居注來誦寒食絶句。感用原韻答之。</title>,<text>逢春短髮亂於絲。舊院頭銜老退時。院銜年七十者例减下。 聽誦新詩隨下淚。綏陵寒食小臣悲。七字絳雪。原句子也。</text>
<title>綾山六十一初度。以翠微太史詩携示。索余一言。率爾勉副。</title>,<text>十年不見綾山面。病榻忽肰來索詩。談吐凌雲如得意。生涯任酒轉成癡。童顔綠髮春難老。蓬戶朱門跡太奇。縱欲云云馳賀語。吾宗健筆已先之。</text>
<title>春盡日醉吟</title>,<text>莫言春盡春無盡。燕舞鶯歌樂只且。歲閏東皇添分福。未開桃李尙留餘。</text>
<title>送安秘書 季良 之任永春</title>,<text>下直奎瀛戀主情。出爲名郡奉親榮。仙風緬想桃源內。南窟漁樵北壁耕。</text>
<title>燈夕。園後登臨 二首。</title>,<text>徐黃畵意略相同。最是難摸夏景融。粉蝶作團挑菜地。絳桃生色試燈風。蚕頭士女眞傾國。園脚兒孫擁一翁。何必六街窮遠目。君王萬壽恰當中。市燈。有聖壽萬年字特大。其二風光召我倚筇能。如此淸和得未曾。小雨綠陰生巷陌。夕陽佳氣上觚稜。長竿雉尾羅幢盖。七寶蓮花作界層。有願家家齊祝聖。一燈一佛億千燈。</text>
<title>釋草衣有書致茶。求其師舍利塔記。且願金仙一會。時有享役未赴。以詩爲答。</title>,<text>數年肰後聞師健。甁錫金仙趁道塲。葬佛苦心徵塔記。製茶淸供到山房。細傾且玩瓷甌色。透褁先聞箬葉香。悟在虛空何必面。對床言說淡相忘。</text>
<title>立夏日齋居口拈</title>,<text>麥農行夏令。花史惜春過。驟熱雲容變。侵昏雨意多。暮年詩有癖。齋宿睡無魔。粗效駿奔地。其如筋力何。</text>
<title>草衣茶味太嫩。故與舊所藏壑源茶和匀。同貯一籠中。更俟陳新相入而用之也。又成一詩。將以示草衣也。</title>,<text>戀情刊落略無痕。未足平生茗事存。香積飯過淸佛座。松風湯熱淨詩魂。評品得聞於鴻漸。氣味相投借壑源。此是藏收又一法。侍童秘勿俗人言。</text>
<title>東江老尙書邀賞園中牧丹。冒雨踐約。拈韻賦詩。</title>,<text>卷箔憑欄眼福奢。牧丹紅白擅繁華。開觴便是耆英會。折簡多因富貴花。神女生涯行暮雨。仙家裝束剪朝霞。重來雅集堪逃暑。待我盆荷恰放葩。</text>
<title>自哭蕉硯。欲廢詩事。尹梣溪送示春來與蕉硯酬和之什。不禁掁觸。輒用軸中韻爲三詩。悼蕉硯而慰梣溪。亦以示貞碧也。</title>,<text>適來一夢蘧蘧肰。碧落黃泉渺兩邊。阮籍窮途猶有子。劉蕡下第又無年。期君蘓杜眞傳訣。奪我蓮洋奈彼天。從此寒蘆吟舫閉。與誰談萟裊香烟。其二親仁汎愛徹皮眞。瘦鶴亭亭逈出塵。貞碧陽秋同癖友。梣溪晨夕素心隣。落花訃至驚長夜。健筆詩成送一春。遺草不敎焚隻字。悲於昌谷大夫人。其三問訊山翁爲啓窓。新悲舊恨得詩降。憐才世有梣溪一。妙友今無蕉硯雙。柱下老人留紫氣。滄浪孺子憶春江。梣溪有憶江上舊居詩，五柳先生傳，滄浪孺子歌一聯。用古人成語。甚雅馴。 他時會過黎雲宅。笠屐休嗔吠恠狵。僕與梣溪心交久矣。尙未謀面會。當一訪。故以詩先送之也。</text>
<title>以少司農點漕西湖。移泊蓉涇。得二首。</title>,<text>點閱漕倉米。句當公事回。湖山移小艇。歌舞上高臺。欵客林鶯囀。窺人水鶴來。觥籌方未已。休報日西催。其二小小漁人屋。當頭一草堂。江山似今昔。蹤跡判閑忙。鳩杖尋詩步。蚌燈照字光。沉吟思往事。鷗鷺莫相忘。</text>
<title>洗草宴韻</title>,<text>一代蘭臺筆。千秋石室文。幸吾猶及闕。恐或異傳聞。昵侍餘華髮。眞遊愴白雲。臨流同洗草。英俊忝爲羣。</text>
<title>梣溪新獲宋製鸚鵡硯</title>,<text>澹薄生涯一硯田。梣溪處士到華顚。開籠鸚鵡戀唐主。銘背宣和猶宋年。小市偶眸收白璧。誰家偸手及靑氊。按圖博古鵞爭品。好與書童締墨緣。</text>
<title>御賜名花十友墨。臣在養硯山房祗受。恭紀七言長歌。墨銘曰賜硯堂倣墨。又曰乹隆戊戌年。</title>,<text>名花十友麝煤古。著爲譜者方于魯。臨池炯炯日馳神。但聞赫名形莫覩。紫衣入門捧玄圭。是日宣賜自內府。下拜稽首解豹囊。一時屋脊虹光吐。賜硯堂墨養硯房。兩朝恩遇喧書圃。是房是堂證墨緣。後先似爲臣合聚。敢問是賜在何時。綏陵諱辰月當五。又必恰回戊戌年。人事天時頻仰俯。臣之所感非一端。涕泗縱橫墨屢撫。畵格野逸逼徐黃。字體古雅齊岣嶁。是雖一墨備衆珍。鎭篋足以忘貧窶。臣書承乏遍殿宮。外此毫髮嗟無補。賜予便蕃每慚惶。矧今耄矣臣奚取。嗚呼非人磨墨墨人。聖恩莫報歸黃土。</text>
<title>絳雪南內翰。燈下閱坡集傳神說。使人就影畵之。不作眉目。宛是一絳雪。遂題五絶句寄示。卽用原韻。</title>,<text>名門生得玉人嘉。讀罷奇書滿五車。閉戶自開千古眼。不曾多讓不曾誇。其二莊周蝴蝶兩蘧蘧。余亦非周蝶亦余。篆碧花紅言說外。此中髣髴悟眞如。其三畵師不翅隔微塵。頰影傳燈下筆親。注視斂容端坐頃。已非眞正此人身。其四丹靑塗抹七分像。何似都無媿色碑。面目卷中昭不掩。須知天定勝人爲。其五蝸角蠅頭寄宦途。浮名微利戀區區。詩中宛對君眉頰。悟徹周旋我與吾。</text>
<title>園中碧蘆叢本彌茂。人或有勸余芟伐者。故詩以答之。</title>,<text>叢蘆似脩竹。分綠上紋簾。舫閣荒寒託。江湖意思添。漸妨幽徑入。餘讓假山占。消受偏宜夏。風凉散帙籤。</text>
<title>題海濤天風琴 二首</title>,<text>海天一碧耽羅國。石上枯桐第幾枝。彈罷審音弦指外。古松癯鶴月明時。其二廣陵散絶今千年。玄鶴飛來于勤仙。海上移情人自悟。不煩工指不煩絃。</text>
<title>七夕。梣溪與韓蕅人拈韻共賦。余從蕅人袖中發之。走筆遙和。</title>,<text>鴻篇時出閉門居。一氣孤行味有餘。南郭聯成韓愈句。西京急就史游書。女牛夜夜遙相望。烏鵲年年定不虛。我亦新秋動高興。被君先占欲何如。</text>
<title>秋日。多作墨戱吟。示及門諸賢。</title>,<text>春秋代謝一何催。鶯燕匆匆蟋蜶廻。覽鏡不禁雙鬂雪。讀書猶未壯心灰。羲之墨浣籠鵞沼。甫也詩成啜茗臺。莫笑衰翁閑事業。替人多少得英才。</text>
<title>余於二十年前。遇一倡夫。曰吳善徵本以良家子。誤落戱臺中。演戱至燕子匏。妙絶一世。暇則牽黃臂蒼。志氣豪放。余遂爲四言詩一篇以贈之。自此善徵之名。尤藉甚都下。其弟善徹者。亦難弟也。一日來告善徵擁一艶。開永宗鎭酒肆。竟死不得返櫬云。爲之一唏。題與二絶。</title>,<text>風流生性隱倡夫。難弟難兄有二吳。富貴榮名皆外物。一生遊戱亦良圖。其二放鷹鬻犬擁羅裙。斂跡一帆何處村。畢竟吳伶以樂死。不妨海島酒壚魂。</text>
<title>題高子嵒 岑 三潭印月立軸</title>,<text>突過宋元擬逼唐。匠心吮墨費商量。鍾魚一一山相應。溪閣重重樹欲黃。筆未到時皆月色。徑徐轉外捴潭光。畵家誰說高岑品。歎息而今嗅絹香。</text>
<title>再題三潭印月圖 二絶</title>,<text>流寓金陵稱八子。高岑與龔賢，樊圻，鄒吉，吳宏，葉欣，胡造，謝蓀。號金陵八字。 乞錢混跡畵桃叉。啓禎年事休回首。太半烟雲屬內家。內府收藏君捴在。標題半是啓禎年。孔東塘贈樊圻。其二隔生我篋墨緣奇。張浦山曾一未窺。徵畵高家名父子。蔚生嘉樹但書之。畵徵錄。高岑字蔚生。未見其跡。有子蔭字嘉樹世業。名江淮間。</text>
<title>嘉蕅人生還。用書唐二韻爲贈。</title>,<text>蕅老栖栖不定居。茫肰信息四年餘。但知訪妹湖西縣。時蕅人妹婿趙得謙出守湖縣。 難信依人嶺外書。前得洪公瑜書。云蕅人爲嶺南人西席。 蠟屐奚囊迷處所。尻輪神馬覽空虗。蘆花舊徑驚筇響。一笑揩靑夢寐如。其二一身垂老轉荒唐。成佛生天未可量。或有傳蕅人遊岱者。 紅粉殢人忘鬂白。烏巾入洛抗塵黃。蕅人有綠波雜記。卽余澹心之板橋雜記。 琉璃境悟吟山色。彈子渦經拾海光。蕅人過嶺詩卷。多有悟入。又海邊。拾石如璊珊瑟瑟者。歸贈余三數枚。 如此遊方之外士。與誰同傳姓名香。</text>
<title>題墨農道峰遊記後</title>,<text>漢北道峯諸道塲。千巖萬壑白毫光。溪山永柳終荒陋。樓閣華嚴太幻茫。豈若可遊纔出郭。所過隨筆盡成章。山水記。始自柳州而地在荒裔。華巖樓閣。空中現成而終屬幻境。未若墨農都門咫尺可遊者多。而遊記亦佳。 在家示疾頭陀老。遙禮空王一炷香。</text>
<title>余選唐詩畵意一集。今且十年于玆。梣溪讀之。有契于心。用拙韻三潭印月詩。惠題卷後。故謝答 二首。</title>,<text>肖物覃精獨擅唐。詩中讀畵妙難量。通神道室生虗白。推例書家搨硬黃。南北了然區派別。贗眞足以辨毛光。王麓臺云。山水用筆須毛。王石谷云。凡畵若出一律則光。毛正光之相反也。 出奇文字藏之篋。慙媿題詞句句香。其二擧隅畵意選全唐。惇史玄言可並量。獨立空山悟雨雪。前身相馬外驪黃。從今萬軸筌蹄視。何羡一船虹月光。六法究心參妙句。盆花自發篆烟香。</text>
<title>南丞 正容。直學士二樂堂 應龍 之孫也。新築小齋曰三樂。盖山水二樂外。又取樂有賢父兄之義也。用林塘舊韻爲詩。求和於余。將以揭堂中也。率爾勉副。</title>,<text>堂開二樂睠城西。直學大名山斗齊。玉磬聲淸遺榘用。松醪味釅引人迷。退溪先生以公詩比磬聲。公與退溪，林塘，湖陰，容齋，企齋同在書堂。有松葉酒唱和詩。 斬新卜築承家緬。依舊烟雲入眼低。素壁籠紗徵妙句。不愁生面杖過溪。</text>
<title>秋風淸 二首</title>,<text>秋風淸秋月朗。秋雲歷歷秋山爽。夜如何其夜五更。鍾街鍾聲撼書幌。撼書幌人未眠。一段新愁百虫響。其二秋月朗秋風淸。秋天皎潔秋河傾。烏鵲塡河塡不得。依舊牛郞織女情。織女情又一年。猶勝人間恨死生。</text>
<title>廣陵從弟季章 綰 贈余盆景古梅。甚奇品也。詩以爲謝。</title>,<text>瓊枝鐵榦耐風霜。小𤭹離奇面目蒼。發願捨施詩佛事。論功配食水仙王。</text>
<title>題諸曦菴墨竹</title>,<text>削壁飛泉間。脩篁一兩竿。鴉叉展未半。人面洒蒼寒。</text>
<title>梣溪送借宣和鸚鵡硯。是不可無詩也。</title>,<text>寸硯深耕養性靈。端唐况若發新硎。䲶鴦匹美堪頭白。鸚鵒同盟拭眼靑。余所蓄舊有䲶鴦舃。 隨貢何年登帝殿。放籠今日到山扃。大功德爲梣溪頌。長念觀音般若經。</text>
<title>梣溪用唐字韻。推詡過情。故復此謝答 二首。</title>,<text>詩道日新祧宋唐。作家心苦浩難量。鬼才昌谷寧爲李。初祖江西不願黃。一代治猶尙文質。四時情亦感風光。從君自悟休隨衆。吾已忘言色味香。其二求眞兩宋贗三唐。優劣何居合細量。今日縱然能粉餙。異時安得免雌黃。案頭媿我勞心力。紙背逢君透眼光。妙諦拈將言外旨。此間聞否木犀香。附 原詩 二首○梣溪沿求宋法㴑參唐。悟解詩家妙莫量。千腋方成一裘白。寸膠能止九河黃。梔言北學輕無質。墨守東人闇不光。惟有霞公知此弊。朝華夕秀捴新香。其二匪才詩句日頹唐。酬和名章不自量。上薄風騷今見杜。小邦曹鄶只慙黃。鯨魚翡翠看同掣。玉樹蒹葭倚有光。感結虛懷推後進。一生低首抱書香。</text>
<title>題趙 脩祿 駉馬十六圖 宋崇寧人</title>,<text>駉駉牡馬馬斯臧。魯野春深萬物康。楊柳桃花皆可畵。畵圖不得頌聲洋。</text>
<title>次韻墨農秋十詠</title>,<text>梧桐紈扇羅衫欲變秋。西風乍起月如鉤。碧梧何與秋心事。金井銀床人自愁。秋柳楊柳天生付與風。性情駘宕四時中。寒鴉點點斜暉短。瘦影離亭慘不同。落葉楓林檞葉匝回環。人在寬閑十畒間。難道秋來不是畵。丹黃散點綠苔斑。秋草草色春秋一㨾靑。每番雨過喚惺惺。吟虫觖月徘徊頃。驀地愁生白露庭。秋海棠背立西風一味凉。工垂玉筯惜年光。採蘭雜志。昔有婦人洒淚處生花。卽今秋海棠。 康成婢子毛詩句。不學歌姬作態芳。甁史。秋海棠嬌然有酸態。鄭康成。崔秀才之侍兒也。敗荷春送芳菲別有洲。不知綠恨與紅愁。荷留柄柄頭無盖。始覺人生老一秋。秋牡丹秋來病眼爲君醒。瓣瓣荒畦紫鶴馨。可是層靑差小葉。又能分得牡丹形。二如亭羣芳譜。葉似牡丹。差小。芭蕉一任西風白露零。丹書倒卷養心靈。幽吟獨也題詩處。簾影寥寥寂寂扃。玉簪兒天上遺釵玉一枝。人間無此稱 去 氷䏎。依俙記得瑤池畔。敲遍欄干度曲兒。蘆花兩岸蘆花月一痕。小橋灣折小漁村。前身我是魚蝦侶。舫閣心凉水氣昏。</text>
<title>補題四詠</title>,<text>紅蓼紅穗偏宜傍碧蘆。飛鴻影落展江湖。不須雨笠烟簑具。此是先生漁樂圖。薜茘若有人兮假山傍。秋來修餙儼明粧。靧之雨綠莓苔面。繚以霜紅薜荔裳。垣衣三楹四架一庭方。紫閣峯陰養硯堂。不覺著書多歲月。垣衣綠遍瓦松黃。苦薏漸於盆景倦培灌。特愛園花不種生。色味香兼全似菊。每年籬落動關情。</text>
<title>戊戌八月十一日。僕七十生朝也。梣溪侈以壽詩。卽用原韻爲謝 二首。</title>,<text>人間七十古稀年。何福吾能有此筵。且作尋常田舍老。亦曾追逐玉堂仙。已知成佛閑商略。莫把生天較後先。自得蓮洋添一樂。來詩字辣更篇圓。其二一例流年又此年。兒孫多事祝眉筵。爭修凈供無量佛。未必交梨但在仙。詩舲諸門生。皆獻果品。僧普惠又以靑梨百顆祝壽。 命薄文章乖俗尙。心慚德業忝家先。從今筍脯徵詩句。新月纔弦未及圓。祝公壽比今宵月。纔過弦猶未至圓。梣溪原句子也。附 原韻 梣溪盟主詞垣七十年。生朝此日盛開筵。琴亭書庫香山叟。文采風流玉局仙。自有聲名傳代後。何須富貴在人先。祝公壽比今宵月。纔過弦猶未至圓。</text>
<title>蓮棧 在淮陽初境</title>,<text>行邁日以遠。塵境日以踈。大壑深無底。累石憑空虛。俯眄棧道細。人馬進貫魚。蓮花裏外瓣。升降百盤餘。繚以金碧澗。扁舟代肩輿。縹渺纔脫頂。平陸氣紆徐。始知九曲珠。穿過蟻旋如。竦身白雲背。縱目靑山墟。</text>
<title>唐阿至七松亭作</title>,<text>唐阿由瑟阿。前至七松亭。峻坂頻仰頫。別是一山扃。絳葉紛照曜。飛泉皎濙渟。人訝行旅仙。地蓄雲霞靈。</text>
<title>淮陽</title>,<text>征軺轆轆路悠悠。歷遍東來六七州。山近金剛皆佛氣。天橫鐵嶺始邊愁。依俙水墨丹靑畵。點染紅黃紫綠秋。千里修程方試險。西津橋下覔行舟。</text>
<title>樂民樓</title>,<text>大地鍾靈氣欝盤。周豳漢沛奠三韓。長橋月近平舖水。曠野天低韞藉山。孤鶴東來江笛外。飛樓西出甕城間。恭瞻寶墨虹光放。賴慰心懸玉宇寒。樓上有肅廟御詩坂。</text>
<title>知樂亭。次韻答竹垞進士。</title>,<text>玉簫響徹翻紅葉。所謂伊人宛在中。玉簫亭名。紅葉樓名。 書倣十三行大令。詩追廿四品司空。睽離入夢關山月。邂逅披襟樓閣風。送我一程程更遠。可堪嶺路去無窮。</text>
<title>用榘堂 洪獻新建政堂也</title>,<text>荒年殫竭日勤民。餘力守居閤子新。滄海門臨繫舟楫。關河路直送蹄輪。黃花節後香醪會。白鶴峯前竹杖身。恩許暇遊千里遠。專城賴汝早榮親。</text>
<title>海月亭 亭在節婦巖</title>,<text>畢竟地因名得勝。行車到此爲停輪。亭前月濺鮫人淚。巖底珠沉節婦身。海色潮聲如送恨。山鴉水鶴共迎神。憶曾姜女廟中見。遠望凝眸含小嚬。</text>
<title>東井水 二首</title>,<text>肅愼故墟東井水。丹砂素礫映澄然。卽乘恩暇遊千里。來試吾邦第一泉。飯潔醪香蘓病肺。茶甘粥白供詩禪。全勝藥物扶衰氣。一理要參北坎天。其二世間一切厭紛華。七十稀年念念差。茗事還知堪送老。天涯不計欲移家。名泉此是康王谷。頂品宜烹陸羽茶。靑海城東田野畔。藍輿路熟趁晨鴉。</text>
<title>靑海舘。戲贈妓江山月 二絶句。</title>,<text>留客金罇靑海舘。膩香殘黛夜橫陳。偶肰誤曲周郞顧。已有蛾眉嫉妬人。其二第一泉邊第一娥。高雲不動意先歌。莫言風月無常主。閑者如吾亦放過。</text>
<title>靑海牡丹傳。以爲艮岳遺種。出自五國城。節度園池。環種無慮數百本。皆盈握之老榦也。花品亦佳云。恨不於花時一賞。故拈韻以記之。</title>,<text>富貴京華方得地。如何無此萬叢繁。花王瑟海甘遷次。應是當年二帝魂。</text>
<title>卯翁廵察生朝。邀余知樂亭。作筍脯之會。拈韻共賦。</title>,<text>髧髮相看白練裙。謝家門巷忝同羣。公眞與共民之樂。我但能來述以文。萬瓦魚鱗舖滿地。孤亭鳥翼勢凌雲。誰知皓首重關外。筍脯佳辰握手欣。</text>
<title>鄭宜之老人爲共守歲。自咸山衝雪踰嶺而至。無以答其意。題贈一絶句。己亥</title>,<text>我亦居肰開八秩。看君綠髮到華顚。聯衾伴讀平生話。客舍燈靑守歲筵。</text>
<title>曺參奉 錫冕 直廬除夜。見憶有詩。卽次原韻。</title>,<text>靑燈守歲影幢幢。遠客心如在異邦。洪獻儒生誰第一。曺君才筆再無雙。嶺頭雪轍初埋跡。海上風帆欲折杠。仙寑題詩能見憶。也行不得滯橫江。</text>
<title>答謝文川韓眞齋使君元朝以詩爲壽 二首</title>,<text>驛騎來時雙鯉魚。元朝問訊拜年如。玉堂制草須君久。劇縣簿書爲吏初。北地尙慳梅蘂放。東風稍喜柳枝舒。新開八秩詩相賀。冗散支離屢愧余。其二千里思歸道路艱。鏡中非昔漸衰顔。專城縱謂偏宜養。淸禁那堪久撤班。厚雪埋簷吟病榻。歸雪擁樹望鄕山。文川已是重關外。更隔文川一險關。</text>
<title>琴娥別三疊</title>,<text>北山樓下。萬歲橋邊。仲冬天氣。風月淸姸。何處老翁來宴飮。金釵十二擁酣眠。絲竹風流興全减。更那堪素手玉房前。其二咸關嶺。碧崔嵬。行人到此。馬蹄僵車軸摧。女兒三五。嫰於小梅。衝風衝雪。瘦損玉腮。肯來續知樂亭中緣。眞箇是明朝有意抱琴來。其三馬嘶人語動行色。冉冉夕陽生暮烟。柳枝凍折驛亭前。不堪持贈征鞭。且置別後追憶。已在當時惘肰。血色羅裙休濺淚。侍郞華髮値衰年。詩筆尙能健。呼寫小蠻箋。付與琴心。三疊舞胎仙。</text>
<title>衙後園脚春眺</title>,<text>仙鶴飛來化爲石。車輪兩翅擁州城。野開烟火重重遠。水碧帆檣一一明。嶺外雪消初放眼。柳梢春動最關情。誰知老子憑園脚。畵藁詩材慘憺成。</text>
<title>天島</title>,<text>月斧何年巧鑿開。空中現出一樓臺。舟行宛在虹橋閘。人語相譍石鼓雷。蚌甲珠傾鮫女室。鯨濤風碎玉山堆。雖云關塞仍濱海。魚錯家家致貨財。</text>
<title>玉仙洞</title>,<text>飄肰身若駕飛鴻。海上移情萬法空。細軟平沙錦步障。周遭削壁玉屛風。魚龍氣挾春潮白。島嶼痕生夕照紅。此地神仙如可遇。絳宮明㓕水雲中。</text>
<title>題崔萬戶 斗遠 南塘屋壁</title>,<text>崔家兄弟好莊院。路出南塘第五橋。海樹濛濛遙作岸。渚田漠漠不通潮。一門尙武科名盛。諸子能文里俗超。徑造藍輿乘醉興。野人蘺落野花燒。</text>
<title>次韻答金敎授 永運 餞行之什</title>,<text>二年留北海。三復見南容。系出新羅裔。甘爲落譜宗。布衣輕駟馬。茅屋狎魚龍。臨別詩相贈。長吟意萬重。附 原韻 金永運高軒臨海縣。是以接儀容。德業三朝老。風流一世宗。休祥今覩鳳。賤跡幸登龍。未挽公行色。還朝侍九重。</text>
<title>會卿觀察。餞余樂民樓。行至定平。追寄一詩。</title>,<text>送客江樓㢠。含杯驛路迢。夕陽紅妓恨。春水白鷗驕。灌別非貪酒。衰顔不上潮。更堪君佇立。看我渡長橋。</text>
<title>永興本宮恭賦</title>,<text>肇跡龍興江上廬。欝䓗佳氣尙充閭。山光宛是仁王麓。野色濃於梁鐵墟。影殿眞容思儼若。本宮衣襨事生如。今行悟徹風人旨。淸廟生民意有餘。</text>
<title>釋王寺</title>,<text>一入禪門便絶塵。是心吾亦出家人。飛泉響答廣長舌。老樹花開淸凈身。苔石聚爲山削面。畵橋彎似月傳神。循廊曠感興王跡。佛力天心眷世臣。</text>
<title>寺中有翼廟睿賜屛風。是昔年臣承令書進者。鏤在花梨。金玉裝成。僧言是山門鎭寶云。</title>,<text>承令屛風題畵側。流年今恰十三廻。禪門偶入悲陳跡。鶴禁追惟舊昵陪。宮殿香薰金屈膝。花梨膚映玉雕臺。山僧莫訝滂沱淚。未死臣心已死灰。</text>
<title>鐵嶺</title>,<text>東北分疆第一關。縈雲嶺路歷千盤。泱茫風雨披襟後。表裏江山擧目間。往日埋輪林葉脫。來時撲馬澗花斑。行人壯覽居人笑。何事衰翁試此艱。</text>
<title>過淮陽。不能歷入金剛。悵肰有詩。</title>,<text>西津橋斷喚船過。試險唐阿又瑟阿。暫爲主公來駐馬。趙令錫龜。 不堪拈筆戱籠鵞。求書者至。 神仙有約緣終淺。軒冕勞形鬂已皤。咫尺蓬萊無路入。洞門深鎖白雲多。</text>
<title>豊田驛午睡</title>,<text>千里還鄕日近鄕。貪程不覺馬蹄忙。茅簷日午蠭聲靜。借榻蘧蘧一夢長。</text>
<title>洞陰途中口號</title>,<text>尋常鷗鷺亦仙禽。風珮淸淸過洞陰。釣弋時逢嚴子瀨。峩洋自悟伯牙琴。候人莫謾催行色。憑軾何妨且朗吟。我有霞山好泉石。漁兄樵弟待抽簪。</text>
<title>梁文驛</title>,<text>梁文驛店柳絲絲。風暖陰晴未定時。忽憶貞蕤舊居士。浮雲驟雨感題詩。浮雲能蔽日。驟雨不終朝。貞蕤梁文驛舊句也。</text>
<title>次韻尹梣溪惠題北遊小草卷後</title>,<text>經年恩暇換春秋。車轍平生始北遊。歷覽關山皆絶境。登臨風月捴名樓。偶因咳唾憑君拾。不惜瓊琚向我投。撫卷衰翁增氣色。沛豊身到帝王州。附 原韻先生七十氣橫秋。行處題詩號北遊。舊感屛書釋王寺。獨來江篴樂民樓。快持健筆䧺詞去。好向高山大野投。欲識文章神化境。東坡海外杜秦州。</text>
<title>養硯山房。春日書事。</title>,<text>經年返書屋。俗事更無多。小史雙扶老。奚囊一養和。桃花蒸曲砌。蘆荻吐陽坡。只許談玄者。時時載酒過。</text>
<title>戲贈蕅老人</title>,<text>再到劉郞春已暮。桃花一簇抵千金。爭傳蕅老人佳句。鶯惜嬌音待綠陰。</text>
<title>燈夕雨。不燃燈 二首。</title>,<text>窓黑拋書日未曛。閉門深巷斷知聞。漏雲點雨時時霔。迎夏凄風陣陣薰。浴佛嗟違燈火供。齋心賴有篆香焚。登高一夕虛今夕。且與兒孫槐餠分。是日食炒豆槐葉餠。其二示疾維摩自曉曛。念無起㓕耳無聞。欄花午送催詩雨。郊麥風來解慍薰。琴韻略知弦外意。心香是亦佛前焚。非燈也有燈千億。未必燃燈與否分。</text>
<title>夜夢與先兄進士，亡友宋聖起同話一堂。覺而念之。坡公與子由懷遠驛風雨對床。王慶源瑞草橋提壺藉草。此二事。集中屢言而不一言之。深有感于中者。綴爲一絶句。</title>,<text>風雨對床懷遠驛。壺觴藉地瑞草橋。友于知己平生事。坡老心中遣未消。</text>
<title>送徐美華 哲淳 往省瑞興府</title>,<text>徐郞海郡趨庭日。霞老關河就養回。歧路傷心時易邁。戚姻分手意難裁。賽神祠下沿溪步。彈子渦前拾石來。我欲憑君尋往跡。不堪埋沒遍蒼苔。</text>
<title>余收孫氏 承澤 知止閣米帖 二絶句</title>,<text>武帝王戎篆籕然。謝安突過獻之前。晉賢十四留眞帖後五百年逢米顚。晉十四帖。米老得見於太師李瑋第。太宗皇帝借摹閣帖。但取郗愔兩行。餘王戎，陸雲，晉武帝，王衍及謝安，謝萬共十三帖。皆不取模。此見於白雲居米帖謝太傅書跋。其二天生一段墨因緣。海外揩靑埽瘴烟。超妙入神坡老語。當時定價已高懸。</text>
<title>問菴收王玉相 金華 山水小幀</title>,<text>院氣埽除士氣至。米黃何者是眞師。近看密塞遠開豁。非墨非毫能爾爲。</text>
<title>日本永源菴僧通銓。越海萬里。重譯乞書藏室碑。重違勤意。旣遙應之。且記墨緣。</title>,<text>本師釋迦牟尼世尊。自鹿野菀至跋提河。演說妙法。開示羣迷四十九年不說之說。曰修多羅藏。曰阿昆曇藏。曰昆尼藏及與諸大菩薩，諸大羅漢震朝，諸大祖師之撰述語錄入藏者。総曰之一切經。然傳于本朝者。有趙宋版。有胡元版。有宋明版。有高麗版。而宋元明各多舛誤錯綜。獨高麗最爲勝焉。寬文年間。鐵眼禪師翻刻明本於黃蘗山。爾來處處得置藏室。箇箇得看聖敎。鐵眼爲人之功侈矣。越之前州丹生。北郡絲生。之鄕凈勝敎寺拄持順慧上人。發起志願。欲所住之地。結搆藏室。安置聖敎。以惠後來矣。先時順藝上人。嘗校金剛經。及論其無着論窺基所會釋。偏合於高麗本。故知麗藏之勝矣。當今置大藏。又欲就麗本校讐。遺諸後來也。然亦慮其費居多。非自力之所能爲。因謀之於門徒之衆。皆隨喜肯服。於是來于京師。謁于獅谷。未忍澂律師之校本轉寫。未幾有事而廢焉。余與藝公相識。且吾山秘襲高麗藏。乃就余謀校考之事。宲文政壬午之秋也。明年癸未之春。余有對馬之行。不遑贊成。因而謝焉。爾後多方鑿覓。遂聞對府木坂神祠。亦有麗本。以書謀曰。願質千金於府庫。爲無踈失之驗。借得十函或二十函。取次卒業。余感其懇求。訂諸國老田中氏。田中氏亦感激。議於同列。然而遭神庫之物。不可恣之。且有超海出境之難。辭以國禁焉。噫。時之未至。緣之未熟。無事不輱軻。爲之悽然者久之。卽書答曰。不論成與不成。只須放下此事。隨順時節因緣。向衲之任滿歸京之時。再謀盛擧。乙酉之冬。果然未謀。曩者吾山闔衆。雖固隨喜。而以日常無周旋出納之人。未嘗許可焉。今以余之贊成。且就弊院校正之故。有允容許可也。越丙戌之春。拉順尊賢護二子來而就校讐。凡歷十餘寒暑。三校呈功矣。明本之所闕。就麗本謄寫者。五百餘卷。可謂勤而且至者矣。嗚呼。克就父師之志願。又遂己之所欲。優得惠於後昆。其功尤偉哉。抑此擧也。無廣摹衆緣。幸値武州平閒之人成川平治郞。喜捨淨財若干。且門徒之衆。戮力資助。其功亦可賞哉。夫時節之至。因緣之熟。終得於吾邦。添一藏書本矣。頃欲結搆藏室。安置聖敎。爲余之能知前後艱勤之由。欲俾後人聞知。相共保持于悠久。徵記于余。余不以固陋謭劣拒謝。又不顧貽笑於大方。略叙梗槩如斯。助校者伊勢州傳善寺大憃。近江州泉福寺，香嚴寺也。天保七年歲次丙申二月二十二日。洛陽建仁三百四十七世永源菴守塔愍𤜽則堂叟通銓撰。釋典宋元明舛錯。高麗版較最精爲。羣賢殫力半千卷。三校呈功十一年。藏室碑酬慧公願。殊邦墨締老霞緣。從今善本徵悠久。是報慈恩諸佛天。</text>
<title>醉吟</title>,<text>泡漚幼滅看豪華。蓄眼吾生亦已賖。軒冕中間逋老跡。樓臺側畔野人家。庭前不種濃靑艸。墻角無名淡白花。漸懶逢迎慵翰墨。一壺酒對一甌茶。</text>
<title>李嗜卧侍郞八十壽筵。自首春凡已四設。而初夏爲邀僕。又設第五筵。用席上年字韻。</title>,<text>挑菜直連櫻筍節。太平時設老人筵。欲知稀瑞主公壽。七十一翁猶少年。賤庚七十一故云。</text>
<title>園中小集晩飯 二首</title>,<text>蔭客蘆梢夏景凉。園廬晩飯對傾觴。空虛老負詩書腹。芒角難消竹石腸。不合野人堂食味。邵康節語。 硬差致仕筍蔬香。蘓文忠語。 偶然一飽歡僮僕。何必携家魚稻鄕。其二謀酒公堪典襪材。園中噴飯發函來。余前乞觀白酒。觀白送酒。答書曰。公何不以塡門書畫本典酒。豈不有愈於襪材乎。其語甚韻。 可無一日子由竹。不見三年羊角哀。叩頭錄。皮藩去北而復來鄱陽。食竹筍曰三年不見羊角哀。時余自北而還故亦云。 謝豹蝦過鱸鱠美。杜鵑花落牧丹開。諸君莫謂余貪食。時有淋漓此巨杯。</text>
<title>五月苦雨書事</title>,<text>似此淫淋得未曾。四郊周洽占豊登。乍寒簾閣如晴候。驟熱空雲又雨徵。淹爛庭花粘白蝶。浥蒸書帙聚靑蠅。何當快斷簷間溜。蘆徑苔階任拄藤。</text>
<title>次韻劉眉士 玫 寄示之什</title>,<text>白首何成就。東方一老夫。夙聞詩六義。虛擬賦三都。心印無殊域。書盟可反隅。偶然披舊篋。如見玉人芻。附 原韻 劉玫久矣心傾李。書盟拜大夫。篔簹文與可。章草蔡鴻都。品學馳華夏。經綸卓海隅。披緘感規切。長願贈生芻。</text>
<title>次韻吳蘭雪賦別翠微太史</title>,<text>入杜聞精義。蘓齋一派東。周旋詩境內。造次筆談中。瀛海遙相憶。門墻早與同。嗟今遊岱久。誰更叩霞翁。附 原韻 吳 嵩梁萬里一帆風。扶桑大海東。波濤收卷裏。雲日覲天中。絳節留難久。靑樽暫許同。因君參句法。還念紫霞翁。</text>
<title>新收明無名氏古畫二幀。各系一絶句。</title>,<text>仕女讀書圖金釵斜墜鳳凰翎。是李香君是小靑。非緖非情苔石畔。拋書一卷牡丹亭。牡丹亭。還魂記。湯若士爲杜麗娘作也。仕女倦睡圖夢無塞北與江南。容易天涯近枕函。湘竹闌干蘄笛簟。午風凉透碧紗衫。</text>
<title>問菴秘書分惠錦葵花一𤭹。謝以二詩。一名錢葵。</title>,<text>花小於錢錦樣紅。葵心向日與之同。詩家不是凡花草。爲入陳風爾雅中。詩陳風。視爾如荍。卽此花。爾雅荍注云今荊葵也。多花小葉。其二五斗折腰漣水縣。三升戀醞秘書郞。蕭然破屋西門路。澹對錦葵花映墻。</text>
<title>新收連環硯。以詩代銘。</title>,<text>環非環玦非玦。太陽出矣圓蟾缺。五雲捧之濤瀾凸。光燄陸離硯池澈。于焉波撇恣點筆。龍跳天門乕卧闕。</text>
<title>題董帖如來成道記 二首○王勃文</title>,<text>香光此是唐臨晉。肯僅從前自運多。心腕不難時造極。一須毫墨悟虛和。其二後來力挽華亭體。無病呻吟反露筋。且置十三行大令。天然咄逼右將軍。</text>
<title>題秋翁書齋記後。贈古東尙書。幷序</title>,<text>吳吳山中書 思權 爲李秋齋學士 時在。撰秋翁書齋記云。余不獲見李古東先生。則其能見公者。詎非畢生之厚幸哉。古東尙書乙未奉使時。不見一人。不示一詩文而歸。其簡拙自持。不汲汲於譽者。宜其爲吳山之心折也。品學評量縞紵中。年年貢使略相同。吳山健筆秋齋記。推重心傾一古東。</text>
<title>次韻梣溪惠題拙詩全藁</title>,<text>望八吾衰嗟甚矣。千秋遠業負初心。詩中有佛參眞諦。絃外論琴孰賞音。四海因緣皆翰墨。一家風味卽山林。憑君妙契苔岑好。援古微言每證今。附 原韻 梣溪編詩四十又餘卷。七十年來苦用心。眼下俱收前代體。胷中獨發自家音。倭僧乞字銘經藏。浙士修盟詠畫林。三絶香名馳四海。古應或有更無今。</text>
<title>冠巖尙書以其王考太史耳溪先生遺集。請余刪校。將以入剞劂也。閱月告竣。賦爲三詩。用示冠巖。</title>,<text>樗老賢甥高足弟。樗村沈先生錥。公之伯舅也。而有師弟之義。 文章爾雅六經來。漢唐盛際陶鎔手。英正年間黼黻才。秉筆主盟空緬憶。及門承誨尙餘哀。如今蕆事於遺集。滄海多慙測小杯。其二覆校溪淵兩相公。朴荳溪，洪淵泉。 及余三校竣微功。是集已經荳溪淵泉兩相公覆校。則幾無毫髮之憾。亦何待乎不佞也。 刪繁就簡期無憾。殫力覃精有感衷。大抵碑銘難著手。諸餘文字或芟叢。諸家碑版文字。將以藉公傳後。或有存拔。易致怨憾。 尙書誠孝觀於是。不朽名山鎭海東。其三論定河間弁卷中。詩文高古作家同。卷首有曉嵐，紀尙書二序。 氣劘鄴下西京壘。雄壓開元大曆風。質厚先從經術始。輕靈傍及選騷工。須知是集多嘉惠。度與金針偉有功。</text>
<title>次韻答蓮史</title>,<text>由杜少陵入長公。是詩三昧聞覃翁。已衰玄草悲楊子。未餌丹砂媿葛洪。放眼頓寬秋水至。伊人宛在露葭中。開函縱慰終非面。對案揮毫恨莫同。</text>
<title>歲大澇。七月二十二日。有禜祭之命。兒子命準以臺監進。是夕遂雨止。大祝權掌令 馦 有志喜詩。準和之。而同和者祝史趙駉郞 濟晩，齋郞朴倉監 峻陽，陪從官洪太常 大奎 也。追次原韻。</title>,<text>小凉於夏㬉於春。霽慰三農粒我民。纔見香升雲解駁。九重昭格一心仁。</text>
<title>哭金松禾孟友 二首</title>,<text>嗚呼孟友竟饑死。同穴芳盟踐亦奇。孟友昨年哭內。 御史能令人造命。使君原自罪堪疑。交情鵩舍吟聯榻。韻事鸚籠放入詩。三石橋邊來往跡。流年逝水付誰知。其二人生飄忽儘難定。半是半非彈指間。五柳先生同我住。延陵季子共君還。吳稷夫去年不淑。 能來一日園中飯。奄隔千秋地下顔。食報芝蘭難及見。不禁衰淚掩潸潸。</text>
<title>成鐵蘭 載詩 以詩卷求益於余。其詩一洗東浴腐淺之氣。亦近來初見也。題卷後二詩。</title>,<text>鐵蘭居士晩相知。歷覽先驚萬里奇。四傑交傾楊駱座。一生情到邵丹癡。鐵蘭入燕時。與蜀士楊儔，駱承源，卓秉愔，趙元模四人證交。且其平生情到者。卽金邵亭永爵，尹學丹致璉也。 南宮試藝遊仍倦。小渼幽棲出每遅。鐵蘭有小渼山莊。 古體淸新優入妙。賞心央瓦殺靑詩。鐵蘭卷中七古之未央瓦硯詩，殺靑詩二篇最佳。其二君何認我有眞知。畢竟空䟱未甚奇。到老虛名千劫閱。憐才欲殺兩情癡。神來不覺揮毫快。妙在沉吟下字遅。已入境中應自得。歸歟質對古人詩。</text>
<title>夢得一聯。覺而足成。</title>,<text>民隱恫如躬稼野。師尊儼若面書帷。做人根本惟耕讀。老未忘情夢寐時。</text>
<title>洪夢梅 允協 子十二歲兒豹興。自號曰夢竹。余甚奇之。爲作梅竹雙淸圖。題此以贈之。</title>,<text>夢梅夢竹皆詩境。梅竹雙淸華一門。玉笛飄花梅結子。錦綳解籜竹生孫。恐難凡卉堪承當。有斐其人不可諼。此是霞翁神會筆。靑鸞影落月黃昏。</text>
<title>八月十一日。卽余七十一生朝也。口號二詩。屬蕅舫，詩舲共和。</title>,<text>每感劬勞値此筵。兒孫拜慶意悽然。含盃對客蘆中榭。改席留人月上弦。忤物一生詩性癖。虛名四海墨因緣。無論舊雨非今雨。眞箇增年是减年。人情舊雨非今雨。老境增年是减年。范石湖句子也。其二蕅舫詩舲與合筵。蘭襟苔契對悠然。每懷陳跡留觴詠。豈必幽情暢管弦。枕上倦回關北夢。卷中誇結嶺南緣。蕅老人嶺南詩。更進一格。 蒲萄又荷筠籠贈。筍脯慇懃每歲年。詩舲携贈蒲萄味佳。又如往年是日菓品之助添飣餖也。</text>
<title>吳竹溪老人卜築於陰竹。名其室曰苟完。有詩紀之。且馳書於洪獻。要余和寄。久未能成。半年然後。偶撿篋發書惘然。遂次原韻追副。</title>,<text>聞君新築屋三間。完聚人生亦一艱。斂却聲名餘白髮。儼如賓主對靑山。寓心種樹移經濟。課業兒孫遣悶閑。肯許卜隣成二老。風前嘯咏月中還。</text>
<title>重陽日。得洪獻衙信。有去年此時之語。悵然作。</title>,<text>萸佩花糕重九宴。去年今日在天涯。詩前妓捧鸚哥硯。梣溪鸚鵡硯。隨余行篋。 酒後童烹蟹眼茶。有海茫茫如入戶。無風淅淅自驚沙。歸來節物堪娛樂。此地胡爲似憶家。</text>
<title>題旌德姚氏 學經 晩香堂蘓帖卷後。原帖花菓夫人宮詞。春帖子詞。烟江疊嶂圖詩。過南華寺詩。竗高臺詩。書李世南所畫秋景二首。歸去來辭集。歸去來辭詩集。歸去來辭歌。黃州詩，題畫，養生論。續刻滕王閣詩序。畫記七絶詩。與畢君書札。增續鐫南華經二則。淸言一則。前後恠石供乞。居常州奏狀。觀海市詩。次韻送梅花詩。跋淵明詩。</title>,<text>趙帖淸華齋。米帖白雲居。蘓帖晩香堂。皆爲姚氏儲。晩香原續刻。四世手拮据。告竣在乾隆。始自崇禎初。鉤摹出衆手。得失豈無歟。烏雲帖眞墨。我窺覃翁廬。所以於公跡。粗能辨宲虛。常州奏狀楷。寶玉之璠璵。字字逼鍾王。顔徐視墨豬。過海挾風濤。心腕幻脫餘。和陶飮酒跋。又其得意書。是寄參寥子。妙處禪悟如。登州海舶字。烏雲一權輿。至與畢君札。姿媚隨密䟱。餘惟送梅詩。憑虛奇氣攄。一月抱帖眠。仙乎塵慮祛。謦欬若親炙。公門恍曳裾。單鉤有夙契。嗜劇昌歜茹。苟得公片楮。其可不寶諸。盥手跋帖尾。硯池玄雲噓。</text>
<title>雲岡侍郞送一扇。屬余烟江疊嶂圖。且有書曰勿令侍御君代筆。發函一笑。卽付準兒畵之。仍戲題一絶於畫側。</title>,<text>鬢與蘆花白雪紛。秋懷牢落對罏薰。平生水墨丹靑事。付與趨庭侍御君。</text>
<title>題益王重摹周定王蘭亭五本帖後</title>,<text>周邸定王臨蘭亭。大小肥瘦不一形。定武三本又褚本。一時摹石覃神精。李伯時畵羣賢述。秘藏出自王晉卿。幷諸家屬蘭亭考。細及字形針蟹丁。蘭雪軒中讀書暇。寓心於此以適情。如此皇子古有否。想見永樂治文明。往年叫絶玉枕態。又此面貌爭尹邢。甲午夏。余獲見定王臨蘭亭小本。有七言長歌記之。 老眼何福堪消受。歡喜魔高心不寧。特下一拜拈一瓣。幷降周邸山陰靈。潢南道人若有語。是我功德重摹成。最後松雪十八跋。又我奏刃新發硎。趙跋。是益王添刻也。 嗟余於世百不遇。古墨緣差慰衰齡。五字劖損何意多。亦憾當年薛紹彭。定武本何子楚跋辭。薛紹彭摹之他石。潛易原刻。暗以自別。遂於古刻湍流帶左右五字。各劖損一二筆爲識。轉出趙帖中。</text>
<title>連日有內下書役。吟成 三絶句。</title>,<text>硯池氣色日新鮮。菊秀蘭衰九月天。眇福何堪消受得。墨香時到御床前。其二四朝宮殿姓名遍。髫綠恩光到雪顚。擧筆不忘規諫語。臨池每憶柳誠懸。其三惡詩萬首捴堪刪。硯亦能無準敕頑。陸務觀云。秘閣有端硯上。有紹興御書一頑字。唐有敕惡詩。今又有準敕頑硯耶。睿眷養身兼養硯。不堪榮寵只堪潸。</text>
<title>哭眞齋 二首</title>,<text>修文限促嗟何及。紅紙虛名又嗇年。高義醵金能入地。一家無食但呼天。桐漁，荳溪二相公。經山，梧墅，竹下諸公。各捐金治喪。 亦知拙宦生前事。誰禁公言死後傳。每與毫端參六法。不堪遺跡撫雲烟。其二卜宅居南愜素期。兩忘年甲少參差。風前月下題襟樂。蘆徑苔階印屐知。夢散懸弧通夕飮。前月余生朝。與君對酌。 淚霑開篋拜年詩。今年元朝。君在文州。以詩賀余增年。 承家也有賢橋梓。會見飛騰食報時。</text>
<title>大王大妃殿御賜佛相墨。卽乾隆丁丑。南巡到西湖聖因寺。見唐貫休畵十六應眞像。千年古絹。有難供藏。爰命工縮本移摹。刻入墨版。墨一笏。應眞一像。各有御製贊。將以爲傳世永寶者也。恭賦一律。付準兒珍藏之。</title>,<text>埋沒丹靑古絹塵。麝煤功德煥乎新。帝王一念由冥隲。尊者三生結聖因。賜自簾前霑異渥。繫之肘後秘稀珍。磨人磨墨還堪笑。不壞金剛亦化身。</text>
<title>秋盡日。送昌溪還海寓。墨農贈以盆菊。稍寬別懷。賦此。</title>,<text>懷抱索然秋盡日。三汊港口送歸航。羇鴻斷影日銜嶺。海鶴一聲風滿廊。多謝墨農寬別恨。肯分黃菊補重陽。荷裳讀禮昌溪去。詩弟誰歟起我商。</text>
<title>石淙直閣。分餉御賜霜蟹。以一絶爲謝。</title>,<text>奎章學士講筵回。八跪金盤御賜催。分與隣翁持佐酒。菊花從此不虛開。</text>
<title>菊 十四絶句</title>,<text>梅花遭遇廣平賦。爭似東籬菊入詩。領取新詞妃子笑。一時富貴牡丹癡。其二李易安能無感興。西風吾亦捲簾遅。莫言人似黃花瘦。已是山高月小時。其三凌冬氣節禀寒儒。陋室偏宜澹對吾。生在三春紅紫外。不關王母赦花租。史悟岡游仙詩。夜對明珠修謝表。喜聞王母赦花租。其四曉日東暾菊亦醒。分身寫影上窓欞。非無諸品皆貞色。強項風霜最鶴翎。其五寒天受用不離房。盆盎圖書繞在傍。睡鴨罏薰除一事。卧床渾是菊花香。其六才盡江淹思自遅。眼前無物不宜詩。初三淡白如眉月。斜塔黃花半悴枝。其七有客同觴固可意。無人獨酌未爲非。壺乾恐被黃花笑。典却圖書又典衣。其八饑來驅去陶元亮。冥報區區一飯恩。裛露掇英詩有味。仙乎是豈乞人言。其九懿美宜升君子堂。四時元氣養貞剛。抱香韞馥枝間老。不逐西風脫葉狂。其十強揷秋香慰雪顚。天時人事兩茫然。重陽七十王官谷。較我重陽少一年。司空圖詩。今朝第七十重陽。其十一糗糧杞菊古之人。貽我良方養老身。糠覈瓠肥粱肉瘦。不知何者是豊貧。其十二畵中菊色不求似。色似居然已俗花。落墨都無香色在。畵家三昧悟禪家。其十三益壽長生黃菊酒。全勝曉吸露金盤。一年然後香醲郁。宮釀傳方賈佩蘭。漢宮侍兒。其十四末至相如病渴時。風流文采亦吾師。一行丫髻靑裙侍。對坐禪房兩白髭。菊品無一白者。最後得白雲朶。已向衰可惜也。</text>
<title>題白雲居米帖</title>,<text>白雲帖竟壓虹船。姚氏偏余結墨緣。耿耿名齋丹寓後。駸駸新埭永和前。孫氏知止閣米書中新埭帖。尤突逼右軍。 莫云但恨無臣法。未可徒然認米顚。若與淸華論甲乙。鉤摹僅比晩香肩。晩香蘓帖，白雲米帖。皆已不及淸華趙帖之逼眞。此可見年代較遠。傳摹易失眞也。</text>
<title>白雲居帖首。有海岳自寫像。小米所謂竗出心匠形容浩然之氣者。此與他本流傳者。逈有異焉。又必與晩香堂，坡翁眞二本同時拜像。姚氏之證余墨緣多矣。題此自慶。</title>,<text>海岳庵中自寫眞。何如勳業上麒麟。刻之貞石丹徒縣。贊者佳兒米友仁。第一等人傳翰墨。海岳。宋朝第一等人。而書法亦如之。趙松雪跋語。 乖千古業蘊經綸。經綸之學。衆歎曾未得施。米友仁贊語。 晩香蘓像同時拜。多謝姚家證夙因。</text>
<title>米書跋晉太傅謝安書。龍井山方圓庵記。露䈥祠碑。皆公楷行之極則也。數日臨撫題此。</title>,<text>跋太傅書體更奇。公書第一逼羲之。行間態變前無古。紙上神來某在斯。理已忘言龍井記。氏猶不顯露筋碑。禪心蛻跡毫端寓。我亦臨池有所思。</text>
<title>次韻墨農菊 四絶句</title>,<text>起居飮食菊花下。便是山翁辟老方。一簇佳人來伴住。額黃無限夕陽粧。其二衣染六銖宮樣黃。心薰一瓣佛前香。驅除紅紫三春色。管領風霜一國光。其三對菊哦詩一月飮。小春何日不重陽。天公餉我無量福。礬弟梅兄又擅芳。水仙花。其四菊悴貞心遞與梅。山窓分付臘前回。四時不有羣芳玩。安得老人懷抱開。</text>
<title>聞北伯朴鳳來 岐壽 與洪獻倅行獵於九州寺。亦關外之勝遊也。以二詩寄洪獻。</title>,<text>元戎車騎擁豪䧺。小吏雕鞍賓從中。選日牽黃臂蒼去。九州寺下看霜紅。其二十月繁霜葉打門。山房靜對一罏薰。驀然不禁年時興。聞獵何如見獵欣。</text>
<title>次韻答墨農冬夜聽雨。曉起視之。雨收月明。薄雪在地。始有歲寒之思。吟呈養硯老先生。</title>,<text>古木瑟然驚鵲墮。通宵不寐雨聲寒。冬心淅瀝雲初變。雪意糊糢月未殘。卉物榮枯篇上閱。陰陽噓吸靜中觀。問君早起何思慮。吾亦山房峭倚欄。</text>
<title>賀梣溪生子 二首</title>,<text>充閭佳氣小春天。故宅書香一脉傳。可使鄰翁無賀物。贈詩吾欲贈吾年。其二鴻儒身不做公卿。五十生男晩乃亨。我欲去爲湯餠客。隔窓英物驗啼聲。</text>
<title>爲墨農寫竹。戲題帖後。</title>,<text>我生墨竹亦天性。一日一掃一百㡧。陶寫哀樂代絲肉。暢叙幽情當觴咏。是竹非竹不自覺。爲麻爲蘆受人評。雲林遺事。余之竹。聊寫胷中逸氣耳。他人視之。爲麻爲蘆。僕亦不能強辨爲竹。 文同夫子未入道。東坡先生利其病。君於我竹亦嗜劇。譬如一世文蘓傡。嗟君漢隸何如吾墨竹。君之病發吾亦偵。坡集與可曰。吾與道未至。故一發於墨竹是病也。余將伺其發而掩取之。吾又利其病。是吾亦病也。</text>
<title>成友書屬余鐵蘭山房四字扁。將以揭小渼山莊也。並題後一詩。</title>,<text>訪士燕南劒筑塲。歸來韋布氣軒昂。烏雲萬里嵩陽夢。蝸屋三間小渼莊。竹外蒸靑詩入妙。瓦心浣墨字生香。君詩中殺靑瓦硯二詩。最爲余激賞。 逢君但恨相知晩。蘭蕙其襟鐵石腸。</text>
<title>白玄雪 華洙 東村詩人。以記雪詩卷。轉懇評品。故爲題卷尾。答其意 二首。</title>,<text>不識香山居士面。聚星堂體喚醒人。毫端攝入前宵月。卷上移來一氣神。歷落梅花疑是影。糢糊竹柏得其眞。虛明促漏遙鍾夜。獨立蒼茫覓句身。其二詠雪無端感觸頻。因空生想想生因。種情紅荳相思子。苦憶烏雲舊夢人。詩序有紅豆烏雲之語。 舞袖霏微行獵野。漁簑飄瞥打魚津。孫家莊行獵。杏花江打魚。皆其詩中語也。 沉吟往事翻惆悵。何待禪家悟刹塵。</text>
<title>梅花 十首</title>,<text>冬至陽生一樹梅。芳心寂感犯寒開。忘形龕佛圓空現。入道宮娥素練裁。孤寢圍衾香與化。四更吐月影俱來。時時大嚼花相對。乘鶴楊州亦快哉。其二爲置香醪賀結緣。三杯兩盞動詩篇。天生玉骨淸如許。人㨾氷腮瘦可憐。懷土廣陵應黯黯。隔年靑海渺娟娟。此梅昨年移自廣陵。而余旋作北遊。今始見花也。 從今莫謂山房冷。半榻溫存慰雪顚。其三天女何時下玉京。玄冬艶發自分明。水仙滕薛堪爭長。庭竹夷齊豈獨淸。非意相干逢彼怒。褻言誰敢入詩情。世間脂粉皆麁俗。眞色眞香畵不成。其四詩境花心妙處同。禪風髣髴悟虛空。貧家歲色堂堂去。卧榻春光日日融。逸態橫陳燈影下。香魂沁入硯池中。孤山絶唱無千古。瓣瓣傳神字字工。其五歲行盡矣令人感。花自無言也有情。詩興動敎何水部。鄕愁惱殺杜文貞。臨江傍驛垂垂發。却月凌風皪皪明。許我同盟徵故事。西湖處士喚卿卿。其六萼綠華爲綠萼梅。仙舟縹緲廣陵來。須知閤裏盆中養。勝似風慳雨澀開。才士評量時閣筆。福人消受日含杯。暗香䟱影皆陳語。未許尋常入句裁。其七玉質氷心百態俱。廣平先我比名姝。似遙似近難相狎。非馥非香淡欲無。墮珥遺簪停舞隊。凝眸斂笑念征夫。曉粧閨女臙脂筆。日圈消寒九九圖。其八誰謂梅情冷禀天。溫存向我儘堪憐。能安茆舍如金屋。不慍罏香與茗烟。並蒂偶同開口笑。橫枝倒作繞身姸。多慙射隙朝陽氣。腸胃文章老索然。其九丁房點萼品題親。邀入書幃逈出塵。畵梅譜。有一丁房象太極。三點萼象三才之語。 玉頰更非花態度。氷心全是雪精神。宜詩宜酒方持世。無月無燈也照人。昨夜小紅欄角見。仙姝標致夢耶眞。其十窓間淨几煖屛遮。窓外饕風虐雪加。淡埽蛾眉去雕餙。衝寒蜡月厭繁華。亭臨折葦黃蘆徑。境僻南山紫閣家。莫問詠詩涔寂况。主翁而已一梅花。</text>
<title>落梅 五首</title>,<text>梅下沉酣夢亦梅。步穿香雪到瑤臺。上淸仙侶談心頃。下界鍾聲打耳來。異馥沾身衾潑水。亂枝收影蠟成堆。此間有句皆花謎。難說於人自侑杯。其二梅神去也渺三淸。起索茶湯解宿酲。剩玉殘香留蛻跡。橫參落月託餘情。惘然繞樹身非鵲。如失空山友喚鶯。口念落梅歌一闋。爲花惆悵怕花驚。其三紙帳春空消永夜。銅甁氷結怕寒天。苔庭鶴啄猶殘雪。茶屋人歸有冷烟。過去繁華無暫久。追思顔色更嬋娟。亦知來歲重相見。爭奈翁年又一年。其四拾蘂攀條悔吝生。深房太煖養如嬰。丹靑手段華光老。鐵石心腸宋廣平。落後形神難入畵。開時詞賦易言情。香魂一點今何在。不是孤山定玉京。其五亦知開謝關終始。豈有名花耐久兼。白雪太忙風刮地。黃昏依舊月窺簷。紛如蝶翅雙翻下。偶被蛛絲一片黏。發願茶毗三昧火。後身童子是香嚴。是日爇梅故云。</text>
<title>閱吳蘭雪舊所贈琴香閣畵梅畵山水。岳綠春畵蘭諸幅。感題 四絶句。</title>,<text>一家女史丹靑手。雙絶琴香與綠春。從古有如蘭雪福。不曾磨折幾多人。其二山水梅蘭甲乙難。紈心蕙質想毫端。漁夫去矣留漁婦。九里梅花淚眼看。琴香閣有石溪漁婦四字印。蘭雪有九里梅花村舍六字印。其三殊邦有此通家好。情贈偏多畵幅傳。可是澈翁遊岱後。斷無消息至今年。蘭雪一號澈翁。其四紅蘭綠萼異香噴。滿篋烟雲墨未昏。擬古欲題三婦艶。石溪萬里慰詩魂。</text>
<title>梅五詠</title>,<text>欲梅名花美醞破詩愁。氣味相投不自由。我愛羅浮梅處士。徑携從事到靑州。啜梅茗葉梅花同一瀹。誰能香味辨中邊。汲來是井皆堪啜。無待康王谷水懸。爇梅寂無車馬來相訪。半畒黃蘆盡處房。宿火金罏梅一瓣。鼻觀參透定中香。吸梅困眠飢食無公事。已是怡神養性方。眼福纔過添口福。淡巴菰入落梅香。嚼梅生嚼梅花滿口香。全勝橘綠與橙黃。嚥津潄齒一炊頃。已覺醺然百體芳。</text>
<title>次韻答翠微太史乞余墨竹</title>,<text>學道有未至。悶胷聊遣之。胡亂墨脩竹。皆吾病發時。君何利其病。伺時健步移。昨又投襪材。先唱以雄詞。且置長相憶。文蘓託心期。句句多溢美。無或發之私。吾宗有如君。儒雅亦吾師。痛飮彈五絃。世態看戲兒。四海結墨緣。聲聞如鄰比。我老食無肉。朝晡嚥玉池。雖有指端竹。瘦面不可醫。徒踐古人跡。效嚬之東施。爲君吐芒角。又此風露枝。</text>
<title>東隣趙聖游 道林 送來單葉紅梅。賦此爲謝。</title>,<text>舫齋盆景未全貧。情贈紅梅有故人。西土修生如悟佛。東鄰洵美似窺臣。酒痕上臉粧初卸。燭燄分身影不眞。縱也淡施脂粉色。氷心玉骨轉無塵。其二臙脂單瓣態閑閑。來自仙娥第一班。墨水山前香夢黯。月沙祠下夙緣慳。平薪謫廨。有此品一株。月沙先生祠下梅枯死。 堪憐詩老詞人眼。但在靑枝綠葉間。石曼卿詩。認桃無綠葉。辨杏有靑枝。公謂其不韻。有詩曰詩老不知梅格在。更看綠葉與靑枝。 含似桃紅開杏白。更非麁俗杏桃顔。</text>
<title>除夕。紅梅向衰。口占 二首。</title>,<text>何似啼紅送遠郊。彩雲消歇幻於泡。儘知短命無雙艶。枉許寒盟耐久交。愁緖减香仍餞臘。癡心拾蘂欲黏膠。餘痕約略臙脂筆。散點橫斜綠玉梢。其二匆匆去意略相同。餞白餘懷又別紅。絳蠟高燒孤榻畔。黃雞亂唱五更中。眞珠淚落殘粧臉。艶體詩成出繡胷。酸結靑蕤如豆粒。不堪牙齒怯衰翁。靑蕤見金段克其詩。</text>
<title>準兒以臺銜出守陰城。送以二詩。庚子</title>,<text>宦興淸如水。霜臺又雪城。猶能及親在。得遂哺烏情。歲儉民何食。征繁俗易驚。傳家有治法。好去佇仁聲。其二晨夕饒甘旨。專城弟及兄。若偏優老典。無以答恩榮。瑟海侵洪獻。琴臺繞雪城。彈琴臺在蘂城。與雪城接壤故云。 頻煩畏乞暇。私念置離情。</text>
<title>庚子人日。昌溪訃至。詩以紓哀。</title>,<text>眇福替人豈易得。竟招庚子日斜災。片帆相送九秋盡。一別遽成千古哀。漢上歸魂騎竹巷。海西埋骨望鄕臺。詩家姓李年何促。昌谷昌溪捴鬼才。</text>
<title>首春癸丑大雪。尹學丹 致璉 諸人。皆有喜雪詩。余亦追賦。</title>,<text>開春滕六試初手。屑玉糜瓊萬斛量。楓陛賀登盈尺奏。麥田欣占兩歧祥。粘衣柳絮仍無跡。吹面梅花也不香。黍鼎又鳴祈糓日。天心默佑庶民康。國朝故事。社壇祈穀。黍鼎鳴。其占大有。今年有此瑞。故幷此記宲。</text>
<title>洪州牧李稚文 玄五 回甲壽詩 三首</title>,<text>西堂太史宅。南極老人星。展也神明守。得之詩禮庭。官罇移洛社。隣叟集園亭。竟夕留連意。遲遲月上欞。其二到老堪娛老。非身牧伯榮。佳兒唐進士。進士根榮。 快婿宋端明。鄭閣學㝡朝。 惠政仁成佛。韶顔氣保嬰。陽和方布澤。都入壽罇傾。其三新婦上堂日。主翁稱壽辰。看君今慶疊。念我昔年頻。君是日迎孫婦。余亦己丑回甲日。迎二子婦云。 五綵花盈卓。雙鬟燭照茵。衆賓扶醉散。別是一家春。</text>
<title>李持卿進士和余雪詩。復用原韻答之。</title>,<text>可是時人能造命。如君才學浩難量。原來達士心無累。終竟災神悔則祥。屋雪厚埋稀客到。厨烟不起有書香。猶然一念關民國。遇瑞詩成祝小康。</text>
<title>得準兒錦上酬成竹閒 永淳 詩。忽不禁六十年懷舊之感。依韻 二首。</title>,<text>伊昔風流盛。鶯花賞錦城。妙年難再得。一往有深情。栩蝶紅帬飮。翩鴻翠袖驚。畵船頻入夢。江濶細無聲。其二八公山盡處。雙樹畵中城。送汝此遊宦。益吾懷舊情。醉吟黃鳥慣。漁唱白鷗驚。倘有幽人在。平安爲寄聲。</text>
<title>徐石史一生移居。多至七十二處。近乃得蘂城之佛頂村卜築焉。有三詩袖示。余卽用原韻。</title>,<text>栖栖七十二移居。畢竟歸身佛頂廬。墮地年消詩卷裏。養生方得酒盃餘。君言辟穀。但時時飮酒耳。 人皆相馬眞無馬。我但觀魚不在魚。君言所居溪澗絶勝。投竿臨溪。意不在魚也。 每與君言進一格。况今禪理悟如如。</text>
<title>石史以古瓦硯贈雪城守。硯背有三字銘曰東閣瓦。云是漢公孫弘閤中物。而未必信然也。戱題絶句。</title>,<text>東閣瓦如東閣梅。好敎何遜法曹來。梁時漢代何分別。秪合哦詩潑麝煤。</text>
<title>三月三日。老伶高壽寬來自洪鄕。故置酒劇。回憶乙酉春。同李杞園捴使拉高伶。作一月之歡。余有觀劇詩十絶句。感舊題贈。</title>,<text>老矣高伶能不死。掀鬚演劇尙風姿。謝公絲竹中年後。白傅琵琶遠謫時。平薪謫所來訪。 往事千塲尋舊夢。相逢一笑掃今悲。春光正値三三節。燕子簾㫌白日遅。</text>
<title>光陵郞朴錦舲寄餉木蕨有詩。故次韻謝答。木蕨見韓詩。卽俗所謂木頭菜是也。</title>,<text>何來木蕨嫩盈筐。仙寑名郞手採香。百草萌芽靑澗曲。三春雨露白雲鄕。腥葷恐敗詩書腹。生辣偏宜竹石腸。飽食多慙兼飽德。况今才盡和瓊章。</text>
<title>題李 瓚 四時山水圖 四絶句</title>,<text>丹靑水墨論前代。元四家中秘妙開。鷄向來人求士氣。宋人多自北宗來。其二米家父子當時法。我有茶農逸筆收。畫壁悠然宗炳卧。五州烟雨一生遊。張茶農寄余五州烟雨圖粘。在養硯山房壁上。其三瑟瑟烟波點點鴉。何人神會悟名家。最難染取秋山色。日落殘紅入斷霞。其四冬景何曾累點雪。凝神凭几自凄然。並時已詑無雙價。况復流傳三百年。</text>
<title>端午日。憶諸孫之在雪城，洪獻者。以一詩分寄。</title>,<text>匆匆倐倐日輪奔。人事天時不可論。夏五月回紅藥院。秋千影在綠楊園。韶顔酒盞酬名節。髧髮菖簪憶稚孫。南北離懷無遠近。夢中時賴對溫存。</text>
<title>閟宮夏享攝事 二首</title>,<text>遺臣不死儘堪驚。攝享年年夏景淸。香徑靑苔印鳥跡。宮扉綠葉鎖鶯聲。承宣立馬談詩去。守僕籠鵝戱墨成。金承旨大根誦余近作謝公絲竹白傅琵琶之句。是日守僕輩磨墨跪請書畫。故戱有此句。 每到此中難制淚。百端交集四朝情。其二去年今日蚊雷盛。今日今年蛙皷鳴。豊草茂林日初落。小塘添水雨新晴。駿奔課歲量筋力。聖慕傳心蕆幣牲。忽憶賜霑承政院。朱衣擎出閟宮櫻。宮櫻早熟。不比人間品。今年則晩始熟也。</text>
<title>東江老人自序。仍作墓碑。卽其孫墨農之隷也。立石之日。墨農有詩。請余和韻。</title>,<text>老人自序孫揮毫。貞石屹然工奏刀。萬年遺宅煌煌觀。十字飛簷岌岌高。嗟我周旋亦何及。當時商訂敢言勞。自序文。老人與不佞商訂者多。 臨風讀罷存亡感。且進生前一斗醪。</text>
<title>尙衣郞鄭景聃 老容 以漆紙扇。乞余泥金寫字。傍一小史心艶之。亦出漆紙扇乞書。故旣不許之。且戱示一詩。</title>,<text>錯愛吾書一握扇。漆光落筆纈眸餘。誰知不及瓷靑紙。延壽泥金梵夾書。</text>
<title>次韻戴君天翁 李公在咸 紫霞墨竹歌 幷序</title>,<text>尹學丹携示屛風上。有公此歌。卽余壬戌秋。爲公書諸屛者。行墨糢糊。猶可見公豪邁之氣交好之篤也。俯仰今昔。不禁山河之感。卽次原韻。以備藝林佳話。戴君天翁狂名震一世。我謂非狂乃其酒氣士氣凌靑雲。意有不可大罵卿相座。卿相瑟縮一席賓主分。京兆五部西部最健訟神明部决。民皆畏伏譽日聞。至尊曰嘉西京用人尙吏治。良二千石汝其眞。嗚呼庚申一慟棄官甘落拓。狂歌痛哭日傷神。如不省兩曜。如不知六親。不帶不冠通衢卧土炭。有時高談䧺辯驚四隣。又有時索錢富豪室。散與千鏹巷乞人。十日不食一醉卧。不死若有神明相。往往流輩私竊議。見翁大踏步來莫敢向。我獨於公多面折。虗心聽納非勉強。經史辨證一何博。軍國規畫一何壯。論人品題儘公平。論詩神韻又淡宕。此時於何見翁狂。披襟對榻折輩行。平生愛我墨脩竹。一日贈我墨竹歌。後四十年重讀此。噫今知我無如公者奈公何。附 原韻 戴君天翁紫霞高才䧺一世。萬鍾千駟看如雲。書畫逼古俱妙悟。獨於墨竹踰七分。從古萬物歸繪素。墨竹善畫曾未聞。宋有文同以能鳴。子瞻神筆幾奪眞。荃花偃松俱下風。唯有二子墨竹奇絶可位神。子昂李衎何足道。紫霞墨竹今見親。軆不勝衣把椽筆。揮洒胸中之成竹。觀者堵立驚四隣。旣能畫又能書。詩則勝於書與畫。不意天壤之間有此人。握豪濡墨若有鬼物相。疾風暴雨。翥鳳奔乕迭相向。孫吳不敢試鞱畧。賁育亦爲失倔強。吾見天下士多矣。豈有如君畫竹氣像安閑筆法壯。謹嚴典重少放宕。定與灘翁豹老驅鴈行。况與我忘年結交自弱冠。愛我白首猶狂求我墨竹歌。紫霞紫霞我老矣。雖愛汝才奈汝何。</text>
<title>七月一日。碧蘆舫留客晩飯。廣陵通判鄭一源 東萬 送酒適至。</title>,<text>過雨梢梢偃碧蘆。晩凉留客動行厨。衰於飯啜全然减。情到吟哦未忍無。秋至玄蟬鳴翠柳。日斜白鳥隔紗幮。廣陵酒壓崧陽品。多謝書來寄一壺。</text>
<title>石厓公捐金刊行成士集 大中，靑城集。余亦得一函。感題一絶句。</title>,<text>開函宛對靑城翁。身後文章論始公。副在名山能不朽。苦心今見古人風。</text>
<title>靑城集。有申漢叟，趙元卿携酒來會。共拈昌黎韻之什。拙集則見遺也。追用原韻記之。</title>,<text>猥玷編書對商證。紫陽史例佐麟經。正廟丁巳。臣緯，臣鍾永。俱以布衣。與臣大中。猥叨春秋援綱目例。大書經文。小書左氏傳文之命。閱月編摩。士林榮之。 卜鄰鳩杖攀風雅。驚座鴻篇思窈冥。名士樽前花筆競。高賓門外小車停。回頭五十年間事。太息園扉寂寂扃。</text>
<title>七夕雷雨</title>,<text>七夕期無盡。年年每一過。回車雷響耳。揮淚雨翻河。不比人間恨。其如別後何。忩忩烏鵲散。橋斷界橫波。</text>
<title>七月旣望。病中月極明。</title>,<text>藥物扶衰氣。炎風洒禿頭。虫鳴殘夜月。鍾動五更樓。病在丹田穴。時余毒瘇發於下丹田。 虛拋赤壁秋。通宵眠不得。非我入詩愁。</text>
<title>答錦舲 錦舲本題云。僧典鎰於東陽北峀菴。見霞翁墨竹。向余讚美不已。盖公謫居東陽時作也。爲賦一詩。示典鎰。兼上紫霞老先生。</title>,<text>典公法眼錦舲句。來喚霞翁病後神。北峀心香拈畫筆。東陽蘭佩泣孤臣。是身何者非經劫。公案無妨付與人。舫閤蘆花深處坐。茶烟竹榻硯生塵。附 原詩 錦舲北峀僧來又問之。東陽人說某居斯。蘓公墨竹成家後。白傅靑衫去國時。杖屨寓思同硯首。畫圖愈疾是峨嵋。東陽是公本鄕故云。 此猶餘事君休艶。書渡滄溟已勒碑。日本僧通銓。越海萬里。請書藏室碑於公。</text>
<title>次韻墨農月夕 五絶句</title>,<text>素月當空過雨收。明河欲墮入書樓。新秋夜色凉如水。人自無眠不是愁。其二壬戌之遊七月秋。蘓仙萬古劇風流。年年我有碧蘆舫。不羡羈鄕赤壁舟。其三豈必良宵好客來。停盃與月對襟開。吾衰甚矣無詩思。驀地詩成酒是媒。其四舫齋遙夜卧空幃。片月尋人自放輝。滿地澄明如積水。碧蘆時見一螢流。其五舫閤鉤簾夜色凉。蘆花如雪月如霜。是身自訝天階近。卧處時聞桂子香。</text>
<title>黃澗李使君賢弟 儒駿 所寄茶酒。皆出老嫂手。爲趁余生朝。每年如此。九十老人精力。尤甚欽貴。因成一詩。時有宗林內弟之喪。故又爲後篇。共慰悼惜之懷。</title>,<text>夜卜燈花喜。朝披鴈字忙。使君聲藹蔚。尊嫂軆安康。出手松茶潔。霑唇桂露香。每年寅降席。嘉惠慰分張。其二永與宗林訣。嗟違白首期。螢窓同學盛。駑拙忝卿疑。歷數唯君在。其如又遠離。外家梨栗感。揮淚憶兒時。</text>
<title>八月二十一日。猥承佩文齋榜書入之命。仍下御府珍墨。恭紀恩遇。</title>,<text>生性耽吟與世乖。時霑雨露潤枯骸。彩箋陋室光虹月。寶墨擎囊下玉階。沉病未登論講席。榜書先到佩文齋。紫衣宣旨知年入。轉益慙惶八耋懷。是日。有知入臣年七十幾歲之命。</text>
<title>重九日。約與鐵蘭，夢梅共飮蘆舫。有賦。</title>,<text>鐵蘭與我證蘭盟。爲我筇鞵遠入城。黃菊卽今遅放蘂。重陽從古愛佳名。魚蝦上市牽秋興。蟋蜶鳴堂感暮情。何必登高風落帽。小園三影一樽傾。</text>
<title>是歲九月之望。日候溫㬉。夜小雨。</title>,<text>高秋已見鴈南翔。特地溫和似艶陽。淡月微風方入夜。片雲䟱雨忽生凉。樽醪釅白新甞稻。籬菊慳黃例犯霜。老我略無搖落想。巷門槐柳蔭靑蒼。</text>
<title>枸杞子爛熟口號</title>,<text>閒栽藥草補群芳。杞菊偏宜養老方。酒渴喉乾堪一啜。殷紅子熟照山房。</text>
<title>沈士元學士 膺泰 送酒。謝以詩。</title>,<text>童子挈壺至。秋天忽散愁。我應陶處士。君是王江州。林白歸雲託。山靑過雨收。醉佳醒亦好。此外付悠悠。</text>
<title>湖西伯金君實 英淳 與雪城守同入四郡。追聞題此。遙贈君實。</title>,<text>山水淸暉上畫轓。年豊多暇勝遊繁。門生小子初知縣。座主賢孫出按藩。玉笋漁家頻問路。島潭仙舸更窮源。牽情轉在烟霞外。三世因緣未可諼。</text>
<title>冬十月八日。卽景拈韻。綾山同賦。</title>,<text>君詩駿逸鮑參軍。今日論詩又對君。冬㬉於春人夢倦。午風如酒菊花醺。雷聲輾過城南麓。雨點敲鏗屋角雲。卽景生情情錯莫。四時誰信有平分。</text>
<title>關曉山翰編 藻 字曰蘭生。蘓州人也。轉乞余墨竹行書。爲作小帖應之。題以一詩。</title>,<text>可笑浮生八耋年。虛名翰墨四方傳。蔣秋吟遽先遊岱。關曉山今又結緣。蘭渚問津迷寶栰。彭城尋派島香烟。慚將亂抹塗鴉跡。博取中華知己憐。</text>
<title>題王子梅 鴻 盜詩圖 幷序</title>,<text>子梅長州人也。壬辰冬。旅次平原之東門。盜夜胠篋。盡失譜梅櫋詩稿及行吟草凡三十卷。自作失詩哭詩夢詩憶詩尋詩補詩十篇。亦作圖以記之。海內諸名勝。奇其事。多有篇詠。遂盈一卷。曰盜詩圖詩錄。李蕅船津致此卷。亦求余題。盜亦有道盜人詩。其視摸金不亦韻。王郞斫地歌莫哀。不著一字名益聞。亡羊多歧平原遠。走珠無脛雞林近。我初學詩貌盛唐。千篇一律無自運。一日發憤手自焚。然後免人勤摭捃。余自焚丙午前詩故云。 君不見優人演作義山者。被諸館職撏撦衣敝縕。曷若詩盜會事發。賀于梅子子將隱。</text>
<title>送別鄭閣學 最▣ 赴任東京</title>,<text>閣臣外拜東京尹。始見於君是亦榮。候吏望風傾一路。疲甿來暮擁雙㫌。詩書晦老開荒地。禾黍鷄林故國城。我與梅花誰更黯。別般滋味在離情。臨行。還余所借盆梅。</text>
<title>送李明五學士 繪九 赴燕 二絶句</title>,<text>行人來去好珍重。雨雪霏霏楊柳黃。料得停車憑吊古。金㙜蕭瑟玉田荒。其二我昔充行謬承乏。君今膺命抄掄才。傷心莫問題襟盛。三十年間賦八哀。翁文達公父子。丹親王，金蘭畦尙書父子。吳蘭雪，蔣秋吟，錢金粟。皆已次第遊岱。</text>
<title>李秋翁令公 時左 近以其禹白堂詩鈔。要余評隲。而尙未謀面。旋出守江界。可恨也。送以六言。</title>,<text>文字何如面目。因因想想非非。禹白堂中如覿。軟紅塵內相違。其二朱輪翠盖恩命。西出西關更西。應悔功名遠戍。好敎老婦空閨。</text>
<title>謝李聖師進士 啓昌 送酒</title>,<text>苔階斜日散松釵。老去安身愛小齋。山色靑嵐藏陋室。車音流水響前街。醉眠酒亦有何好。冬暖菊猶開自佳。多謝城西李進士。肯分家釀慰衰懷。</text>
<title>十月二十九日。慘聞一軒公子尹 致俊 江漲渰死。</title>,<text>凍成霏雪融成雨。一日無晴十月天。平地瞿塘灩澦險。可憐翻却秀才船。</text>
<title>董玄宰山水帖。金經臺進士 尙鉉 屬題 八絶句。</title>,<text>畫家也有唐詩韻。筆筆天工造自然。孟浩園廬二友接。王維樹杪百重泉。吳仲圭夏山圖法。其二超心煉冶古爲新。北苑營邱所未臻。深淺溪山濃澹樹。敗毫焦墨自生津。李營邱寒林圖法。其三山耶雲也兩糢糊。吮墨含毫絶世趨。後此諸家誰得似。麓臺陡壑密林圖。黃嶋山樵筆意。其四天生天養山中樹。付與閑人結草廬。何似朱門湖石畔。名花自發客稀餘。倣一峯筆意。其五落落玄宗脫畦畛。神行古異色氤氳。若論秦漢書家體。大小篆文生八分。李營邱法。其六柳溪平遠圖曾見。趙大年有柳溪平遠圖。 遐想依然喚夙緣。六代風流佳麗地。漁翁歸去鷺𩿨眠。趙大年水村圖法。其七此是南徐郡鎭山。米家父子點毫端。後來査 梅壑士標 笪 江上重光 都休說。直到思翁妙透關。高彦敬米家父子筆意。其八金粉樓㙜且莫戀。悟來水墨幻丹靑。此生刊落浮華盡。只有乾坤一草亭。黃子久溪山圖法。</text>
<title>十一月之初。梅菊一時爭姸。小齋殊不寂寞。</title>,<text>今吾大有看花福。梅已開時菊未乾。金佛莊嚴持世界。玉娥標致倚闌干。暗香䟱影林君復。捲箔西風李易安。景物一時爭湊集。苦吟措語也應難。</text>
<title>冬雨支離。吟成一首。</title>,<text>朝朝暮暮寒暄變。雲霧徘徊淡復濃。大抵今年平四序。可堪頻雨送三冬。夢廻舫閣消香篆。風掣簷鈴亂曉鍾。人氣此時難攝養。且將杯酒慰衰容。</text>
<title>梅花早開早謝。悵然夜吟得三首。</title>,<text>不待江城笛。紛紛異作今。氷梢枕函近。風片硯池侵。落月橫參夕。隣香恤玉心。花神如有語。攀樹一沉吟。其二氷肌一分减。夜色半更多。捿雀眠初穩。風扉靜不訛。淚珠如有恨。燈影再無差。瓣瓣勤收拾。淸香好代茶。其三早別亦何恨。年年一度還。幺禽騷屋角。殘月冷闌干。傲雪羞銀燭。凌風過硯山。問誰調玉髓。爲我補香瘢。</text>
<title>臘雪</title>,<text>曉來知有雪。聽取屐行庭。暗室通虛白。遙山秘淡靑。亭臯鳴嶋子。風馬響冬丁。撥火銷香印。詩情爲一醒。</text>
<title>閣梅早謝爲悵。近見枝間有結子。喜題一絶。</title>,<text>小𤭹孤根自作家。欝蟠元氣歲年加。不知近臘花成實。枉道今年早落花。</text>
<title>挽沈泰仁 能淑</title>,<text>庚子日斜驚訃至。文星運厄哲人亡。苔岑契在交情淡。車笠盟敦陋室光。烜爀恩榮早遇主。捿遅仕路竟潛郞。題詩送輓西門路。哀淚淋浪獨自傷。</text>
<title>瑞麥圖 幷序</title>,<text>道光丙申四月。魯之段店嶺。黃茂才 元秀 數畒田。生瑞麥。雙歧至五歧。史冊所罕見也。魯山令鄭 鑾 爲之圖。余得其刻本。且爲詩。已矣何須歎。河圖鳳鳥祥。天心五歧麥。必在聖人鄕。</text>
<title>歲初。送酒李東樊 晩用。以詩要和。辛丑</title>,<text>春到宜和晷。顚風又奈何。拜年交袂至。垂老閍門多。一醉忘圭組。群嘲任茗柯。樊翁同我趣。吟卧腹捫皤。</text>
<title>趙稚正進士 元和 大夫人回甲。壽詩 二首。</title>,<text>嘉辰月向元宵滿。南極星臨婺女輝。更賀無量天祿享。有賢進士奉慈闈。其二尙書故宅傳遺業。晨夕南陔母訓成。雛鳳四鄰稱早慧。紡車聲答讀書聲。有孫昌龍十歲能文。</text>
<title>金淵泉八十七叟。以席上三女史詩屬和。</title>,<text>和雲楚女史韻 芙蓉。成都人。吮墨含毫興不闌。巫山十二曲欄干。深閨近日妨詩思。針線忩忩句未完。和瓊山女史韻 洛仙。碧城人。粉臉嫣然不染泥。藕花生在碧城西。高樓翠過▦帆影。高樓人上過帆影。瓊山句子。 傍有丫鬟彩筆携。和錦園校書韻 錦鶯。蟾江人。何意嬌鶯恰恰啼。撩人心事倐東西。春風十二街楊柳。揀遍高枝不肯捿。</text>
<title>首春漫興。拈歡字。</title>,<text>童詩回憶雜悲歡。歲色逢新強自寬。雨水纔過中節氣。雪花猶作上春寒。且眠酒德難爲頌。但撫琴心不在彈。影果香因梅子現。幻生盆景太無端。</text>
<title>得準兒所寄其丹邱詩卷，記行錄。爲題一詩。</title>,<text>水色山光細入描。新詩開卷氣飄飄。字靑猶辨丹砂竈。帆疾俄經羽化橋。佛國仙都三宿戀。玉鷄金犬一村饒。莓苔蝕盡吾行跡。惆悵名區歲月遙。</text>
<title>二月十九日雪夜雨</title>,<text>花漂絮泊颺層空。旋下階庭旋卽融。偶與徘徊成雅集。淡無情緖好臨風。糢糊屋角炊烟白。變化雲容夕照紅。滕六神機潛入夜。竟成爲雨潤田功。</text>
<title>觀白侍郞買宅一區於始興縣。盡室而行。臨別贈詩。</title>,<text>紫霞黔芝我桑梓。釣遊講學在於是。聞君買宅卜南鄰。恨未晨夕隨杖履。昨日刺史廵撫縣。今日野翁漁樵里。時人所餉不爲少。與我出處年時似。値今聖明親機務。詢咨老成隆化理。肯許溪山恣偃仰。竚看廊廟容端委。</text>
<title>仲春二十五日。應命書御屛風。是日適有佳酒。醉甚。</title>,<text>消寒啓蟄春無跡。减食扶衰酒有功。自訝醉中餘腕力。揮毫落墨御屛風。</text>
<title>再題所藏仕女讀書圖</title>,<text>畫家仕女稱周昉。能事至能如不能。近代衣裳無此㨾。試看雲嶋硏繚綾。陳老蓮嘗撫周昉美人圖。至再四猶不已。人指所撫者謂之曰。此已勝原本。猶嗛嗛何也。曰此所以不及也。吾畫易見好則能事猶未盡。周本至能而若無能。此難能也。</text>
<title>題所藏高蔚生 岑。一字子嵒。 三潭印月圖</title>,<text>高葉金陵號八家。高岑與葉斦，樊圻，吳宏，胡造，謝蔣，鄒喆，龔賢。號金陵八家。 啓禎年號護雲霞。孔東塘贈樊圻詩。有標題半是啓禎年之句。 三潭印月圖收弆。堪向張庚眼福誇。張浦山晝。徵錦云未見其蹟。</text>
<title>次韻謝荷裳賀盆梅結子</title>,<text>結子開花亦有時。罕曾見是瓦盆枝。主人隱几忘形久。賀者玄亭問字奇。說命和羹先譬取。周南標實又言之。始知古不論香影。念遣浮華厚自期。</text>
<title>次韻尹竹史 永善 見贈</title>,<text>嗛嗛求益古人風。香鼎來拈一瓣紅。不覺論詩問字頃。花梢日昃柳烟籠。</text>
<title>戱贈雪華生</title>,<text>郭舍人東方朔。隱語射覆相嚇。我則見雪華生。辭未定伊優亞。</text>
<title>代雪華生答</title>,<text>錯錯錯莫莫莫。兒時學語倥偬。諸公勿爲口實。鳳兮故是一鳳。</text>
<title>春夜月極明口號</title>,<text>春月何如秋月色。王夫人語每思之。過墻搖曳綠楊影。滿枝落來紅杏枝。世事細量唯有酒。宵光引興可無詩。誰家風送簫聲咽。正是少年遊冶時。</text>
<title>牙塑布袋和尙來自東樊。心出家盫中。故問以一偈曰。</title>,<text>一言咄汝老和尙。萬法都忘憇寂中。布袋也還忘不得。是眞實相是虛空。</text>
<title>再題</title>,<text>示寂分軀千萬億。繡泥牙塑不關心。對之一切人淸淨。是則名爲功德林。</text>
<title>墨農登第日。喜贈一詩。</title>,<text>樸學名家况少年。掄才今見得人全。存亡感憶東江老。歡喜魔狂北院禪。大小篆生分隷古。杜蘓詩近性情傳。難量異日君成就。蘆舫群賢證墨緣。</text>
<title>聖師進士。今春又送酒一大壺。用前冬韻以謝。</title>,<text>謀酒家人典釧釵。飛觴我自坐山齋。桃花氣㬉偏添醉。楊柳陰濃不踏街。戱草毫端如有助。停吟詩境漸知佳。近又不吟詩。 大壺君又傾新釀。企脚北窓羲葛懷。</text>
<title>玄雪携詩三篇來訪。意在永益。卽次原韻之二。</title>,<text>䧺詞宋調合唐聲。鍊盡膚腴吸髓精。伊昔心交如夙契。從今面晤勝聞名。妻兒歲稔啼寒餓。花鳥春來惱品評。庭對君何不蓄銳。玄亭載酒此閑行。時庭試不遠。其二歸歟舫閣隱叢蘆。覆盎城南卽五湖。陌上朱輪非老計。樽中白墮是良圖。蒐羅俚曲登琴譜。慘澹詩情入畫厨。余有海東小樂府詩。又有所撰唐詩畵意。 何福我堪消受得。玉人相對一塵無。附 原韻 白玄雪 華洙玉珮瓊琚放厥聲。警修全藁得其精。寶蘓齋證忘年契。江浙人稱傡世名。敬在禪香拈一瓣。心慚雪卷枉高評。前以雪詩卷。受公評隲。 晩來門巷尋花氣。春在先生杖屨行。後繪雪堂今碧蘆。蕭然舫閣便江湖。絳紗籠護山房字。靑眼人看笠屐圖。大海風瀾凌一棹。滄江虹月映三厨。羼提詩境天花散。結習除來悟寂無。</text>
<title>無名氏古絹山水十絶句。朴聖叟進士 承赫 屬題。</title>,<text>雲中鷄犬一村靜。岸上桃花千萬枝。捲幔輕橈徐轉去。春江滑笏碧琉璃。其二春來布襪訪烟霞。澗籟松風一徑斜。晝永鍾魚金碧殿。滿山都是佛前花。其三朝來山色洗塵氛。細雨蓬窓獨夜聞。柔櫓一聲忘近遠。前溪花發後溪雲。其四棐几燒香讀道經。喬松脩竹一茅亭。雨餘芳草厚如織。人與鹿麋俱眼靑。其五柳絲筠粉共參差。端坐無言面曲池。背後白𩿨飛自去。一江春水夕陽時。其六讀書耕種雨蹉跎。江上生涯不在多。罷釣歸來門半掩。任他帆影客商過。其七翠壁丹崖初過雨。白雲紅樹變秋時。飄然野老一藜杖。小立溪橋何所思。其八無風葉脫送秋聲。如此江山易感情。孤鶴東來夜將半。放船西去月隨傾。其九高秋正是登臨節。平遠溪山似畫圖。擔却琴書來喚渡。誰家鬅髮愛才奴。其十玄雲霮䨴半沉山。衰草寒烟轉處灣。短棹漁翁堪入畫。簑衣篛笠雪中還。</text>
<title>次韻玄雪三月晦日餞春</title>,<text>桃紅杏白未曾非。妬寵爭姸得雨肥。簾外鷰鶯相賀語。葉間蝴蝶作團飛。更添一閏何須餞。似盡三春不是歸。今年有閏三月。 供與閑人安享福。如今麗景古來稀。</text>
<title>代書答草衣師 幷序</title>,<text>往在庚寅冬。大芚僧草衣訪余紫霞山中。以其師玩乕三如塔銘。乞余序幷書。序則成而書未成。旋余湖海竄逐。文字散亡。序稿亦失。甚恨之。今年辛丑春。草衣書來。幸有其副本之在鉢囊中而搜出者。十二年之久而重讀之。如得汲冢古書。始可以成書上石。庶畢草衣之願也。先以一詩賀之。且謝佳茗之充信也。海鎭山郵遷謫日。恓惶文稿在亡多。塔銘一失嗟無及。禪墨重翻字不訛。蕆事終資千佛力。勞心好作十年魔。書來宛對繙絰室。風味分甞自製茶。</text>
<title>閏三月二日。約與李花史侍郞 鼎臣，李東樊 晩用。雅集海居都尉南園。拈韻共賦 三絶句。</title>,<text>風流花史與東樊。喚我金樽醉沁園。大抵王城十萬戶。春來都是杏花村。其二細馬紅裙楊柳樊。鳩筇白髮杏花園。駙車別業昇平樂。何似堯時擊壤村。其三老我瞿瞿折柳樊。笙歌非意到名園。花間閙熟人如海。誰謂城陰是僻村。</text>
<title>吳門女子蛺蝶圖。海居都尉屬題 二首。</title>,<text>情到嬉春未忍無。吳閶門外盡平蕪。停針倦刺鴛鴦繡。吮墨閑描蛺蝶圖。其二花與爭姸鬼無跡。滚風掠草喜沾沾。滕王筆妙莊生夢。並入吳姬玉指炎。</text>
<title>贈李宗汝 溟斗○二首</title>,<text>名山採藥髮無玄。猶有豪情弄七絃。宗汝爲余彈琴。猶有舊調也。 舊雨而今零落盡。逢君感憶十年前。昔余與溪尙書玄之明府。携宗汝琴歌跌宕。噫。今何可復得。其二細君而已無家累。寒碧樓前賃屋居。生事蕭然甘落魄。眠琴中酒日軒渠。</text>
<title>題湯與竹騎尉 荀業，與竹居棄稿五十首。哲配宜人楊氏斷釵詩二首合刻卷後 三絶句。○幷序。</title>,<text>湯與竹。武進人也。從大人緯堂公 大奎。官遊閩之鳳山。乾隆丙午。臺匪林爽文之難。父死於忠。子死於孝。名赫一時。與竹時年僅三十三。自幼嗜詩。手自定稿者。遂燬於兵。今此棄稿。皆其所棄。而夫人楊氏彙之而僅存小笥中。以授哲嗣雨生廵撫 貽汾 者。其詩反以棄而存。故曰棄稿也。夫人亦工詩。適與竹相唱和爲詩甚多。自與竹殉父。悉焚舊稿。不復爲詩。後居楊州瓊花觀。所戴玉釵忽中斷。釵卽夫人未出閤時。尊甫所賜也。遂不禁其感于心而形諸聲。有二絶句。雨生附刻于棄稿之左。又徵畫斷釵圖於汪蘭夫人。皆雨生之孝心也。海內諸公。爲雨生題卷後至。余亦有題。卞忠貞後一門節。殉國忘家日月懸。縱欲棄詩詩不棄。睢陽聞笛與同傳。張睢陽詩傳後者。但聞笛一詩云。其二名家節婦與孤兒。收拾殘篇意更悲。一夕思親詩出性。瓊花仙觀斷釵時。其三孀閨矢不孤琴彈。畢竟同編合刻完。釵與雨生心事折。誰能畫者汪沅蘭。</text>
<title>次韻答權景實明府 涑 養硯山房口號一絶</title>,<text>夕照人烟變態生。四鄰濃綠一花明。庭前紅桃一樹尙未謝。 此間何者是詩境。無問答時如意橫。景宲是日也。初若無意於詩而忽然有詩。一座皆驚。</text>
<title>雪城倅覲余入京。以所繪丹陽圖帖呈覽。幅幅殊無謙翁眞境描逼之匠氣也。戱題帖後。</title>,<text>天開圖畫與丹陽。泉石江山聚一鄕。水鶴夢驚蘓學士。晴虹船過米元章。淸貧太守初歸覲。縹緲烟雲動解囊。無佛稱尊雖所短。離眞得似是微長。</text>
<title>閏月中旬夜卽事</title>,<text>留春閏亦中旬過。無計留春意萬重。琴上移情初動操。閑中藥勌復針慵。逍遙以針勞。談笑以藥勌二語。見劉勰文心雕龍。 歌殘畫壁燈光暗。客去茶烟酒氣濃。悄倚空欄仍不寐。三更月吐五更鍾。</text>
<title>次韻答趙蘭畦 雲周 見贈 二首</title>,<text>風騷遞降宋三唐。多事門墻互短長。一性情爲千百體。况吾生在海東鄕。一代自有一代之風。故詩三百十一篇。二南而下諸國之風。各自不同。而其緣情感性則同也。若徒事貌襲。自謂高占門墻。寄人廊廡。頓忘自己性情。自作一家。則後之人何由辨別其爲何代何人之詩也。其二北軍近日變㫌旗。馳突羲之與獻之。媿我用兵無所講。略知筆陣外何知。近有一種風氣論書。以昌藜詩羲之俗書超姿媚一句。藉爲口宲。毁右軍父子。而自虞褚以至米趙文董。一切歸之俗書。唯一敺率更。推以爲漢隷金石刻之嫡傳。盖書家有南北之異。此其北派之論也。吾未知其爲公耳。吾所學者。兒時從俗。所謂右軍筆陣圖始也故云。</text>
<title>答趙鄗南 雲漢 和余鍾字韻</title>,<text>過盡百花初夏景。園廬相接綠陰重。晴牎烘日蜂聲暖。芳草翻風蝶翅慵。琴匣如聞山響動。硯池堪啜墨華濃。困眠饑食餘無慕。何似勞形祿萬鍾。</text>
<title>荷裳，蘭畦，鄗南約夜招詩姬雅集。姬病竟不來。戱用前韻共賦。</title>,<text>欲雨風淸不肯雨。雲遮霧捲一重重。證期才子爭來集。索笑名姬病起慵。半榻琴橫紅日落。小樓燈上綠陰濃。別般滋味君須記。不醉無醒到曉鍾。</text>
<title>閏三月三十日餞春 二首</title>,<text>百二十春春去也。今春惆悵甚前春。亦知閏月能成歲。畢竟東皇好負人。午睡南柯花是夢。夕陽西下草如茵。春來有酒廵難記。臨餞飛觴又一廵。其二更思今夕奚惆悵。歲歲一回無盡春。刻意難能吟麗景。銷魂爭似送情人。緩歌不覺催燈燼。沉醉無妨吐錦茵。芳草落花聊自慰。門前休報五更廵。</text>
<title>武科出身林君 象鉉 以淳昌林氏族譜。請序於余。余於是譜有所感。題此以贈。</title>,<text>杜門排祿同全節。己卯名賢又一時。世好兩家皆可講。况君十載共鄰比。余家宗簿令公有排祿洞。林氏則有杜門洞。炳烺同時。余家文節公己卯名賢。而林氏又有己卯名賢杏窩公。</text>
<title>再題虞注杜律 幷序</title>,<text>余在乙未。得見虞注杜律濟南黃臣跋。卽題二詩。確辨其非虞注。乃張性伯行之注。而伯行與伯生音相近也。故但知以訛傳爲虞伯生矣。今乃閱王阮亭池北隅談。益知其所未知。阮亭曰。杜律乃張注。非虞注。張性字伯成。江西金溪人。元進士。甞著尙書補傳。獨足翁吳伯慶有輓詩云。箋䟽空令傳杜律。志銘誰與繼唐碑。予在京師。曾得張注舊本。止 按此則張性字伯成。又非伯行也。然則原非其字之音近於伯生而稱虞注也。又爲之一嘆。箋䟽無傳傳杜律。如何又借道園名。著書身後悠悠事。只好覃精苦一生。</text>
<title>碧蘆舫前庭散步</title>,<text>散步階庭玩物華。古藤陰下岸巾紗。蛾眉淡白初三月。芍藥翻紅第一花。靑眼故人懷麗句。鬅頭童子捧團茶。是夕。汲名泉。瀹草衣所寄團茶。忽憶觚愚翁茶邱貞石篆銘詩之句。本出杜茶村濬茶銘。 誰能畫我閑中景。舫閣香燈蘆荻斜。</text>
<title>題東樊詩後</title>,<text>東樊近日詩無敵。瞽說時時哂入聞。文士古今難定價。王前盧後好紛紛。</text>
<title>蘭畦來誦其存甫東海承旨壬申秋送余入燕詩。余則茫然未知記也。卽次原韻。</title>,<text>夢爲飛嶋訪遼城。三十年前過客情。長笛一聲驚起坐。玉繩低戶月西傾。附 原韻 趙東海 琮鎭秋風送客鳳凰城。烟樹依依繫遠情。白璧明珠燕市北。値君聲價捴應傾。</text>
<title>東樊與梣溪經㙜諸賢。雅集福地洞天。翌日送示吟卷。要余評隲。余亦追和。</title>,<text>得到十二樓五城。風烟無過此新晴。一春屨跡侵山影。盡日禽言答水聲。雅集傳聞馳健羡。鴻篇入手慰衰情。梣溪博古經臺學。况與樊翁傡世生。</text>
<title>燈火嘆</title>,<text>往年燈夕燈如海。今年燈夕燈如星。星斗闌干天欲曙。行人立馬發長亭。此時心事誰說與。殘星數點照熒熒。老人長嘆背壁孤燈靑。</text>
<title>古書畫三帖。石篆進士屬題。</title>,<text>米南宮十紙說籋雲天馬無銜勒。筆筆顔行不役心。晉法是其公極則。問▦從此造山陰。米南宮喬松賦絹本眞蹟紙一千年絹五百。何來絹本壽無窮。往而不返垂非縮。異我所聞於此翁。姜豹庵尙書蘭竹帖小帖流傳墨未昏。風枝露葉剪淇園。縱時形似非神似。媿許彭城一派存。</text>
<title>淨土僧玩星求書白蓮寺三字額。戱爲一絶。</title>,<text>早回蟻夢槐安熟。晩悟墨緣蓮社依。遙爲遠公傳一語。能無異日攢眉歸。</text>
<title>次韻景蕙女史詩 幷序</title>,<text>金景蕙女史。善琴棋工詩畫。卽故權西漁尙書寵姬也。自哭西漁。流落人間。復爲一武弁所收。然非其志也。近有人誦傳其詩數篇。皆自悼之作。而壺間貯月心俱白。席上停雲眼欲靑一句最佳。爲題一詩。以悲其不遇也。幽吟如哭哭如歌。寥落繁華閱歷多。金谷墮樓嗟已負。文園病渴且從他。指端肖物工相似。膝上橫琴喚奈何。倦繡慵粧無所憶。花間敲勾月中哦。</text>
<title>去年。余爲鐵蘭。書鐵蘭山房四大字。且以詩贈之。鐵蘭用其韻疊至六首。以寓焦桐之感。非徒其屬意鄭重。格律大進。爲之一喜。復此和示。</title>,<text>殺靑央瓦且姑置。七律新聲又擅塲。釰筑悲歌天際雨。鐵蘭仙卉夢中莊。吟風賞月三生石。無佛稱尊一瓣香。每別重逢詩更進。味君膏馥潤衰腸。</text>
<title>余以澹寧二字。贈趙士羲 寅爕 爲道號。且名其居曰致遠菴。仍題一絶。</title>,<text>五世交情况結姻。少年才藝是天眞。齋名淡泊兼寧靜。諸葛微言好贈人。</text>
<title>夜忽夢龍灣館舊遊。起來雨止月明。感而有題。</title>,<text>山房睡覺發孤笑。香灺燈光夜向闌。雨落月明牎外事。舞衫歌扇夢中歡。莫言往跡隨銷盡。雖是衰情頓遣難。三十年來無信到。一千里隔渺雲端。</text>
<title>李生憲明以其詩文稿。向余求益。爲題卷 二首。</title>,<text>淵泉夫子好門墻。餘事文章一瓣香。李生從學於洪淵泉相公。 知否性情從悟入。是眞兩漢是三唐。其二救饑文字不堪煑。嗜古勤工亦一奇。更莫向人要問道。反求諸己有餘師。</text>
<title>題張淸溪 模 貫經堂米帖 三絶句。○淸溪乾隆初人。有天官大夫印。○幷序。</title>,<text>晴溪自跋云。每遇米書眞蹟及初搨善本。輒雙鉤藏之積久。頗復遺去。近見重摹米帖。或未免失其本來。因取所存。校畫上石。其舊帖之刻不甚精者。槪不收入。止 以余觀之。晴溪摹搨。多失之肥。是又何也。未可許以善本也。米書眞草皆奇縱。逸態橫生逼右軍。多見雙鉤肥失韻。張晴溪枉策巍勳。其二就中顯覺禪師帖。傳是南宮老腕題。自信雙鉤補訛脫。轉增訛脫奈晴溪。晴溪又跋云。余以舊石本。校雙鉤本。補其訛脫。其三草書九帖友仁跋。友仁跋云。右草書九帖。先臣芾眞跡。臣米友仁監定恭跋。 全本流傳見未曾。是帖幸逢全本在。晴溪於此有功能。</text>
<title>次韻答錦舲</title>,<text>錦舲與我周旋久。漸見新詩自作家。秘鑰當年開繡肚。篆烟遅日繞盆花。離形始可求眞似。就實還須更斂華。得失毁譽都不管。碧蘆半畒寄生涯。來詩有不能弭謗於流輩之句。</text>
<title>追寄東樊碧城之遊</title>,<text>風流刺史海西頭。喚起詩翁匹馬遊。蓉閣凝香樽俎對。石潭冷翠畫圖收。每憑欄角三更笛。盡洗人間萬斛愁。是我昔年羈䆠地。斷霞殘照望中悠。</text>
<title>夏日幽居卽事</title>,<text>不衫不履無朱夏。懶惰蕭閑斷往還。紫閣峯陰黃鳥囀。靑棠花下綠苔斑。何愁白髮三千丈。自掃淸風五百間。案有新書樽有酒。天公餉我未全慳。</text>
<title>李伯春侍郞 穆淵 歸自南藩。新搆杏湖名亭。請余亭額。故以霞鶩題贈。且爲一詩。</title>,<text>扁舟繫纜杏花村。我昔乘流訪海門。危石戴亭凌碧落。大江浮月漾金罇。魚蝦舊約牽情久。霞新題醉墨翻。多羡君今五湖長。頭銜勝似一名藩。</text>
<title>賀趙稚正進士新除健寑郞</title>,<text>健陵松栢已森行。白首遺臣涕淚滂。充獻多年違寑殿。送君今日作仙郞。恩光相賀傾南社。喜色供歡慰北堂。况有芝蕃蘭茁慶。稚正有子昌龍，早穎。去年又得男。 故家厖祿未渠央。</text>
<title>應旨寫進琴書齋扁。感舊恭賦。</title>,<text>翰墨淋漓宮殿遍。四朝恩遇若臣偏。齋名命寫琴書字。忽憶登筵己亥年。往在正廟己亥。臣年纔十一。賜對琴書室。面試詩筆。猥蒙恩褒。</text>
<title>桑樹枝 幷序</title>,<text>閔雅顔第四子婦吳氏。早寡有一子。子忽病瀕危。吳氏不忍見其死。夜起自縊桑樹間。隣人共哀之。爲作桑樹枝詞。詞曰。哭夫何忍又哭兒。自掛長繩桑樹枝。母死病兒頻索母。家人諱哭共呑悲。四三日後兒病起。嗟嗟命何不少遅。嗟嗟命何不少遅。婦人短見乃如斯。請君莫以短見視。爲兒死卽爲郞死。夜夜陰風桑樹撼。鵂鶹亂鳴靑燐閃。</text>
<title>穀城倅申羲世 淳 不見且十年。送梨薑酒，竹露茶。兼送襪材。求余墨竹。又要自題詩。以爲千里替面。意甚殷勤。病中強筆。且畫且題。且以此詩求和。</title>,<text>十年不見申羲世。驛使南來信息傳。鬢髮知應如我白。簿書何以坐談玄。梨薑竹露醺情味。圖畫詩章喚夙緣。聚散悲歡人世事。不堪重理意茫然。</text>
<title>爲羲世使君走筆自題墨竹 八絶句</title>,<text>庭前脩竹竿。栽得四三个。春風長兒孫。穿我綠苔破。其二竹香罕人知。老杜能知之。膩香與春粉。又有昌谷詩。其三坡翁畫竹訣。離形而得似。追神最妙語。少縱則逝矣。其四迎風枝轉弱。掀舞不自持。我向前宵見。雲破靑天時。其五䟱則漏宵月。密可泊晴烟。勁挺不回節。更兼色嬋姸。其六子猷愛此君。不可一日無。坡翁更醫俗。士俗甚於癯。其七天門山角上。天帚倒一竹。我欲描筆端。齋居不啖肉。其八非烟亦非霧。似雨還似晴。依砌分鸞尾。臨池待鳳鳴。</text>
<title>畿南卞僧愛女史纖小娟慧。情願以筆墨待我。旣謝以老。且爲詩贈之。實自嘲也。</title>,<text>澹掃蛾眉白苧衫。訴衷情語鶯呢喃。佳人莫問郞年幾。五十年前二十三。</text>
<title>驕陽</title>,<text>驕陽肆餘虐。困人如中酒。裸體紗幮卧。蚊雷外怒吼。昔我年少時。浸足溪澗口。盤石以爲床。其面覆深柳。但覺體爽然。豈知眠已久。而今可復得。皮皺汗且垢。幸無職事苦。得以扶衰朽。</text>
<title>秋凉</title>,<text>朝雨滌午熱。暮霞生夕陽。秋凉集簾閣。夜色澄壺觴。泠然整襟坐。回嘆束帶狂。造化看密移。寒燠一何忙。所以悲秋士。髮短心更長。</text>
<title>七月八日雨。追詠牛女 二首。</title>,<text>初秋天氣遽如許。筒簟紗幮午夢凉。牛女別離何太苦。淚揮終日雨浪浪。其二亦知逢別恨忩忩。不似人間有悼亡。驟雨銀河橋易斷。好虧烏鵲一年功。</text>
<title>黃岡安君翼弘。爲其族人 銓，進士 學承 父子。求慕晦齋記。代以一詩。</title>,<text>海外何知有紫陽。文成首倡我東方。雲仍世世崇儒術。看取黃岡慕晦堂。</text>
<title>山樓鄭夏吉童子十五而冠。能詩善文。聞近迎婦。爲題其扇面。</title>,<text>日吉辰良有此秋。淑人君子好相逑。山家案得齊眉壽。彩筆詩挑却扇羞。百子榴紅霜未染。宜男草綠雨初收。兕觥更祝高堂壽。厨下羹湯婦與謀。</text>
<title>秋齋與客置酒。酣暢口號。</title>,<text>雨雨風風送殘暑。晴佳是日足遨遊。玉人更勸一盃酒。快友同銷萬古愁。軒冕形骸嗟已老。林園物色况催秋。日之夕琴歌散。惟有紗燈上小樓。</text>
<title>七月望日。碧蘆舫對月。</title>,<text>明月待人人待月。少焉雲氣變澄鮮。徘徊宛轉於牛斗。今古消磨有缺圓。大抵氷心宜醉客。幾回玉色動詩仙。舫齋四壁凉如水。蘆葉蘆花瑟瑟然。</text>
<title>旣望無月</title>,<text>去年有病空對月。今年無月更深愁。年年旣望匏樽飮。負負蘓仙赤壁秋。簾閣不眠孤燭盡。蘆梢時見一螢流。烏雲擁樹銀蟾沒。惱殺陰霖意未收。</text>
<title>趙岱瑞跛一足。求書鄗南齋扁。爲題扁後。</title>,<text>鷄三足藏三耳。莊叟公孫道在是。鄗南齋應南郭室。隱几忘形君久矣。岱瑞一笑安知我。是魚非魚公莫擬。以君鄗南郭對我紫霞子。紫霞鄗南兩相忘。說是法已彈指指。</text>
<title>夜詠秋蟲</title>,<text>溽雨炎雲半畒宮。西風一夜感衰翁。庭前燈下鳴相應。秋至蟲聲在處同。</text>
<title>有人携示趙大年著色山水橫卷。後有倪雲林，吳匏菴題跋。書與畫皆贗本也。聞是昔日富貴家珍藏。歎題一詩。</title>,<text>贗畫贗書日難眞。不妨收作篋中珍。此間奚暇論眞贗。我亦名塲贗本人。</text>
<title>余一生詩盟。在由蘓入杜。而尹竹史旣望無月之什。與余詩韻不謀而同。可喜其詩盟之又與我敦也。爲用原韻答之。</title>,<text>竹史詩盟敦我好。兩家無月一時愁。枉敎李白停盃問。共負蘓仙旣望秋。天上何曾風景異。雲中自在水晶流。一生相對水晶盤。李玉溪句也。 堪嗤稷卨耽佳句。語不驚人死不休。</text>
<title>昌寧柳生 大均 請余字之。旣以汝鍾命之。詩以代序。</title>,<text>馬中伯樂相千里。琴上黃鍾協一均。桂籍時來登吉士。遐蹤莫謂嶺南人。</text>
<title>隣人以秣陵趙 喆 菜菓絶句二十詠橫卷求題。白菜，蘿葍，雷菌，櫻桃，枇杷，剪秋羅，冬笋，楊梅，蘋菓，鱸魚，癩葡萄，藕，菱角，石榴，蓮蓬，芡宲，葡萄，黃柑，氷桃。</title>,<text>四時菜菓江南北。淸潤詩腸美味多。蓴憶鱸魚差可矣。濫觴胡至剪秋羅。魚鮮之鱸。草花之剪秋羅。將無當於菜菓之品而入咏何也。</text>
<title>金竹史都尉 賢根。以山陰吳丹山 起寶 指頭畫屬題 八首。</title>,<text>捉柳花圖啼罷嬌鶯燕子斜。春來無客到山家。老人偸學兒童戱。嫩草溪邊捉柳花。投宿圖歇涉溪山無定準。落花飛絮伴行㬺。主人飯熟如相待。早有柴門候客燈。三笑圖情到霞山未忍無。四鄰緇錫共香厨。醉顚墨妙喚前夢。此是虎溪三笑圖。丹山又號醉顚。載酒圖月上江城閙管絃。無人不道醉華筵。漁翁獨也尋幽約。極目烟波載酒船。秋林獨步圖飢食困眠有酒飮。花開花落此何時。一生送老溪山勝。獨步秋林無所思。松下問童圖名山採藥問神形。行處雲深體自輕。客到門前何所見。千株松下一童淸。關山圖萬古長程復短程。誰能畫出別離情。春光縱也關山度。猶自嗚嗚怨笛聲。訪戴圖問君棹雪又何歸。聞所聞來見所見。面交於世亦滔滔。好友在心何必面。</text>
<title>偶題示鄗南求和</title>,<text>秋來自詠感懷詩。白露金風宋玉悲。夜漏漸長燒燭短。朝窓待暖擁衾遅。多慙老我雷鳴腹。偏憶鄰厨粥熟時。鄗南每送餉白粥。 染得霜紅深幾許。憑君驗取石榴枝。時敝齋膽甁。有石榴折枝。</text>
<title>送蕅船入燕</title>,<text>校讎文字荷殊知。牙笏緋衫耀一時。蕅船以同文彙考告竣。特命進通政階。 名士題襟皆上國。妙年瘦玉爲吟詩。秋來又見乘槎去。天際那禁舊雨悲。聞笛斷釵遙入詠。大方應笑老猶癡。湯與竹棄稿，楊氏斷釵詩合刻題句。屬蕅船津致湯雨生。</text>
<title>李小山解元 裕新 近又入寶蘓之室。和余贈鄗南詩佳甚。復用原韻。以證墨緣。</title>,<text>楚人騷漸變唐詩。忽又凜秋悲莫悲。落日孤雲回首遠。登山臨水送行遅。吾師秘鑰空千古。才子同盟此一時。妙悟能從眞性得。風花雪月捴騈枝。附 原韻 李小山 裕新詩中有畫畫中詩。宇宙長留志士悲。紅荳雨銷雲淡淡。碧蘆風定夜遅遅。由蘓入杜拈花頃。悟雪聽秋證墨時。妙境隨吾情性感。篆烟初宿紫藤枝。</text>
<title>白玄雪亦和余贈鄗南詩。故用原韻答謝。</title>,<text>自負平生無敵詩。玄經白雪爲君悲。近余爲君作玄雪記。 從今絃外論琴妙。化古毫端下字遅。雙鬢不禁霜落恨。中秋又奈月明時。閑坊載酒能相過。苔映空階葉脫枝。</text>
<title>七十三生朝。次韻答竹史。</title>,<text>干卿甚事鶴南飛。李委簫聲傍釣磯。竹史詩從琴悟入。寶蘓畢竟我同歸。附 原韻 尹竹史 永善穿雲一曲鶴南飛。奇遇留傳赤壁磯。東坡生日。進士李委來獻鶴南飛曲。求一絶勾而去。 爭似今朝碧蘆舫。抱琴人自乞銘歸。近請琴銘于先生。銘有試看鶴舞于庭之勾。與坡翁山頭孤鶴向南飛之勾。語意畧同。亦藝林佳語。</text>
<title>牙塑布帒和尙。留我山房五閱月乃還。悵然題此一絶。</title>,<text>癡我放還布帒去。一生恨未供香厨。伯時見欲傾囊易。金粟存神坐石圖。米南宮有顧乕頭金粟坐石存神像。李伯時見欲傾囊易也。</text>
<title>黃生 彦國。故副學 瑞 之後孫也。來乞兩世碑文。且求墨竹。故戱題贈一絶句。</title>,<text>自謂臨文無媿辭。外孫虀臼竟誰知。襪材我欲投諸地。兒戱多慙亂道時。</text>
<title>重九日書懷</title>,<text>舫齋孤詠立蒼茫。佳節離情各一方。靑海眼穿山北向。雪城魂去鴈南翔。引人春在樽醪白。催老霜侵徑菊黃。誰謂閑居無惡况。滿城風雨送重陽。</text>
<title>穀城使君和余玄字。又送襪材。復此答謝。</title>,<text>莫言濟北人千里。猶許時時尺素傳。已判鬚眉欺雪白。難爲懷抱廹冬玄。契從蘭渚同觴詠。絹埽鵝溪締墨緣。黃菊已衰梅未放。官齋送日想蕭然。</text>
<title>謝羲世送酒</title>,<text>西風脫葉下亭臯。獨倚䟽欞詠楚騷。滿把黃花如對酌。穀城仙尉送香醪。</text>
<title>聞黃澗守李子元慘報。詩以哭之。</title>,<text>我哭子元誰哭我。外家梨栗頓茫然。嗟君未了餘生願。尊嫂無依九秩年。驛使傳音驚洛社。吏民扶櫬訪瀧阡。百回開篋空霑臆。猶是平安半月前。</text>
<title>百濟瓦樽。爲李德立 正愚 作。</title>,<text>百濟遺墟古瓦樽。唐時年號蝕苔文。偶然野老耕田得。能復山窓著錄存。蘓定方碑行客訪。落花巖石大江奔。此雖微物堪珍惜。前代興亡感一捫。</text>
<title>睡醉自題</title>,<text>甁卧琴橫小閤空。夕陽西下晩霞紅。罏香未歇茶湯熱。睡在雙烟一氣中。</text>
<title>雪城沈靑士 宜貞 年纔弱冠。和余寄兒雪城倅重陽書懷之什。遙爲答謝。</title>,<text>雪城霜落思茫茫。宛在伊人水一方。妙少已能多造詣。襟期如可共翺翔。舫閣鬂對蘆花白。驛使詩來柿葉黃。添得蓮洋遙唱答。不須惆悵送重陽。</text>
<title>次韻答韓冬郞 致恭</title>,<text>茱菊迎秋又餞秋。金風陣陣戰簾鉤。黃昏月白初三夜。紫閣峰陰第一樓。驥子奏琴挑醉興。冬郞敲勾破閑愁。浮生不羡恒河水。且聽流年雪滿頭。</text>
<title>送別徐𥠧嘉 禮輔 移居坡山</title>,<text>問君何事厭囂塵。盡室坡山訪隱淪。酒熟茶香花月夕。忘年記否舊東隣。</text>
<title>贈別戚弟李景容尙書 若愚 奉使入燕</title>,<text>萬里長程在眼前。遼陽最憶訪丁仙。贈君柳往雪來什。記我丹砂點漆篇。余壬申秋行卷。有天垂繚白縈靑外。秋入丹砂點漆中之句。 且問盧溝橋攬勝。爭如覃老室談玄。君臨行。問余曰。公見盧溝橋否。答曰未也。君笑曰。未見如此形勝。公可謂虛走一遭也。余曰。吾則見名家古老。如翁文達者。論詩論書。多授秘鑰。君雖攬勝至虛溝諸處。恐不及余所見之一代人物也。相與大笑而別也。 黯然話別吾衰矣。恰後壬申三十年。</text>
<title>自題扇面墨竹。贈別韓成伯學士 宓履 入燕。</title>,<text>孤竹城中萬古感。九疇人到意尤難。淸風尙有毫端得。寫與霜根雪節看。尤侗朝鮮竹枝詞。自言身是几疇人。</text>
<title>玄雪將赴泮試。賦示三絶句。索余羊毫。故以飄飄有凌雲之氣一枝副之。仍次原韻。</title>,<text>落墨羊毫百媚兼。如椽巨筆細於針。晉人淡古虛和氣。悟徹書家妙用心。其二睿賜園中養硯堂。內家筆墨好排床。主人皓白閑無事。夜夜晴虹月放光。其三哂余八十猶兒戱。禿盡千毫畫竹枝。乞與凌雲精妙筆。泮中豪寫雪中詩。</text>
<title>次韻答穀城守羲世</title>,<text>半月詩筒來又去。平安消息况眞傳。梅花東閣分新釀。䓗竹南鄰記宿緣。媿我鮑昭兼庾信。羡君通德伴伶玄。衰年夢筆嗟才盡。一字千金恐未然。羲世誇於其朝雲曰。紫霞詩當世無雙。一字千金。朝雲欣然曰。願得其五十八字詩。賣諸市。可辦屢萬金。足了一生。羲世書中。爲致其意。索和甚勤。不覺發函噴飯。謂詩無敵也。故戱引老壯白也詩無敵下勾開府參軍之語云耳。</text>
<title>贈賀梣溪 二絶句○幷序</title>,<text>梣溪年甫九歲。慘遭尊甫碩齋公禍變。往年纔復官爵。今乃登科。居然是四十九歲翁也。搢紳章甫皆爲之榮感。况余蘭盟深結者乎。爲贈二詩。辛丑臘月之立春日也。一日聲名折桂枝。方知四十九年悲。時來大廈支傾者。曾是呱呱泣血兒。其二聖朝今榜得人最。樸學高才盖世䧺。禰廟春盤春日獻。斑衣兒作白頭翁。</text>
<title>人日。梣溪枉話山房。壬寅</title>,<text>人日城南會。淸晨硯北言。雨滋春草色。風埽臘梅痕。雅志敦儒素。新榮感聖恩。藝林千古業。來哲賴君存。來哲字見蘓詩。附 原韻 梣溪山房春氣早。和旭暢微言。鼎考商彜欵。書撫宋榻痕。眞心憐後進。握手頌新恩。盟主詞壇久。靈光仰獨存。</text>
<title>玄雪今年三十二。忽有數莖白髭。感題四篇相示。故和其一。</title>,<text>底事悲吟白髮篇。君今潘岳二毛年。靑絲化雪高堂鏡。黃蔑乘風下瀨船。澹得心交時問字。妙於指法日忘絃。人生到此亦難矣。且盡一壺相對眠。</text>
<title>二月二十七日。徐士中 正淳 慈堂李氏生朝也。餉余筍脯之餘。意甚殷勤。詩以爲謝。</title>,<text>李姑吾外族。况與接園廬。稚子娶家室。生朝問起居。酒香上堂後。羹熟入厨初。分味過墻角。詩成一飽餘。</text>
<title>徐稚賢 田輔 新買園亭。邀余賞春。園舊屬洪姓人。故俗稱洪園。</title>,<text>圓窓風物四望同。到是名園不姓洪。景福宮墟楊柳綠。古貞陵址杜鵑紅。嬌喉演曲雙鬟妓。纖指能琴十歲童。何處老翁來遣興。酒闌不覺夕陽中。</text>
<title>今春。鄭錫汝明府適自湖鄕來。共賞花于雙檜亭。亭乃錫汝三十年舊宅也。今屬張姓武人。</title>,<text>豈謂吾曹向八旬。余年七十四。錫汝年七十一。 南屛携酒共尋春。亭上岩面古刻。有南麓隱屛四大字。 屐痕苔認重來客。手種松迎舊主人。巖洞蒸紅花似錦。山庭茸綠草爲茵。休傷故友凋零盡。大酌不如添一廵。亭中舊與遊者。李東江，朴醒仙，雨蕉，徐任世國瑞，尹汝受大有，鄭伯敬英仲，洪喜哉，李景博。今皆遊岱。不禁悵𢙇也。</text>
<title>雲石相公壽日詩</title>,<text>公昔布衣萬里遊。黃樓秉燭拭靑眸。文章一代韓敺匹。經濟初元富范儔。忝契苔岑多歲月。與榮明德重山邱。華筵値此稱觥日。誰似衰情祝海籌。附 和韻 雲石墨林詞拈任天遊。萬事頹齡炯炯眸。虹月精光應有數。烟雲供養竟誰儔。殘書硯北看千古。弊屋城南付一邱。此日春罇同白首。晩生猶忝老人籌。</text>
<title>雲石相公和余拙句。更用原韻爲謝。</title>,<text>令辰壽席荷招遊。麗景園亭爛入眸。好借詩文寬禮數。不因名位罕朋儔。往時眇福宜三黜。老計安身覓一邱。下士憐才公厚德。日之夕矣亂觥籌。</text>
<title>長夏</title>,<text>長夏山房客到稀。雨餘苔色上林扉。紫藤花落靑棠發。黃栗留啼白蝶飛。休說獨醒於衆醉。渾忘昨是與今非。家人笑我謀生拙。饑至何妨且典衣。</text>
<title>更用前韻。答荷裳，錦舲。</title>,<text>荷錦高才並世稀。時時載酒訪山扉。荷能質厚心無訣。錦特輕靈筆欲飛。道室玄玄歸妙妙。禪家想想悟非非。自求自得吾何與。是杜蘓傳舊鉢衣。</text>
<title>拙畫墨竹一幀。新自燕裝來。族子命泓持此請題。將以爲傳世之物云。爲題一絶句。</title>,<text>偶然落墨到燕山。誰許文蘓得一斑。只好鸞綾裝陋拙。不堪留與後人看。</text>
<title>玉果使君崔伯玉 瑗 求余墨竹。戱成八絶句。題畫側。</title>,<text>渭川千畒竹。移贈一枝秋。從此玉山倅。等於千戶候。其二吾衰厭墨戱。硯匣生塵埃。多恨穀城老。襪材津逮來。伯玉見羲世屛間竹。大發羡心。有此請也。其三湖南此君鄕。饞却淸貧守。饞亦了無時。像君煩我手。其四誰謂玉山貧。官酒日大嚼。仍之對此君。眞有楊州鶴。其五投來一玉扇。換去八霞竹。誰謂使君廉。人言不畏伏。金喜玉。玉果扇匠。而東方初有之聖於扇者。伯玉以其一掘扇。乞余八幀竹故戱云。其六針皆異孔道。香則漢冲珍。玉扇與霞竹。後誰能辨眞。異孔道針，漢冲香。近皆贗品也。其七旱天苦炎熟。霑軆汗淋漓。雪節與貞。淸風惟在玆。其八我與玉山守。芳盟結歲寒。揮毫不自惜。證此靑琅玕。</text>
<title>戱用古人五六言詩意。演成七絶。自題畫 四首。</title>,<text>半榻醉來山月高。不知孤枕群書裏。一時喉渴正思茶。花下小童呼不起。其二遠山只謂一蒼翠。蒼翠不知猶數重。小立日斜雲卷後。峭靑更見兩三峯。其三凈几橫琴竹屋寒。梅花落在七絃間。意欲吟詩無好句。轉頭林際看靑山。其四對雪三升酌美醞。敲氷七椀煎團茶。醉裡呼童展畫幅。笑題蘭竹菊梅花。</text>
<title>余舊蓄屈氏琵琶借在竹尊者。近又聞在敺堂室中。以詩乞還。絳雪又一號曰敺堂。</title>,<text>人間天上去來頃。我爲琵琶一愴然。鶴禁因詩徵古器。龍樓特旨續前緣。空携馬上悲靑塚。又向江心過別船。小別重逢風月夕。檀槽香撥訴纏綿。</text>
<title>七夕</title>,<text>七月七日碧蘆房。耿耿銀河蘆葉蒼。一杵鍾聲來北牖。半䂓蟾影過西墻。牛郞織女宵何促。筒簟紗幮夢亦凉。酒渴思茶童睡。殘燈自剔自添香。</text>
<title>江南鼉鼓 幷序</title>,<text>杏湖水漲。有人於水面。撈得一鼓。細釘而髹漆。形製極古雅。腹中如有金聲。打之殆若武夷幔亭會。劉小禽之坎鈴鼓也。燕中亦無此製。必是江以南古器也。江南鼉鼓泛風濤。網得漁人足以豪。船上淵淵初合樂。魚龍起舞月輪高。</text>
<title>謝竹史都尉送餉午饌</title>,<text>夏秋炎熱太支離。蛩語蟬鳴遞入詩。快馬輕車都是夢。藥罏經卷已多時。沁園分饌眞情味。玉版參禪未足奇。一雨淹旬無客到。有誰療我午來飢。</text>
<title>秋七月旣望。又是壬戌日也。朴仲羽進士 宗鶴 携酒相過。適有琴歌。竟夜酣暢共賦。</title>,<text>滿簾明月滿樓風。如此淸宵積雨中。隣友會心携榼至。老夫乘興引杯空。繞樑謌罷眠庭嶋。橫膝琴希送海鴻。壬戌之秋眞不偶。令人却憶子瞻翁。</text>
<title>哭兒命準</title>,<text>江浙人稱大小霞。小霞先去大霞嗟。畫詩幼習通三昧。孝養身先化一家。縣尉歸來空宦槖。巷民啼哭送靈車。讀書留種知無恨。四十匆匆奈爾何。</text>
<title>題元人蘆洲雪鴈圖 幷序</title>,<text>人有賣元人蘆洲雪鴈圖橫卷。一稱百鴈圖。飛鳴宿食百態俱備。筆法勁鬆生活。洵可實也。卷中有羅兩峯，翁覃溪二公題詩。又有余小跋。是卷宜作碧蘆舫中物。而價甚高。猝莫購得。爲題一詩。花之老衲覃溪叟。古墨參禪雪鴈洲。我亦有題忘已久。依俙記得壬申秋。</text>
<title>過蒼崖舊宅感題</title>,<text>童時舊宅小車停。何如遼陽鶴姓丁。長夜已歸書塾友。楓臯公。 荒垣誰拾讀牎螢。認騎竹馬捫苔綠。記放風箏掛樹靑。忍說丙申濱死日。慈親露禱泣中庭。</text>
<title>夢一鉅公因一罣誤。放歸田里。以要余別語。且乞余園中泉一罈。覺而記之。</title>,<text>籌國能無一事誤。古來名碩似公多。惠山泉味澄心慮。送與閑窓自品茶。</text>
<title>子二鴻 磐 指墨行書題後</title>,<text>指尖濡墨代毛錐。分隷人爭矜古奇。未有如君能事畢。行書姿媚趁羲之。</text>
<title>醴泉隱士朴 宗烋 屬題所居臨明樓 二首</title>,<text>茅屋昭王祭。悲懷亘古今。薰陶儒術地。慷慨布衣心。秉義三綱重。蒙恩再造深。玆樓常寓目。儼若大明臨。其二甲申揭樓額。又必月春三。麥穗謌無地。琵琶淚濺衫。甲申三月。余有聽彈屈氏琵琶詩。 心衷原一槪。文字契同參。白髮垂垂老。神交嶺以南。</text>
<title>兒輩近課日聯句。各依其題 四絶句。</title>,<text>又一養硯山房又一山房養硯居。恍如恩賜睿書初。臣今衰腕猶堪運。寫御屛風進玉除。余自興坊。睿賜養硯山房移居。命衍蒼崖新第。題其室曰又一養硯山房。近有御屛書進之命。酒杯有愛佳名意先醉。深觥小酌日堪開。人生但得酒中趣。豈必靑蓮三百杯。落梅初冬暖似艶陽辰。玉頰梅花乍動人。早發匆匆何遽謝。恠君生性厭囂塵。水仙花鼓翼鷄鳴第一聲。明星晣晣月西傾。水仙枕畔如相狎。芳潔令人夢不成。</text>
<title>御賜酪粥。恭記一絶句。</title>,<text>老病城南一介臣。紫衣宣賜御厨珍。殊恩戊己年追憶。此日甞新淚滿巾。臣於戊子己丑間。猥叨翼考恩賜食物。四時頻繁。冬令則酪粥也。</text>
<title>戱詠二童子</title>,<text>烟市叫烟童子賣烟舖子叫烟賣。水閣橋頭行客多。如此浿西眞兩草。愛錢不換欲如何。烟以浿産爲上品。而古有斤草而已。追有兩草之稱。擔賣石硫黃童子家在城西萬里峴。纔年十二許文成。硫黃到處人爭買。口技天生巧燕鶯。以石硫黃演成曲子。可愛可聽。</text>
<title>壬寅除夕 二首</title>,<text>又一山房餞舊年。鼕鼕街鼓五更傳。盤盂餠餌鄰相贈。兒女靑紅俗闘姸。燈最繁花如報喜。翁非守歲自無眠。朝班病未隨人後。只有丹心北闕懸。其二逼歲靑陽似去年。速於置馹尺書傳。淸樽妙友偏相憶。麗句香燈欲闘姸。打餠鄰翁欹枕聽。呼茶童子對罏眠。衰骸就暖何遷次。回戀山房睿墨懸。附 和韻 石厓送了攝提迎卯年。誰敎歷歷似期傳。顔童每羡康而壽。髮禿詎論媸與姸。細酌人疑鯨共飮。深燈翁托佛無眠。紛紛拜揖爭相賀。佇看明朝瑞旭懸。</text>
<title>癸卯元朝 癸卯</title>,<text>流年七十五回新。夷險悲歡閱歷身。負矣文章千古業。居然供奉四朝臣。消融臘雪濛濛絮。生動春渠決決鱗。小屋矬窓寒窘甚。郊原浩蕩日馳神。附 和韻 石厓宿醉翻驚歲聿新。面尙韶華豈肉身。山牖奈貧三絶士。春班無力八旬臣。納陽叢簿翂暄羽。融雪瓦溝開凍鱗。尺牘蠅頭猶謾筆。淸詞較昔頓精神。</text>
<title>石厓公與僕書曰。台雖老矣。詞氣不减於昔。正與黃漢昇之我髮雖老。我袖中寶刀不衰云者。近之矣。僕於是日。發函噴飯。戱爲一絶句。</title>,<text>心似離鄕感歲時。如謌如哭偶成詩。自知腕刀非前日。安得腰間劍不衰。</text>
<title>立春日。書示命衍。</title>,<text>嫩黃楊柳欲持世。淡白梅花能幾時。縷菜登盤春冉冉。拜年無客日遅遅。泥融巷口埋雙屐。氷泮庭心化一池。禪老在家衣鉢付。能詩書畫挽弓兒。</text>
<title>上元夕。仲紀弟 絙 有約不至。</title>,<text>東俗上元亦佳節。踏橋何似踏燈歡。衣冠拜月紛街陌。車馬聽鍾隘石欄。萬瓦雪融如助㬉。一城人氣不知寒。對床有約終虛約。香灺燈光奈夜闌。</text>
<title>謝仲羽送酒</title>,<text>更漏初深月未昏。故人優老用相存。誰言此去興坊遠。甜餑香醪入口溫。漢語。藥食曰甜餑餑。</text>
<title>憶紫霞山莊有感</title>,<text>日日暄風楊柳春。霞莊回首暗傷神。蒼松已老曺新婦。芳草無情趙淑人。兒去知不泉下樂。翁留奈此夢中身。憶曾蘭雪詩相贈。樵水漁山絶四鄰。余昔在霞莊。蘭雪寄詩。有樵水漁山之句。原本遺失。不能盡記也。</text>
<title>謝梣溪病起見訪蒼崖小屋。兼示李紫琳 鼎寅，金玄墅 萬根 要和。</title>,<text>病起能來話夙因。蘭盟石癖不緇磷。單瓢巷口衝泥雪。覆盎城南訪隱淪。儒雅無雙當世士。家聲第一唱名人。梣溪唱名期近。 紫琳玄墅平安否。傳語逢春入夢頻。紫琳，玄墅。皆在梣溪近隣。</text>
<title>題壁上竹史都尉墨竹</title>,<text>都尉風流湊筆端。霜根雪節滿堂寒。若從畫竹論繁簡。縱道繁難簡最難。</text>
<title>新年。又落一齒。歎題。</title>,<text>我生三十六牙齒。伊昔紅顔綠髮初。一笑動容編貝似。四時大嚼截刀如。嚥津叨試眞人訣。玩味鏗吟古典書。落勢而今殊未已。衰形莫問廢餐餘。</text>
<title>經山相公六十一壽詩</title>,<text>舊物於公眼拭靑。居然四十一年經。棠陰西北東遺愛。文藻韓蘇杜乞靈。雨露偏融丞相府。是日。御賜公人蔘，鹿茸。 瑟琴諧照老人星。公與夫人同年同月生。 怡顔最是無量福。鵠峙鸞停舞彩庭。</text>
<title>春分前二日始雨。老杜詩演成三篇。</title>,<text>好雨知時節。春分趁始耕。空濛變山色。滴瀝喜簷聲。預占看花福。偏牽藉草情。南宮方試士。倘否報晨晴。時有式年會試其二好雨知時節。方春草木榮。泥融雙燕至。風㬉一鳩鳴。門柳枝枝弱。籬花朶朶明。山扉無客到。䟱散似諸生。其三好雨知時節。衰翁軆自輕。枕凉無午倦。硯潤愜詩情。沽酒前村遠。披簑老僕淸。悠然回首處。雲擁畫中城。</text>
<title>贈新榜進士 十絶句</title>,<text>侄子命洙餘慶吾家賴有君。才名一日出人羣。廣陵三月春風暖。好是尋鄕又上墳。曺紹雲 錫元進士於君何足喜。松翁故宅榜聲新。此心底事交欣感。曾是東床垣腹人。趙荷裳 雲卿我有今春一夢吉。蓮洋報捷快何如。小儒否泰關時運。先侍郞家發蔭初。林禮用 和鎭孤兒勤學竟成名。丞相祠堂到榜聲。我昔眇然公後進。至今恩誨感衰情。君是故相公漢浩孫。四歲早孤。朴德甫 齊琬久矣興坊與結鄰。今春聞喜賀聲新。况君詩禮家承祀。雅餙文華克肖人。君乃玄石祀孫也。韓硏泉 明履眞齋不盡生前福。留與賢郞榜上名。况値北堂花甲日。襴衫拜舞獻金觥。進士唱名日。卽其慈堂六十一晬辰也。李鶴汝 建度祖孫科第傳家聲。健筆䧺詞有典型。愴昔欣今眠不得。此時知否老人情。君乃怡老承旨之孫。趙澹寧 寅爕閉戶衰翁獨悵然。君家聞喜日開筵。杏花楊柳長安陌。白馬鸎衫最少年。尹曠原 慶集樸學如君一進士。年回花甲始成名。得人今榜知應最。不覺衰翁病枕驚。戚侄李 純謙鴈塔題名唐進士。金門待詔漢儒臣。家聲不墜君兄弟。休嘆城南白屋貧。</text>
<title>三月三日口拈</title>,<text>三三佳節麗人天。香箋茶罏入定禪。書爲眼花慵點筆。詩無情緖罕圓篇。燕鶯竟夕如相喚。楊柳當風太放顚。可耐前頭春富貴。千紅萬紫漸爭姸。</text>
<title>淵泉老尙書。進士回榜日。率新榜進士宴飮。亦是聖世稀有之盛事。以詩爲賀。</title>,<text>凌雲逸氣地行仙。洛社明時勝事傳。鴈塔重題如昨日。鳩筇不設自忘年。試看率榜開筵盛。便若門生座主然。談笑動人無倦色。酒闌花困柳如眠。附 和韻 淵泉少小聞名望若仙。詩成筆落世爭傳。躬逢晠代靈長運。同作淸朝耆耉年。白髮靑衫堪笑殺。飛花流水竟茫然。思量萬事無方便。且任東窓半日眠。</text>
<title>題閱江亭 幷序</title>,<text>宗人公白進士 錫埼 世居原州之可興村。臨水新築小亭。請額於余。故以閱江題贈。且爲詩。興元倉下大江奔。我昔輕舟㴑發源。不識君家臨水築。但知人境是漁村。敬宗尊祖欣相對。戴笠乘車且莫論。從此拙書亭額揭。兩心來往墨香存。</text>
<title>自題舊寫詩境圖 幷序</title>,<text>劉禮部 商 詩曰。虛空無處所。髣髴似琉璃。詩境何人到。禪心又過詩。放翁取詩境字。名其室。竹坡詩話。有朙上人者作詩甚艱。求捷法于東坡。東坡作兩偈以與之。其一云。字字覓奇險。節節累枝葉。咬嚼三十年。轉相無更涉。其二云。衝口出常言。法度法前軌。人言非妙處。妙處在于是。始知詩境非力所可致。在於澹漠空虛處耳。余於十數年前。自寫詩境圖。但一儒一釋相對像而已。與子命準藏之。近日。孫模從敝篋中搜出。摩挲舊跡。遂感題二詩于幀側。詩境禪心無處所。琉璃髣髴絶纖塵。一居士對一開士。此是坡翁明上人。其二詩境吾家三世傳。何曾妙處費言銓。畫中領取心中悟。只在忘形對澹然。</text>
<title>又題舊所寫人物 幷序</title>,<text>昔余寫詩境圖時。又有人物一幀。乃背後像也。傍有一姬侍立看書。未知何所寓意而作也。孫模一時搜出。故題此以與之。背面忘言仙骨瘦。看書侍立玉容端。若非天女維摩詰。是趙明誠李易安。</text>
<title>健陵祗謁回鑾之翌日。特下正廟時抄啓人加一資之命。臣於是進階爲嘉義。恭紀 二絶句。</title>,<text>內閣文臣抄啓人。回頭往事渺前塵。寑園霜露宸衷感。特旨推恩及賤身。其二抄啓同時只兩人。臣及金尙書箕殷兩人而已。 餘皆凋落北邙塵。不禁拜讀汍瀾涕。誥命塡書正廟臣。</text>
<title>竹史都尉和余前韻。詩旣警絶。且示無名氏著色山水橫卷。頗有黃鶴山樵筆意。要余題跋。</title>,<text>滿紙銀鉤光陸離。風流都尉醉吟詩。秋之氣也悲千古。客亦知夫冠四時。雅志繁華存淡泊。淸辭臭腐化新奇。金題玉躞何人筆。暴富烟雲慰我飢。</text>
<title>錦山駕鶴仙妹。以手釀湖山春寄余。且乞屛間墨竹。</title>,<text>影落靑鸞尾拂空。淋漓醉墨上屛風。湖山春色美如許。來自玉人纖手中。</text>
<title>四月八日。淵泉老尙書邀余于賢孫竹史都尉園亭。張燈對酌。</title>,<text>沁園景物接宮城。紫翠南山一望平。浴佛香溫湯五色。試燈風定夜三更。金樽對榻韶顔老。紅妓登欄舞袖輕。此是吾家舊第宅。不堪回首百年情。平城相公舊宅。</text>
<title>雲楚女史以琅玕墨竹帖。屬淵泉尙書。請余題卷尾。</title>,<text>雲楚琅玕兩女史。動人詩畵浿西名。珠跳玉粟鳴牙頰。露泣烟啼寫性情。淵老三生伴通德。蘓山一派在彭城。琅玕墨竹一派。始自宋蘓小侍郞也。 莫將牙品論高下。我爲時憑閏集驚。</text>
<title>戲題廉繼秀扇面</title>,<text>四三年後重相見。演劇才名冠一時。談笑聲兼能入妙。扇衣鼓欲動生姿。鵞兒酒煖紅桃纈。燕子簾深白日遲。記否珠娘低翠黛。不勝情處不禁悲。往年繼秀演劇時。喜珠女史在傍。</text>
<title>哭韓硏泉進士</title>,<text>我哭眞齋又哭君。藝林誰與張 去聲 吾軍。人間自苦三生夢。天上看催六偉文。裹瘞慈心縈寸線。養成兒孝誦淸芬。玄棺字字毫端墨。疑濺羊欣白練帬。余題棺上銘㫌。</text>
<title>寄贈錦舲捉魚所</title>,<text>鮆魚時節御厨郞。江上風烟滿錦囊。鱠切銀絲能見憶。小齋無伴獨傾觴。</text>
<title>前詩未及付信。錦舲先有書。送餉鮆魚。復題。</title>,<text>自笑城南老侍郞。無錢買酒歎空囊。美魚來作盤中雪。典却朝衣辦一觴。</text>
<title>曠原進士唱名之翌月。筮仕爲中郞都事。以詩賀之。</title>,<text>亦知爲政關民國。詞訟君膺入仕初。銓選得來新榜士。老成多讀古人書。</text>
<title>送雨邨出守豊基郡</title>,<text>使君冠盖自翩翩。甚矣衰情獨黯然。擊筑論交天下士。彈琴重結嶺南緣。離亭酒煖榴花節。舊篋香留柳絮篇。應有西州門路感。停驂回首溪邊。</text>
<title>高壽寬八十之年。演劇猶能有昔時聲調。臨別有詩。</title>,<text>八旬相對鬢毛蒼。泡滅光陰演劇塲。山色碧蘆吟舫子。濤聲海月古禪房。鶯花夢幻張三影。烟景魂銷脫十娘。縱使後期能有日。不堪重理舊春香。</text>
<title>五月二十一日曉起</title>,<text>晨光月色兩朧明。孤榻醒來一氣淸。早汲門扉時有響。穩栖鴉鵲寂無聲。細量文字千年事。牽動江湖萬古情。酒渴呼茶童不起。滿庭風露樹陰橫。</text>
<title>徐石帆侍郞 念淳 邀余飮三好亭。花史，東樊，錦舲在座。酒半。錦紅女史忽至。拈韻共賦。</title>,<text>幽郭風烟滿目新。小亭尋到大江濱。我爲宂散支離客。君亦𡼲崎歷落人。席上先生皆笑笑。屛間美女是眞眞。知應久已忘金紫。花史淵泉好結隣。淵泉之是岸亭。花史之一碧亭。皆三好亭隣近也。附 和韻 錦舲諸公顔髮畫啚新。文采風流江漢濱。石是翠帆湖上屋。花如紅錦鏡中人。花如。錦紅別字。 有時著屐追康樂。幾處燃犀訪太眞。三好亭後依山。前對江湖。 一字汀洲三十里。芙蓉自與杏爲隣。亭在蓉汀。時余監魚杏洲。附 和韻 石帆小園苔印屐痕新。夕照鉤簾寂寞濱。霞老文章今絶代。舲郞詩語儘驚人。紅帬飮月花爭醉。畵扇迎風竹認眞。晩景一遊皆聖澤。相尋暇日喜芳隣。余之南山小莊。與錦舲，東樊屋角相接。蒼麓家舍。卽霞丈人宅隔垣。近住江湖。乃花史侍郞一碧亭之第二橋。附 和韻 東樊紫霞仙老鬢華新。笑傲風流映水濱。詩畵遍今天下士。湖山得此景中人。艶歌飄雪聲銷暑。美酒凝丹氣返眞。請看五江同一碧。錦舲宜與石帆隣。附 和韻 花史漠漠城陰草色新。軒車晩出碧江濱。雕鞍細馬來歌妓。彩筆芳樽見韻人。樹裏樓臺因地勝。沙邊𩿨鷺任天眞。筇鞋緩步時相訪。無限雲烟好作隣。附 和韻 錦紅縹緲仙園瞰水濱。七香車到一樓新。花紅帳額鸎留客。草綠帬腰蜨趁人。酒氣罏熏初入夢。詩燈漁火兩非眞。諸公翰墨堪千古。小妓聲名絶四隣。</text>
<title>送海居都尉就養象山府之行</title>,<text>就養西州一路榮。官園更比沁園淸。葫蘆汲水茶烟起。明瑟臨池榻影橫。老我自嗟人事絶。送君偏惹舊遊情。摩謌倚棹應惆悵。苔蝕當年石上名。</text>
<title>石帆蒙被給牒之恩。復用前韻爲賀。</title>,<text>浩蕩恩光一日新。公胡留滯水之濱。好敎自享優閑福。多見徒勞捃摭人。商女琵琶隨白傅。漁家𩿨鷺伴玄眞。困眠饑食中滋味。吾亦端居不出隣。</text>
<title>石厓公以東遊詩卷。屬余評隲。遂題一詩。</title>,<text>公年七十遊名山。况是偸閑家國安。傑句爭雄滄海濶。忠心偏惜下民殘。卷中多說民瘼。至登回奏。 重新巨刹無量福。公捐財重修長安寺。 得自平生大耐官。謬許小儒容評隲。不堪蠡測但慙顔。</text>
<title>大內書齋。上以忍恕居爲扁。命臣書進。恭賦一絶句。</title>,<text>動心忍性眞工踐。恕物容人至德成。銘室九重常寓目。自然覃化致昇平。</text>
<title>追和熊雲客 昂碧 蔣秋吟先生齋。獲觀朝鮮申紫霞侍郞詩。因題其後 四絶句。</title>,<text>大雅誰能力挽回。唐人難借漢人來。竟知渠有渠天賦。枉許由蘇入杜才。其二臨歧有感野雲心。秋草夕陽聊一吟。海內諸公偏見賞。寸情至比大江深。其三不須書釰歎羈遊。到處忘形對阮劉。異域一時同悵望。江南秋色菊人舟。其四舫閣懷人在碧蘆。片心萬里照氷壺。黯然雲客秋吟老。咏入詩篇寫入圖。附 原韻 熊雲客萬里滄波一氣回。彼都原有軼羣才。驚看筆底奔雷電。知是蘓黃門逕來。其二天涯多少別離心。沅芷湘蘭入楚吟。吟到夕陽秋草句。此情還比大江深。秋草自然堪下淚。夕陽雖好近黃昏。卽卷中句。其三老我萍蹤廿載遊。凄凉身世感依劉。故人已向江南去。紅樹靑山渺一舟。君與菊人周孝廉至交頃。菊人已南遊。其四詩思無端引碧蘆。君讀書齋名。 山川一樣貯氷壺。丹靑久擅倪黃譽。肯寫烟嵐遠寄啚。</text>
<title>題無名氏漁父啚</title>,<text>一尺鱸魚換酒眠。輕舟耐可上靑天。半醒半醉欠伸頃。已泊蘆花淺水邊。</text>
<title>題余香圃 壽康 撫南田翁秋水寒塘圖筆意</title>,<text>名家近得余香圃。萬里來參蘆舫禪。能事離形而得似。乾毫枯墨惲南田。</text>
<title>題張茶農 深 所寄五州烟雨啚 茶農題畫後云。五州爲南徐鎭山。故米海岳父子多愛寫之。本朝王石谷，査梅壑，笪江上三賢。曾合作一本。題曰五州烟雨。盖倣米也。紫霞先生有道精硏六法。爲海東宗匠。竊取其意。藉就正焉。蒼雪子張深。</title>,<text>畵家山水米家點。超脫毫端板俗容。一幅五州烟雨景。前王査笪後茶農。</text>
<title>淵泉老尙書留約閏七月旣望。泛舟同遊。余病未赴。悵然有詩。</title>,<text>旣望之遊閏七月。淵翁夙約泛江波。宵光是日良如此。人事兼旬病奈何。簫客不來空掃榻。匏樽相屬代呼茶。可堪舫閣蘆花影。耿未成眠獨也哦。</text>
<title>二十二日夜。吟夢得暮霞春酒之句。覺而足成。以記夢中所見。</title>,<text>韶光駘蕩夢中見。彩閣花明楊柳深。淸坐蒼顔八尺簟。訴衷纖手七絃琴。暮霞窓射琉璃眼。春酒甁溫翡翠心。詩在欠伸醒醉頃。曼聲不覺一微吟。</text>
<title>爲題致甫古扇</title>,<text>百六十年前古製。淸風披拂洒襟顔。君家五世相傳寶。莫把尋常摺疊看。</text>
<title>山房秋夜口拈</title>,<text>深秋初起病。舫閣獨吟詩。北舍鳴砧夕。南鄰剝栗時。凉風吹葉戰。纖月過墻遅。且引淵明酌。聊消宋玉悲。</text>
<title>李林川 象斗 回甲壽詩</title>,<text>賢明太守鬢雙華。壽日開筵倚半酡。堂上兕觥稱五福。畵中瑤圃頌三多。元人献壽。有瑤圃三多啚故云。 楓林社鼓靑娥舞。槲葉機窓白苧歌。聞說官民相得樂。百年初見一團和。</text>
<title>韓冬郞。初秋有書寄詩。病未卽謝。追此賦示。</title>,<text>蒼厓相見記殘春。秋日詩來逈出塵。覆盎城南讀書士。翰林街裏孝廉身。吟窓夕照雲橫嶺。苔逕西風葉打人。末路非君誰念我。朱門先達白頭新。</text>
<title>將歸蒼厓小第。感題睿賜養硯山房 二絶句。</title>,<text>硯壽養人人養硯。恩光如昨若臣偏。碧蘆花白秋先老。似水流年又一年。其二且置山房好景物。絳紗金榜繫情偏。亦知非久重來此。臨去徘徊感昔年。</text>
<title>詠芭蕉 二首</title>,<text>碧芭蕉下綠苔斑。淸夜金風玉露寒。展盡斜封如見札。移時慰藉凭欄干。其二秋庭閑步當輕車。人影芭蕉畫意餘。偶得新詩題葉上。扶桑經字倒薤書。</text>
<title>哭成鐵蘭</title>,<text>隔歲坡山阻顔面。㐫音忽至夢非眞。始知粥飯能延壽。竟見詩書不救貧。萎谷鐵蘭空濺淚。題襟燕士共傷神。吁嗟吾道將非矣。失一升堂入室人。</text>
<title>哭柳貞碧</title>,<text>快馬携君萬里遊。賞心記得壬申秋。鏡天花海丹王宅。漢隷秦碑石墨樓。談草蛟騰傾座看。酒量鯨吸被人留。知應斯世無雙士。每一思之涕泗流。</text>
<title>詠十月菊</title>,<text>一畒南山陶令宅。菊花時節倍悠然。折將籬下詩成後。澹對墻頭酒過前。名品爭新增歲歲。色香兼味悟年年。君休但許凌霜傑。已是嚴冬大雪天。</text>
<title>大殿聖痘平復後。恭紀以詩。</title>,<text>竊稽稀有邦家慶。肅廟純宗曁上躬。由後百年稱聖痘。每先三日奏神功。吉祥傳語覃遐域。寢膳如常賀滿宮。特旨醫官時退出。閭閻救療軫宸衷。</text>
<title>送姜錦伯 時永</title>,<text>棠花先公去益詠。錦城六十一年回。送君此地無由羡。奈我衰齡又乏才。庾亮南樓明月在。蘓仙赤壁大江來。民殘吏橫今非昔。往矣勞心費力哉。</text>
<title>題錦城女史芸香畵蘭</title>,<text>畵人難畵恨。畵蘭難畵香。畵香兼畵恨。應斷畵時腸。</text>
<title>十月二十五日曉。夢與貞碧談笑有詩。覺來只記風流飄落四字而已。聞其靷行以是曉發向果川矣。感爲一詩。</title>,<text>風流飄落萬緣輕。了却今生到後生。莫是夢中來告別。小西門路過丹㫌。</text>
<title>孝顯王妃輓詞 三首</title>,<text>異瑞呈初誕。天生姙姒賢。壼儀如昨日。仙馭尙冲年。玉筯無珍饌。金床有弊氈。儉躬資內助。王室罕曾傳。其二七載宮闈化。粹然聖女姿。昆虫仁避蟻。草木戒傷枝。避蟻傷枝。內下行錄中語。 鳳闕祥和集。螽斯吉慶宜。寶齡延不得。天理竟難知。其三淑美難能狀。關雎欲廢吟。百僚如喪妣。三殿若爲心。雨泣宮娥咽。風悲隧室臨。揚徽瞻孝顯。庶可慰羣忱。</text>
<title>豊基守南雨邨，江倉郞家侄命濩同日書至。各有山芥氷魚之饋。答謝以詩。</title>,<text>隣朋舍侄無親踈。邑宰倉郞送宦餘。歲暮偏多離索感。天寒能得問安書。山腰芥竦靑絲菜。江口氷香白玉魚。同日樽間來佐飯。梅花動色雪中廬。</text>
<title>寄題石篆詩屋</title>,<text>聞君新築吟詩屋。客子入門淸有餘。單葉梅花一陽節。雙鉤堆墨八分書。欲往從之病不得。若相忘者情何如。剡藤半幅先題寄。能否時時晒蠧魚。</text>
<title>答澹澹懷人絶句</title>,<text>霜鬢風鬟年二八。淸歌妙舞又能詩。鉤簾畫閣無言立。應是懷人憶事時。</text>
<title>賀金淵泉尙書九十賜几杖</title>,<text>韶顔九十日初暾。玉栗金鏗詠七言。休退身閑名益重。耆英會盛德彌尊。眠時隱几迷蝴蝶。醉後扶筇勝子孫。八座賜今公第一。進箋恩溢九重門。國朝賜几杖。有四相公一駙馬而已。</text>
<title>南唐趙幹溪山無畵圖橫卷。承命恭跋。因記一詩。圖舊爲上國定親王珍藏。合縫有定府友竹齋珍藏啚九字印。</title>,<text>微臣眼福堪承難。贉躞薰香下玉欄。掩映溪山無畵意。江南一片在毫端。</text>
<title>中和明良輔 觀夏。卽明玉珍之後也。來訪蒼厓。誦余明陵吊古詩。故爲賦此以贈。</title>,<text>歸義侯孫浿上士。風儀雅拙足文辭。明陵吊古詩能誦。相識于今亦晩時。</text>
<title>題東萊鄭氏女子詩卷後 鄭氏愛酒。喜讀周易，楚辭。</title>,<text>錦心繡肚詩盈篋。錦水移家又錦山。明月自來窺霧閤。高雲不動斂風鬟。楚騷浮白悲秋飮。周易硏朱點筆斑。海內今無錢老眼。流傳閏集誰能刪。</text>
<title>羹河豚晩飯作</title>,<text>碧蘆舫子蘆芽短。正是河豚膟味佳。飽食緩行日亭午。杏花一簇紅映階。</text>
<title>內下定武蘭亭帖。有松雪十三跋本。承命題跋。因題一絶句。卷中蘭亭二本。第一本則非定武本也。</title>,<text>定武蘭亭不一本。卷中第二本堪珍。十三跋後聯題跋。天與微臣翰墨因。</text>
<title>題吳翁 載恒 獨宜亭遺帖 幷小序</title>,<text>獨宜翁江海京洛之間。凡四遷其居。而隨揭亭名曰獨宜。因自號。獨宜翁之所宜。翁獨自知。不與衆人同其宜。亦可見翁之平生所宜在於澹泊寧靜。不易地而變遷。所隨寓而便宜。以翰墨烟雲。供養終老。不惟自享頤期。亦以貽厥子孫之壽。長子命毅年今七十九。次子命華亦年七十一。不亦美哉。今以翁遺帖請余題跋者命華也。翁之所宜。甚合余性。余遂樂爲之題。隨處獨宜亭。平生揭爲銘。道心虛白室。遺草太玄經。自養年年靜。能延世世齡。襟懷略相似。宛與拭眸靑。</text>
<title>贈別柳小雲上舍 光漢 還昌寧之怡雲山莊 柳汝鍾大均。卽小雲之子也。辛丑春。大均請字於余。故字之曰汝鍾。</title>,<text>八域遊筇遍。名山了債歸。淸新詩滿篋。豪放酒沾衣。步月尋花徑。怡雲掩竹扉。擁書終老計。高逸似君稀。</text>
<title>鄭輔京 翊朝 登科唱名日。喜贈一詩。</title>,<text>弟兄春夏榜飛騰。閣學家聲繼述能。减我西州門路感。五雲多處送君登。輔京憲弟朝春榜成進士。</text>
<title>病中。猥蒙聖上連日下問。因賜鹿茸。紀恩有詩。</title>,<text>此生何以答恩榮。散秩耆年一冷卿。問疾山房宣藥物。綠苔庭下紫衣迎。</text>
<title>送別趙碧霅 得林 赴任寧邊</title>,<text>朱墨閑時鈴閣靜。黃精蒸罷篆烟紅。非君夙有神仙骨。安得名山在府中。其二惆悵送君千里遠。與之姻好况同鄰。行行到浿應多感。觸目桐鄕遺愛人。</text>
<title>霖雨新晴。岱瑞相過園亭。</title>,<text>支離一月雨。有此晴日曝。巷泥無車轍。故人來不速。吾詩有何好。堪充蟫蠧簏。君來無一言。但把吾詩讀。遊蝶過閑幔。遠黛增新沐。此中有詩境。禪悟君應獨。</text>
<title>金仲鎬 啓澧 六十二壽詩</title>,<text>海屋添籌向耆耉。年年歲歲賀紛紛。琴書寄傲陶彭澤。子女分甘王右軍。占勝西湖雖適意。還尋東郭惜離羣。慨余筍脯誰相對。偕老歡情每羡君。</text>
<title>上命書進隷。因賜臣家兩書童貢扇。異數也。</title>,<text>報答崇恩只寸毫。泰山何翅與鴻毛。宸心無物不垂念。至及小童磨墨勞。</text>
<title>以吳蘊之 嘉佑 寫生二幅。分贈石篆進士。</title>,<text>三十年前吳蘊之。中州獨擅寫生奇。敗毫點葉皆仙氣。淡墨描花不世姿。萬里相酬無別物。一生深契在論詩。勁方古拙君分隷。恨未爭長此畵時。附 雨中臨白月碑。適紫霞先生俯贈吳蘊之寫生畫幅。兼賜七律。愛玩珍藏。仍俱三寶。感荷之餘。敢此缶和。鄭石篆 基命畫藝通神又凱之。蕭森水墨寫生奇。儒風宛帶尊彜氣。天分應由竹石姿。稀寶前朝白月字。高名近代紫霞詩。芸窓珍玩成三絶。獨坐焚香細雨時。</text>
<title>次韻松京留臺趙淸沼尙書湍山絶句</title>,<text>逃暑不巾衫。晩霖猶未已。北窓卧淸風。自謂羲皇氏。附 原韻 趙淸沼 容和叢叢榛莾中。山花開未已。忽思漢魏詩。往往無名氏。</text>
<title>和淸沼尙書柳峴之什</title>,<text>窺峰遮不得。殘麓奈低何。城爲松陽築。防仍漢北多。人心歸歷數。天意定山河。覽古時停馬。遅遅柳峴過。</text>
<title>恭紀御賜墨示孫模</title>,<text>宮繭頻仍巨細書。山房咫尺九重居。豹囊乍解虹初放。鸜眼輕磨玉不如。古隷尋源變蝌蚪。頹齡舊學駐蟲魚。誰言此老貧無産。留與兒孫賜墨餘。</text>
<title>題還珠圖卷後 幷序</title>,<text>聽鸝館贅壻小山公子。美如冠玉。館主侍兒楊慶娘年未及笄。如天孫之有梁玉淸也。公子與慶娘情義甚篤。曾未數月。而館主受聘金。付媒氏他嫁。慶娘誓不他適。媒氏詢知其故。嘉其志。送歸而請返金。舘主旣不與金。又不納慶娘。公子亟思贖之而計無所出。華陽君力任其事。鳩合晩香居士輩。醵金往贖。畵眉才子建拔幟立幟之謀。遂使明珠重還合浦。自此兩美一心共事公子。非公子之情之篤。慶娘之守之堅。烏能使諸君勇於爲義若是。藕花居士有還珠圖。徵詩啓。又有慶娘小傳。長洲王子梅。以此卷屬藕船。徵詩於余。故爲題三絶句。楊家有女性貞堅。肯抱琵琶過別船。驀地妬花花不落。無情風雨有情天。其二綠衣無計黃金贖。公子銷魂但掩門。竟見明珠還合浦。層雲高義仗諸君。其三佳話徵詩遍藝林。風情衰謝亦能吟。小山夙世無雙福。兩美一心諧琴瑟。</text>
<title>藕船贈余紫霞杯。答以一詩。</title>,<text>日精月魄象呼吸。煉製參成造化功。珍重藕船如有意。紫霞杯屬紫霞翁。附 紫霞杯序此杯之藥。配合造化。調理陰陽。奪天地冲和之氣。得水火旣濟之方。不冷不熱。不緩不急。有延年却老之功。脫胎換骨之妙。大能淸上補下。升降陰陽。通九竅殺九虫。悅容貌解頭風。身軆輕健。臟腑和同。開胸膈化痰涎。明目潤膚。添精安神。又治婦人血海虛冷。赤白帶下。惟孕婦不可服。其餘男婦老少。淸晨溫服三兩杯。百病皆除。無出此方。用久若破碎。每取杯藥一分。硏入酒中仍佳。泰和堂朱遵古。○凡用杯者。必以淨手挫磨良久。俟杯稍熱。再以溫酒潤之後。酌煖酒取飮。則味衍香生。淸芳幽遠。妙不盡述。不然。杯寒酒滚。猛一酌之。不惟異味不出。且恐杯有損傷。須當愼之。</text>
<title>新晴夜坐</title>,<text>園徑高於屋。鄰燈樹杪過。新晴星斗大。久雨瀑泉多。憶事不如醉。哦詩可當歌。秋宵添漏刻。眠减奈衰何。</text>
<title>秋七月旣望。從孫杭與客遊於東湖之奉恩寺。記昔余閏七月旣望東湖之遊有感。</title>,<text>東湖送汝泛秋船。疇昔之遊不記年。明月湧金人渡後。白雲如海寺門前。蘓仙夢鶴無眞境。李委吹簫亦幻緣。何處江山非赤壁。醉堪吟眺醒堪傳。</text>
<title>韓生壽汝 應耆 携酒而至</title>,<text>問字學書韓壽汝。古東秋史紫霞門。存亡且莫傷懷抱。載酒山房對一醺。</text>
<title>靈巖玄生 相舜。以其鼻祖宋大將軍高麗門下侍郞平章事延山君景憲公 覃胤 神道碑銘。請書於余。旣應之。又贈一詩。公墓在寧邊。卽古之延州。</title>,<text>宋大將軍玄景憲。豊功偉烈耀三韓。羯虜掃迹皇威振。寵竪 趙位寵 摧鋒國勢完。經籍娛居三徑冷。旌旗擁出一心丹。藐余生晩千年後。名託貞珉在筆端。</text>
<title>李德立大人 璡秀 回甲壽詩</title>,<text>五福先稱壽。休言歲月遷。江山鄕送老。杖屨地行仙。酒熟村容悅。年豊野色圓。琴書偕隱樂。養志子孫賢。</text>
<title>重陽節。與雪華成起山 載和，荷裳趙菊人 永和，韓石泓 馨履，從孫 杭，孫 模 拈韻共賦。追賦者韓棠圃 用翰，李桐沼 根榮，鄭硏田 慶朝 也。</title>,<text>蘆荻蕭蕭瑟瑟凉。老梢黃葉染新霜。亭臯展矚携筇健。舫閣消閑浣墨香。詩境三千大世界。菊花七十六重陽。吾儕更比劉郞快。餻字爭題進一觴。附 和韻 模廿載娛居三逕凉。蒼茫詩思挾風霜。留人明月形神影。泛酒黃花色味香。獨我閑如陶處士。諸公瘦似沈東陽。九秋何日非重九。舫閣隨時且詠觴。附 和韻 起山詩夢高樓雨點凉。蘆花蘆葉帶新霜。此間便有江湖想。天下皆知翰墨香。秋士幽襟題澹菊。老人華髮映重陽。山房爲賀延年慶。紫氣流霞滿滿觴。</text>
<title>是日菊人生朝也。更用前韻爲贈。</title>,<text>名家寅降禀淸凉。黃菊傑然同傲霜。自愧諸君時問字。朅來一瓣共拈香。幽居淨掃三三徑。佳節欣逢九九陽。山色滿庭人去後。更持紅燭獨傾觴。附 和韻 菊人獨倚蕉窓雨氣凉。詩從蘆舫挾風霜。餘生孤露弧誰設。是日佳辰菊自香。天下學公如杜甫。人中幸我見歐陽。悄然無意登高去。簾捲西風強一觴。</text>
<title>余有盆中采石。各以五枚分贈菊人，桐沼有詩。</title>,<text>菊人桐沼吾良友。石癖蘭盟與結隣。捐作兩家詩佛事。袖中東海小嶙峋。</text>
<title>燕行別詩 五首</title>,<text>少閒上行人 興完君晸應甲第朱門芳樹下。天潢近派禀名儒。惟知晉帖唐詩好。不用紅裙翠黛娛。使命妙年歌四牡。皇居歸日賦三都。從今海內文章士。傳誦東方杜入蘓。奏請書狀官尹學士 穳奉請三行人。因今感昔頻。余亦以壬申。奉請書狀官入燕。 偶然入蘓室。覃溪尙書齋名寶蘓室。 偏與證蘭因。淡對琉璃境。略知禪悟津。逢君誰結契。魂夢逐車塵。鄭澹園 日愚 從少閒上行人燕南成雅集。茶語筆飛翻。古有陳驚座。今看鄭澹園。硯池濃浣墨。書榻細傾樽。名士詩相贈。明朝萬口喧。尹惠泉進士 程 從學士三行人進士成名久。優遊不肯官。瑰觀窮鰈域。匹馬向燕山。傾盖苔岑合。悲歌釰筑寒。衰翁如問訊。戱墨尙毫端。藕船從上行人。別啓請也。葉東卿近平安否。玉子梅能信息傳。牽動烏雲天際想。藕船行色又今年。</text>
<title>石墨書樓扁。應命寫進。臣所有覃溪石墨書樓印。不敢私用。並卽獻上。</title>,<text>命書石墨書樓字。偶與臣家印篆同。不敢樓名私自有。並將印石獻宮中。</text>
<title>覃溪臨東坡天際烏雲帖。奉聖旨。恭跋有詩。</title>,<text>偶然天際烏雲句。得遇坡翁品賞饒。竟是初從何處見。守居閤子定香橋。</text>
<title>余有九枝梅。枝枝竦立一丈。繁英密綴。淸氣勃勃。無减於元微之九英梅也。與曺景初老人 始振。花下連夜徵歌小酌。</title>,<text>昔聞日射九英梅。腸胃文章照映來。冬㬉虬枝都是雪。年深鐵幹自生苔。停歌影落紅粧妓。行酒香侵白玉杯。笑臉凝眸嬌朵朵。細看猶有未全開。其二閑情無處不宜梅。種自西湖庾嶺來。膝上橫琴低落月。林間吹笛澹靑苔。佳人小睡香凝帳。詞客沈酣影入杯。自訝瑤㙜身忽至。瓊柯玉樹一時開。</text>
<title>落梅復用前韻</title>,<text>玉骨氷心一樹梅。幾生修得現今來。當窓影到人疑月。掃地香留鶴啄苔。吹落那堪送隣笛。含情聊復勸君杯。艶於歌曲淸於畫。詩境年年爲一開。</text>
<title>題博晣齋 明 麻姑獻壽圖</title>,<text>萬事浮雲付一杯。看催歲色且悠哉。翁年八十能康健。不羡麻姑獻壽來。</text>
<title>次韻答荷裳，菊人兩詞伯 三首○乙巳</title>,<text>質厚童年得性天。玄亭最早結因緣。兩心默契無非道。澹對忘言不是禪。融雪閑庭生屐齒。開春新火起茶烟。與君話舊偏多感。何必設爲凾丈筵。屬荷裳。其二文星耀彩重陽天。詩品王官夙世緣。余有司空王官詩品印。以人澹如菊印贈菊人。 添一寶蘓人入室。稱尊無佛處談禪。時時有酒謀諸婦。往往寒厨不起烟。蘆舫去年茱菊會。爲君筍脯此開筵。屬菊人。其三是非憂樂一聽天。粗有平生翰墨緣。紫翠山圍通里閈。琉璃境到悟詩禪。散班衰態懸車晩。賜米恩光熟粥烟。不有諸君來問字。弊居何以掃塵筵。自屬。</text>
<title>荷裳菊人見和余自屬詩。故復此答謝。</title>,<text>澹泊生涯得自天。詩中眞諦畫中緣。涓埃報蔑三朝老。榮辱心平一味禪。書罷硯池濃墨氣。酒醒舫閣嬝茶烟。看花準擬携君輩。芳草茸茸勝錦筵。</text>
<title>石厓公七十。入耆社有詩要和。卽次原韻。</title>,<text>天降麻姑獻壽樽。稀年七十月之元。明時盛設耆英會。特賜仍霑杖几恩。七十賜几杖。自公始也。 皓髮如仙由內養。朱門似海祛塵煩。縱然到老敦詩契。未敢佛前稱世尊。山谷於坡公。有無佛處稱尊之語。</text>
<title>題荷裳，菊人吟詩圖後</title>,<text>由蘓入杜詩家境。得到荷裳與菊人。我自忘言幽興足。荷花佳節菊花辰。</text>
<title>題娟娟墨竹</title>,<text>慧性時窺竹石班。纖纖素手舞靑鸞。從今畫債何須避。一派彭城在藥山。</text>
<title>題錢塘女史湘佩沈 善寶 墨梅後</title>,<text>一樹梅花艶動人。踈枝密蘂妙傳神。江南女子多才藝。倍憶琴香岳綠春。</text>
<title>送石篆遊成都</title>,<text>記昔西遊溯浿源。仙樓縹緲訪仙門。一泓池對盆中石。詩境依然又送君。昔余降仙按詩。有十二峯是十二欄。頭盆中石沸流江。是三百樓㙜一泓池之句。斗室沈相公每誦此句。以爲不及。</text>
<title>秋夜無寐。遙憶惠泉進士海西之遊。</title>,<text>去年送君燕南去。今年又送海西頭。勝遊快馬年年送。獨倚吟窓日日愁。河色微明初向夜。蟬聲已斷欲深秋。長程渺渺無書尺。鴻雁來時倘寄不。</text>
