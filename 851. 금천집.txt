<title>自嘲 二首</title>,<text>名爾時修字敬叟。時修行業敬爲佳。如何立脚終無定。頭白人間狼狽多。嗟爾時修可與幾。回頭四十五年非。長程日暮多蹊逕。鞭策須勤正六飛。</text>
<title>送許季鎭 𡶧 歸洛 二首</title>,<text>春晩梅全發。風輕雨有聲。酒筵談笑處。休說去留情。落日溪亭上。東風細雨聲。川流雖萬里。爭姒去留情。</text>
<title>聞南漢報作</title>,<text>吾生宇宙晩。世道至於斯。物化君臣薄。民殘父子離。王春甲子變。皇極帝居移。納納乾坤大。出門無所之。</text>
<title>寒夜憶楚囚</title>,<text>落木寒霜重。孤燈夜苦遅。哀哀萬里影。脉脉故園思。關月胡笳夕。邊風塞鴈時。老天終寂寞。今日又何爲。</text>
<title>詠秋月</title>,<text>時序又秋風。百年如夢中。干戈猶未定。宇宙正何竆。世事魚游鼎。殘生鳥病弓。婆娑萬里影。依舊暎寒空。</text>
<title>遣懷 二首</title>,<text>歲暮雙蓬鬢。窮途一草堂。壁空餘鼠壤。囊凈掩寒鐺。落拓人吾棄。摧頹業日荒。遠懷獨惆悵。天地何茫茫。窮陰催短景。落木暮江寒。永夜月同照。孤燈釰獨看。壯心還掩卷。怒髮自衝冠。不遇寧論命。人間此路難。</text>
<title>秋懷</title>,<text>萬里秋風動。光陰鬢上催。百年猶局束。半世已摧頹。天濶鶴歸遠。山空猿嘯哀。有懷長不寐。深夜且徘徊。</text>
<title>七月旣望</title>,<text>赤壁 缺 風月。千年如隔辰。秋天萬里影。永夜一般輪。宇宙自今夕。流傳幾古人。吾生還有恨。浮世足悲辛。</text>
<title>弁巖 在居陜之交。琴川之上。岩巒奇秀。境界幽邃。故卜居焉。</title>,<text>苔根連曲磴。岳邑倒回瀾。激石灘生怒。盈科浪自寬。日暄宜茂樹。風定可漁竿。獨往獨來處。誰將好意看。</text>
<title>贈曺寅叔 時亮</title>,<text>歲月吾將老。浮生足歎嗟。一年歸已盡。餘日筭無多。及此同衰暮。非關共琢磨。一樽千古意。白首在峩洋。</text>
<title>南歸途中。次鄭可行 必達。</title>,<text>白首吾何事。黃花節又遒。寒鍾長樂曉。踈雨廣陵秋。泥滑西原道。波深荊水舟。苦懷誰共我。諸子盡風流。</text>
<title>春興</title>,<text>春吾何最愛。萬物與同天。岸綠深楊柳。山花自杜鵑。幽禽俱竗響。芳草卽華筵。佳客時長揖。渾經酒肆眠。</text>
<title>次許季鎭韻</title>,<text>昔得故人句。缺 秋苦深。星離今幾月。花發已千林。一室孤山遠。頹齡百病侵。慇懃浮海客。先我每相尋。</text>
<title>別尹秀才 祺</title>,<text>相知一日面。已得百年心。半夜林烏血。三霜越鳥吟。催程輕拂袂。把酒惜分衿。衰暮前期遠。離懷自不禁。</text>
<title>次姜浩然 澔</title>,<text>人心有動靜。安用咏禪那。實際吾斯憾。浮辭子惑多。文能憎命達。窮必坐詩哦。早遂靑雲志。無令老坎軻。</text>
<title>自遣 三首</title>,<text>乾坤涵淑氣。萬物與人同。細草嬌時雨。閑花任夕風。年光頭已白。酒力面猶紅。病後朝慵起。溪雲曉自濛。歲月千卷書。生涯一弊床。酒深還放浪。詩就更凄凉。松老憐陶逕。草生憶謝塘。佳期春已失。時思日潛傷。愁來夢已曉。兀坐到參撗。病肺花辭醉。吟詩鳥和鳴。過從慚俗士。談笑買人情。白首浮休宅。靑雲帝王城。</text>
<title>次宋明府 斗文○二首</title>,<text>太守風流在。高吟喜據鞍。鑪錘天巧盡。星斗夜光寒。更借凌雲筆。時臨釣月灘。應知嘯傲地。得句勝於官。一室荒郊僻。門無長者鞍。畸竆唫更苦。蕭瑟夢猶寒。歲月雙蓬鬢。生涯七里灘。幸逢賢太守。愛客似無官。</text>
<title>次許季鎭韻 二首</title>,<text>團圓十二月。秋色最揚明。萬古此天地。寒先一樣淸。佳辰自宇宙。人事幾傷情。令節黃花近。寧無後會成。流光相代謝。暮鼓又晨鍾。纔見春花發。已 缺 秋興濃。蟾輝流萬戶。鴈影遡千峯。歲晏吾誰與。猿皐有七松。</text>
<title>戱呈林林谷 眞怤</title>,<text>好飮有斯量。逢塲輒罄甁。醉來卧不起。客到身無聆。天地春肝肺。蓬壺境戶庭。病生多怯酒。在側類螟蛉。</text>
<title>送許季鎭</title>,<text>客心懸故國。春色惱他鄕。雨驛歸期晩。風亭別恨長。高歌刷淚眼。深酌豁愁腸。北鴈秋應返。音書且莫忘。</text>
<title>春懷</title>,<text>天地已春色。江湖尙病翁。磈磊千古意。蕪沒半途中。最怕花間鳥。偏憎雨後風。好懷飜作惡。搔首向天公。</text>
<title>用前韻</title>,<text>悔作屠龍計。甘爲失馬翁。形骸卽宇內。生死任區中。山暗千花雨。樓高一笛風。肺肝收萬象。飄詠和天公。</text>
<title>雨晴寄人 二首</title>,<text>昨夜濛濛雨。今朝淡淡晴。溪雲花嶼暗。山日竹窓明。華髮愁千丈。儒冠老一名。乾坤春自得。歲月客多情。天心看夜雨。山色賀新晴。雪漲鷗波濶。雲開鴈序明。酒從高士飮。詩取草堂名。佳節無多會。人間有世情。</text>
<title>頭流値雨</title>,<text>高秋積雨霽。洗出萬山靑。苦在百年界。欲求千歲苓。神颷引客袂。羽盖集仙亭。從此雲遊遍。飄然駕鶴翎。</text>
<title>輓吳參奉 德泓</title>,<text>公今八十一。聞道尙精神。痛哭惟桐老。哀憐復此人。耆英俱寂寞。鄕黨共悲辛。地下追隨在。重將古誼陳。</text>
<title>輓鄭巨源 以度</title>,<text>去年靑眼日。分手問前期。孰謂重尋約。終爲永訣辭。人生眞有數。天道豈無知。汗血良駒在。魂來且莫悲。</text>
<title>輓徐鴻擧 䎘</title>,<text>古亭今寂寞。詞伯竟誰期。應俗從諧謔。攻文喜恣睢。功名在濩落。身勢老扊扅。報施天何薄。中卽只女兒。</text>
<title>題演水寺</title>,<text>舊貫階庭古。新功棟宇鮮。金仙開寶座。粉幛儼諸天。曉磬轟靈籟。宵熏篆瑞烟。雲生埋石竇。月白攪僧眠。陰壑捿殘雪。寒砧落遠泉。無邊靜散地。客夢愧塵緣。</text>
<title>輓曺昌原 挺生</title>,<text>籝金兼守詩書敎。拖紫猶存儉素姿。五福人間留一恨。桂林霜剝最長枝。不堪喪亂再嗚呼。從古啣寃有是夫。南極德星誰復聚。平章世業已全無。二年淚 缺。千里 缺。少傳北平賓客地。哭私惟有一韓愈。</text>
<title>咏史 五首</title>,<text>叔孫通白首竆經守一班。區區誦說亦云艱。不緣呂政焚坑甚。那得周旋俎豆間。丙吉蓋公當日斅平陽。黃閣由來守一方。曾知冠玉偏多智。寬大胡爲襲故常。張儉一箇身全禍萬家。何如樹屋任行歌。當年幸脫千層浪。若後人看狼狽多。楊䧺新室衣冠盡漢儒。區區不必問賢愚。只緣勤苦玄經久。獨得人書莽大夫。張良帷幄從容運六韜。姬嬴天地作金刀。只緣躡足渝盟事。雜覇西京俑漢高。</text>
<title>有感</title>,<text>虞子張羅掩山坰。謂能多少獲奇翎。梟鸞鷄鶴非難辨。竟得鷦鷯薦帝庭。</text>
<title>聞杜鵑</title>,<text>啼時何不共春禽。獨夜空山萬樹林。嗚咽千般花底響。五更愁夢竹牎心。</text>
<title>柳枝詞</title>,<text>遊人莫折最長枝。留得春風引碧絲。卽若去時羈不得。且將千里寄相思。</text>
<title>客中吟</title>,<text>客裏光陰又一年。故鄕元在水雲邊。並州十載回頭晩。莫向桑乾更着鞭。</text>
<title>重尋演水寺 二首</title>,<text>西庵蕪沒只空庭。二十年前舊姓名。往事凄然回首處。枕邊流水古今情。三四人同廿年前。當時詞伯已重泉。相從靑眼只誰在。半是華顚半是仙。</text>
<title>贈淸上人</title>,<text>僧年丙戌重回歲。客夢東風舊遊身。白髮相看無一語。數聲啼鳥萬山春。</text>
<title>二月。遇淸明。</title>,<text>今年二月淸明節。自是佳辰第一名。花醉柳唫從此始。春風何日不淸明。</text>
<title>送許季鎭歸洛</title>,<text>濛濛春雨夜來多。客意催歸路更賖。醉裏尙存湖海氣。劇談還惜日西斜。</text>
<title>先祖春享日。敬次宗老韻。</title>,<text>吾宗孫子盛娥林。報本誰無寸草心。諸老簪花咸在席。千年勝事此溪潯。</text>
<title>咏雪 兒時作</title>,<text>天公降福乾坤富。貧者豪華儉者奢。草屋淵明銀作宅。蓬門原憲玉爲家。千人不夜看明月。萬樹非春見落花。惟有騎驢橋上客。聳肩何事獨吟我。</text>
<title>和賈島三月晦日韻</title>,<text>三月正當三十日。歲華從此不重新。叢間雨後花猶在。休道明朝已送春。</text>
<title>四月</title>,<text>嫩葉看看翠欲迷。嬌鶯啼罷樹陰低。今年春盡無尋處。閑望靑山獨倚藜。</text>
<title>七月</title>,<text>凉生墟落草虫鳴。老去逢秋自不平。獨有箇中神會處。三更月色最分明。</text>
<title>八月。聽虫聲。</title>,<text>春鳥秋虫亦性情。善鳴休道假之鳴。無心各得鳶魚興。有意吾人作不平。</text>
<title>暮秋燈下吟</title>,<text>五更秋雨夢初驚。起撥寒灰擁短檠。閉戶不知天已曙。宿雲歸盡小鷄鳴。</text>
<title>戱呈洞老</title>,<text>夕陽芳草翠相連。二老靑藜山影邊。莫放桃花隨水去。外間怕有武陵船。</text>
<title>詠虹</title>,<text>山雨隨風夕照微。虹橋萬丈落漁磯。居然聳動千人目。却向前山漸捲歸。</text>
<title>春雨 二首</title>,<text>遅日絲絲細雨濛。千林芽甲自東風。獨憐老樹枝條短。减却爭春媚化工。又東郊雪後雨濛濛。芽甲昭昭一氣風。駄醉蹇驢歸路暝。恨無佳句和天工。</text>
<title>曉望</title>,<text>烟樹初開江上村。靑山影裏轉朝暾。松門一室人無事。靜對琴書獨掩門。</text>
<title>春興 二首</title>,<text>三月江南草遍靑。烟花風柳雨新晴。天機竗處元無事。萬彙敷榮各有情。春滿江城酒已闌。醉歸山室布衾寒。柴門日午眠初覺。啼鳥一聲花影團。</text>
<title>歸鴈</title>,<text>隨陽何處戀稻粱。江海無心夢故鄕。半夜雨聲春信早。薊門歸影各千行。</text>
<title>贈徐明府 相民</title>,<text>陶潛官罷酒樽空。門掩黃花一逕風。試向筵前吟此句。慰君淸趣暗相同。</text>
<title>憶權秀夫 儁</title>,<text>故人相別加耶寺。雪雨寒山匹馬還。千里夢魂終底向。故人云在水雲間。</text>
<title>送尹思晟赴北</title>,<text>秦時明月漢時關。表裏山河揔舊顔。男子要爲天下用。龍沙叢雪自無難。</text>
<title>讀茅谿集</title>,<text>高揖羣言志羣賢。終然實得已韙然。欲知獨見天機妙。盡在先生理氣篇。不向源頭看 缺。何緣樂地味心傳。莫將駒隙安鸚鵡。須信探珠在沒淵。</text>
<title>書懷</title>,<text>單衣長鋏任滄浪。四十齡猶滯一鄕。落日壯心韝上鳥。暮年秋色鏡中霜。激仰湖海妨流俗。靜裏琴書掩小庄。宇宙向來林下士。樂天知爾討千箱。</text>
<title>次姜浩然韻</title>,<text>醫國醫人有二醫。何須上下品題之。深明順逆升沉日。便試陰陽燮理時。道合通方知損益。業精調息達權宜。頂門針法君應識。國老之稱更細思。</text>
<title>贈徐明府</title>,<text>頗愛淸和我使君。黃堂五載接慇懃。陽城自考催科拙。孺子偏懷下榻勤。春塢蘭滋分賸馥。秋江荷破謝奇芬。孤山一室人誰問。獨對佳篇送夕曛。</text>
<title>次徐明府喜雨韻</title>,<text>六月乾坤烘大爐。江南草穀盡焦枯。牲牢幾許班周璧。香火無煩暴魯巫。雲起西南濃似墨。雨連阡陌潤如酥。使君三日憂勤意。歌咏從今伏老儒。</text>
<title>次許季鎭韻</title>,<text>江南春晩百花叢。身在山河錦繡中。雨後詩情芳草路。磯頭醉面綠楊風。何嫌酩酊高陽酒。且喜提携舞雩童。強半百年吾已矣。行藏徒付一漁翁。</text>
<title>次姜浩然正月二日見寄</title>,<text>一室孤村俯遠郊。曉來瓊雪壓林梢。九逵連璐人遊鏡。萬樹粧花鳥失巢。驢背興闌詩已就。椒盤酒盡火仍敲。只綠強半侵欺甚。未免楊䧺作解嘲。</text>
<title>詠雪</title>,<text>龍鍾久已守東皐。酒力時能助氣豪。雪滿灞橋神更王。詩傳江筆境尤高。吟哦怳若攀仙袂。咀嚼還如嚌玉膏。僵臥浹旬留不報。邇來天地首空搔。</text>
<title>次林必長韻</title>,<text>人間四十六年春。衰換偏驚節物新。宇宙太忙歸鳥影。行藏獨倚暮江濱。舊庄蕪沒埋書榻。旅泊從容對故人。儘向此間排俗慮。筭應隨處保吾眞。</text>
<title>病中懷人</title>,<text>春來風雨尋常事。底事衰慵獨歎傷。梅柳信催詩久廢。竹松移晩業全荒。鷄孫鴨子時將失。南畒東菑序已忙。隔歲飄零君亦客。此時懷抱有篇章。</text>
<title>春溪賞月</title>,<text>兩岸花村壓碧流。一江新月醮銀鉤。玉妃庭畔看羞伴。雪翮沙邊喚失儔。枕上灘聲疑夜雨。磯頭樹影擁虛舟。一年佳興隨時在。老去吟詩半是愁。</text>
<title>寄林林谷</title>,<text>節序東風食更寒。支離南郭鬢生斑。神遊物表還蝴蝶。醉討人情豈肺肝。萬慮糾紛惟靜坐。一心淸凈卽玄壇。想應唫弄閑中趣。謾興春來不自刪。</text>
<title>送徐明府 二首</title>,<text>使君地主歸期近。朱夏炎天別恨長。六載絃歌能化俗。一朝鞍馬遽還鄕。天書縱晩裒高第。飽夢終輸食萬羊。洛社交遊問幽側。勿云湖海老詩狂。南土卑湫莫更陳。菰蒲叢裏孰吾親。靑雲滿眼應忘舊。白髮渾頭詎就新。佇待彈冠貢禹喜。還嫌執手子龍嗔。黃堂六載慇懃意。都付離亭酒十巡。</text>
<title>和人</title>,<text>三日無詩自愧衰。騷壇千古一衿期。靜中七竅渾依舊。忙裏羣兒却好欺。萬里侯心投筆早。百年身計盖棺遅。此間諷咏何能廢。醉倚書床更撚髭。</text>
<title>次鄭鳴殷</title>,<text>衆醉何須學楚醒。同而異處辨羣情。誰知日用眞良貴。獨恨塵埋古鏡明。生死路頭無定見。是非叢裏每相驚。秋來懷抱憑誰遣。晩節黃花特地榮。</text>
<title>過星山吟</title>,<text>愁聞釰戟扶危主。淹倒通來久閉關。抱病文園長伏枕。食貧東野未遮寒。偶從暖日行仍發。不覺明朝春又殘。待得巖花紅欲老。好隨漁釣步江干。</text>
<title>題外舅朴判官 東立 溪亭</title>,<text>白石蒼松擁碧潭。靑山影裏數間菴。枕邊流水琴書靜。席右淸樽醉夢酣。暖日晴沙魚動鏡。落花啼鳥客停驂。頭流此去無多地。次第風光勢易探。</text>
<title>輓桐溪鄭先生</title>,<text>匣中秋水夜光寒。玉立精神百尺竿。筆有千鈞論議重。腸如寸鐵死生安。東韓正氣山河壯。北斗高名宇宙寬。地下若逢天下士。更從難處吐心肝。</text>
<title>輓茅谿文先生</title>,<text>吾鄕文獻久無徵。準擬先生自此升。講究遺經參竗訣。挽回流俗讓全能。功成戰伐旗先立。眼大乾坤道亦登。餘事平生何足說。區區名譽不須乘。德義弸中自爾肥。操身將擬叩玄機。希聲欲奏絃還斷。衆鳥方隨鳳忽飛。賸馥留人堪祭社。高飛隔世孰傳衣。相從地下多先輩。奈此人間踽踽歸。</text>
<title>田家苦</title>,<text>田家豈不苦。役役無朝暮。侵晨課奴隷。授事迷先務。小少不學稼。所短非天賦。悍僕縱方命。任眞寧含怒。理穢鉏旣短。害苗莠徒惡。山田草皆茂。西成計已誤。計口耕且小。卒歲誰資賂。百畒爲己憂。顚沛安所遇。</text>
<title>有感</title>,<text>野鶴有新雛。毛羽尙未成。所貴利於病。取諸巢以庭。勤斯竟無賴。鼎鑊甚爲生。哀憐不卽殺。野鶴雙飛鳴。居然止丘隅。生逢兩若驚。求食輒來哺。子母不盡情。伴食草露間。下上哀號聲。禽鳥也如此。相戕彼何氓。物我所同得。凄然感淚並。</text>
<title>秋夜祭北斗 並小序</title>,<text>漢建興十二年。承相諸葛亮出師伐魏。屯于五丈原。疾病。禱于北辰而不效。卒死于軍。漢遂以亡。烏乎天也。予遂道其天數之不可逃者。申之曰。恭惟帝天皇。高拱紫宸宮。北斗在其傍。哆侈當天中。俯臨下土人。實操生死機。惟時漢丞相。稽首叩天扉。曰余昧天命。一心惟興復。踵亂千里草。奸鬼曹孟德。狐威加白額。炎精遂無光。桓桓大耳翁。帝胄承高皇。杖銊聲大義。顚沛終無二。天西黑子地。艱難保赤幟。祀漢配前烈。造攻將在玆。天胡靳期壽。大略終無施。慇懃在耳語。天知天亦悲。臣亮不量力。泣血期無負。漢賊不兩立。不伐臣有咎。鞠躬斯盡瘁。惟知死後已。八陣運奇正。指顧騰風雨。木牛與流馬。意匠殫天賦。中原在眼底。山河皆我舊。鸞輿返舊都。日月明寰宇。鍾簴俾不移。廟貌還如故。此心如日星。耿耿恒不疚。胡天降災凶。二竪沉膏肓。臣生漢可興。臣死漢終亡。臣身死不死。天心所向背。照臨相北極。與奪惟斗在。許我不許我。吉凶惟所命。哀辭多感激。七星俱聽瑩。遂陳帝天皇。斯人實可傷。忠赤詎無報。作善天所佑。斗實不自制。左右帝左右。帝曰來汝斗。汝往陳其人。自有天地人。廢興固有倫。壽夭豈所私。厚薄非不均。且物有始終。禍福固相因。孰能使之然。孰不使之然。禹功豈不大。五百纔主夏。天乙有聖德。歷年惟六百。况爾馬上翁。嫚罵徒隆準。東都又失御。刑臣互接軫。忠良竟何辜。五族隨葅醢。桓靈殄天命。天命久已改。當塗轉兇悖。初非假天位。乘時起陸梁。遊臣安足恃。幸爾樓桑兒。寬仁符乃祖。終然不可捨。州分化鳥古。炎運幸少噓。王圖復偏昌。綿延數十年。國脉亦已長。無道有傑紂。禹湯不能存。孱孫如赧獻。周漢何足論。汝實生斯世。抱負何其奇。苟遇湯與文。伊呂可同歸。于今不于古。汝用終何就。有君後有臣。汝身安用壽。况復生死關。如將禱祀移。有天天可量。有神神可窺。天命固有常。汝敢干天刑。北斗叩頭受。卽日辭天庭。剡剡揚厥靈。申申致丁寧。承相拜受命。安然悔其初。遂敎將星落。與之歸太虛。</text>
<title>有鳥</title>,<text>有鳥曰希有。孤鳴睨天倪。羽衣與毛質。不能與羣齊。有時戾淸響。天濶海雲低。高峙望雲鶴。顧影羞山鷄。生憎鸚鵡舌。惑聽使人迷。求食亦隨分。敢學在梁鵜。小雀困秋鷄。瞠若羣飛啼。鳥時刷勁翮。追逐存其捿。忘恩恠其聲。聚族疑其偕。集屋競啾喧。厲吻任排擠。失所固其宜。赤舌何足稽。從今且莫止丘隅。共與黃鵠攀天梯。</text>
<title>次姜浩然寄李漢卿</title>,<text>咄咄生吾宇宙晩。蓬累東西任愁絶。無才無命世亦棄。向人何須吟白雪。十月寒天客到我。我唱子和俱激烈。千卷詩書讀未遍。奈此光陰駒隙疾。况余今年四十六。三萬六千無多日。千古英䧺骨已朽。寥廓奇懷向誰說。眼看時事日凋喪。固當龜縮神吾拙。數盃快飮便陶然。擧頭望天天何豁。</text>
<title>甲申秋。余客哀師。及歸。趙子羽 威鳳。送我以歌。姜浩然。又步其韻。贈以索和。遂走筆以和。子羽。龍洲子也。</title>,<text>吾聞渥洼駒龍。臆仍虎脊。又聞天山鶻玉。立毛雪白。勁翮排風。狐免避易。逸足追塵。千里瞬息。子有高才勁氣。可軼二神物。何不聘步高。衢摶擊凶邪。屈首探靈液。神丹竗劑豈無驗。會是天生奇骨骼。新詩蕭瑟自竪髮。快語脫口如决河。淸颷腋下吹習習。峩眉戴雪來吟哦。我欲從之不可得。縹緲樓閣搆無何。恒存疚疾聖有訓。玉爾于成何㤪嗟。楊子沉靜亦可學。警惰矯輕何所多。學進量進必有用。豈能久守山嵯峨。愧余身心不知檢。况復言其他。論文談理兩無成。效嚬學步俱無徵。未老先衰。髮已種種。好事人間。已矣吾無能。况今與子托末契。子雖無得吾能得。他山之石可攻玉。只以利病爲良藥。</text>
<title>輓李和彦 希雍</title>,<text>親舊年來殆逝盡。送公何事轉忡忡。依麻附驥多薰益。知已同心自竹葱。遵禮居憂誠旣篤。操心處正德兼隆。接人接物和而款。無黨無私順且公。着力文房工隱做。專心姻睦澤均蒙。皇天忽斷滄溟楫。霹靂終摧碧嶺松。一世永期同進退。九泉那料隔音容。人生草露迎暉盡。世事浮漚轉首空。漁適風光無共賞。五加雲榻與誰同。村氓驚愕悲無極。鄕黨哀號淚不竆。無復論懷飛玉屑。永違談笑近春風。靑年舊意留心上。白髮儀形入夢中。吟玩詩篇如見面。摩挲圖畵若開胷。後吾一歲先吾去。秋晩窮山哭盡衷。</text>
