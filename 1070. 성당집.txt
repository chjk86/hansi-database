<title>築室烏棲</title>,<text>百年安吉可丁寧。地叶幽人筮更靈。雲起卧龍千態變。春回飛鳳九霄靑。天應有意羅羣哲。山豈無心聚五星。海闊天西齊魯碧。乘桴遺訓誦遺經。烏山有五行星體。故一名五星山。中有卧龍洞。旁有十哲峯。飛鳳山。卽其一也。年前將營卜居。筮得天澤履。爻辭曰。履道坦坦。幽人貞吉。抑爲斯地之吉兆歟。其二烟霞深鎖境區靈。堂儼室幽闢戶庭。日爛瑤桃開玉洞。天晴錦壁掛銀溟。月招鶴背吟魂斷。春寂神毫畫思渟。涵養亦多山水助。虛窓竟夜主人惺。其三高吟自樂日盤旋。萬壑千峯屋數椽。十哲環圍相拱揖。五星經緯自渾全。人烟始看天開後。物意都忘地闢先。臨海欲招魯連子。中原今日一腥氈。意。一作態。</text>
<title>烏棲卜居後。答石湖李公 鎭綱 招隱詩。</title>,<text>山藿非無向日誠。根孤花澁不堪傾。簷端習鳥衝霄意。枕下鳴泉到海情。數點峀雲千里雨。一輪巖月萬家明。乾坤夜久寒風發。且掩虛窓蠟火淸。</text>
<title>五星山</title>,<text>旣全五體想全性。環以海湖勢獨雄。萬轉千回瞻華嶽。拳多簣積拄蒼穹。岑巒簇後諸州祖。江漢朝前萬國通。歲旱滿天霖雨作。時衰衛道養羣公。</text>
<title>山居趣味</title>,<text>靑山雨後生薇綠。黃鳥聲中長葛蔓。至樂欲知狂叟意。試看蒼翠滴眉端。至樂。一作淸興。</text>
<title>山中獨行</title>,<text>水面方圓仍地勢。鳥歌慢急自天機。此中意味人誰識。獨至原頭坐不移。獨。一作行。</text>
<title>窓前小桃</title>,<text>花發貧家更可憐。白鬚相對自怡然。三冬病伏常關戶。不識春光又一年。</text>
<title>偶吟</title>,<text>風光轉痼烟霞疾。非我甘偸分外安。爛石鳴泉千古意。蒼松翠竹四時山。水聲洗肚冰壺瑩。峽月生襟霽色寒。睡罷忽驚香滿鼻。山妻歸自百花間。</text>
<title>山中契活</title>,<text>勝地令人化心性。草衣蔬食便忘艱。韭花日暖山妻意。蘿月烟深澗叟顔。好雨喜霑巖穴裏。淸風不借釣耕間。樂貧更在雲霞外。莫謂空偸一世閒。</text>
<title>山中春日</title>,<text>木自欣欣鳥自飛。翁何吟苦小窓依。乾坤默運流行體。動植皆全造化微。花上樹頭宣地力。春圓鸎舌洩天機。更將太極玩諸壁。寂寞山齋掩晝扉。</text>
<title>山齋獨坐</title>,<text>山家春寂寞。啼鳥忽無端。何意更飛去。眼穿碧峀寒。</text>
<title>謾吟</title>,<text>百花圍小屋。一鳥下空庭。白髮窓間叟。靜翻案上經。</text>
<title>新鸎</title>,<text>仰面看紅樹。回身對碧山。林深鸎不見。何處送綿蠻。</text>
<title>看月島</title>,<text>今古孤輪月。江山第一區。十年林下客。掛帆問蓬壺。</text>
<title>訪李詹玉  幽居</title>,<text>流水高山裏。懷人杖自輕。幽居知不遠。綠樹聽蟬鳴。</text>
<title>感吟 幷小序</title>,<text>余年八九歲。先考語丙子胡亂時事。慷慨良久。不肖曰。然則吾亦未免於胡民耶。曰。然。其後年雖長。無意於世。遂廢擧業。去丙丁年間。聞有京科。室人適有吉夢。村間亦獻夢相協。一友人聞之。力勸赴擧。室人數日泣請余曰。貴賤其苦樂。吾當先受。而次及於子。吾尙不顧其身。况於子乎。其後戊寅。室人死。年三十九。己丑。長子又夭。年二十八。而皆以貧之故也。其飢寒徹骨。辛苦流血之狀。到今思之。心肝寸寸摧絶。不勝悼憐之至。此生何値醜胡辰。愧作其氓况作臣。泉下妻兒休讁我。且堪凍餒庶終身。堪。一作甘。</text>
<title>登烏棲望海</title>,<text>水與天長極望遲。騂然媿色上霜眉。東溟萬里千秋碧。今世無人往蹈之。其二夷夏江山一望收。慨然如上狼居頭。如何捲起東南海。渰盡中州羯虜流。</text>
<title>聽澗</title>,<text>層層澗曲聽幽湍。輾轉深更夢不安。如泣如愁隨石勢。却憐灘險水行難。</text>
<title>聽鸎</title>,<text>新鸎枝上恣綿蠻。一笑悠然白髮顔。渾眛老夫林下趣。自知能擅一山閒。</text>
<title>落花巖</title>,<text>落花能得落時落。不負東君雨露恩。莫向巖邊恣玩戲。恨無芳酒祭芳魂。</text>
<title>嗚呼島</title>,<text>如山巨浪飜空白。暴盡千年義士心。嗚呼小島高天下。五百夷齊一古今。</text>
<title>詠望月</title>,<text>哉生明後漸看圓。冰魄當初死不全。遙想姮娥今夜喜。淸輝依舊遍蒼天。淸。一作寒。</text>
<title>詠雪</title>,<text>花止繡山葉繪城。神功疇似雪初晴。能令渾世囂塵客。一夜皆登白玉京。</text>
<title>雪月</title>,<text>日暮山家漸向昏。駸駸夜色滿乾坤。俄然六合明於晝。雪月交輝白不痕。其二雪月交輝夜不昏。無邊光景廓乾坤。玲瓏怳惚難名狀。造化神翁太露痕。</text>
<title>燈火</title>,<text>略者能詳麤者精。更回惡念善心生。可憐一點孤燈色。長帶人間萬古情。</text>
<title>贈金陽德 重燮</title>,<text>渴浦潮方長。思巖月正圓。滿營多少慶。千載値今年。</text>
<title>癸巳除夜。在智禮。琴軒贈主官 韓文洪。</title>,<text>語有千毫細。燈懸兩歲情。常嫌塵世窄。何處是三淸。</text>
<title>繅車</title>,<text>繅車爲物等乾健。隨手圓輪日夜揮。尺鐵引來雲一抹。綿綿抽線擬春衣。</text>
<title>夜吟</title>,<text>病裏添愁緖。風林雨雪聲。夜深開眼見。晴月滿窓明。</text>
<title>雪後偶吟。示兒。</title>,<text>曉起開窓見。天晴雪滿山。雲歸何處去。瑞日出巖間。</text>
<title>過花巖書院</title>,<text>翼翼飛甍出半空。煌煌華額自天中。烏山揷斗湖波闊。想像三贒百世風。</text>
<title>錦水槐亭</title>,<text>江湖遊客日相過。濯熱村翁夜返家。自媿一身靈萬物。庇人不及綠陰多。</text>
<title>廣峙高峯</title>,<text>峯圓山外碧。秀拔揷天高。睡起忙開戶。相看意自豪。</text>
<title>烏棲澗瀑</title>,<text>如論野叟山人意。似暴忠臣義士心。竟日向余喧不息。霜毛森竪淚霑襟。</text>
<title>採女</title>,<text>采采山將暮。聯翩下綠坡。提筐春色滿。相視道相多。</text>
<title>曉月</title>,<text>曙天纖月上。兒女捲簾迎。粧鏡頻窺影。纖蛾畫月形。</text>
<title>夏天雲氣</title>,<text>晴碧高山上。白綿化作峯。四方皆仰止。天體更穹隆。</text>
<title>詠烟竹</title>,<text>微烟出爾口。片片滿堂靑。絶景看何處。時籠山水屛。</text>
<title>入聖住宿山下村</title>,<text>淸遊行到水竆處。聖住山容面面開。地僻人稀風俗古。欣迎衆客再三回。</text>
<title>夕過豐年洞</title>,<text>遊人耽勝日忘昏。人馬俱疲向水村。面面高山圍似帳。綠陰樹下盡開門。</text>
<title>羊角山</title>,<text>九星羊角半浮天。湖海羣山擁後前。闢地化翁多費力。養來東表幾英贒。</text>
<title>回甲日</title>,<text>己亥四月十六日。烏棲老人甲回年。嚴親慈母如左右。白首今朝涕空懸。</text>
<title>步出</title>,<text>步出緣溪路。春風杖屨輕。雪消山舊色。冰泮水新聲。</text>
<title>夜飮。贈金進士士懿 好淳。</title>,<text>醉中襟抱露天眞。交契何論面舊新。白髮紅顔君莫笑。此翁欲借片時春。</text>
<title>送李季直 樀 戍邊</title>,<text>爾有明君又有親。家宜孝子國忠臣。男兒有肚應如鐵。花柳殊方莫費神。費。一作惱。</text>
<title>贈善山金元章 履五</title>,<text>秖爲家兄死亦安。幾年縲絏不知艱。方塘已鑿窓前石。佇看徘徊嶺月寒。</text>
<title>新巖草堂翫月</title>,<text>此地宜看月。高吟勝友提。依微生北陸。圓滿上東谿。宿雨千山霽。孤霞遠島棲。天然心共白。眞境畫難齊。</text>
<title>詠燭</title>,<text>夜深方設燭。頓覺主人惺。五氣光明德。一堂日月淸。窓梅驚鳥語。屛竹鎖烟靑。隔海胡塵暗。更誰秉此行。</text>
<title>窓前小池</title>,<text>方丈小池穿石面。能涵物象逈雲端。鸎過忽地緡蠻急。鶴返遙天意思閒。蝶戲時妨花影靜。人幽夜汲月光寒。莫言此水淸如許。銀瀑靈源幾曲彎。其二穿石爲池絶壁下。靈源引取瀑懸端。家貧水自供婢役。堂靜聲多助客閒。登岸足嚲雲影白。垂竿髮照鏡光寒。餘波欲澤高田旱。更向林間碧玉彎。</text>
<title>冬至</title>,<text>此眞好消息。半夜忽雷聲。萬古三元本。四時百物精。蟄龍含雨意。寒樹動花情。盡日關何閉。衛道愛陽生。</text>
<title>廣湖偶吟</title>,<text>聽川知近遠。看火數人家。莫道宵光暗。隨時意緖佳。</text>
<title>次仙洞鄭保寧 弘德 幽居韻</title>,<text>可慰民思苦。仙林遂定居。路回行客首。門滿士人裾。竹翠鸞停屹。松寒鶴夢踈。謾吟烏下老。恨乏賈生驢。</text>
<title>和贈申光宇</title>,<text>鸎亦率其性。嚶嚶喚友頻。世無鮑子義。誰識仲之貧。花發疇同賞。月明影獨親。寡過吾曹幸。安敢遽言仁。</text>
<title>登烏棲上峯</title>,<text>登登漸覺意超然。儵上峯頭豈羨僊。廣漠乾坤紛萬象。須臾桑海幾千年。月生槎掛扶桑影。日夕僧眠若木天。竆物不須徒遠取。笑將空手作經圓。</text>
<title>詠烏棲立瀑</title>,<text>崖隨霞捲漸看懸。少頃依然舊面全。崒地石開千仞壁。連天水立一長川。晴空白日雷聲鬪。夏月靑山雪色鮮。風便簫聲何處送。銀洲遊罷降羣仙。</text>
<title>送尹生 儉 兄弟</title>,<text>詢瞽安知道。携筇送短亭。看君眉上色。山水意中靑。</text>
<title>挽李友 錫期</title>,<text>閥閱千年族。儒贒三世孫。持身儀厥祖。垂訓則來昆。寒月前溪白。淸風古閣尊。悲吟烏下老。不忍過新村。</text>
<title>丹楓</title>,<text>秋葉方知造化詳。經綸二五爛文章。依微水底搖孤燭。寂寞懸崖媚夕陽。居士愛觀宵畫壁。幽人作伴晝還鄕。山翁猥竊天機妙。曲曲詩腸錦繡光。其二化翁情跡這間詳。面面溪山錦繡章。䠻谷反侈寒士界。夕陽濃畫水仙鄕。朝烟掩去還嫌密。宿霧開來却恐忙。回首終南秋色晩。一聲落木惜年光。</text>
<title>與東湖 李命錫 臺洞 李洙 諸公。約遊烏棲。因病未赴以詩替謝。</title>,<text>占宅謀因賞勝期。倡遊人失辦遊奇。武夷淸興魚應躍。杜曲詩情鳥政疲。千尺飛湍蒼壁聳。一山明月綠蘿垂。高人玩物隨時好。丹葉秋風更會宜。</text>
<title>深寂庵。與東湖臺洞二公。夜話。</title>,<text>雲林高會夜闌天。山寂庵深墜法蓮。吾道有依瞻德宇。地靈無力老文仙。巖松晩帶長靑色。簷月孤懸屢劫緣。更向桃源幽思動。春來一棹共諸贒。</text>
<title>贈李㓒原 昌燮</title>,<text>稀年同甲好相尋。白髮靑眸話素心。莫笑此翁無所得。淸風在袖月盈襟。</text>
<title>土亭延諡韻</title>,<text>橋天日午誥花宣。湖上傾來士女延。古廟檜靑含晩雨。高巒松老送幽絃。春融退栗諸贒座。繡度孤重二老筵。後學如今空俯仰。海門寥廓月孤懸。</text>
<title>送李生道凝 相文</title>,<text>送君贈何物。手折松樹枝。長靑千古色。霜雪不能移。</text>
<title>留藍田。送兒先歸。</title>,<text>孤吟霜髮叟。扶杖望何邊。偕來兒獨去。客懷倍悵然。</text>
<title>次李榮運祖母沈氏。封爵貞夫人壽宴韻。幷小序</title>,<text>李生榮運孝於親。其祖母平日愛之。愈於己出。及其篤老。有時昏不能省人。惟榮運是知。飮食起居。惟榮運是聽。其盡節於孝而深得其心。可知矣。且其言行之謹而合於義者亦多。吾見聞熟矣。心常奇之。以爲近世少年罕得其人。猶未敢公倡於人。近見士友稱道。符於吾見者。亦非一二。故於其祖母慶宴之詩。如是云云。齒爵如何若是尊。知君盡孝爲其孫。天聽夜細溪神語。聖意春溫錦伯言。星彩偏回南老極。鳳書聯降北宸垣。雪冬芹碧庭魚出。報應從來自一原。</text>
<title>次金士誠 聖中 楸下卜居韻</title>,<text>手植松楸蔚欲林。移家更築白雲深。幽明何間晨昏養。出入常如左右臨。葉落花開霜露感。日來月去蓼莪吟。誰人到此不加敬。天賦元同一箇心。</text>
<title>登牛耳峴吟成一絶</title>,<text>暇日淸和節。行行上碧峯。白鬚吟且嘯。萬化一心中。</text>
<title>聽搗衣聲感吟</title>,<text>相對搗何急。明朝換弊裳。可憐塵世上。萬事杵聲忙。</text>
<title>和鷹巖崔汝楫 一濟</title>,<text>名區何事讓於人。造物無猜世外身。詩料常爭一片月。花愁添却萬山春。鷹巖逈接鳳臺屹。烏峽多慙谷口鄰。欲割烟霞分一半。恐君耽勝日侵新。其二眞面看廬廬外人。烏陰回首羡君身。峀雲聳白千峯夏。林鳥和歌白雪春。西舍聯吟文會友。東床聞道德兼鄰。烟霞勝界優游足。能得新詩老更新。其三數點人烟小渭濱。靑山白水好爲隣。有花但合淵明舞。無學能安原憲貧。一枕未圓雲月夢。孤筇還逐釣耕塵。愁腸更待新詩滌。長向籬邊驗菊辰。</text>
<title>挽羅鵬翼</title>,<text>詩本出於性。觀詩可見人。古高淸且雅。公擅海之濱。</text>
<title>和贈崔汝楫</title>,<text>淸愁和雨送殘曛。白首相望夜欲分。孤抱水村懸曉月。幽吟巖屋鬱春雲。天晴玉洞多新景。鸎語靑山喚舊羣。酬句更逢陶謝手。高軒今夕共論文。</text>
<title>暮春山行</title>,<text>石逕瑩如玉。落花滿地紅。欲過還脫屣。緩步到溪東。</text>
<title>春日偶吟</title>,<text>堂靜嫌啼鳥。花落妨行人。回看庭上草。交翠不勝春。</text>
<title>夏夜</title>,<text>星爛疑月夜。風凉似淸秋。俯仰多新意。今朝宿雨收。</text>
<title>挽李公 義烈</title>,<text>稀壽多男福已全。更觀家法有相傳。先君厚德趍庭日。贒胤高吟置膝年。隣杵爲誰長寂寞。圃花戀主自嬋娟。白頭晝哭回蒼昊。短棹斜陽客倚船。</text>
<title>代人挽友</title>,<text>隔水爲居已不遐。更隨烟月訪桑麻。天然笑語非雕飾。眞率衣冠適儉奢。庭際雨深蘭茁葉。樓前春滿棣交花。回思五十年來事。坪樹川雲涕淚斜。</text>
<title>詠蘭</title>,<text>己酉季冬月。蘭抽霜雪裏。環海億兆家。處處儻如此。厥兆問維何。邦慶誕元子。地是天下東。疆亦數千里。鳳曆凝寶命。嘉瑞日以進。今年陽氣盛。先期帝出震。列祖皆堯舜。當宁更聖神。千年岐周家。厥命宜維新。培栽自天道。元氣爲之回。誕必上聖姿。澤將及草萊。熙皡一世人。壽域躋春臺。</text>
<title>挽金陽德 重燮</title>,<text>人孰無善行。實善古來鮮。誇飯鋪門外。隙粉取人姸。猗公先君子。樂善終天年。愛親日苦短。尊贒夜未眠。貞淑先夫人。閨範誰與肩。宜家自于歸。殉節從所天。幷美毓多慶。剩肧我公贒。眸瑩稟更完。實踐其丹田。篤志勇於學。賁育不敢前。平步上雲程。香名踵文仙。天之降斯人。亶爲報其先。感應何神速。培栽自昭然。是知世傳業。實理一靑氈。不然不能格。底回眞宰權。我言誠不誣。公其歸來焉。心契要見我。思巖月尙圓。悲吟情何極。和淚寫此篇。其二牛山馬浦勢周旋。養出湖鄕傑士贒。蓮榜名高通桂籍。雲程步展陟經筵。興民幸得推家地。爲主思移事父天。瑤皇夜採溪神語。積善人間更上仙。</text>
<title>挽金孝子 光纘</title>,<text>聖人遺戒毁危身。何事欒柴竟就窀。商也節哀知中禮。王生死孝亦天眞。其二穹壤莫呼五子寃。公歸猶勝世人存。王生陸子應虛座。何處九原孝子村。其三百年何事嗇夫公。物理茫茫問彼穹。杜谷雲歸明素月。石湖波白漾淸風。量麋至行今和嶠。讓棗良心古孔融。鄰杵不相鄕黨泣。一春花事等閒紅。</text>
<title>挽李宜寧 命祿</title>,<text>何等善流吾黨泣。百年雅朢士林尊。山陰落日行人指。松栢千秋某也原。</text>
<title>挽李文遇 琱</title>,<text>叔季難看萊子舞。惟君百行孝爲先。水居共說冰魚出。園客爭傳雪笋抽。湖老心工當世聞。樗翁家法後昆修。聯吟翦燭成千古。一曲烏棲泣白頭。其二炎天暑氣流金石。回首山東日暮雲。奇骨豐肌腐盡處。可惜胷裏鬱經綸。</text>
<title>挽金同知 載觀</title>,<text>髫齡同學我先人。骨肉相看白髮新。萬事如今皆涕淚。更憐心性㝡天眞。其二飄飄丹旐入前堤。臨發靈魂却反啼。忍作何顔辭鶴髮。只垂流淚訣紅閨。母奚彼此呼兒戒。子長參差敎弟提。寂寞鄕隣機杵歇。哭聲落日蒼穹齊。</text>
<title>咏丹楓</title>,<text>葉黃髮白理之常。相對輝然倍 缺 光。白髮去來黃葉裏。何須與爾共悲傷。</text>
<title>挽崔汝楫</title>,<text>塵世孤吟七十秋。上尋仙侶玉京樓。淸詞下界留詩格。善行仁鄕泣士流。溪月團圓生遠峀。巖扉寂寞鎖空洲。隔山半夜薤歌發。病客烏棲起白頭。</text>
<title>挽金進士 啓煥</title>,<text>宿契年深半百餘。俯昂今昔屢欷歔。通神厚植爲仁本。麗澤多慙擇里居。忽地离禽開戶雀。䠻山雪蟹出庭魚。吾王聖德參天造。早晩恩綸下草廬。</text>
<title>次金時哉 鎡 幽居韻</title>,<text>卜居不但濯淸流。且就閒中素志求。利義眼前分黑白。是非皮裏有春秋。先墳拜掃環塋泣。鄰老追隨擊壤謳。世路紛紛須閉戶。人生形役㝡深憂。</text>
