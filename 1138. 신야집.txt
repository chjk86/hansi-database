<title>次陶靖節四時吟</title>,<text>春花堆萬壑。夏樹蔭千峯。秋光黃入菊。冬色翠留松。</text>
<title>聞喜日。伏次家大人韻。</title>,<text>志尙非無素。才資顧未奇。敢忘純深誨。蚤夜竚勿隳。</text>
<title>送李上舍學祖 幷序</title>,<text>上之八年。㫌慶州殉節士李公彭壽閭。華秩以貤之。曠典也。其耳孫庠生述賢氏。周歲旅于京。竣百年未遑之事而歸。非誠若孝。能之乎。飮餞日。泮中同志咸贈言以同慶。謹忘拙續貂。以寓曠感之情。陰雨霏霏古鶴城。秋霄劒氣至今橫。精魂應化雎陽厲。冠服虗封蔡野塋。二品恩章超格例。百年幽蹟始分明。君歸試看西生浦。白日溶溶萬斛溟。</text>
<title>深店乞策 時在泮步歸</title>,<text>問策途傍舍。贈之松木枝。歲寒心不改。路險力能支。</text>
<title>雨泊困知化</title>,<text>關雨困知化。堠名解警人。未諳潦霽義。宵起喚心神。</text>
<title>過丹山口占</title>,<text>削壁粧紅錦。澄江練綠綺。沙頭問白鷗。閒者爾誰似。</text>
<title>元子百日。謹次太學志慶韻。</title>,<text>華渚祥光繞禁庭。東方聖以後庚生。周家寶曆方中歲。漢代重歌頌壽星。宗社綿延基篤慶。天人歡喜見同情。於昭陟降羣龍在。卜爾神孫萬億齡。</text>
<title>辛亥元日。自溫陵出直口占。</title>,<text>齋罷喬陵向禁川。衣冠逐逐拜新年。嵩呼三殿趨星佩。茶薦千家裊曉烟。遊子經年歸未得。思親此日信誰傳。縻身薄宦眞堪笑。南望行雲意悵然。</text>
<title>知舊多言齋官久直之苦。戲題解嘲。二首</title>,<text>人言滯直苦。我愛山齋靜。睡罷可觀書。閒居宜養性。官淸事更稀。食淡味還永。拙迹厭紛華。鷦棲誰復競。微雨報新晴。灑然塵慮淸。看雲時振策。臨澗或晞纓。老樹常烟氣。幽禽共水聲。家僮採朮歸。紅日已西楹。</text>
<title>陵卒逐日呈課。每言官令嚴。樵竪不敢來。</title>,<text>齋居事事失於寬。嚴令何曾禁得奸。媚言容悅渠無怪。此態淸朝已厭看。</text>
<title>孝陵齋所有仁廟御畫墨竹帖。乃內賜河西金公麟厚者也。每念金公藥院之䟽見格。窮山之哭竟夕。不覺感涕自隕。</title>,<text>寶墨淋漓出禁林。蒼然猶帶歲寒心。未參藥院當時恨。長使遺臣淚滿襟。</text>
<title>壬子疏廳罷歸日。謹次權殿中 訪 餞行韻。</title>,<text>淸朝公議草茅臣。腔血披刳徹九旻。慟結明幽三十載。聲齊忠義萬千人。深宵有淚沾華衮。前席無譁進佩紳。歸語山南扶杖老。華城佳氣曉來新。</text>
<title>李憲台 鼎揆 來傳今日筵中。上俯詢卿知李仁行乎。果何如人也。對曰。嶺下耿介士也。上曰。向來親擢。庶不爲謬擧乎。自顧踈遠微臣。尙蒙記有。撫躬尤增怵惕。</title>,<text>空踈猶睿念。耿介亦虗名。反省增憂畏。恐傷聖主明。</text>
<title>悼李戚季陞 宇級</title>,<text>法門衰敗日。吉士在南州。存葛文將繼。湖沙袂早摳。守從窮處確。工向靜中優。歲暮留幽約。蘭林露忽遒。</text>
<title>悼金英實 宗華</title>,<text>蘆峯無語立嶔崟。忍聽情朋自誄吟。有酒未澆碨磊腹。爲文謾吐激昂音。誰知短處還長處。每惜人心異我心。猿哭鸞啼俱絶慽。原鴒何事又相尋。</text>
<title>悼全聖中 一欽</title>,<text>氣義風流自妙年。舊遊咸說聖中賢。蓉臺月霽樽曾對。竹峀雲迷屩每聯。萬里鵬搏驚折翼。三秋驥卧忽遺鞭。何心更過門前路。堤柳溪花揔可憐。</text>
<title>悼權持平應範</title>,<text>骯髒權持憲。確乎古士風。無氊留二子。有膝藐三公。晩出元天造。長歸奈道窮。丹山逢故友。黔被免斜封。公歿於丹陽。主守龜窩金公㙆具棺斂。故云。</text>
<title>七月十五夜口占</title>,<text>月色新秋白。風光永夜淸。濂翁好氣象。千載見分明。</text>
<title>戊午十二月。下御題于太學試諸生。選其尤者。咸造于庭。宣饌以勞之。錫以銀杯。藏之太學。命近侍臣曁入庭諸生。詩以颺之。</title>,<text>君不見玉瓚黃流頌周王。壽考作人追金章。又不見漢家獸樽燕羣臣。斟酌嘉言注一堂。聖朝文物四百年。洪匀陶鑄士多賢。玉署桃杯翰苑觶。至今寵錫煌煌鐫。最是太學賢所關。洋洋絃誦俎豆間。風敎先自鄕飮始。玄酒在室王道易。興之鄕物命司徒。利用王家占風地。初筵載開鹿鳴宴。滿百靑衿又十選。龍顔一解壽域春。絲絡天厨送珍膳。榴花封出赭黃帕。銀縷深杯中有刻。一朝饗之中心貺。我有多士於焉客。東膠盛禮善繼志。皇祖當年有其事。質如素練圓如月。君子有酒德將醉。昇平盛事億萬年。留與諸生受言藏。何必傾金與注玉。于以媵觶而比觥。衿佩肅穆圜橋門。旣醉旣飽皆君恩。君恩如海若爲答。八域文敎歌衢樽。陵莪泮芹培養久。太和元氣濃如酒。華人三祝周九如。稱此銀杯獻眉壽。寶籙長與銀杯傳。玉燭金膏享天佑。</text>
<title>輓權國章 濟綸</title>,<text>杪秋迎拜頖橋邊。盥讀東窩世德篇。嵒立百年星聚地。綸宣兩代鶴歸天。從知孝友家聲在。更喜眞淳古意全。飈馭一朝乘化去。春風旅櫬涕堪漣。</text>
<title>輓張士晉 時復</title>,<text>東洛傳家緖。南州有席珍。溫淳知德器。脫略見天眞。苹鹿曾三舍。臯禽又九宸。並鄕成晩契。百歲置心親。</text>
<title>己未秋。以殿中監因事罷歸。人有傳酉谷權臺丈謂我過於淸高。芝厓金斐仲又目之以古時狷士。謾此解嘲。</title>,<text>殷賢齊士去千年。莫把淸高等閒傳。惟有一名辭不得。古之狷者曰嘐然。</text>
<title>滯雨齋中。奉和季舅雲菴公 宜渙 贈別韻。</title>,<text>屑屑西來志未強。喪吾虗靜學他忙。郞潛十載何須恨。秪愧無才可佐王。金鶴山人寶珮光。年來無意利名塲。贈言珍重堪銘佩。爾邁吾征兩勿忘。</text>
<title>謝官圖歸。輒被諸父兄所尼。近得堂叔書。云决歸不是異語。感喜構拙。</title>,<text>形役多年遠謫同。三時目送南飛鴻。謝官不是常情外。知己初逢一室中。懶向齊墦求暮夜。幾驚秦樹報秋風。讀書種子須無絶。舞勺阿兒尙舊蒙。</text>
<title>漫吟</title>,<text>淸朝文物日駸駸。名實年來杳莫尋。燮理台扉三閣老。羽儀离陛兩山林。進賢章牘人人口。明義陽秋箇箇心。何事狂踈司樴吏。中宵謾聽子䂓音。</text>
<title>次寢郞族叔 頤淳 蓮花詩韵</title>,<text>風晩千林水滿塘。山家時物屆梅黃。波神擎出瑤簪白。未吐芳心已聞香。蓉臺遺稧憶吾鄕。文酒開筵凈友塘。剩喜立泥珠瑩潔。更憐擎雨盖圓蒼。菊從陶去侯誰愛。梅待陳歸定自香。聞說仙齋饒宿賞。臨風不覺起徬徉。吾鄕有芙蓉臺稧帖。實退陶先生所命名者。郡治又有兩蓮塘。每歲文酒會。多在其上。淨友塘。借使陶院故事。得無僭猥之嫌否。</text>
<title>樊巖蔡相公 濟恭 挽</title>,<text>眉老云遐此道淪。千年光嶽孕精神。卽溫望儼眞君子。後樂先憂古大臣。八耋晨興勤拜廟。百僚朝集懾垂紳。幾番起滅西江浪。是岸亭中笑不顰。從古明良際遇難。三朝元老始終完。黃麻導樂羣囂息。赤舃登庭左海安。餘事文章光黼黻。匡時勳業濟醎酸。遺詩宛對公眞像。寒夜星芒雪後巒。壬癸三䟽凜雪霜。海東千古樹倫綱。忠精獨啓金緘秘。睿孝追揚玉冊光。隻手擎來天北極。高山仰止嶺南鄕。不知何日胚胎得。一慟公私我涕滂。</text>
<title>壬戌二月初一日。聞鄙名挂彈章。此下西遷時</title>,<text>虞廷置納言。命汝堲譖說。但使愼厥修。何緣蒙不潔。達士豔冥鴻。騷人悲暮鴂。近聞江上石。亦復紛如雪。試士壇碑。爲邑宰搥碎。</text>
<title>構原情。以無路上達而止。</title>,<text>三入金吾地。偏蒙玉汝天。戴盆空自阻。置牘更何緣。北望梧雲暮。西瞻桂嶺懸。隨時元我道。談笑路三千。余前後對吏者三。一則以將作監。被金文淳搆誣事也。一則以殿中裏行。因武僚折辱於夜禁。率諸僚不仕事也。一則以秋曹正郞。對檢案做錯。被承宣請推事也。俱蒙先朝曲貸之恩。或帶職白放。或乍遞旋仍。今直因備啓行遣。無由伸卞。天日之明。何以俯燭乎。</text>
<title>大風捲盡屋上茅</title>,<text>年來生事太牢騷。蔀屋經冬未盖茅。廣廈花溪成浪計。憂天杞室任羣嘲。枝鷦自喜心無競。林鹿寧知命在庖。會事天公掀卧堗。中宵閒坐獨嘐嘐。</text>
<title>林臯朴氏妹。携小奚徒步來見。</title>,<text>孤露相依是弟兄。省楸一路每逢迎。曾傷遊宦成離闊。豈識嚴程有困亨。却踏沙頭留鴈迹。忙飛原裏作鴒鳴。倘知博謇終貽慽。早聽阿嬃戒獨醒。</text>
<title>十一日。辭家廟發程。</title>,<text>詩禮傳家及此身。嘉名初度望余仁。眞工易間提惺每。拙直難容遠戒勤。已分盡時方信命。君恩孤處是忘親。二句皆述先訓 風林倍切伊蒿慟。玆世安承訓誨諄。</text>
<title>宿鳳城。琴舜言 詩 沽秋露。誦西出陽關之句。</title>,<text>西風終日拂行塵。別路朋情面面新。陽關一闋題尤着。此去將成渭上人。</text>
<title>登召亭陂。始見大海。</title>,<text>汪濊由來一勺多。蒙泉幾日進盈科。物於天地斯爲鉅。量有江河詎可涯。獨怪無風常盪漾。爭如止水不濤波。從知大化靡時息。看取源頭活潑麽。</text>
<title>宿陟州。乘月登竹西樓。</title>,<text>佳哉第一樓。平地有仙丘。江憶玄暉練。石疑米芾鏤。綵綳傳羽箭。縞鶴掠蘭舟。殲却妖蟇快。腰鋩射斗牛。是夜月食</text>
<title>塩盆到底碁置</title>,<text>海堧隨處植塩盆。日用吾民見大原。文武火煎丹九轉。陰陽罏鑄雪千飜。和羹商鼎功咸賴。衣履齊疆利式繁。誰識金盤形虎白。來從辛苦爇薪村。鎔金範土斸松杉。炎上蒸來潤下醎。五氣參成調五味。吾民日用厚生咸。</text>
<title>宿江陵邑底。登望美樓。和唐子方韻。</title>,<text>海山天設險。雉堞似星羅。末路知心少。危程感目多。烟迷黃雀樹。春漲白鷗波恩許玆遊壯。長吟望美歌。</text>
<title>登鏡浦臺</title>,<text>餐雪花飛嶺。臨風鏡浦臺。湖光排野豁。海色和天來。笙鶴歸何晩。沙鷗故不猜。桃根成小坐。遲日且銜杯。</text>
<title>過襄陽府。抵洛山寺。周覽義相臺，觀音窟。</title>,<text>勝地謾敎佛像蟠。跨空奇石拄危欄。鯨噴巨壑舂千丈。虹飮中洲架兩竿。登市虗樓能幷武。嵎都出日最先看。沙門尙悟安身法。度外風濤一鉢閑。一僧孤寄觀音窟。問汝欲成佛乎。僧指海濤曰。世界正如許。掛錫處便可安身。豈望成佛乎。</text>
<title>過杆城。到花田浦。</title>,<text>鑑湖十里是杭眉。中入君山別一奇。濶海晴沙皆眼界。游魚浴鷺好心期。無名還幸車塵遠。眞賞惟應羽袂知。天際輕陰非日暮。倚筇流眺獨遲遲。</text>
<title>渡南江抵烽峴津。騎漁船周覽海金剛。</title>,<text>山靈向若落殘枰。萬二千峯割一莖。出沒孤舟驚浪拍。崚嶒危石共天崢。錯傳羅漢曾留相。多事時宰揔刻名。鰲背三山躬踏遍。韓公寧獨詫窺衡。</text>
<title>過高城抵三日浦。艤小舠登四仙亭。</title>,<text>三日仙舟逈。千年客袂登。松踈歸老鶴。寺古有殘僧。楓嶽尖微見。獅巖怒欲騰。眞源行未遍。匹馬又西陵。</text>
<title>登雙印巖。碧海淸澈。游魚可數。誦崔德符觀魚詩。仍步其韻。</title>,<text>游鯈知爾樂。津人謾相杠。所以九淵鱗。潛躍窅莫量。伯玉知非歲。胡不卷而藏。</text>
<title>府隷遍踏津村。以是歷路勝景頗周覽。但金剛眞面不得見。可歎。</title>,<text>路自金剛山下歸。金剛風景說依俙。顧無分寸躋攀力。那免尋常耳剽譏。本體由來居切近。麤心看過失精微。何時步步尋行遍。千仞岡頭一振衣。</text>
<title>宿沙津。曉登前峯看日出。</title>,<text>海門驚沸彩霞濃。擎上扶桑一抹紅。始出猶疑明未畏。巍臨方覺照無窮。陰崖底事貽伊阻。陽德元來自至公。迷道孤臣欣起拜。怳如身近五雲東。</text>
<title>過通川郡。登叢石亭。</title>,<text>誰斲亭亭玉筍叢。觚稜一一巧磨礲。銅門萬里空成屹。砥柱千年却失工。會閱幾番桑海劫。待他重構水晶宮。何由笑拍洪厓袂。細叩太初融結功。</text>
<title>關東八景。惟望洋，月松未見。聊成拙句塡闕窠。</title>,<text>九邑名區號八仙。玆行遊歷亦淸緣。雲開衡岳看猶富。路隔天台恨豈纏。棠岸一旬洋幾望。松田十里月堪憐。更將拙句留眞約。謝屐王驢有後年。</text>
<title>過德源。金吾吏押付蔡邇叔 弘遠 穩城而回。吾輩被先朝特恩。秋毫無所報。北投西流。固其宜也。</title>,<text>東溟無際北關巍。押謫王人去復回。世烈君應恬鼎鑊。舊恩吾蔑報涓埃。都歸造化生成內。須向風霜閱歷來。道義貫心傳古帖。若爲寄與嶺頭梅。</text>
<title>入文川界。今行。遵海濱旬有五日。更向窮峽疊谷中作路。信乎世上元無平路歧也。</title>,<text>早年勳業鏡頻看。不信人間有路難。苦海霾風將半月。窮巖蜒霧又千山。一心安處身應健。萬境緣來理自寬。先聖丁寧遺旨訣。言忠行敬可居蠻。</text>
<title>越直踰嶺入陽德</title>,<text>直踰高嶺與天參。鳥道羊膓入笑談。上雪下冰蹄謾滑。前牛後馬尾相含。疆分百里關西北。路隔三千地朔南。自愧行迷都付命。半生虗負魯邦男。</text>
<title>過看星洞。有石山偃蹇如高人。</title>,<text>節彼無名江上峯。千年孤立道人容。淸宵伴月惟華鶴。浮世尋山揔葉龍。境奧豈無薖軸舊。臺空還愜送迎慵。閒情每切揚幽意。隔岸低回倚碧筇。</text>
<title>江東。敬翫溪東先祖遺愛碑。</title>,<text>寒山開棘路。遲日屆桐鄕。一片遺鐫在。百年去思長。孱孫憐碌碌。緖烈墜茫茫。此地空徽躅。摩挲涕自滂。</text>
<title>入平壤登練光亭。次鄭知常板上韵。</title>,<text>千古名亭送客多。斜陽何處唱漁歌。聖朝方撫河淸運。風伯西江且莫波。是日適風濤。不得行舟。</text>
<title>雨中愁寂。敬次晦庵夫子遠遊韻。</title>,<text>拙性素寡合。端居謝交遊。云胡觸世網。逖矣向西州。親朋爲聚糧。東出碧海畺。巖危探鶻棲。淵幽瞰龍驤。向若歎望洋。乃今見大方。末路故多險。臨歧寧慨慷。紅日上扶桑。爛然四表光。奈彼冥行子。倀倀顝彷徨。欲乘尼父桴。大海無津梁。聊恣八景賞。嚴程慰永傷。迤邐關北嶺。登登九回膓。停輈父師國。陳辭斂冠裳。不材傳櫟壽。易折戒齒剛。虗名賈奇禍。玉巵寶何當。再拜謝靈訓。感涕欲成行。喚起惺惺主。整頓一屋荒。存存且無懈。竚升君子堂。</text>
<title>連日關兩。略記箕都舊蹟。成二十韻排律。</title>,<text>白馬東來浿水干。千年文物煥三韓。惟皇建極龜疇演。罔僕初心鰈域安。區井猶存三代舊。仁風今說八條歡。設都正得山河美。歷世遙過漢宋殘。搏鴨操雞棊屢換。宅豐遷鎬運重環。遂將冔黼君臨地。留作藩屛使節蟠。衛甸人烟元富庶。齊郊禮俗自衣冠。淸流壁立金湯固。浮碧樓開襟帶寬。松柏仙陵人勿伐。本支遺殿世仍官。哀絲暮起嬋娟洞。潔俎春登武烈壇。島號綾羅橫似練。橋成虹月屹如盤。永明寺古僧閒汲。乙密臺高鳥自還。瀅淨練光亭上月。紺寒靜海館前灘。雙雙危堞粧糕白。六六奇峯擢牧丹。庶尹早衙交亂牒。亞營長閉掩重關。列廛居貨多燕物。壓座賖醪盡蠆鬟。晝靜壘和聯射隊。春闌浦澨弄漁竿。堯天耕鑿生民樂。遼路金繒志士嘆。安得鎭西文武彦。長敎辰北岱盤完。邃初降聖傳奇蹟。且陟香山訪古檀。</text>
<title>憇安州南門外。渡晴川江。</title>,<text>曾知觀海萬流輕。無數西來大渡橫。浿岸㥘風留兩日。晴江爭舶殿羣甿。使渠步步持斯戒。寧復迢迢作遠行。薄暮又登楓浦舤。只將忠信任平生。</text>
<title>過龜城。渡兄弟川。</title>,<text>新川橋過路龜城。更喜雙流喚弟兄。性得一源俱就下。形分二氣各含淸。東西孔邇成湛洽。日夜無停學邁征。雲海茫茫歸隻鴈。波神應識去留情。</text>
<title>宿稷里民家</title>,<text>窮峽稀烟戶。隔岡喚比隣。墻頭鋤紫蕨。屋角採靑薪。海遠魚何羡。山畬粟未貧。爭如迷道客。乾沒百年身。</text>
<title>午入楚山府</title>,<text>楚州海一隩。覊抱暫能開。繞郭奇峯出。迎春好鳥來。深林無俗駕。流水有高臺。物我元同得。何妨倒數杯。</text>
<title>暮泊渭原郡</title>,<text>行行月六日。始到歸泊地。偏慳借半晷。雨師何太戲。窈窕雌伏洞。幽賞嗟未恣。撲面千里塵。黧黑仍受漬。縐絺濕不收。風巾墊欲墜。邑犬爭驚吠。恠狀眞禦魅。</text>
<title>主倅李宗赫枉顧館舍。自言三年居謫。備諳客苦。仍言近來儒學多無實。湖中亦有山林。而未覺可畏。盖見我讀書。以是相嘲。而末學盜名之譏。切中時病。殊可警惕。</title>,<text>楊方猶絶季通書。鵩舍何煩運使車。傷虎餘情君有以。詠烏幽恨客曾紓。時賢會見休輕世。晩學難成只愧余。遣日殊邦聊對卷。此心端不釣虛譽。</text>
<title>近北地寒。春花晩開。</title>,<text>渭北春將盡。城南錦始堆。谷寒稀蝶度。境僻待人開。不恨孤芳晩。還應嫰綠催。靜看生物妙。隨遇可啣杯。</text>
<title>朔望哭班。罪跡不敢自同班行。感事書懷。</title>,<text>先朝洪渥軼蒼穹。跛躄曾歸造化中。十載身羇泮水東。三時夢繞上林楓。元春陪輦向新豊。吉月鳴鏘拜閟宮。半夜筵登激寸衷。重星歌和忭羣工。駑資猶喜際雲風。鳳曆長期慶岱嵩。萬事喬山泣劒弓。孤臣此日任萍蓬。南冠寧恨楚囚窮。北海偏深茂苑恫。象設邊城殿陛通。衰麻月朔哭臨同。自憐危喘等昆蟲。莫效哀號展赤忠。權免旬呈賴主公。久沾朝籍混邊戎。何時快覩豁雲空。每曉欣瞻瑞旭紅。但願諸賢善迪冲。共追殊遇鞠微躬。</text>
<title>四月二日祖妣忌辰。倍切感愴。</title>,<text>髫齡繞膝記儀容。婦德咸稱範衆宗。捐世如今逾一紀。悶余無祿渺孤蒙。喪餘每向他邦度。謫裏那堪此日逢。昔夢丁寧陪鯉對。莪詩三復涕橫縱。</text>
<title>有來市江魚者。巨口長身。狀如南方之鱸。</title>,<text>渭川多釣叟。春日得銀口。館夫買之歸。憐我爲客久。朝饔進烹鮮。何嫌違切縷。聞說江流大。鱍鱍游無數。中有赬腮鯉。神書藏腹肚。我欲垂直針。潛鱗肯來受。</text>
<title>邑中散糶。聞老農言。爲之惻然。</title>,<text>夜坐成幽獨。村翁來剪燭。舊是此土著。頗能談往躅。伊昔邑居庶。戢戢多富屋。過半適樂郊。近緣四郡復。戶縮糴愈滋。厲民是倉糓。曾以六千食。今於二千督。一夫之所受。多或三十斛。峽居無水田。山耕惟菽粟。盻盻終歲勤。箕斂半不足。公門恣鞭扑。侵徵及鄰族。常平本無多。營耗日如錄。守邊盡武倅。轅駒謾局促。匪無更張意。上司怒恐觸。如何民不窮。言罷淚盈矚。一命猶濟物。愧我空碌碌。誰將鄭俠圖。細陳宣公牘。天門遠千里。汪澤常滲漉。八域頻蠲賦。新化且拭目。</text>
<title>邑俗以浴佛日設文會</title>,<text>佛日張燈舊俗因。不妨移作試儒辰。旣來花煦題詩客。亦有槐秋占解人。地氣重開才豈借。天荒一破俗應彬。千年尙說文翁化。司馬三蘇盡蜀賓。</text>
<title>騣帽弊甚。召匠補綴。戯成俳體。</title>,<text>世人皆願騣帽冒。不知騣帽招嫉媢。使我不著頂邊帽。伉拙緣何坑穽蹈。葛巾便好南窓傲。接罹無憂花下倒。岸來閒受朝陽曝。脫去上有靑天燾。深深澗薖送寒燠。不必媚奧况媚竈。一自軒冕分外到。埋頭丈塵空倒潦。羈鳥籠中心自悼。鮎魚竿上事多懊。塊守旅館跡如掃。未學時賢前進躁。十載寧有及民膏。秋毫又蔑君恩報。哭歸梧雲巾自縞。秪愧半世虛名盜。空林忽驚暮鴉喿。市虎喧然成衆譟。踈蹤無路九門造。泯默遠適幽都隩。細思禍階一帽靠。只合裂去焚柴燥。生平謾誦古典誥。坦履分明昔所道。中孚起信人休禱。无妄生災天豈告。尙嫌久著騣盡耗。更要重緝頭無瘙。帽乎帽乎自視眊。笑爾不免塵世套。峨峨長戴樂鴻號。任他打頭風怒呺。</text>
<title>土人安蜂</title>,<text>峽土宜蜂起趁春。民家桶上好安身。蟻微素講君臣義。螟負重成父子仁。北地無花團蜜苦。南山當戶放衙新。鎭日服勤仍捍禦。堪愧塵寰素食人。</text>
<title>李生宗廷。以心志不專。乞言寫贈求放心齋銘。</title>,<text>舍失操存只此心。牛山樵牧怕相尋。須知提掇無他法。珍重先師惠一箴。</text>
<title>汗甑</title>,<text>大地成紅爐。毒熱人皆苦。行路汗成漿。鋤田汗滴土。靜坐淸風窓。亦復㥘當午。如何陶竈裏。芸芸日樂赴。熱氣浮如蒸。名甑義盖取。只費一文直。能使百病愈。土俗視單方。不事鍼與炷。四時渙其汗。風氣誠異賦。邊城係緩急。蹈火倘不懼。聞說江州民。業是成富戶。</text>
<title>自官率吏校數百獵鹿</title>,<text>渭城西北有高峯。草樹蒙密迷行蹤。虞人走報鹿甡甡。夏至角解挺新茸。縣官聞之投袂起。簡徒數百爲前鋒。列校桓桓爭賈勇。掎之角之山下隴。鋌而走險豈擇音。一發連殪雙麋踴。將軍仰笑按虎節。拔劒斫飮頂中血。區區得鹿何足道。可喜吏士如電掣。此曹俱是不隷兵。能砲能射又使槍。收得城中可半千。摧勍陷銳誰敢京。蒐獮元知爲講武。此地况復隣北虜。隔江榛莽漭百里。獵火三時腰鋩怒。昇平敢忘詰戎義。越國蕞爾猶生聚。</text>
<title>嘗新瓜</title>,<text>朝饔薦新瓜。野色盈盤載。疐之當肥俎。菹之代醓醢。調塩好烹羹。襍葱細生菜。或炮又或炙。一一堪潤肺。從知雨露滋。賸喜風味在。囓肥愧無分。茹蔬性所愛。豈必做百事。庶免譏肉袋。綿瓞詩叙烈。隕杞易垂誨。聖朝昔勤菑。何人今調鼐。任分憶邵種。銷嫌嘉楚漑。學圃信可樂。繫匏寧有悔。故園春已晏。蕙畮誰理穢。</text>
<title>宋生益隆示所次七一齋七詠。步成仍添一絶。以興學校爲邑宰七事之一。故名。</title>,<text>山深澤氣通。觱沸生瓊液。比德有佳巖。中應藏璞玉。德巖靈泉嚮晦心神靜。書樓坐整襟。東峯來皓月。淸影散平林。書樓明月夜雨江流漲。前山定出雲。非魚猶識樂。莊惠浪相云。新江觀魚長空霏玉雪。戶外失靑峯。深塾斷迎送。眞工看木鐘。牛峯賞雪參差城上石。無數玉崢嶸。欲雨興雲氣。不風聞籟聲。城頭石角欝欝歲寒松。俱宜樑棟作。不愁匠石遠。伴月來笙鶴。作嶺靑松落暉須可惜。此地是磻溪。伊昔釣璜老。八旬到鎬西。嚴山落照聖代廣文敎。邊城髦士多。何曾誣十室。夜夜起絃歌。渭城絃誦</text>
<title>閒中卽事。謹次晦菴詩鉛山六言兩絶</title>,<text>閒汲淸泉漱口。曉開竹牖梳頭。不聞人間非是。坐看雲去水流。捲釣客歸何處。荷鋤人出前村。初罷北窓羲夢。南山有意對門。</text>
<title>夜坐見月</title>,<text>嚮晦江城暑氣輕。中天來照故鄕明。輪孤却向邊山輾。雲掩猶看永夜淸。解使幽人醒宿暍。幾回塵世閱虧盈。從知泂泂心期在。千里相尋獨舊情。</text>
<title>伏次晦庵夏日齋居韵</title>,<text>朱光烘海宇。白雲鎖山門。轉覺敲赩倦。何處樹陰繁。天長孤鶴去。沙暖衆鳥喧。濯熱惟書卷。此意共誰論。山下有喬松。上竦不成陰。縱愛根孤直。實少葉蕭槮。道暍不得休。若爲滌煩襟。炎蒸亦無幾。看取歲寒心。遙思溪上塾。樹木翳中庭。濯足檻外水。隨意坐復行。開逕看菊茁。拓牎聽蟬鳴。親朋團一坐。圖史有餘情。</text>
<title>前江水漲舟不通</title>,<text>峽流容易走驚濤。半夜滋成數尺高。黃雀長風纔拖雨。山樊新水忽沈臯。行人隔岸身難羽。游鯉跳波氣欲豪。梢手不妨閒一醉。渡頭終日繫輕舠。</text>
<title>館舍多蝎。有歎。</title>,<text>昔人喜見蝎。所惡應有甚。此物峽裏多。無由安客寢。螫膚災旣切。播臭穢難禁。鷄鳴忽走匿。燈殘已來闖。抵𡾟一何巧。相時如有審。久視又安用。石穴能十稔。不齊是大化。參差生萬品。鱗蟲或虺蛇。羽族猶毒鴆。曷不盡麟鳳。沴氣殊所禀。沙蜮及樊蠅。在人爲諂譖。况彼當道豺。磨牙惟血飮。細思物理紛。秪自增慓懔。區區蟣蝨微。遇毒宜自任。呼僮一汛掃。頹思復就枕。朱子書。有鴟梟蝮蝎惡草毒藥不可道。不是天地陰陽之氣所生之語。</text>
<title>官厨送食物中有覆盆子。南中時物刱見。</title>,<text>覆盆是何名。登盤尙舊情。甛豈草蜜比。瀅若瑛珠晶。可排煩燠苦。不羡冷菰淸。故園饒菓顆。時夏正芳馨。黃梅與綠李。丹杏又朱櫻。瑣細團曉露。此物曩謾輕。</text>
<title>流頭日。謹次朱詩六月望詣水庵韻。</title>,<text>哭弓悲莫逮。悄坐到天明。宿雲簷端起。淸溪枕下鳴。流光遽如許。端居百感生。蘭浴傳遺稧。槐淘憶舊傾。雨過山容洗。天陰簟席淸。禽噪有底樂。樹密競敷榮。客心聊自適。泊然更何營。四鄰來野襫。時復話農耕。</text>
<title>庭前列植枯榦。匏葉縈蔓交翠。</title>,<text>種匏塲邊圃。緣木作翠屛。豈惟秋得實。淸陰可一庭。</text>
<title>此土有唐瓜。長似東瓜。堅硬如竹筒。</title>,<text>唐瓜不與野匏同。結實離離晩圃中。翠葉疊錢承曉露。白華如雪傲炎風。長腰可愛虗能受。無口誰知用自通。近有拙吟全大朴。不妨裁此作詩筒。</text>
<title>閒中伏次雲谷十二詠 還家似不著題。而所住處便爲家。</title>,<text>迢遞關河路。躋攀多截嶺。仰看謂接天。陟盡天更永。若爲搔首問。使我心耿耿。登山烈風起無端。折我中林木。能令晝晦幽。仍致雲翻覆。聖人昔不迷。所貴心無恧。値風端居絶世紛。一氣中夜肅。皓月若相期。幽尋林下屋。淸明本如斯。永矢寤歌獨。玩月靜對古人書。自可怡日夕。學子有時來。忠告心無極。窮命恐累渠。世路方曛黑。謝客稼穡信維寶。民事未可緩。昬作思無外。但祝車篝滿。耦耕豈果忘。浪說人長短。勞農大道在日用。非空亦非冥。講劘資最大。敬怠界實爭。索居成固陋。况敢自遑寧。講道眷言同心子。偲偲藝苑游。共惜流光逝。相期正路悠。空成千里別。自顧愧無猶。懷人神駒早騁武。蘭臯又椒丘。末路足坑穽。空懷踡跼愁。伏櫪分所甘。何心千里游。倦遊幽人澹無事。衡門晝常關。尙有陽秋筆。每思誅巨姦。立言寧我職。焚藁老巖間。修書開戶對南山。盡日看不厭。無言道心長。有書愚情砭。如何谷中雲。謾攪當世念。宴坐庚熱喜漸祛。振策深樹底。快哉風灑襟。冷然石漱齒。早粟報先秋。煙生山下里。下山別恨空千里。歸夢欲九秋。野色鷗邊出。嵐影馬首浮。琴書共情話。樂天復何憂。還家</text>
<title>敬次朱詩開善避暑兩絶</title>,<text>火雲鎭日霾山村。深巷無人倚小門。淸唳一聲孤鶴去。風林何處翠陰繁。食罷尋常氣欲昏。南牎亭午暑更煩。箇中一點淸凉意。高樹寒蟬爽韵存。</text>
<title>安邊金生示程詩。言近因損友。調格日卑。</title>,<text>年少才資爾自奇。下喬入谷漸趨卑。從盲問路還堪笑。懶拙平生不解詩。</text>
<title>感館人言。綴成哀樂吟。幷序</title>,<text>館人爲余言。古稱樂極哀來。其有以乎。粤在庚戌甲觀之祥。近而畿甸。遠而邊徼。於是月。酒食以導和。歌皷以餙喜。共說海東千載。樂莫樂於六月之月。上穹不吊。庚申攀弓之痛。又在是月。六月之月。又爲東民悲莫悲之月。其言良可傷也。傳曰。樂民之樂者。民亦樂其樂。憂民之憂者。民亦憂其憂。惟我新陟王深仁厚澤。浹人心髓。膺慶而八方與之同歡。禮陟而萬姓爲之茹慟。勳華之聖。何以加此。尙幸震鬯有主。恤宅得宗。綴衣出庭而都門夜開。號擗方深而謳歌允屬。回視庚戌以前國勢岌嶪之時。更何如也。玆實祖宗餘慶所及。而天之眷佑我先王亦在是。然則是月之哀固無窮。而是月之樂。其可忘乎。夫以塞外寒蹤。一樂一哀。不敢忘吾君。又可尙也。若昔華渚虹流節。歌鼓歡聲動八方。共說六月之樂樂無央。一自鼎湖龍去後。萬姓如喪考妣終三霜。是何六月之哀哀更長。樂其樂哀其哀。於戲不忘惟前王。不是哀來緣樂極。其如天運人事苦不常。所幸先有此樂後此哀。宗祊萬歲恤無疆。又休無疆。</text>
<title>霾雲捲盡。天宇廓以高。</title>,<text>長空雲四捲。今日上天高。野逈峯巒出。林虗魍魎逃。韝鷹思一掣。社鷰喜雙翺。但保淸明體。塵氛乍有無。</text>
<title>雨中。隣婦擷黍而歸。村閭艱食可念。</title>,<text>豳郊歌七月。民産正艱難。塲圃新登早。甁甖舊貯殫。水田纔摘黍。夜食未盈簞。一飽在同稼。官租倘少寬。</text>
<title>少陵詩。有七月六日苦炎蒸之語。步其韻。</title>,<text>新秋餘熱尙如蒸。逸翮將翺奮未能。韓子何心曾喜蝎。歐公多事却憎蠅。由來天道凉炎嬗。還似人情失得仍。最怕貫魚前未已。陰凝容易致霜冰。</text>
<title>巧夕戲題</title>,<text>佳辰爭乞巧。謊語竟誰傳。蛛絲盤上設。鴛針月下穿。何事吟蘭客。伉拙不自憐。求齊瑟未工。效越嚬亦姸。忠貞古郭子。猶復拜天仙。隱几笑不語。愚智揔其天。續鳧誰成鶴。跛夔或憐蚿。巧若祈可得。世人盡先鞭。拙性不慣乞。顚沛心豈遷。民生各所樂。永矢守吾玄。</text>
<title>卽事</title>,<text>霾雲終日掩柴衡。賴是幽居近物情。雨外村舂朝暮意。山前羌笛短長聲。燕將數子穿花語。蟬得微風上樹鳴。萬品由來皆自適。何須戚戚惱吾生。</text>
<title>謾成</title>,<text>塞北秋聲早。山南客路遙。寒鴉啼白日。老木上靑霄。韓子空驅鬼。揚生枉解嘲。幾時蘇肺氣。殘暑未全消。</text>
<title>官舍南有魍魎作怪。白日投石如雨云。</title>,<text>咫尺郡齋外。魍魑白日行。虗空飛木石。士女怯風聲。夏鼎千年古。秋燐一氣爭。明時何此物。回首洛陽城。</text>
<title>戲作回文體</title>,<text>懶拙空心壯。悠悠任轉蓬。夜深宜霽月。秋早已光風。鴈落留汀荻。舟行繫岸楓。浩歌仍適意。浮世笑悤怱。壯心空拙懶。蓬轉任悠悠。月霽宜深夜。風光已早秋。荻汀留落鴈。楓岸繫行舟。意適仍歌浩。悤怱笑世浮。</text>
<title>次少陵韻</title>,<text>林居無一事。爲客亦尋初。得月吟肩聳。乘風步屧徐。氣蘇煩暍後。症毖太陽餘。山徑茅塞久。獨行易躊躇。寒水團秋月。淸明萬古心。雲烟俄遠壑。風雨又中林。幾日重磨鏡。同人利斷金。徘徊空歲暮。竚立一長吟。萬里滄江曲。春來一繫船。依人憐病馬。懷友聞淸蟬。肎作悲秋士。長瞻欲雨天。持門任子姪。經籍是靑氊。</text>
<title>夜誦赤壁賦。謾成。</title>,<text>壬戌七月月旣望。月白風淸天宇曠。風流蘇子去不歸。桂棹蘭槳淸渭上。幽人不作汗漫遊。懾處閒齋齋似舫。有耳不聽郢客歌。有口不飮吳姬釀。盈虛如彼逝如斯。萬事人間都已忘。獨有一片心不磨。渺渺天涯予美望。予美婉孌守空閨。夜永天寒將安仗。渭濱從古釣流多。倘與同歸就善養。一枕更做遊仙夢。丹藜道人應相訪。</text>
<title>取老杜秋興韻。排日爲課。</title>,<text>羣鳥啾啾集晩林。庭中一樹已蕭森。羈居浪喜天新霽。書幌偏知夕易陰。弄月吟風渾謾事。登山臨水更何心。千秋勤儉唐詩意。聆取孤城夜夜砧。何處驚寒鴈字斜。却疑庭月放霜華。臯鳴正返遼陽鶴。天問誰乘海上槎。漢幕無人秋講劒。胡江歸筏日聞笳。衙蜂獨效賢勞義。飛向山田蕎麥花。元知不著是高棊。飜覆人間未足悲。萬事喬山遺劒後。孤臣楚澤珮蘭時。畦邊野雀歡相競。霜外饑鴻去獨遲。尙愛秋陽臨下赫。負暄簷角謇誰思。碧嶂陰陰帶夕暉。獠烟虺霧遞霏微。秋江寂寞鰌爭舞。漁火冥濛鷺自飛。楓菊郊園時正好。芝蘭歲暮計全違。癡情不解覊愁苦。人道衰容近更肥。天險西州萬疊山。幾番興滅百年間。寒烟暮鎖朱蒙國。孤鳥秋歸靺鞨關。風物儘佳非故土。病軀無事且怡顔。夢魂慣向前遊地。頖舍逢迎揔舊班。斜陽閒步渭江頭。目極關河萬里秋。君子須知窮處樂。明時寧作酒中愁。一聲長笛歸黃犢。自在輕舟傍白鷗。朔鴈紛紛山外去。如何南望是安州。四時相代贊玄功。生養收藏一氣中。拂筴閒推姤復理。調絃迭奏徵商風。葭汀露下蒼還白。楓岸霞明紫亂紅。自笑吾人何所就。鬢毛蕭颯已成翁。楚山秦水勢逶迤。秋雨霪霪滿小陂。拍地匏花成晩實。待人籬菊有霜枝。村娥惜暮杼常促。海賈乘凉舤屢移。何事風窓鑽紙客。吟邊忘却老垂垂。</text>
<title>無題</title>,<text>隔江天一握。循郭嶂重圍。故國秋將半。邊山客未歸。水凉魚獨樂。雲遠鴈雙飛。傳札元虗語。心知此世稀。殘堞迷紅樹。四山多白雲。館人曾業武。對客每論文。慷慨懷中簡。跅弛塞北羣。寒燈挑不已。蟲語夜深聞。</text>
<title>邊情</title>,<text>雲歸黃草嶺。江出白頭山。蔘戶先秋往。貂人待雪還。有時驚柝起。忽地怒弧彎。邊防須嚴謹。四州舊設關。</text>
<title>晦翁九日詩故國音書杳一方。天涯此日思茫茫之句。正道自家心中事。敢敬次。</title>,<text>重陽時節客他方。千里鄕關隔渺茫。白酒黃花非昔日。亂雲丹葉是窮荒。讀書太懶容人笑。忤俗無端愧我狂。巖桂不知搖落事。西風獨立送幽香。</text>
<title>見月色淸寒有感</title>,<text>閒庭曳履動淸商。三復鄒書夜氣章。萬籟靜時天似水。纖雲收處月如霜。箇中好見虛明象。前哲昭垂保養方。莫恨如今迷復晩。電光消息怕旋亡。</text>
<title>偶吟</title>,<text>四十五年無聞士。千七百里未歸人。經淡史熱功誰幷。口誦心惟見始親。志帥終然難率氣。病魔何事又嬰身。益知偲切工夫巧。思得良朋共輔仁。</text>
<title>儼弟來到。離家八朔。兄弟始相對。</title>,<text>面我爭如心我心。霜風千里枉相尋。狂踈不作離騷恨。跋履謾勞急難吟。勉學課兒居者事。加餐愼疾客中箴。逢塲先念分時苦。寒月終宵照薄衾。</text>
<title>此弟每患心地不靜。帖使歸讀心經。</title>,<text>昔人顚沛必於斯。千里相逢意更冞。况復纍蹤難會合。其如獨學易遲疑。客中自有安心法。歸後須同對榻時。絶域論經還勝事。雲愁月恨兩忘之。</text>
<title>兄弟雨中談討。却思古人風雨對床之語。</title>,<text>天涯搖落正關情。風雨匡床對弟兄。鹿野分裾今八月。燕城剪燭又三更。問酬鄕語渾閒事。提掇吾心有古經。百歲通泉誰復此。要從日用懋明誠。</text>
<title>公望欲同住過冬。以兒曹課授。強令復路。</title>,<text>一謫猶傷兩謫何。家間課學况難蹉。但將別恨移新業。憂戚中間得力多。</text>
<title>弟行三日遇雨。嶺路艱關之狀可念。</title>,<text>天末尋兄路。雨中別弟心。對床纔十日。回軫更千岑。獨鴈叫霜去。羇禽入夜吟。但敎征邁好。萬里等聯衾。</text>
<title>次金養正 基聖 贈韵</title>,<text>珍重淸詞背鴈飛。爲憐孤客未言歸。磵流囓足徵明戒。雲出無心悟昨非。信道一生須坦履。止民千里是邦畿。殘年最切同人想。霜月西州夜夜輝。此土。去京千二百里。箕都七百里。以古時邦畿之制言之。未爲絶域。</text>
<title>雪深數尺。伏次晦翁詠雪韻。</title>,<text>一色平章遠近山。方珪圓璧皓漫漫。王生好事移舟晩。袁子隨便擁褐寒。梅早誰飜新律呂。絮輕思着舊蒲團。中宵呵筆描閒景。自笑詩膓凍欲乾。</text>
<title>家弟必已抵頖。緣我罪伏。不敢入策士庭。果南轅否。更次雪中酬贈韻以遣意。</title>,<text>詩情閒共世情闌。破絮寒天晝掩關。是日羣英爭入彀。西風一馬獨還山。敢期自致雲橋上。只合同蟠樹屋間。客枕逢宵徵喜事。棣華韡韡故溪灣。</text>
<title>復用前韻</title>,<text>剝盡殘陽歲色闌。復雷何日啓玄關。隨時顯晦雲邊月。依舊崢嶸雪後山。且可安身三窟外。阿誰駐足萬蹄間。檀箕故國彈丸小。燕代悲風隔一灣。</text>
<title>夜雨燈下。簷聲琅然。有感。</title>,<text>一歲冬兼一日冬。靑燈閒對坐從容。乾坤渾若閉濛鴻。風雪阿誰起蟄龍。飛瀑懸簷珠歷落。寒聲入戶玉琤琮。箇中別有惺心事。不獨同安半夜鐘。</text>
<title>卽事。謹次朱詩雪意韻。</title>,<text>凍雨成霏野望平。瓊花飄拂曉牎明。歲寒心事增蕭灑。林外査査一鵲聲。霜鴈南天去路平。驛梅消息喜分明。懸知風雪經行處。回首杉篁葉上聲。邑人自京回。傳黃州路逢家弟。無事抵彼。 千古高風尙子平。閑從損益見精明。飄然蠟屐尋山去。肯作人間激慨聲。感尙子平事</text>
<title>夢遊楓嶽。覺來神氣頗蕭爽。</title>,<text>世緣輕處道機淸。萬二千峯雪月晶。無數招邀霞袂子。有時轇轕玉簫聲。巖留白鶴飛來色。山帶丹楓落後名。遊歷前春能見的。欲將眞夢較圖經。</text>
<title>緣掃雪多事。晡時始得朝飰。癡僕慍有語。吟此以寬意。</title>,<text>浩蕩川原鋪白氊。望中光景正澄鮮。井因曉汲先通路。厨失宵舂晩爇烟。事到衡心須動忍。饑能甘食是方便。試看積雪封扉處。多小同胞凍欲瘨。</text>
<title>雪月交輝。襟期爽豁。輒次淸風子千載絶塵埃之句。</title>,<text>白雪連天白。冰輪此際來。淸明何所似。寶鑑掃纖埃。</text>
<title>聞金令公 翰東 因臺章配明川</title>,<text>白簡霜臺氣凜然。一番加色更光鮮。誤人儘是麟經義。閱世好看龍繇篇。杞菊山畦那穩喫。芝蘭歲暮謾相憐。近聞北俗皆南語。日接先朝夙夜賢。</text>
<title>久病却食。館人辭不能烹。詩以答之。</title>,<text>風味山家淡似水。一生不願膏梁美。敢希前哲屢空樂。未解時人惡食恥。多事塵韁枉出脚。殘年肺氣仍成痞。元知絶粒方無累。且看高岡瘦鶴跱。</text>
<title>寒威終不解圍</title>,<text>病起淸朝騁遠眸。千家煙歇一牎幽。靑山戴雪渾成老。白日披雲乍破愁。鵲噪烏啼誰愛惡。牛維馬縶是行休。蒼官獨也凌寒立。未解人間直木憂。</text>
<title>聞雪中驢鳴</title>,<text>何來礧砢雪中驢。鳴向西風盡意攄。莫笑隆然空此技。賞音千古有橫渠。耳如批竹背如鰲。長繫邊山白雪高。病骨尙懷千里志。天機浮動一聲嘷。</text>
<title>有簪花鳴管而過者。乃江州新擢武第。</title>,<text>出身元是事君階。奈爾僻居天一涯。緩急邊城須效力。古來衛霍盡凡儕。</text>
<title>臈候漸近。想故園寒梅。謹次晦翁韻。</title>,<text>白雲深處溪南村。有誰引去湘纍魂。姑射仙子冰玉質。早蛻世間風埃昏。先春破臘有姱節。幽人去後守芳園。園裏衆芳凋落盡。夭桃睡棠隨寒溫。貞心先動地中雷。泠艶獨向霜外暾。羌管三弄聲猶澀。含情未吐倚柴門。邵翁不作林逋去。此間此意誰能言。想象已覺淸氣逼。不待對酌花間罇。</text>
<title>有瞽過門。要問數。答以無疑可卜。</title>,<text>百匝寒圍未解嚴。山窓靜揲潛龍籤。雷聲昨夜千門啓。晷影今朝一線添。貞了又元須自強。遯而无悶更何占。窮陰釀雪頗連日。只怕瓊霏高並簷。</text>
<title>聞笛</title>,<text>一聲羌笛起林端。響合前山翠黛攢。莫向梅花牎下弄。梅花立雪不勝寒。</text>
<title>邑俗冬月不澣濯。使家僮就鄰舍泡水洗手巾。</title>,<text>衣塵思洗是人情。久客隨緣少所營。豈必冬天無暖日。自來鄕俗㥘邊䬝。傖夫未學醫龜手。孺子何心咏濯纓。謾取一巾呼僕浣。瘦顔猶向鏡中淸。</text>
<title>大殿中宮殿順行疹疫。赦文到郡。</title>,<text>祖謨宗德與天通。勿藥神功兩殿同。萬億洪休基此日。歡聲雷動八綋中。九重溫詔四回頒。解使邸人賀夢環。良輔能持無赦戒。呼嵩禮訖一心閒。右答舘人語</text>
<title>賀正吏赴京便。付鄕書。要遞傳榮邑邸人。</title>,<text>一枝庾嶺梅。預作明年信。憑寄故園春。朔風吹不盡。</text>
<title>夜聞隣家織聲</title>,<text>札札寒窓響玉梭。滿城風雪一燈多。三聲最愛勤常服。雙手寧嫌凍屢呵。緝續工夫須惜寸。奔波歲月只爭俄。羈居少事耽閒睡。每覺持心愧此娥。</text>
<title>酬館人語。因次朱先生自警韻。</title>,<text>苦淡頗知外累輕。有時堪愧未忘情。莊吟虎尾春氷句。莫遣毫差誤一生。要言無欲便難輕。用拙還須約我情。直此已非光顯相。任敎人笑一迂生。</text>
<title>永夜爇油。衣衾如烟帳。咳唾成點漆。遂斥置外室。抖擻舊讀。却勝燈下繙閱。</title>,<text>永夜寒燈放燼繁。謾敎白室漲烟昏。漆藏無怪煤成突。墨行敢辭揮在門。且好收心幽坐地。却勝開卷短檠根。時時自喚惺翁道。箇裏須知屋漏存。</text>
<title>詠弊笥</title>,<text>有腹便便只自虗。剩將一笥貯殘書。終年鑽硏猶難遍。到處隨君愧蠧魚。</text>
<title>詠破丌</title>,<text>面似棊盤足似蜞。偶然拙斲謾成丌。論材自覺慙梧檟。任分無心受蠟梔。擲置龜泥還曳尾。拂來駑質肯揚眉。時人不識同夷險。見棄云悲遇謂奇。</text>
<title>客夢尙煩。思程先生夢寐卜所學之戒以自警。</title>,<text>安禪未斷自行心。每患天飛又陸沈。倘使晝宵俱有養。何緣魂夢亂無禁。閒工最怕言鸚似。獨寢須防意馬駸。只此便知人鬼路。丁寧佳訓可銘衾。</text>
<title>久斥短檠。記其遇夜之功。作紙籠罩其上。</title>,<text>闢墨誰知孟氏誠。叔游終不廢鬷明。方看好惡無私繫。罩却殘煙彩益晶。</text>
<title>館人屑小豆作飛陋。分小許爲澡潔之用。</title>,<text>朝朝洮頮垢常滿。新又新工怕間斷。莫道鷺皚非日浴。美瑜猶好刮磨看。</text>
<title>念故園梅事。用晦翁十梅韻。</title>,<text>溪翁去不返。孤根守漳濱。豈恨無知者。依舊一枝春。江梅北嶺與天齊。仍積前秋雪。玉容悄不語。驛使經歲絶。嶺梅野樹漏花經。風韻自淸絶。靈均豈蔽賢。但恐芳萎折。野梅誰把返魂香。炷向風雪裏。隔林一嫣然。玄冥應失喜。早梅多事林逋老。偏欺摽梅殘。含情待歸鶴。天風夜夜寒。寒梅化工秘冬花。巧作剪裁小。牧丹大何成。愛此淸未了。小梅水淸月正昏。幽興此不淺。窓外影扶踈。玉人來近遠。踈梅故人寄殘枝。枯槁含冰雪。竚立歲寒天。爲誰重攀折。枯梅羌笛弄無端。莫歎芳意寂。明時勤夢卜。待汝調鼎實。落梅興思故園梅。獨坐仍獨賦。尋芳不遠人。萬里春歸處。賦梅</text>
<title>咏冰燈 土人伐氷作圓柱。竅其中。灌油張燈。元宵立庭中。燈光淸瀅則吉云。</title>,<text>巧鑿冲冲三尺冰。滿城列植瑠璃燈。中秋月上移銀界。元曉梅開作廣陵。著得點塵還莫掩。照來神舍與同澄。此間未可頹然睡。趺坐終宵一氣凝。</text>
<title>買小爐置坐隅</title>,<text>冷堔三冬病欲臞。窮通都付化工爐。陶人解造刀圭用。換取箱中金十奴。踈慵平日任淸臞。暑不資扇寒不爐。客裏方知傳火妙。點茶無復喚童奴。</text>
<title>夜坐聞雞</title>,<text>夜色沈沈斗欲西。書窓無寐小燈低。狂踈謾抱憂時念。坐聽寒城第一雞。</text>
<title>謹用九曲汎舟韻。咏心經。</title>,<text>聖賢千言萬語傳。只要存心以事天。得養方保牛山美。擇蹈須看蟻封旋。勿齋當日勤蒐輯。曉牎對越薰罏烟。察精守一心慥慥。內直外方工專專。涵來本體水自止。擴去良端火始然。求中怕似觀心釋。祛念易入談空仙。洛閩言敬功最大。勿忘勿助常提鞭。有誰拖來葱嶺氣。珍重陶翁障奔川。天涯離索偏相契。永期佩服終林泉。說博反約元吾學。六經四子具斯篇。</text>
<title>曉枕聞鵑</title>,<text>曉天花月照衾淸。底事冤禽盡夜鳴。睡意頓輕塵慮曠。騷人錯道斷膓聲。</text>
<title>癸亥立春</title>,<text>安心無處不吾鄕。好法乾元用自強。五九添奇驚逝景。重三得半慶來陽。日從黃卷中尋樂。時向碧山上玩芳。只此餉那淸福厚。肯將邊鬣話災祥。</text>
<title>夜坐見月</title>,<text>桂魄緣何缺又盈。居然一十二回明。旅牎夜寂偏相訪。道是無情還有情。</text>
<title>病中。伏次晦庵酬黃子厚詠雪韻。</title>,<text>遠客感新年。遶榻獨彷徨。塞外小溫日。三時北風凉。又何回泰節。霰雪日飛揚。乍作廻風舞。旋逐亂鴉翔。川原浩一色。皦暾失晶光。經冬抱舊痾。遐徼無藥方。衰柳早驚秋。孤松謾傲霜。天道有陂平。回泬竟難量。脆質詎自堪。霏灑滿中堂。未賞陽春曲。空和白雪章。惟應積陰界。芝朮老高岡。</text>
<title>上元日。次朱詩春雪十韻叙感。</title>,<text>陔蘭悲昔夢。夭棘感風謠。明發懷難定。潛居膽欲銷。張燈回俗節。集霰遍山腰。可但臘三白。空殘春萬條。聽天誰卧洛。踏月定迷橋。樹亞啼鴉亂。汀寒宿鷺搖。衰顔非舊歲。別恨又元朝。已惜新梅落。那堪破絮飄。無家行藥飯。有淚濕鮫綃。遙憶鄕山下。情親樂事饒。</text>
<title>感晦菴酬范伯崇自警韻。伏次。</title>,<text>困學空嗟歲月新。居然濩落百年身。病根果在因循處。發藥何須問別人。狷失於剛懦失柔。中和交濟信優優。試看弘毅垂心訣。任重道悠敢自休。</text>
<title>土人爲圃。斫林木植庭。謂之瓜手。</title>,<text>種瓜庭下圃。伐木寒江滸。枯木不自榮。弱蔓無所縈。異根遂相依。夤緣似樛藟。豈必楊生華。終見杞包瓜。山人無肉相。滋芳聊自養。何事下帷客。不知窺園樂。</text>
<title>渭城曲二章。章九句。幷序</title>,<text>郡治舊在渭陽。未有城堞。盧節度啓禎知郡。始築城。躬版鍤董役。一日。役人意其不來也。相與謠曰。誰使我作墉。其鬚髼鬆。盧令答曰。髼鬆者來此。毋遑曰勞止。其服勤如此。每日給傭運水。時有女壯士。能兼四五人之力。別造汲盆。倍賞其傭。城門旣成。得三丈來大石。將架其上。積薪與城齊。排杠門口而挨上之。旣。盧令支其石。而女也拔其杠。邑人尙傳盧令之勇力云。曾從盧府使尙樞。見節度公行狀。歸自渭登筵。詢及築城事。對曰。只土墻耳。人遂以爲城。上嗟嘆曰。他人築墻猶謂城。爾乃築城而謂是墻乎。連加寵擢。至按節。外此偉蹟亦多。今聞土人言。尤信。遂演其語爲拙詩。維渭溶溶。天漢爲宗。鴨水來衝。衆心攸洶。誰使我作墉。其鬚髼鬆。其鬚髼鬆。先我民來攻。有女何從。亦兼衆武士傭。伐石于峯。壘口是縫。萬杵齊舂。曰予捍此邊烽。仡仡我公。王事之恭。鼔鼕鼕式無慵。右敍築城之蹟維渭瀰瀰。西土之紀。職職人士。田是宅是。瞻彼鴨水。介以蛇豕。我居圉何恃。寇至則圮。矧伊郊壘。維大夫恥。迺立斯雉。侯民之以。迨陰雨未至。牖戶是理。匪城伊峙。維土墻只。髼鬆者來此。毋遑曰勞止。右勞役士之勤</text>
<title>沍寒之餘得和煦。簷溜滴滴可愛。</title>,<text>靑皇故相饒。積雪漭無畔。今朝愛奇賞。滴滴簷溜亂。固知沍寒極。見晛當自冸。大柄豈久假。陽和如渙汗。自是運陂平。有誰功參贊。想應坏戶蟄。昭蘇齊向暖。</text>
<title>鄭筆工乘月來訪。沽酒以飮之。</title>,<text>春雪鎖一軒。獨坐朝復昏。時有谷口子。來扣月下門。欲問世間事。木訥不能言。無言還自好。對酌山中樽。飮罷輒告去。曠然塵慮諼。中宵依戶送。孤吠前村。</text>
<title>詠雪馬</title>,<text>卧龍創流馬。風雲生短靶。後人爽其制。孤犢用爲駕。雙杠巧軒輊。峻坂便上下。遇雪最有功。履冰曾不怕。幷騎似乘船。疾驅如發弝。引重利民用。輪人還失欛。</text>
<title>夢見瓢谷老兄兄弟</title>,<text>去年今日命華轅。摻手前溪兩不言。管鮑深情悲叔世。朱陳新好緬仙源。點犀罔以千山阻。園蝶依然一座溫。伯子更垂針頂戒。尋常參倚敢終諼。</text>
<title>人言秫錫利於治痰。招市人要煑黑餳。</title>,<text>客起淸宵每苦痰。良方誰說黑飴含。潤喉最利瓊生液。調胃須看土作甘。鍊竈成丹元象罔。喫猪能飽勝龍談。從今病骨應輕健。世外葷膏百不貪。</text>
<title>悼寢郞族祖 鎭祜</title>,<text>窈窕梧山曲。吾宗有偉人。家傳忠孝業。天放老成臣。應辟驚猿乍。尋初友鹿因。靜中圖史在。林壑足經綸。玦路由仙境。蕭然掃榻迎。丁寧舍達戒。繾綣解携情。先友公惟健。殊方夢忽驚。那堪問月鶴。新葺舊溪亭。</text>
<title>夢拜外王考及諸舅氏。明曉卽外王母忌辰也。</title>,<text>營魂能識道。金鶴山容好。杖屨若平生。室堂咸灑掃。諸舅列後前。老萊鬚共皓。藐余趨座隅。忘却遠客抱。閒共茶泉子。細論渭川藁。覺來涕自滂。喪餘在明早。</text>
<title>言出於心。告館人。</title>,<text>莠好元來自口生。古人明說是心聲。若識喉司從主令。尋常酬對定難輕。</text>
<title>奉天臺 郡北有一石峯。高可百許丈。峯上自作平臺。到此一歲。始知有是臺。</title>,<text>一莖金塔半空連。上作高臺喚奉天。多事露盤勞冶鑄。有時蠟屐愁攀緣。逈臨渭水東流壯。分鎭箕都北鑰堅。未識其名心賞久。莫將遲鈍笑癡仙。</text>
<title>用朱詩定王臺韻。復咏奉天臺。</title>,<text>一水縈迥處。羣巒化現來。鑿龍餘隻柱。游鳳有高臺。苔蘚千年古。煙霞萬里開。登臨無限好。寧作仲宣哀。</text>
<title>家僮病瘡。托朴姓人看護。</title>,<text>在家豈不病。爲客最堪憂。市絶韓康賣。床聞越舃謳。從吾勞旣久。送汝慮方休。賴有鄰翁厚。室暄許共留。</text>
<title>見雪中放駒</title>,<text>養駒春無草。閒放雪中道。雪中何所吃。脫羇還自好。寒蹄爬雪草。待汝取長道。不念養違方。每說他駒好。</text>
<title>夢見李際可 秉運，柳象元 尋春。</title>,<text>旅牎吟病一春深。舊日從遊謾攪心。柴里躬行眞畏友。湖齋聦穎又知音。逢時未覺規箴切。別久方知鄙吝侵。倘感天涯懷子意。慇懃千里夢相尋。</text>
<title>館人來質司馬法。病其簡古難通。</title>,<text>今人謾病古文奇。箇是天家九伐遺。周誥聱牙元一體。不妨辛苦見功遲。</text>
<title>倩人澣衣</title>,<text>脫袴春禽喚不休。前江冰冸漲新流。風輕會御雩壇服。水濁飜思孺子謳。收將客篋終年汚。洗向烟磯十里洲。獨有白鷗淸可愛。衆鱗何事逐浮漚。</text>
<title>咏閏月</title>,<text>當朞三百六旬零。巧曆須看一厭蓂。氣朔盈虗差漸積。暑寒推敓理難停。若非神聖裁成化。那識人時進退形。白屋謾懷艱食歎。今春添得卅回靑。</text>
<title>春日卽事</title>,<text>未覺春深淺。偏知曉睡酣。懸厓生雪水。老樹擁烟嵐。樂意枝間鳥。遐情路上驂。無言空隱几。萬象此中涵。</text>
<title>雨</title>,<text>爲憐羣蟄尙疑冰。一雨霏微數日仍。簷溜遞成高閣報。琅然淸夜使心澄。</text>
<title>因營吏私通。聞量移長淵。</title>,<text>經年渭北叟。來日海西賓。全活蒙天造。周流遍土濱。眼窮陽出入。身閱俗漓淳。何處金沙界。無勞更問津。來時看日出。去處看落照云。</text>
<title>贈別館人 幷序</title>,<text>渭有武士金逸坤。志忠孝。報本追遠之誠。多有人不及者。晝出射。夜歸讀兵家書曰。生長邊土。苟老且死于太平。大幸。萬一有緩急。當用是報國。性倜儻。不能隨俗俯仰。人無知者。亦不屑也。余居停於是周歲矣。待之如一日。此特其䟽節。千里孤寄中。能得氣味之孚。良爲不易事。臨別留一言。爲替面之資。宿宿君家歲一環。偏憐奇璞蘊窮山。臣忠子孝天彝秉。晝射宵書夙向嫺。自幸生逢文敎世。恥同乾沒武鄕班。邊城此別成千里。霜鴈南雲代面看。</text>
<title>贈別金啓鳳</title>,<text>傖夫百無能。斑窺惟文字。擯處浿江北。章甫越所棄。獨有乃家叔。時問孫吳事。童子亦渭人。泛若駒脫轡。今春有何思。請受曾史二。豈不竭兩端。進學須漸次。纔能卞趨向。未遽醒醉寐。遠客忽言旋。謂汝須勿喟。歸求有餘師。所貴先立志。人生會相逢。他辰刮目視。</text>
<title>別主倅渡渭。伏次朱詩南安道中韻。</title>,<text>遠客又之他。林園春欲深。濯纓淸澗下。驅馬北山陰。已覺甿風慣。還驚鬢雪侵。鴨江流日夜。逝者却何心。紺寒山下澗。詰屈澗上藤。春色歸何處。冰溜尙層層。老木如人立。遙疑返林僧。垂澗藤絶壑有孤松。材良同散木。澗石自成盤。終古苔文綠。固宜冥寂士。甘心鏟遐躅。臨流石迤邐向層厓。一鳥鳴春曉。忽聞水淙琤。遠從林蒨悄。憑誰問仙源。滿谷寒雲杳。懸厓水古道入江流。穿林一逕斷。倘微樵斧過。早被蹊茅亂。躋攀莫憚險。深處應堪玩。穿林逕</text>
<title>宿楚山府。踰樓嶺抵南上倉。</title>,<text>梯石上層巓。山高却喚樓。澗危橫一彴。路險置雙牛。塩賈方通世。峽倉故代郵。如何法府隷。到處輒誅求。此路重嶂疊巚。難於踰越。曾有一知府。置十牛分置五站。以紓民力。</text>
<title>踰百峴嶺秋山嶺。宿板倉。</title>,<text>痡僕蹣跚馬不驕。路難爭似市朝囂。春風振策秋山嶺。斜日尋烟板水橋。獐項登來皆蜀道。羊膓回處尙村寮。此間倘有遐心士。直欲投身伴採樵。</text>
<title>越國師嶺中谷嶺。抵車嶺鎭。</title>,<text>落日踰中嶺。深宵入小營。關危因地險。鼓卧喜時平。擧目雲千里。開懷月一楹。把樽看劒氣。星斗半天橫。</text>
<title>越撥雲峴。此去香山六十里。不得歷覽。</title>,<text>檀樹春回幾甲辰。海東先數此山神。鴻濛會且開文物。鰈域爰初降聖人。習射臺高緣銕索。散珠巖古拖天紳。嚴程未遂窮探願。一債西來翠黛顰。</text>
<title>秣馬雲洞店。宿雲山。</title>,<text>馬首重瞻故國山。烟霞千里破愁顔。人南鴈北春將盡。嶺八川三路旣艱。雲洞初分夷險界。晴江只在有無間。世情閒共詩情斷。欲賦山行句更慳。</text>
<title>入寧邊府。登北固樓。</title>,<text>橋渡化翁亭。樓登鐵瓮城。玉流明客眼。巖邑壯邊情。聖代勤西顧。何人守北平。樽前成慷慨。自笑老書生。</text>
<title>秣馬順安郭外。過箕子墓。入七星門。周覽井田遺址。</title>,<text>祗謁仙陵下。周覽故都中。永惟畫井美。實倣演疇功。狂秦亂地紀。天遣白馬東。風仍三代舊。稼曾八家同。聖朝是表章。懿跡垂無窮。何由廣此制。萬邦咸煕雍。</text>
<title>渡大同江。暮泊黃州。</title>,<text>扶醉練光亭。閒聽蓬窓雨。盡日到黃州。堠人春閉戶。</text>
<title>過信川文化。馬上望見九月山。</title>,<text>九月春光入馬頭。長程游歷却風流。海山自是留緣處。不到金沙怎得休。</text>
<title>到長淵</title>,<text>我馬南驅更向西。一旬餘二到長溪。山因海逼支強脊。郡倚巖回宅小臍。客裏風煙誰樂土。暫時流憇是幽棲。如今始覺春光晩。窓外花開百鳥啼。</text>
<title>府隷回付鄕書</title>,<text>天恩許內移。距家尙千里。北鴈飛已盡。誰傳萬金字。</text>
<title>使家僮盡意買喫靑魚</title>,<text>北關終歲菜根茹。病僕常嫌海味踈。喫得幾何方一飫。莫敎他日羡淵魚。</text>
<title>隔墻杏花爛開。夜雨飄落殆盡。</title>,<text>昨日花開今日雨。無端飄散片時春。故應安樂窩中老。花到離披逗小輪。</text>
<title>重溫舊讀。已多遺忘。</title>,<text>新工謾似戈舂黍。舊業還同水載筥。摭得三分遺七分。堪嗟精力遽如許。</text>
<title>雨後。伏次朱詩春日韻。</title>,<text>時雨潛滋碧海濱。滿山紅綠闘淸新。欲知太極流行妙。物物具來各一春。</text>
<title>因事自警</title>,<text>忠信曾行靺鞨鄕。迤南徭俗更無常。方知涉世心難忽。不獨瞿塘可折檣。</text>
<title>治南石窟</title>,<text>大專雕萬象。巖穴偶谽谺。海上士多怪。冥搜語轉夸。燭幽須列炬。引興導鳴笳。好僕鞭先著。閒情覺爾奢。</text>
<title>隣舍歸其女借馬</title>,<text>夭桃三月女歸時。駁馬將迎四五之。報道二南風化廣。詩人應贊室家宜。</text>
<title>文化柳生永敏來見。勸我求得學子同居。</title>,<text>杜門塊坐笑倥倥。良友相從定有功。至以是心殊未易。如何倒說我求蒙。</text>
<title>謹次朱詩春日偶成韻</title>,<text>閒對靑山宴坐深。一春將盡倦登臨。花紅葉綠元相管。靜後何人見此心。</text>
<title>擬作金沙遊</title>,<text>禦邊長策付緇流。沙界曾開小碧油。最怕風驅西海舶。何心人倚夕陽樓。唐臣尙判虞淵取。漢將能思楡景收。五月棠花時正好。一筇無事擬淸遊。紅日凔凉浴大瀛。如何天道有虛盈。不須浪下牛山淚。纔盡前明繼後明。</text>
<title>書贈姜季鷹</title>,<text>小學以立基本。近思以探精奧。一生用此兩書。於道便可深造。</text>
<title>季鷹言家人喚客爲仙。以爲無思無慮。惟讀書也。余笑曰。渭人呼我爲佛。君家又呼爲仙。此所以被人擠排者乎。</title>,<text>生平鑽紙似蟲魚。不讀人間非聖書。曰佛曰仙俱左道。虗名還怕上公車。</text>
<title>移接靑蓮庵 在佛陀山</title>,<text>菴號靑蓮舊。峯仍紫柏香。多艱從世道。耽靜僦禪房。宿霧冬猶塞。剛風夜最揚。農虞去已久。薇蕨老高岡。山自首陽分支故云。</text>
<title>申生幼朋 啓遠 來受詩傳</title>,<text>詩敎從來感發多。禪牎終日對吟哦。無窮味在難言處。已讀須看未讀何。</text>
<title>李生樂勳，晉赫，姜生祥欽請受魯論。同住旬日。三君告歸。吾亦欲下山。一老衲請留過冬。</title>,<text>爲客層巖上。送人積雪中。秪今成獨坐。自古樂朋從。六籍皆眞際。三餘又舊工。隆寒能幾日。梅蘂已春風。</text>
<title>雪中卽事</title>,<text>破寺無僧坐。西風雨雪多。升沈潦後石。骯髒歲寒柯。主靜從吾好。諱窮奈命何。床頭有周易。獨寤仍獨哦。</text>
<title>金叔明 煕洛 喪後持服。未誄。念及追悼。</title>,<text>開老垂徽緖。丹翁濟世聲。鄧林材自美。荊璞琢初成。貌小心曾大。守牢見又精。天如假以年。諸夏主文盟。五雲光日下。王國簡英髦。早膺簪毫選。頻蒙踰衮褒。講筵將召范。郡檄暫榮毛。萬事悲弓劒。秋空鵰鶚嘷。分外南湖米。病君行遣台。兩書兼藥裹。千里共心期。命薄累良友。魂交異昔時。賢兄收散藁。身後可忘悲。</text>
<title>謾吟</title>,<text>霧鎖雲沉屋數椽。禪家風物正蕭然。獨僧老病朝慵爨。遠客寒痴夜習眠。書到會心天下樂。事無關念室中仙。憐渠晩悟還堪笑。杞菊山畦十載前。</text>
<title>城寺案山頹崖。作心字㨾。僧輩傳爲異蹟。</title>,<text>無貳無虞上帝臨。肯從腔外費推尋。瞿曇枉說通他法。對面靑山有底心。</text>
<title>家仲終祥已過。竟失一哭。數句抒悲。</title>,<text>何處重看我仲賢。終天餘淚又殘年。四旬寄世悲強半。百行居家孝最先。沈靜或期中壽享。恬虗曾免外私牽。癡兄到老狂疎甚。微戒頻提小宛篇。海山茫闊共天長。幾度看雲復陟岡。每恐裒原貽遠慽。那知叢蕙謝微芳。千年鶴返丁仙宅。三月琴悲子敬床。玄理不應餒爾鬼。若爲似續慰存亡。</text>
<title>季鷹爲遠客地。換入校村第。要賦八詠。</title>,<text>愛此新居好。何須賦逐貧。窓明宜學子。境僻共閒賓。新居校者所以敎。俎豆容可傚。伊昔孟氏賢。尙賴芳鄰效。郡庠城市易迷人。服食競華侈。昔賢貴身敎。曷不愼所以。城市聖代謹烽火。生民安鑿耕。逸居無所事。將何報昇平。烽火山體本厚重。猶將訥以名。樞機寧敢忽。是惟金緘銘。訥山誰把石鏡明。照此幽居室。顔貌少不正。神監炯一一。鏡巖問山曰茂何。四時靑松在。夫惟素養成。歲寒能不改。茂山幷州匪故鄕。安宅奚宜曠。歸歟吾黨士。聽取杜宇響。鵑峀</text>
<title>次季鷹贈別韻</title>,<text>美質如君莫自輕。吾儒學業在明誠。但敎此志同聯榻。何用區區惜別情。遠客猶歸日。嶺海今四年。敢忘良友戒。蚤夜莅冰淵。</text>
<title>贈別姜在璣</title>,<text>敎導昧方甚愧余。少年課業莫虛徐。乃翁自有傳家寶。架上新粧小學書。</text>
<title>過延安城</title>,<text>富庶延安百里坪。譙樓猶揭景范名。今世何人胷萬甲。能使西戎心膽驚。</text>
<title>曉到碧瀾渡。待潮進始濟。</title>,<text>畏道曾稱碧瀾津。潮頭大海波粼粼。登州西望樓噓蜃。江島南通篚採蠙。秦帝百年連已死。越兵當日胥應瞋。棹謳伊戛風濤帖。自笑玆行閱歷繽。我國西海。卽齊之東海。江華通海路不遠。丙子守臣之事。可痛故云。</text>
<title>過松都</title>,<text>松京王氣自葱籠。搏鴨操雞大業隆。亦有忠賢生濟濟。將如濁世視瞢瞢。權奸夾制胡元勢。汚俗風靡竺敎中。五百年猶臣一介。長橋鮮血至今紅。</text>
<title>抵頖邸。金公穆 煕周，柳士鉉 台佐，丁孟晉 若琇 俱會。有嗟勞語。余曰。遠謫非必死。諸公勿以謫爲怕。士鉉笑曰。倔強猶故態。</title>,<text>頖廬歸對舊朋徒。四座悄然勞遠途。豈必天涯成異物。從他人笑舊狂奴。虗名愧我空吟鵩。言地憐君久噤烏。傍舍休詢恩怨事。知天焉用責人愚。</text>
<title>同樞趙公 宜陽 挽</title>,<text>乙丑夏。歷拜梧竹齋中。公衰病沈淹。人扶而坐。占四韻律俯惠。仍索拙和。以不嫺句語。未及仰酬。數月之內。人事遽變。不勝感歎。謹依前韻。略叙悲愧之忱。姚家老將入城山。精粹徒存質已還。晠代經綸花鳥晩。瘴濱光寵玉緋閒。憑誰閱武靑霜庫。爲我留書紫氣關。梧竹高齋今寂寞。飄然仙馭更安攀。</text>
<title>挽權正言 文度</title>,<text>通籍還同未達身。大家風範澹而眞。鄕隣慶吊屨常及。古意醇醲到老新。踈情恥作洛中書。郵祿曾安鼎養餘。栢府短章幾見早。十年高卧舊田廬。巖亭無主久興傷。寶樹移栽繼序光。地下相逢賢聘士。應將宗事細商量。西遷迤出鳳城東。路左相將四老同。未拜龐床驚鶴馭。酉陽翁去卯窩空。</text>
<title>迂溪活潑臺。次裴汝吉 憲邦，李景章 祥奎 韵。</title>,<text>巖自成臺水自流。年年沂上暮春遊。莫將此理看玄妙。只向吾人日用朮。汝吉詩。有透玄妙之語。故云。</text>
<title>挽鄭季文 必儉</title>,<text>白山深處掩松寮。一曲瑤琴理古調。枕下淸泉流日夜。海門千里共天遙。歲暮襟期獨也梅。暗香踈影滿園㘽。窮廬敢說和羹事。雪月淸風素絶埃。龍門文體得山川。踏遍金剛萬二千。晩界工夫加邃密。丌頭尊閣晦翁篇。險路方知古意眞。西歸一札作箱珍。逢塲不語當時事。谷口生涯孺子身。肇夏雲庠講席開。通泉百歲道人來。方嗟漳卧違佳約。共指秋生霽月臺。吾道年來日以孤。零星收拾奪斯須。明時處士涯南北。次第沉淪命也夫。</text>
<title>臨汝齋柳丈  挽</title>,<text>玉淵心學溯纓潭。門路吾家不二三。復得拙翁勘義盡。多賢魯國數河南。無書不載腹爲車。信口成章揔藹如。五総靈龜今再出。請看花嶽瑞光紆。不立標題不事華。文章經術自名家。周鄕行藝俱通六。受用元從小學多。追惟先契自西林。同館論心誼轉深。施及其孤垂眷厚。幾回親下頂門針。年來吾道付滄洲。門掩西風萬木秋。考德山南猶有地。圖書一室對前修。泮舍陪遊一夢疑。西歸趨拜又三朞。秪今吾黨將安仰。南望空吟殄瘁詩。</text>
<title>朴寢郞 漢東 挽</title>,<text>有覺南野老。文行伏一世。過庭詩禮在。姣姣芰荷製。耳擩洛閩書。神交羲葛際。啖薺訓後生。遜悌是根柢。世方以目食。大羹誰復嚌。自有舊弊廬。暫應明時幣。三宵東泮舍。猥荷論文細。伉拙迷自爲。曾與講潦霽。靜路遂分。闊焉違奉袂。仙輧去不俟。歲暮空釀涕。</text>
<title>挽金穆之 永穆</title>,<text>三松臺下舊知名。思樂雲亭世厥聲。璧沼金門將次第。花朝月夕幾逢迎。論文時吐燕南氣。供孝偏傷季路情。子弱親衰何以死。霜天哀鴈哭歸旌。</text>
<title>金戚丈 龍煥 輓</title>,<text>閭高三路揳。堂弆勿翁書。孔李通家舊。朱陳共里居。風流文酒後。氣義笑談餘。末契追先誼。百年淡水如。昔我西征日。相將碧澗湄。四年華鶴返。萬事海桑悲。濩落需時志。蒼茫乘化期。多男餘慶遠。應有白眉兒。</text>
<title>俛庵李丈 㙖 輓</title>,<text>吾道中興大小山。嗣光有煒聞三韓。同堂伯仲承徽緖。底柱東南障倒瀾。持斧危忠宮秉燭。攀弓遺慟澤吟蘭。生還有意期何促。海獠猶言匹士難。公之宥還也。逆旅人有言。匹士與時宰迭爲消長。良難云。</text>
<title>卧隱金令公 翰東 輓</title>,<text>名門簪紱世蟬聯。英邁風裁又踵前。壬子忠謨天尺五。己庚危語海三千。入參講肆心曾啓。歸拜仙陵義罔愆。生老昇平寧復憾。從來吾道苦難圓。</text>
<title>南厓成令公 彦檝 挽</title>,<text>淸白家聲善信儔。斷兮無技志休休。當年擬作明堂棟。盡日空橫野渡舟。一念闡揮追漢詔。八旬蹈舞慶周瘳。近臣樞秩曾何有。天際輕雲度外浮。</text>
<title>輓金聖爲 宗鐸</title>,<text>詩禮家聲舊。同堂有衆芳。十磨曾就器。五擧始陞庠。驥病心猶遠。鶗鳴佩彌光。將如吾道否。連歲哭三良。金友直，權幼極，金穉吉。一榜擢第。相繼傾逝。吾人又何以不第爲恨哉。幼極君之妹壻友直。又其族父。故幷致悼惜之意。</text>
<title>鄭處士 易簡 挽</title>,<text>無絃朱瑟有希音。眞率風流坦易襟。川出黃池將達海。雲橫白嶺未成霖。性耽山水詩仍富。號寓春秋義盖深。先友如今凋謝盡。古人儀範更安尋。</text>
<title>挽金都事 直</title>,<text>有美芝川老。謹勤以自珍。居鄕如處子。出世更幽人。未致窮經用。長終玩占身。沈痾違執紼。風雪暗傷神。</text>
<title>挽丁孟晉</title>,<text>羅州淸閥世無多。且道窮經致用何。留與兒孫方寸地。優游暮齒考槃阿。論文東塾那重會。呑哭西門誤一過。達見還應憐後死。年來吾道日蹉跎。</text>
<title>輓金天敍 龍範</title>,<text>四十窮經一禮郞。人間何處夢黃粱。傳家本色寒松古。徹地深誠晩桂香。吾道元來窮有鬼。旅游多歲病成障。春風斷鴈啼聲苦。欲寫挽詩涕自滂。</text>
<title>輓張正汝 中矩</title>,<text>自是名家舊禮詩。灑然談論儼然儀。弱冠已負吾林望。晩歲空懷獨學悲。剩喜豪情新斂退。還憐拙病久離違。晨星落落飄零盡。獨立寒天老淚洏。</text>
<title>龜窩金令公 㙆 輓</title>,<text>湖齋唱絶學。及門多耉造。龜厓居最近。鱣堂登頗早。拓來好田地。踏着正門路。務實不務名。俛焉日慥慥。充養旣純深。發言又渾浩。內重外自輕。出處審霽潦。杞瓜隕自天。心丹鬢已皓。再莅仙郡紱。薄試君子道。雷肆職輔導。玉署參講討。秪欲追先遇。何能展素抱。擧世事沽衒。獨也無喪寶。賦歸仍掃軌。圖史從所好。家居躡台座。憂時心慘慘。藹然仁者言。有犯無可懊。誰知古遺直。篋裏藏諫藁。長吟盡瘁詩。無從籲穹昊。</text>
<title>朴德章 章淳 榮覲日。次會中韻。</title>,<text>丙子今年是。孤松歲暮知。晬辰開喜宴。此事又堪奇。</text>
<title>己卯立春</title>,<text>童習無成鬢雪如。人間六十二居諸。雷龍志業曾何有。雲鳥行藏已遂初。甚欲讀書殘景逝。無端忤俗太陽餘。噓來夜燭明須繼。耄儆扁題怳詔余。頸聯使放翁詩語</text>
<title>挽柳燁如 晦文</title>,<text>檜老淸風奕世垂。桂薑其性玉氷姿。一生擩染宗師室。守死行持正大䂓。太學揚旛扶義理。山亭穿榻說書詩。兒郞方做身先逝。况復高堂病病時。</text>
<title>挽金友直 相溫○改葬時</title>,<text>吾鄕文獻數北峽。年來大運悲陽剝。季文不在模楷盡。英實云亡風流索。如何天又奪我良。長使斯林無矜式。乃家虛白垂徽緖。鶴老式廓蘆翁述。胚胎休光賦令姿。容端背竦心如玉。經經緯史作活計。種學績文根基篤。萬馬橫奔駐足牢。獨鶴高跱制行潔。早歲欲試桑蓬志。雙蓮一桂頷髭摘。棲遲下僚世無知。浩然南歸尋初服。由來材大用有時。臯唳終當九霄徹。下之且畀龜鶴壽。押主齊盟惠蒙學。徒然豊施嗇其報。此理茫茫未可詰。陽春下里自同調。白首那堪牙徽絶。昔年朱旐過我門。自苦埋冤未相紼。聞今玄和再出世。四月病寒違一訣。世道日下耆德零。漏船襦袽誰副急。招招楚些不成腔。死別已悲生還惻。</text>
<title>輓洪子野 樂運</title>,<text>名父有賢子。今時見古人。掉頭聲利路。托跡圃農鄰。柳惠和能介。龐公遺不貧。漑根將食實。蘭玉滿庭彬。</text>
<title>成進士 彦根 輓</title>,<text>家世傳淸白。鄕邦有耉成。貞姿看老柏。至行自童英。已失彰虞繡。猶堪主夏盟。風流誰復繼。霜月鎖雲黌。</text>
<title>南進士丈 泰鎭 挽</title>,<text>先友猶公在。云何不憗遺。霜葭經歷飽。雨牖拮据危。二字謹勤符。一生拙約䂓。績文登泮舍。砥行掩衡楣。晩景佳茹蔗。幽居樂採芝。課農輸秷秸。敎子繼裘箕。世債酬婚娶。朋情見酒詩。葭莩嗣舊好。蘭蕙共幽期。寡耦偏相契。淡交久不衰。海桑頻閱劫。風樹又纏悲。嚮德誠還薄。追先眷獨垂。春阡臨白馬。暮歲奠芳巵。筍束香猶挹。龐床拜每遲。仙輧倐遠擧。孤露轉嶔崎。故宅空文藻。何山送素輀。病跧違相紼。和淚寫荒詞。</text>
<title>挽黃貞窩 龍漢</title>,<text>小白之山深復深。磵流鳴玉松樛陰。隱居行義曾誰識。晩節著書還獨吟。太史猶悲巖穴老。文林忽報少微沈。神交幷世嗟何及。風雪凄凉此日心。</text>
<title>輓李判書 益運</title>,<text>五峯門戶昔中衰。森桂英英最白眉。北極雲回成奧契。西江浪急仗貞姿。漢庭伏節推長孺。元佑完名有器之。危廈如今難一木。吞聲不敢哭吾私。壬申西騷。擧朝波蕩。時人有此老必殉國之語。故及之。</text>
<title>丁美庸 若鏞 寄梅花帖。惠以淸詩。次呈。</title>,<text>獨鶴歸從海上槎。先春銜送一枝花。風霜百劫渠猶在。愧此相忘寂寞涯。庾嶺殘魂返舊槎。天心須見未開花。故人得句無言處。愼莫把香淺水涯。</text>
<title>壬午秋。甄叙宮僚。怵義一肅。</title>,<text>卄載重聞漏院鐘。禁林楓菊尙前容。追先欲報嗟無術。垂老冥行奈素慵。望裏喬山雲漠漠。渡頭淸漢月溶溶。秪今萬事都如夢。稻熟山畦白酒濃。</text>
<title>直廬謾吟</title>,<text>書劒無成志氣闌。名韁何事向衰顔。垂鞘謾帶將軍號。挾策時隨學士班。識薄還安迎接罕。心愚益覺進趨艱。鄕音未改人休笑。自是山翁長在山。春坊諸官。以書筵奏對。不改鄕音。有旅軒後初聞之語。</text>
<title>挽金舜叟 煕奮</title>,<text>美質兼劬學。得師又紹庭。五旬肘棐案。式日眡盤銘。幾歎珠藏櫝。堪奇劒拔硎。法門搖落甚。三嗅挹遺馨。巖居元謹疾。奪速奈蒼旻。先稿勘無盡。師門事未伸。熟仁須晩暮。悼道最朋隣。誤出違攀紼。南歸倍愴神。</text>
<title>挽權士貞 百度</title>,<text>藍田終古産珠璣。早入川沙大韛歸。貌似其心言又藹。每憑筍束挹晶輝。前春聯宿近思齋。水活方塘好鳥喈。篤厚風流今未沬。芳洲采采二三偕。</text>
<title>壺谷柳丈 範休 挽</title>,<text>碧澗泠泠響玉琴。湖山今古有遺音。欲知晝夜無停妙。看取眞源靜以深。前聖昭垂不二門。先師敬說皦如暾。直愁斷筏無人溯。接引踈愚德意溫。憂時恒似切身痾。國事都從士趣訛。周隱昌言重起感。回淳須罷卅年科。</text>
<title>輓趙幼元 始春</title>,<text>日新齋古繼箕裘。季世猶看狷士儔。雲院論文軒氣岸。梧陰把酒篤風流。曾知北徙聊翔集。那意南還是首丘。達見應安脩短化。斷行孤鴈奈霜秋。</text>
<title>次權周甫 補 重修先廬韻</title>,<text>淳眞風味稱山家。和順孚中自發華。舊貫易安還自好。儘敎心地拓來多。肯構方看譽克家。靈芝歲暮孰余華。老來自有劬書樂。淸晝明窓得味多。</text>
<title>黃度叔 志憲 落其先廬。顔以追遠。忘拙構呈。</title>,<text>一氣坱然往復廻。百年丹谷舊堂開。春光先入梓桑墅。秋意時生水竹隈。彩羽盈庭餘慶遠。韶顔當戶雅襟恢。輶毛厚德君能擧。連世宜申介壽盃。</text>
<title>斗庵金令公 若鍊 輓 改葬時</title>,<text>蓮桂同年等摘髭。風流文雅揔堪師。早投玦路心如日。晩入銀臺鬢已絲。受用一生鄒氏訣。去來重値魯叟時。玄和出世還脩夜。思古傷今不勝悲。</text>
<title>踈齋 所居後洞名踈谷。因以名齋。</title>,<text>處世疎堪笑。謀生疎不顰。學踈須反己。交踈豈尤人。</text>
<title>丙戌七月旣望。川城諸益爲石泉遊。文泉，醉竹諸公投書相速。因會巖亭扳和。</title>,<text>窈窕靑霞洞。中間小有天。諸君知樂否。玆會不期然。復得秋初月。相將地上仙。名亭浮水在。何必溯流舷。</text>
<title>是歲十月之望。復會于石泉。亦東坡故事也。其歸也。賦隱侯韻贈別。</title>,<text>水月藏無盡。小春又前期。晩景宜吾輩。幽情尙少時。袖珍新剞劂。衿佩所行持。更留通泉約。庶可慰相思。溪院新刊近思錄。約以春間講會。</text>
<title>溪西病老權公弼 象度 示短絶。走次。</title>,<text>癯然病鶴酉之陽。水月淸遊阻一堂。半夜虗明仙枕上。還應來作羽衣翔。</text>
<title>病老足前韵。更成四聯。送寄泉齋復次。</title>,<text>新秋文酒屬靑陽。其奈頹齡去堂堂。命侶賓鴻俄北戾。乘風孤鶴又東翔。都忘過劫盈虛數。閒泝空明上下光。可獨牽情吟病老。晨星三五不成行。</text>
<title>輓徐毅兼 弘胤</title>,<text>養拙林園識者稀。如何此日遽長歸。每將先稿求勘定。懶向塵寰議是非。數舍乖逢憐共病。屢書勤速愧多違。悲歡往事都休說。蘭玉盈庭可嗣徽。</text>
<title>庚寅立春</title>,<text>輥到人間七十三。梅牕消息幾回探。生今志古那無厲。在野憂時秪自惔。矻矻渾忘崦影短。悾悾常怕屋隅慙。安居一日猶淸福。粥飯殘年分所甘。</text>
<title>挽柳疇瑞 洛休</title>,<text>歧岡終古綷毛多。瓢巷窮居所事何。三載色憂衣不解。卄條純誨佩彌姱。誠通神授添籌訣。正進人悲抱璞歌。最是旃蒙回榜歲。聖心虛佇舊臣家。三棣聯翩有道門。天倫博約溯眞源。南鄕久作蓬虆地。中谷閒排菊杞園。見到精深持以晦。秉來剛直發之溫。傾危末路完人少。君子惟公口口言。亭前古澗日淙淙。淡水交情隔一江。自愧蒲零齡間九。每憑筍束眼揩雙。重憂近世悲天椓。貞疾何時喜谷跫。白馬春阡辜古誼。病懷凄切不成腔。</text>
<title>往在乙丑西歸日。季舅雲菴公。百里命駕。貺以梅花詩十六首。備述久別思念之情。聞歸喜劇之意。居然是二十五年。病中閒閱故紙。不覺感涕。謹依元韻追次。</title>,<text>雪滿山牕病榻孤。重擎梅帖再嗚呼。狂踈分定忘身纍。親愛情深費唾珠。乍幸殘魂還庾嶺。翻傷瘦影謝西湖。丁寧問我書中趣。此道如今更有無。晦庵書札做人模。退老新編次第俱。巨艦衣袽虛上手。頂門針砭足安軀。致知居敬雙關訣。繼往開來萬古謨。體認深工吾豈敢。生平羞作小人儒。芝蕙難榮棘日蕪。正人無祿奈天乎。陶翁豈樂迷邦魯。溫祖謾傷堲讒虞。早合窮居相博約。若爲彙進再兪都。秪今門戶衰零甚。墜緖茫茫愧莫摸。明時才俊競爲需。豈數沙汀短脛鳧。行苦遲遲違介石。考宜下下拙催租。人能解事媒榮進。天却無言送縶拘。世路羊膓眞可怕。搏扶元自遜槍楡。桑蓬初志滯偏隅。八域風烟處處殊。勝賞差堪酬碧痞。窮愁久已謝玄夫。詩爭巴峽才非杜。夢入仇池跡異蘇。日向塵編成活計。四年依舊拙儒吾。冥行非係寵榮紆。久客能忘澤畔枯。戾積厥躬猶不死。禍延阿仲失相扶。蘭摧却後良朋歎。棣韡烏存急難須。叵耐三春翔北鴈。失羣哀唳返南梧。榮塗多是奉妻孥。擧世煕煕爲利徂。小黠大癡憐俗態。虗名實禍笑狂圖。韜蹤還愧家傭夏。遠害那追市卒吳。從古好脩元莫害。試看蘭蕙日遷渝。海西爭似關東區。歷路看贏枉路輸。衡嶽開雲還外事。虞淵沈景不須鋪。二連碑下虔雙跽。孤竹祠前起一吁。况復碧瀾潮後渡。棹歌交唱曾焉娛。旅牎終日守朱愚。習坎心亨二字符。大海無津猶恃楫。他山有石可磨瑜。涪翁信命蹈安地。賈傅矯情證化爐。三復淸詞增惕厲。金緘嘉誨不吾誣。昔我西來路蓬壺。三浦神交永述徒。人世爛柯纔一局。征駒踡跼豈殘芻。故園黃菊金風逈。異域寒梅玉雪癯。獨有思君心未化。夢魂長繞九門途。阿季前年賦載驅。客中添緖送驪駒。渭陽每恨詒罹久。巢谷何須見色腴。衰境俱宜調匙席。安居無異在庭衢。十年珍島猶歸日。只恐還無勝昔鬚。文敎箕封五極敷。竚看新化少須臾。宗祊四百冲齡御。壽域三千郅澤濡。觀德殷家貽哲命。施仁歧下首無辜。巖棷幾處歌芝曲。善價明時櫝玉沽。新春藥院奏功膚。臚唱宮晨賀弁趨。燕翼三宗垂篤祜。龍樓十日喜昭穌。亶聦實作千神主。聖壽方看萬化樞。跛躄窮徼猶鼓舞。革音寧獨泮林烏。烏亦惡聲之鳥。故借飛鴞革音事。四被昭光上下于。東民慶幸莫斯逾。仁聲已共三陽動。景運初隨一氣煦。那得良臣勤啓沃。從來治法愼吁兪。陰厓此日還回照。怵惕恩私乍躇躕。遠人初返話翁姑。三舍躬臨一色愉。吊死勞生疑夢寐。論詩勸酒倍攣孚。却歎無路挽歸轄。爲說治田聽老奴。至誨諄勤猶在耳。爾言宜遜志休迂。西鴂同時又北鴣。後先歸駕趁春蒲。人呼以馬休嫌牝。我欲亦魚豈必鱸。赫赫雙行還自笑。區區初計復何盱。居然卄五年前事。追和遺詩淚袂揄。</text>
<title>衢隱族叔 獻淳 病中惠韻和呈</title>,<text>若士窮且老。常有好襟期。芝圃霜遒後。梅窓歲暮時。高情幸不較。結貽瓊琚詞。病眸忽驚開。起唱古別離。昔我登蘭室。幾醉醇酎巵。激昂論今古。敷腴見睫眉。居然十載餘。漠若初不知。西歸向幽居。墜馬基川涯。蒲柳苦早零。宛轉成尫羸。頗聞善調養。靈龜床下支。跛猶不忘履。恒思命一騎。苟能遂玆願。寧復歎別爲。瞻望付神交。爾室非遠而。</text>
<title>柳耳仲 鼎文 來訪。吟示二絶。輒次。</title>,<text>暮氣殆同舟下灘。三冬牢卧怯風寒。幸逢益友聯宵話。病裏身心暫得安。我異衛酕謾積違。君先蘧化已知非。四箴親切垂明訓。言動誠時聖與歸。</text>
<title>辛卯立春</title>,<text>平生謾說古之人。故紙堆中老此身。達施窮修無可道。若爲圖報聖明辰。</text>
<title>挽金景心 永傳</title>,<text>古巷春深抱雅琴。素菴詩禮有遺音。沈痾久廢生人用。忠養偏傷孝子心。載背蹣跚時拜廟。代身澡頮日端襟。遂敎一室成純行。餘慶將看鶴在陰。難必惟天必亦天。殲人能子有賢孫。一心洞屬安衾褥。餘力勤劬業槧鉛。錫類從知思不匱。興仁須驗性同然。薤歌不作悼亡語。三復韓公肥水篇。</text>
<title>挽族祖 師愚</title>,<text>聾隱英聲範一門。吾宗何事運常屯。已嗟賢仲蘭委谷。更惜阿咸木晦根。南國衣冠還末路。西軒詩禮尙餘源。同衰最病頗貽阻。懷仰時時役夢魂。</text>
<title>輓權士用 洛度</title>,<text>科目如何榷晉塗。政成孝友未時需。襟期灑脫人間世。言議森嚴士大夫。樂有先公佳水石。閒從親友引觴壺。前秋一診明長訣。㗳爾相看兩喪吾。溪齋新繡近思編。此事文林不偶然。紅帕便蕃光奧契。縹緗藏弆作單傳。將看旨訣家摹本。重歎華宗世濟賢。衿佩他辰開講地。還應百歲感通泉。</text>
<title>輓權汝厚 載德</title>,<text>長德酉溪似曉星。如何三老一時零。疎通器局宜盤錯。篤厚風流尙典刑。叵耐中年多逆境。偏憐新宇近先亭。孫枝子榦移栽訖。謂借餘生晩享亨。巖齋聯宿記前秋。晬爵非心少婦羞。山外雌黃寧閉耳。世間憂戚已皤頭。一朝漳卧遐籌跌。雙劒泉途宿願酬。醉竹想應同我臆。春風孤立送靈輈。</text>
<title>輓族叔伯用 漢籌</title>,<text>我猶及見滄厓翁。靑山白牛羾仙風。先公一生守淸眞。口似不言言由衷。兩世俱謝明時幣。茹蔬飮水嵌巖中。方知忠簡遺徽遠。在我旣重外慕空。過庭詩禮煒有光。早歲翩翩志桑蓬。遠遊旣倦從吾好。求齊其奈瑟未工。天若不忘兒郞做。四棣芳聯玉樹叢。伯也陞庠嗇其壽。人間益歎此道窮。年來生事轉濩落。携家來寓竹溪東。夜不解衣日再食。節度不與凡人同。陋巷簞瓢心無累。浮世雌黃耳欲聾。有時自鞚到漳濱。㗳然相對襟期通。最是身敎成家政。一室孝謹勤緹躬。人言此老貧非病。遺安豈獨鹿門公。前冬病卧先亭裏。聞來怳嘆烝無戎。宗中長德凋零盡。此日那堪云亡恫。歸成一理在後人。休將面前論嗇豊。尸居亦復悲幾時。白頭霑灑望蒼穹。</text>
<title>挽金斐仲 是瓚</title>,<text>抆涕同登壬子筵。宸心特簡故家賢。何由仰答闡揮托。一肅南歸四十年。氣質由來變化難。狂言曾荷雅量寬。同衰久病成離索。謾恨人間橘太酸。</text>
<title>次族祖 孝甲 霞巖亭韻</title>,<text>可愛嶠南處士廬。奇巖涵水水涵虛。風來自谷蘭香遠。月出尋人樹影踈。八景好賡愚叟詠。半山分占子眞居。肯將泉石誇靈異。天上仙無不讀書。</text>
<title>輓金聖玉 斗煥</title>,<text>勿翁詩禮逮龍坪。儒雅南州濟世聲。兄弟英名聯兩解。兒郞妙歲荷殊榮。人間未享專城養。泉下謾催含劒盟。貞疾冬春違執紼。隣居空負故交情。</text>
<title>挽金養正</title>,<text>文學徽音自勿翁。鄰居七世慣家風。十年管榻工曾篤。三刖荊門命奈窮。勤養孤孫璋旣抱。晩喪賢配劒重逢。寄歸有定應無憾。獨立人間後死恫。</text>
<title>輓金逸少 永羲</title>,<text>名亭賢主在。末路少知音。詩禮家聲舊。模楷士望深。荊門空抱璞。謝樹自成林。久阻成長訣。那堪歲暮心。</text>
<title>挽徐幼祥 榦發</title>,<text>法門搖落甚。若士抱奇珍。遯老風猷遠。梧翁路脉眞。不知山外事。長對卷中人。近裏方鞭辟。竚看大業新。</text>
<title>壬辰立春。敬次陶山集立春韻。</title>,<text>春回故苑日猶寒。冰合前溪水自潺。動靜慘舒元一理。任他推轉蟻磨盤。半世神交卷裏賢。每添新齒意茫然。梅牎消息今何似。千古瑤琴未絶絃。</text>
<title>挽金參判公穆</title>,<text>英英挺出鄧林材。沾得湖齋敎雨來。五福箕疇都嚮用。面前田地儘恢恢。彤庭三策詠嘉賓。除拜頻蒙御筆親。玉署銀臺敭歷遍。猶將糟粕試昌辰。晩來歸卧舊林泉。閒夢時時到葛天。北望梧雲空掩涕。闡揮遺旨定何年。</text>
<title>挽鄭明應 必奎</title>,<text>江山詩禮宅。隱約好天資。性靜仍劬學。襟虛自得師。七旬安素履。一命謝明時。貞疾神交久。那堪寫誄辭。</text>
<title>輓權士善 思浹</title>,<text>最愛平生氣味眞。休休文雅大家人。弱冠已負吾林望。華器纔成太學賓。有口不談人得失。將身頻閱世悲辛。八旬光景渾如夢。未見阿孫長立辰。寒泉編輯粤山經。輪翼斯文煥月星。近日儒宮無好事。百年先院有儀刑。巖齋靜界携村秀。塵刹餘生報聖明。炳燭新工知不少。逢塲常歎一心亨。日稱竹醉人猶惜。醉竹名齋正自傷。舜殿鳴簫誠有命。衛公如簀竚無疆。新春尙喜平安報。遲暮翻吟殄瘁章。從此酉陽無耉德。一樽何處酹幽篁。</text>
<title>輓權周甫</title>,<text>蚤年三舍負詞華。射策虛歸奈命何。低首寒牕劬晩業。不知楡景且無多。先廬重繕感成章。托意丁寧在構堂。敎得兒孫敦行藝。佇看門戶煥生光。錯落前冬復後吟。秪緣慵和砭詩淫。解嘲一語頗淸健。恨未重撏光霽襟。意內親知日以零。靑山何處擧雲輧。支離一疾終同盡。獨立寒汀數曉星。</text>
<title>輓金伯逵 龍漢</title>,<text>先公福力世爭稱。六棣交輝雙劒騰。哭盡周親仙馭繼。其如物理有除乘。雌黃不到風波世。朴素能全天得衷。留付阿孫門戶責。應追遺志倍前功。</text>
<title>姜君在衡。錄示其先人旌孝實蹟。構拙却寄。</title>,<text>至行曾吾感。華貤幸子賢。喪餘悲手線。生晩味心編。一別成千里。重逢近卅年。病昏無可贈。勤謹乃家傳。</text>
<title>金大以 在讓 字詞</title>,<text>蓋聞允其恭克其讓。大堯所以不可尙已。有若無實若虛。顔氏所以未見其止。是皆謙而光。卑而不可踰。美在其中而文華外被。使汝而欲爲君子儒。亦惟曰有爲若是。小而徐行後長者。以至取友而不敢有挾。親師而時敏遜志。近自檢身若不及。以至舍己從人。取人爲善之事。罔不由吾禮之端充廣之。讓之德顧不大矣乎。其爲讓將奈何。行之自一敬字始。知及之而仁以守焉。美且大可以馴致。乃若吾人所不讓則有之。當仁而讓與人第一等。是爲可恥。若昔大猷之盛。進而觀其朝。則濟濟乎虞九官相讓之美。退而問其野。則皡皡乎有周民讓路遜畔之懿。亦粤端木氏之贊聖德光輝也。厥目惟五而終之以讓以得云耳。嗟今之人。夸毗以爲大。輕儇以爲能。曾莫知其輕若彼。其重若此。肆尊公誨汝以式糓是似。期汝以先民所履。是之謂人樂有賢。其敢不蚤夜孜孜。惟義與比。謹綴易大象君子以之旨。申以諗乎大以。</text>
<title>徐元直 在愚 字詞</title>,<text>維人受中。生也本直。濟溫德全。養浩義集。質異昏明。歸同性復。卓彼顔氏。如愚不愚。是惟上智。後學攸睎。古有民疾。聖師奚取。愚則全天。直乃近道。如彼狂狷。可與取裁。中行之次。其不在玆。英妙徐君。文藝夙就。承詩禮敎。有遠大志。載冠爾首。載垂義方。錫嘉以愚。思闇而章。直諒之義。敢忘輔德。萬善之長。三德之一。昔漢元直。孔明畏友。孺子淸風。惟愚用晦。亦有仲車。頭直心喩。猗此三徐。百代師表。余愚不揆。更誦徽言。衛甯虞奚。時義則然。柴愚曾魯。幸得聖門。吾人力富。豈宜小安。乾元行健。靜專動直。坤二德方。敬立義夾。內外交養。直達天德。雖柔必剛。自反斯縮。嗟哉徐生。有爲亦若。守之以愚。謙謙卑牧。行之以直。剛健篤實。家庭之望。友朋攸期。苟或自癡。終於不移。豈質不美。是惟暴棄。其弊而愚。又每下者。不直不見。敢此申戒。</text>
