<title>次金肅夫 宇顒 韻</title>,<text>糜爛干戈後。飄零兩老餘。三年人不見。千里雁稀書面目重相對。齒牙各自疎。他時倻水上。共釣舊磯魚。</text>
<title>月夜。與鄭道可 逑 穩話。憶金肅夫。</title>,<text>南陌春先至。山陰雪尙餘。此時相送別。千里斷音書。荒草村烟合。斜陽古木疎。自知明主棄。應坐直哉魚。</text>
<title>贈金肅夫 時東岡欲移居月落山下故云</title>,<text>月落靑峯下。憐君始卜居。山多供月菜。水有細鱗魚。蕭灑無塵想。幽閒謝俗車。若爲分一半。吾亦結茅廬。</text>
<title>贈別成精甫 安義 赴寧海府</title>,<text>送君寧海府。非但賀安民。堂有親雙老。今垂齒八旬。全城列五鼎。榮養報三春。移孝能忠國。偏方俗向淳。</text>
<title>別韓益之 俊謙 之京 時益之爲文弘道所陷。寓甘泉晩村。未幾還京。</title>,<text>東風摻袖渭城途。惜別深情酒滿壺。大廈如今樑已圮。不應高枕臥江湖。</text>
<title>夏寒亭。次吳大源 澐 韻。</title>,<text>尋向溪南十里村。碧松陰裏鳥聲聞。煩君莫怕山蹊黑。猶待黃昏月一痕。</text>
<title>鄕序堂。次大源韻。</title>,<text>節近淸和已暮春。陌頭楊柳綠初勻。尋花處處多桃杏。誰采汀蘭寄遠人。</text>
<title>燈夕後一日。與大源權景仰 斗文。訪琴皡如于道村東臺。謹次嘯皐先生韻。</title>,<text>天慳地秘渾然成。白水靑山護一亭。縹緲松聲巖底韻。參差人影鏡中行。鷗分野色能呈態。臺掩層林解隱形。自是幽居甘避俗。高崖何必強題名。</text>
<title>與吳大源，權景仰。醉金柏巖希玉 玏 家。歸路吟。</title>,<text>桃李城東百萬家。家家春酒正如河。醉來走馬斜陽路。風送前山數片花。</text>
<title>陶山</title>,<text>陶山芳躅我曾欽。今日風巖歷歷尋。試上天淵臺上坐。鳶飛魚躍自無心。</text>
<title>寄權景仰病中</title>,<text>故人今臥病。風雪隔西林。緲緲鄕關遠。悠悠客恨深。苦思成鬱結。積感轉綿沈。焉得一樽酒。消除百念侵。</text>
<title>入直贈權景仰</title>,<text>念子沈痾已兩旬。蒼茫風雪客懷新。鄕關杳杳綿千里。歲月駸駸又一春。華髮鬢邊看素颯。壯心胸裏撫輪囷。鳳凰池上恩波隔。端合耕雲寂寞濱。</text>
<title>與金公濟 盖國。對月寓懷。四首</title>,<text>愁中更漏覺偏遲。彼美江南隔遠期。明日倘賖城外酒。玉山頹處我爲誰。衰年好事遇常遲。萬計人間已負期。世事悠悠何忍說。許謀此日是云誰。江南消息到何遲。水遠山長不可期。月白湘潭無限意。汀蘭采采寄伊誰。盃到君前莫少遲。一窻明月照襟期。吟蛩不識陰陽理。苦怨秋寒當訴誰。</text>
<title>贈鄭道可 與寒岡同宿西川宅。終夜說盡沙月村少年時事。</title>,<text>音容重接十年餘。白髮蕭蕭各滿梳。半夜燈前談甚事。沙川昔日逐游魚。</text>
<title>客懷</title>,<text>霜落千山木葉飛。西風誰寄一寒衣。客窻栩栩南華夢。空向關南夜夜歸。</text>
<title>戲贈鄭道可 道可以一年長誇之故戲吟</title>,<text>君於癸歲初秋降。我則辰春月孟生。休言六朔生先後。兩髩霜華一㨾明。</text>
<title>題悠然堂</title>,<text>一帶龜川畔。高堂枕小灣。靑衫辭北闕。白首對南山。事業三冬足。生涯十畝閑。門前稀俗迹。石髮自成斑。</text>
<title>題晩對亭</title>,<text>擺脫塵中事。尋來物外廬。溪沙經雨白。石髮任風梳。潭影侵簷晩。嵐光入榻虛。倻山有舊社。回首憶吾居。</text>
<title>和柳西厓 成龍 韻 二首</title>,<text>學畫長蛇笑失眞。十年衣染鳳池塵。却將殷鼎調羹手。薄采山薇小白春。翠壁蒼藤鳥道斜。靑藜來訪羽人家。溪心響玉飛寒瀑。林外鳴鍾隔紫霞。數日能拚耽水石。十年還愧走塵沙。山中仙興宜慳秘。莫向塵間浪自誇。</text>
<title>與吳大源。過退溪先生舊居。有感懷賦淸吟石。</title>,<text>淸吟石上坐。石溪水泠泠。日暮風傳籟。淸吟耳若聆。</text>
<title>溪上口占 月川趙丈及琴憬，琴愷，李君述來。校正先生文集。</title>,<text>山自盤廻水自流。蒼苔白石儘淸幽。獨來會得無窮意。弄月吟風白鷺洲。</text>
<title>天淵臺有感</title>,<text>天飛淵躍孰使然。潑潑流行是自然。揭號高堂能好契。遺風餘韻尙依然。</text>
<title>天光雲影臺</title>,<text>春入山堂事事奇。前溪氷解水生湄。松臺無限東風興。雲影天光蘸綠奇。</text>
<title>巖栖軒月夜</title>,<text>玩樂齋邊梅欲發。觀瀾軒下綠將勻。先師芳躅晨如隔。松月依依解照人。</text>
<title>次崔簡易韻。送李提督如松還遼東。</title>,<text>干城兩世摠英雄。共仗皇靈救海東。腹裏壯圖森劍甲。旗邊號令吼雷風。征幡纔向關西竪。賊陣俄聞嶺北空。奄忽班師勳未畢。蒼茫離恨去路中。</text>
<title>道州賊中</title>,<text>滿目山河白骨場。誰將此怨訴穹蒼。百年廟社隨烟焰。億萬生靈付劍鋩。野草宮袍霑夜露。邊沙玉輦宿晨霜。虞淵無力回羲馭。片夢常尋鴨水傍。</text>
<title>水巖寺月夜感吟</title>,<text>擧目山河異昔時。孤臣老淚不堪垂。傷心龍駕三巴遠。夜夜飛魂浿水湄。</text>
<title>林亭有感</title>,<text>一鴈南來報新秋。蘆花楓葉客添愁。擧目山河殊舊態。夢魂長繞大同樓。</text>
<title>詠梅竹畫</title>,<text>雪竹寒梅共作隣。淸香苦節摠精神。知僧此畫應多意。解戒臨危却走人。</text>
<title>詠鳧鴈畫</title>,<text>蘆葦叢中自在飛。時沈時沒却忘機。還愧吾生無所往。干戈天地淚霑衣。</text>
<title>國賊未討。秋月已暮。鑾與遠遷。宗社蒙塵。坐負臣職。積罪如山。嗚咽流涕。不能自已。因誦陳去非之句有感。</title>,<text>一夜微霜萬木凋。孤臣愁緖正迢迢。妖塵澒洞迷川陸。殺氣憑凌滿野橋。豺虎半年連薊北。美人千里隔遼西。何當斬得平酋首。高挂邊城赤幟腰。</text>
<title>陣中有感</title>,<text>一陣金風催授衣。滿山楓葉㥘霜威。中原回首多豺虎。忍見村氓歎曷歸。</text>
<title>霜氣橫秋。木葉半下。忽憶主上傳敎嶺南士民之書曰。秋涼乍動。邊地早寒。瞻彼長江。亦流于東。思歸一念。如水淊淊。再三讀之。不禁流涕而吟。二首</title>,<text>美人西望浿江頭。怊悵中宵獨上樓。千里寸誠無路貢。五更星月但悠悠。風霜危路泣孤臣。戀主葵心逐日新。要把長槍蘇此世。區區肯惜百年身。</text>
<title>水巖寺。次丕承韻。</title>,<text>微蹤端合臥柴扉。戎馬經年尙未歸。萬里龍灣頻入夢。天寒何處却貂衣。</text>
<title>層巖月下吟</title>,<text>禹斧何年巧削成。層巖奇狀怳難名。最憐霜月交輝夜。左右分明白玉屛。</text>
<title>賊中月下吟 三首</title>,<text>何緣重見鳳輿回。故國荒涼萬事哀。客枕五更愁不寐。孤臣白髮此時催。依舊山河是。如今風景非。孤臣數掬淚。謾向北風揮。一隻燈前影。龍灣萬里心。霜風又底事。半夜動篁林。</text>
<title>留別聘君龍灣之行 聘君卽引儀全公海○四首</title>,<text>兵火叢中歲月過。龍灣日暮道窮何。葵誠千里陳無路。遙向西歸只自嗟。辛卯年前偶枉過。三秋病裏感如何。聞說啓行千里路。奉將無計謾咨嗟。欲向君門獻一言。一心牢定却千言。芹庭所對雖非一。仁義當今第一言。臨別依然獻一言。贐行無物贐微言。蕭然異地知音少。到處須防醉裏言。</text>
<title>孔巖春雨憶故山</title>,<text>春日尋芳繞水西。正當微雨濕長堤。孔巖巖畔山花發。怊悵臨風憶舊棲。</text>
<title>松亭口占 二首</title>,<text>二月東風節氣柔。前溪氷解膩生流。一村烟弄千絲柳。兩岸沙明十里洲。晴日亂雲層峀出。夕陽歸鳥茂林投。孤松只是知心物。手撫寒枝暗結愁。蒼茫積雪擁群巒。白屋陰崖不耐寒。旭日東風吹解盡。靑山更見舊時顔。</text>
<title>次黃會元 汝一 韻。謝琴彦愼 𢢜。</title>,<text>層氷尺路隔脩程。君自尋來眼忽明。剩把三盃談野興。共聽風雪打牕聲。</text>
<title>路中口占 二首</title>,<text>白雪渾千里。山中誰往還。休言氷路險。猶勝世途難。塵掃邊城殺氣收。新春物色滿皇州。垂楊尙帶前年綠。能管行人送別愁。</text>
<title>憶東川寄詩</title>,<text>春到溪山散薄寒。雪消新水上沙壇。幽人晩起渾無事。何處芳洲獨采蘭。</text>
<title>賞雪月口占 二首</title>,<text>天寒白雪掩雲關。靜坐論文夜向闌。明月依依如有約。寒光尋入小牕間。積雪空山玉帳圍。更看寒月散淸輝。箇中會得虛明趣。無語傍人識者稀。</text>
<title>次趙都事翊韻。贈琴彦愼。三首</title>,<text>故人今自遠方來。白屋寒天勸一盃。牕外雪花如有意。滿簷穿入舞徘徊。寒氣稜稜雪後多。溪橋不見客來過。倚樓人在山南外。今夜氷床夢奈何。凍雨山中雪飄飄。東風變作北風涼。一春花事渾愁索。恐損江梅一朶香。</text>
<title>風雪遊山中</title>,<text>白日豺狼大道橫。長安市上斷人行。可憐憔悴江潭客。無路天閽訴寸情。</text>
<title>烽寺月夜。與▣道甫蘭兒。共次太極韻。三首</title>,<text>我在溪東子向西。年年芳草別魂迷。相逢又折臺前柳。愧聽春禽喚友啼。分手明朝隔隴西。春天深樹暮雲迷。何時最是相思苦。明月梨花蜀魄啼。春草萋萋洛浦西。烟光水色望中迷。還想故山明月夜。孤猿獨鶴向誰啼。</text>
<title>春日卽事 二首</title>,<text>江南春暮近淸和。麗日薰風細柳斜。聞說長安兒戲劇。倚牕無語送年華。九十春光一夢催。梨花已落菜花開。綠陰庭畔黃鸎語。好逐西風兩兩來。</text>
<title>奉別裴明瑞 龍吉 朝天之行</title>,<text>芳草西郊理遠鞭。夢魂先繞漢山川。還期定在三秋月。佇見榮光動九天。</text>
<title>望洞路中</title>,<text>村墟到處草披靡。白骨荒原月色悲。惟有松聲與水韻。只今猶是太平時。</text>
<title>軍威路中 三首</title>,<text>城郭依然半世亡。烟墟荒草宿蒼蒼。此身政似遼陽鶴。弔古徘徊哭夕陽。白骨叢中度幾春。茫然獨立怨蒼旻。山花尙保平時㨾。浥露粧紅笑向人。客裏韶光是誰管。落花芳草自殘春。波寒浦口平沙遠。楊柳靑靑不見人。</text>
<title>福州春事</title>,<text>江路難分細草中。春禽啼弄柳絲風。停驂欲問興亡事。山自蒼蒼水自東。</text>
<title>古意</title>,<text>采柏動盈掬。折薇行滿懷。斜陽無限意。聊與美人偕。</text>
<title>宣城見故友金翰林達源 垓 破硯感吟</title>,<text>吾憐金達源。今作古之人。空餘一片石。零落在他人。</text>
<title>留宣城口占</title>,<text>栖栖何事此卑陬。客槖傾來從者愁。咫尺陶山歸未得。他時無面謝朋儔。</text>
<title>偶成</title>,<text>我生胡乃百罹逢。旅恨悤悤攪寸胸。病弟何時思暫歇。弱兒頻夜夢相從。瘦形對客顔先厚。乞簡憑奴汗亦濃。耐喫酸辛何所望。寧爲尙寐永無聰。</text>
<title>送道甫花山 三首</title>,<text>亂後相逢髩髮明。淸談却喜舊時聲。江西他日相思處。應憶靑燈此夜情。雪滿山庭霽月明。凝然萬象寂無聲。燈前多少三更話。摠是停雲十載情。白雪家山入眼明。耳邊如聞法溪聲。春來又夢池塘草。覺後偏傷遠客情。</text>
<title>贈僧信暹</title>,<text>客裏逢眞釋。言由佛日回。孤懷從此豁。歸夢逐雲催。何日凌波閣。重看物色猜。莫嫌山路黑。乘輿倘頻來。</text>
<title>感時</title>,<text>春管初飛仲月灰。東風處處艶陽開。澗邊疎柳黃猶重。岸上纖莎綠漸催。時節解噓新物色。山河尙帶舊塵埃。天旋何日淸南海。歸訪家園一朶梅。</text>
<title>憶故園梅</title>,<text>寒梅種在安村裏。分自西湖處士盆。疎影每於霜後弄。暗香時向月中聞。三年久未圓唫夢。千里無緣喚玉魂。憶得庚寅元日夕。笑撚瓊蘂泛深樽。</text>
<title>送金獻納道源之京城</title>,<text>憂患叢中歲月侵。春來無日不傷心。今朝又値西歸客。薄采汀蘭贐好音。</text>
<title>翻浦道中</title>,<text>二月東郊麗日晴。白沙芳草任行行。年華似水歸無返。物色知時悴復榮。人事轉頭生死隔。客懷今日感悲幷。乾坤有限家何在。落照斜風涕淚逬。</text>
<title>次金無悔 知復 韻 二首</title>,<text>四野妖氛尙未消。存亡今日度難遙。可憐列郡多男子。誰是桓桓敵愾豪。思君幽憤幾時消。竹嶺山高漢水遙。南國三年塵未掃。匣中龍劍氣空豪。</text>
<title>沙谷路中</title>,<text>二月沙村路。三竿落日行。春禽多好事。求友弄春聲。</text>
<title>浮石山路口占</title>,<text>山阪元無路。叢篁沒馬蹄。山重水曲處。不省到西樓。</text>
<title>遊浮石感舊</title>,<text>十有三年跡。重來獨自尋。夕雲如有意。出峀繞前林。</text>
<title>聞倭冦聲息</title>,<text>邊城羽檄報頻頻。海冦閑閑蔚野春。誰揮鉅鹿桓桓手。一掃三年鴈代塵。</text>
<title>看花有感</title>,<text>桃杏千村一㨾紅。世間無處不春風。如何白屋寒居士。氷谷長年苦未悰。</text>
<title>燈夕</title>,<text>月色燈光一㨾明。落花芳草古今情。明年此夕身何處。笑殺浮生水上萍。</text>
<title>與李大中 介立，朴子澄 漉 川獵。次城主韻。</title>,<text>日暮西風颭柳絲。臨歧添却去留悲。別君何處長相憶。紅葉驪江月白時。</text>
<title>次金無悔別韻。贈全汝沃 漑。</title>,<text>把酒相看暗斷魂。明朝秦嶺隔層雲。歸來政趁黃花節。秋月商山一訪君。</text>
<title>次豐基令公柳應見 雲龍 韻 除職乙未秋向洛</title>,<text>已矣洪河決。難容隻手防。三年戀主意。一飯豈曾忘。嶺揷秋雲外。楓丹驛路傍。悤悤王事急。身病不遑將。</text>
<title>中原路中 二首</title>,<text>此路憶曾過。于今八許秋。山川依舊㨾。人事水東流。華表千年鶴。山陽一笛愁。仰天情欲訴。天宇但悠悠。荒城寂寞草萋萋。草宿村墟去路迷。歇馬獨來尋舊路。寒鴉枯樹夕陽啼。</text>
<title>曉渡驪江</title>,<text>江上村閻異昔時。行人到此不堪悲。天公故故噴雲霧。掩盡樓臺多少基。</text>
<title>都城亂後感吟</title>,<text>城闕烟塵暗。乾坤戰伐中。傷心禾黍地，誰信舊朝宮。夜雨鳴寒葉。西風怨草虫。阿誰政致此。搔首問蒼穹。</text>
<title>公州賓館。憶故園菊。</title>,<text>南來行色淡於僧。孤館三更一盞燈。遙想故園秋事晩。菊花開發數三層。</text>
<title>錦江樓</title>,<text>千巖霜老錦屛開。一水中間綠似苔。日暮登樓無限意。烟波江上首空擡。</text>
<title>懷德路中秋雨吟 二首</title>,<text>秋晩湖西落葉飛。蕭蕭山雨濕征衣。隔溪壠畔漁翁坐。遙向家山憶舊磯。驅馬悠悠欲暮秋。澹烟疎雨小溪頭。伊川正在星山下。何日携竿俯綠流。</text>
<title>定山賓館吟 三首</title>,<text>秋深庭樹暝寒生。骨冷空堂夢不成。墻外小溪如有意。隔牕終夜傍階鳴。秋盡湖西草木凋。一年鞍馬路迢迢。西風無限思鄕意。遙向關南首幾翹。客裏三秋盡。初寒十月時。一庭柯葉落。千里鴈書遲。老去詩情減。吟來膽氣滋。栖栖何所事。雙髩已成絲。</text>
<title>寄崔卓卿</title>,<text>同是乾川洞裏人。同心同契又同鄰。湖西暫會經年面。雲外還傷隔羽鱗。</text>
<title>自結城入元山島。四更一點。回船出來。落月滿船。口占。三首</title>,<text>江城吹角曉風寒。搖曳蘭舟漾碧瀾。水色連天天似水。却疑身在畫圖間。元山一島大洋中。縹緲仙源不可窮。會待扶桑朝旭散。螺鬟遠近宿雲籠。泝泊仙槎夜已分。波光月色浩難分。雲間倘遇安期子。囊裏靈丹願共分。</text>
<title>以湖西亞使。拜順天府。將向任所。留贈恩津倅李受之。</title>,<text>山多侵暮色。竹近送微寒。此日湖西別。蕭然倚玉闌。</text>
<title>富有縣張謂之家。次呂永明韻。永明。唐浙姚參謀官也。</title>,<text>靑山隱隱自西來。山下松篁畫似栽。欲夢玄裳一道士。白雲千載不重廻。</text>
<title>見家書</title>,<text>得見家書日。五更風雨時。老妻書滿紙。空怨見歸遲。</text>
<title>贈別錦山倅 二首</title>,<text>裂錦才無敵。今除錦郡宜。碧川橫作帶。靑嶂列爲帷。佇見民袴五。行看麥穗歧。臨分惟此祝。不必怨相離。五馬湖西路。臨歧暗斷魂。三旬一枕夢。千里兩鄕分。野渡氷初合。江村日正曛。君歸回首望。華岳隔層雲。</text>
<title>客中逢忌辰 二首</title>,<text>客裏風霜驚歲暮。先人諱日隔明朝。一床香火窮難供。千里精魂痛莫招。憶昔甲寅今月日。吾生纔過十餘霜。攀號擗哭何嗟及。天地茫茫日暗光。</text>
<title>南別宮冬至日 二首○時上行望闕禮于此</title>,<text>紫陌侵殘月。金門待漏聲。千官環佩響。五衛劍旗明。絳幘雞人唱。黃襜鳳輦行。香烟朝罷後。猶惹別宮庭。五更寒月一牕明。塞鴈霜空又送聲。半壁殘燈吟正苦。氷床終夜夢難成。</text>
<title>夜坐偶成</title>,<text>雪滿長安歲已闌。單衣破盡不堪寒。有詩可寓鄕愁積。無酒聊沾客胃乾。五漏鍾聲天闕外。一缸燈影小牕間。柴扉風雨聞厖吠。終夜候門客往還。</text>
<title>懷鄕 三首</title>,<text>家人偶得孟元便。爲寄平書嶺外傳。五十七年華髮客。離家何事轉悽然。轉輾氷床獨不眠。鴛鴦衾冷夜如年。朔風又釀三更雨。暗送蕭蕭客枕邊。寒侵旅館夜悠悠。耿耿星河萬籟收。何事擁衾眠不得。故鄕雲樹隔南州。</text>
<title>效康節倚枕看兒戲氣像</title>,<text>吾家孤在廣通逵。逵上群兒日戲遊。畢竟風生喜怒上。是非恩怨兩悠悠。</text>
<title>冬至月留直所 三首</title>,<text>火令初昏出紫宮。千門金鑰一時封。坐待漏鍾無夢寐。寒牕自語五更風。時以火禁。移燈向壁。勿令火光出外。鳳殿龍樓挾後前。九天高處五雲連。夜來鎖直承明內。身世端宜夢裏仙。一陽無賴衆陰間。氷塞長河雪滿山。玉殿薰爐高拱坐。無由知道外邊寒。</text>
<title>寄權景仰，琴皡如，安而得。</title>,<text>鎖直騎曹五漏遲。盍簪良話久愆期。夢魂不道金門隔。夜夜飛尋楚客帷。</text>
<title>夜坐感懷 二首</title>,<text>獨對寒燈無夢寐。雞人已報五更籌。霜侵輦路跫音絶。星轉天河夜色幽。白髮空垂憂國淚。丹心誰信濟民猷。九天閶闔叫難徹。謾抱區區杞人愁。身縻寸廩成何事。足澁鵷班事事疎。釣水耕雲手法熟。歸來端合把竿鋤。</text>
<title>宿南別宮 三首</title>,<text>破屋牕無紙。虛堂足夜風。聊吟千首韻。用和五更鍾。紫陌人初靜。金門漏尙遲。傷時無限意。孤枕未眠時。遭亂如何不後先。太平空憶十年前。千門楊柳春風裏。萬井笙歌瑞日邊。富貴繁華歸寂寞。荒苔衰草換風烟。興亡百變成朝暮。一眼看來倍慘然。</text>
<title>客裏懷鄕</title>,<text>一封情翰寄家人。旅泊城中已兩旬。衰髮鬢邊明似雪。單衣身上綻如鶉。沈吟只伴孤燈坐。把酒無緣一笑伸。多少艱辛休說盡。聞來還怕向吾嚬。</text>
<title>登普濟院樓感吟 二首○十年前。與舍人延吉大張樂於此。今荒廢故未及。</title>,<text>東大門前永倒橋。橋頭流水去迢迢。繁華往事浮雲散。衰草今朝客意銷。渺渺平林歸鳥倦。茫茫荒野走獐驕。暫休普濟臺前石。怳聽當時碧玉簫。風吹微雪灑林隈。峽裏寒雲凍不開。有客凌兢踏曉月。喜逢樵子戴星來。</text>
<title>贈琴皡如，安而得。時兩君共讀會講</title>,<text>嚴城一路限東西。咫尺村簷護御堤。耿耿寒燈愁緖苦。琅琅書榻誦聲齊。枕邊幾惹思鄕夢。牕外忻聞報曉雞。一束當歸懷萬斛。蒼茫南嶺片雲低。</text>
<title>與琴皡如，崔大受，朴舜卿。夜話宗廟祭所。</title>,<text>癸酉于今卄八年。悲懽人事幾翻遷。萍水逢場愁白髮。五更燈下一床眠。</text>
<title>思鄕 三首</title>,<text>客裏誰相伴。孤燈半壁明。思鄕無限意。霜雁數三聲。客中無事不悽然。歸思偏深歲暮天。素髮空垂衰鬢上。靑春虛度畏途邊。親朋病裏誰相問。燈火牕間獨對眠。遙想故園春信早。小梅應發草堂前。去歲龜城過殘臘。今年冬至在京城。明年又在何邊地。草草行蹤水上萍。</text>
<title>憶子吟</title>,<text>客裏風霜緊。蒼茫歲律窮。吾兒在嶺外。何日到秦中。野渡氷連岸。林巒雪映空。想應行李苦。望眼趁南鴻。</text>
<title>次權景仰韻</title>,<text>悲歌燕市上。千里憶鄕居。客裏愁多積。囊中錢少餘。朋談山榻靜。孤月夜牕虛。第一檀公策。始知果信歟。</text>
<title>宗廟將事時有感 亂後改建廟宇。而煥然可觀矣。</title>,<text>雪盡雲和臘向殘。山南朝日不全寒。臺壇灑灑神宜降。殿宇恢恢尸所安。星月中宵瞻劍佩。香烟淸曉惹衣冠。儼然整笏階間位。四拜聲中一寸肝。東閣雞鳴月向西。五更霜氣濕瑤階。駿奔忝在群公後。祼禮看來喜並悽。</text>
<title>過三淸洞</title>,<text>三淸洞裏舊繁華。今日枯桐噪暮鴉。往事悠悠成一夢。石溪依古漾寒波。</text>
<title>月夜與金希玉，成精甫。步出沙器前路上。時以擧動日迫。淨掃御路。一塵不起。</title>,<text>紫陌前頭輦路斜。輕塵不動月澄波。天街午夜無人語。灞水橋頭獨醉過。</text>
<title>偶成</title>,<text>主家門枕長安道。道上前呵後擁官。借問明朝應逐隊。袖將何事奏金鑾。</text>
<title>庚子中殿昇遐。承宣廟下備忘記。有感愴之懷。玆製三絶以敍之。</title>,<text>靈輀今啓夜臺行。擧國臣民涕淚橫。雪滿長安殘月曉。玉魂應繞別宮庭。香亭回自暮雲阡。已矣徽音隔九泉。痛哭都門無盡意。山光野色亦悽然。荒山一片土纔封。寂寞孤魂返舊宮。玉殿五更殘月夜。聞蠅無復警飛蟲。</text>
<title>次李根晦韻。送別權彦晦。</title>,<text>暫作秦中客。危途冷影孤。山園春定早。雲洞鶴應呼。宦海投簪笏。烟波逐釣徒。吾將浩然去。懷抱莫相殊。</text>
<title>見殿階上翠柏戴雪偶吟</title>,<text>臘月天將暮。堅氷在御庭。獨憐壇上柏。孤守雪中靑。傲視風霜改。饒看歲月經。春光留密葉。鐵榦學虬形。影瘦寒空月。光搖碧殿扃。壓臨鵷鷺列。猶似表亭亭。</text>
<title>旅館春雨詠懷</title>,<text>來作秦中客。悠悠歲月遒。功名不入手。霜髮已盈頭。春後寒猶緊。山前雪尙留。東風吹送雨。坐憶理西疇。</text>
<title>贈李根晦</title>,<text>遠憶李根晦。城東何處遊。烟霞芳草渚。梅柳暮江洲。宦路身難着。荒村跡久留。故山春日好。携手向西疇。</text>
<title>偶題</title>,<text>春入離宮日漸暄。梨園花柳欲舒芬。可憐松柏南山下。不改年前賊火痕。</text>
<title>偶吟</title>,<text>聞說洛陽聲利子。要津洶湧激風波。北關狼突無爲計。南海鯨奔不奈何。秘術傷人同鬼蜮。陰謀害物類狐蛇。想應豺虎休甘食。投彼黃沙萬里遐。</text>
<title>喜晴 二首</title>,<text>滿山風雨羃層雲。雲樹沈沈晝亦昏。須臾雨霽雲隨捲。依舊蒼巒映夕暾。昨日山中風雨晦。雲林咫尺不分看。今朝開霽迎朝旭。無限靑山眼界寬。</text>
<title>春日遣懷</title>,<text>園梅開發去年枝。節物依然世自移。君去洛陽回首望。江山猶是太平時。</text>
<title>與諸友留鼎山書院</title>,<text>昔聞鼎山山水好。今來果愜昔所聞。山分藍翠侵虛幌。水送鏗音報小軒。傍柳傍花偕覓句。談山談水共傾樽。煩君莫出松關外。南北東西世故紛。數日溪堂共講文。箇中風物爽塵魂。今朝忽出洞門去。回首靑山謝白雲。</text>
<title>詠晩春</title>,<text>花柳千村一㨾春。郊原物色轉淸新。如何白屋蒼生額。長蹙年年不暫伸。</text>
<title>黃光遠家。次吳大源韻。</title>,<text>小雨春臺花事暮。方塘水滴細文生。黃昏剛被頑雲祟。孤負三人月下形。</text>
<title>贈昌樂察訪河大易 時人有薦拔此人之語故及之</title>,<text>吾子之京洛。于將酒一盃。垂紳登桂殿。鳴玉上蘭臺。纘績應嘉乃。弘猷庶贊哉。角巾休退日。款段爲迎來。</text>
<title>暮春月夜 四首</title>,<text>山村桃李正芳華。況復長空月似波。獨倚東牕懷正苦。子規何事叫梨花。兵戈已歷八年華。南海如今未息波。幾箇男兒能敵愾。紛紛紫陌只看花。江湖空抱廟堂憂。月白虛堂百念繆。好事何人吹玉笛。聲聲添惹十分愁。人間何事最爲憂。十丈嚴城兔穴繆。野外疎蹤無着手。區區謾抱杞人愁。</text>
<title>次金公濟韻</title>,<text>半世生涯數尺琴。況聞松籟月中吟。煩君休恨人無與。白鳥磯頭是識心。</text>
<title>詠柳絮</title>,<text>庭院無人午睡甜。含泥新鷰語茅簷。楊花猜殺幽居靜。故逐狂風撲小簾。</text>
<title>庚子黃梅月。與金希玉，吳大源向陶山。仍遊淸涼。午憇洪亭子。先生嘗命改松石臺</title>,<text>舊號洪亭子。今稱松石臺。亭留人不在。斜日坐荒苔。</text>
<title>陶山和金止叔 圻 韻 時與諸友。校正先生年譜。參文集告成祭。出天淵臺講論。</title>,<text>先生風韻聳斯今。山共崔巍水共深。況此洋洋黃卷語。分明昭揭昔賢心。</text>
<title>溪上金是楨家。與金希玉。次尹芝嶺，琴勉進，金洛厓三君韻。</title>,<text>霏霏山雨昨連今。咫尺仙區隔海深。正直應開衡嶽霧。好看晴月照溪心。</text>
<title>孤山路中</title>,<text>平明信馬犯山扉。草樹深深露滿衣。此日衣沾何足惜。十年雅志喜無違。</text>
<title>孤山。謹次退溪先生韻。孤山有琴聞遠亭。主人宰奉化三載未歸。故未絶之意如此。</title>,<text>浪跡初從龍壽歸。此間遊賞無願違。雨因洗路隨風灑。雲爲迎賓出峀飛。霧樹層層行拂面。巖厓矗矗步拘衣。先生遺韻今如昨。手弄潺湲挹晩輝。尋眞恨未及芳春。悵望咨嗟已十旬。今日始行江上路。綠陰還可遠遊人。鶴怨猿啼峽裏春。鳳城三載未歸身。溪山無限耕漁興。付與汀洲采采人。</text>
<title>羅浮路中。口占二絶。</title>,<text>朝發溫溪村。午涉羅浮水。羅浮波浪深。借牛載行李。三四村連屋。茅簷架水頭。應爲煮白石。凶歲不須憂。</text>
<title>羅浮洞口吟二絶</title>,<text>渡盡淸溪曲曲橋。靑山影裏步逍遙。王子仙蹤尋不見。月明何處好吹簫。乘興飛筇步步輕。天風吹引老夫行。靑山灑灑元無垢。一雨如今洗更淸。</text>
<title>致遠庵</title>,<text>暫歇吟筇致遠堂。堂空松老碧苔荒。楣間喜見陶翁字。甲子陳蹤已渺茫。</text>
<title>風穴臺</title>,<text>壯哉風穴臺。神斧曾勞削嵯峨。雨何不能消。風何不能磨。千千萬萬年。鬼神常撝呵。孤雲碁局尙如昨。幾度空爛柯。</text>
<title>淸涼庵</title>,<text>千尺危巖揷太淸。巖邊蘭若耀丹靑。最憐巖腹淸涼水。漏石時聞散玉聲。</text>
<title>下大乘路中</title>,<text>身駕飛雲歷衆峯。風生兩腋盪塵胸。瑤壇倘遇安期子。願借靑囊藥一封。</text>
<title>聰明水</title>,<text>人言飮此聰明水。胸海聰明倍有神。一勺巖泉何與我。昏明淸濁自由人。</text>
<title>宿下大乘。逢風雨寓懷。</title>,<text>生憎塵世苦喧讙。來入山中喜靜閒。頑雲此日翻爲祟。風雨終宵夢未安。</text>
<title>滿月庵 二首</title>,<text>歷盡中臺抵月庵。宿雲平壑海如涵。遠近山河輸眼底。乾坤氣像儘包含。捫石攀蘿緩緩行。白雲深處臥仙扃。歸來正値炎天雨。孤負瑤臺桂影明。</text>
<title>金生窟</title>,<text>層巖懸瀑萬條垂。白日山中細雨飛。石蒪好事生巖腹。承得餘波翠葉菲。</text>
<title>宿蓮臺寺。次希玉韻。二首</title>,<text>夜宿禪房覺轉凄。曉來風雪壑雲迷。山禽似訴離人恨。落日前林款款啼。風送前山雨氣凄。宿雲丘壑路還迷。歸來未趁梨花節。負聽寃禽月夜啼。</text>
<title>近體蓮臺次希玉韻 二首</title>,<text>行尋川脈與山根。最愛淸涼衆岳尊。金塔奇高撑宇宙。蓮花形勝擅乾坤。行行袖裏淸風動。浩浩胸中淑氣呑。收拾千峯多少興。五雲深處役吟魂。山連百里壯盤根。鎭峙南方地位尊。峽裏猶藏千勝槩。壺中別作一乾坤。春秋花葉閒開落。晴雨雲嵐共吐呑。崔子仙蹤何處問。紫霞深鎖未招魂。</text>
<title>孤山亭</title>,<text>一水新添三日雨。隔岸呼取小刀來。層崖百尺凌霄立。好事何人翠松栽。</text>
<title>題孤山亭嘲主人 琴聞遠移亭菊于鳳城衙故及之</title>,<text>山自盤旋水自廻。頻年不見主人來。鳳城風味多牽興。階下霜花摠徙栽。</text>
<title>晴後出山</title>,<text>昨日山中風雨晦。陰雲面面玉簪遮。今朝快霽雲收盡。依舊蒼巒綠樹多。</text>
<title>出山城</title>,<text>携筇步出白雲扃。曉霧前林去路冥。兩日遊山三日雨。可慙無面謝英靈。</text>
<title>出洞門</title>,<text>英靈餞我石門邊。藤是靑幢石是筵。炎日却愁行路苦。故敎疎雨灑吟鞭。</text>
<title>宿溫溪。次希玉韻。二首</title>,<text>一夢醒來歲月遒。春花落盡近淸秋。頻年遠望蓮花峀。此日登臨卓筆頭。右挹赤松金塔窟。左招黃鶴紫雲樓。風塵十載空勞想。贏得禪牕數夜休。擺却塵中面。來尋物外山。盈襟風有力。履峽歷無難。步步輕穿霧。閑閑薄采蘭。知音末路少。日暮倚雲關。</text>
<title>贈別李致遠 有道</title>,<text>十二峯巒渾領略。精神非復昔時吾。憑君更結三秋約。紅葉霜崖醉共扶。</text>
<title>山中憶吳大源</title>,<text>滿月堂中鶴夢廻。朗吟飛下紫霄臺。故人遠在龜溪上。應向雲門首屢擡。</text>
<title>次希玉韻譏大源</title>,<text>深閉閨房晝夢溫。閒來不費遠遊魂。石路巉巖攀未可。好携穉子坐蓬根。</text>
<title>凌雲臺 主人卽李鶴壽</title>,<text>溶溶一水抱村流。臺號凌雲枕碧洲。鶴去空留松下石。暮雲芳草自生愁。</text>
<title>贈僧天悟</title>,<text>師住烟霞白玉扃。苔矼喜斷俗人行。相逢餉我仙櫻實。斗覺淸涼肚裏生。</text>
<title>逍遙壇</title>,<text>逍遙壇上步逍遙。不許遊人度斷橋。滿目雲山俱是樂。最憐松樹一千條。</text>
<title>風月潭</title>,<text>風月潭中風月好。誰其題品李先生。好待滿江秋月白。御風宜泛小舟行。</text>
<title>懷淸涼山</title>,<text>出山依是舊塵容。十二奇巒隔萬重。仙鶴如今消息斷。夢魂長在紫霄峰。</text>
<title>次龜島潭韻</title>,<text>丹丘泉石昔時經。今日征驂更暫停。巖聳芙蓉粧瑩鏡。江含碧玉漾虛亭。山呈靉靉寒雲出。天借濛濛小雨零。孤鶴夜來驚客夢。戛然淸唳月中聽。</text>
<title>餞主倅</title>,<text>爲藉溪邊草。臨流餞使君。天晴雲斂峀。野曠日沈軒。未縶征駒靷。空留坐榻痕。淸波聊一挹。相送暗銷魂。</text>
<title>病中偶吟</title>,<text>病臥茅簷下。金風鬢上吹。餘年知幾許。短髮覺成絲。一雨涼生葉。三更月侵帷。寒蛩認歲晩。泣向小階移。</text>
<title>夜坐有懷</title>,<text>事業嗟遲暮。容顔日益麤。君民慚舜禹。道學愧程朱。口但談陳語。胸猶抱壯圖。豐城十年劍。烈烈斗牛衢。</text>
<title>月夜有感</title>,<text>臥病蓬廬萬事慵。不知庭樹已秋風。一輪皎皎三更月。入戶偏尋白髮翁。</text>
<title>浴椒水 身痾雖除。心病難治。更浴湯盤。日新又新。則灑惺心神。表裏無垢矣。</title>,<text>草野身多病。來投洞裏泉。氷流百會上。霜液兩腮邊。漏鉢雙旬落。沈痾四日痊。蓬萊何處是。神骨當爲仙。</text>
<title>椒水吟 次洞庭之東江水西韻</title>,<text>一脉寒泉小白西。天慳地秘發源遲。金波淨暖三冬日。瓊液流氷九月時。卅漏心神頗喜快。一身多病豈憂危。浴來筭得年前伴。太半存亡意轉悲。琪樹叢中玉井寒。吟筇暫駐白雲壇。欲尋羽客談眞訣。何處丹厓刷翠翰。</text>
<title>椒水歸路</title>,<text>霜落前溪早着寒。隔巖楓葉已先丹。人間秋色今應晩。香稻濃黃十畝間。</text>
<title>秋懷</title>,<text>昨夜西風一鴈飛。前溪石出淡雲微。吟蛩漸向堂階入。樑鷰初辭素幕歸。老去有懷悲白髮。愁來無術挽西暉。芳蘭政在秋江曲。采采將紉九月衣。</text>
<title>山中詠懷</title>,<text>屈指吾今六十秋。偏驚白髮已添頭。干戈身世蓬如轉。逆旅光陰水共流。去國空懷王粲恨。登樓長抱少陵愁。畏途到處艱危甚。四壘兵塵幾日休。</text>
<title>贈申君 克儉 山居</title>,<text>江蘺幽澗正離離。屋上奇巖面面危。林亭待客張茅席。野畝驅禽竪紙旗。靜裏乾坤聊占斷。壺中歲月不干支。生平但識耕漁樂。此外那關喜與悲。</text>
<title>贈淸涼山僧聖智二絶</title>,<text>淸涼五月遊三日。仙鶴峯頭雨滿衣。今夜逢師談勝狀。心魂斗覺逐雲飛。曾入山門日。悤悤出洞忙。還慚塵事掣。紅葉負重陽。</text>
<title>還望洞咏秋事</title>,<text>楓林霜染暖寒衣。風日凄凄百草腓。落葉須知能就實。循環榮悴物誰違。</text>
<title>次金君 中淸 韻。贈淸涼僧德莊。</title>,<text>五月淸涼萬仞山。黃梅雨裏碧蘿攀。而今象外烟霞夢。每繞蓮花上上端。</text>
<title>聘君全公折送葵花。詩以謝之。</title>,<text>鵜鴂聲中百草腓。數叢紅萼映斜輝。傾陽一念逢秋緊。歲暮荒園任意菲。</text>
<title>伊山院會諸生通讀</title>,<text>伊山書院枕水西。觀物高堂士子居。此去想應多有得。滿堂爭誦小學書。</text>
<title>雙淸堂。次沈公直韻。</title>,<text>今登華閣舊聞名。明月淸風果有情。千里重逢消客意。一樽相對破愁城。姸姸霽色蓮房照。淡淡新涼水面生。江上山間藏不盡。分留餘興屬雙淸。</text>
<title>次柳西厓愛日堂重新韻</title>,<text>苞茂當年擬可恒。中遭頹落感悲增。重營已就輪兼奐。畢矣如今孝事能。烏鳥私情恨未施。不堪風樹舊江湄。堂名換做知深意。用寓羹墻罔極悲。右換名汾溪一派接陶川。四老仙纓濯灑然。共采靈芝山日暮。歸來賡咏棣花篇。右四皓佳興溪頭自四時。壎箎一室不相離。風烟遠近渾收拾。壺裏乾坤當入私。右屬私別區風景武陵春。朝暮烟嵐變態新。倘許華山分一半。聯簷洗盡十年塵。右寓興</text>
<title>和城主李景明▣韻</title>,<text>南湖萍會隔三年。嶺外重逢豈偶然。客裏鯨波千里夢。至今猶在海西船。</text>
<title>次李景明近體韻 二首</title>,<text>平生壯志已愆期。悔却從前昧禍機。人愛桃紅園裏早。我憐松翠澗邊遲。才華自古憎亨命。窮困方知坐妙詩。待得春明伊水上。好携童子咏而歸。三年落魄臥鄕關。朝暮相親是碧山。尙節元非誇遯世。無才自是任投閒。寸心敢望君臣際。片夢長尋象魏間。可惜岐山人已去。朝陽鳴鳳不重還。</text>
<title>吳大源家。和李景明詠杜鵑韻寓懷。</title>,<text>一蛻蠶叢業。峨眉路未通。聲聲戀故國。夜夜怨春風。嗚咽千年恨。悲涼萬事空。行人淚滿臆。指點此山中。</text>
<title>次聘外祖柳龜村韻以述懷 三首</title>,<text>一夢醒來歲已更。風鳴落葉轉悽淸。明朝人事分南北。見月何堪兩地情。碁飜世事轉頭更。孰是黃泥孰是淸。朝著風稜君莫問。楚人顔面越人情。六十年前事幾更。風漓不復見澄淸。秋天日暮荒村裏。剩把深盃寫遠情。</text>
<title>西行留別諸友</title>,<text>雨歇河橋外。風鳴落葉秋。一樽相別後。其奈月明愁。</text>
<title>次李 瑞 韻仍贈</title>,<text>身世衰將晩。乾坤屬暮年。臨歧不忍別。躑躅鐵山前。</text>
<title>竹嶺口占</title>,<text>重登竹嶺路。戊戌隔三年。一片思君夢。先尋紫闥前。</text>
<title>與丹陽倅李叔平 埈。登二樂樓。次板上韻。</title>,<text>人事悠悠水共流。獨留溪上數間樓。山容淡淡橫霜氣。錦色層層映碧洲。壑吐瓊瑤呈勝狀。峯抽劍鍔更淸幽。登臨暫倚風欞憇。白石淸川豁遠愁。</text>
<title>樓上西望石峯</title>,<text>丹陽館裏望奇巒。云是江西錦繡山。領略東南千萬峀。此山高出衆峯間。</text>
<title>西行路中口占 二首</title>,<text>輕驅匹馬帶單童。正値秋山錦葉紅。峀雲莫道無心出。似笑行人哭道窮。行年六十成何事。只是蒼顔一老翁。輔世難期三代佐。談書無望百家通。心懸魏闕寒葵撲。氣射牛墟古劍同。此去山陵緣有事。肯將名姓謁王公。</text>
<title>樓巖懷古</title>,<text>樓巖矗矗古江湄。巖上樓臺憶盛時。簾捲東風山雨晩。牕臨南浦暮帆危。繁華已逐浮雲散。人事翻隨過鳥移。惟有江心雙白鷺。忘機閒占舊苔磯。</text>
<title>旅館有懷</title>,<text>涼涼行色暮江濱。雲暗秋空月隱輪。野店疎扉無夢寐。五更寒雨更欺人。</text>
<title>福城洞</title>,<text>曉發可興村。行行指陰竹。草樹深復深。縱橫雉兔跡。</text>
<title>雙嶺次權景仰韻</title>,<text>未作驚人語。還慚趁倚樓。黃花楓葉裏。難畫暮山秋。</text>
<title>路中偶成</title>,<text>星言夙駕向玉京。漠漠秋陰暗遠程。何方淨掃浮雲蔽。快覩靑天白日明。</text>
<title>入城有感</title>,<text>蒿荻叢中輦路荒。行人不信是宮墻。空餘一髮終南在。依舊孤松歲暮蒼。</text>
<title>過竝里洞柳克甫家遺基感吟 二首</title>,<text>傷心克甫家。蕪沒空餘礎。何處覓音容。寒蛩泣露草。追想交遊日。于今三十齡。人亡餘舊址。憶聽兩砧聲。</text>
<title>庚子十月。以副護軍排祭入闕。時遭懿仁王妃喪</title>,<text>初傳玉漏入端門。天闊星稀曙色分。霜氣凌兢侵舊闥。風光憀慄怨新原。悲涼泉下千年恨。寂寞宮中卅載恩。痛哭臣民多少淚。今朝揮灑白峯雲。</text>
<title>偶吟</title>,<text>三間旅舍冷於氷。獨夜愁挑一盞燈。坐待五更宮漏報。隔牕羸僕痛凌兢。</text>
<title>入直闕中</title>,<text>鎖直承明內。深嚴隔九重。鴻臚依舊㨾。鳳闕異前容。日下移仙仗。雲邊拜虎龍。皇恩如許大。小國駿奔恭。</text>
<title>寄城主李景明</title>,<text>我友李明府。龜城千里邊。訟庭山鳥集。村屋夜厖眠。霧罷迎新月。茶餘閱古篇。思君一片夢。每落鐵山前。</text>
<title>闕下感吟 時地官朴子羽恐動之故。久未定山。慨然有作。</title>,<text>痛哭因山事。無人主國論。絲毫較𥙯福。細瑣計憂欣。五月襄期盡。重泉抱極寃。臣民無可奈。相對膽如焚。</text>
<title>次金柏巖希玉東浦十景韻</title>,<text>灑灑霜翎玉㨾成。孤山水月弄虛明。客來飛向湖心報。捲釣歸時夕櫓鳴。孤山別鶴網弋江南㥘稻粱。占隣蘆岸玉沙長。風霜驚罷瀟湘夢。散入溪雲野色茫。寒沙驚鴈圓似氷輪曲似眉。淸光先向草堂飛。碧空雲盡靑山暮。慰我孤吟不負期。文峯湧月山中蒸雨鎖深深。旋逐長風下遠岑。却憶淵明歸去後。遐觀常愛出無心。烽峀飛雲風外寒雲接暮城。瓊花十里洞天明。蒼髯好事承銀▣。愛看虬枝玉㙮生。松崖密雪垂柳春濃十里堤。柔條得雨任高低。閒來獨占前川興。不許遊人浪品題。柳堤疎雨細雨江蕪樂事多。老牛將犢傍平沙。睡餘閑弄風前笛。薄暮橋頭任意歌。渡頭牧笛雨後芃芃十里秔。千莖稠葉滿鋤靑。數曲長歌何所樂。田功爭喜日斯征。浦口耘歌物中馨德擅芙蕖。風外淸香擬乃虛。坐對方塘秋月下。澹然忘我又忘渠。臨池賞蓮洋洋游躍玉波寒。見餌無心上釣竿。活潑天機從此驗。請君休作細鱗看。坐石觀魚</text>
<title>贈李宏仲 德弘</title>,<text>所謂伊人我所思。自我不見今三月。今朝說于十畝外。咫尺迂溪隔林樾。君鞭蹇驢惠然來。風雨前山苔逕滑。欣然鼎坐小溪畔。握手相驚雙鬢雪。風塵共抱冶長寃。屈指星霜已六閱。悠悠離合苦無期。渭北江東傷遠別。天驕猖蹶南海上。鑾輿萬里愁播越。君扶日轂向龍灣。我執干戈探虎穴。耿耿千里此心同。請纓期縻平秀吉。奇殃所萃失所恃。痛哭呼天愁孑孑。聞君遠佩關東綬。正我移家江左日。迢迢雲嶺隔南北。欲往從之路脩絶。因便時屢送好音。斗粟兼資口糧缺。君今又抱風樹悲。一生艱辛君我一。相逢共說十年前。撫膺相看空咄咄。傷心自經亂離後。千百人中幾人活。兵戈天地網難漏。無辜同爲賊刃血。偸生又多賣國奸。殺身誰守文山節。惟君與我幸苟全。國耻未洗猶憤結。匆匆辛苦言則長。一一何須爲君說。從今無與人世事。隨遇能安吾意決。星山西頭伊水岸。水有魚兮山有蕨。故林猿鳥尙待我。一間茅齋可容膝。行當解冠掛東門。生死君須訪老拙。</text>
<title>龜川行</title>,<text>乙未之歲秋七月。單奚匹馬東南行。龜川隔在數十里。遠近層巒雲外橫。行行山路不見人。但聞角角雄雉鳴。是時炎雲久蒸雨。淫潦處處迷歸程。波深翻浦不可揭。欲涉還將須友生。沈吟日午獨怊悵。采采杜若行芳汀。天風忽起雲四駁。霞外半邊斜陽明。野色蒼茫杜陵樹。山光歷歷連宣城。衝泥石峴苦攀登。擡頭北望村烟平。山平谷斷得一村。村居怳是桃源氓。境僻還忻車馬稀。門外碧草三寸盈。主人見我不相訝。出門欣然携手迎。手摘園蔬䂨溪魚。一場談笑輸深情。蕭然客堂枕小塘。芙蓉葉上寒雨聲。野翁何年此卜居。半世生涯付釣耕。閒情曾入退陶詠。至今佳句令人驚。陰雲戲作良夜祟。一輪明月鞱光晶。溪源㶁㶁隔牕聞。夜來無夢神魂淸。天明林外鵓鳩啼。牧童喜報山雨晴。扶藜出步小溪頭。潦水落處餘浮萍。雲收霧捲朝日亮。綠樹依舊山崢嶸。山中奇事雨後多。一般雅趣無人爭。丁寧說與主人翁。樂此可以凌公卿。今年如是又明年。富貴一念秋毫輕。閒閒永作天放人。此外何事煩經營。從今共結香山社。莫負雲關麋鹿盟。</text>
<title>寄蘭兒 入元山島時</title>,<text>爾自嶺外來。來尋我所駐。時當十月初。歲律將云暮。爾時陟彼岵。幾日向我慕。悠然發深省。不遠千里路。輕離慈母膝。不憚沾霜露。行行竹嶺越。去去驪江渡。辛勤七八日。一夕鴻山遇。江南鴈叫霜。落葉初飛浦。蕭然旅館冷。寒燈花正吐。相思人不見。極目秦川樹。愁中忽見汝。我喜難比數。相看慰寂寞。客牕寒宵度。只念汝母心。送汝思應苦。門閭日夕倚。幾向湖西顧。海曲寒不嚴。猩風吹瘴霧。寒蟾散淸輝。思家中夜步。家山松與竹。歲寒應依故。歸夢逐雲飛。心往形空寓。光陰易荏苒。東流水空注。兩鬢已成絲。夙志何時布。塵埃二十載。功名風似捕。山之南水之北。山有薇水有鮒。歸來採且釣。此外他何務。爾其年尙富。立志須堅固。萬物人最靈。百行一身具。須從孝悌上。學問勤不措。人而不爲學。何殊毛與羽。勉旃復勉旃。勿褻天所付。</text>
<title>直闕中寄蘭兒</title>,<text>膝下生育汝。而今二十年。日夜之所望。冀汝學術專。學術本多歧。趨向必正焉。擧世尙文華。風雲月露邊。甚者索隱怪。妙妙玄玄天。許多聖人道。載在經書編。菽粟布帛文。金精玉美然。明牕淨几上。一爐薰香烟。靜坐洗心讀。對越古聖賢。沈潛義理趣。泉達若火燃。欲得入學門。先看小學篇。收斂向裏去。勿使從物遷。大本旣已立。作室基乃堅。聖人君子成。外累無相牽。胸中洞豁然。萬理窮貫穿。文章日進步。浩浩觀洪漣。餘事科擧業。自然稱麁拳。聞汝讀東坡。古稱詩中仙。風雅一糟粕。華焰徒芳姸。較諸杜少陵。坡也應推先。聞汝宿公衙。主倅交情偏。一者可往見。不宜頻留連。末世况多言。積疑懷詐權。恐有猜汝者。捏造虛言傳。眞僞是非間。不瑕爲身愆。余言止於此。汝其怕愼旃。</text>
<title>宿峯寺</title>,<text>我來峯寺宿。春雨正濛濛。松風吹白雲。來入禪床中。門前稀俗跡。靑山隔萬重。山中多少事。說與老僧同。自經亂離後。國事多匆匆。山僧不堪苦。可知村氓窮。法堂久已空。佛榻塵常蒙。貧賤一二氓。率妻兼抱童。邦本已爲搖。國脉今將終。無由控大邦。欲說淚沾胸。</text>
<title>憶子吟 時蘭兒赴右道監試高中。喜而作此。</title>,<text>我有兒子在遠關。江之右兮星之山。江波浩浩流不息。山色歷歷高巑岏。歸心遙與水共逝。望眼長斷蒼山巒。聲名蓮榜播芬芳。桃李春風吹朱顔。爾心應切彩衣舞。爾夢長繞萱花間。園中杏花正芳華。好趁此時須早還。</text>
<title>城中感吟</title>,<text>萬曆卄八載。九月十九日。信馬入東門。樂善坊第歇。舊基礎空留。離離彼黍稷。憶曾全盛時。朱門影煥赫。北接舍人簷。東連首相宅。高甍趁飛鳥。畫簾凝柳色。冠蓋晝騰雲。歌鍾夜沸月。中遭己丑年。湖南有大逆。一網打士林。崑炎焚玉石。一身元氣盡。何能保支骨。國脉殄瘁餘。海冦仍侵突。腥塵暗南陲。列陣風爭靡。將身有偸生。奮義無男兒。虜騎滿長安。都門張賊旗。傷心舊宮闕。滿目烟灰飛。遑遑去豳日。白日無光輝。宗祊竟誰托。君臣淚霑衣。衣冠盡血肉。都民無孑遺。龍灣萬里外。風霜賦式微。天旋豈無日。鳳駕還京師。西郊牛酒餉。庶幾王無恙。華山有舊色。漢水依前㨾。依俙舊宮路。草沒靡所向。園陵淨修掃。廟社更安享。城中數百家。僅僅尋舊壤。繁華百年事。一擧盡掃蕩。雖得重恢業。難陶太平象。天胡申降割。國母奄禮陟。臣民竟哭擗。因山迫五月。江湖抱閒散。久隔朝天闕。奔遑霜露中。山溪任跋涉。拜哭端門外。喬山日將夕。悲涼廣通橋。寂寞姸墻谷。西風轉悽切。客意何蕭瑟。于時帝撤兵。諸陣將卷甲。軍容動一城。旌麾擾防曲。乾川一片區。僻近城東隅。人烟最稀疎。隔絶聲呵呼。田中有秋芹。街岸多霜蘆。蕭然野趣在。坐對終南椒。東皐孤嘯發。斷橋靑藜扶。優容樂閒曠。偃息甘歡娛。西牕斜日照。衰眸不全昏。一部杜陵詩。展讀窮朝曛。</text>
<title>謁關王廟</title>,<text>昔年嘗讀後漢史。史多稱道關王名。新祠此日下馬拜。遺像凜然心魂驚。堂堂風烈蓋中土。遠及海東流英聲。將軍早際漢風雲。萬丈義氣秋天橫。樊城曾禠老瞞魄。敵愾雄威掀八綋。江南豪傑幾傾心。揮戈到處風霆爭。龍飛九五協朕夢。神謀鬼筭多經營。一劍能殲百萬賊。至今四海稱神兵。分明壯烈照人目。流傳千載勳名宏。東來壯士摠英雄。唾手戮力輸忠誠。桓桓願效古將風。默佑暗期關河淸。三間祠宇煥丹靑。一像宛若當時生。衣冠風彩尙儼然。見之孰不欽心情。朝焉夕焉拜又跪。忠魂壯魄臨盈盈。靈神畢竟豈無應。陰隲庶使邦家平。西風獨立奠椒醑。古堞踈木斜陽明。</text>
<title>憶弟吟</title>,<text>我思伊何嗟余季兮。季爲參兮我爲商。兩地茫茫兮隔東西。心之憂兮不自抑。薄言遊兮河之曲。河之水兮悠悠。我不如乎東流。立淸宵兮步月。眠白日兮看雲。日復日兮夜又夜。長相思兮不可諼。</text>
<title>野外吟</title>,<text>西風起兮白露下。木葉落兮鴈南飛。我所思兮彼美人。漢水茫茫兮未言歸。捐余玦兮秣陵。遺余襟兮翻浦。浦之水兮去悠悠。日晻晻兮渺烟樹。岸有芷兮汀有蘭。薄言採兮無可贈。獨搔首兮宇宙。間往古來今兮悲不忍。炎與涼兮代謝。老將至兮奈何。安期生兮赤松子。願相邀兮紫霞。</text>
<title>歲暮吟</title>,<text>干戈阻絶兮豺虎連年。兵塵暗兮故國山河。白骨叢中兮度歲華。歲云暮兮雪滿關河。覽靑銅兮悲白髮。撫孤松兮獨吟哦。天寒白屋兮冬夜漫漫。彈長鋏兮發浩歌。望美人兮天一方。欲往從之兮嶺路嵯峨。挽白日兮不可得。欲奮飛兮無翼何。</text>
<title>次歸去來辭</title>,<text>歸去來兮。鄕心日催胡不歸。我生之逢此不淑兮。國破家亡兮可堪悲。守孤城不能背戰。區區苟活兮悔何追。痛戎馬之盈郊。慨山河之已非。擁孤軍而誓日。躬自服乎戎衣。冒白刃兮決死生。奈兵單而力微。哀天禍之荐臻。失所恃而哭奔。忠旣失於敵愾。孝亦缺於倚門。兩得罪於國家。愧頑命之偸存。嗟生理之板蕩。家四壁兮空樽。挈妻孥而東渡。客江左兮強顔。朝薤暮塩兮呼乞於東西。心忸怩兮不安。人誰與於底處。怒常遭於守關。已矣世變之至此。儘人情之熟觀。狐舊丘之首死。鳥故林之知還。物之性尙不忘其舊兮。吾何鬱鬱久此盤桓。歸去來兮。某水某丘兮。心想神遊。衡門之下。足以棲遲兮復何求。泌水洋洋兮。足以樂飢兮忘我憂。況三陽之已迫。雪應消於南疇。可以治我之犂鉏。可以理我之釣舟。盍言旋而言歸。返初服於林丘。憶病弟與穉子。幾陟望而涕流。魂耿耿兮夜又夜。心懸懸兮何日休。已矣乎。人生百歲之光陰。駒過隙兮不我留。胡爲乎離鄕欲何之。擧國盡含瘡痍。樂土知不可期。百所思兮。不如我所之好。向家山兮。或耘或耔。向南風而開襟。寄雅趣於古詩。此外他無所求。不知我者。莫我笑而我疑。</text>
<title>獨寢不愧衾</title>,<text>人於獨處是難防。善惡二幾萌于心。兢持若無實用力。從欲竟落坑千尋。阿誰獨寢不愧衾。文節千年人所欽。摳衣紫陽受旨訣。仰遡伊洛淵源深。浮榮世路夢已斷。數間精舍西山岑。沈吟危坐喜寂寥。柴扉白日稀跫音。牕明几淨爐正薰。一室生白松籟沈。嚮晦兢兢入宴息。靜裏自整深衣襟。更深體瘦志又倦。亂想怕有靈臺侵。人雖不知己則知。天地鬼神臨蕭森。澄心體認戒自欺。喫緊約束輸精忱。心神歸宿澹且整。喚惺方寸無邪淫。胸中苟容一點累。有此分明身上衾。怡然自慊無愧怍。誠意閫域驅駸駸。閒居旣篤惺惺功。十目所視知嚴禁。風霜謫路矢服膺。眞實初心堅石金。丁寧一戒付諸子。萬古永作群蒙箴。高山仰止佩格訓。寤寐思服懷難任。</text>
<title>袖中彈文</title>,<text>金門淸曉講筵開。萬官鳧進明光宮。峩冠凜凜呂御史。萬丈勁氣爭長虹。袖裹雄藏擊邪文。詞鋒烈烈秋霜同。皇天曾不佑我宋。滿朝盡是狐尾芃。天津一夜杜宇叫。南士令望齊華嵩。隣哉咸賀得第一。太平可期唐虞風。紛紛百僚儘風靡。孰知大姦還似忠。中丞此日信得人。謇謇義膽懷匪躬。從來邪正見分明。忍敢回互欺天聰。刳肝瀝血箚滿紙。字字一一由丹衷。排雲一夕叫天閽。斷斷庶望回重瞳。盈廷百工摠生疑。反令涇渭歸矇矓。彼哉庸眼不足言。愕然笑彼深衣翁。由來大詐惑人深。已矣天聰還夢夢。看他他日禍蒼生。炳炳先見誰如公。遺文歷歷照靑史。萬古足可驚奸雄。</text>
<title>準擬殘年看太平</title>,<text>風塵膽消豺虎窟。隻影踽踽東西程。悽涼行色屬殘年。泣向蒼天思太平。天乎曾不佑我宋。虜騎厭草長安城。雙龍失水五國城。故都無主烟塵生。流離千里隔鄕山。悲吟到處愁惸惸。光陰悤悤不貸人。頭上白髮添千莖。分明天運往必復。否極會看逢時亨。靑春枉拋亂離中。一鏡看來顔可驚。乾旋坤轉倘可期。未死佇見妖氛淸。時來快斬海中鯨。輦路欣覩鸞輿迎。玉燭乾坤躋壽域。康衢烟月重光明。蕭然瑣尾一老身。亦將更尋鄕關行。枯枝再沾新雨露。永作太平休休氓。空懷咄咄焉能果。暗向西風雨涕盈。腰間獨有三尺劍。萬丈龍光牛斗橫。</text>
<title>過良鄕感烏林答氏</title>,<text>我憐烏林答氏女。孤節凜凜橫秋霜。千年芳躅宛如昨。貞德不與人俱亡。蘭腸玉質葛王逑。芳緣共結雙鴛鴦。齊眉豈讓孟光後。淑愼庶可追齊姜。君王日恣麀聚行。痛矣穢德淪三綱。哀哀妾身何所歸。血泣四顧天茫茫。輕生抗節是不難。只恐國家同罹殃。潛思萬全計無奈。蹙蹙五內空蒼黃。千金軀命棄如土。一片貞魂飛劍鋩。臨危善處又勇決。玉骨慘淡埋良鄕。蘭摧蕙折千載後。至今烈烈留遺香。誰知虜中一婦人。殺身抗義扶綱常。可唾南朝許多士。屈膝賣降無剛腸。身爲丈夫不如女。女也淸風尤有光。</text>
<title>唱廻風</title>,<text>金殿沈沈玉樓鎖。三千粉黛宮中陪。宮中誰是第一人。綽約飛燕瓊華腮。纖娟却怕被輕擧。一曲唱敎輕風廻。嬋媛麗質自天生。妙粧不待含章梅。靑年選入黃金闕。細腰幾被宮嬙猜。氷腮玉骨太輕瘦。嫰弱形容看可哀。尋常恐惹風力引。宮庭日暮愁徘徊。胸中運妙創新調。繡戶不曾臨風開。七寶臺中一唱罷。淸韻暗凝流霞杯。淸颷捲却庭樹去。不向佳人鬢上來。一庭柯葉落颼颼。却訝秋後繁霜摧。羅幃不動錦屛靜。玉簾垂地無風埃。花顔柳腰好自持。凝粧晏然登瑤臺。排風曲裏排萬幾。一日君王腸九回。從來尤物煽奇怪。荒樂渾忘藏禍胎。妖陰用事炎運微。已矣無復噓寒灰。君看皇英嬪虞贊聖化。坐見南風阜民財。</text>
<title>氣作山河壯本朝</title>,<text>垂亡宋朝一孤臣。隻手欲防洪流波。傷心胡馬半乾坤。淚灑神州悲奈何。紛紛和議摠盈庭。已矣望斷揮天戈。忘讐何忍一天戴。永言一寐寧無訛。生雖未能斬完顔。死後志欲淸關河。胸中磊落壯氣存。烈烈終始無消磨。千尋變作不測淵。萬仞化爲高嵳峩。巍然鎭隔塞垣界。浩浩流割黃沙坡。封壃賴此永壯固。不許金兵飛渡過。平生憤氣庶暫洩。泣鴈丹旌遺恨多。</text>
<title>東陵瓜</title>,<text>有瓜有瓜靑門前。底事名以東陵瓜。東陵侯是舊秦人。早歲腰上金章加。生丁天地否極日。七王宮闕生蓬麻。傷心六籍已成灰。慘目章甫埋深窊。嗷嗷怨極神又怒。鮑魚已載轀輬車。孤臣蹙蹙尙安歸。黽勉偸生生可嗟。寧將身世托老圃。適彼樂土其虛徐。蕭條一宮只數椽。羈城東頭淸渭涯。於焉永矢獨寐言。境僻還欣隔塵譁。閑閑來往數畝間。暮雨寒簑風外斜。一生行裝一柄鋤。萬瓜耘來綠差牙。東風養成碧玉莖。浥露爛開黃金花。蕃衍有實味且甘。城外幾人爭來賖。朝耘暮耘任自如。此間生理堪可誇。萬事經營儘掃了。肯容俗慮煩些些。看他世間疾足人。逐鹿謾自爭中華。江東年少學敵萬。芒碭山上祥雲遮。攀鱗附翼此其時。一出固知勳名嘉。國破家亡未死身。靦面忍趨侯王家。我養我瓜老我生。富貴一念焉牽挐。淸操足以激頑夫。高風今古誰等差。君不見山東輕薄兒。朝秦暮漢爲毗夸。畢竟甘蹈葅醢辱。笑矣乎彼獨何心耶。</text>
<title>泣黃光兒文</title>,<text>吾何泣乎。泣黃光之不淑。旣與我而相遇。胡遭時之孔厄。昔爾之穴處乎墻根。蒙爾母之生育。纔降胞之初坼。已黃質之有澤。彼狂且之狡童。胡鑽穴而謀攫。知難免乎屠剝。情惻隱之內發。勤雙手以摩挲。護一袂以歸來。飮渫水兮飼脆肉。朝復暮兮撫孜孜。曾日子之未旬。忽彼我之情熟。向牕頭而輕蹂。傍床隅而飮啄。應呼聲以趨蹌。隨指揮以奔走。絶一毫之猜疑。紆十分之信厚。供玩好於眼前。慰無聊之心緖。忽一夕之無端。來惡少之有女。妬婉孌之巧態。嫉輕盈之纖體。初隨戲而若弄。轉毒趾之加體。蹴纖吭兮顚殞。蹋細腰兮委折。哀鳴之不我救兮。竟寸命之見絶。想前日之護養。沕情意之交孚。慘今日之捐軀。竟何罪而何辜。耳彷彿兮聲音。目依俙乎毛色。哀纖麗之便體。猶耿耿於心曲。願一見於夢寐。庶余思之少洩。魂冥冥兮不得返。私自憐兮情何極。日暮兮空林。寒雀噪兮啾啾。疑是爾之來思。獨盤桓以永惆。</text>
<title>伏劍</title>,<text>王陵沛人也。聚黨數千人。杖劍歸漢。項羽患之。取陵母。常置軍中。欲以招陵。陵使之至也。陵母以死自決。伏劍而死。使陵不敢有二心。噫人之所難明者去就。而陵母能明之。所難決者死也。而陵母能決之。一女子而爲男子所難處之事。眞女中之知義者也。遂感而爲賦曰。人所惡莫甚於死。死或輕於鴻毛。宜此義之與比謇。勇決於所遭。於漢得一婦人。壯哉王陵之母也。能臨死而不疑。誠凜烈其義槩。時秦鹿之在野。瞻烏止乎誰屋。山東蜂起之豪傑。幾多騁力而疾足。嗟王子之踽踽。獨抱略而安適。聞沛上之隆準。實天人之攸屬。爰得攸依。盍歸乎來。仗三尺之雄劍。擁數千之銳卒。魚得水以相懽。鳥擇木以爰集。何楚猴之孔奸。反搆猜以爲虐。縶其母而維之。作招子之巧餌。痛母子之相離。知永訣乎生死。哀軀命之如絲。盍殉義以自訣。將黃髮之弱軀。蹈白刃以不惜。嗟臨死之一言。宜感動乎來使。玆豈比溝瀆之莫知。諒深意之在此。觀今日之事勢。判順逆之懸異。喑啞慓悍。新安之寃骨盈壑。寬仁大度。大澤之神母夜哭。人心天命之有眞。宜決向背於今日。一身之存。子不忍若是其恝。一身之亡。子必絶意於事羽。一生而一死。子決去而決就。況愛親之一念。根天性之罔極。母若久於苟活。無庶予以子賊。輕幽楚之孤軀。重事漢之大義。結深讐於項氏。示不共乎覆載。旣母心之若此。盍子意之憤激。怨多積於楚仇。志堅委於漢質。翊炎祚於終始。慰母心於冥冥。噫去就之大義。在識者而難明。矧輕生而重義。亦夫人之所難。以匹婦而能之。宜丈夫之靦顔。</text>
<title>商羊</title>,<text>惟物之各具一氣。氣相應於蒼天。矧飛禽得氣之先。盍告徵於將然。曰有鳥兮一其足。于彼臨淄之都。何所獨無丘隅集。胡爲乎公之庭，爾其受天一氣。鍾純陰精。翩翾其羽。毰毸其毛。鴥彼戾止。於焉舞跳。展兩翼而蹁躚。頓單趾而躑躅。爾旣非食蟻之鸛。夫豈集鳴于垤。亦旣非白蹢之豕。何必烝涉波矣。挾東風而鼓翼。引雨師而前噵。瞻彼齊畿。萬民所止。矧此朝堂之庭。鵷鷺共會之地。於止知其所止。其止也異乎人之爰止也。齊王曰吁。咨爾卿士。相彼鳥矣。不亦異哉。孰左右者爲之先。爲余能占其祥災。魯有孔子。天縱之聖。道與天通。盍爲往聘。果聖心與天無間。物莫逃其形跡。協童謠於往時。揣懷襄於今日。迨未陰以爲備。極綢繆之深策。豈一民之昏墊。國不至於傷害。是知災咎之來。天必因物以示兆也。物之告兆。惟聖人能有以炳識。能知而能有其備。此所以災不爲孼。信乎人事之極備。可免天禍之或然。倘非至誠之如神。夫孰明知於事先。適今日之盛治。未免極備之吉凶。雨連日以不開。害已極於三農。縱商羊之先舞。慨無人可以前知。仰彼蒼而籲怨。益永慕乎聖言之信而有徵也。</text>
<title>輓詞[李好閔]</title>,<text>草草傷人事。存亡有幾間。何須愼素履。只莫保朱顔。始爲朝京至。俄傳作古還。秋風寄殯薄。寒雨泝江艱。寡婦孤兒哭。丹旌白露班。行人誰不惜。吾歎一何頑。楓落中原木。天高竹嶺關。生來死返地。鄕月幾回彎。</text>
<title>輓詞[金宇顒]</title>,<text>一病辭明世。三秋返旅輴。傷心倻水上。他日獨吟身。</text>
<title>輓詞[沈喜壽]</title>,<text>非罪當年冶長囚。刑官慘目五經秋。京行未割妻兒戀。旅遊還成斂殯謀。記德南鄕餘短碣。辭恩北闕放歸舟。幽明慙負求詩債。和淚新題薤露謳。</text>
<title>輓詞[文勵]</title>,<text>綸音初下紫雲端。寵命方膺向帝關。專對奇才終未試。重泉行色豈堪看。秋風南嶺丹旌遠。落日東湖素帳寒。白首故人膓欲斷。送君今日幾時還。末路知音有幾人。與君交契最相親。分襟擬看遼天月。返旆將期嶺樹春。一夢俄驚催白髮。九原難作揜黃塵。倻溪無復淸樽話。奠罷臨歧淚滿巾。</text>
<title>輓詞[黃璡]</title>,<text>子有軒昂志。吾無時世糚。中年隔雲樹。今日吐心膓。玉節滯京國。丹旌㱕故鄕。如何此夜淚。南望沾衣裳。</text>
<title>輓詞[李光胤]</title>,<text>一病緣憂國。燕山命未將。如何垂黑髮。容易熟黃粱。鳥嶺連天遠。驪江接海長。無因扶櫬哭。揮涕寫哀章。</text>
<title>輓詞[朴而章]</title>,<text>晨星落落久離違。渭北江雲惱夢思。十載洛中成邂逅。一樽燈下說歡悲。仙槎未向三淸遠。朝馭翻驚二竪欺。執紼西風揮老淚。此生何處更相隨。</text>
<title>輓詞[宋光啓]</title>,<text>鬚寄人間六十秋。浮雲世事信悠悠。早躋貂列同朝喜。曾試牛刀四境謳。綠野終期負重望。藍橋何意遇仙儔。飄然一去難尋跡。和淚題詩已白頭。</text>
<title>輓詞</title>,<text>曾失希之相對泣。寧知公又至於斯。初秋暫別魂猶黯。今日長辭痛爲誰。秋月襟期埋不得。春風談笑定何時。人間衰病終難久。地下從遊永有期。不位不年天意在。謝庭麟角白全眉。</text>
<title>贈遺</title>,<text>朝天時別章 幷序○朴善長吾郡柏巖金相公安村裵令公。皆家食在鄕。歲壬寅夏。差赴天朝。在一月而差先後焉。夫啣命殊而行期同。此二公之所幸也。旬未浹而餞禮再。則鄕友之所歎也。落日河橋。不能無感恨於衆賓。而閤下之志。報國而已。忠信而已。古人云視萬里於咫尺。秉一節於四方。非閤下之謂耶。走上龍墀。承九天之褒命。歸來春風。披錦囊之所收。愚以是望焉。冠盖西臨鐵水流。三盃聊慰日邊遊。九旬夷夏經重譯。萬里風霜賴一裘。不啻騏騮充下貢。應輸忠款達前旒。丈夫懷抱當如此。莫問官途幾許脩。又 朴漉今日長程別。秋風萬里槎。提封趍日至。包貢抵皇家。眼入乾坤大。身嘗險阻多。懸知回馭日。高賞被絃歌。又 權斗文男兒生外國。所見貴中原。白首啣王命。丹心向帝閽。三軺連氣槩。一路好言論。獻馬龍庭後。仍陳再造恩。又 琴復古燕山迢遞鴨江流。萬里嚴程賦遠遊。遼海霜深須攝玉。灣河雪落願重裘。趍鵷俊彩驚環佩。執壤孤誠動冕旒。倘及春風歸尙早。故山花竹秀而脩。又 李興門才望當朝第一流。擔擔往旆作西遊。騰驤駿馬遼陽路。蕭颯風塵季子裘。禹貢山河尋古跡。堯庭冠佩拜宸旒。此身報國甘勞悴。忘却燕山道路脩。萬里寧論去路遙。男兒壯志自玄髫。皇恩久荷乾坤大。壤奠今將牝牡驕。文彩豈徒專海外。丹忱應已動天朝。臨分不用頻揮淚。歸及春風雪未消。又 李景明自從蓮榜忝名聯。兄弟交期久益堅。幸我南中分竹日。適君林下告休年。雙淸談笑情何盡。萬里分携思轉綿。山海秋風霜月夜。夢魂應趁鐵津船。又 李耋使乎才節脫凡流。今向天朝作遠遊。于享志專輸壤奠。且候人盡美羔裘。眼觀周樂追吳札。首稽堯庭拜玉旒。孑孑行旌千里路。葵誠都是爲靈脩。又 洪以成吾君事大竭深誠。揀送名臣管押行。地用好貢方物獻。天王應喜享儀成。堪誇吳使觀周禮。肯憚張槎渡海程。顧我未忘同契義。題詩來話惜離情。又 金勮啣命飄然朝九天。燕山迢遞路三千。驅馳霜露身何顧。冒涉危艱志益堅。使節光搖山海雪。行旌影拂玉河烟。遙知壤奠充庭日。咫尺天顔對必專。又 黃曙吾王事大悉由誠。名是君臣父子情。貢獻每思儀及物。使臣惟簡實俱聲。天閑歲進耽羅種。沙苑時看雲錦明。匏繫一方竟何用。病中猶羨丈夫行。</text>
