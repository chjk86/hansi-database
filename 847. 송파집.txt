<title>亭前老松雪壓摧折。吟成。</title>,<text>雪壓蒼髥重。龍顚碎白鱗。寧爲直節死。肯作曲腰身。</text>
<title>醉吟</title>,<text>落日勝村酒。歸來卧松陰。兒孫縱聒醉。松月已相尋。</text>
<title>曺守而 漢英 佐幕關東。來見。余臨別贈之。謫野城時。野城。卽盈德。</title>,<text>雲氣正陰陰。風生樓下樹。勸君駐征驂。笑指寒山暮。</text>
<title>松坡八詠</title>,<text>續如流水去如梭。消盡光陰奈爾何。定識經營俱不足。只餘山色閱人多。右普濟行人平郊一望白成堆。天地還疑變劫灰。可使畫工模絶景。松坡居士小堂開。右箭串晴雪千家山郭對淸朝。一帶烟如漲海潮。却恐群山盡埋沒。遙憐絶頂半沉腰。右王十里朝烟雨後蒸嵐不見山。却愁鰲沒海濤間。須臾風卷碧峯出。始覺巍然自在顔。右峩嵳晴嵐月黑荒村野水寒。雲間火作曉星殘。可憐霜露終宵味。何似詩翁卧點看。右土蓮浦漁火斫却松枝不設簾。肯敎淸月碍前簷。天公亦識貪多意。掃盡秋陰快活添。右東嶺霽月家僮報我急登㙜。前圃船隨海鳥來。沾濕非關壯心目。恐貽宵肝恤民灾。右馬塲觀漲城勢隨山山勢盤。殘霞隱映最奇觀。傍人恠我無佳句。語及風塵淚忽汍。右南漢落霞</text>
<title>治瓜田</title>,<text>吐蔓開花葉不齊。培根去草子盈畦。傍人錯比東陵種。自是園丁返舊棲。</text>
<title>松坡晩步</title>,<text>緣坡八九老龍鱗。偃盖參差好庇身。韓子庭楸誰比數。雪中尤喜見精神。</text>
<title>聞送葬 二首</title>,<text>卧聽薤歌曉出關。魂隨丹㫌向何山。人皆恐死還堪笑。此去那知勝世間。生死皆從造化關。水流相續捴歸山。天公自厚收眞氣。不許光陰百歲間。</text>
<title>長峯精舍十二景</title>,<text>麥壠靑靑始築堤。夜來山雨漲前溪。呼兒走急看魚笱。兼把長鑱更護畦。右蘇溪春漲炊烟處處度朝昏。隔水微茫老樹村。滿目非關詩料好。年饑喜見百家存。右武夷炊烟嶺上群峯似畫眉。白雲何意巧爭奇。却嫌山色頑無變。晩帶晴霞次第移。右鞍嶺夏雲半掩半開西復東。山腰山頂弄輕風。多情造物生新妬。撩却詩人寫未工。右桑峀晴嵐農歌無曲聽堪悲。只願今年不失時。太半西輸又南餉。歲登纔免歲前飢。右北疇農歌霜落山空古堞明。村烟水靄夜來橫。須臾月出秋毫見。掃却浮陰萬里淸。右山城秋月木落荒郊白露繁。雪衣何事叫群喧。彩簫要及朝天去。玉宇無雲月一痕。右沙郊鶴唳灘頭處處似燃藜。月黑烟沉自不迷。知是看魚頻出沒。隔林遙見乍高低。右東灘漁火天畔雲收一柱孤。雪中瘦骨玉爲膚。古人題品看誰似。了得文山隻手扶。右天柱霽雪寒日低㘅杳靄間。殘霞冷薄錦闌斑。暫時留得穿踈屋。莫遣浮雲起半山。右銀山落照齋僧禮佛石壇早。手折松枝殘雪掃。無事幽人曉夢驚。隔江時有鍾聲到。右國寺曉鍾遠波虛映古亭隈。落日初霞鏡面開。惆悵風流今寂寞。水生唯見釣船來。右淸遠澄潭</text>
<title>風雨極暴。吟成。</title>,<text>大風驅雨撼川原。萬木紛披咫尺昏。一室燒香閒坐處。胷中自有好乾坤。</text>
<title>姜公望 汝載 賞心堂八詠</title>,<text>雨後輕嵐掩映虛。態濃山色美人如。峩鬟沐罷新眉畫。風動羅幃自卷舒。右楊岳晴嵐遠峯當戶帶斜暉。紅斂烟生漸覺微。唯願少留傾藿照。片雲何意故來依。右樵峯落照烟郊漠漠草萋萋。放牧兒歸柳暗堤。牛背睡醒山雨細。興來橫笛和鶯啼。右砂村牧笛浦上雲沉夜莾蒼。水搖燈影自翻芒。時應捕逐魚跳網。政似流螢亂入塘。右雲浦漁燈水落寒潭石骨高。朝來宿鷺刷霜毛。夜天風露閑眠穩。警鶴還嫌徹九臯。右姑潭宿鷺朔雲關雪亂相呼。漢水歸棲自一區。欲向沙洲問消息。來時足有帛書無。右漢島歸鴻軋軋烏檣上索聲。布帆初掛夕風生。前灘水落多危石。月暗輕舟愼次行。右橋灘掛帆敗蓼粘沙氷不流。提綱喜見凍鱗浮。如何自別蛟龍蟄。每彼漁人一網收。右蓼渚擧網</text>
<title>戱吟芍藥</title>,<text>灼灼嬌姿入眼中。絲絲小雨更隨風。休論早晩俱零落。只有孤松不染紅。</text>
<title>嘲白鷺</title>,<text>霜毛雨立渚田間。笑爾窺魚不自閑。擧翼翩然如解意。穿雲片雪向靑山。</text>
<title>趙銀溪來訪。口占求次。</title>,<text>省郞趍走苦家貧。謝病丘園爲送春。莫謂銀溪官冷薄。猶能携酒訪情人。</text>
<title>諸友携酒來訪。口占。</title>,<text>醉倒花前不覺曛。任敎車馬散如雲。醒來獨坐亭亭月。無限風光更憶君。</text>
<title>雨中吟成</title>,<text>頭無貴骨腹無書。自是乾坤一塊虛。猶有寸心憂水旱。每逢村老問何如。</text>
<title>對山</title>,<text>無語靑山意可知。只應嘲我謝明時。半生爲爾酬淸債。萬事休來不廢詩。</text>
<title>坐川</title>,<text>日日臨流漾綠漪。巖花濯影柳沉絲。最要看取靈㙜靜。淸夜無風月滿時。</text>
<title>壬辰被黜。夜吟。</title>,<text>此身三黜意如何。偃息郊原興更多。無限松聲終夜亂。却疑深壑亦風波。</text>
<title>感懷</title>,<text>古人風樹不勝情。今夜潛悲杜宇聲。微物自知春序至。百年長逝感浮生。</text>
<title>笑讀人人書 課作</title>,<text>白首松雲絶世塵。笑他黃卷謾勞神。請看獜閣丹靑裡。讀古人書有幾人。</text>
<title>李副學月如 之恒 挽 二首</title>,<text>贅入君家作弟兄。一時榮辱又同行。窮途忍見先朝露。白首棲棲愧此生。病時悲語我何忘。說與諸孤淚自滂。好去帝鄕尋舊籍。想應泉路少羊膓。</text>
<title>洪瑞挽</title>,<text>瘦骨長身在眼前。不堪諧笑隔重泉。從今老去誰心愛。頭白人間哭少年。</text>
<title>壬午三月二十九日。朝起見山雪。戱爲問答。二首</title>,<text>山下雨成山上雪。水邊花柳興還幽。靑山底事多愁苦。萬綠叢中白盡頭。</text>
<title>山答</title>,<text>却恨東君分付晩。暮春垂盡轉陰幽。勞心昨夜催花雨。不覺今朝雪滿頭。</text>
<title>謫東溟答人問</title>,<text>活計人來問。吾今自有眞。馬因閑减口。僮作影隨身。沙鳥交遊盛。秋山錦繡新。豪奢誰似我。得此不勞神。</text>
<title>所舘主人勸酒。口占。</title>,<text>主人勸我酒。遷客不堪秋。夕葉驚黃落。宵蛩易白頭。風高海寒早。地濕谷嵐留。飮此扶持好。肯爲憔悴愁。</text>
<title>逢太守趙君獻 珩○時趙公出宰盈德</title>,<text>昔子分銅竹。哀吾尙棘欒。流離多契濶。放逐轉饑寒。嶺外相逢喜。人間此會難。語終憂繼廩。㐫歲邑尤殘。</text>
<title>任孝伯 有後 休官。避入蔚珍今十年。聞余受玦。馳書問之。惠以銀唇。答書中口占。</title>,<text>東海任公釣。生涯謝垢氛。唯憐狂妄士。得罪聖明君。避地誰先見。排雲獨未聞。銀鱗傳尺素。何日合支分。</text>
<title>宿俎郊村 廣州賊陣處</title>,<text>賊壘圍城處。村居似鳥棲。客來無吠犬。曙到不聞鷄。水旱仍征稅。風塵尙皷鼙。多慚田舍老。向我問遼西。</text>
<title>省墓</title>,<text>不孝爲人子。飄零世路危。艸荒曾拜處。樹老向來時。莫謂重泉隔。應知萬事悲。如何忙告別。慈父念歸遅。</text>
<title>大殿春帖</title>,<text>天上春回早。人間聖祚昌。沴氛消臘雪。和氣煽初陽。物茁仁風遠。蓂暄化日長。今朝太平樂。慈壽獻椒觴。</text>
<title>李侯道卿 楚老 到任沙斤驛寄詩。追次答之。</title>,<text>從今來往數。念昔十年離。雪峽三人會。雲峯五馬期。驛殘無苦面。地近破愁眉。何處頻相憶。方壺月滿時。</text>
<title>夜雪 三首</title>,<text>夜雪誰先覺。孤衾不寐人。窓明疑有月。地白凈無塵。灑壁騷騷響。粘籬密密均。呼兒問盈尺。默卧驗來春。呈瑞何時見。恒陰歲暮天。懷人空有淚。入夜轉無眠。玉寢寒凝帳。氊廬冷折綿。抱衾愁獨卧。那用剡溪船。沉冥卧幽室。料得雪晴時。天上雲陰駁。窓間月影知。幾人穿暗逕。一犬吠寒籬。阻絶臨軒賀。誰能進諫詩。</text>
<title>早起 二首</title>,<text>春來恒起早。點物若催科。艸入前沙半。花開昨暮多。鷺蒲抽玉麈。鶯柳織金梭。日出還呼網。魚跳水自波。前山猶宿靄。散髮待朝暉。柳絮粘沙草。巖花覆釣磯。水流雲影動。山寂鳥聲微。漫興諧眞性。休言世事違。</text>
<title>曉起 二首</title>,<text>曉起看明月。低峯不可攀。誰磨千古鏡。遍照萬重山。圓缺春將暮。炎凉客未還。淸光隨處好。奈此漸頹顔。寂寂山居僻。悠悠月影淸。昇昏開好面。近曉最多情。纔將圓光滿。那堪缺暈生。浮雲幸無跡。留得暫時明。</text>
<title>與兒輩。沿溪歸草堂。</title>,<text>溪行隨子姪。曲曲坐淸潭。驀越兒皆健。扶持我不堪。花巖紅磊磊。柳岸綠毶毶。自笑還行役。歸休卧艸庵。</text>
<title>借鄰人鑿池。種蓮。</title>,<text>溪邊鑿小池。野老謂吾癡。自有水如鏡。那無花滿枝。秋蓮惟所愛。春物不多時。况復淸香質。端宜淨地移。</text>
<title>池水未盈。予欠恨。子姪曰。可以引渠。予謂地勢難。兒輩強之。率村童用力。果潺湲一條如線。兒皆喜躍。口占諷喩之。</title>,<text>稚子覘泉脉。群呼一窪。導流移澗石。防泄築堤沙。功就因兒戱。溝成向我誇。可能推學理。努力自成家。</text>
<title>詠懷</title>,<text>凄凄谷風起。片片嶺雲飛。日暮牛羊下。林深鳥雀歸。他鄕音已慣。故國意多違。自笑迷猶執。不知吾道非。</text>
<title>曺守而 漢英 又訪。臨分。口占贈之。</title>,<text>此地誰相問。君今再度來。江山一樽酌。懷抱百年開。閱盡東遊作。還同北望哀。風塵離合意。落日更遅回。</text>
<title>夜卧</title>,<text>病懶惟高枕。宵分着睡難。愁來無短夜。老去憶長安。遼鶴猶迷路。覊鴻尙㥘彈。天明雖苦待。畏日亦焦肝。</text>
<title>下敎求言。未聞應旨者。感懷。</title>,<text>求言深罪己。宵旰爲斯民。聖旨猶謙德。天心克享仁。朝廷多正士。草野更何人。側耳今逾月。寥寥泣楚臣。</text>
<title>朝詠。次杜韻。</title>,<text>朝陰猶宿霧。穡事早田家。露重低山葉。風輕落稻花。水流心共遠。天與路俱賖。句漏得無計。黃金未化砂。</text>
<title>姜公望用前韻寄示。盖恨余未蒙恩也。復次其韻。</title>,<text>書來多苦語。俱是亂離人。落日天邊眼。秋窓夢裡身。病餘親几杖。地僻謝蹄輪。倘許荊扉叩。兒童識舊賓。</text>
<title>十月望。月色甚好。獨立吟翫。命之曰倚杖看明月。</title>,<text>倚杖看明月。江山欲夜時。淸光元寂照。物影各參差。鳥宿難藏葉。魚遊易見絲。乾坤無限意。獨立自吟詩。倚杖看明月。幽懷向爾論。誰磨一片白。却破萬邦昏。兔杵如無藥。蟾精定有痕。莫敎雲作惡。繼照待朝暾。倚杖看明月。不嫌冬夜長。一天皆凈色。群宿莫爭光。淸景浩無際。遠空微有霜。玉京如可到。乘此欲翺翔。</text>
<title>十日畫一水 課作</title>,<text>一帶開澄碧。羲和十轉輪。烟光微淡淡。風勢乍粼粼。着力潺溪妙。傾心縹緲眞。天機寧計日。流動意還新。</text>
<title>梵窟。次公望韻。</title>,<text>招提今夜會。俱是昔年人。雪月江山舊。星霜鬂髮新。詩情皆惜別。酒興且忘晨。嶺海歸來日。烟霞更問津。</text>
<title>渡臨津</title>,<text>天地吾將老。烟霞眼又開。路窮沙渚出。峽拆大江回。舊好靑山見。新歡白鳥來。舟人問花石。獨立寸心哀。</text>
<title>次簡齋雨韻</title>,<text>雨意隨春動。霏微竟晝長。從風均地濕。潤物釀花香。覔句撚髭苦。開窓灑面凉。功名吾老矣。山水隔他鄕。</text>
<title>挽尹參議 文擧 大夫人</title>,<text>允矣名公配。宜家令德聞。敎兒皆正士。爲母若嚴君。養及專城日。魂隨度嶺雲。謝庭多玉樹。積善播遺芬。</text>
<title>小雨。效牧隱體。</title>,<text>微雨不知至。隨風自濕袍。映空看細細。灑葉聽騷騷。詩律慚千首。功名歎二毛。郊田歸興發。溪水漲林臯。</text>
<title>次李士謙 行進 韻。留別諸兒。己丑。謫韓山時。</title>,<text>抵死無阿世。平生不怨天。豈知今日別。還負一時賢。欲食夷齊粟。誰同李郭船。臨分留一語。雲路莫爭先。</text>
<title>送女喪後。歸哭內子墓。</title>,<text>昔與君同住。劬勞育衆兒。到今垂老日。送死獨歸時。宿草春將茁。重泉哭豈知。百年慚痛意。無日不生悲。</text>
<title>楓岳遊僧。持白軒詩以索詩。口號。</title>,<text>睡醒松窓晩。頹然懶性閑。僧來能起我。老去好談山。方丈今秋入。金剛幾日還。浮遊與高卧。俱是影泡間。</text>
<title>聞鴈</title>,<text>幾日蘆關別。酸嘶此夜多。沙眠重霜露。水宿亦風波。帶月呼群儷。迷烟畏網羅。自然聲最苦。騷客奈愁何。</text>
<title>卽事。奉呈淸心主人。要端陽會。淸心樓。在盈德。主人趙珩。</title>,<text>隱几看書到夕陰。無人送酒寫幽襟。愁消歲月如蠶食。老覺形骸似蠧侵。寂寞囚山容我住。凄凉楚些向君吟。風流肯惜佳辰醉。佇見松㙜皁盖臨。</text>
<title>次贈淸心主人韻</title>,<text>一曲離歌暗斷膓。海山烟樹更蒼蒼。多君有意憐狂客。笑我無心戀舊鄕。月滿樓中誰共醉。水流㙜下恨俱長。莫言投紱同心事。怕却浮名未易藏。</text>
<title>記行 四首○己卯夏。自盈德移付忠州時。</title>,<text>石勢參差水勢環。㙜涵空碧濕螺鬟。向時徙倚開淸眄。此日登臨慘別顔。匹馬獨穿松下路。雙鳧已落海中山。醉辭白鹿諸君子。笑我東西不自閑。右別涵碧㙜山圍大野壯金城。天拆東南獨自擎。華表鶴歸千里見。暮雲龍起九霄晴。過橋此日非司馬。擊楫當年憶祖生。悵望千秋興廢地。巍然一節孰能爭。右詠安東鐵柱遊仙夢後去不廻。此地空餘仙夢㙜。物換人非月色古。雲愁石老松聲哀。沙明白雪平郊凈。水繞靑山絶峽來。落日羸驂獨過客。流霞一醉卧蓬萊。右過仙夢㙜嶺勢臨江猶崛起。灘聲得雨轉咆哮。峽如䟽鑿懷神禹。寺若懸居憶有巢。古往今來天欲老。時危事去俗多淆。飢寒道路非吾病。不爲傍人作解嘲。右過懸寺峽</text>
<title>寄淸心主人趙君獻</title>,<text>無數靑山隔海涯。此中那得故人期。頻成好會唯殘夢。頓覺衰容捴別離。衣上只留傾斝酒。手中長把送行詩。憶君何處空回首。正是江村月滿時。</text>
<title>寄贈諸生</title>,<text>野城諸子昔追陪。雪月鶯花數擧杯。結友敢言先輩老。請師還畏後生才。逢人每說凌雲作。覽物唯思逐日來。欲寄音書尋客寓。獺川灘上望琴㙜。</text>
<title>次王陽明南菴韻</title>,<text>茅茨湫濕蘚生衣。坐望江郊不掩扉。釣叟披簑烟外立。舟人掛席雨中歸。秪同瘦馬生瘡棄。那得冥鴻盡意飛。負郭林亭蕪沒久。一竿何日拂苔磯。</text>
<title>六月晦日。晴雲極奇。起興吟咏。自成一律。然終莫得其變化之眞。</title>,<text>雨後白雲何所似。我能眞說可爭奇。海風吹浪參差起。山雪埋峯次第移。劈絮昌黎差可信。如衣老杜未深知。須臾化作橫天素。織女催梭七月期。</text>
<title>六月晦夜感懷。次東坡韻。</title>,<text>每愁炎欝若烘窰。何事悽然惜此宵。四壁蟲聲非昨夜。一年秋氣卽今朝。風塵苒苒吾將老。天地悠悠物自凋。坐數流年搖落近。白頭何處任漁樵。</text>
<title>詠白鷺</title>,<text>霜毛獨立見精神。皎皎從來不受塵。草綠江郊先入眼。月明沙渚穩藏身。聯飛柳絮魚疑影。伴宿蘆花鴈失眞。莫向烏衣巷口去。孤飛一片定無隣。</text>
<title>曉吟</title>,<text>曉窓風露送微寒。旅思悽然不自寬。心似驚蠶眠未易。身如瘦馬卧何安。人情九折魂猶悸。客路千山夢亦難。白髮休言公道在。偏侵壯士早相殘。</text>
<title>下敎求言。未聞應旨者感懷。</title>,<text>四方傳誦十行綸。字字謙謙捴恤民。引咎還看明至德。竭忠誰得補深仁。危言肎責監門吏。聖度能容折檻人。寄語諸公須報答。有君如是可無臣。</text>
<title>七夕</title>,<text>日夕秋風吹白露。天涯積雨霽今宵。牽牛軛稅三農駕。織女機收百丈綃。雲似彩輧行玉宇。月如殘燭度銀橋。仙宮豈是人間別。一歲炎凉卽暮朝。</text>
<title>坐栗亭。效杜體。</title>,<text>亭亭自成數畒陰。山上獨坐逈登臨。宿霧卷郊旭日照。新凉滿壑微風吟。江水北注接淸渭。嶺雲西歸牽客心。傾河洗甲不可得。回首長歌多苦音。</text>
<title>斫膾獨飮。又效杜體。次愁韻。</title>,<text>旅食四載苦此生。江山別區惟適情。野翁相送酒醅綠。漁子歸來落照明。窮鬼泣謝豈迎座。愁魔自奔初破城。半酣惆悵倚庭樹。倦鳥晴雲天際橫。</text>
<title>曉起 連旬苦雨。是夜少止。</title>,<text>風露凄凄夜向闌。覊懷切切轉多端。窓前曙色雲間月。枕外寒聲雨後灘。四海烟塵行路苦。五更星斗出門看。却嫌閶闔秋陰合。獨立空懷玉宇寒。</text>
<title>是日暮晴。次東坡韻。</title>,<text>雨後靑山看不厭。遠峯磨劒露群尖。穿雲返照搖金碎。映水殘霞織綵纖。却恨黃昏歸宿鳥。還思碧落掛寒蟾。坐臨平野占天色。虗室三更不下簾。</text>
<title>隣士送早稻米</title>,<text>野客香粳贈老夫。秋風忽憶故園蕪。登塲始見雲頹地。落杵還看斗量珠。何處靑山學耕稼。他鄕白屋困樵蘇。從來旰食收租晩。林下先甞愧腐儒。</text>
<title>姜公望寄詩索和。而來价迫甚。口占。</title>,<text>逐臣寧恨楚山囚。聖主深恩作浪遊。渭北傳書秋雨後。終南回首暮雲浮。伯牙秪是知音少。越石何曾繞指柔。江上幾時歸棹見。夕陽無語立沙洲。</text>
<title>余寄贈淸心主人及雪汀，淸河兩使君諸同遊與門生。今得其酬次。又用前韻記之。</title>,<text>嶺海連天各一涯。伯牙山水憶鍾期。土牛從古悲留滯。戎馬如今惜暫離。千里相思唯見月。一年歡會只留詩。此身政似江潭柳。搖落秋風不怨時。右用雪汀韻野城流落又逢君。自說眞成物外群。谷樹漁村終夜飮。海棠沙渚並鑣醺。離筵客似歸山雨。別路身隨度嶺雲。江上秋來心轉苦。月邊孤鴈不堪聞。右用淸河韻旅食囊中乏孔兄。閱人眉睫見交情。諸君幸得披襟欵。百遍相過倒屐迎。醉後歌吟無俗態。別來詩律有新聲。五馬灰心甘置散。海山佳處任閒行。右用申院長韻</text>
<title>得妓書戱吟 二首</title>,<text>琴歌留客野城媧。別後書來報物華。苦憶山尊收落葉。不堪籬菊欲開花。蘇仙月下扁舟繫。謝眺樓中醉墨斜。豈是陽㙜雲雨感。此身猶復夢長沙。澹菴當日詠黎媧。不是留情愛艶華。雪虐那能傷茂麥。風流秪自賞浮花。爾今穩得寒宵寢。我昔狂歡落月斜。寄語湘潭憔悴客。獨醒何必賦懷沙。</text>
<title>朴學魯 日省 守堤川。適以官事歷訪。笑曰。子之顔色勝前。必好頓過了。口占戱答。</title>,<text>/一別風波各自憐。相逢笑我貌依然。安危所在雖千慮。得失俱忘是萬全。肎把形容同楚澤。秪將髭髮學伊川。莫言多病休官去。五馬榮光勝謫遷。</text>
<title>次月如韻 二首</title>,<text>獺川灘上對靑山。終日藜床似幼安。老去形神甘寂寞。書來消息問飢寒。向時顚沛魂猶悸。末路行藏夢亦難。一壑烟霞容棄物。憶君那得便休官。我今覊縶復何驚。秪得幽居適野情。雷雨過時猶偃卧。水雲開處任閒行。將黔墨突炊烟起。不用陶巾酒露淸。未蹈海前但如此。感君嘉政及殘生。右謝酒糧</text>
<title>仲秋十五日感懷</title>,<text>是日家親斗辰也。余雖貧窶。每邀所親少長。設小酌。而歌管不要它求。丙子亂後。零落殆盡。余亦流離中。被謫罪縻。至今追惟往事。不堪自悽。口占記之。去歲玆辰奉壽觴。笙歌聒醉滿華堂。父兄座並周庠老。子弟行分漢署郞。人似曉星俱散落。事如春夢轉微茫。艱虞此日身覊縶。全盛何時見洛陽。</text>
<title>夢踈菴</title>,<text>嗚呼。先生之沒久矣。有時髣髴於夢寐。而慰諭奬許之意。未有如此者。欲難疑前頭之事。而魂已蘧蘧矣。追想一二記之。十七年來夢拜多。分明其奈此宵何。拘攣妄罪加推引。點檢詩篇勉切磋。儷句絶絃難續譜。獨行高節敢同科。殷勤欲盡心中事。雨拍秋聲攪睡魔。</text>
<title>見山李君冒雨携酒。因問敎兒之方。</title>,<text>滴瀝簷花眼忽開。漁簑迎笑把新醅。何煩杜老尋蘇去。且詑楊雄問字來。野穫園收村事好。時危歲暮客心哀。請君從此傾家醞。雨後秋山數擧杯。</text>
<title>余在野城時。寄詩姜公望。今者次示求和。仍用其韻。</title>,<text>逐客如僧未有居。臨江結舍小舟如。四山以內唯荒野。一榻之餘盡碧虛。此地已看秋色晩。大灘遙憶樹陰踈。詩篇謾記閑中日。不爲窮愁學著書。野農呼我老先生。何事秋山日日行。九月可堪搖落恨。萬林皆作不平鳴。憑高秪切停雲望。臨水應同返照明。極目琴㙜帆影斷。亂峯低處數前程。</text>
<title>聘君 李公楘 以玉堂之長。特受鍾府之命。亂離後衰病之餘。常係戀於子女兒孫。而遽作此行。余亦罪縻。不得拜別。作此一律。以慰千里之情。</title>,<text>江上秋風水氣寒。孤懸明月照心肝。那堪楚澤群芳歇。苦憶關山客路難。休謂世情輕棄士。秪緣天意重蘇殘。應知道戰扶持好。笑把離騷別後看。</text>
<title>金仲文 益煕 休暇日來訪。與之俱往江北。</title>,<text>暫辭金馬訪林臯。紅樹斜陽暎白袍。笑指江山談活計。戱占詩句詠離騷。形骸共惜年前老。意氣誰憐醉裏豪。並馬秋郊還作別。獨穿沙渚月輪高。</text>
<title>元日有感</title>,<text>昔在長安逢歲時。每於親側作兒嬉。自言最少爭蘇酒。還詑俱存進壽詩。朝罷荷衫仍彩服。夜闌蒲局賭深巵。趍庭掃墓知何日。始覺浮生到此悲。</text>
<title>與李省吾 惕然 訪梅。龍灘主人崔君。風格不俗。屬余求詩。醉不暇應。追賦。</title>,<text>江上梅軒老樹村。西湖孤興此難言。烟霞勝賞應三倍。水石平分自一門。賓友過時花爛熳。弟兄酬處月黃昏。盆中落盡窓前發。倘報春來數置尊。</text>
<title>梅逕香寒蜂不知 月課</title>,<text>自厭群蜂逐臭忙。凌寒玉立淡新粧。風前不見趍衙影。雪裡那知到骨香。獨抱苦心甘絶物。肯將春色要探芳。從他暖日繁華地。桃李花開閙一塲。</text>
<title>鹿門 月課</title>,<text>蒼茫烟樹峽爲門。處士幽居尙有村。床下諸生扶漢室。人間一出小東園。溪山採藥神長王。𤱶畒爲農道益尊。箕穎正堪論伯仲。翠微秋色仰如存。</text>
<title>落花 月課</title>,<text>濃艶粧成太逼眞。可堪零落委沙塵。風搖不耐輕輕力。雨壓難持裊裊身。香斷竹宮乘月影。燭殘金谷墮樓人。多情蜂蝶徘徊去。錯認前林別有春。</text>
<title>落葉 月課</title>,<text>萬林紅葉錦斑爛。一夜霜威太劇殘。慘似商君臨渭水。散如秦甲解邯鄲。風來大野漫天起。月入空庭得地寬。志士騷人休怨惜。獨憐蒼翠澗松寒。</text>
<title>松栢本孤直 月課</title>,<text>菊死荷殘蕙亦枯。蒼髥獨保歲寒軀。排雲自許擎天直。冐雪誰憐特地孤。不爲藤蘿回一榦。後於挑李掃群蕪。莫嗟材大難爲用。留作乾坤正氣扶。</text>
<title>有感</title>,<text>一夜前星降紫垣。餘輝慘惔塞塵昏。雲生故國迷歸路。月入穹廬暗斷魂。仁孝共推傳聖德。艱危誰遣割慈恩。從戎此日知何處。海上纍臣拭淚痕。</text>
<title>朝起。次李東陽自慰韻。</title>,<text>地僻柴門過客無。朝來唯有水禽呼。年前世事閑如夢。霜後山容瘦似吾。太史何嗟滯南斗。蘇仙自詑長西湖。晩來詩律還心役。較量敲推坐到晡。</text>
<title>月夜獨登淸心樓</title>,<text>逕仄城尖百尺樓。登臨此夜逈添愁。沙光得月藏眠鷺。水勢緣山學走虯。星斗三更寒望眼。漢城千里隔回頭。風塵頓覺詩無賴。秪是吟成記遠遊。</text>
<title>姜公望解官後。寓居海西。盖以楊江舊居。蕩盡兵火故也。寄詩於我。致其勸勉。是愛我深也。爲次其韻。仍占七言律求和。</title>,<text>二千里外各西東。再度書來意不窮。笑我踈狂猶未悔。憐君寂寞更相同。銅符忍說艱虞日。白簡難回諫諍風。到此飄零隨造化。海山淸景要詩工。</text>
<title>春祝</title>,<text>破却窮陰斗揷寅。故人佳句頌佳辰。龍城已覺妖氛豁。鶴駕初回喜氣均。凍麥更添霜後茂。寒梅又向雪中新。聞君此日頭輕起。爲我須謀軟脚春。</text>
<title>淸明日有感</title>,<text>綠艶紅嬌暎碧流。每逢佳節滯南州。歲荒尙鮮居人樂。囊竭那寬客子愁。地隔長安唯見日。天連滄海欲乘桴。亂山當戶爭姸媚。隱几悠然作卧遊。</text>
<title>暮吟</title>,<text>日沉山郭卧茅齋。物影參差思不齊。流水無情時動靜。亂雲何意自高低。飢僮捲網携魚貫。稚子廵簷覔鳥棲。却笑年來休萬事。如何觸目強詩題。</text>
<title>姜公望佐幕關東時。訪任孝伯蔚珍之居。相與把酒論舊。感甚存沒。出示詩卷。其中有余在湖西寄公望詩。孝伯用其韻寄余。公望又次示余。酬之要次。</title>,<text>客居方丈結茅菴。列壑秋光寫玉潭。海上詩傳懷舊儷。洞中雲鎖謝塵驂。憐君對酌風流一。歎我孤吟月影三。捴爲未酬淸淨債。莫言離索限東南。</text>
<title>趙重卿 重呂 來訪山居口占</title>,<text>百遍相過各盡觴。一尊何况共他鄕。鬂毛只任流年改。意氣猶憐少日狂。彩服君從金馬署。茅茨我得碧鷄坊。醉來笑指秋山好。何事歸驂自太忙。</text>
<title>戱靑山</title>,<text>靑山向我莫誇眞。悅己爲容似美人。白雨過時粧面洗。晴嵐捲處畫眉新。林花暎綠低鬟笑。霜葉裁紅織錦均。只是歲寒堪畫處。雪中松栢獨留春。</text>
<title>李道卿 楚老 贈簑衣謝答</title>,<text>靑簑細織密於毛。從此天陰興自挑。風送落花粘箇箇。雨兼枯葉聽騷騷。蘆洲穩坐魚疑籜。蘚石閒披燕掠巢。多謝故人投贈意。老夫何願換緋袍。</text>
<title>望天王峯</title>,<text>峯號天王信不虛。群山拱揖會簪裾。平臨北極尊無對。俯壓東溟壯有餘。氣自凝嚴春雪凍。澤能滂沛夏雲噓。潛心秪願逢晴霽。若木扶桑看日車。</text>
<title>山中獨酌</title>,<text>人言獨酌鮮爲娛。我有靑山興不孤。座上峯如聯少長。澗邊松似奏笙竽。開尊影落孱顔好。引斝光搖俗眼無。肯遣窮愁侵暮景。此中醒醉養微軀。</text>
<title>雲堤友與都事張經叔 應一。登天王峯。欲携余共之。余辭以疾。是夜月色甚佳。獨坐沙上。吟成一律。</title>,<text>正憶群公此夜中。蓬萊頂上興無窮。山分遠勢三更月。海掃遊氛萬里風。不覺曉霜金骨冷。佇看暘谷火輪紅。烟霞變態應依舊。一一探來說病翁。</text>
<title>自咸陽郡歸寓途中作</title>,<text>底事羇蹤數往還。趍庭省罷戀靑山。幽棲减却三秋興。郡閣淹留十日閑。洞口逢僧皆舊面。水頭看葉捴衰顔。雲林亦是勞生物。消盡光陰道路間。</text>
<title>求魚饌於扶安李載遠。前書戒余放飮。戱贈求次。</title>,<text>獺灘亭上昔同遊。方丈山中獨送秋。問字誰能携美酒。著書元不爲窮愁。海市炊烟流散。集官衙暇日訟爭休。開緘定識眞卿苦。肯向人人米帖投。</text>
<title>坐歇深谷卽事。吟成一律。示雲堤居士。</title>,<text>往來何事此停行。不計炎凉不計程。官路之邊商旅少。亂峯其下石流淸。童裁落葉浮舟戱。馬吃枯荄倚樹鳴。寄語趍庭堤上友。他時到此念人情。</text>
<title>記見</title>,<text>驅牛野老背兼柴。影帶斜陽過水涯。氷滑斷橋緣曲堰。雪殘荒畒齕遺稭。逢僧偶語還忘路。放犢先歸自識街。幽絶莫言無着畫。詩翁㗳坐未忘懷。</text>
<title>寄題坐忘亭求次</title>,<text>聞君草閣俯江邊。愧我蓬飄阻着鞭。座上看山多勝地。月中開戶盡長天。道心春雨連芳草。世事秋風卷暮烟。却笑坐忘猶未了。故人時憶和新篇。</text>
<title>雨後起口占</title>,<text>亂風幽戶不知晨。旭日侵驚懶卧身。綠柳烟中好顔色。靑山雨後見精神。東君九十餘三十。老我四旬近五旬。堪笑麯生猶俗態。邇來交絶厭居貧。</text>
<title>自笑 二首</title>,<text>造物春來侈我過。非關蝶舞與鶯歌。天張翠幕雲爲畫。地設芳茵綠染莎。柳似纖腰山似黛。花如錦帳水如羅。烹蔬斫膾雖添味。自笑尊空奈爾何。先生捫腹步前溪。自笑彭亨本自迷。古籍貯來如偃鼠。狂言老去似醯鷄。空空喫盡山中物。汩汩應無世上泥。贏得平生憂戀意。美人回首隔天西。</text>
<title>步溪</title>,<text>負杖溪沙步夕陽。時行時止賞春光。滿巖躑躅紅深淺。出渚菖蒲靑短長。雲片片來藏壑穩。水沄沄去閱人忙。呻吟不作靈脩怨。物外猶容此老狂。</text>
<title>喜雨</title>,<text>却掩殘書喜欲狂。廵簷百匝快乘凉。雲埋積熱如坑趙。雨洽群枯大賚商。魚入稻田苗已綠。螟除麥壠秀初黃。老農誇我是誰賜。我道桑林有聖王。</text>
<title>玉女砧 月課</title>,<text>山上仙蹤古石留。氷光瑩澈翠眉浮。霓裳定是嫦娥製。雲錦初從織女收。細意調砧霜染指。忙歸亂杵月臨頭。浪傳靈恠終何用。合與長安萬戶秋。</text>
<title>遊首陽山隱寂寺</title>,<text>我於塵世不同謀。又作湖山歲暮遊。蹋雪危峯天路近。穿雲絶壑寺門幽。洗心似酌曹溪水。隱寂偏憐老比丘。却憶古人埋骨願。明朝歸去奈包羞。</text>
<title>謁紹賢書院</title>,<text>石潭摸出武夷眞。天降斯人地得人。九曲溪流較形勝。千年道脉會精神。今來拱立庭中雪。秪謁疑薰座上春。杖屨幽蹤何處問。碧峯無語水粼粼。</text>
<title>守宮 月課</title>,<text>石竇噓烟等蟄虫。金盆和露見奇功。輕輕玉手收殘粉。暗暗春心鎖片紅。蜀魄枝頭啼血染。陽㙜雨脚落花空。雪膚一點蛾眉老。何似三千放出宮。</text>
<title>送禮部徐員外秀夫 挺然 赴北關幕</title>,<text>人言佐幕是蹉跎。我謂玆遊興更多。關外休嗟隔雲日。世間無處不風波。靑油醉起還家夢。翠黛嬌吟出塞歌。何必幽州作圖畫。眼中形勝百篇摩。</text>
<title>遅川崔相國 鳴吉 挽</title>,<text>帷幄多年倚運籌。衮衣今日憶嘉猷。鴒原盛事聯朱轂。獜閣圖形未白頭。一病已緣留瀋苦。九重恒佇養閑瘳。奎精忽返台階暗。曾照人間六十秋。</text>
<title>挽金進士 達海</title>,<text>隔溪茅屋柳陰間。每見携壺數往還。我昔少年成白首。君今下壽托靑山。獜黌姓籍題仙字。虎谷兒孫識舊顔。止叟尊前倍惆悵。不堪乘月獨歸閑。</text>
<title>贈盧直講正而 峻命 之任蔚山</title>,<text>君從學省爲都護。我昔承綸歷略回。山勢北來官路險。地頭東盡海門開。武城已試全牛刃。雄府方看展驥才。但使軍民皆樂業。鯨波入望不須猜。</text>
<title>挽林承旨 埬</title>,<text>風味淸眞夙所欽。每於京輦好開襟。海山佳境如封邑。塵世浮名似片陰。却憶銀㙜同夜語。不堪薤露異鄕心。榮枯六十人間事。忍付丹㫌返故林。</text>
<title>擲地金聲 月課</title>,<text>台嶽奇蹤世莫尋。孫公筆力倚兼金。一篇模楷鎔成古。隻字精神鍊入深。只是談天無俗累。元非擲地有餘音。何如吉甫嵩高頌。自覺淸風暢古今。</text>
<title>睡起詠所見</title>,<text>小閣松坡望眼開。坐看春物興悠哉。犬隨饁婦尋田去。犢戱樵童棄母回。弱柳陰時鶯歷亂。飛花落處蝶徘徊。昇平倘得丘園卧。肯向明時恨不才。</text>
<title>郊亭飮時。有醉中心草。追錄兼呈。</title>,<text>背郭孤亭老樹陰。離尊相對二毛侵。當官每羡爲州樂。理劇宜推報國心。君佩銅魚向湖甸。我留金馬謝園林。多情海月衙軒夜。倘憶松坡酒一斟。</text>
<title>兪典叔自承宣出按湖南。臨別奉贈。二首</title>,<text>股肱偏重按廉官。喉舌詞臣試錯盤。鴻鴈行邊聯玉節。鳳凰池上別金蘭。湖山剩得酬淸債。郡縣均歡去弊端。最是多情千里月。銀㙜影入庾樓寒。故人㫌節下丹。垂老光陰惜暫離。千里湖山得君重。一尊風月與誰期。憂民細酌成都酒。戀舊應吟短李詩。莫惜關河傳隻字。平安萬石信來時。</text>
<title>李學士錫汝 時萬 赴燕。臨別口占贈之。</title>,<text>歲暮遼陽雪塞關。君從此地向燕山。已知世事堪流涕。誰識離愁不在顔。浮海昔年悲路梗。畏天今日奈時艱。莫尋柴市夷齊廟。却怕傍人恠客潸。</text>
<title>鳥語入禪味 月課</title>,<text>坐窮諸忘入幽玄。形色空中鳥語傳。了了也能看動靜。聲聲便得悟眞圓。聽非我聽何煩想。情與無情捴自然。不獨如來知此味。世間淸淨亦三禪。</text>
<title>奉別李持憲赴泰安</title>,<text>病隔離亭恨若何。曾於散地少經過。同朝共惜㙜無士。來暮應知巷有歌。雨露卽今民戶洽。風烟從古海門多。政淸定得身無事。野省春耕句一哦。</text>
<title>仁祖大王挽章</title>,<text>撥反奇功古有之。人倫至德孰能窺。興周善繼文王孝。復漢兼扶母后危。運否縱遭戎馬亂。仁深竟絶小民咨。長陵未老新松栢。扈蹕那堪又哭辭。</text>
<title>次簡齋韻</title>,<text>老去風塵萬事悲。省郞隨處忍摧眉。深慚伯玉能知悔。却笑高生晩學詩。賴有故人多暇日。每期新醁及花時。春江綠漲同舟興。岑杜何曾擅渼陂。</text>
<title>曉吟</title>,<text>老去呻吟卧不安。從來肺病骨兼酸。開窓月似新粧洗。望遠雲如軟絮彈。物色本同隨處好。人情自別向時看。秋深倍憶居方丈。露滴松潭鶴警寒。</text>
<title>申大成 敏一 挽</title>,<text>去年秋後拜床下。自說曾鱞慰我新。求娶晩憐多令子。敎兒今見作王臣。官雖處屈猶三品。壽亦踰稀已五春。此日追惟不禁淚。世間何得挹淳眞。</text>
<title>李晉州 以存 挽</title>,<text>已矣君今四十二。是非榮辱不須論。聖心秪切分憂意。時議誰憐去國魂。積善有兒扶旅櫬。拘官無路哭孤墳。風襟想得還添淚。悔失離亭醉一尊。</text>
<title>李士會挽</title>,<text>我己亥生君丙午。君爲官長我爲郞。每從伯氏團三座。時拜先公並一行。人倚玉堂朝有士。病緣苫塊藥無良。年逾半百頻題挽。到此偏深憾彼蒼。</text>
<title>李承旨 䅘 挽</title>,<text>人生滿百猶堪恨。忍說君今未五旬。况復親年當喜惧。寧知毒癘掩精神。銀㙜舊籍題仙字。玉札新恩憶近臣。最是題詞無限淚。白頭斯世少心親。</text>
<title>崔判書 來吉 挽</title>,<text>公今捐舘我深悲。未滿人間七十期。鴻鴈行聯獜閣日。鶺鴒原接鳳池時。佳兒已作㙜官貴。賤子曾蒙講院知。俟罪荒郊增感舊。白頭無路送靈輀。</text>
<title>贈姜公望之善山府任 二首</title>,<text>五馬驕嘶碧樹秋。潘輿行色向南州。洛中尙恨經過少。嶺外那堪送別愁。田里得君今日賀。江山話我昔年遊。酸醎世味甞來遍。白首金閨愧獨留。我未爲州能說了。還將俚語爲君吟。半門人絶村無議。官市商歸吏不侵。休道土風例多口。秪將氷雪可論心。洛東江上淸秋月。倘憶松坡酒共斟。</text>
<title>詠懷贈別任孝伯之任寧海</title>,<text>廣陵烟水結茅廬。雨露殊恩起蟄初。嶺雪堆時經險路。海雲深處認官居。地疑蓬島來仙吏。民似桃源絶簿書。倘憶坡翁多別夢。病吟松月夜窓虛。</text>
<title>梵窟寺。同任孝伯夜酌。二首</title>,<text>藍輿鴉軋路多艱。携手登臨始覺閑。雪滿江時江滿雪。山圍野處野圍山。烟波指點皆陳迹。雲吉分明最舊顔。况復離憂當歲暮。海天鳧舃幾時還。重遊此地問江神。此地重遊閱幾人。縱有淸尊携愛客。誰將佳句答良辰。壯心豈爲窮途改。離恨偏從歲暮新。對影成三太無趣。不如談笑酌無廵。</text>
<title>贈別李察訪 日三 之任</title>,<text>松影低窓落日眠。君來告別却茫然。郵亭作吏還多感。試院通經美少年。秪是幽蘭生谷底。元非苦李棄途邊。完山自古迷魂地。莫愛榴裙踏舞筵。</text>
<title>姜公望來宿朝去。口占。</title>,<text>雪後松林月滿時。君來竟夜破愁眉。燈前共數凋零友。枕上交評贈答篇。白髮人間偏有信。靑雲夢裡了無期。送歸步出沙堤路。纔隔前山又別離。</text>
<title>寄止叔</title>,<text>感君携客到林亭。並坐看山不設屛。落絮粘巾衰鬂渾。飛花入酒醉魂馨。靑雲路濶機心息。白雪詞高俗耳醒。安得三人更聯袂。一尊明月滿松欞。</text>
<title>兪典叔來訪。口占。</title>,<text>殘花落盡惜春餘。地僻何嫌俗子踈。雨歇仍驚松露滴。月明初覺夜窓虗。那知閉戶休官客。便爲携壺訪野居。落日棠陰相送後。任他兒子和歸歟。</text>
<title>崔參判 惠吉 自寧海府按節關東。臨別奉呈。</title>,<text>獨賢何事自年年。宵旰東南雨露偏。撫字暫勞滄海上。廵宣又向白雲邊。行春玉節蘇殘瘼。問俗金剛訪列仙。今日朝廷方內重。肯敎淸債任留連。</text>
<title>朝詠</title>,<text>世間淸議付諸公。野閣端宜着此翁。身卧靑山回抱裡。名傳白簡是非中。楓如曬錦朝迎日。松似鳴絃晩引風。郭外有田慚季子。向來趍走任西東。</text>
<title>偶吟</title>,<text>郊居潤似富人居。松翠楓丹錦繡如。倦僕厭樵收落葉。老夫耽睡枕殘書。倒橋人影斜陽見。入戶山光暮靄噓。伴直曾慚容我懶。白頭從此愛吾廬。</text>
<title>洪司儀 采 挽</title>,<text>白首頻題故人挽。哭君今夕倍沾衣。才宜厚祿時多舛。壽可遐齡命亦非。歡會細思皆少日。別離偏惜近殘暉。悲來祗是寬心處。留得雙珠嗣後徽。</text>
<title>次任孝伯韻</title>,<text>憶君風雪意何如。無限層巒白映裾。乘興自然頻駐馬。看山何必倒騎驢。音書頓喜兼佳句。新曆堪悲變太初。國曆。改以時憲。故感懷。 休道淸閑爲吏隱。直愁攀卧使君車。附元韻使君行色布衣如。風雪飄揚入短裾。敢擬蘇仙騎白鳳。爭看孟浩跨吟驢。獠氓漫自謠來暮。𩿨鳥還應佇遂初。此去不妨兼吏隱。歸時仍駕少遊車。</text>
<title>白奉事子高挽</title>,<text>弱齡同事兩家親。故里初還已六旬。老去微官憐薄命。別來兒輩捴成人。秋郊共作蘭亭會。春日那堪薤曲新。最恨靑山終有力。盡收知己與誰隣。</text>
<title>次端居有懷韻</title>,<text>雨晴山閣凈朝暉。松匝成籬不設扉。幽夢每驚樑月見。世情看度遠雲歸。憐君久歇趍衙馬。愧我眞同棄篋衣。物理細推甘寂寞。坐觀流水激回磯。</text>
<title>又以一律求次</title>,<text>山閣眞同丈室菴。庭松却勝草堂柟。病侵衰境如隣敵。酒引詩情似繭蠶。絶俗何須投海北。近城猶切戀終南。唯君最愛踈慵性。携手時時聽野談。</text>
<title>沈判書 詻 挽</title>,<text>出入三朝雨露身。耆英盟府迹還陳。尊兼齒爵尋常事。誰見玄曾七十人。壽席承歡均子弟。省郞容拙荷寬仁。多情最是傷心處。門掩郊亭寂寞春。</text>
<title>先祖畫像時感懷</title>,<text>恭惟文靖我先公。古貌重新粉墨中。孤竹衣冠殷舊制。柴桑眉宇晉時翁。十餘世後誠如在。三百年來澤未窮。定識千秋靈不泯。兒孫敢有負精忠。</text>
<title>權參奉 㶵 挽 二首</title>,<text>一年猶恨候音踈。忽見諸孤屬挽書。不但人間亡善士。那堪嶺外隔玄廬。尊師學力誰能及。博古通才實若虛。膳部官微無下壽。報施天道果何如。踈翁門下萃群英。盡禮心喪子獨行。撰刻遺篇曾竭力。經營墓碣又殫誠。相從每誦開蒙訓。阻別偏多戀舊情。此去應逢趙士久。倘憐浮世寄餘生。士久趙公壽恒字。</text>
<title>次公望韻</title>,<text>碧樹秋風灑面凉。此時誰與話心膓。炎蒸縱喜將收火。稼穡還愁早下霜。撲筆秪能酬好景。擧瓢那得酌天漿。後時和韻君休責。萬事從來已漫浪。</text>
<title>午睡經雨。戱吟。</title>,<text>松閣微凉灑面知。谷風吹雨睡醒時。坐嗔倦僕移瓜晩。且笑吾生學圃遅。變化雲如浮世事。朅來鶯似巧言兒。形神寂寞甘終老。只願昇平歲不飢。</text>
<title>卽事漫興</title>,<text>細雨冥濛灑不聞。望中川陸杳難分。箭郊遠勢平如海。嵯峀微形近雜雲。却笑閑翁深㥘旱。更從村老問宜耘。孤吟屢闋無相和。說與家兒祝聖君。</text>
<title>趙諫議君獻奉使日本。臨別索詩。口占。</title>,<text>忠信平生仗此心。肯論蛟鱷與殊音。星臨析木恩柔遠。風動扶桑瘴捲陰。帆似片雲天拍水。波如爐火日鎔金。非關文藻奇觀富。但使東隣慕化深。</text>
<title>奉贈南學士 龍翼 日本之行</title>,<text>暘谷行人最少年。遠人爭看玉堂仙。一帆舟外皆無地。千里邦中別有天。鰲背烟收金闕曉。鯨波日浴火雲燃。歸來定見文詞壯。較得奇遊太史遷。</text>
<title>別李潭陽 厚基</title>,<text>人生五馬古來榮。况復班衣作此行。豈但分憂蘇一境。定敎興孝養專城。湖南井里回春氣。渭北離亭落木聲。想得遺氓賀新政。祝釐爭指壽星明。</text>
<title>夜吟</title>,<text>黃昏祼卧汗流漿。半夜摸衾天氣凉。一枕不知時候改。百年便覺此生忙。料他刻漏從添箭。况復蛬音已近床。萬事較量無對逸。莫言傳道有文章。</text>
<title>乙未九月九日。與止叔飮罷。吟成近體。</title>,<text>五十七翁七十翁。雙垂白髮對秋風。階前菊蘂猶包綠。松下楓林半染紅。定識天公憐兀兀。不敎時物太怱怱。斜陽駄醉沙堤路。回首重言後會同。</text>
<title>題江西寺樓</title>,<text>三十年前此地遊。寺門依舊俯江流。居僧盡去誰靑眼。學士今來已白頭。嚙岸潮痕收夕浪。浮天數點見行舟。群山政似蛾眉好。自笑牽情更倚樓。</text>
<title>宿長湍府內 遊海西</title>,<text>連山斷處海門通。日暮嘲喧逆浪風。浦口聯檣知賈客。馬頭歧路問樵童。村烟合處官居近。隣火求來旅槖空。太守頻年人事慣。夜携魚酒慰途窮。</text>
<title>贈李員外百宗 會源 之任端川</title>,<text>宵肝憂深此日分。催鞭不暇惜離群。邊風捲地人行雪。嶺樹參天馬入雲。養得專城承孝理。春回朔野播仁聞。政成佇見徵書下。直恐居民借寇君。</text>
<title>梁宜寧挽</title>,<text>哭君何事恨天公。三佩銅魚六十終。只許兒孫徵後慶。空令父老頌前功。夢遊亭上醒看月。學士樓中醉御風。未十年來已陳迹。白頭浮世與誰同。</text>
<title>贈任孝伯</title>,<text>度盡三秋苦憶君。不堪搖落又離群。廣陵烟樹凋紅葉。月峽寒流浸白雲。雙鳥和鳴能幾日。百年淸債等三分。如今肺病唯高枕。那得論詩酒一醺。</text>
<title>二十二日。余步往愚谷。與尹侯坐談屋山下。適金秀才持酒而來。酌至五六而醺。余爲尹侯。誦乘月尋菊序及短律二首。則尹侯曰。我以築室未暇。子何能專此樂乎。吾亦從此同賞。遂聯步而往。吟玩良久。歸時手折各一枝。路由臨鏡㙜。登此逍遙。近隣多士。亦偶來會。列坐松根。共待月出。盖水光天影。得月尤絶故也。諸君爲之謀酒。因招邑婢善伽倻琴者。使之撥絃而唱。引滿隨量。嘲笑之語。雜以謠俗。劇歡而罷。月上中天。萬籟皆沉。兩人久坐沙洲。夜分各歸。因成五百字律。</title>,<text>群山四面合。大水此中流。自是塵寰隔。元非逐客囚。君居愚谷裡。我寓古城陬。共作人間謫。還從物外遊。晩携靑竹杖。散步白沙洲。偶語逢田叟。行吟過野疇。回瞻夫子廟。咄責叔孫尤。日月誰能毁。風塵俗自偸。此身迷學道。何處問乘桴。幸托同來友。都忘老去愁。高談開素抱。每見卽靑眸。寄字能來酒。沉酲若决疣。俯臨平野坐。最愛遠峯秋。誦句乘酣騁。當盃不畏浮。更誇良月飮。兼得菊花稠。築室身還役。尋閑爾獨優。聯翩牽勝賞。流憇歷荒丘。草逕緣山曲。柴扉傍水幽。花前笑移席。霜後歎無儔。寂寞惟孤立。繁華肯自求。馨香憐在手。折取莫簪頭。歸路㙜猶近。登玆興更悠。平生喜臨水。到死不知休。蕭灑松間影。分明鏡裡侔。本將心寂照。寧發面包羞。亂峀參差映。殘霞暗淡收。夜來應絶好。欲去且遅留。邂逅諸公會。殷勤爲我謀。哀絲聞楚奏。淸唱和齊謳。倒帽紛諧笑。停觴問獻酬。登徒文獨許。潘岳妓爭投。直待月臨座。那關霜滿裘。還疑如美女。嬌弄掩粧樓。玄兔應淪魄。妖蟇未吐喉。忽驚銀闕湧。皎若玉簾鉤。喜甚經年別。難憑出海白。昇空開細霧。近我落澄湫。浪息虛明靜。風來㶑灧揉。山半輪小。鏡仄畫眉脩。酒盡吾何問。歡窮夜已道。穿林驚宿鳥。坐渚伴眠𩿨。渭北愁戎馬。天南望斗牛。江山雖可樂。𤱶畒亦堪憂。古有鴟夷子。今無博望侯。仲尼仁許管。小白覇尊周。往事誠難說。天心未易籌。塞氛方汗漫。陰雨孰綢繆。冐涉滔天水。誰回逆浪舟。身閑容宇宙。志欲老鋤耰。造物多機變。吾能得此不。</text>
<title>鷄鳴布</title>,<text>可憐越溪女。機杼黯多情。繡脉含烟細。綃端疊雪輕。飛梭穿霧暗。合縷見花明。札札消長夜。纖纖引短檠。嚬眉尋斷緖。側耳聽殘更。暫惱機頭睡。驚聞屋角鳴。玲瓏傳一唱。呃喔和群聲。獸錦衣誰着。鴦衾夢不成。忙爭蛩響促。襄罷翰音生。筐篚彤庭日。誰知此布名。</text>
<title>題桃花夫人廟 課作</title>,<text>嬌艶成蹊日。宮中起戰塵。蒼黃違一訣。翠黛掩孤嚬。蔡滅寧酬怨。荊存更托身。東風無好意。南國送殘春。未效氷霜勁。何關雨露新。熒熒空有淚。脉脉向誰陳。已矣當年事。還應此地親。荒祠餘古制。舊迹誦遺民。虛室雲如幄。空階草似茵。野花紅寂寞。疑是不言人。</text>
<title>南薰琴 課作</title>,<text>受籙承天位。重華協放勛。無能名至德。有道煥斯文。禮樂開休運。謳吟戴聖君。垂衣調玉燭。廵岳篚玄纁。率舞諧金石。升歌雜鼓鼖。孤桐來遠貢。嘉植貯淸芬。老榦烟霜古。危條雨雪雰。深山多歲月。盛世會風雲。賁若蒙恩澤。裁成試斧斤。形從三尺量。絃屬五音分。妙制元由聖。和聲自絶群。虛心含淑氣。素質去雕紋。化日依簷暖。祥飈入坐薰。泠泠初淡泊。習習轉氤氳。山水心何着。黎氓意益勤。揄揚民解慍。阜育物皆欣。秪是推方寸。油然暢八垠。寧論玩餘響。要得洽仁聞。遏密當時慟。淫哇末路紛。空餘靈瑟怨。淚灑九疑墳。</text>
<title>拜陵後觀兵露梁</title>,<text>鉤陳昨夜下金陵。佳氣葱蘢喜氣增。原廟英靈欣付托。孝孫馨德在甞烝。海門落木淸霜重。園寢焄蒿瑞靄凝。如在誠深知降格。終身慕切愴新承。回鑾更覺儀章變。講武還看節制能。遠勢魚鱗金甲繞。逈臨龍衮玉驎乘。㫌旗照水蛟蛇動。鼓角喧風虎旅騰。錦纜徐牽降淸蹕。波神帖息慴威稜。轅門響答晴雷震。帳殿高開旭日昇。萬馬無聲聞號令。諸軍蓄銳擬先登。宸心不在三風戱。壯志常思八水澄。上將直前承聖旨。列營爭赴互翻崩。乘虛踴若窺牛虎。躡後輕同逐鳥鷹。括地浮烟砲似雹。走天流火箭如繩。驚沙漠漠千蹄合。鼉鼓騰騰一戰勝。士氣未衰收部曲。天顔有喜散縑繒。祗要師律乘閒講。肯把兵機玩物憑。寶座天移人暗暗。翠華風卷日凌凌。操戈衆士同心力。扈馭諸公揔股肱。誰識孤臣林下坐。山呼正似祝釐僧。</text>
<title>姜公望寄余叙舊述懷五言七十韻律。今以七言和之。</title>,<text>相思不見茫洋客。悵望琴㙜落照邊。忽有詩篇疑莞爾。細推辭意轉悽然。向來故土歸閒地。老去窮途不怨天。愧我他鄕初結屋。向人何處謾求田。何論磽瘠耕猶餒。秪愛踈慵境自偏。杖伴漁樵俱泛泛。卧看𩿨鷺任翩翩。江光沓白風生面。山色埋靑雨壓巓。東海魯連誰繼躅。西湖蘇老可隨肩。閒中自笑違初計。亂後那堪憶舊年。誰許斷金終托契。子如良玉不須鐫。輔仁敢許中人比。學道纔閑外物遷。豈識凡材懲㓒割。時將小技較楊穿。城南第宅聯鑣到。路北樓㙜共被眠。求益踈翁仰喬嶽。發蒙深義導微川。虛名不覺傾時輩。浪迹還同閱世禪。衆口交鋒將絶學。此心猶石亦難旋。林中接袂凾臯比。筆下觀奇造化權。不作送窮知有命。何須使鬼歎無錢。鍾山木落禪房靜。月峽江澌石路綿。躡屩同行時蔭樹。羡魚相咄更臨淵。興衰際會休明聖。起蟄優容讜直賢。驥附遠心成濩落。鳳藏哀報徹經筵。切磋有賴雖堪喜。疑難無𢟀各自憐。暫別泮宮江上去。緬懷歸棹月中沿。將期舊業加時習。奈欠新工勖日乾。讀罷黌齋吟暮雪。酒醒山閣汲寒泉。人情閱盡春氷薄。世利穿嫌夜鐍堅。射策多年食塵土。救時他日效埃涓。伯牙自會鍾期韻。越石寧猜祖逖鞭。莫謂靑雲先變化。應知白首道回邅。誰憐警露群鷄鶴。妄擬乘風逐雀鸇。置散深林恒寂寂。擇巢高樹敢翾翾。浮生始覺還多事。遠別從來賦幾篇。官作馬曹時一見。恩分虎竹涕俱漣。東郊欵曲談終夜。西土艱虞爲贈牋。稚子各能知別拜。奚奴亦自慰離悁。音容月入松間酒。蹤迹塵留石上氊。獨指衝星豊劒氣。空藏流水匣琴絃。家貧縱致專城養。世亂那能省賦便。朝漢衣冠逢北使。自遼襁褓遍西堧。只緣多難疲民困。豈乏深仁聖化宣。大計庶恢千古義。王言痛切四方傳。何人緩頰心懷貳。烈士披肝膽欲燃。廟筭眞如道傍舍。虜氛先結塞垣羶。乘虛鐵騎無傳燧。負險金湯盡弭弦。塵暗西郊回法駕。雪深南漢卷征旃。廵埤誓死人心合。奉幣求哀國步顚。寧爲小臣求肉飽。已流神器朶頤涎。江都大戮天應悔。宗社深羞海未湔。二老秪知同死報。一心奚惜此生捐。城空痛哭身猶在。野伏潛悲國倒懸。呑腦無功忠豈詐。食桃推愛怒還諞。殘生揣分慚才力。末路迷行厭跼拳。唯恃聖明言不罪。奈如愚暗自貽愆。昇沉在我將何怨。性命隨時亦苟全。入海曉賓東日馭。登樓夜望北辰躔。愁膓慣識萍蓬苦。病骨難要藥石痊。戀闕本非塵外士。遣懷時作飮中仙。忽驚雷雨纔移近。猶帶風霜未解纏。此去姜詩下灘楫。應回王子剡溪船。鬂如潘岳空垂白。宅比揚雄豈尙玄。處世與君同臭味。休官似我謝牽攣。晩尋樵逕藤牽袂。曉搒漁舟浪打舷。安堵曾無此兵火。隔籬能見幾家烟。晴看鷄岳雲收駁。遠憶龍岑月上圓。定識幽吟詩思合。還憐獨夜夢魂牽。窮魚幾日相忘海。雙鳥千秋早結緣。西日暮時身更遠。五雲多處頸徒延。侵攻物慾千鋒退。婉戀君親一飯先。直欲酬君說平素。敢將詩律闘▦▦。</text>
<title>大風終夜至朝。仍占七言律二十韻。</title>,<text>旅舍孤衾泠似鎌。乾坤半夜動飛廉。整衣却憶宣尼變。愛物還如墨氏兼。樑棟疑撓憂大廈。茅茨亂捲擺頹簷。山間鳥獸應驚起。海底魚龍亦未恬。那得掃淸遼氣黑。但能同虐早霜嚴。行空禦寇泠無善。嫉惡昌黎訟豈嫌。睢水揚沙威敢敵。武安飛瓦較還謙。旱餘𤱶畒窮搜滌。宇內群甿恐盡殲。賦別雌雄猶切諷。星分箕畢孰能占。金山阻楫聊憑戱。銀漢乘槎不可覘。願簸滄溟鯨失水。恐磨林木火生炎。試將弊縕塡窓破。叫起眠僮視突黔。不寐待朝徒耿耿。何堪到曉轉襜襜。墮塒鷄噤都忘候。遵渚鴻驚自不漸。四海震搖孤鳳遠。三山漂動六鰲潛。朝看滿地經霜葉。坐對群巒盡露尖。愁似桓侯病無證。酒如扁鵲巧施砭。已違仙洞淸尊賞。更怕濠魚凍網黏。會有天心收屛翳。好看樓角掛寒蟾。吾今撥棄形骸外。疑决何須太卜詹。</text>
<title>網者</title>,<text>我寓城南村。柴扉臨大川。今年旱太甚。川流不復聯。有魚如束蒲。瀺灂食川邊。鄰家有網者。妙入乘其便。伺其盡族聚。截流三匝綿。俄然貫之柳。入門喜蹁躚。一日不暫休。所獲幾至千。而我謂網者。爾何不念天。天之生萬類。恩愛固無偏。卵育以滋蕃。巨細一理穿。况今川澤枯。此物亦可憐。究其窮到死。爾與物皆然。胡爲苦不足。暴殄至此焉。我欲遂其性。相忘躍于淵。仁者多惻隱。愚者不知遷。勿云事至微。殃慶善惡緣。網者垂手笑。官何徒自狷。凡物之死生。皆非造化權。輕生蹈危機。天道不能全。收身以遠害。外物不爲愆。淸潭深百丈。恠石如架椽。使魚居此中。動靜皆愼旃。歐之深不出。餌之恬不懸。豫且無所施。五侯乏鯖鮮。惟其爲口腹。性命甘徒捐。淺渚多人穢。灘潬多虫蜒。爭此較強弱。振鬣何聯翩。我雖設機巧。得之亦不專。或能罥且脫。或有跳網前。始疑入愈深。頃刻復如牽。朝晝往來稀。黃昏密似編。雖欲暗藏蹤。我已獲其先。我豈好貪殘。魚實不自悛。龜龍參四靈。變化誰拘攣。期爲聖王瑞。深藏度千年。官無遽罪儂。泊然守其玄。含笑再拜謝。汝言可銘鐫。魚有呑舟者。乃在東海泉。我欲隨汝去。網此滌腥羶。日暮風起波。網者空回船。</text>
<title>淸心主人。贈余四韻律次酬。又走筆效古五言贈之。諸生別余無歸。故及之。</title>,<text>行子滯行路。蕭蕭海上雨。徘徊謝主人。激烈呈丹素。淸心樓上月。照我他鄕醉。臨鏡㙜前水。應添別後淚。回頭舊遊處。雲物無好思。臨分贈一語。語盡顔色苦。勸君莫謂勞。安民乃報主。勸君進後學。成人亦利國。耿耿一心在。晴宵共月色。</text>
<title>到配所。寓居楓谷村。愛其山水故也。</title>,<text>行行峽路盡。杳杳開平野。此身敢言歸。覊棲得村舍。靑山俯其上。大江流其下。我無憔悴容。陋室如廣廈。豈忘當世憂。引分自蕭灑。設網占漁梁。負杖隨樵者。時吟義煕篇。亦足幽懷寫。優遊此終老。秪願淸中夏。</text>
<title>獨醉吟</title>,<text>昔有屈大夫。衆醉中獨醒。今我何爲者。獨醉江上亭。獨醒果何益。終作湘江靈。獨醉復何事。物我俱忘形。愛山不知奇。山不變其靑。觀水不知術。水自光泠泠。月不待招邀。風亦笙竽聆。頹然寢其間。足以送殘齡。</text>
<title>辛巳仲春。自咸陽郡衙。移家入雲峯地實相村。卽方丈山下也。緣崖傍溪。石路逶迤。春景未華。遠峯猶雪。顧眄之間。自爾感懷。馬上吟成。</title>,<text>昔有龎德公。携家入鹿門。非無濟世器。奈何自絶援。心如古井瀾。不受外物渾。靑山隨處好。古人不復存。今我盡室歸。自笑非孤鶱。旣爲人所驅。又爲飢所奔。飄零五六載。定省違朝昏。孝無奉親樂。忠未報主恩。虗名動驚俗。此罪亦難原。郡中豈不饒。妻孥且爲煩。提挈又入深。秪自畏人言。捿遑百感中。幽事亦可論。名山古方丈。流水如桃源。雪留見峯峻。草芽知沙暄。松無巧匠禍。石有天工痕。崖傾疑失路。谷轉遙見村。此山可終老。何必懷故園。故園路豈無。我已厭塵喧。此生素貧賤。何處求飽溫。尊主與庇民。一念猶不諼。馬上一長吁。俯仰迷乾坤。</text>
<title>田家秋雨。次柳子厚韻。三首○在忠州時</title>,<text>秋至結陰霖。江流無術阡。早種壞山坡。晩耕沉渚田。村翁泣相語。此身非鱣鳶。去歲旱且霜。逋稅多今年。竭力復何爲。不如且安眠。却思宵旰憂。高穹寧莫然。漠漠雨連山。冥冥日沉夕。蓑笠向原野。田疇暫經歷。嘉禾盡落穎。堤障如頹壁。把鋤空歸來。入室還織席。成此亦何事。賣納免官責。今春幸不死。邦家多厚澤。寧受飢寒苦。不入逋逃籍。天晴且勤鋤。稼殘猶可惜。兒孫倘成人。蹈此遺安迹。寥落依山屋。路轉向江曲。栗亭高且幽。遠峯晴後綠。野老田中語。村童水邊牧。自從戎馬後。連歲未登熟。身如墮巢鳥。到夜那能宿。况此均賦意。千里無閑陸。今年免西輸。庶幾餬饘粥。</text>
<title>上南麓。次柳子厚南澗韻。</title>,<text>南麓暑氣殘。杖藜斜日時。長風送雨氣。天末雲參差。素性好淸曠。幽尋不知疲。群山橫黛色。江水漾綠漪。此身復奚適。旅泊困低垂。野老勸之留。茅茨向陽宜。壯心還寂寞。蹇劣已自知。浮雲非所願。可結同社期。</text>
<title>擬古木蘭詩 課作</title>,<text>窮巷有佳人。淑氣如幽蘭。不出門前路。豈知跨戎鞍。生逢索賦日。阿爺籍在官。官家重一卒。安得訴肺肝。念彼沙塲役。幾人性命完。况復高堂親。筋力亦已殫。弱質雖不堪。忘生無所憚。羅衣換短後。鐔緱結錦鞶。拜辭出門去。玉顔含悽酸。夜踏河氷渡。風悲隴月寒。只恨晨昏隔。不道關山難。旄丘歲月改。歸來堂上歡。蛾眉戰塵色。玉臂荷戈瘢。華髮猶未改。相對勸加餐。何用萬戶侯。高名星斗看。</text>
<title>鑑湖 課作</title>,<text>我愛賀季眞。嗜好與人殊。自以飮中仙。愛此山中湖。湖水淸如鏡。醉來免興孤。頹然坐石上。照見水中癯。擧觴對之戱。揮手欲將鬚。風來動水面。顚倒似喧呼。俄頃各自定。解頤還擧觚。沉冥不出山。日日以爲娛。暫就芸香閣。掉頭辭帝都。至尊不能挽。賜曲侈名區。湖空人已去。酒船廻一吁。</text>
<title>晝坐</title>,<text>獨坐終長日。看山又看水。鶯藏樹陰濃。魚躍波紋起。物皆得其所。我亦遺世累。僧來疑入定。麈尾談玄理。</text>
<title>暮卧</title>,<text>暝卧茅簷下。山腰見過雲。風去水容定。月來林影分。靜能遂其性。誰使外物紛。沉吟還自笑。恐移北山文。</text>
<title>奉贈天使程捴兵 龍出皇華集</title>,<text>薊門之東東海隅。杈枒巨島風烟迷。環以滄溟萬里餘。船槳一路通燕齊。自從漢將開幕府。群疑往往生町畦。干戈未定人未蘇。天子時念安旄倪。向時道路多壅隔。德音西望如雲霓。大人受命朝發舸。洪濤帖息無鯨鯢。碧海逶迤錦帆轉。塞原蕭瑟愁雲低。乃知此行計非少。一奉聖旨懷群黎。三軍誓死士女賀。犬戎自此當薤虀。轉向靑丘駐旌旆。季冬風日寒凄凄。伊川千載見儒雅。橫槊從來詩幾題。玉京蒼茫海雲間。山城落日聞鼓鼙。彤若奏東方事。敵愾丹忱終向西。</text>
<title>遊臨鏡㙜</title>,<text>我性踈慵自天賦。江山只許心期遇。今年流竄出嶺外。海隅形勝誰開布。同來又有騷壇老。笑傲幸托窮途顧。縣樓之下有鏡㙜。尊酒招邀展良睹。醉來移席瞰空明。葛巾麻衣影相偶。長松晩籟作笙竽。鏡面魚躍微瀾舞。怡顔各說水石痼。世味暫甞酸如醋。天其以我縱此樂。富貴已將他人付。磯頭白鷺不驚飛。盡日窺魚傍烟浦。可憐此物最幽閑。爲口未免機心苦。我於離騷隘不取。漢陰丈人宜接武。論詩不覺暝色深。衣上滴瀝松間露。物影皆沉轉澄虗。但見白雲如拖素。罷酒悠然各歸去。村蹊委曲穿紅樹。樂極哀來古語眞。憂端澒洞生新趣。艱危誰是濟世英。向者胡兵窘天步。嗚呼安得挽天河。一洗深羞千萬古。</text>
<title>醉歌</title>,<text>我歌非騷非鄭衛。我本非夷又非惠。只是乾坤一狂生。身世虛舟無所繫。欲與夔臯同揖讓。有手不炙薰天勢。又欲騰身跨太虛。飛劒一决浮雲蔽。狂圖濩落竟何成。物外江山託交契。麴生風味亦好我。淸聖濁賢無等第。戎馬生涯若轉蓬。天風吹落東南際。故人爲州眞可依。尹侯何自投荒裔。故人久厭承明廬。尹侯逃海已忘世。相逢却笑坐何事。俱是人間一危脆。此時山川近搖落。露下中宵孤鶴唳。招邀歡賞須及時。况復醉後多淸製。浩浩之㙜今日風。明朝姸暖可臨睨。海門之漁定何日。火輪奇觀宜早計。重陽高會屋後山。分付飛廉毋作戾。氣酣把臂縱談笑。還愁易力遭深嚌。我言由命非由他。何必局束爲人制。酒盡歌竟夜向闌。仰視河漢天無翳。</text>
<title>登高不峯。望海作歌。</title>,<text>我今登高望大海。邃古之初問眞宰。攫土誰使峙碨磊。决流誰令此東匯。如斯不息孰亮采。天繫于何地何載。寅賓出日孰無怠。堯時九輪力難迨。浩浩應無土爽塏。扶桑結根吾其殆。桑田從古幾度改。三山此時流安在。胡爲璣貝殖萬倍。撒作人間白日賄。長鯨擺掉終未悔。恩此非類奚不罪。還疑此身是元凱。揖讓虞庭贊嘉乃。不然定識歲星彩。緩步瀛洲拾蘭茝。羞比燕㙜先郭隗。肯效夷門薦朱亥。浩然之氣自不餒。豈是尋常枯木瘣。眞宰無語似我猥。自笑吾生不足每。乃知乾坤如鼎鼐。吹炭陰陽闔且闓。秦童何處紫芝採。日月跳丸不相待。嶙峋衆峯若脫鎧。驅石餘痕見崴嵬。天風吹浪白皠皠。返照蒼茫搖錦綵。長懷宇宙撫佩櫑。遼塞何時就菹醢。傾此一洗腥羶浼。劒履明堂隨百寀。</text>
<title>重逢歌</title>,<text>申生手持重逢錄。勸我試作重逢歌。太白山高海漫漫。此地其奈重逢何。浮生不是百年物。况復悲歡迭相磨。沈君於我較一齒。昔遭衰世嬰禍羅。是時才豪氣岸高。遨遊物外窮羲娥。今年匹馬自東峽。世故纏身已蹉跎。風塵荏苒老將至。帝秦何人能息戈。尊前激昂瘦鶴姿。高視乾坤感慨多。此邦雖稱有罪流。諸子襟懷俱不頗。我今來到不見君。每與諸子相經過。自多逢君向我誇。已知我與君同科。我謂重逢有何好。祗是令人歎逝波。存者相看各憔悴。化者託體同山阿。竹寒松老舊遊處。苔磯剝落移洄渦。我亦東西迷所之。何處重逢何事訛。直欲挽回比屋時。人無別離全天和。生同井里死同鄕。不信人間有山河。</text>
<title>病中詠雪。時適値申院長携諸生。以酒起余。乘興至醉。朝起開戶。吟玩忘疲。卽依歐陽汝南故事。盖賦雪。而不用塩玉鶴鷺花絮皓白等語。其後東坡又益之。此詞林好事也。</title>,<text>海國終年礎無澗。春雲釀雪風威迅。橫空遠勢渺難認。任地班形裁一瞬。穿簾入戶巧乘釁。灑面却嫌粘衰鬂。新城忽變赤幟陣。五國兵驅天下順。川原一平大野躪。林木盡亞虗谷牣。唯有群山作邦鎭。攢天交輝高百仞。况復長松凜標峻。屹若條侯介冑進。庭前瘦竹凍不振。皎如楚澤人懷瑾。森然物象爽莫襯。令我心中消鄙吝。大江元氣流不盡。片片吹落猶殘燼。天工眞意此可信。定掃陳蕪春早趁。我於是時抱宿疢。破屋埋如三版晉。諸君携酒遠相訊。強起還忘夫子愼。夜堂聒醉燭如䗲。敲氷作茶爭無餕。憑欞不覺衣上汛。擧杯時見盤中印。朝來又啓北戶墐。淸景追逋難得雋。乾坤初旭纈眼瞵。傍覺妖氛收海蜃。去歲師旅仍飢饉。麥熟從今無道殣。虎熊麕鹿與雉。飛不能高走亦遴。我雖羸病欲騁駿。指縱獵夫驅雷震。卽今滑滑泥沒軔。願斫雨師摩霜刃。作詩叩寂君莫擯。此樂吾非外物殉。</text>
<title>諸生爲之携酒。以續舊遊。余欲酬其厚意。命之曰憶昔行。盖記其實也。時維崇禎十二年己卯暮春也。因要申院長及退之諸生求和。</title>,<text>憶昔少年逐風景。狂心欲與三春競。酒樓明月豈知疲。落花東風不辭病。十餘年來行路難。形神寂寞捐季孟。猶寬妄罪放東海。物外淸遊亦由命。同來知己有詩翁。爾汝忘形無貌敬。歌吟時物醉眼纈。鎚琢江山筆鋒勁。休言地僻人士稀。文學還如稷下盛。院長氣如春雲晴。退之形如松骨硬。每携諸生訪客居。吾二人中雜嘲詠。况復琴歌有女娘。招呼不待新粧靚。醉中往往感慨多。當世憂深堯舜聖。自謂東南幸得朋。寧知樂事終難倂。昨夜雷雨起群蟄。我似窮猿猶落穽。靑山日暮別鶴哀。碧海之波歸路敻。野城春光空熳爛。綠楊毿毿紅白映。悄然看度心若疾。芳辰一失何由更。諸生知我抱此懷。力貧携壺行酒令。愚谷之北花正好。爲我別掃苔磯凈。從來造物多戱我。急移山尊風雨橫。松簷俯江江水明。花抹鉛紅照淸鏡。折花當籌酒未醺。暴雹跳珠日下逬。須臾風定返照入。物影參差盡涵泳。酒酣不覺夜向闌。曙河橫江搖斗柄。人生到此常快意。倚伏交回誰吊慶。停觴各嗟少一人。玉山先頹冠不正。且言今年米萬錢。酒薄未堪歡娛竟。我豈持梁刺肥者。澗蔬村醪宜野性。爲農那得利斯民。願陳周公十二政。高視乾坤恨無力。天意茫茫誰可諍。嗚呼樂極哀來且休矣。憶昔四夷皆朝請。</text>
<title>四月二十三日始雨。喜甚吟咏。因成一篇。奉呈淸心樓主人。</title>,<text>去年大旱無五種。今年道殣相繼踵。邇來天氣凉如秋。唯見黃埃起麥壠。地文劃戾鋤不入。沮澤未除蕭艾冗。太守憂民食無味。魚菜還嫌侈自奉。往祈靈嶽勞不償。仰視雲漢心彌恐。我謂蒼穹意有屬。嶽靈那得權爲重。土龍之設眞兒戱。曝尫求哀誰作俑。當今聖人有殷湯。六責誠深天必寵。昨日早起失前山。谿谷漠漠浮雲擁。絲絲乍見地上痕。冷澁俄休疑有壅。占風更看草頭偃。此時却怕飛廉勇。乃知造物聊戱耳。向晩森森若泉湧。行人不怨阻前路。野老心蘇决大腫。焦荄卷葉萬林改。水秧田毛一時聳。蛟龍肯作池中物。鳥獸亦刷山間氄。日夕柴門海𩿨至。兒童報急溪無䂬。飢人夜卧自捫腹。屋漏從他頹墍栱。朝來又喜灑面凉。薈蔚猶能漲山冢。燕雀飛低翅似黏。牛馬泥深足如尰。南隣西舍競及時。喚起羸氓跛蹩踊。忽憶滂沲遍赤縣。九重喜動垂衣拱。何人得似元和老。賀雨詩諫人皆悚。我今囊空誰救之。后山寒餓學曾鞏。盎殘食糜鼠跳踉。有若楚軍侵漢甬。高吟不覺丘壑近。秪爲斯民方寸悀。卽今旣雨晴亦佳。凈掃群峯石劒竦。淸心樓上可携翫。竹影當簷碎瑜珙。請君從此數開宴。酒後茗椀纖纖捧。</text>
<title>苦雨行</title>,<text>我寓楓谷江上村。破屋看星雨翻盆。是時金神祀在門。龍血玄黃利復怨。風伯驅雲擁帝閽。蚩尤噴霧迷軒轅。河神海若共叫諠。直欲一擧漂崑崙。三光曀曀不能暾。二儀漠漠疑坏渾。山林摽蹶壓飛奔。水府𥳽蕩流鼉黿。沙洲漲沫散鷺鵷。九畹蕪沒摧蘭蓀。嗷嗷誰恤下民寃。稼穡卒痒絶其飧。野田埋盡波浪翻。山田拔去如頭髡。高者半扉已撤藩。下者漂浮屋上喧。田翁野老涕淚痕。屈指數日憐兒孫。况我飄零不自存。寸心只切憂黎元。當此胥溺手難援。入室還同卧雪袁。邇來宵旰我至尊。天意茫茫不可原。我雖當今罪妄言。目見那堪終舌捫。血肉身難九萬騫。叩額刳心是非論。去歲祝融勢熾繁。四海五岳皆焦燔。今年驕虐踵前跟。蓐收玄冥畏噬呑。夜入帝室偸脤膰。勃然發怒將去根。詔呼五龍從九鯤。溺邑囚之弱水源。然後蓐冥賀置尊。釂酬生恩愛敦。森森銀竹水晶園。夷則黃鍾和箎塤。繞壇淋灕皁盖旙。醉踏楡楊縞帨幡。又酌姱靈與育賁。塹山堙谷約爲婚。三徵莫能起湘沅。不肯從亂懷憂煩。祝融股栗不敢蹲。餘燼已熄噓難溫。至道寧偏威與恩。玄冥乘此爲虐昏。過常之沴豈可諼。願返群生垂死魂。况復二氣流乾坤。天機肯許狡獪掀。咸若之信失魚豚。草木爛死何由蕃。倒卷銀河恣騰軒。紫微群星忙棄垣。雷公助喝掉車轓。疾驅遠勢電眸燉。豈惟食土若窮猿。帝實孤居明德惛。臣雖至微等螽蠜。欲掃此輩如堆墩。帝心仁愛附耳謜。不必虔劉可平反。須臾風定雲破屯。喜極狂呼晴景暄。</text>
<title>八月十五日夜。對月寫懷。</title>,<text>靑天有月我爲伴。歲歲相隨何處逭。昔在長安遊爛熳。當天好作尊前玩。停杯戱把素娥腕。顧影笑看烏紗岸。我醉欲眠歸海畔。開軒起視踈星燦。我去長安戎馬亂。月行却與同其難。峽中殘雪坐夜半。暈合孤城何忍看。飄零嶺外得旅舘。入戶穿簾照長歎。每夜來尋不我謾。三霜厭見愁眉攢。去歲隨我野城竄。滄溟俯瞰銀盤爛。乘流鼓枻浮汗漫。六鰲出沒金波散。今來此地苦覊絆。擧目江山悲物換。唯有明月怳邀喚。薄雲透破寒交貫。長風凈掃天無漢。一年淸光誰特判。水光天影練一段。野色山容氷未泮。憑高望遠意浩汗。直欲橫天無羽翰。瓊樓寒氣定凝幔。更有何人侍香案。却憶飛霜下遼瀚。穹廬冷逼魂凄斷。鳳城歌吹一時冠。寥落斜輝虗甲觀。一天凉景若流渙。幾人歡娛通里閈。我今寬閒可淸翫。胡爲對此心悽惋。嗚呼何日更伐叛。使人見月俱衎衎。我亦功成謝絳灌。壽觴㶑月頌龜筭。</text>
<title>用賢無敵是長城 以下課作</title>,<text>我行忽至古長城。逶迤萬里如雲橫。自秦而始二世亡。漢亦得之守其成。魏晉以後何足道。朝暮紛紛殺人盈。唐宋之季竟不守。天下腥膻風雨驚。嵯峨粉堞閱興亡。至今戰骨空崢嶸。我聞城有寄方寸。隱然壯勢誰敢嬰。忠信爲基仁義築。衆心以成藏萬兵。何論延袤至遼東。卷不盈分舒八紘。仰之彌高鑽彌堅。梯不能踰墮不傾。手畫封疆肯設隍。守在四夷無人爭。𨓏𨓏雖有起屈強。轟然一號風雷生。孫吳受命萬夫趨。寰宇烟塵談笑淸。神機自與造化敵。不勞高深築營。卽今四郊多壁壘。至尊求爾憂惸惸。雖然難致亦難用。不在束帛唯在誠。投竿渭水上後車。釋耒華野登阿衡。天地悠悠物不久。後來自生戎獰。秪願旁求推赤心。登庸可以安黎氓。天生爾才必有用。盍歸乎來吾聖明。</text>
<title>行路難</title>,<text>我有匣中秋水之寒精。酒酣斫地歌商聲。剗却羊膓九折之崢嶸。大車駟馬可以馳八紘。斬斷橫海呑舟之巨鯨。長風破浪可以到蓬瀛。壯心磊落竟何成。歸來彈鋏長安城。長安大道九天橫。織路冠盖多恩榮。我獨臨衢掩門衡。坐閱晨夕人喧爭。往往蹄蹶而軛傾。前者旣覆後不更。借問此路亨。胡爲奇禍生。如其有泥濘。我將塡其坑。如其有榛荊。我將除其萌。然後東西南北無不平。康衢雜沓交歡迎。傍人拍手笑我知不明。三皇以後難爲行。奔馳及時爭利名。不陷于機觸心兵。難復難誰能經。不在地在人情。朝傾盖暮生獰。愛以援怒以抨。浩浩通津載濁而載淸。一步移處風波驚。益之以翻雲覆雨無晴。臨流欲渡憂惸惸。羊膓可剗鯨可烹。此路之難不可嬰。我聞此語若含醒。茫然不知其所征。寧欲腋挾天風上玉京。躡紫霞跨白雲。惟所之兮不計其程。</text>
<title>命歌桃花詩 程式體○四首</title>,<text>東風吹入桃花苑。桃花向日爭姸姿。至尊有意壓春帝。開筵左右圍妖姬。新粧倚樹掩歌扇。寶靨香葩看不知。座上何人動天意。李侯詞藻靑霞摛。龍顔喜得善言志。手麾群工停管絲。滿酌流霞命佳人。落梅楊花俱不宜。人間俚曲又何取。好詩可以當箴䂓。佳人拜命已啓唇。數聲淸絶行雲遅。無風落花若有情。細逐餘音飄轉移。故遣嬌鸎亂眞曲。盤果打起嚬蛾眉。乃知詩思妙通神。歌響自得生新奇。龍門奪袍不足賞。樂府傳芳千載期。曲終盃傾又一曲。盃行曲轉無休時。雖然酣樂戀物華。不覺生祥隆慶池。天寶亦有助嬌桃。馬嵬花落宗祊隳。自此仙李日蕭條。玩物可戒桃花詩。</text>
<title>頻傷八月來</title>,<text>南州八月玉宇高。鴈叫湘潭天雨霜。村村歌舞醉佳辰。老夫胡爲雙涕滂。千秋盛事不復見。十載光陰空斷膓。却憶開元泰階平。先皇聖躬朝萬方。萬方送喜屬何辰。紫禁正耐烟花粧。瓊樓高處翠幕開。劒佩爭趨瞻日光。至尊含笑壽觴擧。群工拜舞呼崇崗。是時文彩動人主。鳧趨奉叨隨鸞凰。卽今飄泊戎馬際。萬事終傷不可常。白帝城邊旅食久。金粟堆南秋草荒。多病沉年不出戶。客榻卧覺秋聲凉。羸形驚起倚庭樹。認得天時今又忙。虹流華渚此其時。每歲那堪神內傷。去年八月雙眼枯。今年八月又沾裳。年年歲歲節候同。歲歲年年感存亡。瑤侍臣幾人餘。鼎湖波寒弓劒藏。當時歡樂此夜知。月色應多金殿傍。</text>
<title>朝朝上水樓</title>,<text>有弟生別戎馬際。令我心中懷欝怏。書來報道盡室安。令我形神開滌蕩。况復歸期在春序。對食忘餐如技癢。江陵此去一千里。布帆宜乘早潮上。忙傳老妻促新醞。更敎熊兒修廢網。出門何處可候來。江上高樓豁淸敞。衰年少睡轉不堪。度歲春宵看昧爽。衝泥浥露不自憚。日日街頭慣來往。氣蘇頓失肺煩促。脚健還拋祧竹杖。登臨且喜望眼豁。昨日今日皆天朗。豺狼塞路少人行。只有江流通五兩。長亭短亭我已知。別浦風狂停客槳。雕欄徙倚佇立久。觸物驚疑魂惝怳。斜陽擧手賈客帆。隔林側耳漁舟響。烏紗敝裘昔年如。定識船頭遙可想。形容枯槁白髮多。恐汝相逢乍疑罔。覊愁別恨捴消骨。汝亦安能依舊况。江頭花柳已爛熳。薄暮歸來頻悵望。何當樓上一尊酒。弟勸兄酬展淸賞。</text>
<title>彭城行</title>,<text>彭門形勝是名都。控引梁楚雄全荊。岡巒欝紆四望合。衆水奔流襟帶橫。分茅列土創誰氏。陸終有子名其鏗。玄禽運變覇輔興。盛業千年稱大彭。中間沐猴啓土宇。百萬之兵千丈城。重瞳按劒冀群奔。戱馬㙜前風雨聲。雲霞霮䨴秘光彩。蓄泄精靈人傑生。寄奴生擒數天子。提劒本是耕田氓。還將鄕邑擬豊沛。更就金陵開帝京。城隍屢變世代遷。間發猶能多俊英。要衝終古用武地。幾許戈鋋相戰爭。眞人奮起業帝王。豪猾窺覦還阻兵。龍蛇每從大澤出。虎豹相依林藪行。絪縕一氣有相感。痺癭都由風土成。關中深厚俗質重。衛地平下民浮輕。南荊險固氣豪勁。不與鄒魯同文明。河山固護鎭長在。烜爀爭誇雄俠名。默數前古撫長鋏。一爲歌行鳴不平。</text>
<title>次蘇東坡遊孤山韻</title>,<text>孤山高浸平湖。我今來遊躡虗無。水開明鏡山似黛。光景爲我如招呼。天風挾腋上岧嶤。大地揩眸亦何娛。寶雲道人宅其間。虛室明滅香烟紆。道人亦如山不群。此地冥棲免興孤。天陰欲雪風日寒。滿庭杉篁咜蘇蒲。哦詩爭長造物豪。每逢佳處忘朝䀯。携藜下山一回顧。縹緲樓㙜浮畫圖。乘危冒險終未悔。老我不是知非蘧。自有胷中森萬象。蘇仙謾愁淸景摹。</text>
<title>起塚象陰山</title>,<text>陰山乃在大漠陬。遠勢隱若波濤湧。將軍大呼山爲搖。將軍偃息山爲重。將軍一去山亦移。長安百里開丘壠。辭第初心誓滅奴。兵前草木威名聳。三更關月戰鼓閑。萬竈炊烟貔虎擁。蛟龍匣裡白羽零。九重恩詔傳哀痛。環山封食未酬功。守塚增戶非優寵。佳城因倣舊戰塲。猛氣猶思臨敵男。功成寧有一蕢虧。部曲收淚人皆踊。崗巒溪谷宛相似。獵火影絶胡無種。玉帳開處見依然。英姿颯爽令人悚。年年草色漢家春。歌鼓歸來誰繼踵。宸衷豈但惜精靈。武略還思遠夷恐。雖然我聞有道時。通途八蠻垂衣拱。何必要生前朔野流戰血。又何必死後陰山象其塚。</text>
<title>幽居四時詞</title>,<text>山高峽深暖生遅。律調姑洗識春時。好風吹雨昨夜過。渚芽抽靑柳染絲。巖間躑躅紅未吐。世上繁華今已衰。逍遙日日撿新綠。政似輕羅浸藍移。淺深山花自有眞。天工用意本無私。呼兒設網掛遊鱗。斫膾筠盤持酒巵。醉來仰天歌一曲。唯有東君此心知。右春人言夏日不堪苦。我愛長長無事度。澄潭水暖魚動鏡。草閣凉生風滿樹。沉苽澗底療午飢。灌菊階前待時雨。殘書讀了又無爲。手把漁竿沙渚步。歸來高枕卧夕陽。列壑松陰簷下聚。世間熱炎我何知。象外淸遊天所付。時哉群物皆已盛。筭却流年近霜露。右夏閑中歲月不知老。峽深唯知秋氣早。春寒生晩又先萎。草木人間不同道。茅齋欹枕數落葉。簷日暉暉姸暖好。山僧送果帶夜霜。溪友携魚釀新稻。含杯笑指美人粧。水磨靑銅山影倒。宋玉何事苦悲吟。百物榮悴隨天造。乘酣直欲上王峯。一望乾坤烟霧掃。右秋天地旣閉可深藏。我獨開軒向朝陽。朝陽着我如錦襖。萬物得之沾恩光。只愁流景易西沉。亂風吹雪夜何長。朝來開戶却惆悵。仰視浮雲彌八荒。山如冠玉未有眞。樹似繁花冷無香。何必騎驢凍吟肩。擁爐開尊且盡觴。峯頭松栢揩醉眼。爾生獨也能蒼蒼。右冬</text>
<title>明月滿船同一醉。走筆示兒輩。</title>,<text>我在峨嵋弄明月。君卧潛山明月中。明月隨君入長安。亦能隨我來江東。相逢正値月滿時。復携淸尊閱夜篷。停杯向月說懷抱。俱是山中一閒翁。獨酌何論影成三。孤眠每伴玄壇空。淸秋欲盡轉分明。白雲深處穿瞳矓。如何薄遊向城市。誤落囂塵千尺紅。君作冥鴻謝矰繳。我如病鶴愁樊籠。潛山之月得君歸。峨嵋之月隨我窮。今宵滿船捴爲君。我亦同歡長夜終。况復圓光白露洗。纖雲捲盡來淸風。寒蟾入波逐船流。醉裏疑着姮娥宮。自是君身有仙骨。秘訣丹砂傳葛洪。此身覊束能幾何。兩鬂雪白羞靑銅。他年杖策訪君去。口授金經成晩功。然後相携喚明月。月下瓊漿一醉同。</text>
<title>進學齋詩 在海州</title>,<text>諸生邀我至書齋。勸我試作書齋記。我今多病謝鉛槧。古法盡亡無新意。海山形勝誇何用。且爲諸生說扁義。功名富貴雖在天。降衷之性均墮地。升高行遠誰或泥。賢者孜孜愚暴棄。此心如鏡敬如磨。明明不受塵埃累。文章少技亦難拋。捨此應無載道器。前言往行不旁求。入室升堂誰力致。始如山下初出泉。不覺盈科溟海至。又如揮鞭萬里途。騑騑識路無顚躓。父老情深愛子弟。經營不爲群居戱。舂粮寄食念飢寒。待月聞鷄思入寐。會之以文輔以仁。闘能爭名多美事。我觀此地好遊翫。却恐淸景迷人醉。嵒花爛熳莫留連。玩物乘荒亦喪志。峭壁如屛莫浪攀。戰兢臨深持造次。郊連海郭莫登眺。不窺園門覷文字。澄潭月滿見古心。激湍風生醒俗耳。嗟余傲慵百無能。縱酒由來但愛睡。卽今靑山如老夫。歲暮窮陰顔色悴。停杯瞪視首陽近。萬古淸風對橫翠。</text>
<title>龍城李君胤培字胤伯。與余同姓。初不相識。崇禎丙子。余方在草土。未効覊靮之勞。竄身峽中。漂轉而至龍城。初寓邑底德實村。李君來訪欵曲。俄而余厭邑近煩甚。且愛南面大竹村江山。决意移寓。李君來見余曰。我居江山。雖不及於彼。亦不至必讓於彼。而胡爲舍我適彼哉。余笑曰。子之言是矣。然初不知子之意。已與人相許。借得寓舍。而至種秋菜秋糓於彼。奈何。曰。雖然。我之宗族鮮少。而兵戈之際。幸而偶之。何忍相舍。吾不早爲之所。宜乎子之不肯我也。余不獲已遂謝大竹村諸士。從李君之居。其地西距邑堇十里。頗有江山之趣。因爲卜築之計。與李君及諸士。朝夕娛遊。託以終老之契。及余以言事謫東溟。纔數月。李君隨余家屬而來。盖出於忠厚之義。而兼叙阻懷之苦也。適緣雨留滯。以余艱食不自安。陰晴未分而告別。余挽之不得。臨別。以莫怱怱歌爲題。走筆贈之。</title>,<text>莫怱怱行路難。海山風高零雨濛。莫怱怱且遅留。我雖旅食囊未空。我胡爲乎東海上。君胡爲乎來此中。却憶相識風塵際。憐我萬里如飄蓬。各言同姓古所敦。妻兒亦知流一源。猶嫌十里水東西。僦屋連隣老樹村。斫松爲亭共朝暮。杖屨有時尋名園。茅茨可以傍烟霞。一半華山何足論。我本愚暗不解事。挽河直欲洗乾坤。夢乘長風叩閶闔。雷霆夜吼浮雲屯。翩然一落蓬萊島。海闊山長人不到。相思忽起遠遊懷。匹馬踏盡重關道。邂逅怳疑天上來。快决凝雲覩晴昊。連床夜語不知曉。俄然告別令人老。是年大旱川澤竭。此日淫霖泥滑滑。莫怱怱休促裝。此時誠難遠行役。莫怱怱且臨歧。仰視天宇雲猶黑。却恨怱怱說不盡。人生會面知何日。龍城舊遊倘相問。報道秋來詩滿篋。</text>
<title>山水歌</title>,<text>天皇一萬八千歲。山高高兮水悠悠。賢豪往來此中盡。風月閑兮度幾秋。訪遺迹兮山無語。撫往事兮水東流。渺余懷兮表獨立。水之遠兮山之幽。古人兮邈矣。歸去來兮誰與儔。擧目兮愴余。異昔時兮不可留。風瀏瀏兮水增波。日晻晻兮山雲浮。虎豹叫兮當我前。蛟龍怒兮入我舟。攬余涕兮可奈何。酌尊酒兮寫幽憂。歌鼓兮喧爭。絲管兮啁啾。水安流兮濯我纓。山改容兮揩我眸。心如水兮注嵎夷。氣如山兮干斗牛。人生如此自可樂。與造物而遨遊。</text>
<title>送將歸辭</title>,<text>余自中原蒙宥。歸覲秦州。從弟海寬。適與相値。家親喜子姪之會。任其歡遊。旣而弟有及期事。告別而歸。爲之作辭一篇。以叙感懷。時皇明崇禎十三載庚辰孟秋也。送將歸兮。萍流已久今獨歸。設令心化爲石頑。臨歧路而沾衣。悟上世之壽域。少人間之別離。我遭時之阽阨。汩東西而不休。酌尊酒而叙懷。數昔日之同遊。終南渭水。乃童子所相羊。家臨大道。往來偕行。我雖終鮮。爾有弟兄三人。一樂稱壽高堂。訪風景於郊居。御元方與季方。聊拔貧以自娛。不知老之將至。哀此歡之不可常。云余疚乎丙子。方羸毁之垂絶。値邦運之中否。出國門而東奔。又同患於顚沛。戾關峽而息足。妹哭偶於兵敗。嗟口腹之驅我。遂分路而揮涕。挈孤婺以南下。奄終制而留滯。乃牽縻於職事。始覯爾於京師。覽田園之蕪沒。愴樓㙜之傾隳。素不善乎謀身。復罪逐而流轉。豈靈脩之敢怨。西日暮而係戀。承聖明之殊渥。幸今日之歸寧。當家慶之歡洽。爾之來兮何方。披衣倒迎。握手無言。留連旬朔。樂以晨昏。老親爲之開顔。兒輩亦能歌舞。造物戱余以多慼。又挽爾於世故。將有事而及期。羗不可乎少住。送將歸兮。情眷眷而不自持。况新秋之已届。望山河而傷離。惜歲華之荏苒。念行路之逶迤。蟬嘒嘒而暮噪。蟲喞喞而宵吟。別奚至於河梁。上高樓以開襟。瞻方丈之空翠。想孤雲之餘音。已矣乎。命多舛兮古猶今。少知音於末路。情可見於淸製。雖用晦於仙家。寧果忘於斯世。吾獨胡爲婉㜻。徒愴別而消魂。偕引滿而相酬。流醉眼於乾坤。雲陰陰以四起。日晻晻其將入。爰秉燭而繼晷。遂散懷而收泣。</text>
<title>關山難辭</title>,<text>聘君以玉堂之長。特受鍾府之命。亂離後衰病之餘。常係戀於子女兒孫。而遽作此行。余亦罪縻。不得拜別。擬古作辭。以慰千里之情。關山難兮。送歸將遠寧不悲。朔氣恒陰以中人。又前路之乘危。馬拳跼而車摧。慨吾行之遅遅。登峻嶺以回睨。谿谷黑而不分。家何在於日邊。望長安而浮雲。日復日兮去復去。鄕音殊兮地近幽。荊榛蔽野。鳥獸悲啾。糓則惟黍。衣必重裘。風驅石走。雪虐民殣。荒城古壘。百感交疢。雖黝舍之勇強。與莊寇之達識。覊而致諸此地。皆掩泣而不自抑。昔余之翺翔乎玉樓兮。寧知此路之良難。猶戀切於終南。秋日暮而天寒。風刁刁以夕起。木葉下而山空。又牽情於湖嶺。恨將雛之路窮。霜雪凄而歲暮。少南歸之飛鴻。謝賓親於都門。瞻朔雲而孤征。多惜別之若語。短髮颯而形羸。關山難兮。雖履險而何傷。惟君子之素養。固無往而不行。旣知命而不憂。况嘉惠之非常。揚余績於旣往。將以蘇乎疲氓。或濡其枯。或威其強。政化如水。無爲自康。嫌區中之邈隘。得優遊於天外。御長風於寒門。拜高陽而前對。經龍飛之舊都。朝聖祖以敷袵。豈微軀之足惜。願迅掃乎氛祲。歸去來兮田園。終吾生而樂不僭。</text>
<title>登淸心樓賦</title>,<text>樓之嵬兮縹緲。盤峭壁而翼女墻。步丹梯而上之兮。散余愁於四望。創厥構兮何代。丹雘漫以不章。觀得地之納灝。實海隅之勝疆。水如蛇驚。山似龍驤。落落兮雲松。密密兮脩篁。聊以儀君子之德兮。多正氣之蒼蒼。奔流激石以環洄兮。泓上下以可航。數遊鱗之潑潑。涵白雲之英英。殉財死栦之徒兮。消其鄙恡之萌。拔俗履素之人兮。鑑其方寸之虛明。嗟余去國而懷人兮。心慌惘以不自強。豈受物之汶汶。寧愛身之躓僵。地勢庳以足炎。猶早凄而降霜。况瓊樓之高處兮。寒寥戾以不康。雖淸遊之可樂。長寄心於西方。風嫋嫋而吹余。水增波兮木隕。黃雲淫淫以四起兮。又山下之夕陽。俄自反而收視。澹無爲而徜徉。顧此心之在我兮。何起滅之無常。表獨立兮樓之上。若凌虛以翺翔。雖信美猶人世兮。曾何足以心淸。吾將從赤松之所居兮。御淑氣而周覽乎八荒。</text>
<title>交以淡成賦 課作</title>,<text>謇佗傺於江之滸兮。鑑於水以醒心。百谷派別以交集兮。卒同流而就深。如以文而會友兮。受衆善以不淫。淄澠化爲一味兮。雖易牙而不審。當輔仁之旣合兮。孰酸醎之殊品。吾固知水之性也。禀純一以湛湛。其來也莫逆。其去也無禁。泓澄而無雜。悠久而不减。雖外物之倘加。亦輕浮而硬沉。况秋月之流輝。照寒水而淸澹。譬此心之虛明。瑩沖漠而無朕。信交際之有道。寧受物之交侵。占大象於麗澤。諒勿疑之盍簪。禮又喩其如水。肯下瀆而上諂。不盡歡與竭忠。故得全乎味淡。譏烏集於利塲。美魚忘乎海涵。雷讓陳以逃祿。鮑不以管爲貪。猗晏子之善交。寔仲尼之所欽。是皆無忮求於方寸兮。泊與淡而相尋。惟彼夸權。每生之徒兮。紛逐臭而爭甜。其始也拍肩。其終也按劒。五兵生於厚味。衆蛆化於醴甘。耳戮餘而封侯。田奪竇以傾譖。滔滔末流之胥溺兮。慾浪翻爲大浸。忍掘泥以揚波兮。願將從乎彭咸。</text>
<title>歲寒知松栢賦 課作</title>,<text>盖二氣周神。物繼其彙。四時彌陶。物摛其氣。盈盈乎春夏而摵摵乎秋冬者。吾知其草木之性則然。涉寒暑蒙霜雪。柯葉晦靄而不變者。惟松栢而獨也受正於天。當其雜花生樹。芳草如茵。千紅萬綠。明媚韶春。唯松與栢。同得其生。顧凌寒之正氣。諒胚胎於今日。眯俗眼於繁華。孰堅脆之能別。曁乎白露下而庭綠變。凄風起而井梧飄。玄陰始凝兮。天地慘裂。素雪交積兮。溪壑寂寥。向之夭夭沃沃搖艶而爭茂者。莫不枝凋葉脫於萬竅之刁刁。於是乎人乃見亭亭然獨秀而不摧兮。則知勁節轢玄冥而後凋。嗚呼。林林之物各有其時。方生方死。方盛方衰。爾胡貫四。獨異群茂。雖同彙於植物。受天元之至剛。根初斛於地底。氣已無乎風霜。匪夸節於歲寒。人自別於炎凉。貞吾之所固有兮。雖不知其何傷。所可見而知之兮。惟蒼蒼之一色。而拔萃之氣像。世無得而探識。吁我甞言之。自其同者觀之。萬木皆一也。自其異者觀之。則所受不一也。其所以凌霜傲雪而不改柯易葉者。盖亦生之性也正。氣之積也厚。惟其然也。故周于德者不亂。君子以之無咎。無所事於治世。猶松栢在春夏而自同凡樹敷榮。不可奪於大節。猶松栢當歲寒而不與衆木凋零。養之有素。確然於難。培之自天。凜然於寒。遂爲之歌曰。歲云暮兮霜雪寒。捐芳蕙兮委崇蘭。表獨立兮山之上。撫孤松而盤桓。</text>
