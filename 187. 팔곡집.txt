<title>明宗恭憲大王挽詞四首</title>,<text>代邸隆三讓。周廂儼四敷。誰知明授受。復有謾疑誣。陽照氷初釋。春回物自蘇。居然辭玉座。遺慟滿荊湖。百歲三分壽。千秋萬姓哀。容衣何遽悶。仙馭竟難廻。寂寞瞻朝殿。蒼茫向夜臺。君臣從此隔。無復和鹽梅。天意終難測。邦家降割偏。政當開舜日。寧復靳堯年。式禮心無憾。殷憂病未痊。猶應慰慈聖。園寢得相連。垂衣將二紀。一念屬勤憂。事大誠彌篤。求賢禮亦優。空山飜象設。信史謾鴻猷。咫尺天顔閟。無由覩九旒。</text>
<title>挽沈溫陽仁謙</title>,<text>不謂城南別。居然隔九京。重霄恩賻疊。百里宦名成。衛尉元知足。恭侯早避盈。賞音今已矣。哀淚激中情。</text>
<title>鴻山公館。梨花亂落。偶占短律。</title>,<text>寂寞鴻山館。梨花幾日開。依依辭舊樹。脈脈點春苔。露下千英泣。風飄萬片來。唯當趁未盡。相對倒瓊杯。</text>
<title>次茂朱三淸閣韻 閣在寒風樓之西。主倅金光啓所構。淸絶可愛。</title>,<text>仙樓客初到。沙渚暮煙平。窈窕臨丹壑。高寒認碧城。月沈簾影靜。風轉鐸聲淸。政爾添愁思。空聽長短更。</text>
<title>邀月堂己酉同年林浩居靈岩。扁堂以邀月。林石川首題五言律。要余和之。</title>,<text>始識名堂意。偏應趁夕邀。愛吟遲度席。隨酌漸淪瓢。竹露淸虛界。松風斷續謠。人生有此樂。不必羡曺蕭。</text>
<title>復次前韻自敍</title>,<text>自與月有素。相隨不用邀。幽情憑謝屐。舊業付顔瓢。儻續歸田賦。猶堪擊壤謠。周南重留滯。心事日蕭蕭。</text>
<title>次僧信覺軸中韻 軸有退溪蘇齋詩。珍玩久之。遂次韻。</title>,<text>招提名勝地。問爾幾年居。身覺浮生幻。心隨過念虛。溪雲濕衣重。墻竹傍簾疏。一鉢無餘事。焚香讓梵書。</text>
<title>摩天臺書懷。呈座上諸公。邊山</title>,<text>渺渺鯨波遠。蒼蒼鷲嶺長。孤舟人不返。幽磵草猶香。醉裏乾坤小。愁邊日月忙。相逢那易別。重進十分觴。</text>
<title>宿樂生驛。有感。壬午歲。守南陽。差九月朔英陵香使時作。</title>,<text>郵館對崇岡。空庭送夕陽。虫聲繞客枕。螢影度山墻。漸喜園陵近。寧愁道路長。貽謀垂宇宙。不寐憶前王。</text>
<title>廣陵途中</title>,<text>早起懸燈食。平明下驛樓。綠霞蒸水面。紅日冒峯頭。政爾供筋力。終然謝怨尤。松楸知不遠。歸思謾悠悠。</text>
<title>澄映堂十詠 爲高參議景虛作</title>,<text>終南配拱極。佳氣四時鍾。石老餘千古。雲深復幾重。案頭靑未了。屋上翠全濃。倘借幽棲地。移家近玉峯。右終南積翠誰合雙叉水。高懸數丈崖。飛珠濺石壁。倚劒映山齋。凍雨聲逾吼。歊炎勢欲排。城中有此境。隱吏愜幽懷。右丫溪懸瀑巖洞何年設。天公着力優。削成屛一面。綴下玉千旒。滴瀝元無競。淙琤也自幽。塵機都已息。欲去更遲留。右屛巖滴露盤石平如掌。苔生歲月饒。雨滋班點遍。霜重翠痕消。淡寂樓常穩。煩囂避轉遙。客來堪袖拂。班坐倒山瓢。右盤石紋苔何處尋芳好。桃蹊別有春。彤雲燒永晝。綘幄照淸晨。護豈煩鈴索。攀應岸葛巾。看看來又去。疑是武陵人。右桃徑紅霞隱約朱欄外。高荷滿小池。誰知張羽葆。却欲護江妃。冉冉香初泛。彎彎酒暫持。箇中求勝絶。須趁雨來時。右蓮池翠蓋嵒上多楓樹。微霜昨夜驚。輕沾鸚觜嫩。濃染鶴頭明。近水偏呈媚。臨階却有情。蕭蕭搖落意。不向此間生。右霜染丹楓陰洞吹滕六。松林咫尺迷。埋深憐髮短。擎重愛枝低。直訝龍披海。翻愁鶴失棲。朝來看霽色。有酒合常携。右雪壓蒼松只是先春發。年年解起予。氷魂臨澗水。玉骨謝庭除。巧寫貞姿淨。虛涵瘦影疏。欲尋香動處。吟賞幸相於。右蘸水梅影蒼玉森如束。風前箇箇長。拂雲添爽氣。搖月碎淸光。可但塵醫俗。還宜暑送凉。懸知用意苦。一節此君傍。右當軒竹吹</text>
<title>次佛國寺韻 二首○慶州</title>,<text>屋上危岑矗。門前老樹重。寶梯欹折石。殘衲坐鳴鐘。戀闕情何限。懷鄕興未濃。朝來明鏡裏。短髮十分鬆。一宿前朝寺。山河匝幾重。雷痕留古塔。霜氣逼淸鐘。酒向杯心凸。香飄篆穗濃。興亡多少恨。都入鬢毛鬆。</text>
<title>次慶山東軒韻</title>,<text>小庭花似錦。快閣酒如江。迭進金杯數。橫吹玉篴雙。異鄕逢故舊。佳興寄軒窓。不厭重移席。歸輿任缷杠。</text>
<title>龍湫瀑布。次黃正字汝一韻。</title>,<text>旣占匡廬勢。旋分河漢光。懸崖那駐蹔。到地自拖長。倚劒磨逾瑩。跳珠散更狂。天孫應不遠。髣髴漏仙香。</text>
<title>別情人 三首</title>,<text>不是同紈扇。秋來便少恩。眼枯猶有淚。心極却無言。衰疾添應重。羈愁惹更繁。關河路迢遞。今夕宿何村。此別何須問。他鄕復値秋。雨中憐跋涉。月下想夷猶。螢度風簾亂。蛩鳴露草幽。還應眼不得。雨地一般愁。芳姿殊未厭。軟語更堪憐。直擬同心結。飜成摻手牽。關山秋色裏。旅店夕陽邊。努力休相憶。無令淚迸泉。</text>
<title>楓嶽。次僧道和軸中韻。</title>,<text>鈴牒纔投䄃。仙山蹔寄蹤。層崖看瀑掛。幽逕踐苔封。玉立誰鐫削。龍翔或背從。聊憑木上座。穿破白雲重。</text>
<title>次旌善客館韻</title>,<text>布練江拖白。挼藍嶽束靑。居諸雙驛馬。宇宙一長亭。釀黍盈樽淥。烹葵發鼎馨。朱陳餘舊俗。邀醉不求醒。</text>
<title>次寧越東軒韻</title>,<text>自成三峽阻。誰遣五丁通。地接眞仙界。民存太古風。錦江涵素壁。刀岫揷靑空。事跡隨灰燼。悠悠指點中。郡有古來流傳事蹟記。西川君鄭崑壽爲監司時。欲謄寫取去。其家失火。幷燒盡無存。故第七及之。</text>
<title>次崔正字天健韻 三首○正字。府使禧之子。字汝以。以覲來府。與余有葭莩之親。</title>,<text>海點靑螺島。江分碧玉沱。有臣叨閫節。隨處沐恩波。山色當軒秀。灘聲繞枕多。老來餘興在。猶喜聽纖歌。畫舫非無纜。長江亦有沱。珠裳霑細雨。玉笛湧寒波。警露初傳遠。流霞不厭多。休將千里恨。飜作竹枝歌。平沙常護岸。漲水不成沱。村暗煙生樹。江明鷺浴波。雨餘秋氣逼。雲捲暮山多。直欲乘桴去。蒼茫發棹歌。是日。自三陟浦前江。乘畫船。至竹西樓石壁下。中流極飮。主守預於燕謹，竹西諸樓。亂點燈燭。粲如列星。衆樂俱奏。聲在半空。官娼數十輩。盛粧歌舞。回旋其上。望之若神仙然。時微雨滿江。淸奧可掬。夜深乃罷。</text>
<title>寒松亭。次稼亭韻。亭自古盛有名稱。而今則只有稚松。殊無佳致。亭畔有樂竈茶泉猶在。乃述郞仙徒所遊處。文殊寺在其前。</title>,<text>斷麓臨沙岸。低松接寺門。茶泉空自滿。藥竈爲誰存。眺望還雲匝。淹留奈雨昏。兒苓如可得。不必斸深根。余初到此。適因雨不得停留。故五六及之。</text>
<title>次鏡湖堂韻 士人金德璋字子溫。與余同庚。早習擧業。不第遂棄之。優游江湖間。此其別墅也。在鏡湖南。</title>,<text>極目開銀鏡。澆胸進羽觴。晩風飄度曲。秋水照凝粧。簟潤微微翠。簾收瀲瀲陽。時看滄海上。轉粟簇帆檣。</text>
<title>次會友堂韻 堂在金子溫邑內家</title>,<text>樹囀嚶嚶鳥。堂開秩秩筵。唯知娛四座。不惜費千錢。簪盍寧無地。壺藏別有天。幾資麗澤助。陶治入詩篇。</text>
<title>次襄陽太平樓韻</title>,<text>勝地誰爲主。華筵本無期。吳娃呈妙舞。郢曲度新詞。醒酒風仍快。催詩雨亦奇。孤城將暝色。喬木政參差。</text>
<title>次平康東軒韻</title>,<text>驅馳山水縣。此地感偏生。嫩綠迷空館。層陰覆古城。靜時堪把酒。幽處可班荊。弓氏留遺迹。興亡惱客情。</text>
<title>邀仙堂次四養沈公直韻 公直名忠謙。○堂在春川。</title>,<text>賸有江山助。非關歲月侵。梅花䨥篴遠。竹葉一樽深。樹色迷淸夢。虫聲和獨吟。重巡更無日。空恨未曾尋。時因多事。無暇登覽。故結句及之。</text>
<title>次昭陽亭韻</title>,<text>縱目高樓上。長江抱野流。庚公元無興。王粲復消憂。磯立梳翎鷺。灘歸沒鼻牛。君恩隨處重。謝去恐無由。</text>
<title>次原州蓮亭韻</title>,<text>淡粧初洗雨。醉臉更烘陽。芍藥花羞艶。薔薇露讓香。紅衣全逗暖。翠扇自生凉。政爾添詩思。沈吟接混茫。</text>
<title>次五臺山月精寺韻</title>,<text>名山誠俊偉。古寺亦淸幽。始抒平生想。仍拚信宿留。餘寒澗道雪。淡碧石渦湫。勝地皆天借。何傷作遠遊。</text>
<title>上院寺</title>,<text>中臺上院寺。未到興先牽。却趁重三節。仍嘗第一泉。斷雲褰寶地。斜日下高天。試問諸僧裏。誰爲寂照禪。</text>
<title>次鍾峯韻 詩僧。惟政號。又號離幻。</title>,<text>客路千般苦。禪門一味長。佳期空鄭重。宿約竟冥茫。花發留春色。書來報夕陽。詩淸洗蔬筍。吟罷齒生香。師曾約相訪於過嶺時。因末疾。不能來。欲於京洛尋討。故三四云云。</text>
<title>眞歇臺。次成安齋任韻。在正陽沙門內</title>,<text>昔在京師日。曾聞說此臺。忽窺千嶂面。已撥百年懷。壘壘金蓮秀。重重玉雪堆。斜陽更奇絶。欲去且遲徊。</text>
<title>摩訝衍。次車紫洞軾韻。</title>,<text>最愛知名寺。山中勝占幽。牖光遲度日。泉響遠連湫。步砌笻聲動。燒香篆縷抽。晩來吟望處。山靄碧浮浮。</text>
<title>鉢淵寺</title>,<text>梵宇千年舊。仙山一面奇。碧溪秋葉絢。靑嶂暮雲披。樹色籠簷密。鐘聲出洞遲。蕭然扶杖去。聊訪律師碑。社後有新羅律師藏骨之碑。高麗僧瑩岑所撰。</text>
<title>小人堆。次紫洞韻。</title>,<text>邑號非關事。誰知墨子廻。寧登尼女石。不蹋小人堆。險阻千盤嶺。虛空百丈臺。若敎由捷徑。懷抱亦難開。自鉢淵。上九井峯。小人堆。乃捷徑。狗嶺有尼游岩。一名尼堆。</text>
<title>次雙淸亭八詠韻 宗室原川君徽。有別墅于東郊。賤八詠詩要和。次而復之。</title>,<text>雨歇平郊遠。春深麗景遲。萋萋芳草岸。片片落花時。騋牝千群富。龍媒一樣奇。望中雲錦爛。還興賞心宜。右箭郊春晴野廣嵐牧地。江長水接空。亂帆秋色外。孤嶼夕陽中。漠漠追程杳。迢迢引興濃。何當理歸艇。不避石尤風。右楮島歸帆背城十里樹。佳氣未嘗殘。色遍春添翠。陰多夏釀寒。依依斜照外。漠漠暝煙間。會倩龍眠寫。看來莫等閑。右郭外長林禁鐘聲斷續。隱隱到衡門。在野聞初動。朝天想已喧。漸看韜列宿。仍待上淸暾。任着晨扃睡。偏知荷聖恩。右長安曉鐘膚寸纔生石。瀰漫旋冒峯。尖稜藏半漏。洞壑鎖全濃。最愛常供眼。還思蹔寄蹤。吟成忽披散。山色向來同。右道峯白雲野情辭局束。世道屬平安。每向泠泠水。先持裊裊竿。無心何用雋。有興莫敎闌。一自濠梁悟。游魚樂淺灣。右立石釣魚孤嶂凉生夜。寒蟾露洗時。明光千里共。淸景一年奇。映酒盃堪把。經簷席屢移。塵心渾不住。何處獨含悲。右峨嵯秋月前村生暝色。六出太無端。歷亂穿高樹。顚狂閃小灘。埋松迷素鶴。壓竹露遙巒。欲借蹇驢去。吟肩耐苦寒。右前村暮雪</text>
<title>次法玲詩卷韻 二首</title>,<text>曾宿招提境。今來欠一行。詎忘山色秀。猶憶磬聲淸。丈室元無礙。居僧更有情。重尋期不遠。詩句試先成。行樂已衰齒。偸閑非少年。歸期何窅爾。生理轉蕭然。牢落荒城雪。蒼茫暝樹煙。還慚猶竊祿。無計斲山田。</text>
<title>次梅溪韻 二首○梅溪。己酉同年奉禮鄭惟愼愼元之號。亦留首陽。</title>,<text>老去苦多病。愁來還似癡。云亡悲弟姪。相聚惱妻兒。喪亂無前代。飄零有此時。誰能趁佳節。披對動傾危。人事年年改。風光處處同。煙花千里外。身世百憂中。魂去招寧返。心懸夢已通。傷春時極目。一雁沒遙空。</text>
<title>次梅溪遊廣石韻</title>,<text>白氎鋪盤石。靑羅漾曲灣。山花香不斷。谷鳥詠初闌。異境千年勝。羈蹤半日閑。猶應牽世累。復趁夕陽還。</text>
<title>朴東說慶筵。次兪右相韻。東說。朴同知應福之子。甲午春廷試。魁多士。其弟東望。亦參榜尾。</title>,<text>賢科聯棣萼。聲價斗山齊。氣奪沖霄鶴。才驚吐綬雞。慶隨杯面凸。恩壓桂枝低。自愧詩鋒退。何能盡意題。</text>
<title>次挹淸亭韻 二首○亭在海州城西明川上。州人許曦所構。亦名許亭。</title>,<text>小閣張翬翼。深潭貯鴨頭。江山寧改變。日月自奔流。錦樹重重擁。文禽箇箇浮。抽身百憂裏。准擬辦淸遊。昔人成小築。朱檻此間留。逈脫塵氛穢。深藏水石幽。搜尋從散策。徙倚逗歸斿。浮海心空切。無錢可買舟。</text>
<title>次都摠府直所壁上韻</title>,<text>兵興成底事。錯愕六年間。有屋非眞府。無軍只舊官。低回身已病。直宿枕難安。念及舟師敗。中心自不閑。時聞閑山島舟師之敗。故結句及之。</text>
<title>次西郊宋判府事次酬鵝川韻 二首</title>,<text>精神疲獨睡。心力損長哦。地遠書稀到。門扃客未過。生憎衰鬢白。遮莫醉顔酡。欲和郢中曲。其如才盡何。山中參綺季。方外結參寥。性本輕滋味。心猶愛酒醪。盍簪兼飽德。傾蓋尙全交。恨未陪談塵。牢愁遣盡銷。</text>
<title>次淸師軸中韻 二首</title>,<text>溪邊尋小彴。石上散孤笻。宿雨猶藏竹。微霜已染楓。時危身未退。景勝句難工。會結淵明社。能容此老翁。右聽天沈相公韻讀書海上寺。屈指經幾秋。開卷山當牖。披襟月上樓。自從縈世累。不復訪林幽。賴有詩盈軸。無煩夢想求。右夢村金尙書晬韻</text>
<title>奉酬梅溪。兼呈淸潭。淸潭。參判李希得德甫之號。己酉同年。</title>,<text>一別川原過。相思歲月深。不因投雅什。何以滌煩襟。已透參寥境。初聞正始音。寧須在空谷。金玉有遐心。</text>
<title>次梅溪寒食述懷韻 二首</title>,<text>詩翁多感興。染翰詠春天。淸挹金莖露。華凝玉樹煙。調高慚下里。鱗弱怯洪連。盡銳思摧敵。何須敗雨甄。京國逢寒食。荒園屬暮春。還同斷酒客。不作看花人。眼病瞳遮霧。髯衰色奪銀。仍將多少恨。聊向和詩陳。</text>
<title>正月二日。郊行有感。魯山夫人墓。在𩢨馬寧陽尉鄭悰墳山。故結句及之。</title>,<text>今歲得春纔二日。便撩詩思出柴扉。黃童白叟醉仍舞。野鶴天鵝鳴又飛。山後山前雪皎皎。村南村北煙霏霏。黃皇室作古原土。松檜深深人迹稀。</text>
<title>政府馴鶴 課試代人作</title>,<text>廣庭高步雨長身。不待孤山亦自馴。一粒肯隨雞族後。數聲閑占鳳池濱。夢和霜月黃扉曉。影櫬煙花碧樹春。却望帝鄕歸路絶。也應愁殺因風塵。</text>
<title>次鄭判書宗榮詠雪韻戊辰歲。行人歐希稷。以恭憲大王賜祭天使出來。於其還也。判書以餞慰使。余以都司。迎慰使。會子龍彎。判書示一律。用演雅體以酬之。</title>,<text>邊城龜縮興無多。粉蝶紛紛玉作花。短髮失靑迷宿鶴。孱顔欲白點歸鴉。寒催煖斝還浮蟻。愁惹柔條未嚲鵝。但願遺蝗入千尺。剩收魚稻送生涯。</text>
<title>黃州。奉送李參判後白朝京。</title>,<text>齋安館裏送征軺。一曲離歌恨轉饒。節序政逢添線剩。行裝剛被墮簁驕。忠應帝識邦因重。正自神扶路不遙。莫戀中州頻駐馬。恐勞虛席待還朝。</text>
<title>次公州凝碧堂韻。呈牧伯道契。兼要察訪同和。牧使洪溥。成歡道察訪尹安性。</title>,<text>客心蕭瑟獨凭樓。淸興慚非晉庚侯。柳拂長條風裏裊。荷抽新葉雨中浮。黎氓豈解傷前代。形勝終須據上流。九十韶光歸已盡。南來無意作春遊。</text>
<title>次丹陽二樂樓韻</title>,<text>澄江蕩漾拍天流。靑嶂重重擁畫樓。雲鎖斷橋迷遠洞。風牽微雨暗長洲。朝來霽色驚初媚。春後濃陰覺轉幽。明日歸舟下仙峽。幾多回首却生愁。</text>
<title>次淸風寒碧樓韻</title>,<text>洞府元忘遽曜靈。一簾風露酒初醒。中間水作平鋪練。西北山開活畫屛。月照寒沙驚宿鷺。草迷回逕點飛螢。孤舟轉向黃江去。牒訴那堪更滿庭。</text>
<title>別巽庵沈方伯。出按湖南。五首。名義謙。字方叔。</title>,<text>白頭傷別意茫然。尊酒論交憶少年。聚散亦知元不定。悲懽何用苦相牽。濟南山色長吟裏。漢北風光斷夢邊。去住應須各努力。歲寒終保寸心全。水遠天長雁影遲。維舟沙岸拾江蘺。人情草草誰堪倚。世事紛紛自不知。坡老有詩空戀主。賈生無淚更傷時。他鄕好客應難遇。休把襟懷取次披。黑頭旌節按名區。報得殊恩愜素圖。只爲慈親矜短日。非關行色落長途。重催酒進三杯了。頻寄書來一紙無。回首天南添別恨。暮雲千里玉蟾孤。南中人傑奄成埈。歎息空懷濟世材。大澤龍亡妖自見。玄關匙失秘誰開。日斜門巷餘荒徑。霜着丘原有宿荄。定作侑章和淚寫。莫言時事已難回。傷奇明彦宦海之波深復深。羡君先濟我猶沈。束芻空谷人如玉。種竹幽軒土似金。豈但停雲長費眼。方須作雨政傾心。相逢爲報親朋意。大義終難釣碧潯。懷鄭季涵</text>
<title>送李應堯赴海西幕 二首○名雍。內妹之壻。</title>,<text>早從姻好鎭相隨。三十年來鬢已絲。末路可能輕遠別。此生那復托新知。休耽麴孼身多誤。但却鈆華志自持。最是工夫先着處。荷香月色滿秋地。曾持玉節按西區。僚友仍携莫逆俱。梅向鶴開詩已就。月從峯吐酒初㪺。藩城控帶山河壯。勝地留連錦縠紆。十載舊遊今不忘。蓉堂還有故人無。己巳歲爲監司時。竹馬友李海龜爲都事。今亡故及之。</text>
<title>送鄭方伯衍之赴嶺南 名芝衍己酉司年</title>,<text>𦇯綸方喜侍前旒。仗節俄驚作遠遊。利器試難應有意。孤禽失侶自生愁。五更風雨鐘初動。千里關河歲欲遵。別後可堪搔白首。玉簮從此不勝抽。</text>
<title>次天安東軒韻</title>,<text>三十年前過此州。如今幾度倚高樓。簾櫳月射明當午。庭樹風生爽似秋。敢以駑蹄追駿步。猥將鷃翼擬鵬遊。咨詢到處慚無補。南去何能解聖憂。</text>
<title>次長城樓韻</title>,<text>誰向江南賦擬招。此身隨處學盤鵰。唯將筋力供時盡。不覺光陰着鬢饒。繞檻山形渾似舊。隔林鶯語尙含嬌。心懷靡及餘何問。湖海萍蹤一任遙。</text>
<title>次綾城鳳棲樓韻</title>,<text>登臨元自謝杯盤。獨愛樓中枕簟寒。翠竹白沙如有約。亂峯孤月未曾看。風泉繞夢吟魂爽。雲檻凌虛望眼寬。最是夜深愁絶處。綠荷傾瀉露珠團。</text>
<title>次連珠亭韻</title>,<text>澗谷何人詠考槃。山前依舊鏡光寒。久聞勝景長勞想。纔倚危欄已辦看。詩思每因文簿減。羈懷聊仗酒杯寬。良宵霽景眞堪賞。十二峯頭月正團。</text>
<title>謁趙靜庵祠廟。仍成近體一首。呈柳景瑞。兼示書院諸儒。景瑞。都事柳夢井之字。</title>,<text>肅淸祠宇枕高岡。尙認扶將道脈强。身到故鄕方展敬。年回己卯更堪傷。一邦仰德山同峻。千古流風水共長。欲學先賢須直截緖言元在賜書詳。聖朝命撰儒先錄。頒賜書院。先生言行文稿。皆在其中。故末句及之。</text>
<title>次羅州撫夷樓韻。呈牧伯郭赳。二首。</title>,<text>文簿侵尋懶上樓。還將形勝付君侯。遠林帶雨全輸暝。高葉含風已辦秋。照座庭榴紅閃閃。撲簾山靄碧浮浮。平生誤逐名途意。客裏方知一半休。錦城佳氣擁高樓。竹馬懽迎郭細侯。歌播閭閻方有袴。澤流田畝豈無秋。頑雲覆野陰猶積。漲水圍山勢欲浮。苦雨從來多害稼。憂民一念未應休。</text>
<title>次茂長東軒韻</title>,<text>征車幾度雨留行。樓上風生陣陣淸。翠接玉峯籠院落。紅搖銀燭浸空明。羇遊不分三更夢。愁絶非關雨部聲。試掃壁塵尋好句。還慚草草强題名。</text>
<title>次南平東軒韻</title>,<text>身如斷梗寄江南。囊裏新書久未探。窓近脩篁添爽氣。村連喬木帶輕嵐。誰知戀關丹心苦。自有催人白髮鬖。試捲朱簾小樓上。雨中山色看挼藍。</text>
<title>次興德培風樓韻</title>,<text>四顧平田凸峻峯。畫堂高壓半空風。詩生多料卑三上。酒擊牢愁喜一中。濟野稻黃秋漠漠。卞山嵐翠夕濛濛。江潮有信還無賴。北去那憑尺素通。</text>
<title>次木浦韻</title>,<text>北來山勢盡南溟。城外寒潮落晩汀。漁戶歸帆分夕照。戍樓鳴鐸攪晨屛。十年方岳容三據。萬事洪爐付一聽。唯有洞庭仙島月。相隨千里慰漂萍。余自己巳以來。三持節銊。海西，湖西幷此道也。浦前海島。宛如楚澤君山。故第七及之。</text>
<title>臺巖僧神照。以詩見投。次韻酬之。二首。</title>,<text>孤棲巖畔了前因。自是超然物外人。半搨宿雲留戶內。分身凉月印溪濱。啖松已覺增淸健。破衲寧知惱實賓。獨有廣寒樓上客。靑衫依舊禁城塵。流行坎止本無因。遁迹由來只在人。經卷詩籤方丈裏。藥爐丹鼎小泓濱。淪亡不耐思賢者。尋訪先愁忌惡賓。洞口佐卿誰遣去。寒巢寂寞已生塵。師。辛酉大禪。淸𦡱不雜塵土氣。初從東洲先生受業。通內外典。詩亦疏淡。實禪門名勝也。入定於頭流之頂龍庵。絶粒啖松。已三年。愈覺充健。嘗獲知於玉溪盧尙書。追思不置。故次篇第五及之。有一邑宰率狂童。遊靑鶴洞。射鶴中翅。病瘡留數日。遂飛去不復來。末句。蓋傷之也。</text>
<title>次茂朱寒風樓韻</title>,<text>石瘦波寒浸斷橋。岸邊樓聳碧霄高。遙憐驥子經秋別。剛厭簷鈴盡日搖。川上月華明乍碎。山前雲葉懶還飄。愧無李謫仙人句。凉露堪濡玉免毫。</text>
<title>照師又寄近體三首。次韻答其慇懃。</title>,<text>三生宿債在南州。仗節重驅使者輈。未有微勞輸海甸。却牽淸夢繞滄洲。寧聞白雪諧凡曲。惟向靑蓮結勝流。多謝篇章遠相寄。煙霞滿紙袖中收。仙山一面鬱嵯峨。下有臺岩襯碧霞。小逕雨酣迷竹葉。空壇風定落松花。乾坤自闢壺中日。龍虎初成鼎裏砂。悵望幽捿歸不得。白頭深愧負年華。龍湫直在亂峯隈。窟宅深窺隱約開。合興詩僧洗蔬筍。任敎神物蓄雲雷。眞源渺渺通銀漢。亂沫浮浮襲玉臺。爲報䨥溪休較勝。秪宜隨分作輿儓。</text>
<title>向北花 海南東軒庭畔。有一樹花。重萼紫色。狹而長。香甚烈。問其名。卽向北花也。雖南枝屈曲下垂者。花必向北。有若回首然。亦一奇也。遂有感而賦詩。</title>,<text>海城春盡客重來。一樹奇葩闖檻開。人自滯南身未返。花猶向北首齊回。始知物性元無間。更覺天工別有培。從此葵傾不須賞。移根欲傍日邊栽。</text>
<title>用僚友彦倫遊直淵韻。賦摩天臺。彦倫。都事朴顒之字。</title>,<text>鯤池不復數龍淵。雨過蓬萊漲綠煙。臺上會吹岩客篴。壺中誰見市翁天。東南地氣橫分嶺。表裏人家屈曲川。飛斝相留眞莫厭。好從今日作神仙。</text>
<title>次全州快心亭韻</title>,<text>層層樓閣水雲隈。天爲名藩特地開。疊嶂微微朝雨過。長林漠漠暝煙堆。千年往事荒墟在。一夕羇懷斷夢回。景物相牽留不去。愧無霞鷔擅奇才。</text>
<title>再疊前韻</title>,<text>翬矯岩頭玉瀉隈。良辰還喜綺筵開。杯傳竹葉朦騰醉。山帶雲容紫翠堆。萍水相懽天所借。鴻泥往迹歲方回。要留好語酬佳景。吟苦其如襪線才。</text>
<title>題養眞堂二首○南崖守詩山。於衙後岡。斲榛蕪。構小堂貯琴一張書數百卷環植名花佳樹。以爲公餘休息之所。扁之以養眞。要余賦詩。遂書近體二首以呈。時萬曆庚辰仲夏也。○南崖。朴忠侃之號也。</title>,<text>幻出荒園畫閣高。簾櫳蕭灑接林皐。村燈亂點紅搖屋。山靄輕浮翠襲袍。天秘名區眞有待。人恢神匠自無勞。懸知吏退身多暇。獨坐沈吟興益豪。鈴牒繽紛惱殺人。小堂端合養吾眞。琴書楚楚長堪伴。草木欣欣各自春。覽物已應知造化。題詩還不費精神。餘生未卜歸休地。白首浮沈愧此身。</text>
<title>次謝酒韻。奉投天休吟案。天休堂。僚壻愼有之字。號梅川。</title>,<text>兩壺官釀寄朋親。窮巷懸知發興直。碧海有情來遠客。黃花無力起陳人。光陰任向愁邊暮。談笑難同醉後春。三復新詩爲君賀。會須容易達桃津。</text>
<title>送松江出按塞 北松江。鄭澈季涵之號。</title>,<text>莫恨陽春和者稀。天恩猶許侍彤闈。不妨暫借萊公鑰。何用頻沾賈傅衣。衝塞黑風來似屋。連空密雪墮如扉。險夷一視眞餘事。要變鴞音報政歸。</text>
<title>次月汀韻 尹根壽子固之號。月汀於癸未歲。母夫人初度獻酌。翌日。以餘饌邀客飮。宬與焉。月汀賦近體三首。要宬次之。余亦依韻。示月汀。</title>,<text>壽筵飣餖雜琴高。稱酒人皆唳九皐。誠自中藏宜錫類。文從外發不容韜。直須軒陛箴丹扆。休念轅門照白袍。迂叟若成眞事業。景仁隨意泛江舠。</text>
<title>次影谷韻 三首○黃執中時望之號。工畫蒲萄。時宰陽城。以水使李思艇護喪差使員。來唐城。留半月而歸。</title>,<text>輕明一片破幽昏。獨擁重裘不啓門。點綴瓊花榮老木。平分玉屑到荒村。田家已卜來年信。岩穴深藏虎豹群。喚取良朋終夜飮。免敎愁緖惹紛紛。風色偏能怯病顔。同雲無賴釀輕寒。縈簾欲妬三更月。壓竹方呈幾尺山。稍映疏欞聊可讀。故粘衰鬢若爲看。閉門默坐聯佳句。未必袁安獨占閑。已上詠雪銅器俱鳴鼓噪行。奔馳萬馬未曾停。初掀大地增寒虐。旋捲頑雲作晩晴。湯火奪權愁病客。羽毛遭蹙墮空庭。猶堪密室重幃裏。坐隱時聞落子聲。右詠風</text>
<title>鳳林寺。次梅川韻。</title>,<text>年來不負是靑山。倒底輸君也未慳。霜露一番呈瘦骨。煙霞千疊對孱顔。扶筇洞口孤吟爽。送客溪頭一笑閑。會脫名韁從此去。免敎浮世寄塵間。</text>
<title>次淡惠軸中洪相國暹韻</title>,<text>此身長與白雲辭。愧殺山僧强索詩。跡過虎溪渠已遠。夢酣蟻穴我猶遲。十年燈火偏堪憶。百里封疆豈有期。欲訪舊遊還一愴。懷朋含淚默如癡。余於讀書洪法時。司年姜汝愷景誾。先已來寓。講貫之餘。頗有游從之樂。今來作守。姜下世久矣。因寺僧。感舊興懷。聊見於詩。</text>
<title>別德川李使君 名碩明。曾爲金城縣令。年七十餘。猶居泮宮三百點。欲赴館試。以成其志。人稱金城生員。</title>,<text>白首窮經志益强。官高尙自廁周庠。河津擬逐羣龍化。山郡爭看一鶴將。蔀屋有冤憂豈小。荒年多難慮偏長。平生半部山東學。猶得推行致世康。</text>
<title>送趙伯玉出守始安 二首○伯玉名瑗。始安。槐山邑號。</title>,<text>暫辭臺省出重圍。五馬東風去似飛。但覺離憂縈寀席。豈知懽笑動慈闈。溪收曉網魚鰕足。雨過春山筍蕨肥。遙想郡齋公退早。不妨黃卷要硏幾。伯玉自南宮正郞出守。余時爲參議。其偏慈在忠州。距槐山一日程。故三四云云。窓前列岫付詩人。世事無論去紫宸。一邑煙霞靑眼舊。十年塵土白頭新。須知定力能消妄。縱有閑愁不撓眞。遲暮可堪傷此別。他鄕莫惜寄書頻。</text>
<title>送甄城任府尹 二首○名國老。字台卿。</title>,<text>王業岐豊此肇基。山河壯麗擅東陲。恩如少失民碞峻。威不先張俠窟滋。輿頌定騰宣化地。璽書行見降褒時。左符乞得吾猶去。爲報南溪舊竹知。蹔輟銀臺侍從班。板輿春動向完山。佳辰景物名藩裡。孝理恩波壽席間。曲奏琅璈留短日。杯傾沆瀣駐韶顔。人生此樂知何限。却憶龍城淚已澘。</text>
<title>送大中令公赴驪興 大中。李海壽之字。號藥圃。</title>,<text>繁霜寒菊抄秋天。此夕離懷倍黯然。塵世幾回搔短髮。驪江行見泛虛船。征途眇眇靑山外。羈思茫茫白雁前。歲暮應須各努力。終敎松柏保貞堅。</text>
<title>送關東洪使相渾</title>,<text>束玉剡瓊萬二千。金剛形勝古今傳。高人忽借開東節。暇日眞成洞裏仙。淸夢未容回舊隱。幽尋不礙効新宣。三生宿債都償了。蛙坎終慚負百年。</text>
<title>次韻呈似松溪吟几 松溪。學官權應仁之號。</title>,<text>憶得龍灣醉索郞。當時淸興十分狂。論情共踏關河雪。守道遙憐竹柏霜。都尉功名堪潦倒。潛夫心跡太聊浪。書來洗眼看佳句。香色眞同蜀海棠。</text>
<title>送岩居子洪應明赴江陵 六首○名仁憲。己酉同年。少有竹馬之契。</title>,<text>出城行李轉蕭然。雪嶺懸知馬不前。天地有恩皆樂土。閭閻多事復荒年。大裘正要懷群凍。良藥先須去衆瘨。他日政成歸補闕。佇看勳業晩來全。遠別都忘倍黯然。一壺來餞駱峯前。誰知魚隊嬉遊日。各有龍門變化年。共對夕燈如宿昔。强拈春酒奈衰瘨。臨瀛此去相思地。應識平生友道全。竹馬友同年僉正福。亦在閔座。右次蘇齋韻玉宸方佇按凉州。忽泛仙槎泝漢流。北望可堪憂國淚。東行纔辦賞心遊。橋頭長笛橫斜日。湖上重簾捲畫樓。好趁風光拚一醉。莫敎牢落長春愁。形勝關東第一州。鏡湖春水淨流流。百年我自勞長想。千里君方作遠遊。名路有爭難稅駕。海山隨意便登樓。臨歧送客何時了。却恨浮生半是愁。右次西坰韻名區不恨路悠哉。大嶺東連碧海隈。日出雲霞開遠嶠。月明歌吹鬧高臺。鳧鷖定要投簮去。花柳爭迎露冕廻。却恐復承宣室召。仙遊未洽璽書催。君。前守肅川。以憲臺徵還。故此着復字。天於吾輩竟何哉。復使分飛落一隈。晩節眞成漂海梗。佳辰莫上望鄕臺。孤懷每戀鑾坡直。雙淚遙憑漢水廻。勝地閑眠還有味。歸驂不用着鞭催。右次東村韻</text>
<title>次杏窩八詠韻 爲執義李裕仁作</title>,<text>千家煙縷暗相連。半罨雕甍半羃川。一霎亂鋪槐陌遍。十分橫抹女墻綿。依依引素欺春樹。漠漠浮靑趁暮天。遮莫長風時捲去。都將幻境落詩邊。右東郭炊煙閃閃雷車乍着鞭。俄驚銀竹散長天。山前草木酣新戰。湫底蛟龍倒舊泉。洗滌峯巒靑未了。驅藏氛翳翠無邊。貪看處處懸飛瀑。餘力猶疑厚地穿。右駱峯驟雨殘燈相伴度寒宵。忽聽鐘聲慰寂寥。金闕政隨仙仗動。山城還雜遠砧飄。迢迢宮樹餘音裊。耿耿書帷宿念銷。想得舂容撞罷後。幾回封事待明朝。右禁城曉鐘平安遙報自邊城。每向黃昏幾點明。縱使烽煙常有應。可能刁斗更無聲。千門立馬空多怯。萬國來庭只感誠。唯願九重恢羽舞。普收夷貊入昇平。右終南夕烽秋霽山腰斂夕霏。氷輪初上散淸輝。華筵漸覺金波溢。碧落徐看玉鏡飛。光浸謫仙新蟻瓮。凉凝織女舊鴛機。良宵美景無多在。何處幽人獨掩扉。右仙岩秋月鼎山縹緲斗城東。滕六紛紛墮晩空。自恃輕明那少昧。誰言粧點未全工。雲消玉洞嬋娟裏。月射瑤峯蒼茫中。欲作淸遊繼南嶽。名韁還愧縶衰翁。右三角暮雪百歲虬髯分外靑。誰敎墻角聳亭亭。妖桃側畔寧求媚。朔雪前頭不改形。托德每憐山谷草。學仙無效李覃苓。多君勁操眞堪比。愛聽寒濤醉復醒。右西崖老松竹扉東畔小橋西。雨暗煙籠望轉迷。却認腰肢來楚殿。從敎態度妬隋堤。金絲細嚲沙頭嫩。翠幄低垂水面齊。最是詩家添物色。枝間時着栗留啼。右前川垂柳</text>
<title>奉送大宗伯兪公出按關西 名泓。字止叔。號松塘。己酉同年。</title>,<text>相逢靑眼釂深觥。聊慰平生夢想傾。不謂又成千里別。可堪重說十年情。政先下戶陽咊遍。威振殊方草木驚。睿筭試公經濟手。此行何止作長城。</text>
<title>直廬書懷奉呈柳少師吟几求和敎 名㙉。字克厚。</title>,<text>西風打葉雨蕭蕭。獨擁靑綾坐度宵。秋後眼花猶未落。春回鬢雪定難消。行扶仄徑先思杖。飮洗煩襟屢覓瓢。督府故人靑眼舊。對床連夕費招邀。</text>
<title>別巡有懷</title>,<text>禁林秋氣夜凄凄。行過池臺咫尺迷。燈引草中忘遠近。筇扶路上任高低。只緣筋力堪從仕。豈有田園合退棲。歸臥直廬猶不寐。强排詩句覓牋題。</text>
<title>李僉知欽禮夫人金氏挽</title>,<text>將軍門第擁潭潭。賢範端宜福履參。病自下焦成痞痼。勞因中饋劑辛甘。年當半百輸千古。女有雙三欠一男。舊日恩封符淑德。刊碑新隴定無慚。</text>
<title>尹上舍興義遷葬挽</title>,<text>莫道萇弘血尙靑。忠良何限被淫刑。雲愁雨咽幽明憤。地老天荒歲月經。霈潤已容霑朽壤。積誣仍喜洗重溟。那知再見人間日。卅載還同一穴寧。</text>
<title>姨叔辛郡守挽 諱鎭</title>,<text>姨家君子最恩慈。憶得髫年上膝時。人世更難陪杖屨。天心猶靳畀期頤。塵生舊閣琴歌斷。淚灑荒庭草木知。高位不須身自有。于門駟馬未應遲。</text>
<title>挽靈川尉申檥</title>,<text>舊家勳伐自文忠。冠冕連延到我公。平叔襟懷元不俗。晉卿才氣有誰同。須知忍性多增益。未覺嬰痾損考終。半樹梧桐椿又老。定應泉路恨無窮。</text>
<title>敬顯公主挽</title>,<text>廞車輾能禁城塵。一閉空山馬鬣新。碧落旋隨蕭史馭。芳菲無復沁園春。蛘胎孕育元非茂。蟻穴悲懽却已陳。惆悵廣陵江上路。可堪重唱薤歌頻。</text>
<title>貞夫人玄氏挽 尹子仰子固母夫人。</title>,<text>平生二妙忝交親。每歎高堂懿範醇。敎費拮据成學業。誠輸烝禴薦芳珍。紱麟慶賁蟠花誥。吊鶴悲纏屬纊辰。千載秪應知孟母。不須最德耀貞珉。</text>
<title>輓栗谷</title>,<text>天眷斯文會有人。如公才學更無倫。寒泉講道鑽硏密。太傅憂時獻納頻。委照豈容雲乍蔽。噓和方待物重新。誰知遽折擎霄柱。空使諸賢淚滿巾。</text>
<title>輓白麓辛學士</title>,<text>晩節重紆聖主知。幾回便殿待論思。未成斧藻仍添衮。却有膏盲已走醫。天意未容平此世。友情還復倍他時。康莊一去公何恨。只爲身先鶴髮悲。</text>
<title>次竹山鳳棲樓韻 二首</title>,<text>花縣春光別樣新。穠姿隨處解留人。登樓快眺緣賢主。對酒先辭愧惡賓。萍水從容眞不偶。關河迢遞杳難陳。浮生南北知無定。誰何黃陵謾禱神。牢落孤蹤憶舊遊。沈吟不覺此遲留。一村花柳爭春媚。十里風煙帶暯愁。自謂無求元亮秫。那知復上仲宣樓。危欄徙倚忘歸去。只有寒蟾照白頭。</text>
<title>次雞林山亭韻 在衙後園</title>,<text>萬竿蒼玉繞黃堂。淸吹偏知五月凉。處世每愁翻似夢。臨民寧忘視如傷。故都城闕渾耕黍。遺俗村墟尙植桑。此地分符非偶爾。願輸筋力補年荒。</text>
<title>次雞林客館韻</title>,<text>奄有東南作一家。千年王氣已無多。祚傳禪繼猜嫌絶。政視濟麗注措嘉。鮑石豈知來戰馬。雞林唯見噪棲鴉。何當復起金公墓。掃盪戎夷衛翠華。金庾信墓。在城外相望之地。時有南北之虞。故結句及之。</text>
<title>次賓賢樓韻</title>,<text>不見當時寶輦過。居人猶記舊山河。遙岑日沒紫煙合。高樹雨餘凉吹多。翠袖依俙前殿舞。丹唇哀怨後庭歌。分留物色雖堪賦。頭白其如才盡何。</text>
<title>次金藏臺韻</title>,<text>出城方覺興偏幽。故向長筵掉玉舟。欲繪山龍非妙手。且收霞鷔作遨頭。秪今詞客悲黃葉。終古荒臺枕碧流。亡國遺魂應掩泣。區區祠廟尙依投。臺上相望之地。有敬順王廟。乃府吏所立者。王麗初。獻地入朝。尙公主。因以慶爲采邑。其後稅不入国。爲州人所私。遂德之以祀云。豈非區區之甚者乎。故結向及之。</text>
<title>次西淸觀韻</title>,<text>西館誰知更占奇。園林端合結幽期。年華着物無深淺。地氣隨人有盛衰。笛破未應存妙曲。劒傳猶自寄哀思。還慚老病非春事。不恨風流異昔時。</text>
<title>次涵碧亭韻線。</title>,<text>南來幾到此亭中。斗覺羈愁一半空。高柳嚲黃長短線。寒梅吐白兩三叢。吟腔正要虛迎月。醉面何妨細受風。但向習池尋舊興。不須酹酒吊羅宮。</text>
<title>次利見臺韻 二首</title>,<text>滄海寧知護舊臺。平沈輦路沒蒼苔。餘威擊岸來聲壯。遠勢浮空積浪頹。縹緲笙歌驚顧兔。虛明簾幕鎖蓬萊。直須坐待晨光動。看取金輪載日回。重到羅王海上臺。壞墻埋沒長莓苔。波舂巖畔龍何在。㙮立山前寺已頹。葬事縱非稽典禮。孝心應不讓皐萊。雞林老守偏多感。添得哀思復一回。</text>
<title>次松溪題吳咸昌敬老齋舍韻 三首</title>,<text>誰識宜僚是陸沈。安身不必卜居深。肯城古木連窮巷。隔屋春禽送好音。鄕井尙同怡老境。囂塵終未累遐心。自慚倦翼歸飛晩。對此還添憶故林。右大隱齋歸田早占此身閑。坦腹溪亭倒鶡冠。隱几笑看雲出岫。捲簾吟到月含山。幽花豔艶粧欹樹。宿鷺娟娟起曲灣。醉舞狂歌心自遠。一間休道未曾寬。右心遠亭捿遲何用處潭潭。自有簞瓢一味甘。已斷宦情行嶺北。豈緣生業在江南。漸治畦圃依雲竹。少揷藩蘺帶石楠。菜甲摘來香滿手。助蠲春酒十分酣。右老圃堂</text>
<title>次雞林校軒佔畢齋韻</title>,<text>雨後花光襯竹光。小軒還愛俯幽塘。萍鋪寒鏡空明上。島接危橋隱約傍。舊國流風猶帶朴。學宮佳氣復儲祥。名儒輩出應非遠。當爲諸生擧賀觴。</text>
<title>次彦陽東軒韻。呈主倅柳使君。名淮。字浩浩。與余有竹馬之舊。</title>,<text>環滁山色慰歐陽。此地還應寄興長。百里桑麻分竹使。六年魚稻滯桐鄕。榴花照座朝吟暖。荷氣侵軒午夢凉。莫恨賓筵無異味。不妨隨意作懽場。</text>
<title>復疊前韻。寄柳浩浩。二首。</title>,<text>淸曉思君到夕陽。川塗迢遞嶺雲長。相逢却憶遊同隊。一笑俱忘在異鄕。政理但和琴操暢。篇章猶帶竹聲凉。賡酬詎免菁華少。已是無心翰墨場。右停雲盛世誰能學伯陽。靑牛無迹意空長。作州幸免揶揄鬼。化俗難成揖讓鄕。千里宦情兼喜戚。二年時序度炎凉。頻頻勸酒君休厭。此會何殊夢一場。右詠懷</text>
<title>龍湫瀑布。次黃正字汝一韻。</title>,<text>奔川倒瀉玉芙蓉。下有深湫宅臥龍。地籟何煩號怒竅。天紳誰遣掛層空。雙留蠟屐纔揩眼。一洗塵襟便豁胸。復認雲端精舍在。輕風時送數聲鐘。</text>
<title>奉詶柳浩浩。兼柬金士晦。八首。浩浩酬余停雲詠懷之作。旣又再示二首。仍邀金士晦同賦。士晦報以六篇。俾傳于余。故依韻續貂。復成八章。呈似兩君吟案。士晦名澥。號雪松。時爲密陽府使。</title>,<text>狐貂爭似負朝陽。憶得茅簷一味長。從官未能成事業。羇遊謾自去家鄕。平安尺素愁難達。衰瘦重衾覺又凉。跌宕追懽已陳迹。此生無復少年場。注考年來欲效陽。家山北望感偏長。未逢海若誇秋水。尙踏槐安昧睡鄕。入手簿書堆案久。關心霜月照窓凉。明農隨分歸何晩。納稼終當老築場。故山行復采迷陽。香嫩傾筐箇箇長。揚子一區猶有宅。陶公三徑好還鄕。春深花木當階媚。夜靜溪雲滿榻凉。記取村童呼犢去。煙蓑橫笛下沙場。愧着緋袍色孔陽。明時竊祿歲年長。古今默筭寧非夢。南北方知等是鄕。樂在楡枋忘遠大。才慚斧藻任厖凉。只應一退終難決。不用區區絆食場。憶曾承牒何含陽。容裡相逢話更長。試院未參冠蓋會。吟鞭却入水雲鄕。溪橋作別還驚遽。樽酒論交敢道凉。便欲與君期歲暮。不須猶逐利名場。此以下。詶士晦。丁亥秋。晦以考官。余以預差。赴咸陽都會。相遇於陜川公館。晦仍往試所。而余入伽倻山。故及之。窮陰凋歲逼靑陽。此夕思君恨自長。矯首幾勞瞻北極。折腰非愧落南鄕。冥心只合終沈陸。仙曲應須佇按凉。老病宜休强健進。榮枯未必竟同場。復見新春日載陽。浮生在世亦云長。自嗟失步迷前路。誰擬招魂返故鄕。學力透開方住着。心源除火始淸凉。憑君共聽層臺樂。草木無同腐一場。病身三載臥淮陽。自恨治民乏寸長。檜釜有詩空戀主。楚琴無曲不思鄕。遙知東閣梅香動。偏想南樓桂影凉。剪燭何當重話舊。陶然一醉綺羅場。</text>
<title>復疊前韻。酬士晦。五首。</title>,<text>聞說名樓似岳陽。寒江一帶繞城長。憑欄不厭搜新句。倚柱都忘戀舊鄕。點點天邊吳岫遠。蕭蕭雨外楚帆凉。未應鈴牒能相累。風月兼收入醉場。右述嶺南樓之勝前歲陰霖繼亢陽。憂民老守念何長。未將囊藥醫群瘼。安得衢樽飮一鄕。勞來縱勤功豈著。歸懷無望德尤凉。若爲能躰朝廷意。只擬輸誠就食場。右述賑饑之勞自從狂虜犯涇陽。氛祲年年接塞長。謾怕夕烽來遠徼。徒令秋馬遍殊鄕。秪今廟筭風霆迅。終古關防雨雪凉。整頓封疆何日了。盡將歌舞換兵場。右述防胡之虞鍊形無復效純陽。賦命何須恨不長。瑤水只傳黃竹曲。金莖難賭白雲鄕。座中歡樂三杯穩。身後功名一枕凉。此語有倫君聽取。要持赤幟豎談場。右述貪生之謬不恨苓葑采首陽。閑情投散認方長。爐鎚已是從渠手。逆旅何須辨我鄕。松雪爲涓心鏡凈。竹風時掠鬢絲凉。年來漸識無能味。退默猶堪樂性場。右述投閑之樂</text>
<title>次嶺南樓韻</title>,<text>名區恰是大羅天。江水溶溶繞檻前。逸興不禁飛鷔外。新詩陟覺鬧鷗邊。迢迢遠岫動明月。漠漠空林浮翠煙。跋涉本謀拚一賞。復因恩慶醉長筵。府伯次子慶遠。中進士。設慶筵。故結句及之。</text>
<title>次韻酬浩浩</title>,<text>依舊天涯任索居。淸詩忽報午眼餘。似將懽笑逡巡至。已覺離愁取次除。高興定須憑酒瀉。荒詞聊復覓牋書。相邀不待中秋月。拜送何人使衛蘧。來詩。有中秋相會語。</text>
<title>蘆花和伯氏松庵遺稿。其顯聯云。淸響夕敲鷗夢斷。長身晩與月明同。甚是警句。</title>,<text>水邊蕭洒管西風。聲價偏高雅賞中。素質暗拚秋色老。淸姿微映月華空。傍來每失窺魚鷺。銜去難欺避繳鴻。準擬移舟深處泊。淡煙疏雨睡孤蓬。</text>
<title>次松嶺直廬韻 二首○松嶺。張僉知壬重之號。以衛將入直。首題二律。沈二相希安，權僉知大手諸公。竝次韻。余亦同次。</title>,<text>盛代官曺有弛張。將臣還復細吟長。題成白雪愁仍寫。棲憶丹丘老未忘。肯許芝蘭藏澗谷。也知松柏耐風霜。前頭拭目看勳業。任向周廬且釂觴。脩夜無眠意有加。漏聲偏傍枕邊多。自挑暗蘂追强韻。誰對淸尊發浩歌。漸減菁華輸節序。尙辜筋力報官家。東廂雪月交輝處。乘興猶堪辦一過。</text>
<title>奉送權方伯徵出按關西</title>,<text>纔廻北塞又西關。迢遞雙旌杳莫攀。政要重臣分閫鑰。飜憂賢士去朝班。威名已震穹廬外。勳業應收緩帶間。早晩濟川須作楫。會看虛席待公還。</text>
<title>次退憂堂韻 二首○兪祀城泓。構別墅于廣川無愁洞。扁以退憂。一時名公多賦詩詠之。粧成一帖。</title>,<text>身作淸朝地上仙。亨衢端不羡升天。且從廊廟先憂日。擬辦丘園乃老年。麟閣勳名新帶礪。漁舟歸興舊山川。公寧易了經綸債。如我宜休去服田。日。丹靑不但賁神仙。一曲江湖乞自天。吟對琴僧堪送日。飮留碁客可拚年。綠岡脩竹色侵座。隔岸寒梅香度川。安得從公成小築。免敎孤負瀼西田。</text>
<title>次砥平東軒韻</title>,<text>坐古田野樂耕耘。時雨流膏已十分。宿麥浪飜欣始見。狂灘雷吼厭長聞。自愁東道多深港。誰遣西風掃積雲。四忝承宣無寸效。此生終愧負明君。</text>
<title>次旌善客館韻</title>,<text>崎嶇盡日峽中行。老木蒼煙擁小城。水作潛龍穿地去。山如舞鳳薄天橫。桃源自占神仙境。風穴誰窮造化情。深處定知眞隱在。荷衣芝食一生淸。</text>
<title>淵穴。次尹正字韻。正字名昌鳴。字時叔。居堤川。乙酉及第。宬之同年。時領江陵。敎以假都事隨行。</title>,<text>化工着力嶺東邊。特地鍾奇有穴川。直鑿岩根穿厚土。勒開鼇口洩長涎。靈源觱沸波濤壯。仙窟穹窿石乳懸。異事亦曾聞海眼。誰將此理質蒼天。自三陟府。南行二十里。至孟方松。西入一洞幾十里許。踰峻嶺。下危坂。抵一峽中。山根有石壁。東向谽谺爲窟。初甚高。曠可三四丈。廣亦如之。深數十步。最後水底。有一圓穴直下。深不可測。水自穴中。瀵湧上出。極淸澈。貯爲潭。深處可沒肩。出窟外。始奔放流下。其勢甚壯。實異跡也。後面又有一竇。當越水穴而至。故人不得入。莫有知其深淺者。窟中開明。無物不燭。唯後有高處稍暗。燃炬照之。伏翼無數飛出。石鍾乳亦多有之。邑人言此名淵穴。天旱禱雨有驗。前此未有尋討者。崔正字天健始聞而至云。遂題同行人姓字于南隅石壁而歸</text>
<title>再疊前韻</title>,<text>歷略湖山遍海邊。那知尙秘穴中川。纔來已洗心頭火。欲說先霏口角涎。舊志不收聞未博。幽人空想夢長懸。玆行所得難枚數。餉我誠多更謝天。</text>
<title>次蔚珍西門望北樓韻 第四。本押郊字。以非原韻。代押橋字。</title>,<text>莫道高樓近紫霄。孤臣頻望北辰遙。白雲靑嶂連危堞。細雨寒煙鎖斷橋。恰着呂仙來弄笛。試敎秦女坐吹簫。浮生羈宦何時了。千里鄕開夢政迢。</text>
<title>平海鳳棲亭在客館北岡</title>,<text>孤城隱映海雲中。畫閣憑虛面面通。十里長松緣岸碧。一池香藕映窓紅。山光乍抹煙嵐雨。野色微搖䆉稏風。更識此鄕眞樂土。政淸還復値年豊。時太守高侯敬祖。治郡有聲績。故結句及之。</text>
<title>次望洋亭韻</title>,<text>望洋形勢壯吾邦。名勝應須競納降。試向浮空窮地軸。任敎斜日缷輿杠。分居行位先生一。淨洗天眸遞送雙。海若前頭甘自失。從今不復說河江。</text>
<title>登召公臺。觀日出。次尹正字韻。臺在三陟瓦峴上</title>,<text>海色翻成萬丈紅。火輪騰上碧霄東。明輝散射容光裡。壯勢長驅積氣中。賓谷已亡堯帝法。測圭唯有曆家宗。願將大曜無窮照。用助君王燭物瞳。</text>
<title>凌波臺</title>,<text>海邊亂揷幾條瓊。神斧當年巧斲成。皎皎長和波色麗。熒熒先受日光明。蹔停馹騎傾銀斝。仍想飆輪按玉笙。縱欲品題慚具眼。只隨鷗鷺要尋盟。</text>
<title>次江陵東軒韻</title>,<text>獜閣功名負百年。東來一入大羅天。飛騰日月扶桑外。旋斡乾坤積浪邊。獨鶴茫茫投海嶠。寒鴉點點閃汀煙。牢籠物色輸方寸。何用紛紛謾說仙。</text>
<title>次鏡浦臺韻</title>,<text>迢遞雙旌指碧城。仙湖物色最開情。風來細蹴氷紈皺。霞捲新磨玉鏡成。海國山含秋色老。江門人趁夕陽行。中流擊汰忘歸去。直待天心霽月明。</text>
<title>次鏡湖堂韻</title>,<text>蕭灑簾櫳枕水頭。征途未厭作重遊。松杉匝岸濃常接。霞鷔浮天散不收。牧笛遠過栽竹塢。煙波深送采菱舟。江湖戀闕尤難忘矯首空添苑氏憂。</text>
<title>雙閑亭。次尹昌鳴韻。江陵人朴公達。以賢良徵拜兵曹佐郞。其堂姪遂良。以孝行薦補龍宮縣監。己卯禍起。二人棄官歸鄕。構第亭于臨海高岡。逍遙其上。以終餘年。沈判書彦光。名以雙閉亭。</title>,<text>想得當年浪迹初。也應淸興滿鄕閭。敢將朱紱紆黃髮。只信衡門勝綺疏。賸有壺觴同樂聖。却忘勳業摠成虛。平生苦被浮名縛。見說雙閑愧不如。</text>
<title>次襄陽東軒韻</title>,<text>南楚東韓較孰賢。偶同名自幾年前。初來雪涕留三夜。重到多情辦一筵。迭奏笙歌飛縹緲。靘粧羅綺鬪芳姸。都將心事供慛笑。此日何妨作醉仙。余於初行過此。適値府使李公長榮之喪哭之。故第三云云。</text>
<title>梨花亭。觀日出。在洛山寺東</title>,<text>晹谷寅賓罄至誠。每登高處望滄瀛。彤丸未出鴻濛判。黃道纔陞宇宙明。夾侍葳蕤聯彩鳳。傍窺辟易竄長鯨。浮雲却恐終朝掩。不見陽輝遍八紘。時有微雲點纔。故結句及之。</text>
<title>秘仙臺</title>,<text>高臺獨立聳亭亭。翠靄彤雲匝杳冥。天吼石峯連雪嶽。述郞湖水接滄溟。心隨淨羽雙飛白。目極脩眉一抹靑。留待月明風露夜。欲招仙侶誦黃庭。距臺一里許。有雙成湖。一名述郞浦。江陵火飛嶺一股。橫入海中。天際浮靑。距此數百里。故第六云云。</text>
<title>觀瀾亭。次李堣韻。渟在洞山縣前</title>,<text>坐看漁店水侵門。沙岸依然作小材。瘦竹裛殘秋露淨。寒梅點破暝煙昏。鷗迎藜杖來常押。鼇畏虹竿去不呑。此地倘容成小築。一生那羡廟廊尊。</text>
<title>石臼。又次李堣韻 在觀瀾亭南</title>,<text>碧海桑田變幾回。空留石臼寄岩隈。波漂舊藥全無在。雲護仙扃秘不開。獨恨冥搜猶限隔。謾勞遐想暫徘徊。刀圭一粒如分乞。久視還應度刦灰。</text>
<title>次詠月樓韻 杆城</title>,<text>江城物色轉淸幽。霽月新經玉斧修。鴨脚凄凄籠小院。龍腰隱隱繞高樓。棲禽拂羽驚難定。列宿韜光讓豈休。獨有不眠今夜客。還添垂淚憶皇州。</text>
<title>次高城東軒韻</title>,<text>星槎遙自碧空廻。却喜孤城占海隈。樓上不愁黃鶴去。沙邊長伴白鷗來。詩成燭淚雙行滴。睡起簾鉤一面開。秪是名區多勝賞。免敎牢落覆瓊杯。</text>
<title>途中望楓岳。次車斯文韻。車名軾。號紫洞。</title>,<text>逈出兄區作別寰。亂峯高揷碧霄寒。只將瓊玉千般斲。肯許塵氛一點干。不分殷紅粧澗谷。任敎空翠襲衣冠。明朝直上毗盧頂。咫尺騰天駕紫鸞。</text>
<title>養珍驛。亦次門韻。</title>,<text>路遶山邊客再廻。郵亭相對更徘徊。芙蓉競秀頭頭立。屛障橫陳面面開。返照斜飜金彩動。飛泉遙送玉聲來。玆行自是尋眞去。不恨悤悤未擧杯。</text>
<title>次三日浦韻</title>,<text>最是天公着力成。陶鎔物色十分淸。螺鬟點點群峯遶。銀汞溶溶一水明。芝蓋幾時尋舊迹。玉笙何處按新聲。眞遊未殿飆輪後。倚柱斜陽更寄情。</text>
<title>次歙谷東軒韻</title>,<text>鯨濤雷吼撼孤城。半夜無眼獨客情。階下草虫鳴不斷。壁間燈燼結初生。羇遊豈恨蘇裘敝。重寄空慚范轡淸。衰病已深猶未去。支頤默坐自堪驚。</text>
<title>次鐵原客館韻 二首</title>,<text>弓墟埋沒寄東州。滿地風煙惹客愁。十里松聲連薄暮。一川楓葉屬殘秋。窮兇不悟眞人作。遺臭空傳後代悠。臺殿秪今基尙在。飢魂應向月中遊。鵲噪鴉啼滿舊林。客愁偏向此中深。鈿收壞埒思紅艶。鐵露寒沙認綠沈。螭陛豈知佯落筆。甲川應悔誤觀心。從來成敗由奢儉。殷鑒昭垂戒到今。</text>
<title>次金化東軒韻</title>,<text>詩如曹鄶不成邦。每遇騷壇便納降。愁仗手談消夜局。興隨蒭面入春缸。吟猶作越空懷土。曲未離巴要變腔。添箇鬢絲緣底事。簿書叢裡筆常扛。</text>
<title>次狼川縣韻</title>,<text>遍閱東西幾客堂。可堪秋盡尙殊方。少年情境都無在。末路浮沈亦未量。風戰簾帷增錯莫。雨關庭院助荒凉。唯將一掬孤臣淚。憑寄前江達漢陽。</text>
<title>次楊口縣韻</title>,<text>石路緣崖盡日行。雲霾峽坼走江聲。且尋小縣忘身困。纔到華軒覺眼明。枯葉暗搖羈緖動。亂峯飜惹好詩生。山南水北多閑地。便欲投簪事耦耕。</text>
<title>次獜蹄式燕軒韻</title>,<text>秋峯葉落聳新尖。纔引雙眸便捲簾。不厭崎嶇經石棧。任敎迢遞報郵籤。仙山竟撤雲扃秘。敞邑仍成玉節淹。安得誅茅營小築。長隨猿鶴住深崦。</text>
<title>次春川東軒韻 二首</title>,<text>玉鉤江閣掛纖纖。臥聽霜風拂曉簷。世事每纏愁緖結。家書猶帶淚痕緘。醉來却怕杯觴滿。老去休嫌藥餌添。素志不求忠信外。低眉何處借餘炎。强覓新詩老病餘。騷人結習笑難除。賈生但解憂因鵩。惠子焉知樂在魚。眼眩文書那易讀。髮稀垢膩不勞梳。靑燈分翳寒宵永。一霎飜成夢几蘧。</text>
<title>邀仙堂。次四養沈公直韻。</title>,<text>羣仙何許集叢霄。冉冉來從綘節朝。自是名區通碧落。還敎至道入參寥。煙霞繚繞蝦鬚箔。風露凄淸鶴背簫。未向畫欄迎爽氣。定知難洗杜陵痟。</text>
<title>次橫城東軒韻</title>,<text>身如蓬轉寄天東。排悶唯詩强策功。陽煦句尖非做惠。春回荒僻敢言公。只祈雨露流函夏。却恐雷霆累太空。反側自安治象著。不妨歸伴祝雞翁。時治逆太嚴。故云。</text>
<title>次憑虛樓四時詞韻 原州</title>,<text>幽人不作探春行。驚起樓前碧草生。淺綘粧桃依曲砌。輕黃嚲柳鎖重城。郡齋朱箔褰山色。野店靑帘認酒名。壠上牛鳴嵐半捲。遙看饁婦餉晨耕。畏日方從東井行。歊炎不向此間生。危欄近沼疑玄圃。細簟含風怳碧城。默奪化權還有地。偏銷旅恨豈無名。催詩雨過荷香動。濡筆那停紙上耕。少昊乘時按節行。新凉驀地十分生。聲傳蕭摵桐飄井。色眩紅黃稻繞城。且爲菊花新著譜。最憐楓樹舊知名。雞肥酒熟田家興。都在從初事力耕。頑雲密雪暗隨行。簾外嚴風陣陣生。上界官曹銀作闕。至人居處玉爲城。誰知瘦竹能全節。自有寒梅不負名。今歲幸專三白瑞。班春預擬勸深耕。</text>
<title>次酒泉淸虛樓韻</title>,<text>平生酷愛雨中山。天爲騷人也未慳。濃淡遞新披活畫。周遭依舊作微彎。棲心已覺長年誤。縱目聊乘半日閑。獨倚高樓眠不得。夜深雲月漸成斑。</text>
<title>新正席上。次禹上舍韻。上舍名鐸。號芝山。</title>,<text>金樽如海十分開。好逐新春瀲玉杯。醞釀狂歡騰樂部。陶甄佳興賴詩才。萍蹤不耐家山渺。椒頌還驚歲月催。憑仗主人張宴席。却從今日起摧頹。</text>
<title>雉嶽</title>,<text>崧高雉嶽鎭東維。氣象雄深未易窺。疊嶂龍飛連鳳舞。脩岡蟒走接鯨馳。揚靈每遣雲霞繞。利物偏多雨露滋。祀典從來隆禮秩。長垂玄佑定無疑。</text>
<title>次五臺山月精寺韻</title>,<text>行攀危磴路纔通。散射長林海旭紅。陰壑寒氷猶未泮。亂峯晴靄却全空。睡經略彴難成夢。吟到淸川易奏功。誰向前頭吹玉篴。一聲嘹喨遠隨風。</text>
<title>次離幻韻</title>,<text>孤踪無定只隨時。去住飄然竹一枝。曉啓岩扉雲入室。暝廻松徑露霑衣。欲從林壑同棲隱。奈被簪纓遽挽歸。明日虎溪相送處。可堪春草正離離。</text>
<title>三月十八日。遊鏡浦。幕僚柳應文，敎官尹時叔先至。是日。風緊浪湧。向夕始定。泛舟抵鏡湖堂。金子溫持酒肴來待。余乃大醉而歸。</title>,<text>鑑湖煙浪政微茫。穩泛蘭舟興甚長。斜日蘸波金柱漾。繁花滿樹錦幢張。華堂有主能相待。翠袖無塵只自香。最恨松林延野燒。岸邊無復舊時蒼。</text>
<title>梨花亭。次尹時叔韻。</title>,<text>梨花交暎寺門隈。一一氷綃巧剪裁。自幸非才隨鮑謝。仍須莫逆效陳雷。已磨銀鏡連空瑩。誰送金盤隔幔廻。歸意悤悤難久住。只應他日夢頻來。是早觀日出。爲微雲所障。如隔重帷。故第六云云。</text>
<title>羣玉臺臺在高城東十里許。斷岡削鐵。迤邐入海。峽坼成洞。波滾散雪。前有石峯無慮十餘。刻鏤攅蹙。亂點遠近。奇怪絶特。有未易形言者。前此未有來窺。蓋邑人諱之也。舊名水源串。殊無意謂。遂改號爲羣玉臺。屬幕僚柳應文記之。尹正字先賦近躰一首。仍次其韻。以啓後來游觀者云尒。</title>,<text>幾向天公謝不慳。更尋仙境出塵寰。雕鎪寒玉羅鷗外。撞碎明珠吼硤間。叢石只須論伯仲。遊人還覺失忙閑。發揮未必非奇遇。換却新名爲洗顔。</text>
<title>上院寺寺在雉嶽上峯。形勢極高。湖西諸山。聞慶，鳥嶺。皆在席下。西登一岡。覆鼎三峯宛然目中。而適因小雨。雲嵐蔽塞。不得通望而還。</title>,<text>東嶽衝霄灝氣涵。僧從絶頂結珠龕。鼎山縹緲蟠維北。鳥嶺橫庚露以南。誰遣洩雲遮遠覿。還知造物忌窮探。遲回半日空歸去。雨後峯巒政蔚藍。</text>
<title>正陽寺寺卽麗祖所刱。有元朝所賜錦幡三脚。懶翁舍利。珍藏百襲。禪堂東攔。眼界與眞歇一般。法堂前。又有六面藥師殿。亦元帝所構。極精巧。</title>,<text>一山正脈地形高。麗祖當年刱置牢。舍利重藏金合秘。如來深擁錦幡豪。千峯政要憑欄望。六面休言構殿勞。擬飯黃精留不去。可能從此入仙曹。</text>
<title>萬瀑洞。次紫洞韻。船潭，龜潭，眞珠潭，碧霞潭，黑龍潭，觀音潭等瀑布。不可盡託。故名之。而眞珠潭最絶勝。</title>,<text>湊合雲間百道淙。同流赴谷壯濤瀧。激湍曳帛飛層壁。濺沫跳珠落斷矼。默數奇觀誰第一。須知絶景自無雙。下潭上瀑窮難盡。薄暮藍輿始擧杠。</text>
<title>普德窟。次紫洞韻。</title>,<text>飛簷高拂泬寥風。鐵索圍懸掛半空。伊軋一條銅柱上。浮搖千仗石窠中。乍登板閣疑乘鶴。纔躡雲梯怳踏虹。此去九天知不遠。羣仙冉冉路常通。</text>
<title>雁門岾在內水岾北。秋行時所過。</title>,<text>巉巉峻嶺入雲嵐。俯視鴻濛氣象涵。山色璁瓏抽玉岫。水聲澎湃落珠潭。幾携筇杖穿幽壑。時借蒲團睡小庵。莫向遊人誇絶險。此行端不輟窮探。</text>
<title>藥翁新春有吟。錄寄索和。仍要家督同和。次以復之。</title>,<text>欣聞皇眷注吾東。誰道憂虞去歲同。夷運已隨殘臘盡。賊巢還到早春空。興邦難定雲開日。罪已誠深草偃風。從此只應頻送喜。叢霄受慶更勞躬。</text>
<title>次韻。奉酬藥翁梅叟兩道契。二首。</title>,<text>羇愁離恨兩難堪。心似懸針日向南。白綻庭梅含細雨。靑挼溪柳帶輕嵐。流光可奈堂堂去。華髮空驚種種毿。北闕何時瞻斧藻。黃封傳賜得重酣。三霜爲客詎能堪。天性難回越鳥南。海國風光多雨雪。山城物色只煙嵐。悲憂不耐舟心苦。遲暮誰憐白髮毿。莫對年華忘世亂。等閑沽酒事沈酣。</text>
<title>復疊前韻 二首</title>,<text>蚊負元非力所堪。只宜隨分滯周南。幾回窮海傷春草。長向遙山望夕嵐。象闕重垂旒穆穆。轅門高建纛毿毿。懸知奏凱還京日。飮至彤庭士盡酣。老病深知百不堪。猶賡聯句賦城南。淸詞互映氷涵月。新意橫生谷漲嵐。音暢休稱鷪語滑。翰飛爭覩鳳毛毿。時平更會論文友。浮白何妨取次酣。</text>
<title>次藥翁韻。贈安居士慶昌。居士。松都人。字彦盛。號四耐。能耐飢耐飽耐寒耐暑。故號。</title>,<text>曾聞異事合稱仙。邂逅他鄕豈有緣。已結茅廬逃世網。還從文士索詩篇。相門投跅渾疑掾。山寺棲身反類禪。卜築何當隣爾隱。一笻來往送餘年。</text>
<title>李同知寓舍同年會敍。鄭奉禮因病米赴。寄詩言懷。遂次其韻答之。四首。同知名希得。字德夫。己酉同年。留在海州者。兪右相泓，朴同知應福，李同知鄭奉礼曁余五人而獨奉礼病不參。</title>,<text>客中衰病苦相催。磈磊堆胸撥不開。潮水未將雙淚去。棲禽翻惹百憂來。榮叨重秩終何補。老向浮名益自猜。誰識寒齋空悄悄。風光欲暮阻銜杯。農事方隨節候催。田間饁婦餉頻開。地中畢發潛陽遍。壠上仍添好雨來。麥帶餌香行可卜。稻收雲委不容猜。從今便作豊年頌。重進君王萬壽杯。流光亂後覺尤催。愁見林花落又開。忍使駭鯨長作橫。堪嗟鳴鳳幾時來。舊家忠義人猶在。元帥威名虜亦猜。周漢欣瞻今再造。羣工相慶醉霞杯。佳句寧須好雨催。剡藤揮翰繡腸開。熒熒淚自鮫機落。颯颯風從駿足來。却使哇咬咸寂默。任敎神鬼便驚猜。詩家物色都收了。況對韶華復引杯。</text>
<title>次梅溪揷甁杜鵑花韻</title>,<text>穠姿融治壓輕寒。誰揷壺中要細看。斜倚短屛堪作伴。對傾新釀不留殘。妖姬較艶愁全奪。粉蝶尋香任屢干。遙想故山春到後。幾人依舊賞花還。</text>
<title>次挹淸亭韻 亭在海州城西明川上。州人許曦所構。亦名許亭。</title>,<text>林開棟宇露觚稜。爽氣蠲煩勝飮氷。不遇名區那自慰。欲尋陳迹竟誰憑。風飄亂葉紅千片。雲捲尖峯碧幾層。從此只應爲吏隱。方知有味是無能。</text>
<title>次七峯登山城韻 三首</title>,<text>不辭辛苦上崢嶸。剛恨孤踪最晩行。紅葉蒼苔迷古寺。白雲靑嶂擁新城。自成天地壺中闢。誰遣羲娥峽裡晶。判得玆遊非偶爾。野花山鳥亦歡迎。試憑危堞俯丘陵。形勝端宜史籍登。麗世遺基埋劒戟。夷臺餘韻掃炎蒸。山張絶壁屛重帀。人作堅城壘幾層。百二秦關何足道。一夫當死萬兵崩。不是尋常載厚坤。天公設險護元元。斷崖懸瀑來深洞。老木蒼藤鎖壞垣。怳似仇池藏秘境。渾疑樵客入仙源。聚民積粟堪雄據。關鍵留傳萬古存。</text>
<title>次西山精舍韻 爲權僉知恂作</title>,<text>雲掩松扃睡起遲。一丘幽靜可神頤。高懷只愛添新趣。小築寧須倣舊規。陶寫琴尊聊永日。平章水石動移時。他年身退功成後。猶自明農學太師。</text>
<title>次韻。奉酬湖叟道契。湖叟。前郡守南尙文仲素之號。少有詩名。避亂流寓。自關西。至首陽。贈以近躰詩。次而訓之。</title>,<text>復見今年月次三。羈愁依舊政難堪。自搔蓬鬢思江北。誰遣萍蹤滯嶠南。坐對癯形醒俗慮。寄來佳句勝淸談。相携準擬尋花柳。却恨春寒未解嚴。</text>
<title>湖叟復惠以詩。次韻答之。</title>,<text>喪亂卽今猶未定。此身郍得展愁眉。偸安忍讀南朝史。排悶空裁杜老詩。故國煙花渾似夢。孤城風雨更堪悲。叨參寵秩成何事。唯有無情歲月移。</text>
<title>奉次梧陰相公廣石探春韻 梧陰。左相尹斗壽之號。戊午同年。</title>,<text>城外靑山古到今。浮雲陳迹幾消沈。日薰芳草輕裘穩。石碎淸川小桐深。載酒不妨成雅集。扶笻何恨恣幽尋。自從傷亂偏多淚。纔對春光已滿襟。</text>
<title>次抱月亭韻 亭在海州南江。州人李守誠所構。</title>,<text>卜築何須問歲年。雕甍半出白雲巓。香飄錦萼簾垂地。光吐銀蟾露洗天。蜃市虛明樓閣幻。鮫機仿像淚珠圓。歸舟政趁斜陽發。一任輕風掠彩旃。</text>
<title>次玉玲詩卷韻</title>,<text>憶得舊遊三十年。白頭重訪豈無緣。耽看岩壑頻移屧。歷指雲峯屢擧鞭。入夜鍾聲偏有警。隔林鶯語似相憐。老僧爲客烹新茗。自汲山前石竇泉。</text>
<title>奉送菊隱先生赴鶴城都護府閔濬字仲深。號終南，菊隱。累典州郡。到處有政聲。扈駕西幸陞嘉善。侍衛內殿。留海州。以兵曹參議。捀授安邊府使。</title>,<text>羈絏歸來駐大寧。壺宮陪衛已三㱓。政同攻苦臨西海。何遽分憂向北溟。峴首有碑曾最績。潮陽無鱷定通靈。偏心只怪賢才遠。不上明堂薦簋鉶。</text>
<title>奉酬七峯次送閔安邊韻見贈 溟靈而韻。七峯換狎。余亦依此。</title>,<text>疆場爭傳得復寧。免敎窮海送殘齡。一分豈有輸籌策。再造元因荷寵靈。歸覲冕旒當北極。行收兵甲洗東溟。同心留衛昌山老。衆器方知數鼎鉶。七峯襲祖勳。封昌山君。</text>
<title>再疊前韻。以答七峯之勸。二首。</title>,<text>非關修鍊入黃寧。度世何須壽萬齡。但向圖書成跌宕。肯將名位累虛靈。心追躡影猶拘馽。志決搏扶未徙溟。畢竟衰遲吾老矣。鹽梅誰與更調鉶。避地焉能慕管寧。體官尙未養衰㱓。眼中可覩來儀鳳。頭上空驚遞曜靈。漢水風光煙漠漠。池城物色雨溟溟。浮生送盡羈愁裡。省墓何時奠一鉶。</text>
<title>又次回奉</title>,<text>一番天地屬淸寧。過曆休誇八百㱓。便置衢樽盈分量。重恢壽域奠生靈。麟龍拔擢心輸國。蛟鰐驅藏浪息溟。直待無爲恭已日。會看禹服進堯鉶。</text>
<title>又次 五首</title>,<text>來詩圭復久難寧。拔劒還思撥暮㱓。禍亂未堪連四載。盪平誰復慰三靈。和戎敢望眠安枕。憂國空敎淚倒溟。淸廟重新定何日。忍聞閭屋列㽅鉶。兵火之中。宮廟盡爲灰燼。列聖神位。奉安于閭家。故結句及之。聖繼瑤圖軫敉寧。相傳抑畏享遐㱓。只緣氣數難容力。不是蓍龜未效靈。化雨政須霑大地。瘴煙行復捲重溟共從更始懲奢弊。藜作和羹土作鉶。依舊今年心不寧。餘生能復幾多㱓。難求方術消災厄。徒抱悲憂損性靈。北望可堪遮峻嶺。東歸聊得滯窮溟。無魚彈鋏非吾事。任取溪毛略糝鉶。邦國分崩尙未寧。越人生聚竟何㱓。且將誠意回玄象。誰討陰符仗赤靈。敢道桑麻迷後壠。幾觀潮汐漲前溟。烹葵煮菽甘隨分。一啜當空飣案鉶。衰疾誰能占久寧。居然頑命到稀㱓。求田已失兒孫計。燬廟無歸祖禰靈。旅榻不妨隣市曁。扁舟空憶泛湖溟。感公屢寄驚人句。酬酢長慙璉易鉶。</text>
<title>奉送七峯赴松都留守</title>,<text>宸心方軫故都民。留鑰還須付重臣。兵後閭閻餘破礎。邑中倉庾但荒榛。哀鴻已卜隨仁集。乳贙懸知飽德馴。父老欣迎舊地主。百年風物屬重新。七峯曾爲松都經歷</text>
<title>奉酬湖叟</title>,<text>一牋題寄認情深。不但欣聞正始音。憶處定知勞遠夢。別來誰復和長吟。低回轉覺愁難寫。遲暮郍堪病已侵。京國同歸猶未見。獨能無意望春陰。</text>
<title>疊前韻</title>,<text>故園休道得春深。黃鳥無枝寄好音。豈有開樽成雅集。空敎染翰費沈吟。禁城風物今安在。輦路耕黎半已侵。却倚西崖望東郭。幾重煙雨鎖濃陰。</text>
<title>又次 二首</title>,<text>苟非識力自精深。誰解枯桐有至音。末路幸逢靑服舊。他年寧作白頭吟。談鋒却假周鐔耀。詩壘偏驚楚甲侵。洗手焚香重把玩。淸高何止比何陰。窮巷蕭條草自深。忽驚門外有跫音。披襟乍展忙中趣。貰酒仍思醉後吟。跬步便成千里隔。寸心翻惹百憂侵。分明記得朋川會。花落鶯啼間綠陰。</text>
<title>次聽天沈相公韻。送韓子善赴舒川。子善名述。重表妹壻。</title>,<text>平生祿仕爲萱堂。歸興江湖半在亡。委珮任敎鵷失序。分符翻作雁離行。珠還可但標高潔。金賜還應荷寵光。二妙專城榮養足。魚軒來往亦何傷。</text>
<title>次韻。詶成繡衣質夫。戊戌春。陪王子在成川。時掌令成以文以分臺來。贈近躰一首。次以酬之。</title>,<text>今年依舊負三春。擧目那堪便愴神。只爲孤衷懸日下。非關羇恨動江濱。五申最合嚴軍令。一怒何難盪塞塵。佇見王師終獻捷。恩波亦及老陪臣。</text>
<title>題降僊樓</title>,<text>畫欄朱棟壓滄洲。千里來登百尺樓。列岫有情供媚景。長江無語漾寒流。皐禽警露傳淸夜。神女行雲接素秋。二國興亡何處問。古城殘月自生愁。</text>
<title>敬次藥圃相公耆老篇韻 鄭相琢字子精。號藥圃。戊午及第同年。</title>,<text>杖屨陪從未可期。鯫生年紀尙參差。縱敎賡韻嫌何敢。却許聯名忝不遺。故國耆英猶在列。聖朝優禮合先斯。重恢盛事由賢相。頌導仍題幾首詩。右耆老篇元韻脩㱓奚止軼稀年。德位俱隆百辟先。休退尙堪刑薄俗。瞻依爭道有眞仙。相忘剩占娛餘日。不憖那禁呌老天。料得諸公尋舊會。應傷無復壓華筵。聽天。退老飛山別墅。仍乞致仕。年八十四卒。飛山在果川。右上聽天沈相韻大老伊誰敢比肩。惟公齒德喜雙全。每欽詞翰猶加進。愈覺精神不少愆。命服益增輝故里。法樽聊竚秩初筵。至和王渙當時壽。政在西郊葆養年。西郊。宋公贊號也。字治叔。年九十。增秩爲判敦寧府事。右上西郊宋丈韻</text>
<title>敬次柳谷李尙書詩卷中聽天沈相公 員李尙書音憲國字欽哉。柳谷其號。時爲大司寇。</title>,<text>氛祲當年接海昏。孤臣血淚滿襟痕。出城忍望彤闈火。承命深藏白嶺村。可使旄頭奸帝座。徒聞金舌警轅門。郍堪遲暮兵塵裏。隕越難招九死魂。右寓居洪陽村舍忝繼高踪按到洪。偏耽景物華樓中。山河控帶藩城壯。旗纛委蛇戰壘空。酒凸盃觴工蘸月。香飄羅綺細隨風。于今勝事渾如掃。唯有靈光獨擅雄。國內樓觀。盡爲兵燹所燒。繫風獨免。蓋賊不到洪陽也。右次洪陽繫風樓韻强將書卷送朝昏。却恨無人共討論。世事看來心火鬧。鄕愁着處鬢絲繁。兒孫失學從愚分。疏糲全生荷聖恩。倘借桑楡休息地。當須畢命臥田園。歷盡長亭路不迷。得歸何用復悲悽。傷心詎待春花綻。雪涕非因蜀魄啼。遇景自憐無舊興。排愁誰遣有新題。從來不廢風和雨。只是窓前報曉鷄。黃昏牢落臥匡床。一任傖儜聒座傍。弱念搖搖妨寢睡。羸形孑孑欠扶將。採芝不敢懷商老。歌鳳焉能效楚狂。獨有夜來聞好雨。猶堪謀酒蹔傾觴。東征兵大軍雖廻。而留在京城者。尙三四萬。多雜胡人。充滿士大夫家中。甚有撓害。故第二云云。時太旱得雨。結又及之。降僊樓閣冠西州。信美無心爲少留。更向赤墀瞻日御。且憑烏几學天遊。宅同元緖抽腸殼。山似沙彌剃髮頭。老病餘生知有幾。此身唯幸返孤丘。習習條風釀密雲。連山雨脚暗難分。民生庶免憂艱食。天意寧忘佑聖君。潤物無私膏已遍。耘苗不怠日常矄。秋來狼戾登場穀。都在從前耐服勤。右次幸村韻逆旅悲懽已飽更。故園無賴聽鶯聲。眼前忍見乾坤破。頭上欣瞻日月明。勳業未銘鍾鼎賁。利名誰擲羽毛輕。詩魂抵死餘機在。猶向樽罍共結盟。右次人韻亂離難保去年容。衰病交侵甚戰攻。剛厭秦州常聽角。忽驚長樂復聞鍾。重恢舊物元無損。獨恨群情各有從。破屋閉門風雨裡。坐看山色翠全濃。右次陸放翁韻流光催老疾如飛。九日登高興已微。遠客懷人聊騁望。佳辰對酒只思歸。菊將殘馥留吹帽。鬢着繁霜帶落暉。每到明年誰健句。不堪吟罷涕垂衣。聽天詩。有此身未卜明年健。空抱悲凉淚滿衣。比老杜落句。尤悲惋不忍讀。今已捐館。寧不愴然。故結乃致意云尒。右九日次樊川韻正始遺音久未聽。喜公詩律有金聲。自同虞藪祥麟至。何異周岡彩鳳鳴。吟詠豈緣耽小技。賡酬聊用慰餘生。優游郊野無他願。只祝邦家復太平。右奉酬西郊。用伐木篇中五字爲韻。峽裡頻驚歲月移。鬢毛蕭颯已全衰。幾因羈旅悲留滯。空向交游費夢思。桀溺有言寧避世。賈生無淚更傷時。天涯風俗相親久。鄕語從敎穉子知。右次西郊韻冬嚴忽報換春華。舊歲無餘恨有加。守夜鍾聲誰最惜。祝年椒頌謾虛誇。固知只益頭渾雪。不覺偏添眼纈花。破却今宵作閑日。始敎人斷倍思家。右次幸村歲除日見贈韻天門休退許元臣。一夕蕭然戴角巾。高尙本非追逸士。棲遲應喜混編民。去都黃髮瞻猶健。憂國丹心認轉新。仙鶴沖霄攀不得。空慚無計卜芳隣。右奉和鵝川君可謙贈別歸田韻李參贊增字可謙。號北歲。封鵝川君。耆舊如今不數人。復看鳩杖出風塵。兩朝元老勳名重。八袟光陰氣力新。開卷堪誇眸尙暸。題詩還覺筆如神。世間多少浮沈子。幾箇能收未死身。不恨人間萬事非。此心唯願故山歸。籬邊鑿井泉堪飮。床上開缸酒可揮。蓮圃閑吟香滿幘。松岡散步露沾衣。釣徒耕叟相忘地。身退何妨與世違。右奉和梧陰相公贈別韻莫道神京王氣殘。興衰只在轉移間。同寅苟贊修攘實。飮化行觀宿食閑。慢弛幾年徒愒日。悲憂何處復開顔。朱甍掃地蓬蒿遍。恰似遼城鶴始還。右奉寄西郊亂山回抱一孤村。垂柳陰中半掩門。坐對閑雲時出岫。步隨流水欲窮源。林深敢道非眞隱。地僻誰知是達尊。最恨飛昇何太遽。詩家妙法失重論。右奉和雲岩韻洛中當日集英賢。共享人間八十年。几席淸閑同野叟。巾裘醞藉似天仙。盃傾醽醁紅生面。簾櫬雲霞翠撲肩。四老風流俱不泯。寧須詩畫始堪傳。右次文潞公同甲會詩韻披閱淸詩眼自揩。充飢何啻腹膄佳。商量萬景輸高咏。料理千愁入壯懷。天地無情時已亂。江山有約事還乖。倘留泠馭猶堪拜。不厭揮鞭一力偕。右西郊和放翁詩贈之。吟成一律以謝。山擁茅齋水浸扉。幾回容與送斜暉。斷橋鳴犢依依過。遠樹棲鴉閃閃飛。謾把琴書聊寄傲。相親魚鳥共忘機。柴桑舊事今誰繼。看取先生已賦歸。右安山村舍偶吟聽天年此石帆人。與道逍遙度幾春。有墅晉公堪送老。無金疏傳只安貧。久諳典故言言重。妙擅才華字字珍。幸賴西郊同耋耄。相酬篇翰足頤神。右次陸放翁八十三吟韻。呈西郊。一陣輕風拂素秋。碧梧飄葉鬪淸愁。海門淨洗螺鬟立。銀漢斜涵玉鏡流。舊迹謾勞他日夢。淸時空憶少年遊。殷勤爲報同心老。相就應須辦久留。右奉贈西郊有期會尙遠之語</text>
<title>次鄭梅溪韻 二首</title>,<text>休官林下見何曾。浪迹唯君似野僧。植杖幾耘籬底藥。觀書却對案前燈。陶門自僻關常靜。郢曲彌高和豈能。職忝持銓猶未薦。友情郍免愧偏增。萬錢崇侈鄙何曾。枯淡從來有髮僧。敢道高談驚滿座。任敎閑夢伴孤燈。蝸涎自笑濡難足。雞肋長慚捨未能。綿力負山眞不幸。還添愁緖十分增。</text>
<title>次韻奉酬梅溪。兼呈淸潭岩居雨兄吟案。三首。</title>,<text>聚散紛紛閱幾年。老來傷別各悽然。眼穿長恨千重隔。心想徒勤一片懸。竊祿遲回慚短拙。歸田嘯詠羡高賢。直須更待征鞭至。沽酒當謀續此筵。天敎甘雨潤嘉生。南畝懽騰耨唱聲。宿麥非關化蛾去。洿池不厭沸蛙鳴。廣文有興多新作。谷口無心廢舊耕。窮達何須較分寸。從來漁父傲孤卿。百年幾度好懷開。鼎鼎流光奈暗催。自是形容疑夏綺。不應情分減陳雷。癃羸未免同扶杖。鄭重郍辭數勸杯。準擬角巾尋澗壑。與君終日嗅寒梅。</text>
<title>輓聽天沈相公</title>,<text>曾擢賢科第一人。登庸昭代作名臣。黃扉略試洪均手。綠野閑收大耋身。竹素謾勞書事業。山川何遽返精神。陪游門下龍鍾客。南望長呼淚滿巾。</text>
<title>鵝川君李公 增 挽</title>,<text>臚傳蓮榜姓名同。五十年來許與中。志操每欽終不變。詩文還覺晩尤工。勳參帶礪恩方重。榮耀貂金慶益隆。白首擬從鳩杖後。忽驚卿月墮遙空。</text>
<title>判敦寧府事宋公 贊 挽</title>,<text>四朝兀老地行仙。尙喜儀刑晩輩前。文武全才違大用。孤卿進秩荷重宣。緖言亹亹猶堪記。事業班班儘可編。耆舊年來相顧盡。龍鍾於此倍澘然。</text>
<title>挽梧陰相公</title>,<text>再調殷鼎冠三師。勳業無論竹帛垂。柳下心常齊寵辱。汾陽身是繫安危。那知漢礪重盟日。却作秦春不相時。從此西州門外路。可堪追憶涕漣洟。</text>
<title>南僉知 尙文 挽</title>,<text>蟾窟灰心自妙㱓。且將才調試明廷。幾因共理騰歌頌。每被交遊仰典刑。詩似古琴無俗韻。志同孤鶴有癯形。方欣大耋紆新寵。驚報乘雲向杳冥。</text>
<title>西川君鄭公 崑壽 挽</title>,<text>哭庭誠感九天廻。已覺勳名首漢臺。盟府丹書猶未受。故都喬木奈先摧。詩傷殄瘁邦無士。寵重哀榮葬有財。昵奉英姿知幾日。忍看依舊寢門開。</text>
<title>金左相挽 命元。字應順。號酒隱。</title>,<text>名家秀出棟梁姿。洪造寧無際會期。討逆舊曾參帶礪。扶顚畢竟引皐夔。岩廊遽輟調羹鼎。神道行刊賜額碑。準擬殘年陪杖屨。可堪仙馭杳難追。</text>
<title>豊壤宮 四十韻</title>,<text>伊昔侵遼役。飜爲反正行。從容扶宇宙。奮迅掃攙搶。金尺符元瑞。瑤圖屬太平。民歸期已定。天佑運方亨。縱挹文心讓。難辭漢業成。海東開大統。漢北定神京。制作恢英筭。生成荷聖情。倦勤憑嗣武。頤老遜環瀛。食洛初稽卜。卑宮固出誠。子來眞不日。神護却無城。疊巚危當戶。浮嵐暖罨甍。池虛涵翠葆。庭邃卓霓旌。輦路迷楊柳。春洲長杜蘅。樓臺追勝賞。絲管弄新晴。錦列渭川馬。歌傳藏石鷪。御筵移北極。宮扇度西淸。父老樓前拜。夔龍仗外迎。步蓮朝萼綠。瑳玉笑雲英。酒灎金樽凸。香飄黼扆縈。周廬齊効力。近侍摠知名。浩蕩歌魚藻。參差奏鳳笙。懽應均伏躍。恩亦遍句萌。鼎鼎時光變。悠悠世事更。日收黃道照。龍向紫霄羾。重憶當時事。寧無後日評。化家功有自。類已力難爭。曆數元非偶。謀猷奈未精。宸心雖暫蔽。天性豈偏輕。不致商山客。空招武德兵。野塘臨警蹕。山雨濕簪纓。寢食貽沈痛。居諸軫久驚。重歡如不早。細說亦難明。事入閑樵唱。園分老圃耕。黍離悲過客。花發屬編氓。鳥蹴金鋪落。苔侵玉座傾。狐狸宵共語。梟鵩晝常鳴。古殿藏飛燐。層墀絶佩珩。那堪聞杜宇。無復聽咸韺。寂寂行宮閉。萋萋芳草生。斜陽轉悽切。風木更愁聲。</text>
<title>送洪達可朝京 六十韻○達可名天民。隆慶三年。以賀冊封皇太子使赴燕。</title>,<text>疇昔朝宗地。如今送子行。往還當半歲。跋涉幾千程。少海遙伸慶。文星更耀精。夙裝隨馹騎。離恨赴蟬聲。北闕宣杯出。西郊負弩迎。煙波窺石壁。風雨過松京。邪正人何在。興亡歲屢更。黃岡經戰壘。浿岸俯雕甍。形勝三韓最。風騷四座傾。九疇留聖訓。八法化愚氓。終古原陵在。沈吟涕淚盈。潮生渡薩水。峽束缷嘉平。樓閣看應遍。山川望更縈。封疆瞻有截。設險喜無驚。亭厭危城峻。江分異國橫。定辭狂藥湎。寧爲麗情嬰。疾病宜加謹。防持要必誠。河邊舟邐迤。遼左路崢嶸。穿榻猶欽管。爲禽謾記丁。大都綏遠客。高宴撼哀箏。水有三叉勢。樓傳八角名。艱危行未已。顚躓苦相幷。半夜聞刁斗。孤城近虜營。關門常晝閉。行旅斷宵征。猨臂終難見。龍圖不復生。民無兵後子。村有燹餘楹。處處心如噎。時時面似酲。戒何忘造次。憂或値搶攘。山海開防壯。皇明智慮宏。永期安漢場。直擬却胡兵。爭似夷爲守。須知道是勍。釜鬵思一漑。閶闔恐難呈。屹屹秦城峙。紛紛賊騎獰。何曾隔衝突。難以護耘耕。路出昌黎縣。身休孤竹城。抑邪功不小。諫伐義逾明。吏部千年傑。灤河萬古淸。漁陽尋駐馬。天寶憶奔鯨。神器寧容竊。兇渠自就烹。彤庭瞻日角。烏館對燈檠。大禮終王事。微誠念帝紘。春秋今鼎盛。時勢問咸亨。人物誰忠直。朝廷幾老成。孜孜勤夙夜。久久享安榮。吊古情何限。澆胸恨已撑。金臺悲寂寞。柴市酹忠貞。石晉唯知賂。宣和自背盟。空勞懷召伯。何用說荊卿。文廟追絃誦。圜丘想珮珩。懸知收石鼓。絶勝置金莖。眼孔行應大。胸襟認轉閎。句尋收秘寶。採擷得精英。會遣偏邦重。還將大雅鳴。歸應先側席。用合早持衡。顧我居無友。推公姓異兄。閉門同守拙。讓路等無爭。心向故人盡。身因知已輕。相期存晩節。非止保初情。牢落雙鳴劒。蒼茫一濯纓。西郊車馬散。日暮動干旌。</text>
<title>贈別梅川 四十四韻○梅川來寓益城村庄。屢以詩相贈。於其還也。送之以此。</title>,<text>友道看千古。何人是石交。常情極雲雨。平地阻函崤。未有扶蓬助。徒聞按劒虓。驟懽嘗款款。少失已譊譊。五術劉空論。三知鮑不嘲。孤踪心屢喪。末路事尤淆。有客來荒壤。開軒接小郊。築堤耕海斥。燒火斸山墝。地有幽居勝。胸無俗慮殽。外家原一姓。姻屬近同胞。道服蘭紉珮。詞鋒劒脫鞘。義須追伐木。情固比投膠。數寄魚應盡。頻過馬自跑。淡交元不爽。久敬定無怓。懷抱眞堪展。形骸漸可抛。西峯簪菊蘂。東閣訪梅梢。淼淼滄溟闊。紛紛獵騎烋。鯨鯢吹浪駭。熊虎傍林咆。飣餖輕鴞灸。輿臺飫鼈炰。雨餘芳草嫩。風暖好禽咬。墜絮泥隨燕。飛花網掛蛸。只耽幽興足。一任醉談呶。酬唱盈箱篋。招尋謝斗筲。秦人誠斷斷。魯士謾嘐嘐。注考陽宜去。歌推謝若聱。人心趨瓦解。王業繫桑苞。木旣難支厦。尸應不代庖。聖朝調玉燭。荒服偃金鐃。稍喜鵷鸞進。誰怜魍魎捎。平平開至治。皞皞蕩群哮。庶品涵新澤。羈雌戀舊巢。但敎收一策。何必問三爻。念子猶漂梗。依人豈繫匏。霜蹄嗟已晩。血指愧徒勦。頑石深藏璞。靈梭未起蛟。沈潛期遠到。宏厚認兼包。一德勞懸鏡。群材等拔茅。端膺揚側陋。未許老岩嶅。蕭寺排雲集。柴門帶月敲。杯從老僧捧。詩聽小胥抄。跌宕圍碁局。馨香薦蕙肴。篆煙紆帳曲。霞綺浸塘坳。未了塵間夢。寧留水上泡。還將離恨去。珠淚暗垂鮫。</text>
<title>送黃景文以奏請使赴京 三十韻○名廷或。號芝川。戊午同年。</title>,<text>草昧三靈卜。謳歌萬姓懷。如何開極始。却與止樊偕。國恥憑誰雪。天心屬汝諧。夙裝趨北闕。虔拜近前階。懸鑑誠能徹。修書事豈乖。鳳毛光帝里。玉樹照天街。專對邦因重。賢才上所佳。廟靈應有待。輿悶已堪排。機合乾坤造。懽披日月霾。聲華山斗竝。蹈舞羽毛皆。顧我心偏慕。逢君眼自揩。截河羞俗學。奏徵洗淫哇。鵬擊終霄漢。駒生盡渥洼。愛山開北牖。散帙坐西齋。講道思更僕。投詩愧類俳。但敎蘭在室。不必酒如淮。別袖沾殘雨。征途繞斷崖。斜陽登八角。明月宿三叉。鮮膾飛銀縷。香蔬折玉釵。元戎非驃騎。强虜劇崖埋。政要防身劒。寧虞梗路豺。平原連莾蒼。危堞擁參差。石鼓指魚貫。金臺餘鳥喈。自耽觀魯樂。誰復戀吳娃。去益傳文獻。歸應泳聖涯。區區縻爵祿。僅僅保形骸。有意裁黃帽。無心綰紫緺。雲山邀倦鳥。塵臼惱鳴蛙。事業推君實。襟期托季騧。行塵休恨望。此事付吾儕。</text>
<title>奉送柳方伯希霖出按海西 二十韻</title>,<text>欲以詩相贈。嗟無筆似杠。嚴程扳玉節。離思繞銀缸。簡寄臨西服。閑眠謝北窓。淸姿氷皎皎。雅韻玉摐摐。經術眞無敵。忠貞詎有雙。政逢收杞梓。尤軫辨珉玒。分陜由來重。荒年矧可𢥠。提封雖不廣。風俗奈非厖。轉壑飢骸積。盈庭訟舌哤。經心纔婉畫。隨手已先降。荷雨聽秋沼。雲帆落暮江。赤欄觀海鶴。黃卷對蘭釭。定未留鈴牒。何妨步石矼。惸鱞誰告病。歌詠自成腔。遲暮機全息。浮沈浪幾撞。官高才不逮。任重力難扛。理窟那窺閾。騷壇敢豎幢。本非江左謝。終愧鹿門龐。暝樹生寒籟。幽泉咽小淙。歸來應未晩。黃閣佇經邦。</text>
<title>次洛山寺韻 十韻</title>,<text>豈曾離宦海。聊復訪曹溪。疊嶂臨沙岸。重雲鎖石蹊。徐行筇杖信。燕坐葛巾低。漠漠輕鷗去。冥冥獨鶴啼。擧天遙莫測。浴曰近堪睇。未作隨陽雁。徒慚聚食雞。林泉思暫憩。風月動相携。厭戰辭蝸角。求全學馬蹄。幾時朝紫府。何處沒靑泥。悵望層霄遠。懸知不可梯。</text>
<title>次三日浦韻 八韻</title>,<text>剩奇粧小島。起廢架新亭。豈但供詩料。眞堪入畫屛。亂峯簾外矗。積水席邊淸。嵐潤常留礎。松高却護楹。淡濃秋樹色。長短暮鴻聲。香碣文難辨。丹書迹尙明。荒凉尋古寺。容與泊寒汀。浩刦仙區在。非蓬定是瀛。</text>
<title>望高峯 十韻</title>,<text>壁立渾如削。誰將鐵索垂。攀緣登絶迹。眺望趁佳時。直訝鴻濛始。難窮造化奇。九州紛在眼。一氣冷侵肌。海甚蝦杯小。山皆蟻垤卑。陰陽俄變易。寒暑迭遷移。追琢珪璋列。調勻粉堊施。繩床甘首稽。鐵網愧肩隨。指點何嫌敷。淹留不厭遲。只嗟仙分少。未免但聞知。繩床鐵網。皆峯名。鐵網在東。與香爐竝高。繩床在西差卑。只容登眺。他皆未果上。</text>
<title>奉送溪隱使相遞任還京次韓集詠月韻 二十韻○溪隱。李廷立子政之號。乙未春。以黃海監司。因病遞歸。</title>,<text>早歲分茅土。英聲動四溟。山川鍾淑氣。奎斗降精靈。氷蘗甄成操。松筠揀拔形。招延開紫極。步武上靑冥。縱作飛雲鳳。寧疏照案螢。豹文曾炳蔚。鶴唳必淸泠。視草常專製。舍香密侍經。承宣纔試展。歌頌已盈聆。浚血憐窮戶。刳肝控大庭。枘方飜齟齬。閨秀謾娉婷。暝色迷關嶺。春光惱客星。悠悠思故里。歷歷數長亭。兇賊猶爲梗。孤蹤香寄萍。久暌頭益白。良覿眼還靑。人事終難定。天機奈莫停。義深扳玉樹。情至倒銀甁。破浪乘風在。鳴晨冒雨聽。那堪分海徼。重憶款郊扃。晩節心無替。幽襟淚自熒。由來遲暮恨。不獨換堯蓂。</text>
<title>送影谷還縣 十韻</title>,<text>處世無論位望低。如君端合在金閨。多才不偶賢書薦。博識兼將秘典稽。末路功名初黑綬。故人筋力各靑藜。禁城曾作三年別。海國飜成十日携。積素漸看銀上下。鏖寒頻進玉東西。豈因賭墅方爭局。且爲遺羹好贈麑。每念客懷難衮衮。自憐官況正凄凄。會須墨妙持縑受。還喜瓊詞滿紙題。旅館酒醒聞夜鶴。孤燈眠罷聽晨雞。明朝歸袂飄然去。兩地相尋夢不迷。</text>
<title>次人詠蟋蟀韻 十韻</title>,<text>天機自動興偏長。微物寧須有故常。不揀夜分啼破砌。每因秋至泣頹墻。重簾響透常連枕。幽閣號多寖繞床。思女幾回傷代序。畸人不耐撫流光。助成寂歷螢流點。和作淸愁雁呌行。池岸月明吟轉耿。草根露濕韻仍凉。只同好鳥歌園裡。不比寒蟬聒坐傍。唐俗秋風先屬耳。曾家夜雨政回腸。聲微可得升霄漢。鳴大安能滿樂浪。欲向至音尋徵羽。已忘言處筆揮忙。</text>
<title>哭巽翁 三十韻</title>,<text>不但靑城秀氣覃。由來經籍最常耽。長身壯志誰相竝。早歲英猷衆所諳。天故生材須大用。世方構厦合先探。賢科纔擢雲霄近。睿眷俄承雨露涵。戚里操心寧有染。相門傳業果無慚。螭頭筆爲編修秉。雞舌香因侍從含。給舍封囊陳石畫。銓曹懸鑑出塵函。中書克稱仙郞選。北斗偏膺密席參。持論敢忘扶正直。抗章尤急斥姦姦。班陞獨坐頹綱振。鑰守分司惠政餤。蹔展雄圖安塞北。尙留遺愛在湖南。超遷豈以私親寵。驟進元非雅性貪。京國低回依輦轂。星霜荏苒戴冠篸。雞群飮啄名徒混。蟻穴悲歡夢已酣。前後幾勞紓士禍。東西終愧墮時談。湘峯未免全疑九。市虎懸知不待三。自是常情厭前輩。難敎俗眼識奇男。明時敢擬辭丹陛。晩節猶期釣碧潭。從古孰能分黑白。至今那復劑辛甘。幾先縱未師羲易。成退何妨效老聘。持服每憂形毁瘠。寄書惟說事農蠶。交情倂與姻家重。凶訃眞難客路堪。空對屋樑瞻落月。便從江浦哭顚抩。追傷絶筆腸俱斷。爭奈抽簪鬢更鬖。未向新阡懸寶劒。非因舊館脫行驂。危踪政泛風中絮。孤抱飜蒸海上嵐。奈此相知頻折玉。憶曾同醉預傳柑。驚神乍聽渾疑夢。忍淚沈思反類喑。差老數年焉得久。況離病女倍如惔。生芻絮酒無由奠。聊㬝哀詞訣巽庵。</text>
<title>過弓裔古城有感 二十韻</title>,<text>天眷三韓自有人。泰封何事枉稱神。山河竊據彈丸小。豹虎交爭曆數屯。擧義敢望張大楚。淫刑唯見續狂奏。解衣未結登壇將。按劒頻誅呌閤臣。謾向吳宮藏粉黛。更從郿塢積金銀。赫連民怨城俱築。赤伏皇圖讖已陳。劇賊焉能知遠略。獨夫還復忌周親。片言誰啓英雄免。偶語馴成禍亂臻。帳後奇謀何奮發。岩間窘步肯逡巡。甲川浪作偸生計。斧壤飜爲送死身。已辦毆魚歸覇主。那容得鹿出凡倫。重瞳尙棄烏江馬。一目寧臨鰈域民。未信東南騰紫蓋。徒令黎庶說黃巾。興亡衮衮隨流水。成敗悠悠類聚塵。寢殿有基犂已遍。市朝無迹路長堙。黃昏廢壘蹺山鬼。白日空階鬪野麏。人世幾傷尋往事。輿圖猶喜屬昌辰。放牛歸馬超三代。吠犬鳴雞達四垠。耕鑿謳謠知返朴。江山氣色覺增新。幸逢端拱無爲化。願醉衢樽億萬春。</text>
<title>次紀行韻奉酬艮庵 四十韻○艮庵。都事柳夢寅應文之號。</title>,<text>羞將淺量較圓包。濟水猶希擬苦匏。未補山龍添繪繡。謾懷宮徵洗哇咬。時淸豈有賢遺野。道泰兼無壘在郊。貪戀肯題元亮賦。浮沈非解子雲嘲。閫旄蹔輟肩隨鳳。閨幔非關淚滴鮫。歷歷咨詢原隰遍。駸駸遞換歲時交。郵程馹騎飛朱汗。城府軍容颺碧旓。勝賞政偸鈴牒罕。冥搜不憚石蹊磽。峯頭現佛空留像。岩頂胎仙幾脕胞。乍勅行廚斟桂醑。更勞居釋薦蘭肴。澄心已覺疏煩想。散髮都忘整亂髾。煥燭銀岑喧玉瀑。濃粧楓葉間松梢。分符未必妨仙葛。得道端宜踵大茅。香篆氛氳抽寶鴨。靈湫隱約穴潛蛟。思多拙滯慙三昧。卜決行藏信六爻。應有麒麟遊藪至。任敎熊兕向人咆。滄溟纔到賓初日。關嶺頻登怕晩颵。煙艇曾從三日泛。月扉還傍五峯敲。只知海國風光麗。詎識山田土脈墝。叢石奇形當擅局。鬱陵遙勢不驚苞。影池痛飮嫌杯淺。精寺閑眠愛枕坳。最喜鏡湖寬楚夢。飜愁雪嶽險秦崤。道因無撓精知進。詩爲多資穩聽抄。澹蕩春光花繞堞。蒼茫暝色鳥投巢。娛情慢弄徽星軫。觀德時開偃月弰。窮海怒鯨掀地軸。鳴沙驕馬蹴芻茭。塵機消息恒先省。石友毛皮却盡抛。剛厭黨人分北部。佇看國老養東膠。決科安用三丁燭。供食徒聞六甲庖。物外煙霞同痼疾。世間軒冕劇燖炮。兇謀逆折寧非幸。怪論潛持奈尙譊。憂國要令民志定。傷時尤歎士心淆。南夷俘馘雖鴞變。北虜强梁尙虎虓。會立紀綱防廢墜。須明風敎化頑謷。衰遲已矣身堪退。狂簡胡然志益嘐。敢比大材能荷棟。偏憐小器易盈筲。自隨浮世酣眞夢。誰遣高僧說幻泡。料理輕裝書滿篋。摩挲長物劒鳴鞘。每傷中澤勞歌苦。敢效華筵醉謔呶。歸覲九重殊未遠。可能條奏撥惛怓。</text>
<title>葩串 十絶○在淸州是日宿造泡庵</title>,<text>玉灘鳴不留。盤石淨如拭。吟嘯澹忘歸。前山生暝色。日落林更幽。石素溪逾碧。相對靜無言。山嵐衣上滴。幽罅傾銀亂。高灘下玉簾。膏盲醫未得。乘燭夜還淹。把酒已澆胸。臨流復濯足。月黑二更時。星河蘸玉扃。坐石爲鳴玉。夜深猶未歸。平生塵想盡。此日可輕飛。夜凉酒易醒。石潤衣欲濕。前溪度彴歸。古寺排雲入。林間一點燈。認得南崖寺。不送數聲鐘。慵僧寧解事。風露夜凄凄。禪房客夢迷。鄕愁緣底起。知是子規啼。蓮峯相對立。葩串是名山。一出碧雲去。還應身未閑。物外扶筇客。塵間夢枕身。何當謝簪組。歸作耦耕人。</text>
<title>雙樹亭。別張季宜。亭在攬秀。亭後峯有雙樹對立。故名。四顧無礙。長江繞其下。眞絶勝之地也。季宜名義国。時爲昌原府使。同赴疑川慶筵。士晦要余觀攬秀。相與竝轡來宿。翌朝。登此設酌。季宜先歸。宬賦五絶。遂次韻贈之。</title>,<text>渺渺長江水。茫茫獨去人。浮生一何苦。復作別離身。</text>
<title>淸平山 十五絶○一名慶雲山</title>,<text>匹練垂蒼壁。來從織如機。通宵山上雨。添却玉虹肥。右瀑布方鏡印遙岑。略無毫髮爽。仍愁照二毛。不敢臨池賞。右影池淸川漱石根。林壑絶蕭灑。桂樹可攀留。寧無招隱者。右西川瑩潔凝素雪。盤陀枕綠漪。秪緣班坐穩。日暮更遲遲。右廣石特地開岩洞。中藏小有天。蒼崖鐫兩字。遮斷鎖雲煙。右仙洞試想團庵號。方知靜者心。奈何名敎樂。不及嗜禪深。右息庵刳木作砧形。引川注其腹。伊戞響朝昏。長舂游手穀。右水碓檀越施金帛。上由帝后尊。立碑記名姓。苔蝕留山門。右苔碑不須壘九層。自可蠲煩惱。名路熱中多。誰能向此老。右滌煩臺山形鎭壓牢。塔刦風煙匝。不管世興衰。巍然閱幾臘。石鎭山塔向來要一新。財力寧須數。借問主爲誰。妖僧名普雨。右淸平寺削出金芙蓉。岧嶢倚空碧。天敎主慶雲。竦立今猶昔。右芙蓉峯性者心之理。無形那得見。渠家本不知。胡說令人眩。右見性庵吾儒重養心。偶爾名相似。借榻一閑眠。猶堪去塵累。右養心庵門外梨花樹。當春照眼明。我來何太晩。不見綴瑤英。右門外梨花</text>
<title>次香贊詩卷韻</title>,<text>鐘鳴煙鎖逕。橋沒水生溪。未結靑蓮社。臨歧惜解擕。</text>
<title>次法玲詩卷韻</title>,<text>平生少長物。匣裡一瑤琴。不着徽絃鼓。空含太古音。</text>
<title>梨花亭 齊安大君江閣在東湖</title>,<text>碧江殘照鷺飛低。王子高樓枕大堤。步出朱門憶興廢。桃花飄散草萋萋。</text>
<title>道成庵偶吟</title>,<text>玉碎溪聲亂寂寥。岸巾終日學逍遙。寺門不閉無人到。知有山雲鎖石橋。</text>
<title>降仙樓惜別 癸亥秋御史時</title>,<text>憑欄悄悄俯寒汀。江水寧知去住情。楚岫曉雲凝不散。行人容易向前程。</text>
<title>牧丹峯</title>,<text>春風吹上牧丹峯。倦客遲留興已濃。笑倩傍人指歸路。半江殘照樹重重。</text>
<title>天安樓上對月有感</title>,<text>登臨聊借片時閑。爽氣侵人夏亦寒。看到碧空雲散盡。滿樓明月獨憑欄。</text>
<title>新昌拱北亭。次梁公爕韻。</title>,<text>輕衫偏喜竹凉侵。牢落池亭送夕陰。倦鳥秪今歸未得。山靈應已鎖雲林。</text>
<title>次瑞山東軒韻</title>,<text>二年蓬轉遍西州。剛厭孤城海氣浮。多少客懷輸一睡。暖風晴日倚樓頭。</text>
<title>偶吟</title>,<text>雨餘濃翠襯簾低。新月微明水閣西。杜宇不知春色盡。夜來還傍客窓啼。</text>
<title>凝碧堂夜飮。呈座中諸君子。三首。</title>,<text>世事紛紛已飽更。春宵頻倒瓮頭淸。濃陰不散衣裳冷。醉臥高樓無限淸。佳辰不合客中更。來倚西樓水氣淸。秉燭何妨逢勝友。瓊杯斟得十分情。興亡此地亦曾更。風露簾櫳客夢淸。起把一杯重弔古。靑山殘月尙含情。</text>
<title>次日本副官韻 日本国王使臣景轍東堂守閑西堂。使還宴亭于槐山郡。各贈一絶次而回謝。其詩無可取不錄。</title>,<text>前宵微雨浥輕埃。正好高堂綺席開。他日浪花深處去。也應相憶夢頻來。</text>
<title>次淸風凝淸閣韻</title>,<text>冥冥江雨趁斜風。沙岸依微小艇空。獨倚綠窓頻送目。前峯半入白雲中。</text>
<title>仙遊洞十詠 洞在淸州。州人李領卜居洞口。自號七松居士。性朴素多眞。雖餰粥不繼。而怡然不以爲憂。常着檡皮冠。退溪大谷土亭頤庵白麓諸公。皆許之。尤見愛於內兄李正瑞老。余亦爲方外之交。有游賞處。多與之俱。諸公所題之詩。粧成一軸。要余繼之。不敢以荒拙辭。用其題而不用其韻。舊只有八景。自退溪先生。順庵尙德諸君子。皆詠之。余以虹窟甚奇。石尊古跡。不可不詠。故不避黃屋左纛之僣。而添成十詠云。</title>,<text>孤村煙暝欲棲鴉。風度松壇有露華。獨對匏尊誰作伴。銀蟾如約湧靑霞。右松亭邀月春寒纔罷日初暄。好雨前宵過有痕。紅紫何須較深淺。一般眞意在無言。右黃楊賞春黃榻洞名流觴佳會赴新晴。谷口花飛澗水鳴。野老年年扶醉去。石門何日不昇平。右戶岩修禊乘興扶筇向碧峯。煙蘿深處數聲鐘。胡僧不管人間事。岩畔栽成幾尺松。右葩串尋僧一向三淸尙未廻。舊巢留在碧崔嵬。玉簫聲斷無尋處。唯見蹁躚入夢來。右仙洞訪鶴雨暗平沙草色齊。溪東散牧又溪西。從敎牛背兒眠穩。緩緩歸來日已低。右沙坪牧牛曉入靈山露草深。香苗采得雜芝蔘。歸來獨向溪頭洗。石鼎烹煎當紫金。右花山采藥返照飜灘散夕霏。岸巾楓下坐苔磯。忘機不恨呑鉤少。此意從來識者稀。右岐灘釣魚耽弄淸川俯石灣。忽驚銀竹滿前山。翛然一入穹窿下。何羡塵寰屋萬間。右虹窟避雨洞仙當日挹瓊漿。一去誰能續故常。好趁碧桃花未落。興君終夕醉霞觴。右石罇飮酒</text>
<title>次苔軒韻。贈僧慧鑑。苔軒戊午壯元高敬命之號。</title>,<text>歷盡丹崖繞碧蘿。一筇迢遞宿金沙。夜深笙鶴無人。見月滿空壇有露華。</text>
<title>宿玉龍寺。次申靈川韻。贈玉蟾師。玉龍。一名塔山。在天冠山南面。靈川申元亮先生嘗謫于此。一日到寺。揮灑墨竹于東閣壁上。因題一絶曰。躋攀分寸上雲梯。寺在層崖俯鶻棲。摩詰寶門留醉墨。他年蘇子肯來題。尹橘亭衢。亦次韻書其傍。後寺僧廣其閣。毁壁退之。今無存者。深可惜也。○師在天冠東面攅手窟。稍通內典。嘗師圓澈。澈乃休靜高弟云。</title>,<text>阻上東峯百尺梯。海雲深處款幽棲。塔山今夜燒香意。分付高僧一紙題。</text>
<title>自蛇渡。向鉢浦途中口號。</title>,<text>風吹旗纛向邊城。懸棧欹危傍海行。馬首山花渾欲笑未應能解遠遊情。</text>
<title>直淵瀑布 在邊山</title>,<text>流銀碎玉破幽昏。散落應驚水府君。莫報夕陽山外沒。雲松深處欲棲魂。</text>
<title>自鷗浦。到公館夜坐。用秋郊卽事韻。二首。</title>,<text>遠客空悲淸夜徂。霜風浙浙掠庭蕪。烏皮一霎支頤睡。只有寒燈伴影孤。歸路深秋尙未徂。春香那復待蘼蕪。二年鈐牒成何事。却恨初心一半孤。</text>
<title>次淸暑樓韻 重來弟永原府使許銘。以同推來唐城。次樓韻示余。余仍次之。</title>,<text>樓前紅樹綾羅豔。海上靑山劒戟雄。聞道九天張網闊。一番雲雨起蛟龍。猶子𡩄適登第在座故及之</text>
<title>次黃時望韻 二首</title>,<text>塹海扃山不記年。絶無驚擾臥雲邊。只緣肉美飜成祟。臘日那辭獻九天。白茅純束寄詩翁。舍肉情深感穎公。歸覲鯉庭新釀熟。不妨親割擁爐烘。</text>
<title>次影谷詠懷韻</title>,<text>簿書消盡十分詩。尙有餘機欲占奇。恨不與君尋野寺。煙深石逕響筇枝。</text>
<title>贈松江 六首</title>,<text>菊花枝上露塗塗。此夕何人共一壺。想得荒村中夜後。故園秋色憶蓴鱸。雪城南望路如弦。歸志于今定浩然。見說征車猶未牽。一年行色謾留連。七淸偏覺愛根深。直恐駸駸壞此心。看取紫陽題警意。異時方識義交箴。多言最怕損吾眞。一默猶堪避俗嗔名。路是非從久定。不須容易說他人。追愆思報聖明朝。況是崇班異下僚。珍重莫親夸誕子。免敎多口轉囂囂。一陣商飆擺綠蕪。浮雲點綴月輪孤。空山獨夜長吟處。誰是高陽舊酒徒。</text>
<title>次張彦厚東所壁上韻 三首○名士重。以衛將入直。壁有所題詩。仍次其韻。</title>,<text>時淸禁衛自多閑。晴旭烘窓解薄寒。暫借酒兵平磈磊。將軍非是謾偸安。巡簷策杖任閑閑。宮樹風高暝色寒。塞上狂胡如悔禍。夕烽何必報平安。東廂宿客喜身閑。霜透重衾不作寒。名路風波都未定。棲禽聊寄一枝安。</text>
<title>次玄楫師軸中伯氏韻 師嘗謁伯氏松庵公于豊壤別墅。幾三十載矣。今者。袖一軸來索詩。遺墨在焉。目擊心思。愴悢久之。烏得無情而不爲之次韻乎。時萬曆甲申歲秦正望後三日也。</title>,<text>片雲來去本無蹤。城外林巒特地容。休說山庄昔年事。野風吹折護窓松。</text>
<title>次金嶺逆旅壁間韻</title>,<text>春深旅舍興無多。歸夢分明落釣蓑。三日南行堪北望。人生莫作久離家。</text>
<title>夾路山花盛開</title>,<text>身世悠悠寄遠遊。東風三月下南州。滿山紅白花爭笑。應爲征人不自由。</text>
<title>次孝令縣壁上韻 二首</title>,<text>歷盡長亭到古城。靑苔滿地夕陽明。自慚投老歸田計。一半平分滯宦情。日沈山郭暝煙昏。料理千愁入七言。却羡蛙聲還自得。官私心裏倂無存。</text>
<title>次永川朝陽閣韻</title>,<text>靑楓白露五分秋。倦客來登百尺樓。强倒深杯拚一醉。夢回凉月滿長州。</text>
<title>次惠洽軸中韻</title>,<text>備識人情苦未眞。朝衣猶染禁城塵。從今擬辦尋山屐。已是無心演鳳綸。</text>
<title>讀南華經有感 三首</title>,<text>區區勢利衆方趨。着脚誰知是畏途。試問廣宮何處在。一生眞箇作濡需。靑山不負去何疑。鳥盡弓藏覺已遲。誰向乳間誇得所。屠人操火鎭相隨。舊都風物尙依然。欲上層臺奏衆縣。恰得環中無限樂。免敎虛送此餘年。</text>
<title>宿左兵營蓮亭有感 三首○防禦使申恪。有竹馬之舊。巡到兵營。邀與相見。余自月城往赴之。是歲丁玄七月十四日也。是夜大雨。偶吟一絶。朝又用其韻。作二首。錄示李蔚山彦潤。彦潤名瑩。卽余之內姨壻也。</title>,<text>官池荷葉雨聲多。宿客無眠恨轉加。筭得百年成底事。宦情消盡白鷗波。池閣朝來爽氣多。紅蕖香色雨中加。韜戈設席眞堪慰。自是今秋海不波。崇朝風雨旅情多。鬢上霜華覺又加。唯有江妃不愁思。紅粧銷落尙凌波。</text>
<title>寄所思 五首</title>,<text>一見方知是國香。天敎幽秀合深藏。直須紉作靈均佩。豈要紛紛蝶也狂。玉色花光照座明。瑤琴淸怨自多情。愛根始識終難拔。一寸纔除一寸生。多病無堪萬念新。南來離恨復相因。月城空館春宵永。獨擁寒衾憶遠人。空谷幽芳只自珍。含情脈脈度三春。懸知不作章臺柳。却把柔條折向人。悵望千岑眼欲昏。別來消息斷知聞。羈心無賴重門掩。山月窺窓錯認君。此篇用忠州自警堂韻</text>
<title>遊伽倻山</title>,<text>迢迢束峽强驅馳。纔到仙山興已隨。以目勞身堪一笑。世間何事不如斯。</text>
<title>題報恩上人詩軸 三首</title>,<text>洞天環擁簇尖巒。疊璧噴銀十里間。最是嶺南心賞地。此行端不負名山。右次孤雲韻雨後秋光染未勻。神工着力轉頭新。吟腔已到忘言處。不用安排更苦呻。右次慕齋韻合作衙官視石門。淸遊誰復繼孤雲。竹窓凉月渾無寐。時有鐘聲送客聞。右次金瞻韻</text>
<title>落花潭次崔景肅韻 名顒號南崗</title>,<text>石端飛瀑鬪驚雷。駐馬扶筇步綠苔。領略一山奇絶處。不妨隨意暫徘徊。</text>
<title>噴玉瀑</title>,<text>龍拏虎攫掛奔川。日射層岩散紫煙。欲作新詩酬勝賞。謫來誰是舊崔仙。</text>
<title>紅流洞</title>,<text>洞口水聲喧兩耳。塵襟從此洗無餘。僕夫且莫催歸駕。自是濠梁玧樂魚。</text>
<title>武陵橋</title>,<text>秋山送我下岧嶢。袖裏煙霞久未消。萬壑千峯堪晦迹。却慚還渡武陵橋。</text>
<title>遊內迎山題觀魚臺</title>,<text>洞裏深藏小有天。一巖一水摠堪憐。楓林似解幽人意。留得猩紅照澗邊。</text>
<title>龍湫瀑布次黃正字汝一韻</title>,<text>穿雲緣石一筇隨。擬和靑蓮萬古詞。坐久飛泉襲衣袂。淸寒入髓已忘詩。</text>
<title>泛舟北兄江口 號江在慶州興海迎日三邑之界。興判官睦詮及兒宬容輩。同往泛舟。丁興海淵。李迎日光岳亦來會。曾有約也。</title>,<text>兄江深處逗歸舟。兩岸紅花蘸碧流。雲水未成終老約。羡他漁店占芳洲。</text>
<title>船閣次雲江韻 雲江卽趙伯玉曾爲府使○卽三陟</title>,<text>夜深燈燭在高樓。萬點明星映水流。一任輕風飄玉袖。絃歌聲裡逗歸舟。</text>
<title>鶴屛 有鶴巢</title>,<text>鐵壁崢嶸半入雲。仙源一派此橫分。羽衣道士歸何處。只有寒巢帶夕曛。</text>
<title>次江陵小樓韻分作四時詞</title>,<text>滿簾花影政參差。風嫩雕欄睡起時。海國春光濃似酒。任敎無地着相思。池邊垂柳撚長絲。紅藕花繁麗景遲。象鼻彎彎堪把飮。不須搜句苦持頤。金鴨香煙裊碧絲。丫鬟捧茗斂顰眉。隔窓梧葉風前響。似訴幽愁掩泣時。冥冥雨雪暗長洲。獨臥關門意轉幽。喚取笙歌爭氣勢。却回融暖滿高樓。</text>
<title>次鏡浦臺韻</title>,<text>風煙萬古護高臺。百頃平波一面開。日落海門歸鳥盡。月明唯有白鷗來。</text>
<title>丘山驛次趙云仡韻</title>,<text>郵亭悄悄勸深危。掩淚相持惜別時。却恨向來愚未悟。情鍾如許有生離。</text>
<title>次鏡湖堂韻</title>,<text>秋空澹澹午風微。灔灔波光漾竹扉。徙倚曲欄眠一翣。任敎歸路帶斜暉。</text>
<title>梨花亭 在洛山寺東</title>,<text>幾株香雪滿枝開。想得繁英照酒杯。客到寺門春已盡。明年準擬看花來。</text>
<title>䢘城 八絶○䢘城杆城邑號</title>,<text>百頃晴湖鏡面平。扁舟載興泛空明。當時只擬遊踪秘。饒舌何人强揭名。右永郞湖無盡臺前無盡藏。登臨不計客程忙。欲酬形勝題詩句。坐久忘言意亦忘。右無盡臺百尺寒瓊斲作臺。鴻濛俯視一邊開。鯨波蜃市渾閑事。却待吹笙駕鶴來。右萬景臺踏盡鳴沙上玉峯。滄波遙接碧空舂。一聲長篴三杯酒。此日偏知客興濃。右凌波臺水有蓴絲渚有蘭。護亭松蓋碧團團。須知暗合幽閑意。喚作深閨處子看。右仙遊潭共泛仙舟下海漘。煙波浩蕩渡花津。玉簫聲撼眠鷗夢。兩兩驚飛故近人。右花津浦分鋪玉屑侈經行。踏遍汀洲一樣鳴。似爲金莖終未效。逢人泣訴恨難平。右鳴沙路孤峯斗起海波中。環擁喬松倚半空。如許風煙留不得。白鷗應笑去忽忽。右茂松亭</text>
<title>丹穴 在高城郡南十一里俗傳四仙所游處</title>,<text>箭鏃何曾滿玉牀。空留名號寄閑岡。若敎變作生祥穴。擬向朝陽聽風凰。</text>
<title>夢泉寺 在三日浦北岸</title>,<text>峯陰入水漸難分。小艇僧歸日已曛。暝色蒼蒼蘿逕暗。磬聲飛出數重雲。</text>
<title>松汀在 通川南十餘里許</title>,<text>蒼松隱映間丹楓。十里明沙細路通。信馬斜陽和睡過。不知身在畫圖中。</text>
<title>次離幻韻 二首</title>,<text>臨流岩石當層臺。雨潤波侵長紫苔。玩得龍門魚點額。不妨班坐釂霞杯。奔泉曲曲岫重重。殘雪輕嵐間翠松。他日禁城塵夢罷。幾回中夜憶雲蹤。</text>
<title>降仙亭次鄭圓齋樞韻</title>,<text>山下孤亭泛斷霞。白鷗飛掠海棠花。滄波返照漁村路。信馬行吟十里沙。</text>
<title>金剛臺 峯名頷下有鶴巢</title>,<text>萬二千峯表裡開。金剛何獨號玆臺。仙禽一去無消息。依舊寒巢石罅堆。</text>
<title>隱神臺 石峯甚高。與九井峯相對。十二瀑布在其前。歷歷可數。其下有隱神隱仙等庵。</title>,<text>千仞峯頭夏亦氷。朋隣九井共崚嶒。誰能剪取天孫帛。倒掛蒼崖十二層。</text>
<title>衆香城</title>,<text>縹緲曾城霄漢邊。群仙呵禁斷夤緣。三生玉籍依然在。却馭泠風到上巓。</text>
<title>藥翁贈詩次韻奉詶 二首</title>,<text>亂離終累聖明朝。氛祲連年尙未消。今世汾陽何日出。羽毛書急膽空銷。雪中茅屋是吾家。獨臥扃門日已斜。忽有新詩來起病。相尋村路定非賒。</text>
<title>又用前韻 四首</title>,<text>濫荷龍光事兩朝。自慚勳業欠句消。更將遲暮憂多難。陟覺形容鏡裡銷。吏隱寧嫌在市朝。晴窓爲愛硯氷消。幾回吟就梅花句。鵲尾從敎篆縷銷。兵燹誰能更憶家。愁來慵整角巾斜。儻敎淨洗乾坤了。直向終南敢道賒。異鄕何用復移家。離對南城睥睨斜。從此柴門不須設。寄棲方與虎狼賒。</text>
<title>復次前韻 四首</title>,<text>龍灣曾喜會竹朝。羈恨都憑軟語消。更向海城同滯迹。相期金石永無銷。合作疑丞侍內朝。誰知魔障尙難消。唯將無限思君淚。灑着衣襟血未銷。乘閑欲訪梵王家。山畔依然一逕斜。只爲憂深猶未去。非關禪榻往來賒。僑居非卜瀼西家。坐對寒簷月影斜。春草未生魂已斷。王孫歸路一何賒。</text>
<title>題慧識詩卷 四首</title>,<text>妙香聞處覺心淸。不用重煩擊竹聲。想得禪機纔透了。法燈無盡一時明。洞裏群仙返太淸。空餘雲外玉簫聲。何當駕鶴飄然去。飛度三山月正明。師時居北嵩山。山有藏仙洞故云。○右次栗谷韻天邊雪墮千山暗。原上風號萬木悲。目極神京何處是。荒村落日謾躕踟。干戈經歲了無期。憂國飜成感舊悲。誰喚石潭人復作。老翁中夜起躕踟。石潭。栗谷所居之地。癸未歲。北虜犯塞。栗谷爲本兵之長。調兵運餉。咸得其宜。軍無怨言。傷今人之不如也。故追思賦之。○右次牛溪韻</text>
<title>次德器詩卷韻 二首</title>,<text>蹤跡山南復水東。此心隨處只空空。禪機見說高僧傳。頓悟何曾更着功。白雲靑嶂護雕欄。庭院深深竹色寒。會把枯筇尋石磴。上方終日占淸閑。</text>
<title>次足成夢神一聯詩韻幷序 四首</title>,<text>尹斯文景禧。夢見神人。授以寶錄。則禹貢山川。供賦役。堯階日月坐昇平一聯詩也。且曰。與一國共享之。言訖飛去。旣覺。具語其友全君彦卿。彦卿足成絶句。因推衍爲六連詩。復敍其事甚詳。以爲中興太平之兆云尒。禹貢山川供賦役。堯階日月坐昇平。分明雨句非閑語。要使靑丘得再亨。鑾駕從容臨紫極。鯨波妥帖定滄瀛。秪應變故由仁愛。眷眷方知上帝情。郁郁卿雲連北闕。彬彬彩鳳舞南榮。艱危轉了成熙皞。都在君王一念誠。洽仍有象今猶古。澤自無涯死亦生。直待奉常興禮樂。會敎飜入管絃聲。</text>
<title>海州八詠次七峯韻</title>,<text>折滿傾筐屬暮春。今年何幸又嘗新。山名物色渾依舊。無復當時餓死人。右首陽采薇石上淸川漾白波。越娥分占浣蟬紗。何當捲取如霜素。寄向緇塵染處誇。右廣石浣紗銀槍玉箭散長雲。酣戰方塘未解紛。多少綠荷聲不斷。夜來愁絶枕邊聞。右芙蓉夜雨秋空月色掩星河。亂入樓中赴我歌。不用銀橋遊碧落。庾公於此興偏多。右瀛海秋月驢背詩盟尙未寒。望中晴雪擁煙鬟。吟成白戰還多事。減却禪房一味閑。右神光霽雪天紳百尺掛雲端。鑿破蒼崖瀉激湍。歷略歸來長在眼。此身猶覺襲淸寒。右池城瀑布鰌潮隨候漲前江。一局鴻濛氣象厖。誰辨盈虛明至理。雄文揮灑筆如杠。右南浦觀潮門前鞍馬影差池。鄭重相隨爲遠離。簷際日斜猶未發。挽衣聊復勸傾巵。右東亭送客</text>
<title>次玄正詩卷韻</title>,<text>經旬不出掩松門。獨坐焚香演法文。應笑塵蹤來便去。石橋還鎖幾重雲。</text>
<title>渡鳴川有感。寄牧伯張雲翼。自海州。還京時作。</title>,<text>立馬岡頭望首陽。海天山色政蒼蒼。鳴川不是桑乾水。也喚他鄕作故鄕。</text>
<title>湖叟宅。見紅祧有感。三首。</title>,<text>處處名園樹樹花。競將紅紫鬪年華。如今掃地渾無迹。何幸仙葩在主家。悵望荒墟半是蓬。沁園初見一枝紅。懸知詩老偏揩眼。點綴孤芳句益工。百花銷盡刦灰餘。縱有春光慘不舒。天爲王孫無意緖。故留尤物伴閑居。</text>
<title>雨中偶吟。呈藥翁求和。四首。時藥翁落職。故下二篇及之。</title>,<text>春旱經時土脈枯。耕犂全廢任田蕪。今朝有雨飜嫌晩。能活三韓億兆無。通宵雷雨遞驚人。伏枕衰翁恨轉新。一國生靈皆死賊。獨能無意洗兵塵。得失紛紛似夢間。高情應喜此身閑。懸知悟了安心法。風雨蕭蕭獨閉關。內省從來只一誠。寧將外物累虛明。直須相約扶筇去。水北山南取次行。</text>
<title>奉次去歲壽席韻。錄上梧陰相國吟案。四首。</title>,<text>相門初度際明時。筵席叨參捧壽巵。從此海籌添未已。年年不廢赴佳期。九秋楓菊媚庭時。滿眼流霞灔玉巵。莫向樽前辭盡醉。須知此會隔年期。天生良弼爲斯時。急置衢樽遍賜巵。謠諑橫來何足避。聖朝方屬濟安期。橫去聲兩翁名位冠當時。輝映金犀迭送巵。復有鳳毛看滿座。他年台鼎摠堪期。公弟月汀府院君。子四人。俱登第。昉。府使。暘。正郞。暉。弼善。暄。注書孫新之海嵩尉。一家簪纓之盛。近世所無。</text>
<title>次沈二相訪駙馬宜城尉韻。幷序。</title>,<text>沈二相彦光字士炯。號漁村。以詩名世。嘗以冬官卿。兼摠梨園。一日携妓樂。訪宜城公于私第。酒酣。題一絶詩曰。宜城美酒碧蓮花。勝事佳觀此夜多。唱到感君恩一曲。不知河漢已西斜。時湖叟。十歲童子侍坐。今已七十餘年。常恨不能盡記其詩。偶有誦其全篇者。始覺其所忘。深以爲幸。要諸公次韻。粧成一軸。擬作傳家之寶。宜城諱南致元。尙成宗大王第四女慶順翁主。卽湖叟之祖考也。碧蓮花。座中名妓云尒。漁村妓樂沁園花。醉後題詩感興多。膝下幼孫今八袟。可堪追憶淚橫斜。</text>
<title>次東浦十六 景韻金參判玏字希玉。號養眞齋。東浦十六詠。要余同作。在榮川。</title>,<text>斷續皐禽睡不成。生憎警露到天明。主人定是林和靖。長向孤山聽鶴鳴。右孤山警鶴南北非開變稻梁。汀沙宿處水雲長。無端漁火來相近。驚呌分飛帶月光。右寒沙宿雁長風送月上脩眉。纔入虛堂興已飛。會趁淸光拚一醉。良朋應不負佳期。右文峯湧月膚寸誰知寄興深。氤氳搖曳泛危岑。直須散作彌天潤。大慰三農渴雨心。右烽岫飛雲松林濃翠接山城。六出紛紛照眼明。坐對軒窓添爽氣。懸知詩料此間生。右松崖密雪幾株高柳占長堤。旖旎柔枝襯水低。天意亦知憐物色。故敎疏雨促新題。右柳堤疏雨兩池無數抓紅蕖。冉冉香中萬念虛。可忍花神惜不得。隨風飄落漾寒渠。右臨池賞蓮盤石侵淫水氣寒。游鯈不復怕漁竿。莊生自有眞知悟。物我都成一樣看。右坐石觀魚散牧溪邊綠草多。閑眠牛背過平沙。覺來吹破腰間笛。絶勝金釵玉面歌。右渡口牧笛歌連阡陌耨香秔。已見禾高沒鶴靑。力穡莫言難飽腹。聖朝仁政在寬征。右壠頭耘歌素練平鋪自上流。波光瀲灔溢千疇。只緣酷愛滄洲趣。一日幾回來水頭。右平江鋪練考槃千載久無聲。澗水誰耽分外淸。想得坐來都喪我。從今擬學息心銘。右小澗涵玉支傾補斷陊還成。上有行人趁晩程。曹覇已將神筆逝。寫眞誰識在空明。右斷橋人影招提隱約帀雲松。風便時聞送曉鐘。欲訪遠公同結社。不辭辛苦寄遊蹤。右古寺鍾聲天邊佳氣昈重峯。輸盡南臺一望中。坡老晩年能獨悟。廬山面目古今同。右南臺曉望夕凉吹面酒初醒。西岸逍遙步屧輕。流峙從來貴適意。人間何處有蓬瀛。右西岸晩步余素惡通押傍韻。而此詩四篇乃爾者。蓋從元韻。不敢改也。凡次他人韻者倣此。若夫第一句。或傍或仄。皆不妨。</text>
<title>次梅溪踏靑日有感韻。兼呈淸潭。三首。</title>,<text>蹔紓停雲惱夢思。故園佳節轉成悲。郍堪重憶追懽日。踏破靑靑不肯歸。厭看花柳滿城中。此日翻傷掃地空。春去春來都眊矂。一壺誰復慰衰翁。不將雕篆費精神。孤負年年草樹春。忽枉故人詩滿紙。獨能無意賦佳辰。</text>
<title>和梅川韻 曾有送酒之約於梅川以四五六七言詩催之因次其韻</title>,<text>風煙惱人。花柳爭春。搔首獨立。有懷情親。我思伊人。于海之春。孰云跬步。邈焉難親。客去寧嫌靜。尊空始道窮。淸詩題滿帋。字字墨猶濃。坐固看雲起。行應到水窮。靑山散無數。是處興偏濃。山上雲霞紫翠。池邊草樹芬菲。春光添得羈恨。衰淚紛紛落衣。佳期其恨多違。時物空驚自菲。直欲徑歸舊隱。無心久着朝衣。海上三年興已闌。厭聽門外角聲殘。故人贈我相思句。斗覺羈心一半寬。無限春風獨倚闌。强拈重碧不留殘。向來心地都成隘。消盡牢愁萬斛寬。</text>
<title>送酒梅川復疊前韻</title>,<text>惟羲皇人。與麴米春。昔自相昵。今胡不親。若有佳人。空谷傷春。良媒未遇。誰與爲親。奚囊徒自富。陋巷謾多窮。此日柴門興。應隨竹葉濃。芳苑尋無厭。靑郊望不窮。眞堪慰孤寂。春色向人濃。異地難逢親舊。故園却憶芳菲。江南江北煙草。莫送春香上衣。海上尖峯亂點。庭前深樹幽菲。坐來只對黃卷。望處應驚白衣。心事隨春易向闌。悲愁豈待百花殘。遙知獨坐松窓下。鬱鬱應須酒力寬。月上東峯淸夜闌。臥聞歸雁數聲殘。少年佳興無多在。借與梅川特地寬。</text>
<title>道岬寺次苔軒韻贈慈壽師</title>,<text>方丈睡起遲。旭日明金殿。燒香對高僧。蒲團勝羅薦。松竹尙含滋。宿雲橫匹練。北塘最淸幽。定勞他日戀。何當倩龍眠。幻出山一面。</text>
<title>梅竹樓次朴民獻韻 寧越下二篇。弄次朴韻。</title>,<text>吾觀詠樓詩。却引梅竹軒。悠揚八十字。無乃語太繁。所貴在逆志。盍亦求其根。方知作者意。一一皆微言。香淸兩寂寞。獨有右樓存。樓存尙依舊。何用淚眼昏。使臣職採謠。將欲獻君門。編詩期不遺。永慰前後魂。</text>
<title>觀風樓</title>,<text>岧嶢荒城樓。使節今經過。妖言昔嘗騰。不來夫如何。但恨才術淺。未能醫民痾。滔滔世益末。風俗日以訛。唯知勤所事。筋力輸官家。文簿借餘閑。聊和前人歌。前人心獨苦。篇篇致意多。空吟兩三句。彼此同含嗟。</text>
<title>錦江亭</title>,<text>西蜀有錦江。錦江在此邊。名號偶相同。景物誰當先。孤亭枕水頭。四顧富林泉。莫說杜陵翁。拜鵑心愴然。未聞望帝亡。祀典講自天。宇宙何茫茫。飜覆幾百千。臨流發長嘯。悲風生我前。</text>
<title>次杆城小樓韻</title>,<text>悠悠倦行役。忽忽堪遲暮。久客饒白鬚。沈吟耿丹腑。螢綴幽草花。月碎高葉露。微茫海棠岸。隱約瀛洲路。曲池瀉鳴淙。遙村褰宿霧。緬懷入桃源。飜思攀桂樹。何以慰愁絶。尊中有淸酤。</text>
<title>寒溪山</title>,<text>雅性愛泉石。一癖老未化。寒溪聞未窺。每被游僧詑。忽驅使者車。東來天所借。雨雪阻賞心。輾轉淹館舍。朝起見晴暾。飄然仍促駕。入洞已忘憂。泠泠碧流瀉。南峯斲立壯。詭怪眞可訝。旣抵古寺基。帟幕征鞍缷。酒飯解飢渴。談笑偸小暇。籃輿煩白足。直上岩硤罅。絶險固難狀。石墮尤堪怕。遂陟歡喜巓。坐無草可藉。扶杖立斯須。騁目窮高下。峕崒幾疊巒。馳逐或迎迓。挺拔揷蒼穹。未嘗屈腰⊙。褒鄂整冠劒。彷彿聞叱吒。陰崖常澟澟。白雪留朱夏。森爽不可駐。漸降如噉蔗。千丈展蒼壁。倒掛飛泉射。匡廬與朴淵。唐突論聲價。所恨久旱餘。未見長虹跨。暮投上乘庵。林端絶啞啞。金堂照素秋。玉燈炯長夜。上雲有遺墟。雨髡曾所架。惑世焉能久。掃盪不少假。嚴程輟窮搜。來去寧免乍。亦足慰平生。且向山靈謝。緬懷金剛秀。玆山合居亞。五嶽尊岱宗。其次數嵩某。縱未敵純王。猶能作偏覇。古寺。卽寒溪寺。自襄陽所率嶺。抵麟蹄舊路。經由寺下往來人。必投宿于寺。寺僧不堪迎接之苦。不肯居住。遂致空廢。今則頹圮已久。只有舊基。砌礎宛然。曾是巨刹也。此山。在獜踊爲寒溪。其在襄陽者日雪岳。實一山也。</text>
<title>奉送湖叟還都</title>,<text>白雲猶在天。明月不肯留。之子戒夙裝。驅馬向中州。終南在何許。故國莾悠悠。行行可指日。莫言歸路脩。與兄同自出。姓異心則侔。綺紈早自蛻。摛藻驚凡儔。不從科第進。蔭仕豈無由。愛矣瑕不謂。當未厭從遊。鯨波忽滔天。奔竄窮深幽。三霜駐海曲。相思搔白頭。兄來自開西。會合不曾謀。居然對床語。亹亹回靑眸。日月能幾何。復此起離憂。兄云寧久淹。狐死必首丘。先人室已燬。瑩壠樹木樛。省視得一哭。餘生志願酬。江南有荒田。行且親鋤耰。所以輕作別。把衣淚欲流。進賢世已遠。斯人不見收。空吟送行篇。極目悲淸秋。</text>
<title>箕城八詠用徐四佳元韻</title>,<text>東涯留得春光重。海棠開趁昏中龍。烘陽沐雨色尤殊。綘唇齊綻黃鬚鬆。行吟一任靑驄嘶。蹴踏紅錦香凝蹄。花神脈脈無奈何。淸露點滴如悲啼。右海棠岸靑松白沙織成罽。造化着手何精細。羣龍夭矯立雪中。螻蟻豈敢窺其際。夜深風起奏笙簫。自然宮徵驚凡曹。榮枯遞代都不管。紛紛開落名園桃。右越松亭滄溟一邊山作隄。鐵壁高高寧少低。緣崖懸棧入雲霄。行人脅息愁攀躋。健馬十登必九僵。側足焉能成雁行。回車叱馭各有意。遇險不用空回腸。右鳥道棧東溟淸澈海中最。浩浩積浪浮天外。堯湯水旱不增減。河伯亦失誇其大。長鯨出沒背如丘。驚濤洶湧排汀洲。珍藏渗漉走四方。欲筭鉅利須前籌。右鯨波海雲根斲出勢峨峨。嶻然屹立臨滄波。何年加號封爲臺。朝朝暮暮噴靑霞。天邊依約鬱陵島。山上離離不死草。安得一去仍羽人。方丈瀛洲取次討。右臨漪臺塵寰逈隔眞人家。滄海豈接明河波。從來可望不可親。問津何者能乘槎。博望只尋崑崙源。世間誤道窮靈仙。君平饒舌徒云云。白楡依舊昭回天。右乘槎亭鑄錯莫聚六州鐵。且向危岑訪幽刹。燒香丈室坐蒲團。炎蒸灑然凝霜雪。蘿逕曾無俗客到。松壇每遣仙童掃。笑看初日出扶桑。萬疊紅雲連翠嶠。右通濟庵萬鞴鼓火山爲掀。純陽槖籥生靈源。長年滾沸煖如湯。甃上瑞靄恒氛氛。人言一浴病卽痊。橘井枉自稱蘇仙。蠲痾澡垢無不可。獨恨世累難憑湔。右湯沐井</text>
<title>黃池歌幷序 池在三陟府西一百十里。南流三十餘里。穿小山出。謂之穿川。卽洛東江之源。官置祭田。天旱檮雨。</title>,<text>穆祖皇考妣陵墓。在蘆洞東山。竝府西四十里。國初。亦不知所在。取故老人供招。定之。近來頗有疑其非眞者。今上癸未年間。因經筵官李潑之言。命慶尙江原兩道。搜訪殆盡。竟以無據而止。己丑夏。江陵居姜士龍上疏言。穆祖皇考妣陵。在太白山黃池洞。朝廷命監司。偕士龍奉審。則乃癸未所覓之塚。蓋士龍不知而邊賞冒指也。其秋。又指他墳上疏。更遣禮曹佐郞南瑾往審。虛僞益甚。瑾還啓其情狀。而士龍尙免欺罔之罪。豈必罰之道乎。士龍。武人。曾爲淸河縣監。爲人愚劣。目不知書。乃一土塊。而疏草則其族生。同心希覬製之云尒。蓮花山前太白北。匝以重巒殊屴崱。中有一水凹作池。檻泉觱沸無停機。鏡明藍碧絶塵泥。含靈未易窺端倪。南穿小山走千里。置田禱雨修禋祀。洛東之江此其源。幾多功利歸元元。呀然洞府平且寬。窈窕端合名爲盤。昔時良田今茂草。滿目蕭蕭風色老。此間亦知堪避世。奈何尙爲簪纓繫。深藏異境天所秘。非因朝命何由至。國之先墓自有所。二百年來還異語。謬指荒墳謂是眞。僥倖厚賞欺楓宸。從臣建議猶輕疏。癡夫誕妄焉足誅。聖朝寬仁不罪言。嗚呼此輩徒紛紛。</text>
<title>大關嶺次金克已韻</title>,<text>大開橫亘限西東。起自白頭經幾峯。盤空懸棧極高高。十步九折何重重。滄溟一刁鳥外明。寰宇半面雲邊生。地位咫尺分寒燠。氣候頃刻變陰晴。山形怳移崑崙址。泉脈疑連河漢水。阿誰主張設此險。我欲往問無是子。</text>
<title>東川觀獵銀口魚 國俗。於珍魚往來要害之處。截流設箔。魚到此不得上。回徨之際。已爲漁人偵知。急將他箔塞其歸路。以網圍取之。百不漏一。名曰魚場。此其獵鰱魚處。</title>,<text>東川逶迤繞城郭。北趨朝宗近海堮。發源五臺呑小流。大旱豈肯爲之涸。魴鰱松秀迭往來。游儵不復數細弱。中有一魚味最佳。蹙蹙纖鱗銀錯落。每年獵取貢至尊。守土不敢任疏略。驛松亭前結魚場。却從上流施毒藥。群嬉一飮劃成癡。强梁不得恣超逴。主守邀我且往觀。平沙岸上張雲幕。漁人各供殲魚資。坐看一時千夫作。俄驚玉尺蔽川下。命迫勢窮無所托。挺乂入水已紛紛。一一刃獨時手搏。穿腸刺目血淋漓。陟覺腥風滿寥廓。飮多如醉或自斃。往往每被飢鳶攫。盛以銅盆來置前。纔沾斗水猶跳躍。傷創失所焉能久。偃側縱橫委劒鍔。天生萬物通塞殊。好生惡殺初不薄。商王祝網那復見。周家厲禁還寂寞。奈何末世昧此義。盡物取之無乃虐。我亦不免多少間。獨向溪頭心自怍。擧酒不飮重憮然。庖人已進銀絲斫。</text>
<title>東州十詠次頤菴韻</title>,<text>筠輿直上翠微間。松杉蕭瑟生輕寒。翬飛快閣已無存。眼界依舊何其寬。天邊隱約點孤岫。席下森羅散佳句。拱極終南莾悠悠。五雲深處長回首。右北寬望遠○北寬。亭名。在客館北岡。今廢。泰封淫虐曾築都。帳後露刃樽前娛。禍機一發摠成空。寢殿草深藏狐鼯。飢魂漂泊遊何處。往事追思劇炊黍。茫茫萬古天無親。王業自歸民心佇。右楓川訪古○楓川原。在府北二十七里。卽弓裔故都。異境難將凡舌喩。亭亭束玉神明護。岩穴谽谺琢成屋。松濤淅瀝晴含雨。前朝舊迹未全亡。糢糊僅辨新羅王。盤遊勒碑何足尙。摩挲不用重彷徨。右孤石摩碑○孤石亭。在府南三十里。新羅眞平王嘗遊幸。有碑。神龍鑿石凹三釜。遞注銀潢承玉宇。仍敎傾倒若建瓴。噴雪轟霆鼓餘怒。懸空直下眞絶特。班荊縱玩金烏仄。將歸休訝且遲留。此後來看那復得。右釜淵看瀑○三釜淵。在府南五。鐵壁坼開漆色深。澄潭細皺浮文禽。岩縫雜花十分春。芳香襲人宜幽尋。風飄片片落寒鏡。依俙莫是桃源境。龍門奇怪亦堪賞。含杯不覺移松影。右漆潭賞花○在府南二十里。卽孤石亭之上流。傍有一穴。洞開如門。諺傳龍所出處。春深谷口藏窈窕。一永泠泠幾曲繞。溪邊盤石白於霜。葛巾芒鞋集長少。頻將羽觴泛淸流。追武永和堪夷猶。何當寫入畫圖中。獨恨今無顧虎頭。右砯口流觴○俗稱古氷庫。在府東十里。淸川觸石漾淪漪。阿誰强名岩爲龜。餌香潭心魚輳頭。竹竿裊裊時牽絲。得雋歡呼任顚倒。銀縷欲飛斫更好。擧箸但取興味深。餘腥豈望霑廚媼。右龜巖釣魚○俗號租積潭。在府南四十里。長林茂草饒麕兔。每年獵取充貢賦。臂弓腰箭短後衣。健馬跑空鷹犬聚。合圍原隰掩跳梁。窮蹙遍及飛走忙。獸臣司戒蒐狩廢。講武場屬山虞狂。右栽松放獵○栽松坪。在府北四十里。我朝世宗成宗。嘗狩于此。弓都鎭山千年寺。樓閣縹緲臨無底。三秋露洗玉鏡飛。渺渺淸躔絶纖滓。孤輪徐輾大虛中。明遍人間萬籟空。桂子天香何處落。銀橋擬踏遊蟾宮。右積石翫月○積石。寺名。在府北四十里高岩山上。山卽泰封鎭山。黃冠白袍穿蘿逕。綠煙紅葉迷行磴。岩扉漸近曰欲曛。數聲暗記飛來磬。遠公入定道氣淸。元亮參尋塵念醒。香殘茶罷丈室幽。坐久鏘然風撼鈴。右寶蓋尋僧○山在府南十七里</text>
<title>登立石臺 在州東二十里雉嶽山上。洞壑幽深。石磵玲瓏。山木相繆。不見天日。自山底乘藍輿。屢涉畏途五里而至。有岩挺拔。自成一臺。三面壁立千仞。一面依山。跨木爲橋而登。其上可坐數十人。通望數百里。原州呂州利川三邑之地。歷歷眼中。臺上又有一白石削立五六丈。甚奇絶。所謂立石者也。其下有精舍。亦以立石爲名。</title>,<text>東來未了泉石債。將歸又向山中邁。長林翳日磵水鳴。葛巾筠輿絶蕭洒。阽危陟峻不知疲。歷盡藤蘿抵金界。鼇頭削鐵千丈高。頂戴玉笏何奇怪。化生爰自太極初。植躬亭亭不少懈。亘度宇宙瞬息間。卓爾獨立誰敢拜。同行鼎坐促飛觴。蹔騁目力無不屆。百年塵臼空鬱紆。半日登臨聊一快。不辭浮白酩酊廻。造次詎忘垂堂戒。靑楓冥冥木蓮落。有臺臺臺眞堪畫。</text>
<title>漱石亭效柏梁體 亭在原州西二十餘里月來山下</title>,<text>月來山前漱石亭。雲根斲立臨寒汀。上有蒼松揷杳冥。下有綠水涵淸泠。重巒後擁佛頭靑。峭壁前張雲錦屛。氣鍾神秀十分停。巧畫亦難描眞形。頂面殖殖平如庭。開筵跡是同漂萍。驪駒唱斷不堪聽。休道酒盡雙玉甁。傷離吊古飮猶醒。憶着勿庵空涕零。利器深藏戒丁寧。諷諫何用曷喪廷。兇爺固寵激怒霆。哀哉未免罹淫刑。唯將亭號留千齡。會敎收取入圖經。勿庵姓任。諱熙載。祖姑之婿。性英銳善書法。得松雪躰。十五魁進士。二十七。登第。爲承文院副正字。時燕山主撤毁京城內人家。橫築新城。勿庵乃▣祖舜宗堯自太平絶句于紙。改第二句秦皇二字爲今王。貼諸其弟駙焉崇載家壁上。燕山主見之而怒。其父土洪恐禍及已。從而媒蘖。遂杖流鏡城。尋移原州。嘗遊于此。命名以潡石亭。後又屢遷。卒爲其父及崇載所構▣重刑。可傷也已。</text>
<title>表訓寺。次安齋韻。</title>,<text>蓬山漠漠浮晴嵐。洞裏迢遞尋伽藍。門前十圍皆檜杉。石逕隱映迷西南。琳宮殿宇何耽耽。盾日爽氣生輕衫。却把枯筇替健驂。化城歷歷窮幽探。聊從金像對珠龕。且討眞經資玅談。一霎纔成物外酣。十分已洗塵中慚。雲蹤未必隔塵凡。世味終當任苦甘。神方不待服靑粘。靈壽還將海籌添。紫府綘簡姓名參。人間回首悲趨炎。更向高僧問三三。厖眉軟語空呢喃。</text>
<title>九龍淵長短句</title>,<text>吾聞九龍湫。乃在毗盧之北指空百川之上。流山形雄蟠數百里。肺腑蹙蹙相纏繆。斷崖絶壁削立凡幾層。置在硤間何深幽。中有百道飛來之長川。狂噴亂射吼萬牛。銀潢一派落半空。玉虹千丈跨高丘。底爲灣澴黑水深莫測。窟穴杳冥潛長蚪。垠堮歌傾滑側足。牽藤垂下始得瞰其陬。雷奔霆擊𢥠難窺。神光爍爍閃雙眸。鳳飄珠雪散紛紛。谷中煙霧恒浮浮。九淵相敵或不敵。一一壯浪誰敢侔。廬山朴淵。尙不能擬議其髣髴。三釜寒溪。退縮甘包羞。龍跑虎蹴怒未已。猛勢萬古應長留。獨恨無路難攀緣。咫尺巉岩貽阻脩。所以山人釋子猶未躡其奧。往往不免中塗悔咋煩搔頭。我嘗飽聞自齠年。名繮羈絆尋。無由抽身何。幸出東開撥了。忙餘拚壯遊。徑討仙山。歷歷內外羅心胸。獨於九龍。望之不見空含愁。安得說與眞人借羽翰。飄然飛度亂山稠。直擣三三懸瀑上。輒窮仙源眼中收。仍揮巨筆記取絶勝無所遺。永作山海續經傳千秋。</text>
<title>弔黨錮辭</title>,<text>嘉予志之幼淸兮。修靚芳之姣服。惟回光以內照兮。結自己之眞玉。懷貞遯之不可爲兮。貽善媒以求女。夫惟獨行窘步以無助兮。粤有信之是擧。以友一鄕爲不足兮。求天下而周章。忽中道而有覺兮。悟昨非之不可張。列往事以自鑒兮。而今以後吾知免夫。覽黨人之坐籍兮。知黍離於東都。何世俗之迫阨兮。偭規矩以改錯。盡狐媚以競進兮。孰練要而不妬。嗟若人之不祿兮。遭時命之孔棘。抗獨淸於皆濁兮。吾固知不免夫殘賊。曰危行而言遜兮。固處穢者是式。思聖訓之不可忘兮。增子心之陫惻。惟君子之矯矯兮。謇玉立於糞滓。不枉尺以徇人兮。夫惟所行者直已。正方枘於圓鑿兮。非齟齬而難入。寔惟人之罔微兮。昧哲保以自及。究厥愆之所由兮。實取凶於大貞。彼刑人父母天子兮。奚啻鼠社與狐城。作福而作威兮。非一朝一夕之故也。暗吹毒以射人兮。曾不厭夫樂禍。惟黨人橫身以當之兮。夫孰希寗武之愚。回七政之末由兮。孰昭予之遭誣。蹈鼎鑊以猶厲兮。非君子曷能不亂其心。雖九死亦何傷兮。恐皇圖之幽沈。願竭忠以殉國兮。所不憚於艱危。荃不省以齎怒兮。反咎予而讐之。然一網之打盡兮。蓋惟黨之爲名。惟此名之一出兮。故君子莫辭夫淫刑。噫重華之受終兮。有八元與八凱。及姬周之十乨兮。務協恭而熙載。仍一心而一德兮。雖三千其不足。夫何叔世之不臧兮。反以是而爲戮。旣一開而莫閉兮。禍終古以未泯。悲世道之不復兮。中煩鬱其結軫。願一問乎上帝兮。懷不盡之遐情。駟玉虬而乘鷖兮。溘埃風予上征。仍羽人於丹丘兮。凋三光而不老。視甕盎之蚊蚋兮。何起滅之足道。極天定之勝人兮。見惠迪之終吉。襲重裘以御冬兮。待陽和之畢發。混萬物爲一春兮。化荊棘而同榮。知不可乎驟得兮。極勞心兮怦怦。乨曰聖王不作。哲士容與。天下無道。其誰宗子。章甫葺屨。黼黻薦壤。牛羊服乘。騏驥出仗。閭娵嚬呻。刀父光華。麟傷于野。龍醢于家。吁嗟溷濁。白黑誰分。人亡邦瘁。哀哉不君。處宇去棟。涉海棄舟。壓溺斯迫。猶自嬉遊。用晦而明。君子是由。屈伸消息。與時爲謀。道淸而行。世濁則藏。苟或不然。鮮克以臧。於戱黨人。不幸有此。雪霜愈勁。風雨不已。進莫亨屯。退靡處困。端由無學。實亦否運。大丘送喪。云胡辱身。張生亡命。徒藉纖人。卓哉有道。獨能見幾。噫微斯人。吾誰與歸。</text>
<title>一嘯亭 曾祖綾川君別堅</title>,<text>昔我先祖兮構此亭。物換星移兮余始格。聞父老兮遺事。臨風嘯兮太息。攀赤欄兮不去。江自波兮欲夕。惟極浦兮寤懷。鷺于飛兮一隻。</text>
<title>溪上亭 鄕人契會處新構草亭</title>,<text>惟罇俎兮有所。免雨露兮霑衣。辛夷楣兮桂柱。葺之兮芳菲。趁佳辰兮集長少。羗不醉兮無歸。泌洋洋兮草萋萋。聊以娛兮復何希。當時所賦十詠。而忘不能記。只錄二篇。</text>
<title>闕里頌</title>,<text>丹陵誕堯。岐山啓昌。是爲民極。地以聖彰。韙哉闕里。實生夫子。名揭穹壤。宜與同美。闕里伊何。東魯之表。有堂翼翼。有室窈窕。夫子伊何。渾然天性。人倫之至。天縱將聖。從心所欲。不勉不思。繼往開來。文不在玆。闕里之中。夫子之宮。流以洙泗。標以龜蒙。散以禮樂。風以詩書。絃誦洋洋。紳佩徐徐。日月光華。普照是期。徒泣麟傷。俾歌鳳衰。必爲元氣。以利生靈。允矣元聖。展也大成。宋進徽號。唐嚴元祀。大宗攸託。衍聖是嗣。道行萬世。式昭丕訓。於戱夫子。功高堯舜。</text>
<title>論時弊疏 皁隸諸員。選上水軍。明宗朝。在諫院時所製。</title>,<text>臣等伏以。書曰。民惟邦本。本固邦寧。蓋民者。國之所倚以爲國。而君之所恃以爲君者也。是故。民安則國亦安。而泰山之勢不拔。民危則國亦危。而覆舟之禍斯至。存亡之機。理勢必然。不待智者而知也。伏見殿下卽位以來。宵旰憂勤。勵精圖治。聖心之所軫念者。未嘗不在於民。如傷之旨。惻怛之敎。浹於遠近。書子史冊者。非一非再。雖古之聖帝明王。愛民之心。何以加此。是宜治效之隆。視古無憾。中澤歌鴻雁之集。樂郊無碩鼠之害。而奈何近年以來。民生困頓。日以日深。雖有勤恤之至。而實惠不及於委巷。雖有愁歎之苦。而下情不得以上達。泯泯棼棼。終於陷溺而莫之救。臣等竊伏私室。歎息流涕。求其所以致此之由。而未嘗不爲殿下惜也。古之帝王。其治極乎雍熙之盛。而擧天下無一物不被其澤者。蓋不惟有其名。而必盡其實。不惟有其心。而必遲於政。後世之所以不古若者。豈非徒有其名而無其實。徒有其心而無其政歟。夫以殿下聖明之資。求治之切。而治效未著。民生益瘁。則臣等亦以爲必有所以而然也。伏願殿下。益求救民之道。因其名而求其實。發乎心而行乎政。則生民之幸。卽宗社之幸也。臣等謹以當今切迫之弊。爲殿下陳之。伏願殿下留意焉。皁隸之番。間二月而立。一朔之價。二匹半。一年之納。約十匹。今年如此。明年如此。其名一掛於案。則終其身不得免焉。飢饉之民。糊口尙難。其何以得遂其生乎。而況其間濫收。不止本數。而禁府之役。其苦尤甚。加以具衣冠。坐官司者。親自點檢。必擇細美。少有不滿。輒見揮斥。是以一屬皁隸。立見破産。旋卽逃躱。而延及族隣。族隣不堪。相繼流亡。則轉及不干之人。又有輪定皁隸。其害無窮。不可忍言。而代立價濫徵者。或於本番外。稱助番役使者。且丘史濫占官吏。重論之法。載在令甲。而未聞一有摘發治罪者。甚矣。法之不行也。議者以爲若依步兵之例。令該曹收而分之。則庶幾少除其弊。此則後續錄送該司。劃卽照驗。分付各司。而今不擧行也。司僕諸員其額六百。而一年立番。例以六朔。其爲役也甚。苦而身自立者蓋寡。代立之人。一朔所收。准米十五斗。猶慮不能支。而今者奸猾之濫徵。至於倍簁。窮困之民。其何以堪之哉。本司之官。以諸員爲丘史。一人所率幾至十餘。而收其價布者殆半焉。然則當初諸員之多設。未知盡在於爲公也。臣等以爲如此私。濫之事一切科禁。然後疏其立番。以抒其勞。則庶幾得蒙一分之惠矣。選上番休。自有其法。而今者該司之吏。恣行舞姦。視其賄賂之有無。以爲分定之疏數。是以。有曠久而得免者。有一歲而再征者。均是民也。而役之不均如此。且其所納價布。本非先王令典。當初有一貪汚之官。忘其恥而收之。時議鄙之。駮而不敍。自是厥後。永爲常法。其始尙淺。末流滔天。非精好則不收。非人情則不售。民之膏血。安得不至於枯竭乎。且各司奴婢時存之數。比古不啻減半。而選上分定之數。則未聞其量減。又多權設加定之處。以此不得番休。其役倍苦。流移死亡。理所必然。且如軍器寺瓦署之類。則國家多定差備。以其服役之繁。而今則多以價布徵之。一人所收。或至十餘。造紙署，司圃署，典涓司之類。則托以役苦。倍徵其價。未聞以此有補於國。而瘠民肥已。一至於此。此類甚多。難以枚擧。臣等以爲弊政之革。不可緩也。而如此之類。在所當先也。水軍之役。倍苦於他方。其赴防之初。艱關萬狀。具其資糧。常齎十倍之物。以備不虞之需。及其旣至。上而官司。下而鎭撫。莫不賂遺。以爲恒規。又以到防米爲名而納之者。則必備十有餘色。自此以後。無非侵漁之事。啖豚咀雞。未足爲喩。剝膚槌髓。無所不至。且留鎭防戍。不過什一。而其餘盡放。徵其價布。脫有意外之警。誰與守城而禦侮。言之至此。可爲寒心。是以逋亡過半。軍額日縮。名存實無。徒點空簿。。至其番期已迫則督責甚酷。噫。此豈獨鎭將之罪哉。朝廷之用人。不問賢否。惟貨其吉。自僉使萬戶。至於權管。莫不有價。其任節度之柄者。亦或未免債帥之名故赴任之後。日以脧削爲事。非徒運之其室。以爲終身之資。必先輸于權門。以爲發身之地。其爲呑噬無足怪也。爲今之計。莫如擇任鎭將。必用慈祥廉謹之人。不以請囑而授之。賄賂而差之。則庶幾不至於如此之甚也。嗚呼。今之民生。可謂極困矣。土地之所生有限。貪政之誅求無窮。加之以水旱連仍。年穀不登其勢不賣其田宅家産。則無以應辦。而田宅家産旣盡。則安得不至於離散乎。噫。懷土人之常情。而彼乃敢爾者。豈其心哉。不得已而然也。是以。雖自古素稱富庶之邑。今則盡爲丘墟。蓬蒿滿野。一望蕭然。壞垣破屋。處處皆在。爲民父母。而不能爲之趨利避害。乃反使之轉於丘壑。而不得保其妻子。臣等竊爲聖明慟之。方今天變屢見。地道失寧。邊警不息。盜賊滋熾。此正殿下恐懼修省。惕然思其安民保國之道也。先王發政施仁。必先無告之民。成湯之子惠困窮。文王之惠鮮鱞寡是已。然則殿下之所當先者。其不在玆乎。伏願殿下。深軫數弊爲聖治之累。日與朝廷。講究規畫。以求所以救之之道。不勝幸甚。雖然。非心誠求之。改紀其政。端本淸源。損上益下。則臣等亦恐終無以見其效也。有識之士。皆曰。不出十年。良民盡矣。何者。虐民之政非一。而士大夫之家。專享其利。吉貝之輸于私室者。一年之內。不知其數。爲仕之樂。莫今時若也。而民之剝喪。則極矣。宋臣蘇軾有言曰。屠剔牛羊。刲臠魚鼈。以爲膳羞。食者甚美。死者甚苦。此正今日之謂也。夫敵國不足畏也。盜賊不足畏也。朝廷之上。貪墨成風。此有國之大患。而魚爛之勢馴致。臣等竊恐危亡之禍。迫在朝夕而不之覺也。至於民之所以益困。蓋亦有由。臣等竊嘗思之。民之樂土。無過於內需司。一投其中。終身復戶。故逃賦之人。相率而歸之。萃爲淵藪。莫敢誰何。下則權勢之戶。招誘亡叛。曲爲完護。案門之徒。游手游食。日以寔繁。又爲避役之窟穴。彼獨留而供役者。特愚民耳。是故。偏受其苦。至於此極。安知他日。亦不能保其去也。則有識之言。誠不虛矣。伏願殿下。思儉約足以率下而行之。念奢侈必至病民而戒之。講弛力薄征之政。去召讐斂怨之事。正心以正朝廷。先身以刑邦家。則源淸而流自潔。表端而影自直。貪墨之風。不期革而自革矣。朝廷淸明。則何弊不祛乎。苟或不然。徒規規於事爲之間。敝敝於文具之末。則玩愒時日。積弊之革。不亦難乎。當今之弊。可言者非一。而獨以數事爲言者。特擧其甚者耳。苟能革此數弊。則其餘可以類推矣。伏願殿下留意焉。臣等俱以無似。待罪言地。目擊當時之弊。耳盈慘怛之言。而上之不能效大人格非。下之不能間政適人。遲回歲月。殆將一年于玆。臣等之罪大矣。雖然。愛君憂國之心。不能自已。敢效芹曝之獻。以備閑燕之覽。抑臣等有所懼焉。年前曾有論列。而殿下不之罪。且嘉之。臣等以爲殿下從諫之量如此。其於所陳之事。宜無所不行。而厥後殿下之所爲。未必盡出於臣等之言。則當日所上。只歸於空言無補之紙也。豈不惜哉。伏願殿下。勿以今日之言。諉諸塞責之具。體認而施行之。不復如前日之空棄。則生民幸甚。宗社幸甚。臣等無任激切屛營之至。謹昧死以聞。答曰。予以寡昧。叨承丕緖。于今十七年來。惠不及於民。徒切責躬。盍可愧嘆。觀此疏論。正中時病。出於憂國之誠。予豈不樂聞乎。當今邦本斲喪。貪風存焉。此由上不能以誠救弊而下不能肅淸朝廷故也。念至於此。可謂寒心。當令朝廷講究處之。傳于政院曰。此上疏。招政府樞府郞廳授送。言于三公領府事曰。觀此疏辭。正中時弊。朝廷同議處之。庶革民弊。而大抵凡疏中之辭。無非至論。而以予不敏。旣不能用嘉言。各部該官。亦不盡心奉行。付諸尋常。悠悠度日。如此而未知何事可成。何弊可除也。卿等議于該官。幷察行之。</text>
<title>論牧場疏</title>,<text>南陽都護府使臣某誠惶誠恐。頓首頓首。謹上言于主上殿下。伏以。上天之高。雖卑亦聽。大陽之明。無幽不燭。故蔀屋有冤。必達於凝旒之下。聖情所軫。尤先於向隅之中。則臣敢不以一邑民情之切迫者。仰瀆宸聽。冀有萬一之救乎。臣所守南陽府牧場。舊有七所。今倂爲四所卽召忽，犬部，靈興，仙甘彌等島也。其召忽島則絶遠孤島。正當海賊之衝。雖牧子。亦不得居。故每於驅點之時。遺失例多於他島。自丙午至癸未。遺失之數。合四島九十八匹。而召忽居四之三。蓋由無人海島。不得看護故也。近者。自上軫念馬政虛疏。遺失漸多。皆由兼監牧等不職所致。屢下嚴切之敎。該官仰承聖旨。申明事目。按籍徵督。在所不已。爲兼監牧者。所當體奉朝命。一一徵納。第以今此所徵。他島則猶之可也。召忽遺失之數。多至於七十餘匹。自臣赴任之後。每年三分之一。生徵上送。則壬午年當徵二十五匹。癸未年當徵十七匹。甲申年當徵十一匹。合五十三匹。而計召忽牧子之數。則幷群頭群副纔十有四名。率皆貧殘下戶。以十四貧殘之人。徵五十三匹之馬。不待智者而知其無以爲計矣。加之以上年大侵。近古所無。飢饉顚連。慘不忍見。荒政方擧而侵督駢至。臣恐馬未及徵。而牧子之逃散。難保其必無矣。臣奉職無狀。旣不能檢察牧養。有所蕃息。又不能依事目。每年徵送。臣之罪實大。然此非獨臣之罪也。該司苟能自初至今。謹守事目。較若畫一。則兼監牧者。亦安得自便而不爲之奉行乎。各於驅點之年。必徵遺失之數。則所徵不多。民不甚病。今者積年逋欠。至於如此之多。而一朝遽加督責。雖三分徵一。其數亦夥。且聞有馬者。乘此機會。刀蹬日甚。一馬之價。少不下綿布二十餘匹。推此以計。則本府當徵綿布一千餘匹。有非一邑之力。所能辦出。雖知其如此。而猶且不獲已。一向催倂。竟至於逃散而後乃已。則非徒遺失之馬。無從徵納。抑且留在之馬。誰使看護。自事目申明之後。臣亦嘗廢寢忘食。反覆商量。思所以上副朝命者。雖盡賣其田土。侵及其族隣。亦無可措之術。此臣之所大悶者也。抑臣有所惑焉。召忽島。卽大典所謂無人海島。遺失則三匹徵一匹。故失則七匹徵一匹者也。而乃以未常看養牧場之例。故失則四匹徵一匹。遺失則略無差減。臣實未知其故。豈馬籍所載者然歟。其爲無人絶島。則今監牧官申點。實所灼見。雖司僕寺。亦豈不知。伏乞下問該司及監牧官。臣言若誣。卽正欺罔之罪。如其不誣。亟以無人海島論定。倂將兩色。依法減徵。則遺失之多。不至如此之甚。而牧卒庶有安集之望矣。若曰。雖知其爲無人海島。而今不可追改云爾。則牧卒之冤悶。無時可抒。而祖宗立法之本意。亦有所不行矣。伏惟聖明留意焉。且如大部島。自辛已籍後。至癸未故失八十三匹。於內。除一歲馬四匹十五歲齒老馬二匹，納該曹受尺文皮張四十六令無尺文故失馬三十一匹。而二十四匹。則依大典給一匹之法牧子等所受也。其時點馬成泳。卽以綿布追徵。載於馬籍。藏在太僕。昭昭可考。其餘七匹。雖無尺文。以癸未年點馬時加現馬二十二匹。充數計之。則尙餘十五匹。今乃全棄二十四匹牧子等依法典所受者。而獨以加現准計。其餘故失。不過九匹矣。牧子等旣納綿布。又責准馬。則是疊徵也。其爲冤悶。當如何哉。伏惟聖明加察焉。且臣來兼監牧數年于玆。亦嘗察牧場之形勢。究馬政之便宜。粗有一得之愚。不得不以上達。伏願聖明。試垂覽焉。臣竊念國初。廣設牧場於諸島者。其意非不欲馬大蕃息。處處皆然。而如本府禿甲，昇黃，伊則等島牧場。無不次第革罷。皆移其馬於近島者。誠以水路險惡。海賊出沒。人不得看養。馬不得蕃息。徒有牧場之名。而無其實故也。今此召忽。非但海路絶遠。水賊之偸取屠殺。勢不得登時禁捕。加之以土品磽确。水草不美。故馬視諸島。最爲不蕃。而又體小性惡。絶無可用之材。臣伏見大部爲島。周回九十餘里。土地廣衍。水草豊茂。實牧養之一大區也。雖如召忽二三牧場之馬。亦足以容放矣。臣之愚意。依祖宗朝罷禿甲等島牧場之例。合其馬於大部。則一以除見偸見殺之患。一以免不蕃不良之虞。與其虛設一場於無人之境而致其耗欠。曷若移置其馬於豊草之地而有所蕃育哉。且臣職兼監牧。非不欲盡心所事。不負委任之意。而治民之官。自無餘暇。常川看檢。力所不給。嘗竊思惟。如周之非子。唐之王毛仲。皆專委牧養。責以成效。故蕃息之盛。後世莫及。今若於有牧場之邑。別置監護之官。牧場多則或一邑置兩員。少則或兩邑兼一員。稱以監牧權知之號。擇武科出身中年少有前程者除之。給其粮料。限其朔數。與本邑兼監牧。同力檢察。其有成效者。則一依守門將。例六品去官。其尤表表者。或除守令。則許多出身之人。其不得爲實職。虛老鄕村者何限。開此發身之路。必將盡心察任。馬之孕産。一一詳知而紀錄。則孶息之駒。必不至於偸賣。場之內外。歷歷巡審而防禁。則射殺之徒。亦不至於恣行。與其兼領而不專糾檢。曷若坐守而無所失亡。其爲利益。較然明矣。議者或慮糧料之費。若於事目磨鍊之時。量定一年之用。比諸訓導所食。則費不甚鉅。而自無不給之患矣。旣置此員。俾專其任。或以監牧官。或以本道都。事往來巡檢。考其勤慢。啓聞黜陟。則其功效視前日。必大不相俾矣。臣愚以爲當今馬政之可爲者。無踰於此。伏願聖明試可乃已。行之十年。不見其效。則罷之亦未晩也。凡臣所言。皆今日牧卒刻骨之痛。而馬政當務之急者也。殿下倘不以人廢言。而特加採納。則牧焉之方。庶得其要。而生民之冤。亦或少伸矣。且如召忽無人海島。而不得依法減徵。大部旣納綿布。而又以准馬疊徵。窮閻小民雖有冤枉。無路自申。大抵類此。臣竊慟焉。臣目覩弊瘼至於此極。而不以上達。則臣之罪尤大。輒以狂僣之說。干瀆宸嚴。無任激切屛營之至。謹昧死以聞。</text>
<title>條陳上中下三策疏</title>,<text>臣伏見吏報。因經筵官所啓。有旨令東西班通政以上。各條陳上中下三策者。臣伏惟今日北鄙之事。其說有三。其一曰。聲罪致討。以折逆虜之心。夫野人之於我國。非如玁狁之於周。凶奴之於漢。突厥之於唐。契丹之於宋。自其父祖。世受國恩。非但資我貨物。以贍其生。固嘗稽首天庭。俯伏稱臣矣。而尙稔狺然之惡。忘我卯育之德。乘我不備。猝入邊城。殺戮我人民。驅掠我頭畜。慶源鍾城。其禍尤慘。自是厥後。或陷鎭堡。或搶農民。殆無寧歲。重貽宵肝之憂。而議者以爲夷狄禽獸。不足與校。今乃輒用干戈。深入決戰。則虜情兇狡。或爲抵當之計。胡地險阨。不無阻截之患。徒致兵連禍結。爲釁益深矣。此言近理。臣不敢不以爲是。雖然。古之帝王。命將出師。犂庭掃穴者。豈樂傾無量之費。殺無罪之人。快心於狼荒之地哉。誠以不臺勞者。不久逸。不暫費者。不永寧也。我祖宗朝。嘗遣崔潤德。征討李滿住。又嘗遣魚有沼南怡等。擊斬李滿住。又嘗遣尹弼商。征建州衛。又有野人犯邊塞。殺鎭將者嘗命許琮帥師二萬。討破之。我祖宗亦豈樂輕用民命哉。蓋皆深惟社稷之計。規恢萬世之策。故自許琮征討之後。至今幾百年。醜虜不敢復寇我邊鄙者。豈非大示兵威。有所震怖而然也。近緣邊將狃於平安。貪恣縱暴。遂致怨叛。此豈許琮征討之釁。有以致之。今旣構釁。則雖欲韜戈講信。其可得乎。彼每以和好誘我。不旋踵而入寇。則其心可知矣。今者討亦叛。不討亦叛。與其不討而坐受其敝。曷若一征而永享其利哉。臣愚以爲誠得良將。如趙之李牧。漢之趙充國。宋之韓琦，范仲淹者。許以便宜從事。或屯田。或貿穀。以廣儲蓄。或訪問。或哨探。以審形勢。預養帳下之死士。以爲腹心。厚結歸順之胡人。使之嚮導。謹烽燧。遠斥候。使虜中之山川險易。道里遠近。部落之疏密。穹廬之多寡。了了然常在吾目中。然後大興師徒。直擣巢穴。以次剿殺。擧羣殲滅。則虜雖鳥散鼠竄。容或有不盡就誅。而天威固已震疊於殊方矣。如此則可保百年無憂者。庶幾復見於今日矣。雖然。欲行征討。用兵不下萬人。飢饉之餘。調發亦難。姑選精銳。籍名備械。以待天時。一號而集。母使或後。又不爲群言所搖奪。斷而行之。如成廟之遣許琮。則何往不克。何恥不雪乎。其二曰。先擊藩胡。以正助寇之罪。竊聞。慶源藩胡部落。嘗被焚蕩殆盡。故無復再犯之患。而鍾城會寧。則未嘗有所懲艾。每引賊胡。侵盜不止。恣意出沒。甘心分利。或於江邊。遮列藩籬。藏匿軍馬。伺見我邊上。農民出野。牛馬散牧。則從淺灘馳到。掩擄而去。雖設守護廳。軍兵單弱。何能禦之。以此民失耕耘。無望有秋。坐待飢死。人情大困。臣愚以爲雖不能大擧深入。誅滅此賊。至於藩胡。皆在隔江咫尺之地。實我門庭之寇。出其不意。潛師往討。圍其窟穴。絶其逃路。燒其廬。伐其穀。梟斬其健者。則所謂斷凶奴之右臂。而曾不能進一步以圖格殺。聽其肆行刦掠。非所以安邊衛國之道也。彼旣來。我亦可往。名其爲賊。迭出而擊之。期於必滅乃已。則藩胡之近我邊鄙者。莫不破膽奪氣。而不敢動矣。若乃守護農軍。必擇要害之處。多屯捍衛之卒。仍設亭障。且備戎器。具藺石。布渠答。使敵人有所畏而不敢前。則南畝無虞。庶有積粟之期矣。其三曰。姑爲講和。以待虜之自歸。臣愚未知此策爲國乎。爲身乎。以堂堂大國。受侮於小醜。今日而巨鎭陷沒。明日而主將圍逼。東出西入。豕突鯨奔。戎心未已。愈久益甚者。三年于此矣。而曰。彼亦自當折而歸我。何必輕擧大衆。取必於不可必之地乎。若一敗則事去矣。莫如和好。以安其心。苟冀其無事矣。和好而果爲無事則可也。如或不然。則又何以處其後乎。或者皆以尼胡之死爲慶。臣愚以爲尼胡。不過一桀驁無知之虜。年且衰老。或有思我國恩。悔悢而來歸之望矣。而尼胡死後。寇擾猶且未息。則安知虜中之事。有甚於前日者乎。又安知完顔鐵木。復生於其中而竟爲他日無窮之患也哉。如是而欲待虜之自歸。臣未知其可也。然則此三說者。未知孰爲上策。孰爲中策。孰爲下策。惟聖明采擇焉。抑臣有所惑焉。自變起之初。朝廷講究積粟之策。有令臣僚計品出米者。有令郡邑差等出米者。有令庶賤納粟許通者。有令罪人納粟贖免者。有令各道船運米豆者。前後集于邊城者。無慮十萬餘石。其數可謂多矣。其策可謂密矣。此則專爲軍食。儲峙當塗之塞。以待軍興之用者。而處置無令可從。支用無籍可尋。濫用者無禁。偸竊者無罪。則臣未知遺存之實。果何如也。竭邦本之膏血。敝生靈之筋力。艱辛萬狀。以輸于邊者。夫豈徒然。而屑越至此。豈不深可痛哉。此無他調度出入。初無主掌者。彼此調。故宜其敗也。臣愚以爲另擇幹局才智之臣。專委錢穀之任。往在軍中。制其用度。如唐之糧料使。則可免偸失之患矣。至於實邊一事。乃今日急務。朝廷亦嘗刷還逃移者之子孫。謫配許接者之家小。元惡有抄。用事有摘。前後相續以入塞下者。不爲不多。而天不助國。仍歲凶歉。初徙之人。凡百爲艱。雖持綿布。無粟可貿。餓莩相望。冤呼不絶。甚非所以副盛意也。伏願聖明。亟與石畫之臣。辰猷之宰。講究接濟之方。俾得生活之路。不啻若已推而納之溝中。則徙民之幸。卽邊圉之幸也。分授土田。俵給牛種。雖有其名。而未必有其實。則所宜汲汲審察。其奉行者而奬之。廢閣者而罰之。使實惠被於流離困頓之餘。仁恩洽於生意挫折之中。則彼亦愛生惡死。豈有不肯致力於穡事。以爲生計之理乎。若夫選將守邊。貴在得人。以之行師則三軍之司命在是。以之臨民。則一邑之休戚在是。可不愼乎。竊聞變生之後。選用邊將。不擇才智之可堪。不問功勞之有無。唯取無實之辯。善事之人。不次陞擢。列置藩屛。武弁貂蟬之濫。未有甚於此時。而未聞有一人忘身敵愾。滅此朝食之計。率皆偸惰畏怯。以避事爲幸。以言戰爲迃。馴致賊勢日熾。邊心一沮。臣恐數年之後。益無收拾。而陵夷至於不可復振也。且敗軍之將。自有其律。而恩貸太過。非惟不之罪。又從而寵秩之。臣實未知其由。昔王恢無功。武帝戮之。馬謖一敗。諸葛斬之。非不愛其才也。以爲不如此。則無以肅軍令而懲後人也。夫戰。死地也。退縮而免誅。敗衂而自在。則誰肯冒白刃爭赴敵哉。方今紀律蕩然。軍法尤當先擧也。臣天性愚陋。識見譾薄。加之以足未躡虜境。目不見兵書。其於籌邊大事。何敢妄有所獻。第以職忝通政。屢被該曹催督。雖欲不言。不可得已。旣陳所懷。又不覺其支離。狂僣踰越。無所逃罪。惟聖明財察焉。</text>
<title>論輔養東宮箚子</title>,<text>臣等伏以。國家之本。繫於儲副。而儲副之賢否。在於輔養之如何爾。是故。苟得其輔養之道。則心正身修。動無過擧。而爲他日太平之基。示得其道則反是。治亂存亡。於斯判矣。可不愼歟。可不懼歟。臣等伏見。殿下所以輔養東宮者。無所不用其極。固無間然矣。然而怠惰之氣易乘。走作之物難持。一有不愼於毫忽之頃。細微之事。則將至於失其養而終無以成其德矣。近者。書筵之上。大失禮貌。非徒多有厭倦之容。動止言笑。亦不以時。不讀新授之書。徑促講僚之退。雖反覆懇達。而尙不念聽。上以貽聖上驚怪之念。下以致朝野憂慮之心。臣等未知輔養之方。有所未盡而然歟。何其近古所無之事。復見於今日乎。古之帝王。莫不以輔養世子爲先務。其在三王之世。敎以禮樂。所以交修乎內外。擇其師傅。所以啓迪於左右。而又逐去邪淫。不使漸染惡行。選置端良。俾得薰陶德性。故習與智長。化與心成。而治平之機。已兆於在儲之時矣。降及後世。不知慮此。付之於宦官宮妾之手。而不擇敦重孝悌之人。學問修正之士。以衛翊之。以導習之。故心日趨於邪僻。而莫可救正。身則狃於驕貴。而無所抑畏。亂亡之禍。馴致於繼統之日矣。嗚呼。今往何監。非三代乎。今往何懲。非後世乎。臣等謹按。東宮之事。上而師傅。下而僚屬。皆朝廷元老。一時精選。固無所容議矣。然一年之內。開書筵者幾月。月之間。接宮僚者幾日。束帶端冕。啓閤講書於斯須之頃。而肆志懈體。放心逐物於幽獨之地。則臣等恐一暴不勝於十寒。乍作無補於久輟。而未及數仞之泉。終虧一簣之山矣。而況接待賓僚。自有其禮。不可慢而褻之。言笑動止。自有其時。不可輕以失之。丹書之戒曰。敬勝怠者吉。怠勝敬者滅。朱熹有言曰。容貌辭氣。乃德之符。此皆聖賢之至言。東宮今日之所當體念者也。臣等竊聞。仁廟之在東宮也。講學不怠。動遵禮法。中廟爲之喜甚。親製訓誡之箴。敦勉進修之方。是以。其學粹然。日造高明。雖其天資之美。有以致之。而所以德修罔覺者。實由中廟得其輔養之道也。殿下之於輔養東宮。亦可謂得其道矣。然而猶有未免童心。如近日之爲者。臣等竊以爲尙有所未盡而然也。伏願殿下。明其失禮而切責之。勸其力學而深諭之。儆戒常嚴於婦寺迭進之際。訓誨每篤於宮僚不見之地。則以東宮英明之質。必能有所猛省。而進進於道德之不暇矣。伏覩。東宮答宮官進戒之辭。悔悟之端。藹然言表。苟能卽此而加誘掖警策之功。則何患不至聖賢之域乎。小成若天性。童蒙貴養正。訓導之方。不可不嚴於幼沖之年。而尤不可不出於正也。蓋世子有宗廟社稷之托。今日之失雖小。而他日之憂甚大。向來之學暫廢。而將來之責無窮。此機至重。臣等惜之。先王之敎世子也。左右前後。皆正人也。故聞正言。見正事。行正道。如此而欲望其不正。得乎。殿下旣得其人於外。以處師僚之位。則宜擇其人於內。以爲侍奉之任。然後動靜語默。可一於正。而無復有過之地矣。蓋刑臣之職。守門傳令。非所以責輔導之任。雖然。事異上古。宮僚外焉不親。朝夕侍居。唯宦寺而已。則其可不愼簡之乎。苟斥去傾邪之徒。務得謹厚之人。則勤心納忠。有所補益。必有如史游者矣。而彼趙高之傅秦亥。伊戾之師宋座。前代覆轍。斷可戒也。且東宮之失。內侍不得辭其責。則宦官之罪。必有所在。殿下旣命治之。復諭以周公撻伯禽之意。斯言一出。上下感動。實吾東方臣民之福也。然所係非輕。而罪止行公。非徒不能起宦寺竦懼之心。亦恐無以發春宮省悟之念也。伏願殿下。嚴內敎之法。使專學問之功。命師賓之官。益盡輔導之責。而深罪內官不謹侍奉之失。則國家幸甚。宗社幸甚。取進止。答曰。觀此箚論。正中予心。養子不敎。父之過。訓導不嚴。師之惰。古有此語。其意最切。頃者世子不謹之失。盍由子不能敎之致乎。徒切慚愧不寧而已。侍陪宦官。則雖命推考。而非自己之過。故亦命行公矣。予當留意焉。傳于政院曰。東宮內官。勿爲行公。此箚示于師傅賓客。仍諭益勉輔養之道事。招講院官員語送。可也。</text>
<title>論求言後。頗有忌惡切直之旨箚子。</title>,<text>臣等伏以。爲治之要。莫先於虛心。而納諫進德之規。無貴於舍已而從人。蓋人君居九重之內。御萬幾之煩。聰明有所不及。智慮有所不周。其於酬酢之際。豈盡動無過擧乎。必賴左右之臣獻可替否。匡其不逮。然後可以轉其有過。而復於無過矣。雖然。雷霆之威。望之而自懼。萬鉑之重。觸之者必碎。苟不開誠以求之。虛己以受之。則自非伏節死義之士。誰肯冒不測之危。而爲空言取實禍乎。古之聖王。從諫不咈。而又有能諫之賞。不匡之刑。蓋懼其言之不盡也。唯末世之主。長傲遂非。厲威以拒之。嚴辭以折之。故危亡之禍。迫在朝夕而莫之聞也。豈不深可畏哉。伏覩頃者。殿下遇災而懼。下敎求言。條以十四。無非惻怛之言。出自宸衷。不假粉飾之辭。中外聞之。莫不感激。以謂殿下此心。不但應故事備文具而已。思效一言。以答盛意者。不知其幾何也。然而求言之旨雖勤。而聽言之實。或有所未符。進諫之說雖切。而從諫之道。終未免有乖。前後之相反。始末之不同。有非前日所望於殿下者。噫。未求言之前。猶有所可諉者。今旣求言。而又不能容而受之。則不若不求言之爲愈也。臣之於君。責難爲恭。其言未必不逆於耳。而其事未必不利於國。則素積憂國之心。敢瀝忘身之血。一有失中之擧。輒效當道之引者。其在輔弼喉舌之臣。論思耳目之官。所不得已也。是宜殿下傾心採納之不暇。而反下嚴切之辭。稍示厭惡之色。人心疑阻。未知厥終之爲何如。是豈太平之象。亦豈殿下求言之本意哉。臣等固知殿下欲通上下之情而然也。雖然。人主一言。所係甚重。治亂存亡。恒必由之。可不愼哉。今者。群陰旣伏。朝政一新。而治效未臻。民不見德。弊習尙多。事不就緖。倉庫之罄竭已甚。軍卒之流亡殆盡。風俗頹敗而莫救。紀綱委靡而不振。爲士者不知廉恥。居官者恣行貪汚。以致天災物異。疊見層出。桃李爛開於深秋。雷電發作於窮陰。衆星交流而乾文示警。厚土屢震而地道不寧。可駭可愕之變。交馳於四方之報。以貽宵旰之憂者。固非一二。夫以殿下之聖明。勵精圖治。如此其至。而筭計見效。則猶未有洽人瞻聽者。豈無其由乎。臣等以爲此不過曰。擇術之未精也。執德之不固也。人君之治。莫急於擇術。而尤重於執德。擇術而不精。則是非有所眩惑。而不能辨邪正之分。執德而不固。則命令有時顚倒。而不能無先後之異。務外而遺內。循名而蔑實。則其何以開忠諫之路乎。役智以御下。綜察以照物。則又安能盡賢者之心乎。伏願殿下。擇術以精。而無有私邪之雜。執德必固。而無有間斷之隙。君臣之間。情意交孚。勿爲始信而終疑。勿爲自廣而狹人和平以養其心。優容以受其諫。則人之剛柔厚薄。皆在度內。而無非助成吾治之具也。臣等職忝言地。不忍含默。伏惟殿下留省焉。取進止。</text>
<title>顯陵親祭祭文</title>,<text>於皇伯祖。濬哲齋莊。仁以爲質。禮以爲章。昭哉我后。德配乾剛。式著內助。不顯其光。緬惟丕承。越自元良。荒我大東。克熾而昌。小心守文。維周成康。恩覃海隅。化被殊方。緝熙光明。孝範百王。謂宜祈天。奈何不長。七廟觀德。庶永烝嘗。祧遷有制。中心則傷。今詣寢園。慕切羹墻。優然八戶。愴乎履霜。瞻依如在。怵惕彷徨。盎醴惟淸。黍稷惟香。顧子處悰。曾孫之將。無斁於人。嗚呼不忘。</text>
<title>祭外曾祖留守愼公文 諱守謙。廢主妃兄。反正初遇害。墓在洪州。</title>,<text>惟我愼氏。出自居昌。代有賢德。善積慶長。粤維章成。位冠岩廊。姻連王室。不顯其光。寔生我祖。亦克承將。才堪大用。早綴鵷行。移孝爲忠。旣勤且方。王嘉乃績。賁錫衣裳。遂長地曹。豈因椒房。守直不撓。見忤淫荒。出尹古京。於公何傷。廢昏翊聖。廷議方張。一言向背。而分福殃。公以義拒。豈阿天亡。首陽死紂。重在扶綱。盍明其衷。同底于戕。幾非不知。禍實難防。嗚呼哀哉。事非可詳。一家二后。古戒甚彰。門羅卿相。簪組輝煌。極盛而替。天道之常。不幸遇此。非人不臧。緬惟禍初。怵不克喪。浮海南竄。權厝洪陽。本擬奉遷。寔多未遑。夫人之卒。玆窆畿岡。事竟大謬。天亦茫茫。先志莫遂。後昆何忘。幸叨旌節。來省湖疆追思往事難禁悲凉增封豎標處薦芬芳庶幾歆格。鑑我忱章。</text>
<title>告先祖高麗重大匡沔城府院君文 諱藝。墓在沔川。</title>,<text>緬惟先德。玉潔蘭薰。蜚英麗代。茂著忠勤。濬發洪緖。慶流後昆。賜邑海陬。宅兆斯卜。世代變易。封標圮踣。諸孫寔愴。曾加修復。猶有不備。敢遑寧居。適叨旌節。責實在予。矧今太守。亦是外裔。爰用協謀。以圖永世。重新土石。蠲吉起役。敢告端由。處薦一酌。</text>
<title>祭李家宰後白文 字季眞。號靑蓮居士。</title>,<text>嗚呼哀哉。天禍我東。哲人又逝。國脈疇依。羣情何繫。光嶽收精。陰陽作沴。搔首沈吟。難禁危涕。公之懿行。炳炳在世。淸標特秀。粹學獨詣。心分毫末。眼透天際。蒼江夕起。丹陛朝戾。維乙之春。搏扶容裔。始焉低回。忽乎奮厲。發軔銀臺。直筆誰繼。春坊侍書。本兵釐弊。職思其居。高蹈彌厲。玉署論思。薇垣獻替。選入天官。藻鑑無翳。賜暇湖堂。奎璧增麗。中書烏府。往來泄泄。遠迎詔使。國體攸係。公以副行。事無違滯。留心公務。細大必諦。俄陞獨坐。振肅靡逮。歷亞諸曹。司寇是跇。累帶館職。委炳文藝。出司鎖鑰。固我藩蔽。入都家宰。相我聖睿。旋以疾辭。遂主國計。眷注方隆。倚重非細。登延台極。簡在上帝。云胡不淑。天運𨂂盭。上軫宸悲。恩數逾例。公於勢利。早自蟬蛻。沈潛黃卷。道與心契。守志不撓。之死以誓。冥冥氛祲。矯矯孤唳。至誠所屆。金石爲脆。連遭國憂。齋素過制。非肉不飽。疾祟由締。鄕只舊田。京無私第。可肅貪夫。澟然高揭。予以無似。幸同鑿枘。六連僚席。廿見斂穧。災生福過。明時一贅。尙纓塵冠。未修芰製。重費噓枯。敢忘懷惠。頃因同事。會多連袂。省墓南服。離愁遽曳。任重憂先。載軀無憩。行竢回駕。不日來稅。承凶倐忽。一別千歲。奈何邦瘁。適此時勢。棟失須傾。舟亡曷濟。葬從遺意。川原迢遞。歸櫬旅邸。音容永閉。有涯易盡。不朽難瘞。非慟而誰。庶歆薄祭。</text>
<title>祭奇高峯祝詞 名大升。字名彦。己酉戊午。再爲同年。</title>,<text>秀拔間氣。高明獨詣。徒積于躬。未展於世。壽又不延。學者何恃。昔日相迎。談笑竟晷。今來愴悢。人去餘地。安得一起。細論時事。宿草尤慟。危涕霑襟。聊將薄具。用伸中忱。</text>
<title>祭洪牧使文 名傅。字德宏。己酉生貪社元。</title>,<text>惟靈。資稟嚴毅。氣字凝峻。望之肅然。可擊鄙吝。早以文鳴。燁燁聲華。旣冠鶯榜。亦占巍科。乘黃飛騰。天衢坦夷。謂是敡歷。無所不宜。竟躓不前。事亦難料。具錦無停。豈公所召。知音蓋寡。平路伊阻。鬱鬱壯心。棲遑遲暮。位纔牧守。未滿其才。壽靳周甲。天乎何哉。一孤未顯。子姓莫繁。報施杳茫。孰知其門。追思曩日。幸同上舍。且拜且敬。于風斯下。倐忽州載。相遇公山。含杯和詩。屢開懽顔。散歸輦下。佳期不再。迄至沈綿。訪訊猶廢。歿不臨斂。私有所忌。慚負平生。冞增悲淚。入門長號。哭我壯元。情輸一酌。侑以斯文。</text>
<title>祭沈讓叔文 名仁謙。女壻沈讓之父。以溫陽郡守。病卒于官。</title>,<text>惟靈。性度坦夷。氣宇洪深。早力于學。久積于心。發而爲文。曄乎其光。戰藝試闈。其鋒莫當。黃紙題名。跬步可指。旣登上舍。不屑爲已。卓彼見識。實維難及。仕由蔭進。亦足以立。超授參官。豈專恩私。君所優爲。于何不宜。僕臣惟正。先朝所簡。爰嗣伯閻。小心瑟僴。地秋兩部。號稱煩冗。爬梳罔遺。疏滌無壅。旋司邦訟。兩造俱服。亦理京兆。鉤距可恧。分符三郡。一畿二湖。素蘊載展。黔首庸蘇。傾耳來暮。拭目行春。奈何彼天。不畀斯人。勿藥徒言。大決難防。嗚呼哀哉。是其可忘。君於一家。孝友出天。上無所忝。先人之傳。身居戚里。心似寒儒。驕矜何有。謙和是趨。樊侯惡盈。陰氏知足。撝挹冥觀。優游遠辱。亦不忘世。且復憂時。慷慨有懷。說與相知。留意筆翰。寄興花石。圖書跌宕。琴酒閑適。不輕喜慍。秪深誠款。德何其厚。壽何其短。最可悲者。旅宦他鄕。沈綿遽革。湯劑誰將。子婦弟姪。邈焉伊阻。相見末由。遺恨靡紓。叨許心知。越自年少。況在晩暮。又結姻好。射星收氛。流水賞音。長筵對酌。好詩迭吟。除書忽降。離恨已牽。出祖南郊。詎留征鞭。倐以疾報。未浹數旬。訃音繼至。眞耶非眞。歸輤戾止。疾驅而行。忍由此路。笑送哭迎。吾儕凋喪。一至此極。非慟而誰。重我心惻。玆詣靈筵。聊薦薄具。尙有不亡。諒冀一顧。</text>
<title>祭金參判重晦文 名繼輝</title>,<text>惟公。性賦英特。質凝淸眞。游學海而窮源。踐理窟而探牘。專一下十行之眼力。博洽無遺。分千頭萬緖於心思。聰明畢達。允矣經世之具。展也華國之才。策天人於漢庭。早占賢書之薦。記風日於魯史。首參道山之登。俄視草於鑾坡。旋賜暇於湖閣。移給舍而廷爭不避。入天曹而銓選必精。謂世道之稍張。致權姦之不悅。忽具錦之交構。果桑梓之遐征。若將終身。初無怨尤之意。所貴知道。寧有私小之心。八年自奴於珮捐。一夕衆喜於環賜。荷聖明之甄拔。歷華要而翺翔。旣外制內相之迭居。亦巍資峻級之屢擢。可喉舌於北斗。演典禮於南宮。作長官獻替盡忠。三司之緖言未沫。任方面往來宣化。四道之遺愛猶存。意者生非偶然。嗟乎命何止此。位未進於金鉉。記已催於玉樓。方侍講而未終。遽疾作而不救。悶藻鑑於黃壤。埋玉樹於玄扃。永言卅載淸貧。晏嬰之裘已敞。不負兩朝恩遇。孔明之粟無餘。殷友生之悲呼。軫宸心之震悼。傷衰世之見忌。撫往事而興歎。屬奮身而抗章。恥隨時而改操。雪霜方知夫秀嶺。風雨不廢於鳴晨。惟丹心可質於鬼神。而精爽奄回於光嶽。說平生而促席。詎釋群疑。定是非於蓋棺。益欽孤節。某從遊旣久。師資遂深。奈鹵莾而無良。恒顚躓而不立。幾造室而披對。每更僕於談論。當使節之東還。乞郡符而南走。嘗入都而往候。胡至門而徑歸。畏人不前。悔其曷追。終天之慟。期而莫遂。伏海甸而雪涕。望几筵而增摧。薦薄具而俛興。冀英靈之欹顧。罕生已逝。國子之悲誰知。獻可將終。溫公之問莫及。</text>
<title>祭李贊成栗谷文 名珥。字叔獻。</title>,<text>奎璧委精。崧嶽降神。絪縕鍾聚。篤生斯人。性賦英睿。質凝淸純。沈潛古訓。琢磨自新。超然獨詣。早悟道眞。微無不析。奧無不瑧。業崇學廣。蔚爲名儒。餘事文章。亦極敷腴。潘江陸海。浩汗無邊。只取理勝。不務雕鐫。有德之言。出於自然。屢魁場屋。遂占龍頭。蜚英朝著。起敬輩流。歷敡華省。遭遇明時。士林領袖。邦家蓍龜。樂行憂違。進難退速。講道河汾。硏幾岳麓。束脩必誨。摳衣自遠。繫蒙有要。諄諄警勸。安定門人。遇之可知。茫茫墜緖。自任無疑。越在夢卜。益勤弓旌。盍亦賁然。慰我聖情。玉音曰咨。咨爾來思。畀爾國均。責爾經綸。凡在臣工。罔不矜式。同底于治。立我民極。公拜稽首。敢不祗承。夙夜匪懈。恐不克勝。殫思竭力。憂國如家。改紀更絃。醫瘡去瑕。急於吐哺。欺負何論。信此搢紳。邪正未分。含沙伺影。同舟爲敵。攻者迭起。禍且不測。不有懸鏡。詎免投杼。權輿是承。一心虛佇。璽書頻招。衮衣重來。方勞營救。孰懷嫌精。大病纔經。良藥難施。人曰毒淫。鍼石其宜。公猶梁肉。謂傷人無。乘黃載路。按轡徐驅。不速不遲。馴致大猷。云胡不弔。遽作仙遊。大厦方構。梁木先摧。砥柱已折。頹波莫回。否運可言。危勢誰持。不憖有誄。速奪興悲。素膳久御。恩數尤全。儀收點班。講輟臨筵。秦舂不相。魯場空築。向背靡定。治亂寧卜。嗚呼哀哉。俾也可忘。才識通敏。酬酢無方。言論亹亹。和氣可掬。發而爲政。事如破竹。嘗掌文柄。遠迎詔使。展禮賡詩。動有餘地。迨典兵務。戎生北陬。軍政塡委。剖決無留。誠心啓沃。著書投進。增修學規。誘掖髦俊。孝友兼至。孤寡同居。俸入屢空。處之晏如。疾病少間。尙軫籌邊。費盡神思。遂致不痊。忘身徇國。不愧先正。位止貳公。年靳知命。於公何嗇。彼蒼者天。不亡者存。請質遺編。煢煢嗣孤。今世潛夫。倘藉友朋。永奉嘗烝。予以無似。從遊亦久。天官忝郞。幸叨僚右。中年阻闊。心則如初。隆秩漸加。賤跡愈疏。唯切瞻慕。非希眷顧。今也則亡。予將疇依。含哀薦誠。有淚霑衣。靈其不昧。歆我祈祈。</text>
<title>祭頤庵文 駙馬礪城君宋寅。字明仲。</title>,<text>惟公。相臣之胄。王室之甥。早厭綺紈。三冬之學益富。終全寵祿。四朝之眷不衰。挺英妙之資。蓄謙恭之德。文章典雅。蘊百鍊之精金。筆法端嚴。開十襲之寶玉。理已造於三昧。心則付於八還。期不憚於敲門。慟亟聞於易簀。雲山謾卜新兆。永悶衣冠之藏。江湖無復舊遊。空留水月之曲。某夙托通家之好。重煩納墓之銘。義其可忘。徒有冥冥之感。德而不報。何勝負負之慚。聊設奠而興哀。少敍訣於卽遠。</text>
<title>祭辛白麓文 名應時。字君望。</title>,<text>維年月日。某官某。謹以淸酌時羞之奠。敬祭于近故弘文館副提學白麓先生辛公之靈曰。嗚呼莫高於山岳。而方之則卑。莫深於江海。而比之則淺。九鼎不足喩其重。神龍不足喩其變。吾謂公而有是。汙不阿其所好。始二五之儲精。降眞才於蒼昊。旣全畀而無虧。爰秀拔於等夷。惟器局之凝峻。復文章之淸俊。早策名於賢書。遂摧班於要津。顧歷敡其何有。但緖言之彌新。高步中躓。貞姿莫渝。力量宏遠。顚危可扶。値鋒車之促召。荷聖知而周旋。曾一字之未補。奄二豎之交纏。喜纔極於少間。凶已承於不救。嗟道窮之已甚。悶天助之難又。返英氣於山川。照中心於日月。傷云亡之殄瘁。怳如在而摧咽。自識面而靑眼。實知心於白髮。笑面背之有貳。洞肺肝而無阻。雖踽踽而寡儔。豈區區以輕許。就三友而求益。我嘗聞諸夫子。誦羲經之斷金。冀利涉乎大水。將以媚于一人。君胡爲乎山之幽。上有慈親兮下有孤。親年已迫兮孤悲憂。君不返兮宿留。恐自貽夫怛忉。要巫陽以下招。假帝命以呼皐。儼寢門之如昨。增予涕之淫淋。歌楚些以侑觴。靈庶幾乎來歆。</text>
<title>祭八溪君鄭公文 名宗榮。字仁吉。</title>,<text>維萬曆十七年歲次己丑十月乙亥朔某日某甲。守江原道觀察使某。謹以淸酌時羞之奠。敬祭于近故崇政大夫議政府左贊成八溪君鄭公之靈曰。惟公。喬嶽鍾靈。列星降精。應時挺生。嶷嶷幼年。頭角嶄然。已表英賢。藏修于室。乃溫乃栗。非義不率。沈潛學問。寢食思奮。大播華聞。利用賓王。爰近耿光。爲圭爲璋。越自道山。緩步閑閑。歷敡淸班。耳目論思。喉舌是司。裨益日埤。怪鬼迭囂。毅然立朝。終始不搖。戚連姦權。不阿不蠲。所守愈堅。賦政于外。棠化所霈。元元永賴。陳力侍從。曷不柄用。爲時倚重。遂陟正卿。亦主銓衡。贊我聖明。堂堂柱石。皎皎心迹。輝映史冊。年德俱隆。進位貳公。望秩益崇。柰何訾毁。亦及洵美。世道之否。夙夜盡瘁。疾病所伺。方資藥餌。勇退田園。宸眷彌敦。朝野攸尊。有琴有書。有酒盈壺。聊以自娛。居然乘化。違離館舍。而卽厚夜。輟朝興悲。官庀葬資。恩數不衰。予以無似。仁庇是倚。濫許知已。去夏趨門。昵奉話言。罄歡淸樽。拜別無幾。泠馭遽歸。難禁沾衣。淹程哭墓。處薦薄具。冀紆歆顧。</text>
<title>有明朝鮮國光德大夫。綾原君具公遷墓誌。諱思顔。字仲愚。尙中宗大王第三女孝順公主。</title>,<text>嗚呼。吾先世。自高祖胡襄公以下。皆葬于楊州治南羣場里八谷山。己未年間。靖陵遷厝之敎下。仍命術官。遍審畿甸諸山之合於陵寢者。錄藏于觀象監。而曾祖綾川君府君墓居第一。公甚憫之。將改擇地。以奉遷累世之墓。未就而沒。故其葬也。遵遺志。卜得乾川里而用之。距群場未十里也。至乙丑夏。文定王后上賓。再卜山陵。而以胡襄公所葬之地爲最吉。朝議旣定。旋加撤遷。卒以正穴有石棄之。倂削去其在前所錄。於是。諸遷者復還。而公墓獨遠於先塋。故翌歲丙寅。乃爲移葬之擧。上聞之。下旨官庀葬事。一依初喪例。實異數也。以十月十六日癸酉。移窆于羣場亥坐已向之原。卽公主墓之右也。蓋公後公主二十五年而沒。又五年而至是。始得同塋云。</text>
<title>先妣貞敬夫人全州李氏壙中記</title>,<text>先妣貞敬夫人李氏。系出璿源。高祖諱𥙷。孝寧大君。卽太宗大王子。曾祖諱㝓。寶城君。祖諱徫。枰城君。考諱澄源。崇憲大夫。義新君。世以忠孝聞。娶彦陽金氏泰仁縣夫人。燕山殺朱溪君深源。義新以母弟坐。配淳昌。正德元年六月戊辰。生夫人于謫所。其年。中廟反正。卽被召還。夫人性端嚴純慤。義新特愛重之。年十有七。歸子我先君諱淳。字子浩。姓具氏。事舅及繼姑。孝謹備至。人無間言。及爲主婦。致誠祀事。終始不懈。先君卒。諸孤尙多未成立者。撫養辛勤。俾無失墜。寡居二十餘年。家道一如先君在時。以子思顔貴。賜今封號。隆慶六年十二月己卯卒。年六十七。生五男五女。男長。卽思顔。光德大夫。綾原君。尙中宗大王第一二女孝順公主。次思曾。己酉進士。次思孟。中戊午科。累官至緋紫。嘗守黃海道觀察使。次思仲。次思閔。皆業儒。女長適士人閔思曾。次適司憲府監察朴致元。次適京畿都事鄭䃫。次適忠義衛朴安仁。次適進士安震。綾原嫡無後。側室男寔寂。女二人。進士無後。思孟生男宬宖窿。女幼。思仲生男𡩄女適幼學韓百謙。思閔生男窫，寭。女幼。閔君生女。適幼學韓彦恂。監察生男逸賢。女長適生員韓顗。次適宗室泰山守棣。次適幼學鄭惠。都事生男之恒，之升，之謙。女幼。安仁無後。震生男女。皆幼。思曾，思仲。皆早逝。綾原復先歿。女及婦壻之死。亦且連仍。晩年。又鍾愛百謙妻而夭死。悲慟不輟。寖以成疾。遂至不救。翌年三月甲申。祔葬于楊州羣場里先君墓左。同塋異域。思孟常在膝下。不克養是憂。懇乞便郡。奉赴南原。瓜代將迫。先數月還京。違離未幾。遽至屬纊。是實由於不孝罪積。慟抱終天。號慕隕絶。敢次姓系行範。竊記壙中。嗚呼慟哉。</text>
<title>有明朝鮮國敬顯公主墓誌銘</title>,<text>萬曆十二年八月丙辰。敬顯公主卒子正寢。越三月庚午。祔葬于廣州治東牧官里靈川公之墓左。公主。卽我中宗大王第四女。文定王后之出也。生而有異質。聰慧端淑。中廟及文定。眷愛最深。五歲。授孝經己小學等書。八歲。封敬顯公主。歲辛丑。釐降于靈川公。合巹之夕。周旋不違禮。時公主年纔十二。中廟嘉之。賜以幣物。旣出閤。克執婦道。靈川公姓申。諱檥。自五代祖領議政叔舟以下。皆有大官。公性豪放。不拘小節。以此爲女奴所讒間。累竄于外。公主力不能救。則憂悶成疾。臥不解衣者歲餘。聞者莫不傷嘆。丙寅冬。嘗患喉腫。明廟遣中使問之。復以御札敦勸藥餌。用家人禮也。靈川公還自謫所。四年而卒。公主哀戚服喪。一以禮。未久遂寢疾。上命御醫治之。不效。訃聞。上震悼。輟朝三日。賻贈有加。凡喪葬。官庀其事。公主生于嘉靖庚寅八月庚午。享年五十五。生一男。曰士楨。娶吏曹判書朴忠元之女。生一男一女。男曰楯。娶掌令洪仁健之女。生男女皆幼。女適某之子宖。早寡無後。士楨以蔭仕。官至長興庫主簿。坐事亦被竄黜。不獲主喪于次。以思孟有姻好。馳書屬以銘。銘曰。於維公主尊無對。中廟之女康陵妹。旣生而淑紆寵愛。歸于大族得厥配。靈川之先累顯代。有勳有業太史載。有赫其家主于內。曷不肅雝鏘玉珮。胡嗜於壞而多背。君子不戒讒犬吠。東南竄海非一再。覯悶旣多積心痗。恩命言旋日欲晦。纔會而失號莫逮。龍轜繼駕禍不悔。五十非壽孤罔貸。懿德之報一何悖。銘以示後吁其嘅。</text>
<title>巫山契會圖序</title>,<text>丁酉秋。陪王子西行。至成川府留駐。殆三年于此矣。一日。在此諸官。行望闕禮于公館。仍會坐于樓上。稱酒開懷。相與語曰。吾輩各奉朝命。留此日久。情義繾綣。有非泛然同朝者之比。盍亦謀諸繪事。以圖不忘乎。皆應曰。諾。乃招工纂資。不閱月而訖功。夫契之有軸。其來尙矣。自蘭亭諸公流觴賦詩。旣有右軍之記。以敍其事。當時名畫。復圖其迹。傳之後人。爲千載不朽之盛事。今吾輩遭亂離。處窮峽。描寫作軸。聊以識其同病。何敢望古人之高致。雖然。今玆之軸。非但圖畫景物。序列衣冠。載一時遊從之跡而已。除官御姓名字籍外。至於齒號居住。祖先三代。母妻子孫。亦在備錄。視他契軸。尤加詳焉。則自吾輩始創爲之。蓋欲目擊心思。其系派之源委。志趣之歸宿。老少遠近。無不周知。雖聚散無常。各在千里之外。而了了然有若相對一堂。戀嫪之心。油然而生。則軸之爲助。豈淺淺哉。抑吾嘗觀世之人。方其艱難聚處也。莫不懽欣愛悅。若不可捨。迨夫旣散之後。遽爾相忘。甚至因一細故。反目相視者。亦或有之。今我在圖之人。親信無間。安有此慮。然亦不可不知而戒之。僉曰。唯唯。旣退。略敍其梗槪。復爲近體詩一首以係之。多難經年滯一隅。可堪爲客飽艱虞。未將豺遘吟成賦。聊倩龍眠寫作圖。豈取殊方謀暫醉。只要他日憶相濡。江山勝致君休道。此意從來不在娛。</text>
<title>中殿疾瘳大殿陳賀箋</title>,<text>節宣暫愆於中壺。方軫無妄之憂。默佑實自於上穹。俄占勿藥之喜。慶關宗社。懽騰邇遐。恭惟主上殿下禮重刑家。仁深悶下。好述有詠。至德用配於乾剛。穆卜乃瘳。微痾何損於坤厚。玆當陰隲之沓應。益祈永命之增長。伏念。臣猥以庸資。叨逢休運。雞林滯迹。班雖阻於鳧趨。鳳闕馳情。忱倍罄於燕賀。</text>
<title>大殿誕日賀箋</title>,<text>鳳紀編年。旣屆虹流之節。龍墀集慶。重膺日升之休。氣象聿新。區宇胥悅。恭惟主上殿下。聖由胎敎。道自生知。念劬勞而莫追。誠孝曷已。備憂勤而不輟。至治斯瑧。玆當誕彌之辰。益迓純佑之命。伏念。臣猥將樗散。叨守棠陰。擧目叢霄。縱阻鳧趨之列。注心宸極。竊申燕賀之忱。</text>
<title>逆賊鄭汝立伏誅陳賀箋</title>,<text>搢紳構逆。禍已迫於稱戈。王法誅將。刑不淹於伏鑕。朝野交慶。宗社再安。恭惟主上殿下式至于休。丕承哉烈。小心不弛。寅畏恒軫。歷年之憂勤。仁政必先撫循。永絶窮閻之愁歎。焉有一夫之弗獲。庶奠四方於無虞。何圖反賊之魁。遽出侍從之列。上以震驚君父。寢食靡遑。下則騷動邦家。居行俱困。孰謂堯舜之聖。反遭莾卓之姦。原豎子包藏禍心。在識者皆知反象。詭飾言貌。用作發身之階梯。假托詩書。益張欺世之囊槖。頃緣謬薦於朝著。遂致竊據於經帷。昵承密勿之徽音。旋露兇邪之本態。旣幽陰之洞燭。自知難容。故怨忿之潛滋。仍圖不軌。聚黨則結妖僧於金界。惑衆則假僞讖於玉函。指陳誑誘之端。不可枚數。部分謀爲之慘。有難忍言。値興師而閱兵。非但號令之陰試。逮進甥而乘筆。抑亦擧措之必聞。毒逾甚於射天。惡豈止於吠主。機將發而已覺。寧貸鼎游之魂。軍未至而先逃。復作網漏之計。卒自屠於窟穴。快同肆於市朝。睿斷無疑。蓋祖宗之默佑。國脈何恃。定宵肝之深思。凡有血氣之倫。疇非抃舞之日。幸金甌之無缺。宜玉燭之加調。伏念臣迹滯東藩。心馳北闕。辰猷密贊。縱夫效致討之功。逆節盪平。尙竊殫申賀之悃。全州人前修撰鄭汝立。與妖僧戒衍及安岳人邊涘，朴文長，朴延齡，金世謙等謀逆。爲載寧郡守朴忠侃所覺。與安岳郡守李軸，信川郡守韓應寅。協謀伺察。得其祭北斗丈。卽報本道監司韓準。準馳驛密啓。卽分遣金吾郞，宣傳官等于全州等地。逮捕汝立。汝立知幾。逃匿于鎭安地竹島。後因縣監閔仁伯發軍圍捕。汝立窮蹙自刎死。舁致京師。典刑梟首。逆黨幾盡捕誅。陳賀大赦。其敎書曰。春秋著無將之義。王法至嚴。漢家重不道之誅。罪人斯得。玆當鯨鯢之戮。合霈雷雨之施。予以寡昧之資。叨守艱大之業。常臨廿載之淵谷。庶囿萬姓於陶甄。豈意逆賊之魁。乃出搢紳之列。賊臣鄭汝立。惡甚梟獍。毒逾虺蛇。囊槖詩書。有同王莾之欺世。譸張符讖。敢畜山童之陰謀。罔念卯育之恩。欲逞嘯聚之計。乃與邊溪，朴文長，朴延齡，金世謙，李光秀，李箕，朴應逢，方義信，黃彦倫等。相隨昏夜。已涉歲年。結沙門而騁妖。假玉函而惑衆。布兇隸於都下。謂武庫之可焚。遣術士於山中。睨擅基而欲據。矯旨而剪方伯戕閫帥。分部而擣畿郊取江倉。姦計益深。禍機垂發。擬殺本兵之長。志欲何爲。將揮犯闕之戈。事且叵測。在從臣而居群盜之首。混冠裳而懷猰狗之心。亂賊何代無。未有甚於此者。凡民罔不憝。皆可得而誅之。縱失悖曄之伏辜。已快逆敦之跽斬。肆將汝立等。凌遲處死。籍沒家産。其子女及緣坐之人。竝論如律。餘孼在鞫者。亦當隨服處決。自今月二十七日昧爽以前。除謀反大逆。謀叛子孫。謀殺歐罵祖父母父母。妻妾謀殺夫。奴婢謀殺主。蠱毒魘魅。謀故殺人。關係國家綱常。賊汚强竊盜外。雜犯死罪以下。徒流，付處，安置，充軍。已至配所。未至配所。已發覺未發覺。已決正未決正。咸宥除之。敢以宥旨前事。相告言者。以其罪罪之。在官者各加一資。資窮者代加。於戲。天網不漏。旣正罔赦之刑。輿情共欣。式擧惟新之典。故玆敎示。想宜知悉。十一月初三日。又下求言傳旨日。予以寡昧。叨守丕基。廿二年于玆。慄慄危懼。若隕淵谷。夙夜不敢遑寧。庶不負宗社之重寄。不幸今者。逆賊鄭汝立。以經幄舊臣。懷梟獍禍心。談詩書而欺世盜名。作讖緯而眩人惑衆。罔念卯育之恩。敢逞嘯聚之計。乃與邊溪，朴文長，朴延齡，金世謙，李光秀，李箕，朴應逢，方義信，黃彦倫等。謂關防可越。謂京城可犯。焚武庫。取江倉。計無所不至。噫。前古反逆之變。亦有甚於此者歟。究厥所由。罪實在予。寡德有虧。若何而修之。国政有失。若何而改之。公私義理。何能辨之。是非曲直。何能明之。紀綱之板蕩者。若何以振起。百司之怠慢者。若何以警惕。下情若何以盡達。風俗若何以歸厚。請託將何以遏絶。獄訟將何以辦矣。銓選不公。何以矯之。士習不美。何以正之。幽枉未雪而冤抑積歟。貪風未革而廉恥喪歟。賢愚雜進。而名器紊歟。用捨顚倒。而公道廢歟。抑發號施令之際。有病民害治者歟。雖切圖治之願。未領致治之要。玆擴虛己之量。乃下責躬之敎。凡我大小臣僚。下至草野韋布。其各敷心腹腎腸。極言不諱。交修不建。俾予一人。庶無獲戾于上下。於戱。失德所以致寇。玆故引咎而修省。布誥將欲來諫。敢不傾懷而採納。惟爾政府。體子至懷。播告中外。庶幾來匡直之言。保若墜之緖云云。</text>
<title>舍弟淸安縣監思閔 景誾。倭寇度嶺。聚軍禦賊。無故見遞往依公州姊之女壻尹廷鸞家。嘗寄書義州。言飢寒將死。異日尋我於原隰中。語極悲愴。翌年三月。病逝。仍權葬其地。其妻子寄食於人。力薄不能相聚。可慟。</title>,<text>有弟有弟紐銅章。亂初擧義提干將。俄聞禠職去何忙。血書遠寄天一方。開緘不覺雙涕滂。書云盡室依他鄕。寒無所衣飢無糧。他年覓我死所藏。因風慰勉知幾行。豈意奄忽欺膏盲。我今衰病寧久康。地下相從且勿傷。念汝十口力未▣。死生多負心茫茫。嗚呼一歌兮歌正長。悲風颯颯生我傍。</text>
<title>第二嫂仲兄進士妻黃氏仲兄諱思曾。字仲曾。中己酉進士。年二十三。病歿。黃氏卽僉知恬之女。相國翼成公喜六世孫。早寡無後。依養於宬。亂初。先隨其弟廷愼。匿於西山。病卒。權厝其地。</title>,<text>有嫂有嫂淑且惠。簽樞之女丞相裔。擇對幸作乘龍儷。戰藝早占遷鶯勢。薄命由來多𨂂盭。歡樂未終沈痛繼。了無移天同卒歲。豈有應門仍主祭。托身猶子情所繫。避兵荒山魂已逝。吾家倂馳方扈衛。亂世相失況斂瘞。報德以空但悲悌。反祔于瑩最先計。嗚呼二歌予憂莫泄。哀鴻爲我天邊唳。</text>
<title>第三姊京畿都事鄭䃫妻具氏</title>,<text>有姊有姊年七九。中歲已失琴瑟友。保持門戶爲哲婦。撫養孤幼作慈母。箱無尺帛衣何有。囊乏餘糧斗可剖。長恨良人永相負。萬事關心堪白首。殷憂謂宜享遐壽。豈知遭亂罹凶咎。憶得神京初不守。策馬却向行宮走。相聞無暇及林藪。未助一錢顔尙厚。嗚呼三歌予咽在口。窮海蒼茫獨立久。</text>
<title>猶子禮曹佐郞𡩄公進。慷慨有大節。才識過人。爲流輩所推重。詩文亦無塵俗氣。嘗坐黨籍。以春官郞罷斥。壬辰歲。避亂狼川山谷。遇賊不屈而死。</title>,<text>有姪有姪官南宮。才識不與凡人同。聰明强記文吐虹。憶曾珥筆侍重瞳。衣裳合贊斧藻功。胡不置之經幄中。命不相謀吾道窮。斥去未見亨衢通。平生坎軻已堪恫。何剚刃戕其躬。兩慈無托三兒侗。冤氣菀結無時終。表門得汝謂當隆。臨老相失餘顓蒙。嗚呼四歌予聲徹穹。浮生萬事俱成空。</text>
<title>內兄軍器寺正李順壽 正老。避亂▣▣地。遇賊。子孫三人見殺。一人被擄。仍患病不起。其後。長子晫及諸孫。亦相繼死亡。幾至滅門。慘矣。又聞兄疾革。連呼我名。若有所托而卒云。</title>,<text>內兄內兄字正老。結髮親愛同懷抱。不但詩書對床討。況乃場屋連兵擣。少年情境墮潦倒。多病形容就枯槁。曾隨仙仗幸蜀道。旋聞泠馭歸蓬島。眼前慘酷那得保。身後沈綿復盡夭。寡姑包死恨不早。贅壻返葬成所禱。追思往事幾醜好。更聆遺語徒煩惱。嗚呼五歌兮重懆懆。何年一酹墳上草。</text>
<title>婦弟繕工監監役申礏 仲峻。奉老母。避亂伊川山谷間。賊至。各自隱伏。望見老母爲賊所擊。意其已歿。遂自縊而死。</title>,<text>爰有仲峻出塵凡。賦性忼慨氣峭巉。昔憤時事血疏緘。天心震動感至諴。筮仕蔭進穿朝衫。問爲何官將作監。蕫率工徒斲松杉。效能營繕絶謗讒。兵起扶老伏嶺巖。禍迫已昏虛明鑒決意雉經莫我摻。視命如草謬自芟。妻子遠寄斥鹵醎。肌膚僅免爲鳶饞。嗚呼六歌予心鐫劖。千秋萬古冤空銜。</text>
<title>婦弟巡邊使知中樞府事申砬 立之。以大將出征。朝野望其獻捷。不據鳥嶺之險。引賊入平地。欲一蹴崩之。戰于忠州。敗績赴江死。蓋嘗在北道。値癸未之變。出塞擊賊。所向無前。狃於韋勝。且不知倭寇與北虜有異。以至喪師亡身。惜哉。</title>,<text>爰有巡邊秀西班。威名赫赫震戎蠻。卉服入寇蹂河山。干戈彌漫旬日間。玉陛命將旗鼓頒。朝野望望馘完顔。吁嗟一跌腥血殷。壯士懷沙去不還。鳥嶺嶔釜險難攀。何不先據扼函關。當時失策買譏訕。體未復土魂罔閑。孤寡何托備辛艱。兄爲連帥恤惸鱞。嗚呼七歌予涕先潛。天長地久恨難刪。</text>
<title>婦弟守禦使原任咸鏡南道兵使申硈 仲堅。天性孝友。旣登科。五遷授南道兵使。陞嘉善。變初。被徵入援上。謁於開城府。命爲守禦使。使守臨津。渡江直前薄賊營。射賊多殺傷。賊挺刃突至。士卒潰散。知不免。遂馳赴江水而死。</title>,<text>爰有守禦何許人。官銜節度身姓申。天資孝友行恂恂。識見分明邁儒臣。雨露恩深拔擢新。奉公蔑私甘淸貧。勤王遏賊守臨津。誓將一箭淸煙塵。薄戰兵散志莫伸。憤憤寧赴驚濤淪。天地否塞運方屯。非爾無良生不辰。望風奔北尙保身。直前効死誰敢嗔。嗚呼八歌兮勿復陳。曲終肝膽空輪囷。</text>
