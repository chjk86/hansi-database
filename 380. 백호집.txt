<title>夙夜辭</title>,<text>曰予生之蹇迍兮。多悔尤而莫予告。夙喪怙而靡方兮。又無良而道之。惟瞽者之無相兮。固顚沛而傾越。殆淪胥而不可濟兮。忽中路而移轍。蓋天眷之不忘兮。亦予益之忠諒。意專專而勿貳適兮。式孚佑之在上。慨旣往之莫追兮。思來者之可諫。羌誓心而自返兮。冀補過而弭愆。夫豈惟震無咎而思悔兮。亦庶幾任重負而致遠。年超邁而不吾與兮。遂循往而殫變。肆日退而無進兮。只衒外而增誣。顧予身之自察兮。誠侗侗而空疏。無遵養之實功兮。蔑可法之懿行。信小者之不審兮。豈遠大之可言。旣頻復而旋㫚兮。殆不可與爲善。困予心而衡予慮兮。奚所好而流連。孰無爲而有成兮。農不耕而有秋。不撫壯而取遠兮。何騏驥之淹中途。然徊徨而自虞兮。思予命之逌承。矧開迪之洋洋兮。旁穆穆而周章。尙前人之可懷兮。惟二后之立極。遹聰明之憲天兮。又上達而無息。集衆善而在己兮。欽省發於時幾。分善利於一言兮。決萬里之江河。愈欽翼而祇栗兮。益沖虛而謙和。旣日新而富有兮。何所急而不遑居。周覃思而待朝兮。孔發憤而忘食。亦涵育之有餘兮。而競日之不足。是盛德之足述兮。寔大智之在玆。何聖度之浩蕩兮。亦小夫之可恥。謇自反之可量兮。盍中夜而深長思。顧舍彼而行此兮。殊不足以言知。懷荏苒而不斷兮。棄乾剛之大德。䙝鬼神而滔天兮。孚厥威而莫測。矧小智之足惡兮。急人知而憚予正。存諸已而思灼兮。出乎人而恥勝。若所爲而奚所望兮。爾則未之思而不知量也。旣行迷而靡予適兮。長大息兮自畫。悔不可以有瘳兮。時不可乎復得。追先軌而旣過兮。眷前路而遲莫此。固非予心之所安兮。尙今更循襲而變易。請姑誦余所聞兮。輔余志而畏服。曰禍不好則無禍兮。欲曷克則匪欲。知其難而察其好兮。行所安而懲爾悔。莫見善而自怠兮。又知非而處之處之漸兮滋長。怠不克兮浸微。必煌煌而旁燭兮。惟隱顯之無怍。夫惟人之莫覿兮。繄君子之靡及。承皇天之耿命兮。儼幽獨之指示。諒吾心之不疚兮。終蕩蕩而光輝。聞大勇於先民兮。惟自克之在己。粤旣震于余衷兮。懷此意之不可夷。比九淵之靜默兮。穆潛光乎靈源。竢此中之洞徹兮。從優遊而大觀。若神禹之濬川兮。我無事而循自然。欽帝皇之聰明兮。與天下之爲善。積昭明而不掩兮。終萬古而蒼茫。惟江海之浩蕩兮。集衆流而不讓。寔軌躅之可尋兮。逝古昔之可繼。誠有爲而若是兮。固顏氏之不我欺。天旣付余以投艱兮。已爾職思以居憂。瞻高山之邈邈兮。惟逝者之滔滔。三千年之蕩軼兮。五百載之寥闊。何皇路之榛蕪兮。幾皐門之脩阻。時浸跌而易變化兮。志懷晏而不可爲。戒懼予勿時離兮。十千予又不措。思忠信之格天兮。苟勉彊之造事。敢欽述而自詔兮。尙夙夜而在玆。亂曰。爾之有知兮。旣或言之神之格思兮。尙或聽止。欽爾祇愼兮。念爾思恥。其臨父母兮。有詔嚴師。</text>
<title>山中辭。寄宋英甫。時烈</title>,<text>歲晏兮風怒號。河山搖落兮天雨霜。卉木慘其無容兮。魚龍遁藏兮鴻雁高翔。予美兮誰與處。木石居兮山之陽。援薜蘿兮飮石泉。吸沆瀣兮內充離。山蒼蒼兮荊水洋洋。予之懷兮忡忡。願一見兮道予意。君無淹兮山之中。</text>
<title>酬李濟卿 弘相</title>,<text>歲晏兮誰與歸。山中人兮招予。招予兮何爲。結蘭佩而延佇。寥寥兮山高而宅阻兮。獨靖恭兮神明居。飮石泉兮嗽余穢。吸沆瀣以充虛。魂載魄而不滑兮。精醇粹而始壯謇。夙媚此幽獨兮。樂淫浩兮方未央。予美兮思予。曷不從我兮褰裳。</text>
<title>感春賦</title>,<text>夙余好此遊方兮。駕我馬而驅之。朝發軔於東隅兮。夕崦嵫以爲期。觀中國之浩蕩兮。感民風之興替。歷姬姒之遺墟兮。遵江漢而娛志。夫何聖哲之耿光兮。獨輝映乎千春。悲東魯之阨陋兮。慨南國之無人。曰隱居而求志兮。懷先民之遺訓。撫六合而興喟兮。翹余靈乎方寸。粤余旣不能窮孔叟之遠轍兮。吾將撫陶氏之素琴。忽敷衽而流涕兮。視昏墊其亦何心。望九關之脩阻兮。山峻高而樹蒙蒨。歲晼晩其寥廓兮。思婉變而獨不見。保厥美以康娛兮。孰暗投爾以夜光。曰余勉修而自姱兮。紛馥烈以佩璫。懷余憂之無疆兮。眷帝衷其未忘。惟輿衛之在閑兮。豈皇路之終窮。極四載以周流兮。雖勞悴其固何傷。辛卯晩歲。邂逅宋英甫離岳下。語撫時譚事。相視感慨。因說及晦翁感春賦。余屬英甫。時所遭有古今。子之志。卽古人之心也。盍步其韻示余哉。英甫曰。烏乎敢。奏韶揄英。和者固難矣。余謂之固也。何傷乎。亦各言志也已。如其僭也。吾固已有罪焉爾。復續賡以起之。英甫乃投我一篇。以索余前作。遂書此而酬之。</text>
<title>再贈宋英甫</title>,<text>曰予美之好脩兮。攬薜芷而佩之。騁騏驥而逾邁兮。遵前軌而指期。歷脩遠而周流兮。芳酷烈其未替。時繽紛而好遷兮。豈伊渝夫素志。溯淵源而沛徂兮。獨興感乎千春。慨伊川之披髮兮。喟蹈海之誰人。憐夫君之抗志兮。秉閩翁之昭訓。縱混世以蒙恥兮。獨反顧乎方寸。背馳俗而莫聽兮。發孤唱於幽琴。欲障河而東注兮。悲予美之貞心。淫雲浩乎天路。巇隱耀靈乎蓊蒨。結蕙纕而貽思兮。怨靈脩之不見。望重閽而掩涕兮。超永懷乎淸光。夫何汝服之偃蹇兮。雜椒纓與瓊璫。竟方圓之莫周兮。豈矩矱之敢忘。旣逝者之不察兮。知方來之無極。信余飾之方練兮。長顑頷其亦何傷。本韻極字。不叶韻。前篇易以窮字。英甫責我以擅易古人文字。遂因元韻。</text>
<title>春日有感。敬次晦翁空同賦。寄尹吉甫。宣擧</title>,<text>夫何春氣之浩蕩兮。物有萬而怡怡。慨余衷之寥廓兮。獨靖處乎靖閨。豈朝食之不充兮。而服采之不光。懷古人於千載兮。目四海其若營。方天下之懷襄兮。偃予牀以雍容。駕風霆而歷覽兮。魂宕越而上從。欲周流而淫樂兮。時晻曖以內忡。撫九有以揚靈兮。橫四極兮焉窮。望莘野而興喟兮。挹魯巷之遺風。忽蘧蘧而形開兮。孰知夫嚮昔之夢夢。憑神遇而矢詞兮。託遺響於空同。</text>
<title>弔箕子賦</title>,<text>幽居無事。偶閱谿谷稿。得其中弔箕子賦者。卽步姜編修皇華韻者也。予讀之有感。遂爲之續次焉。嘻戲乎。余生世之阨陋兮。極瀛海以東兮。誰與儔侶。思天地之博大兮。無羽翼而擧。訊行居吉凶之攸在兮。將貞卜乎懷糈。惟陽咸之旣遠兮。孰詢余而開女。中心鬱而不離兮。若春繭之亂緖。抽黃卷而永歎兮。對古人兮無語。感逸躅於太師兮。懷往哲之出處。夫何千載之悠悠兮。若將攄憤懣而發齟齬。昔天乙之纘神禹兮。同舜堯而爲心仁。代虐而當天兮。集四方之獻琛。年四百六七聖賢之繼作兮。越至今末孫之縱淫。靡乎北里之舞兮。放咸韶之正音。駕蜚廉而輦蘇已兮。不知夫天步之嵌嶔。始玉杯與象箸兮。終酒池而肉林。繄我師之興喟兮。寧不足以觀其深。予舊云而弗余聽兮。心怛傷兮非今。念我祖之底陳于上兮。我乃甘旨酒而擁幼艾。誠耽樂而忘憂兮。不顧難而圖害。謂我命在天兮。運皇輿於敗途。惟荊棘之莽莽兮。罔晝夜而馳驅。播黎老與角犀兮。比頑童以號呼。嗟二后之就醢兮。發藎臣之潛吁。噫。王子之咨我兮。弗畏畏而矯誣。矧祖已之奔告兮。暋不念夫牧宮之天誅。不監乎夏日之在天兮。忽沈光乎桑楡。噫。王心之浩蕩兮。不予好而自虞。豈予忱之不屬。彼穹玄之式孚。詔王子而出走兮。將天命之榮枯。邦淪喪之在目兮。曰予往而何徂。愕西隣之東戡兮。懼天監之下𨵦。哀小師之致命兮。我心毒乎呑荼。欲畢辭而同歸兮。余又恐乎道之支盧。疾彰君而悅民兮。非憚怏兮寧自汚。披余髮而靖余心兮。王非過兮我有辜。處北扉而操幽音兮。孰知夫余心之悲苦。惟上帝之高居兮。覽相觀乎下土。曰余心之昭昭兮。庶無愧乎吾祖。惟皇祖之顧天兮。膺帝眷之錯輔。豈得失之靡常兮。承帝事之否臧。繄皇祖之有訓兮。勖愆風之不匡。胥上下之昏逾兮。遂峻命之靡長。人億萬之離心兮。魚鱗集乎周王。撻西師之陳郊兮。置氷炭乎中腸。唉我王孫子之膚敏兮。紛趨蹌兮挈爾牛羊。惟周王之膺天兮。道有光乎成湯。曰承皇之寵光兮。將求爾乎舊邦。嶷儀刑之尙存兮。殆大範之是揚。惟天畀而神授兮。夙有聞而未詳。古帝之命神禹兮。水土平兮呈祥。寔彝倫之攸敍兮。天佑民兮我不知。羌潛心之有素兮。道顯晦之有期。猗虛己以而淸問兮。非子與而焉之。天以是而付予兮。紛衆萬而子尸。欲閟言而不言兮。心升降而然疑。曰斯道不可廢於己兮。匪有間於用捨。得其人而不傳兮。余畏天而敢已。開群蒙於萬代兮。坦百王之皇路。揭九類而敷陳兮。總王極而維固。是所以敍天性之五常兮。納生民於鴻度。遂申之而無隱兮。蓋伊敎而匪怒。顧臣僕之非余心兮嗟余行之踽踽。指巫閭而東騖兮。吾將與夫二子者而爲伍。想當日之叩馬兮。潸予涕以增傷。哀仁賢之眷眷兮。莫或捄孺子之披猖。瞻三韓之邈邈兮。膏予車兮褰予裳。臨東極而揚靈兮。翳摶桑以徜徉。信中情之無聊兮。人謂予之佯狂。彼鱗介之腥羶兮。豈無與爾之椒芳。蛟龍魚鱉之爭處兮。吾且爲之堂房。太白蒼蒼兮。浿河湯湯。揖遜之風兮。舜堯之光。檀之墟儉之宅兮。居水之北處山之陽。布八條而遒百祿兮。民無爭而物無戕。詠同明於嵩渾兮。追大風於夏商。經周秦之戰鬪兮。蓋肉之於朽髏。閱劉項之風雨兮。實拔之於疹㾞。綿千祀而優優兮。予眷德乎誰求。信疇敎之餘波兮。嗟不諒之奴囚。重惟我師之明辟兮。萬帝后之共由。何挈九之懸世兮。一不率而逢憂。寔品五之攸行兮。與天壤而周流。慨此學之不傳兮。紛喪亡以奚尤。周王見而勃興兮。孔聖聞之尊修。及季葉之凌夷兮。有辭藻之啾啁。孰肇生此厲階兮。驚北馬之橫蹂。惟長江之蕩蕩兮。曁秦城之矗矗。挈嬀姚姬呂於氈幕兮。混車書而蕩覆。束干戈而朝請兮。奉俎豆而就戮。掩黃唐之舊圖兮。率九有而隷僕。無仲連之蹈海兮。孰忍飢于孤竹。余生世之阨陋兮。極東陬之夷服。橫流涕而浪浪兮。聘四方之蹙蹙。憶營丘學士之東來兮。余童觀之隔宿。方周室之未壤兮。感殷杜於遐方。曾日月之幾何兮。衋余心之憯傷。撫陳編而三復兮。仰昊天而渺茫。非運物之隆弛兮。寔師範之存亡。屹太岳之崇崇兮。浩河漢兮洸洸。增增士民之藪兮。秩秩圖書之藏。遵孟氏之宏廡兮。有萬里之耕桑。蕩詞苑之稠濁兮。一道德爲文章。收熊羆於貍步兮。拔髦俊乎黨鄕。囿淫比於會極兮。本一人之元良。蓋皇天之不畀純兮。由體德之或涼。莫籲告於帝閽兮。無余爲之俶裝。折瓊茅以諏往兮。抱龜章而翺翔。諒有會於古人兮。聊寓言於詞場。予生世之阨陋兮。思一擧兮大荒。睹山川之紆曲兮。遂上極乎穹蒼。參群帝於太淸兮。乘箕尾兮撫氐房。重曰夫子之遘世兮。命乎柰何已矣乎。狡童之不與我言兮。讎我則那授大範於有道兮。任彝倫兮匪佗。麥漸漸兮遺墟。予馬白兮西畿。攬予涕而長歌兮。行靡靡兮東歸。白衣與區井兮。我思兮依依。千秋丘墓一畝祠宮兮。遺蹤則是而報事非也。</text>
<title>寄李玹一辭 弘仁</title>,<text>山兮水兮。動靜以看。鳥兮魚兮。飛躍自然。取兮爲道。舍兮違天。明兮彝德。養兮執中。樂兮多得。察兮爲精。哲人體兮用無方。愚人思兮效有應。活兮化兮誠所成。上兮下兮病施功。去萬年兮。傳受一規。來千秋兮。豈非三才。默而達兮希矩。澄而認兮包周。高翔兮應世無違。潛跡兮同氣相求。進退兮無媿本虛。治亂兮益愼良知。望勿遠兮昏謨。勉哉兮勉哉兮。</text>
<title>宣陵齋舍</title>,<text>禮樂三千里。山河二百年。衣冠今在此。松檜獨蒼然。</text>
<title>偶吟寄宋明甫 浚吉</title>,<text>歲晏魚龍蟄。天寒霜露多。山河正搖落。君子意如何。</text>
<title>豆浦。示金剛仲， 鉉弼 金君瑞 渭弼。</title>,<text>秋風吹漢水。白雨過楊州。此時同好至。臨眺一銷憂。</text>
<title>同尹吉甫宿豆浦</title>,<text>宇宙孤光暮。江湖一枕高。看君飛動意。拓落愧吾曹。</text>
<title>答閔大受 鼎重</title>,<text>學士投簪紱。監湖結小樓。時時來問我。共挐釣魚舟。</text>
<title>和金慕齋。松石居士 崔參判命昌 山家八詠。</title>,<text>嶺月涌金地高易受光。金波涌初夜。來從碧海底。直照茅簷下。淸溪碎玉琮琮出巖竇。直解到東瀛。雖經闤闠裏。不改林泉聲。石門閉客客子來不來。山門開不開。非嫌行徑石。爲有門前苔。女墻捍寇貧士慢隨俗。矮墻非有貯。却恐夸奪子。亂我書四部。巷柳凝碧門前五株樹。物色猶典午。境偏不可折。終日無來去。山花映紅春事正爛漫。前村可沽酒。正恐妬花風。一片飄不久。駝岳浮嵐前山一脩眉。嵐起更添碧。亭亭若爲容。山翁頭皓白。鷹峯積翠北岳郊大國。蒼翠日夕多。噴雲復泄雨。樵牧其誰何。</text>
<title>書觀音窟</title>,<text>夕投淨慈菴。早憩觀音窟。臨風發浩歌。興入寥天一。</text>
<title>與李泰之 惟泰，黃周卿 世禎。偕遊新都。</title>,<text>指點鳳林洞。憩息潛龍淵。致身靈勝地。同遊況秀賢。</text>
<title>次宋英甫韻</title>,<text>歲晏鴻雁高。江漢風浪起。結蘭欲誰贈。知爾西方思。</text>
<title>奉贈尹吉甫</title>,<text>霜露稽山晩。煙波漢水深。同君三夜話。慰我百年心。</text>
<title>次李濟卿詠菊</title>,<text>得我籬邊種。分君階上欄。不取芳時玩。須要歲晏看。</text>
<title>東遊訪許眉叟</title>,<text>岧岧鳳戴石。渺渺峨嵋洲。中間一聚散。煙樹含離愁。</text>
<title>登南漢天柱峯</title>,<text>地是高王宅。城今大國營。山河空極目。落日暮雲平。</text>
<title>閱文山集杜詩。感懷步韻。</title>,<text>山河一萬里山河。纘箕聖舊業。訏謨者誰子。朔風掃秋葉。中興撥亂中興日。談義溢芳茵。終然十濟城。有淚沾衣巾。大臣安危大臣在。論議將誰極。非和亦非戰。永負臣子責。㱆欷恨無蓑笠備。雷雨盈天地。齊城遂不閉。太息復㱆欷。大將朝廷任大將。精甲赴西城。胡來但長嘯。東山旌旆橫。金山戰哀哉金山戰。百萬化爲鬼。一死不負國。輿尸堪流涕。柳節度嵬冠柳節度。先據山之北。戰罷功自高。天外愁雲黑。驕卒捲甲赴朝廷。雪涕風悲號。驕卒不用命。失法恨滔滔。萬山揚旗萬山中。赴急非良策。北門誰鎖鑰。城峻徒天壁。風雨驅馳數千里。不與風雨會。有終只管行。陰陽奪眞宰。別島別島圍滄海。歲暮風濤長。自古難與守。未始無金湯。北來軍一觴復一詠。世事付長流。焉知北來軍。化作凌波虯。胡笳胡笳中夜發。楚氛迷四郭。草間公與侯。長鬚與赤脚。</text>
<title>丁亥仲秋。送權秀夫。儁</title>,<text>歲華遂寥落。庭樹聞秋聲。良友佳期至。尊中芳醑淸。</text>
<title>同許眉叟遊長景臺</title>,<text>岧岧長景臺。鼓枻秋江暮。往事起余感。悲風來遠浦。臺是高王射。村氓說至今。平生四方志。衰白罷登臨。紺岳山前路。風高歲欲秋。淸宵石鹿洞。落日溯熊洲。</text>
<title>龍門山。酬贈李生。后平</title>,<text>驪水春波渺。龍門霧雨濃。携君三日話。更上最高峯。</text>
<title>步權思誠 諰 韻</title>,<text>天地生萬有。雜然蕕與薰。聖人參兩間。要無同器紛。人雖毀詈我。我無怨惡人。惟皇自敬德。是之謂反身。</text>
<title>酬權秀夫</title>,<text>雪意江湖滿。幽襟此日開。圖書靜一室。灑掃倘君來。</text>
<title>次李生 有欽 韻</title>,<text>風送千峯雨。松含萬古春。如今棲息地。林鳥自相親。</text>
<title>次梁德山 暹 韻</title>,<text>北嶽雲煙暮。南湖鷗鷺閒。行藏今日計。從此欲無還。</text>
<title>夜泊水陰村</title>,<text>江漢秋風起。終南爽氣多。扁舟隨夜色。的的近天河。</text>
<title>酬李祖然 同揆</title>,<text>與君成二老。來往足風流。前人留好語。吾輩復滄洲。月出鳥不飛。夜涼人宴坐。虛堂撫六絃。調古無人和。赤日中天轉。寰區大火烘。新詩二十字。爽若濯淸風。</text>
<title>歲己卯夏見月</title>,<text>蒼蒼月東出。浩浩浮雲白。興亡未前定。天意安可測。殷憂昔方興。我后思奮發。皇天已動威。黎庶知厥失。深惟理亂源。夢想勞遺逸。安危豈無策。識時在俊傑。顧非賈生才。感慨皇王道。耿耿寸心赤。出處惟天數。懷思列仙儔。歸歟撫予玦。陰陽好推盪。芳歲奄超忽。驚風西北起。慘惔迷京闕。翠華捲飛塵。犒師廟謨急。長淮失天塹。北門誰鎖鑰。太息復痛哭。理亂寧匪人。女眞誠知兵。再造功惟新。棄捐勿復陳。浩蕩不可傳。山河一千里。禮樂三百年。浿河水西趨。嵩明山極天。凄涼望北淚。周道中心怛。人心固如此。天道猶盪軼。聖哲時拱手。逸士將何爲。滄洲去世外。黃卷來棲遲。洋洋古聖心。粲粲興亡事。不辭顏氏貧。無爲原憲恥。丈夫重去就。兼善本在己。且采北山杞。努力追前軌。</text>
<title>庚辰季春記聞 漢水赤。三公辭退</title>,<text>東周四十年。仲尼成春秋。戚戚君子意。眷眷何所求。皇天固仁愛。警動非虛語。比如父母心。譴責寧深怒。楚昭誠知言。董生深長慮。周公豈欺我。三歎惟厥顧。跌盪閶闔高。潭潭廊廟深。遜美殆虛文。激厲猶天心。惟天動至誠。識時須高賢。一成夏天下。環海匪吾民。方知我先王。陟降惟時勸。時乎不再來。鬼神不可玩。不聞古傳說。定傾非偶然。五事集群謀。三策懼時遷。嗟嗟二三子。且莫崇謙 缺。請以吳越志。反復吾君前。君心我見之。涕出存深恥。恥之師文王。考彼鄒孟氏。皇皇簡帝衷。勿勿民懷仁。夷齊豈逃世。種蠡殆偏臣。大義且莫說。深仁惟一死。當年父母恩。至今猶天地。吉凶矧民事。殘賊竢天時。憮然臨朝歎。尙紆中夜思。山河氣浩蕩。煙霧蒼茫然。撫襟獨中庭。初月來周旋。</text>
<title>書感。二首。</title>,<text>歲月日以往。時序忽已暮。邦懷自憭慄。中宵聽秋雨。凄凄襲深林。蕭灑不入土。沈思集百感。撫襟惟三歎。平生四海志。十載文字間。發憤無所成。逝將招吾魂。陰陽浩浩移。芳歲不可駐。急節自相推。高風吹庭樹。蕭條捲落葉。寂寞掃天宇。感慨發深省。卽事非今古。不昧方寸地。皇皇朝萬神。王風自逶夷。周道生荊榛。我思君子言。由己匪由人。洞達八牕開。盎然四海春。以此事上帝。欽哉惟日新。</text>
<title>聞雷</title>,<text>四時迭起伏。軼蕩成今古。回風一以厲。歲晏孤光暮。嗟嗟惜往日。鬱鬱懷前道。沈吟感物化。獨起看天宇。陰雲集四郊。慘憺風從雨。雷電忽交至。震盪惟天怒。孟冬十月中。重陰天地否。庶類固以藏。群動咸無爲。聞之古傳說。陽出非其時。非時出不常。異哉玆何祥。爲公與爲私。玄意無幾微。永懷美人志。怵惕中夜思。民心思大漢。玉帛趨強秦。悠悠世間事。浩浩不可陳。聖人體元化。興變垂訓懿。亦有觀法象。非禮斯不履。天心普萬物。君子存欽畏。恭惟帝舜氏。翼翼惟時幾。勑命其無貳。風烈斯不迷。</text>
<title>朝出</title>,<text>朝出城東門。秣馬平丘驛。驛館旣頹落。解鞍高阜息。西臨漢水流。浩蕩春光白。北顧終南山。蒼茫擁煙霧。異哉山河氣。吐納風雲雨。中間百萬家。日夕輪蹄擊。熏天起富貴。撲地連甍桶。公侯足意氣。游冶多容色。固有賢與豪。相逢不相識。</text>
<title>過月谿</title>,<text>行行到月谿。僕夫愁畏途。棧磴自古難。我馬且旣瘏。前年大水敗。況復非昔時。俄然一條路。坦蕩平夷夷。上躋絶飛走。下無臨底淵。雖然有怵惕。終亦無顚連。問誰能爲此。云彼金居士。居士何爲者。本業瞿曇氏。鼓鑄中原鐵。大施陶鈞化。楊山忽破碎。危險盡誅剮。巖巖當路石。折首千丈下。當時戊子冬。知事事已極。有感而言。 乃至硜硜類。不復妨輿馬。厝民坦途上。正直人所視。以是求善因。足見慈悲施。匹夫懷濟物。利益及齊民。齊民得一善。罪福要諸天。常愧天下士。白首攻文字。縱達靡兼利。卽窮寒餓死。悠悠此天壤。吾道日陵替。</text>
<title>奉別尹魯直 舜擧 出宰安陰</title>,<text>道汚志淳拙。風塵氣鬱律。毛君奉檄喜。知是爲親屈。南山七日霧。文彩何炳蔚。踧踧闕里道。荊棘匪翦伐。廬山何高高。廬水何滔滔。綏軒出廣路。五馬何儦儦。想君下車日。先入徐孺室。甚知丈人心。黎庶惜鞭撻。民懷在淸靜。化行自閨闥。此道久已喪。賢者宜兢慄。寧將口腹累。未效公私勞。吾知政成後。歸袂風飄飄。</text>
<title>酬兪武仲 棨 贈扇</title>,<text>故人一千里。遺我齊紈裂。斲彼綿山竹。裁此懷間月。朱炎仲夏天。動搖冷颼發。憐我阨塵土。感君襟期豁。豈云慰黎庶。且用滌煩熱。三年瘴蒸地。知爾蘇民暍。重淵氣方蕩。時序恐蹉跎。炎涼自推奪。卷舒將如何。</text>
<title>步申元瑞 命圭 韻</title>,<text>古之所謂文。發其在中美。以至詩賦流。本源非有異。是謂文載道。故曰詩言志。自然而然爾。非強取之耳。所以三百篇。婉約而多思。風雅一以降。作者昧其旨。寧知本性情。匪復止禮義。風雲月露狀。雕篆溺所嗜。我友學李杜。高步期遠致。甚好古文辭。力去陳言靡。此意良足賞。懼非進不匱。文王淸廟什。灝灝留天地。是足觀其深。鳥可以爲僞。遑遑我不暇。平地覆一簣。知君志不群。宜鑑蟲優刺。常思壯夫戒。多爲前人愧。吾斯未之學。聊報瓊琚示。</text>
<title>秋懷</title>,<text>臥病幾多日。寥闊秋空碧。高風萬木下。霜重千疇白。天時易變化。人事日蕭瑟。唐虞漢宋事。歷亂付幽帙。時將感慨意。深夜待秋月。豈無我馬壯。遠途須長策。及玆膂力強。四方窮轍跡。乃如守定僧。焚香坐岑寂。</text>
<title>酬李濟卿詠盆菊</title>,<text>歲晏百草死。憐爾顏色鮮。芳心獨自持。榮悴非在天。偏多後時感。不取中堂姸。惻愴君子意。遲暮要相全。</text>
<title>古鏡歎</title>,<text>我有一古鏡。潛光猶自發。塵埃一拂拭。掛壁如華月。由來不取照。恐照顚頭髮。不是閨裏人。非爲怨離別。</text>
<title>酬宋英甫</title>,<text>大懟伏斧質。五廟神靈列。太陰襲旄頭。天意有肅殺。夫君抱遺經。志在修麟筆。曷不叫閶闔。奮舌浮雲決。東韓萬貔貅。有憤鬱未泄。乘勢在黔蒼。識時惟俊傑。聖哲豈造時。時至能不失。</text>
<title>簡寄杆城朴丈 吉應</title>,<text>末俗不好古。我丈殊不然。逶遲風塵際。心獨追古先。古貌旣純庬。古心何專專。憶我病在牀。問我湖上天。語出塵世上。氣蘇君子前。甚知丈人心。不爲飛纓牽。擲我崑丘璧。愧無江皐捐。欻忽半日紀。未敢忘周旋。潛鱗固遁藏。矯翼思騰騫。春生驪水開。離思方涓涓。翩然自何至。海客劘吾懸。一榻三宿話。義見容趨燕。白日出東溟。蒼茫萬二千。丈人於此間。手撫淵明絃。祝公加餐飯。緘鯉付偓佺。</text>
<title>東行途中感懷</title>,<text>冉冉桑楡日。驅馬東出關。秋聲起閶闔。漢水增波瀾。薈彼朝隮氣。回首終南山。旅雁叫離群。雲間行路難。惜哉荃蕙變。芳序倏已闌。予美白雲鄕。懷古涕潸潸。萬事遂參差。天心終爛漫。緬想歸與歎。憂來不復删。</text>
<title>上舅氏金獻納 鋿</title>,<text>鬱紆漢陽城。岧嶢上黨關。離愁不可理。世事如濤瀾。遺我翠竹實。起我商顏山。寧將戀妻子。脫屣諒非難。大易戒遯尾。楚騷悲歲闌。凄凄廣陵樹。眷焉風前潸。君平與子陵。道論終爛漫。且將斷朝報。殘年窮述删。</text>
<title>簡寄李就規 𣞗</title>,<text>飄颻任去留。有如波上舟。忽起鄕關思。正値江漢秋。風高濤浪白。雨收氛埃廓。追我數三公。幽襟共灑落。仍懷求友篇。愧余鳥擇木。邈邈鷲嶺山。逶迤豹溪谷。漁樵足靜境。鑱劉聊扶病。悠哉四方志。樹屋惟時命。相思復相勵。珍重故人書。借問昔先民。取舍將何如。</text>
<title>東遊。訪許眉叟。</title>,<text>楊山雪滿徑。湍水氷千尺。同我五六人。二老鬚皓白。提携鹿洞幽。且瞰龍淵碧。玆遊曷不勝。四美非塵俗。</text>
<title>近日火色異常。聞見所及。豈禁憮然。披閱間。偶得立伏馬事。謾成一語。謹呈大受。</title>,<text>矯矯立仗馬。一鳴辭紫宸。戀豆固凡骨。龍性非能馴。嘶雲攄不平。奮骨思騰迅。縱失三品料。雄姿更淸峻。</text>
<title>挽權思誠</title>,<text>世事一如此。天心何錯莫。未展地上足。忽墜雲間翮。渥洼出龍媒。崑山生鸑鷟。綽綽名父子。早抱荊山璞。玄成負文彩。公度饒經學。風塵染冠佩。追琢韞諸櫝。周旋長者門。飽聞詩書則。遭遇我寧考。天開扶桑旭。時危思俊乂。主憂急籌策。胄筵引舊儀。宣室屢前席。契合向昭融。蒼梧雲慘黑。王章多岐議。世道終飜覆。平生致主心。臨事忽噴薄。跌宕復疏莽。嗚呼見訾謫。賈生亦輕肆。梅福實狂直。炳炳腔裏血。斑斑露丹赤。枯槁澤畔吟。忍飢丘中麥。惟玆榻上功。更得涪行力。子道固肥遯。孤衷嗟莫白。重思敷陳義。揚善與隱惡。謇言少委折。堂上生荊棘。杞梓終棄捐。薇蕨非王祿。衮衮積憂愛。冥寞埋窀穸。行路固悲傷。群公盡歎惻。謁過必容納。聞善恐不及。人無肯若是。子獨劇嗜欲。吾衰髮盡華。道汚親朋落。悽悽求友篇。灑涕驪東峽。</text>
<title>挽權生 志</title>,<text>秀而不實者。悲哉如斯言。爾質實純粹。爾志何溫溫。行將出廣逵。且見遡淵源。甚矣吾道衰。庶爾爲轓轅。忽爾天不弔。慟乎那堪聞。遙遙楊山路。漠漠臨江濆。題此道爾行。余悲不能文。</text>
<title>挽沈承旨 光洙</title>,<text>自公之逝矣。于今三月餘。處獨誰與語。出門靡所如。秋聲忽已高。日月驚隙駒。人事信奄忽。世界眞逆廬。憶曾在城東。相視色敷腴。逝將同歲暮。苹芩得招呼。豈意公棄我。此計墜空虛。不復見斯人。嗚呼天祝予。茀茀三逕草。寥寥揚子居。已矣勿復道。無淚揮征車。</text>
<title>挽鄭秀才 光圖</title>,<text>昔余與乃翁。邂逅城之東。質然丈夫容。穆如來淸風。論今更考古。發我胸中蒙。周旋十載餘。肝肺日昭融。一似淡淡水。又若醇醇醲。相期至歲暮。蘭佩共隨從。乃翁忽棄我。慟矣吾道窮。福善仁壽理。無路問天公。猶有二男兒。炯炯看雙玒。積慶信有種。爾質何敦厖。發靷趨正塗。前路遠且通。因心則友孝。有禮飭其躬。庶幾絶壑姿。蔚蔚磨蒼穹。柰何俄不見。更聞爾之凶。蒼茫都不省。信乎天夢夢。書此送爾行。我涕增縱橫。</text>
<title>次舅氏韻</title>,<text>顏淵處陋巷。齊心保天眞。閔子辭費宰。侍側獨誾誾。大聖席不煖。行歌非隱淪。或欲兼天下。或自善其身。尙矣古賢聖。有道各自臻。嘐嘐千載下。邈邈前脩塵。迎風幼安帽。漉酒淵明巾。每於黃卷上。想像古之人。有時三歎息。病也非爲貧。寂寂子雲宅。蓬蒿斷蹄輪。吾舅惜離群。札翰展深親。茅簷夏日長。坐誦淸篇新。</text>
<title>挽閔參議 光勳</title>,<text>末俗何萬端。丈人心獨古。醇醇誠長者。令人輸肺腑。憶曾未委䞇。問我城東寓。覵公志下士。傍覺沈痾瘉。春風吹驪水。相視色敷腴。敬拜大夫人。欣見斑衣舞。世義不遺舊。推老及窮窶。甚知丈人眞。至性無垣堵。當年楚氛惡。老幹經風雨。世事遂頹心。浮華中不取。矯翼孰不如。再命滋益僂。有墉壤不治。有屣缺不補。積德有餘慶。賢子宜名父。家聲肯墜地。論事動人主。秩秩淮海江。翩翩起人慕。左右三元郞。蹙蹜客回顧。庶見福壽齊。胡不假年數。哀哀鮮民淚。更向風前樹。</text>
<title>古塞下曲</title>,<text>將軍赤羽旗。朝出明光裏。驅馳度楡關。北逐天驕子。歸來意氣高。飮馬長城水。</text>
<title>白湖</title>,<text>九月江湖白。危亭夕望平。蒼茫但一氣。寥落盡秋聲。學劍悲無術。屠龍愧近名。臨風發浩詠。水鶴過山鳴。</text>
<title>挽權南陽 勛</title>,<text>舊誼仍兄弟。儀刑夙所欽。中間成阻闊。世故實侵尋。行治循吏傳。止足古人心。歸旌江上路。瞻望更沾襟。</text>
<title>望海樓。二首。</title>,<text>步自三山下。朝登望海樓。千巖何競秀。萬壑遂爭流。浩蕩關梁恨。蒼茫今古愁。臨風一矯首。天外是皇州。偶投招提境。仍登百尺樓。山連島嶼出。江入海門流。杳杳桑楡景。蒼蒼煙雨愁。憑軒聊極目。一點辨齊州。</text>
<title>金水窟</title>,<text>昔聞金在窟。今見水生天。至寶神全祕。名區世浪傳。窺焰那得井。刳木漫通泉。客有相如病。添杯坐月邊。</text>
<title>和權思誠韻。二首。</title>,<text>有友來篇翰。鏗然發古音。鴻飛初集澤。鶴警獨鳴陰。月岳參天峻。楊溪伏地深。相思無可贈。勖爾歲寒心。邈邈追高步。寥寥化大音。升沈隨變化。行止任晴陰。雪盡離岑削。春生錦水深。靑燈一夜話。送爾百年心。</text>
<title>將入三山。轉向驪江。留別權思誠。</title>,<text>何事成長往。吾今和子琴。歲寒龍定窟。天暮鳥知林。開花離岳裏。落木大江潯。從君看去就。爲我筮晴陰。</text>
<title>養獨鶴</title>,<text>寡鶴宿天霜。瀟湘歸夢長。寒聲飛碧落。孤影倒池塘。豈與鷄爭食。且將鸞並翔。主人情有素。歲暮別江鄕。</text>
<title>坡山。和尹吉甫。</title>,<text>臨津二十餘里。見說坡山煙月。邂逅故人三宿。勝似讀書千日。</text>
<title>竹雨。訪聽松成先生舊址。披玩遺墨。用前韻。</title>,<text>我來訪古坡山。適會秋天皓月。更想竹雨松聲。淸風餘響隔日。</text>
<title>張叔涵 善沖 追次前韻。更步以贈。</title>,<text>從我天摩聖居。同君雨風花月。甚知此地此會。不隔佗年佗日。</text>
<title>與權秀夫</title>,<text>梨湖秋盛水如天。獨倚江樓思渺然。忽逢故人千里至。開尊剝栗夜無眠。</text>
<title>自驪江至楮島。聞燕使在館。</title>,<text>孤舟一葉下蒼茫。北望終南感慨長。夙聞聖主思頗牧。猶見煙塵繞建章。</text>
<title>次李濟卿盆松韻</title>,<text>與爾喣濡仰若人。何如霜雪任高天。行看正直三千尺。撑柱明堂億萬年。</text>
<title>與李濟卿</title>,<text>高風昨夜振庭柯。雪滿千山氷塞河。深室擁爐獨自念。世間寒士何其多。</text>
<title>次李濟卿詠雨</title>,<text>天不於人小德悅。驕陽正是沛甘霖。崇朝一雨同千里。慰盡吾民萬畝心。</text>
<title>臨江有感</title>,<text>回首平生萬事非。欲持何術聖天希。如今庶幾求心過。無愧將身不虧歸。</text>
<title>三山路上。得一絶</title>,<text>騎馬悠悠行不行。石橋東畔小童淸。問君何處尋春好。花未開時草欲生。</text>
<title>偶得一詩。後見白沙集。略有異同。</title>,<text>常願身爲萬斛舟。中間寬處作柁樓。來來渡盡行人後。日夕煙波泛泛浮。</text>
<title>庚戌秋。寓城南。登南岡有感。</title>,<text>獨夜寒侵季子裘。高風九月漢陽秋。憂來更上南皐望。畫角吹生萬國愁。</text>
<title>與李玹一論學</title>,<text>一明素得萬殊同。觸處無非是理通。至意難言眞積地。用時方覺養時功。</text>
<title>甲寅季夏。疏後漫成。</title>,<text>吾廬東郭隱如壺。山有喬松水有蒲。獨夜病中成小夢。乘秋欲繫北單于。</text>
<title>酬權秀夫</title>,<text>千里書來慰我深。七言詩復見君心。君心正似中江月。縱被風飜不受沈。</text>
<title>晩過立石浦</title>,<text>無限滄浪不繫舟。白雲秋色漢陽洲。豈須浮海求三島。更覺神遊出九州。</text>
<title>挽沈典簿 光泗</title>,<text>希聖吾兄已古人。每逢賢季若天倫。如今宇內親朋盡。揮涕棲遑漢水濱。</text>
<title>次李祖然韻</title>,<text>西山千載鳳聲寥。南岳秋天見皁鵰。孰將九皐仙禽響。半夜風傳徹紫霄。</text>
<title>廣津曉行</title>,<text>花如雲霧水如天。一棹淸晨出廣津。蒼茫欲問秦京路。星月依微隔美人。</text>
<title>寓湖陰。二首。</title>,<text>煙雨長洲暗不晴。櫓聲柔處晩波淸。非無幽賞供高臥。只愧端居負聖明。江皐花柳媚新晴。水色山光晩更淸。春意看來猶未盡。莫嫌時序換朱明。</text>
<title>挽朴大興 隆阜</title>,<text>尊酒風高水竹深。古人貌又古人心。如今寂寞柴桑宅。揮涕誰從聽素琴。</text>
<title>挽尹參判 鏶</title>,<text>金門之隱玉堂仙。前代風流豈乏賢。從此驪湖湖上月。一尊無復喚孤眠。</text>
<title>驪江舟中</title>,<text>萬事如棋不着高。一心無累是人豪。卽今雲白山靑地。江雨林風襲釣舠。</text>
<title>西湖偶吟</title>,<text>軒外有江江外山。好風長在兩楹間。卽今攲枕無餘事。寓目飛雲自往還。</text>
<title>對月有懷</title>,<text>盈盈素月出雲端。不盡淸光滿世間。遙憶故人滄海外。一天風露掩重關。</text>
<title>自警</title>,<text>無端萬累苦侵尋。欲挽天河洗此心。有過不貳顏氏子。高風千載起人欽。</text>
<title>次申正言 㶅 盆梅韻</title>,<text>過臘盆梅不放花。寒牕瘦影但橫斜。會待風微雲淡日。傳香同色萬人家。</text>
<title>挽李判決 淀</title>,<text>先輩風流久寂寥。我公冠佩不蕭條。從今駝駱山前路。怊悵何門杖几操。</text>
<title>三岳寺。示朴昌夏，李達夫。三達</title>,<text>岳翠生寒風滿樓。江雲拖雨日沈洲。此時臨眺亦偶爾。滿目山河不堪愁。</text>
<title>上李東洲 敏求</title>,<text>千里秋風吹漢水。一篙西望廣陵煙。先生髮白心猶壯。閉戶新成惜誓篇。</text>
<title>偶成</title>,<text>萬事無所爲。考槃在山間。殘經弔古意中慨。大杯酌酒心內寬。門臨江水見浩蕩。家倚松林聽蕭瑟。有時荷篠自野歸。有時乘舟因夜發。有時援筆吐所思。或說前人未發事。耕耨養吾老。誦說敎稚嗣。此中憂樂儘優遊。世間得失多危慄。是知堯夫占便宜。百無憂愁四不出。獨拈大筆筆如椽。品題風花與雪月。</text>
<title>哀夫如 夫如。金化古號。洪監司命耇。丙亂殉節。</title>,<text>和議之後事大謬。十濟孤城危一髮。南師雲屯鼓不揚。北帥鳥竄旗先奪。我公投袂涕淚起。嗚呼力屈中道死。平生一死許報國。橫屍軍前非所惴。恨不用劍斬驕卒。倉卒失計天下事。洪監司，柳兵使。胡不提兵走遼碣。一擧可以旋天地。天不佑我書生拙。脫兜披髮鞍底活。拖紫肘金牖下沒。君不聞松山半夜事蒼黃。十萬官軍隨火滅。</text>
<title>松京懷古</title>,<text>匹馬來從漢水陽。秋風北上扶蘇岡。城郭依依民物非。賢豪寂寞詩書亡。橐駝川流感慨長。善竹橋隳神慘傷。當時天造亦草昧。百年興廢惟無常。永安城下禮成江。惟見滄波通帝鄕。岳谷無人石獸老。九齋有宅狐兔場。天摩山色鬱蔥蔥。鵠嶺雲氣何蒼蒼。往事悠悠不可問。臨風一嘯行雲翔。</text>
<title>次高常侍封丘縣韻。酬尹魯直。</title>,<text>自稱迂拙而朴野。云是魯西之長者。不能骯髒南山側。胡爲折腰風塵下。時命悠悠莫之爲。素髮墨綬非所期。歲暮秋風動南嶽。蘭蕙色萎中心悲。披髮行歌天水子。壯志蹉跎今若此。一夢曾隨魯國叟。三年濯足滄浪水。懷古思賢日悠哉。荊山洛水頭幾回。曷不乘興直到門。共對龍門秋色來。</text>
<title>酬象胥李僉知 馨白</title>,<text>或有隱下流。前輩有是說。咸陵相公說象胥行人韓君瑗。持身如玉。行止有度。蓋賢而隱於下流者云云。 邂逅吾今得李翁。老氣蒼蒼色不奪。口中能作上國語。腹裏自有書千帙。燕都珍寶滿九街。是翁見之曾不瞥。三十年前似鳥過。風塵澒洞山河裂。金盤酡酪堆如丘。厭聞腥羶壓薰苾。有時說與全盛時。令我潸潸涕橫出。自言抱關海山煙。爭如伴客灣頭月。先朝耆俊余所睹。今日國步何臲卼。嗟我有耳聾五聲。愧墜區中掉鴂舌。安得携翁大方遊。足踏周韓並楚越。覽山川分流。觀天下俊傑。又逢奇偉博大眞人哉。可以乘風御氣問妙訣。此意竟何如。夫君頭似雪。亭亭出汚泥。灼灼芙蕖保皎潔。貽我相思字。勉我持伸詘。題詩報君余懷長。余衰不賦曾多日。</text>
<title>許眉叟座上贈李生 絿</title>,<text>皎皎者誰子。見之令人潛動魄。逢我君山陽。贈我黑梅光滿幅。淸標與皓質。暗香猶芬馥。更願學作孔明廟前柏。黛色參天二千尺。</text>
<title>作禹碑歌。效韓文公石鼓歌體。</title>,<text>我生好古生泰季。後之唐虞半萬載。聞昔陶唐帝堯氏。起自封植登爲帝。誅嬰繳風戮封豨。擊斷脩蛇殪奔猘。如天如神又如日。允文允武民所戴。天降洚水警帝心。洪流滔天下民癠。浩浩洋洋烕丘陵。懷峨駕險無涯際。龍門怒濤撼地軸。白日震雷天潢潰。獸蹄鳥跡交中土。櫓巢營窟何顚瘵。帝隱萬姓咨群臣。異哉崇鯀爲俾乂。障治九載績不就。嬀舜登庸擧元凱。中有伯禹是何人。憫父離愆思克蓋。舟車橇檋指四極。甚雨疾風勞且悴。塗山四日寢屢驚。門內兒啼門外邁。不辭偏枯與腁胝。思民溺者猶已抵。發軔壺口遵徐兗。西至流沙東海岱。呂梁石墜岐山平。底柱中折三門開。熊荊嶓圍渭汝漢。釃㴩㵸漯排淮濟。星宿之泓濫觴波。滔滔萬里神哉沛。指使巨靈囚支祈。驅逐蛇龍放菹裔。更命伯翳御祝融。烈烈山澤無薈蔽。南雲北夢茫風沙。九江呑吐連彭蠡。原濕畇畇萬流朝。雲萋雨祈稻粱芾。遂登衡岳最高峯。下視九有王心屆。旭旭杲杲瑞日升。鬱褰昏徙何盪霽。光天煕帝莫我距。海隅蒼黎靡外內。㓸破崟巖萬丈翠。勒以帝頡奎星體。豈若秦漢詡功德。蓋視典刑垂來世。日炙風灑三千年。山靈岳祇煩呵衛。退之冥搜發咨嗟。朱張駕風空雲靄。誰將柘本流東土。我況得之欣以駭。七十七字龍螭虯。龍騰武躍懸箕氐。一似龜疇出淸洛。更訝玄圭發幽瘞。鸞書蚪畫玩無擬。周誥殷盤義難例。依俙承帝翼輔語。髣髴忘家寧國解。仔仔弼成菲卑薄。古事蒼茫如可會。亦見神禋降帝義。謙謙孝心猶負罪。巍功盛謨軒宇宙。但道心懼食衣制。所以堯勛舜光華。鷙竄鳳舞聲明愾。寔爲山川鬼神主。天下謳歌允屬啓。潛光玄德久彌烈。奧寶靈蹤天不愛。有儼商廷列鼗鏞。侐侐淸廟陳鼎鼐。使我吟哦起遐想。冷冷爽籟鳴哀佩。抑洪逐猛人已遠。放淫膺狄嗟疇繼。如今天地日昏墊。繞壁摩挲潸我涕。</text>
<title>適披谿谷稿。戲和四禽語。</title>,<text>稗粥稗粥。米稀水多聲。澅澅朱門賢達厭酒肉。八珍堆盤五鼎食。野人終日荷鋤。日晩面貌赤。被爾啁譏亦其職。君不見西山二子采薇蕨。啜得稗粥良已足。各各和同爾來自何方。聞說歲在龍蛇來我東。人言各各佩環刀。我說天公戒寅恭。同寅協恭唐虞謨。黨同伐異東西朋。吁嗟矛戟起家巷。遂使戎馬生郊疆。中國有敗四夷知。此說聞之王文中。如今天造日艱虞。隱憂我感曜髥翁。鼎小也鼎小也。爾謂誰力小任重邪。鼎小受多不知足。旣憂折足。又憂覆公餗。鼎小鼎小鼎必破。公餗之覆形且渥。寄語吾人辨斯理。可不如鳥無斟酌。我死乎我死乎。爾並生哉胡然者。爾殆貪生怕死有是叫。無乃別有肺腸。餂人與爾生乎。爾生乎使人聞之。人不樂。胡不顧園林山木。好飛翔出。沒飮啄誰敢侮。況本輕微不過辜。羽不可爲儀。肉不足登俎。縱有挾彈公子鳴弓莫徭。又何足懼。誰與爾爲苦。</text>
<title>偶吟</title>,<text>明哲衣冠士子身。簞瓢陋巷不憂貧。雲開萬國同看月。花發千家共得春。邵子吟中多氣像。濂溪醉裏足天眞。從來大隱皆城市。何必投竿寂寞濱。</text>
<title>淸心樓。次李牧隱韻。</title>,<text>賢豪高詠冠樓端。休道淸心闕署顏。一雨滄江今宿客。浮天積翠舊龍山。當年鶴返秋天上。千載驪莊白水間。每愧昔人平地語。登臨半日賞淸閒。</text>
<title>題銅雀雙淸亭</title>,<text>丹壁蒼崖俯碧灣。丈人高閣在其間。江流渺渺西通海。城闕迢迢北倚山。世事卽今輸醉夢。煙波何處足優閒。慙君物外專淸福。看我風塵鬢已斑。</text>
<title>感懷</title>,<text>秋風淅淅歲如流。客子周遊倦未休。萬事在天天不怨。一心由我我誰尤。龍門水月深深酌。驪浦春波泛泛舟。且待金爐丹九轉。直須招友訪瀛洲。</text>
<title>秋懷</title>,<text>淸秋木落大江流。獨上危亭轉百憂。萬事如今容偃枕。一尊何處更登樓。神龍不願藏深壑。威鳳常懷覽九州。聞道遼陽舊城郭。尺三吾未倚東牟。</text>
<title>登赤土峴。離都西岳。次第在眼。</title>,<text>穿林竟日出嶔丘。忽得平川散我愁。一天煙雨人間世。千里山河帝王州。蒼茫樹水無邊景。歷落郊原不盡秋。借問吾親何處住。白雲南畔小江流。</text>
<title>有感</title>,<text>我來卜築驪江上。日日憑軒俯碧流。物外卽今成蕩軼。人間何處不喧啾。每逢花月爲良友。時至漁樵亦勝遊。只道此心無得喪。任敎風浪泊虛舟。</text>
<title>訪宋英甫不遇</title>,<text>幽人不在華陽洞。盡日荊關掩董帷。萬壑松枏遺遠響。一江煙月送餘輝。心如獨鶴中宵警。身作行雲出岫歸。只是魂淸塵夢小。冷然自覺去年非。</text>
<title>和兪武仲北關作</title>,<text>絶塞孤形影獨隨。聞君此語我心悲。平生學力老當驗。君子亨貞困始知。一斥曾爲天下計。三違敢廢士師規。淸晨喜把羲篇讀。餘外悠悠且莫思。</text>
<title>和尹吉甫</title>,<text>十年邂逅長安陌。千里書來錦水濱。豈謂周旋援此世。歎無憂樂及斯民。多君高臥石江月。勸我歸尋驪浦春。同道故人知健否。每瞻南斗獨傷神。</text>
<title>贈李祖然</title>,<text>善養平生氣浩然。崆峒將欲倚秋蓮。目無虎穴三千里。齒少鷹揚二十年。天上大明堯日月。域中高麗漢山川。佗時與子同驅地。試借君王白玉鞭。</text>
<title>雙淸亭韻</title>,<text>十里長沙抱曲灣。君家住在彩雲間。眼中寥廓仙遊渡。天上岧嶢太華山。異境不須求象外。高人祗應得身閒。更看物色春無限。三月桃花水底斑。</text>
<title>與李濟卿共賦</title>,<text>東郭隣君返我居。聽詩燒燭不蕭疏。我如華表重來鶴。君似龍門十上魚。爲討幽襟頻引白。喜聞良晤廢看書。只是周人逢鄭客。每慙陳篋實空虛。</text>
<title>用前韻。贈李幼能。端相</title>,<text>請君爲士勿懷居。楊子文章道已疏。霧雨幾藏南嶽豹。風雷且化北溟魚。欲求帝伯皇王術。好讀周公孔聖書。獨悔吾衰壯不力。還珠買櫝卒空虛。</text>
<title>寄意</title>,<text>孔子以後三千載。元晦由來五百年。詩書河洛未墜地。禮樂文章來自天。用夏變夷惟先志。先人以此義。嘗自號夏里。主人 浴沂風雩有古人。念昔爲言都妄耳。如今獨居願思仁。</text>
<title>己卯春。卜築西原。</title>,<text>夙從東海乘槎去。且上西山歌採薇。萬里長風吹不盡。一天明月有餘輝。閒居物色猶今古。浮世芬華漫是非。問爾此中何所得。倦雲天畔詠而歸。</text>
<title>奉酬金生 兌亨</title>,<text>觀君眉宇得君心。贈我新心亦好音。旣或知艱修廢曠。方將負重極高深。聞之大道惟忠信。不曰存心在敬欽。珍重此言思自勉。異時相對豁塵襟。</text>
<title>次李祖然韻</title>,<text>楊峽煙波三月交。落花飛絮暗前郊。江山自合藏豪傑。枳棘何緣有鳳巢。一舸偶追尋戴興。衡門欲受草玄嘲。請君朗讀書千帙。更迓蟾光上岳梢。</text>
<title>挽李尙州 松齡</title>,<text>名門才子氣專豪。遼海燕山況歷遨。每想西歸尋故道。方看南服試牛刀。時時見解循良傳。往往談鋒豹犬韜。無復懸燈淸夜話。那堪今日送征輖。</text>
<title>寓湖陰感懷。二首。</title>,<text>紉蘭矯桂索胡繩。一作蓑衣篛笠帶枯繩 斗戶河聲醉後凭。華嶽淸光雲浩浩。南湖夜氣月層層。投冠往躅懷彭澤。垂釣高風愧子陵。一夢偶從遼海上。乘秋羽獵老猶能。世事糾棼若亂繩。快哉排悶我來凭。雲垂北岳山千疊。風起南江碧萬層。去國憂悰悲范老。思鄕歸夢想張鷹。自憐久矣吾衰甚。縱許驅馳力未能。</text>
<title>漫效唐人早朝大明宮體</title>,<text>閶闔天門軼盪開。九街車馬響春雷。西淸月隱 一作近 晨光遠。北麓雲飛霽色來。翼翼儀容瞻黼座。蹌蹌劍佩擁三台。自憐舊忝承明地。報主終慙管樂才。</text>
<title>銅津村舍。和李晦仲 蘊 韻。</title>,<text>五臺川脈自天來。川上春觀引興催。日出風淸三界別。雲收霧盡入紘開。歸鞅倦楫聊相伴。野鹿汀鳧且莫猜。同病故人留宿約。可能酬我賞花杯。</text>
<title>勉學詩</title>,<text>按此勉學詩二十四首。見於方氏集中。觀其言近意切。藹然有風雅之趣。足爲訓蒙之具。今以附于此。篇中語意有未足者。輒就其中修潤之。蓋只取其媺言大旨。以便於蒙學而已。固非方氏之本文也。觀者詳之。其一琢玉成圭璋。斲木成棟樑。翼翼廊廟峻。煌煌朝儀尊。人心最靈智。學以爲聖賢。聖門本弘大。梯磴多接引。曾高愚魯資。直解配顏閔。流年急如箭。髮白難再鬒。少壯不勞力。老大成蠢蠢。其二樹木生有枝。子弟敎及時。七年異男女。八年分尊卑。二五學書計。逢人多禮儀。三五學射御。四五加冠緌。今來謾不省。古道當如玆。欲作高高臺。爲爾寬作基。欲求深深井。爲爾遠爲期。不聞鄒孟學。還自俎豆嬉。人材日衰少。善保膝下兒。其三兒童聚嬉戲。不離父母傍。父母顧眄之。百憂爲爾忘。惟此慈愛心。比同春日光。陽和透地脈。草木俱芬芳。兒身已長大。能不念往常。愉色與婉容。傾心奉高堂。嗟哉力何短。父母思甚長。其四上堂拜父母。甘旨手自供。入廟羅豆籩。祀我祖與宗。死者魂魄安。生者恩義隆。一門無二志。警欬生春風。豈非薰閭里。上聞天九重。祥雲及膏雨。滋我庭下松。孰云唐虞遠。不得身遭逢。由來豪傑士。世世皆時雍。其五靄靄桑梓樹。遲遲杖履音。未瞻父母顏。已起恭敬心。樹木手所植。杖履身所任。此物猶足重。況彼鍾愛深。父愛我亦愛。不間獸與禽。六親同骨肉。何以能相侵。其六莫驅屋上烏。烏有反哺誠。莫烹池中雁。雁行如弟兄。流觀飛走倫。轉見天地情。人生處骨肉。胡不心自平。田家一聚散。草木有枯榮。我願三春日。垂光照紫荊。同根而並蔕。藹藹共生成。其七賢妻少夫禍。子孝寬父心。不知何人語。相傳猶至今。室家兩相好。如鼓瑟與琴。二親豈不歡。花木羅春陰。雖云一尊酒。共酌還共斟。物情動相失。安用儲千金。家睽在婦德。彖繫有遺音。其八內則記孝養。檀弓著哀思。寥寥三代音。於此猶見之。我欲繪作圖。豈乏丹靑師。丹靑狀形體。性情那可爲。冬夏適溫凊。芳鮮在盤匜。二親未飮食。知子渴與饑。奈何報本心。限以百歲期。飛鳥失其巢。尙此鳴聲悲。創鉅痛亦深。衰麻交涕洟。聖王爲制禮。進退隨天時。千人萬人心。一人心可知。其九譙人夏侯氏。有女志獨高。夫家盡蕩滅。節義終持操。榮華昔共享。禍患今同遭。妾身偶生存。志已埋黃蒿。親戚勿訝我。人類異羽毛。引刀斷耳鼻。見義不見刀。至厚莫如地。桑田變波濤。眞金不畏火。見此女兒曹。其十結交須結心。取士須取德。古交金百鍊。古士麟五色。如何當世人。作事多傾側。甘言轉相媚。內險不可測。靑春好禾稼。生此螟與螣。堂堂美少年。化爲狐與蜮。其十一人心天機在。利欲日夜昏。好苗莫助長。惡木先除根。斧斤一時緩。惡木何由斷。莫畏根條深。所憂筋力短。其十二吉人語何少。凶人語何多。多言亦反覆。簡默終無佗。可磨白圭玷。言玷不可磨。有口號談天。有辯誇懸河。心源一以放。觸物生偏頗。悠悠百年內。榮辱當如何。其十三驅車入東洛。策馬上西京。所遇何表表。莫非公與卿。旗麾出廣路。百步辟人行。前驅與後擁。不絶如雷轟。人生處困阨。孰不思寵榮。此途良足樂。此任苦不輕。丈夫誓許國。身作萬里城。永懷鼎足戒。無使公餗傾。其十四五行各異氣。萬物無全材。聲當配匏竹。味卽調鹽梅。何器不遺用。有根當復培。山中多松柏。城中多第宅。孟嘗千金裘。一狐難取白。其十五田單拜齊將。卽墨乘孤危。群心效死鬪。燕士不敢支。一朝寵祿成。惜身思自持。小敵竟不下。大冠空若箕。功名每如此。樹立終陵夷。國家備憂危。寵爾將何爲。動懷首鼠計。退與災禍期。向非魯連子。身死節亦虧。其十六鸞鳳寡儔匹。玉樹小枝柯。貴人在高位。骨肉苦無多。輕車駕駟馬。妙舞隨淸歌。獨樂不如衆。中心欲如何。東家借一軸。西家求一梭。織成十丈幕。周我堂之阿。至親隔咫尺。擧首如山河。其十七人生四海內。同作兄弟看。一夫向隅立。滿坐爲無歡。豈我無衣裳。念爾飢且寒。豈我無粱肉。爲爾不能飡。群生本一原。有此惻隱端。胡爲自汩沒。功利日相殘。比如同母兒。給之豆與簞。奪彼以與此。終非心所安。其十八飮馬長城窟。窟中水無多。秋風動百草。遼海生層波。長城備外侮。室內起干戈。非關絶地脈。乃是傷人和。不見豐水上。靈臺鬱嵯峨。前有大雅詩。後有秦民歌。鍤塗得苦水。流毒如江河。其十九黃河西北來。云自崑崙丘。經行非一山。回薄半九州。上有不測源。下有無盡流。萬化同此機。不知幾春秋。分明天地心。不爲淺狹謀。癡人用小計。顚倒若無求。安得申韓氏。化爲古伊周其二十布帛文被體。粟菽味充飢。常人未識察。往往爭好奇。枵然剖大瓢。廓落無當事。大鈞播萬類。巨細各有宜。得宜易長養。失敍徒施爲。哀哉楊朱淚。滴向路岐。正途甚坦蕩。舍此將安之。其二十一蜘蛛解布網。蛣蜣解轉丸。萬物各有役。夫人得晏然。周公貴爲相。仰思夜不眠。仲尼大聖人。易書三絶編。孰謂我有耳。不聞古所傳。一聞敢自墮。勇志如奔泉。其二十二好龍非眞龍。藻繪等兒戲。愧彼蠹書蟲。蝕字終無知。六經豈虛文。中有無盡意。一從河出圖。光景不可閟。皎皎如日星。悠悠在天地。靑編積几閣。飜閱何容易。曾參悟一唯。聖人非博識。其二十三四牡正騑騑。君行莫悤悤。君心雖欲速。道路好乃通。東行窺大壑。西去越空同。不憂歲月晩。但憂筋力窮。三年刻片楮。九年成一弓。制作雖云難。爲藝則己工。小事可喩大。願言置胸中。其二十四離離園中樹。花開動無數。或紅如丹朱。或白如瑩素。今日正自佳。明晨不如故。易成還易衰。浮華眼前度。物情何參差。天地均雨露。南山有松柏。壽幷金石固。</text>
<title>挽詞 壬申改葬時 [李日井]</title>,<text>葬近西山側。名同己卯賢。是非昭聖代。冤恨雪重泉。官誥光恩復。堂封協禮遷。平生經國術。應入史臣編。</text>
<title>挽詞[門下生李玄紀]</title>,<text>往事驚心已十朞。至今朝著有餘悲。道高一世群猜集。冤結重泉聖鑑知。丹誥洗誣仍舊秩。靑烏改兆揭新儀。忍看孝子攀號處。閱歷風霜雁序虧。天挺人豪一世師。士林模範仰洪規。瑰材未展登朝日。確論曾垂訟禮時。自古盛名終嫁禍。至今輿望亦含悲。昌辰見雪移佳兆。堪向泉臺作賀辭。先人弱歲託深知。膠漆交情老不移。北闕聯章論義理。西湖投紱話心期。丹衷許國終無賴。白日回光會有時。朝著卽今堪拭目。且敎諸胤告靈輀。</text>
<title>挽詞[門下生洪景濂]</title>,<text>盛德終爲大禍胎。忠魂夜夜泣泉臺。卽今恩遇還如古。白日流光宿霧開。</text>
<title>挽詞[門下生徐福一]</title>,<text>函丈當年接誨頻。至今餘痛在庚申。蒼天不欲窮吾道。哀札終看下北宸。座上春風留氣像。桐邊霽月想精神。佳城改卜渾恩澤。原草銜榮一倍新。</text>
<title>挽詞[侍生李一台]</title>,<text>幡然一起任經綸。山斗名高禍釁因。天道元隨星紀變。幽冤竟入夜臺伸。塋移吉地先墳近。班亞台司舊號新。西圉卽今憂未息。也應遺箚感楓宸。</text>
<title>挽詞[李國華]</title>,<text>幽潛半世望彌尊。一出偏蒙聖主恩。大志常爲天下計。高文不事俗儒言。林泉契素衣將拂。宦海風驚浪忽飜。天道有知今始返。十行哀詔洗深冤。</text>
<title>挽詞[門下生洪景河]</title>,<text>道德文章不可諼。布衣一疏至今存。人稱器量南溟闊。士仰聲名北斗尊。豈意昭融千載契。竟含冥漠九泉冤。終敎白日回明燭。依舊當年禮遇恩。往事傷心豈欲陳。懷來不覺淚霑巾。厲階初嫁扶宗日。禍祟終媒仗義辰。千古幽冤伸有地。十年衰草喜逢春。祇今舟水圖猶在。定使遺忠感紫宸。</text>
<title>挽詞[尹悠期]</title>,<text>奇禍如何起積薪。傷心不忍說庚申。駭機自古誰能脫。聖旨于今更許伸。異渥荐加重壤裏。佳城新占大江濱。可憐杖屨消遙地。依舊松林霽洞春。</text>
<title>挽詞[姜世龜]</title>,<text>高名從古禍相隨。忍說當年楚獄悲。改卜新阡時有待。重逢聖際逝何追。存亡已極身榮辱。顯晦應關國盛衰。志在君民終未試。士林餘淚不禁滋。</text>
<title>挽詞[門人朴萬鼎]</title>,<text>山河間氣挺英姿。道德文章百代師。淸議尊周恢大義。雅言明禮斥淫辭。萇弘冤血空埋土。唐帝深恩復起碑。天地卽今堪涕淚。早知存沒係興衰。函丈從容敎誨明。廿年門下託師生。持章未效當車義。盡禮空慙築室情。恩滌厚誣開日月。寵隆哀贈惜忠貞。經綸大計匡君略。靑簡惟留萬古名。</text>
<title>挽詞[門人金鼎台]</title>,<text>先生文學大鳴東。身際休明眷遇隆。毀積消金崑火烈。禍奇焚玉命途窮。陰雲捲盡皐陶篲。天日昭回范孟衷。一脈眞源前後貫。驪江澄活道峯崇。</text>
<title>挽詞[閔溵]</title>,<text>恭惟卓識出尋常。前趙後劉見未嘗。浮世是非何足說。千古浩氣有文章。自惟偏愜少相知。幸荷高明不我卑。却恨當年言未盡。追思今日有餘悲。說禮論詩小異同。班班大義未違中。春秋一得今▣問。獨把遺經歎道窮。</text>
<title>挽詞[門下生李纂]</title>,<text>先生生世豈無意。長夜乾坤太晩生。隻手擎天心自許。一身塗地志難更。應知斗血凝成碧。復向荒原忍捨瓊。惟有白湖湖上月。獨留千載滿空明。吾道非耶道莫容。莫容何病古今同。靜菴道統先生得。老蜮含沙哲士凶。白日已更陰翳散。幽冤旋雪聖明恫。當年不盡呑聲哭。更向新阡淚滿胸。</text>
<title>挽詞[禹昌績]</title>,<text>逝者如斯不少停。驪江江水愴吾情。哲人道大身難保。聖主恩深死亦榮。泉路更添新雨露。粉書重煥舊銘旌。荃心爲感筵臣語。又侈靑山改築塋。</text>
<title>挽詞[權重經]</title>,<text>利國惟知九死輕。此心亶可質神明。生時未展匡君略。泉下難渝向日誠。自古忠良多抱恨。祇今人士尙呑聲。千秋過客皆知敬。四尺新移馬鬣塋。</text>
<title>挽詞[權珪]</title>,<text>擬將三代翊淸朝。東市蒼荒已戮鼂。肯許陰雲蔽終日。長看冤氣上干霄。三台秩贈恩偏渥。一紀星周理亦昭。可緩楸梧新卜兆。魂今漂泊不堪招。</text>
<title>挽詞[李文興]</title>,<text>士林奇禍昔曾聞。忍睹庚申玉不分。重壤定含經濟恨。孤忠尙感聖明君。浮雲翳日終回景。烈火焚蘭只益薰。丹旐換書新雨露。路人應式相公墳。</text>
<title>挽詞[趙嗣文]</title>,<text>誣獄宜伸枉。皇穹特雪冤。復官由聖斷。致祭慰貞魂。改照泉塗煥。移塋葬禮惇。精靈應不昧。瞑目感君恩。</text>
<title>挽詞[李萬元]</title>,<text>傷心欲說庚申事。掩淚呑聲不忍言。聖代方看多雨露。梧丘已見息煩冤。佳城此日移新兆。哀詔重泉煥舊恩。回首驪江怊悵久。一杯無路酹英魂。</text>
<title>挽詞[許翃]</title>,<text>禮爲尊君重。義因雪恥明。是非十年定。冤氣一朝平。泉壤添新渥。江春返舊旌。滕公居有室。萬歲此佳城。</text>
<title>挽詞[門下生權聖仲]</title>,<text>先生自弱歲。聲名動京國。文追秦漢古。學傳關閩脈。旌招屢不就。若將終丘壑。晩而際禮遇。朝夕虛前席。謀猷先格非。奏牘寫忠赤。一心任開濟。期不負所學。庶幾有設施。時事忽飜覆。賦與一何厚。禍謫一何酷。所謂天道者。茫茫信難測。疇能叫閽闢。有淚空沾臆。消長係國運。一朝氛翳廓。荃心悔旣往。哀詔精靈惜。粉字煥丹旌。吉壤改玄宅。禮隆祭與葬。朝野興歎息。小心感吾私。撫事增悲激。不朽我先人。墓道惠顯刻。兩世荷恩誼。一未酬恩德。如今違執紼。孰云非懷祿。何處寄永懷。東風江草綠。何處想儀形。萬古江月白。</text>
<title>挽詞[吳始大]</title>,<text>間世眞英特。東方挺碩儒。文章餘事業。忠諒是規模。大義期重倡。彝倫賴獨扶。廟堂資密議。經席贊嘉謨。柏府曾峨笏。天曹久秉樞。丹心彌激勵。白眼竟睢盱。祇謂能恢道。誰知未保軀。哀綸宣紫鳳。今日卜靑烏。十載冤氛泄。重泉聖渥濡。驪江千古恨。宇宙一長吁。</text>
<title>挽詞[權瑎]</title>,<text>豺虎磨牙碧血噴。庚申奇禍不堪聞。陰雲翳日終回照。烈火焚蘭益播芬。白骨猶爲忠愛鬼。丹心留感聖明君。銘旌粉字三公贈。新起靑山四尺墳。</text>
<title>挽詞[李玄逸]</title>,<text>挺生瀛海外。間世作豪英。慷慨匡時略。分明報國情。佇看調鼎鼐。旋訝折台衡。十載天還定。重泉更荷榮。急欲扶綱警大家。當年意氣鬱嵯峨。孤忠未報機先謬。志士千秋空怨嗟。</text>
<title>挽詞[門下金夢商]</title>,<text>魁傑天生士。淸標蘊至操。斯文儀表久。雅望斗山高。禮樂期文治。風雲鬱壯韜。盛名徒餌禍。直欲仰穹號。君臣魚水契。密勿贊鴻圖。日月孤忠照。乾坤隻手扶。節文尊主義。區畫保邦謨。至道還媒禍。悼心更累吁。算來徒悸魄。何忍說庚申。聖鑑离明啓。重泉解澤新。愍章崇爵秩。恤典煥恩綸。移窆驪塋日。寫哀淚滿巾。</text>
<title>挽詞[朴緻]</title>,<text>往事庚申尙忍言。斯文不幸逮淵源。人情鬱抑懷深痛。天道循環洩至冤。否泰關時推舊眷。哀榮備禮煥新恩。追思杖屨叨陪日。悵望驪湖淚眼昏。</text>
<title>挽詞[金𨏃]</title>,<text>晩起山林負大名。誰知叔世道難行。幽冤鬱結黃泉閉。泰運回環白日明。贈賻更霑新雨露。粉書追煥舊銘旌。驪興江上眠牛地。指點空傷過客情。</text>
<title>挽詞[許嶨]</title>,<text>歲厄庚申禍又奇。未應天意且關時。聲名斗北人爭仰。經術箕東道不隳。冤恨直須公議洗。哀榮特荷主恩推。新阡劍合無遺憾。孝盡情文有是兒。</text>
<title>挽詞[李雲徵]</title>,<text>微響徹洙泗。衛道有幾人。夫子實挺生。豪邁獨出倫。豈止名一善。奔逸迥絶塵。發揮無際畔。萬理靡不臻。聖靈昔隆遇。世哲思經綸。貳公贊弘致。補衮弼化匀。誰知潛圖構。危機駭不存。嗟嗟積羽力。刳木終見淪。烈炎焚崑玉。慘黷絶人神。一段忠愛心。埋碧踰十春。尺霧寧終翳。太陽舒高旻。貞明蕩氛昏。幽冤畢昭伸。豐澤何汪濊。追將更申申。在德篤無忘。宸忠豈徒甄。克家有四胤。義方能率循。幾年抱樹痛。重見天日新。惟是葬有闕。腐心甘酸辛。卜擇考吉祥。靈丘兆膴原。宿昔承顧奬。微商亦曾宣。德音恒在心。豈惟己書紳。今來縻官守。無因抽微身。祖載知有日。執紼詎能親。慙負平生遇。忽覺心氳氤。悲思結中腸。寫哀涕霑巾。</text>
<title>挽詞[趙沔]</title>,<text>士望爭推王佐才。斯文不幸禍先催。平生志業靑霞鬱。曠世恩榮白日回。願贖百身難更作。今行再窆有餘哀。當時無限親知淚。添灑春風漢水隈。</text>
<title>挽詞[朴廷喜]</title>,<text>黨禍終迷國。深冤痛未伸。十年天運返。今日主恩新。忠義經綸志。文章道德人。春江澄月色。想像舊精神。</text>
<title>挽詞[李寅賓]</title>,<text>腸摧何忍說滄桑。淚逬難堪寫誄章。天道固知昭不昧。聖恩皆仰日更光。前書在篋疑顏色。後學迷方柰面墻。瞻彼驪湖長戀德。大名千載空流芳。</text>
<title>挽詞[鄭維岳]</title>,<text>耕釣初心在渭莘。晩年魚水際昌辰。嘉猷告后皆關世。大慝妬忠竟殺身。名留宇宙風聲遠。隧改泉臺寵典新。更把甲寅疏展讀。世間那復有斯人。</text>
<title>挽詞[李瑞羽]</title>,<text>虎狼雖食人。人亦殺虎狼。浮雲已消散。白日重晶光。猴年虎冠輩。問誰今安康。陰誅與顯戮。相續皆淪亡。揶揄萬姓快。詈罵千秋長。豈如冤死人。絲綸下恩章。復官賜祭奠。錄子登朝行。幽明交感極。毫髮復何望。就中白湖翁。英魂獨悲傷。其禮引聖庶。其志乃南陽。契合非偶然。經綸未渠央。志閼禮未明。天運何茫茫。已矣無柰天。胡爲漫回腸。</text>
<title>挽詞[李龜齡]</title>,<text>追思往日骨猶寒。問此爲難說此難。道有晦明同晝夜。事多飜覆若波瀾。荒原宿草沾新渥。粉字銘旌寫舊官。聖代卽今登善類。士林爭惜不令看。</text>
<title>挽詞[趙錤錫]</title>,<text>儒林無復仰宗師。記得庚年語亦悲。一子歸從銜痛日。四郞留待雪冤時。泉塗改照恩猶後。藁葬權安宅更移。看取驪湖雲水白。先生事業有如斯。</text>
<title>挽詞[李蘊]</title>,<text>欲寫哀詞放大招。巫咸翳翳下淸霄。高名北斗人爭仰。禍烈東京怨獨饒。從古浮雲能蔽日。至今驟雨不終朝。九原脩夜逢陽復。始知天心本自昭。</text>
<title>挽詞[洪重鼎]</title>,<text>丹山瑞羽出風塵。道學文章迥邁倫。自是三韓豪傑士。居然八座聖朝臣。精忠諸葛追先帝。氣味溫公卽後身。典禮封章歸正日。權奸伺隙鼓牙辰。危機枉觸藏刀甫。狴犴終悲嫁禍陳。泉下至冤嗟未雪。人間直道屈難伸。翻然日月幽明照。霈若乾坤雨露均。感激遭逢如昨日。凄涼封贈卽今晨。恩從象魏銘旌煥。卜改牛岡宅兆新。獨使長公終不見。諸郞血淚灑江濱。</text>
<title>挽詞[沈枋]</title>,<text>天地氣剛大。挺出名世賢。配道以直養。集義生浩然。千仞壁巖巖。百丈海淵淵。茝蘭紉雜佩。餐菊紛懷荃。道德南宋後。文章西漢前。言動必中節。削方以爲圓。英豪蓋一世。偉望自弱年。中流砥柱立。東序大鏞懸。慷慨天下事。大志在旋乾。匡漢慕諸葛。恥秦邁魯連。深究八陣法。誓淸潦塞煙。世人莫我與。焉能張空拳。薄遊湖嶺間。諸儒莫之先。惟彼羊質人。盜名執朝權。始雖重名聲。汲引思比肩。終焉忌正直。媢嫉何其偏。邦禮議論殊。舊要心期愆。逝陳不入門。采苓首陽巓。鷹隼姿飛騫。鸞鳳空蹁躚。肥遯懷長往。閉戶草太玄。久袖經綸手。考槃在林泉。今上初服命。巖穴麻綸宣。擢置賓師位。輟耕莘野田。緇衣鄭公館。醴酒楚王筵。一幅舟水圖。契密責扶顚。天官六卿冢。貳公鼎席聯。范老進退憂。管仲得君專。天下明大義。此志常悁悁。剴切萬言奏。勤懇百餘編。裨補六七載。佇致王化甄。宵人巧闖機。佞舌何諞諞。時事一大變。士林禍網纏。德尊罹最酷。燎原烈火煎。慟哭桁楊下。冤氛斗牛邊。蒼穹蔽晶曜。行路亦涕漣。百身難可贖。誰能列上天。叢棘日俴俴。斯文久迍邅。天心幸悔禍。寒谷灰重燃。哀誥惜精靈。恩波揭厲延。黃壤新雨露。碧血舊冤湔。首罪誅共芟。復見王道平。愍章軫淺土。佳城卜新阡。九原拜君恩。感泣哀榮全。諸郞典刑在。故家緖業綿。函丈昔摳衣。壺瓢潤渴涎。捧土附泰岳。鑽仰知高堅。座上春一團。堂下得三鱣。誘掖竭兩端。經籍勤磨硏。昕夕陪從容。誾誾媿子騫。杯酒春江柳。杖屨秋池蓮。湖亭拈毫吟。蕭寺露頂眠。往事渾如夢。陳跡正堪憐。幽明隔儀容。歲月任推遷。棲遑我安倣。獨立悲思牽。遺文留散帙。若爲壽其傳。悵望驪江上。凄涼春月弦。空將無限淚。含哀述此篇。</text>
<title>挽詞[黃應老]</title>,<text>左海眞儒代闡風。挺生夫子啓群蒙。學窮舜受堯傳妙。文有經天緯地功。疏抗九重扶大義。禮勤三聘際時隆。涒灘禍慘賢遭厄。鬼蜮謀成道亦窮。地下幽冤難暴雪。隴頭藁葬鎖寒蓬。循環正値回天運。隱卒旋看軫聖衷。枉洗丹旌魂定感。贈庸黃閣渥偏洪。卜諧玄宅新移處。釣會神精舊渡中。諸子餘生猶得保。長郞遺恨豈其終。人間不及看天日。厚夜惟應抱至恫。身繫微官違相紼。歌聲薤露替郵筒。平生不盡從容誼。只自臨風淚滿瞳。</text>
<title>挽詞[李東根]</title>,<text>默不敢言呑不哭。又從淚默空增悲。可憐郭子瞻烏日。莫說蕭公飮鴆時。千載是非如水白。九泉冤恨但天知。應與守愚遊地下。世論庚已孰參差。後生自抱先生痛。潸詠哀詞寫一牋。不敢示人藏舊篋。卽聞移厝向新阡。重昭天日光千載。再換銘旌賁九泉。前翰今編俱寄往。片心無奈猜龍眠。</text>
<title>挽詞[韓宗老]</title>,<text>天生賢傑任經綸。三聘幡然豈爲身。千古淵源傳絶學。一堂魚水際昌辰。謝公庶慰蒼生望。諸葛惟思大義伸。宸陛抗章尊國統。泮宮敷敎聳儒臣。雍煕至理期斯世。啓沃嘉猷有是身。玉立霜臺群佞退。鏡懸銓部衆耄臻。葵忱永擬酬明主。簧舌那知害善人。焚玉火炎同己卯。吹沙蜮毒慘庚申。霜含冤氣飛圓戶。雲結昏陰蔽紫宸。臨絶孤忠號白日。投荒諸胤泣蒼旻。君民計誤平生業。訓浩辭爲後世珍。已無斯文誰振作。惜哉吾道竟沈淪。抱冤十載輿情鬱。伸枉重泉聖渥新。身後哀榮加峻秩。日邊芬苾降精禋。驪原淺土悲霜露。馬鬣新阡煥穸窀。玄隧卽今恩禮厚。靑編他日是非眞。承顏早忝床前拜。後世難忘座上春。一哭山頹無限淚。敬題哀挽更霑巾。</text>
<title>挽詞[鄭來祥]</title>,<text>天道循環理則然。俄看白日照重泉。長吁久切斯文痛。追悔方深聖主憐。藁葬殘年埋宿草。粉書今日煥新阡。魂如不寐寧無感。應共賢郞涕泗漣。</text>
<title>挽詞[門下生成大經]</title>,<text>莫道庚申無限痛。欲題哀挽先淚揮。經綸素計拋虛地。多少靑衿失所依。天運循環今日復。主恩前後世間稀。盈庭蘭桂超凡萃。家道將看百代肥。</text>
<title>挽詞[柳命天]</title>,<text>海東曾繼五賢生。衣布猶將大義聲。禮學淵源推最正。邦家嫡統賴重明。同焚崑玉驚奇禍。復起徵碑感聖情。賜隧贈官皆異數。也應松檟亦知榮。</text>
<title>挽詞[金德遠]</title>,<text>丹書昭雪又明時。黃壤冥冥倘有知。大義莫將成敗議。孤忠豈爲死生移。虛拋一代經綸計。擬待千秋俎豆祠。聞說喬山近新壟。也應墳樹亦南枝。</text>
<title>挽詞[門下生安㺵]</title>,<text>千載吾儒卽有眞。九賢之後又賢人。應蒙聖祖恩榮重。幷出眉翁氣味親。大義惟能扶正統。群奸其柰斁彝倫。封章有力多猜訝。于祿無心轉隱淪。城市山林甘養性。圖書琴鶴謾怡神。金縢冊度悲丁卯。周禮經常始甲寅。憸黨渠魁流放日。名儒碩士聘招辰。蓬門欲枉先朝意。柏府終登晩歲身。輿望淸高齊北斗。廟謀區畫聳朝紳。天曹懸鑑公明並。國子爲師敎誨諄。三代回風心獨苦。貳公弘化政乃淳。南陽大計思興漢。東海初心恥帝秦。士禍居然源乙巳。斯文喪矣遇庚申。范滂齎恨誰將暴。楊震含冤理必伸。五子分流號白日。長郞從逝怨蒼旻。人情慟惜重泉隔。天道循環一紀臻。政府官銜仍舊秩。聖主恩澤霈陽春。是非已定公何憾。德業彌章道不堙。冠屐移安涓日吉。松楸增色卜阡新。門生更痛違臨穴。謾寫哀詞淚滿巾。</text>
<title>挽詞[門生沈橚]</title>,<text>德義文章獨任眞。提撕後學誨諄諄。平生明哲消遙日。晩歲經綸際會辰。百世正論昭豈誣。十年天道枉先伸。山頹樑折公私慟。小子今朝淚滿巾。</text>
<title>挽詞[趙嗣基]</title>,<text>山河秀氣鍾儒賢。磅礴扶輿稟賦全。學孔工夫先後立。尊周節義始終堅。初論宗統由心正。竟被群兇切齒偏。天意好還泉路照。高名爭與日星懸。</text>
<title>挽詞[門入李有經]</title>,<text>河岳鍾精氣。先生出海東。才兼管葛邁。道接洙泗通。風儀嚴且和。器宇寬而洪。妙齡學已成。不待琢磨功。擧世仰山斗。士林稱師宗。雖抱經綸志。不願把旌弓。江湖養德性。洛社藏幽蹤。生逢堯舜君。晩歲許以躬。封章明大義。講禮斥群兇。綱常賴扶持。邪論遂昭融。朝野想風彩。至治期方隆。豈意煕豐舊。伺巇元祐中。斯文大禍延。天地吾道窮。玉石焚烈火。芝蘭萎霜風。罹禍關時運。戕賢豈彼穹。浮雲蔽白日。何由照誠忠。有口不敢哭。有淚空沾胸。天道十載廻。群冤一洗同。哀贈及壤泉。悔悟由宸衷。士氣庶復振。君恩喜有終。幾年城西葬。華陰始改封。泉臺趨伯魚。延水會雙龍。回首念平昔。撫跡增悲恫。先君托契深。小子摳衣從。扁舟南湖春。疋馬東城冬。來往陪杖屨。淸誨開昏蒙。人間我安仰。萬事聞成空。永違臨穴哭。前後負我公。荒詞寄題挽。不能盡哀悰。</text>
<title>挽詞[門人朴昌夏]</title>,<text>邦禮當年出布衣。賢人能使國家肥。契深魚水嘉猷密。禍慘綾州正道非。冤恨未伸爲藁葬。愍章爰降改泉扉。天生何意喪何意。回首驪湖淚自揮。平生景仰久。晩歲荷新知。蕭寺吟詩日。桐湖惜別時。士林方有託。天道竟何爲。齎志千秋恨。不徒哭我私。</text>
<title>挽詞[李蓍晩]</title>,<text>東京禍網會相逢。殄瘁詩成道不容。當日若知天所廢。一生應作郭林宗。十年天道屈還伸。丹筆新恩及故臣。楊震墓前三丈島。幾人看葬舊山春。警句曾吟不著高。至今追記倍忉忉。可憐江雨林風地。空係當年舊釣舠。</text>
<title>挽詞[李昌興]</title>,<text>斯文奇禍起讒頑。玉石難分火烈山。翳日片心重壤裏。勝人天定十年間。遙聞馬鬣新封改。永阻龍門舊客班。父子淸時俱不見。祇今餘恨淚堪潸。</text>
<title>挽詞[權煥敬]</title>,<text>蹙蹙乾坤禍罟張。庚申往事至今傷。焚蘭火烈留芬馥。撼屋風獰折棟樑。千載幽宮新擇吉。十年陽道更看長。君臣際遇終無憾。泉下惟應泣寵章。</text>
<title>挽詞[吳挺緯]</title>,<text>白湖何磊落。胸中蟠東岳。文章出秦漢。事業卑管樂。堂堂濟世志。鬱鬱匡君略。宿昔仗大義。首蒙明主擢。一陳天王制。十年離謠諑。文孫纘顯謀。賓禮儀王國。長憲肅頹綱。秉銓嚴黜陟。古道今枘鑿。恥屈平生學。言辭貳公列。歸臥驪江曲。群兇張赤舌。名大禍愈毒。一身不自保。五子俱遠謫。士林咸涕洟。行路亦哽塞。天道十年改。白日照重晳。優詔惜精靈。諸孤復通籍。隆恩滿哀榮。九原難可作。凄凄寒食雨。故壟遷幽宅。老我忝惇親。念舊增嗚咽。兼將殄瘁悲。有淚空沾襫。</text>
<title>挽詞[李有煥]</title>,<text>文章道學是儒師。挺出吾東作表儀。謝爲晉民寧久臥。葛因漢主許驅馳。平生講禮成弧的。衰世明倫始禍基。火烈崑岡焚玉石。霜嚴幽谷折蘭芝。戕賢豈是由天意。罹禍從知係運奇。城外魂悲藁葬日。巖西恩溢改窀時。聖心已悟深冤雪。公議方行士氣怡。捫舌呑聲今幾載。欲題哀挽涕沾頤。</text>
<title>挽詞[李華鎭]</title>,<text>禮訟喧豗日。經文考證時。片言排衆說。尺牘破群疑。俗眼因遭白。畸蹤轉覺危。丘園返初服。漁釣寄生涯。蘊畜英華發。聲名婦孺知。尙論千載上。閒臥大江湄。嗣服登元凱。明廷見羽儀。儒庠勤敎誨。經幄獻箴規。志在賢愚別。心兼事業卑。廟謨恢遠大。邦禮滌瑕疵。未展經綸策。飜成殄瘁悲。厲階誰構捏。名類盡殲夷。暴白還無地。穹蒼亦可欺。猜嫌非一夕。譴罰及諸兒。故土魂歸些。新阡鬼餒而。俄看公議定。寧待百年遲。褒恤哀榮備。牲牢寵渥垂。靑烏移舊兆。粉字煥新資。幽顯終無憾。情文盡得宜。鷄綿違宿願。和淚寫哀詞。</text>
<title>挽詞[吳始萬]</title>,<text>思扶大義濟時艱。禮趁賓筵謝考槃。事業自期堯舜際。文章直得秦漢間。幽冤久鬱誰能暴。白日重光惜未看。楚醴舊恩推揭厲。驪陵松柏更新顏。</text>
<title>挽詞[朴鎭圭]</title>,<text>林下窮經五十春。東山起時爲斯民。曾將禮議扶宗統。誰意忠言結禍因。黃壤冤伸更化日。粉書恩溢煥正辰。驪湖舊宅寧陵近。遺恨千秋一體新。</text>
<title>挽詞[門下生韓塾]</title>,<text>天道終因復。人間有辱榮。孔明扶漢室。安石起蒼生。忍說當時事。長留後世名。遙隣二大鳥。來弔 缺 新塋。</text>
<title>挽詞[兪夏益]</title>,<text>庚申之禍逮宗儒。十載忠魂泣向隅。天道乖時雖見枉。人心定處豈終誣。淵源正謂前賢統。論議亶爲後學謨。遙想驪江江上宅。只應山月照前湖。</text>
<title>挽詞[金一夔]</title>,<text>斯文奇禍在庚申。蜮弩潛沙及賢人。天運好還公議定。泉塗改照至冤伸。追陞峻秩恩愈重。移附先塋禮遇新。餘卵尙全巢破後。忍聞哀叫徹蒼旻。</text>
<title>挽詞[李溭]</title>,<text>賢師遭禍歲維庚。世上難容直道行。經國宿心埋不滅。持論大義久猶明。奸兇已掃嚴王法。冤枉終伸悼睿情。雙阡改卜應無憾。黃壤新添父子榮。</text>
<title>挽詞[權佑]</title>,<text>遠溯淵源粤自齠。幡然晩節際昌朝。孔壬媒蘖謀難測。君子云亡道以消。天日昭臨幽枉洗。泉塗改照寵恩饒。百年未泄胸中氣。猶有神光亘碧霄。</text>
<title>挽詞[宋廷奎]</title>,<text>當時衆口鑠良金。遺恨千秋在士林。天挺人豪應有意。道消君子柰難諶。樊英只是名爲累。李泌寧非寵太深。始識襄陽龐處士。百年棲息鹿門岑。半世江湖一布衣。誰將名字徹宸闈。孤忠祇擬酬隆渥。直道寧知蹈禍機。牛斗幾年冤氣射。松楸今日故山歸。可憐梨浦曾棲處。惟有沙禽上釣磯。</text>
<title>挽詞[朴明義]</title>,<text>語到庚申歲。何人淚不垂。先生當日禍。天道至今疑。白璧蠅難汚。丹心鬼莫欺。十行哀詔在。泉路亦光輝。</text>
<title>挽詞[丁呂重]</title>,<text>質稟南金美。名齊北斗尊。文章推領袖。性理爲淵源。瑞世儀麟鳳。揚廷賁鷺鵷。皐夔身上業。堯舜席前論。入學弘儒敎。司銓杜倖門。志存湔國恥。誠切報君恩。藥石資治具。蘭膏作禍根。摘瑕機織貝。焚玉火炎崑。縲絏誠非罪。忠貞竟負冤。善類空掩涕。天道欲無言。更化昭公案。回光照覆盆。愍賢紆聖念。伸枉慰幽魂。紫誥增新秩。靑山破舊痕。奠芻多士集。牽紼四隣奔。存沒情無憾。哀榮禮則惇。佳城沾雨露。正氣樹乾坤。愧我眞駑鈍。從公荷眷存。沖衿瞻灑落。嘉謨豁蒙昏。六載遊門屛。諸郞託弟昆。罹殃均血泣。懷痛共聲呑。正幸逢今日。無緣起九原。公私那有極。模範永難諼。撫事徒增感。緘辭却厭煩。他時湖上路。更忍過前村。</text>
<title>挽詞[蔡呈夏]</title>,<text>追惟往事敢明言。但向蒼蒼仰訴冤。十載好還方悔禍。九泉冥漠亦銜恩。便逢元祐重光日。復闡濂溪正學源。黃閣崇銜光粉字。紫宸哀誄慰精魂。當時那得成葬禮。今日終能卜吉原。始見憑棺諸孝子。更憐持服一兒孫。新阡改照新春色。舊客增添舊淚痕。地下定知長笑入。世間惟有一名存。龍亡絶壑仍終祕。鳳去高岡豈再飜。伊昔白湖嗚咽水。也應從此靜無喧。</text>
<title>挽詞[吳始復]</title>,<text>當年卜地未應詳。語到庚申涕自滂。公議卽看昭代盛。孤忠特被聖君傷。春生浦谷曾留宅。月照驪湖舊釣航。經席誰將仁義說。士林從此揖芬芳。</text>
<title>挽詞[沈梓]</title>,<text>人世滄桑閱幾飜。沒而無憾道仍存。燕雲灑恥平生志。楚獄空含十載冤。淺土荒原悲宿草。上台哀贈煥新恩。邊憂溢目尤多慨。東望驪湖欲斷魂。</text>
<title>挽詞[權愈]</title>,<text>晩從林壑際明時。抱負何曾百一施。義類春秋商略得。道源濂洛溯廻知。傾墉亂禍庚申酷。雪枉天恩巳巳遲。地下埋名猶不愧。遽開玄宅日光悲。</text>
<title>挽詞[門下生李玄綏]</title>,<text>士生如有意。天理竟難諶。壽旣乖狂聖。福奚關善淫。不容誠自古。遺恨豈爲今。痛迫先生志。悲纏後死心。擎天將隻手。炳日是危襟。德業疏洙脈。風雲望傅霖。柰何邦運否。無賴主恩深。鬼射含沙影。崑炎接士林。北門何慘烈。吾道幷消沈。每念神愈悸。欲語口亦瘖。乾坤寧久晦。日月更照臨。十載埋幽冤。一朝屛泉陰。慰存榮血屬。歎逝侈綸音。往事嗟何及。新恩涕不禁。移來曾樹檟。還向故山岑。小子情多感。先人義斷金。撫孤思舊好。承誨誓長欽。江漢纔成別。春明已莫尋。追惟心煎煎。尙爾氣涔涔。不盡當年哭。那將此日斟。斜陽驪岫下。獨立大江潯。黃鳥秦人句。臨風爲一吟。</text>
<title>挽詞[朴壽寅]</title>,<text>芳草凄凄啼杜宇。春風寒食驪江雨。尊君雪恥平生心。零落荒山一抔土。</text>
<title>挽詞[安如石]</title>,<text>庚申時事尙何云。往跡懷來涕自沄。幽谷霜嚴蘭已折。崑岡火烈玉俱焚。蒼天悔禍逢煕運。黃壤無冤感聖君。詩禮盛名終不泯。定省遺澤及仍雲。</text>
<title>挽詞[李玄錫]</title>,<text>山河奇秀毓鴻儒。標格超然德有符。花發雲開眞氣像。風施雷厲大工夫。行藏自信吾心得。天地思將隻手扶。志士千秋齎恨淚。九原難作只嗚乎。哀詔丁寧發聖衷。日光昭徹覆盆中。始知地下忘恩怨。快覩人間洗諑訌。禮窆凄涼移舊兆。挽歌嗚咽引悲風。平生懍懍春秋義。邊事多虞轉憶公。潸然血淚默無聲。天宇沈沈夜不明。隱似守愚猶掇禍。忠如靜老豈求名。誰平衆鏑彎弧怒。倍慘諸孤泣玦行。日暮湘江流恨水。楚人投飯最傷情。此一首。乃庚申所作而密藏矣。今書於此挽語之末。</text>
<title>挽詞[趙宇鳴]</title>,<text>天生王佐任經綸。雅望爭推管葛倫。八達樓高看氣像。萬尋山立想精神。誠深許國身難退。計切匡時道益眞。太史修文宣聖德。康成言禮定君臣。孤忠未展尊周義。奇禍飜媒頌莽人。公議雖伸逢己巳。士林何忍說庚申。丹旌再煥泉塗改。白日重回寵渥新。湖外靑山依舊地。謾敎行客淚沾巾。</text>
<title>挽詞[李]</title>,<text>忍將何說寫成牋。却憶庚申淚自漣。舊日至冤公議暴。淸朝哀贈主恩宣。已聞幽宅移新地。也識諸孤叫老天。最恨如今身係職。一杯無計奠靈筵。</text>
