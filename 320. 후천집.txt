<title>讀大學修身章</title>,<text>大學修身語。知之未體行。焉能反其本。不枉過平生。</text>
<title>絶句</title>,<text>富貴人皆願。營營慢彼蒼。讀書吾有受。貧者士之常。</text>
<title>長湍路傍。有士人守墓。甚多之。馬上爲吟一絶。</title>,<text>山頂墳三尺。山腰孝子居。行人貪路去。恨不禮其廬。</text>
<title>曉起灌苗</title>,<text>松月挂銀盤。川流鳴玦環。夙興緣底事。但爲免飢寒。</text>
<title>贈別崔胤聖</title>,<text>道爲詩書重。交因信義深。男兒聊復爾。莫恨少黃金。</text>
<title>敬次成聽松韻 二首</title>,<text>士爭十上。世榮三沐。先生出處。江漢以濯。小子嘐嘐。如舜之憂。九原可作。吾誰與遊。日新又新。成湯之沐。淸斯濯斯。孺子之濯。我迷其方。飢寒是憂。安得哲人。與之同遊。</text>
<title>送鄭 迪 之嶺南 乙卯</title>,<text>吾君別業近寒岡。此去應知數拜床。若問湖西秋後景。一枝殘菊獨凌霜。寒岡曰。一枝黃菊則尤好。而想心嫌其姓字。不欲表表於今時云。</text>
<title>次睦慶州 長欽 韻 甲戌冬</title>,<text>先正遺蹤尙有臺。風光元不假穿栽。從來道德皆當慕。豈獨庭前一朶梅。先正。指晦齋。</text>
<title>贈族弟性初勸戒</title>,<text>能文取擧世榮之。儒者工程不在茲。直須猛省敬身說。免得前賢鸚鵡譏。</text>
<title>病中偶成以自戒 二首</title>,<text>孔孟不求身外道。程朱常做敬中功。聖狂賦性初無異。天下人心有降衷。彼何人也我何人。虞舜顏淵亦可遵。聖賢大道非高遠。只在從兄與事親。</text>
<title>偶吟一絶。諷友人 辛酉</title>,<text>鯨海波濤險且危。欲將孤棹向何之。天意假令風力順。不如抛却滿舡資。</text>
<title>田家夏夜卽事</title>,<text>廚煙羃羃月籠山。人語砧聲對影間。却恨農夫憂百畝。一年強半未曾閑。</text>
<title>次李 恒 韻</title>,<text>人心如壑復如谿。天理何由得使齊。爲善孜孜吾亦舜。曉窓風雨聽鷄啼。</text>
<title>閑中書懷</title>,<text>心如劉向厭逢紛。自愛愚公野谷村。一部中庸吾長物。讀來如對聖人孫。</text>
<title>客中思親</title>,<text>聖戒遠遊垂後世。吾何漂泊海天南。本圖親養貽親念。還作人間不孝男。</text>
<title>客中</title>,<text>夕飡初罷欲三更。月色寒通枕上明。風刮肌膚眠不着。臥聽僮僕說歸程。</text>
<title>閑居 二首</title>,<text>南北東西有路岐。脂車策馬欲何之。從來率性眞吾道。前聖前賢不我欺。十年丘壑獨藏身。回首人間事事新。惟有鸎花無俗態。晩風晴日好相親。</text>
<title>贈忠原徐使君 二首</title>,<text>鷄鳴日出事紛紛。善利之間舜蹠分。秋靜曉窓香一炷。可將誠敬奉天君。秋入山房暑氣殘。滿空風露透窓寒。悄然坐想平生事。深愧成湯沐浴盤。</text>
<title>辛酉春帖</title>,<text>蹉過光陰四十餘。將身羞對古人書。學非爲己知何用。顏子當年實若虛。</text>
<title>客中詠懷</title>,<text>三過長江信險艱。碧瀾風浪更如山。忍將遺體爭先渡。深愧王陽入蜀還。碧瀾津名</text>
<title>敬次朱夫子梅溪館韻 二首</title>,<text>窒欲收心世所輕。無人涵養秉彝情。紫陽詠罷梅溪上。留與千秋覺後生。碧溪雲淡午風輕。朗詠新詩戒七情。千古何人傳妙旨。海東惟有李先生。退溪也</text>
<title>敬次朱夫子半畝方塘韻</title>,<text>我有方塘久不開。天雲無處可徘徊。潺深賴有原頭水。披草將期引得來。</text>
<title>過七松亭 亭在聞慶。李苓號七松居士。有山明知月上。鈴語覺風來之句。</title>,<text>七翁嘉遯足廉頑。更有文章非一班。鈴語山明風月外。幾多佳句在人間。</text>
<title>送爲人後者覲其本生父母</title>,<text>忽漫西歸又向東。綵衣寒影雪花中。離親子是寧親子。生養元來孝理同。</text>
<title>自溫陽來時。適路由山谷間。口號一絶。</title>,<text>行險由來聖所戒。如何今日涉危途。固知舍正非吾道。爲是秋山勝畫圖。</text>
<title>春帖</title>,<text>湯有盤銘萬古傳。體行斯說卽爲賢。後生亦解三新字。莫道今年似去年。</text>
<title>聞李完平被譴。爲吟。二首。完平諫廢大妃。被謫。</title>,<text>一丘林壑獨藏身。手把前經講五倫。今日長安有消息。不堪淸淚滿衣巾。數曲雲山隔軟紅。看書長慕昔賢風。逢人却問塵問事。天敍彝倫有異同。</text>
<title>次李進士承壁韻 丁卯春</title>,<text>外冠憑陵逼神器。何緣國祚得長延。養民固木則猶可。此外區區非萬全。</text>
<title>次李士任七夕韻</title>,<text>銀漢元非鵲可橋。雙星誰見會今宵。從來語怪吾家戒。莫把秋霖驗淚飄。</text>
<title>次人鳳仙花韻</title>,<text>雜卉何須護以鈴。朱鉛非可入吾庭。一般意思猶堪取。時向閑中助喚醒。</text>
<title>淸州地有弑父之變。而其時獄官及參證。隱而不成罪。故歎吟一絶。</title>,<text>弑逢後來罪極天。春秋王法亘千年。奈何今日淸州事。故遣昭然作厭然。</text>
<title>贈性初勸戒。仍述己懷。壬申○三首</title>,<text>男兒志業豈徒然。何況親當喜懼年。遮莫悠悠消日月。北牕勤閱舊書篇。非科非學病相因。天地中間可笑人。只願玉成吾令弟。免敎虛了百年身。資身無策一瓢空。獨臥春山萬疊中。百事可因咬菜做。固窮還慕昔賢風。</text>
<title>次梅溪詠黃梅韻</title>,<text>風格元非竹外斜。天葩赢得暗香多。折來揷却壺中看。爲是先於未百花。</text>
<title>次安士儼韻</title>,<text>東土何人集大成。五賢道德最高明。後生矜或於焉在。不必區區但舌耕。</text>
<title>憶寒岡鄭先生</title>,<text>思而不學聖稱危。滿腹群疑欲問誰。座上德容無日見。嶺南歸夢獨多時。</text>
<title>次李 恒 德久韻</title>,<text>盟主斯文獨退溪。歸來濁世孰思齊。玉皇不許除樊棘。林下空敎志士啼。樊棘指仁弘</text>
<title>閑中書懷 二首</title>,<text>月照靑山白屋茅。滿庭松桂影寥寥。閑吟邵子天心句。斗覺胸中査滓消。白雲堆裏碧峯羅。千樹陰中一逕斜。採秀歸來引高興。世間天械等炊沙。</text>
<title>臨海作</title>,<text>此行頗似子長遊。江海淸光與目謀。回首世間難俯仰。欲將吾道付滄洲。</text>
<title>閑居</title>,<text>讀聖賢書數十春。行身難合古之人。碧山幸不求吾是。明月淸風好養眞。</text>
<title>贈徐秀夫</title>,<text>取燭中宵看古詩。一般眞味少人知。此心悍馬能收未。要愼平朝接物時。</text>
<title>敬次一雲居士李文蓂韻</title>,<text>非關周燮守東岡。濫學橫渠臥土床。誰料高明客淺陋。贈詩無待紫瓊霜。</text>
<title>辛酉春帖</title>,<text>傳聞烽燧熄邊庭。更道朝家土木停。從今可見三階正。人臥山中讀古經。</text>
<title>商顏途中。憶寒岡鄭先生。</title>,<text>南▒遙遙泗水淸。商山過客迫歸程。誰知尙隔春風座。辜負平生悅服情。寒岡居泗水邊</text>
<title>春日病起</title>,<text>幽人病起訪風煙。春色都歸杖屨邊。閑詠傍花隨柳句。却思朋道過前川。</text>
<title>遊山寺次韻</title>,<text>僧嫌俗子穿雲去。鳥怪儒衣掠戶吟。應接山川本吾性。不妨扶杖更登臨。</text>
<title>辛亥五月。以二賢卞誣事封疏入洛。遇大雨。時鄭仁弘搆陷晦齋退溪。</title>,<text>十日淫霖塞兩儀。洪波浩浩似堯時。江南客子迷歸路。願得靑萍斬雨師。</text>
<title>讀躬自厚章</title>,<text>薄責於人躬自厚。修身要法在斯說。體行惟有呂東萊。變盡平生偏氣質。</text>
<title>次友人韻 二首</title>,<text>北溟鯤化徙南溟。一隔雲泥已十齡。而我豈能先絶子。小亭松色本靑靑。憶曾辛亥叫三淸。數百人中最有聲。今日靑雲君得路。倘能扶植我先生。先生相退溪</text>
<title>送睦書狀 大欽 赴京</title>,<text>中國名賢外國知。麗人從古慕楊時。晦翁世嫡今誰繼。願倩吾公一問之。高麗使者至宋。問龜山。宋神宗卽擢用龜山。</text>
<title>春帖</title>,<text>聖門當日浴乎沂。洒落風流我所希。直待小溪春爛熳。傍花隨柳詠而歸。</text>
<title>過仙遊洞</title>,<text>山佳水麗石尤奇。人世桃源信有之。澗草幽花欲生意。却思先正有遺詩。先正退溪</text>
<title>次李士任韻</title>,<text>苜蓿無花天馬瘏。況聞前路更崎嶇。北窓賴有書千卷。一味從來勝豢芻。</text>
<title>次李進士承壁韻 丁卯</title>,<text>紫極拱堯舜。千年河一淸。胡塵雖澒洞。聖德自光明。月滿欲平賊。雨多將洗兵。丁寧遠遊客。遮莫厭飄零。</text>
<title>次韻奉贈梅翁</title>,<text>常怪經綸手。棲棲傍驛樓。去春纔北上。今歲又南留。人道詩無敵。吾憐學已優。男兒聊復爾。何用覓封侯。</text>
<title>辛亥五月。封疏入洛。遇雨。</title>,<text>惡風吹海立。霖雨一旬強。毒霧藏明月。陰雲剝太陽。漢江淸濁溷。關路是非荒。天若除斯害。吾邦庶更昌。</text>
<title>次徐秀夫韻</title>,<text>幾年樽疑弩。今春釜生魚。荒涼輟吟詠。錯莫束詩書。野色斜陽外。山光小雨餘。衰年還學圃。自力強鋤蔬。</text>
<title>次李承璧韻</title>,<text>金湯隨處好。其奈失人和。廟算高難測。民生困可嗟。無由得韓信。不是欠蕭何。經濟宜師古。休煩強立科。</text>
<title>次徐秀夫韻</title>,<text>偶題木居士。誑眩及楓宸。不是韜光者。其如抱病人。吾方知有罪。君乃擬非倫。相識猶云爾。誰能恕此身。附元韻昭代永眞隱。香名徹紫宸。似聞開閤目。須用讀書人。祿位頻三及。君臣重五倫。休論量後入。一起臥雲身。</text>
<title>送金判官 緻 赴耽羅</title>,<text>薦鶚元非罪。囚鸞孰使之。鄕關千里遠。滄海一帆危。宵漢君臣隔。庭闈母子離。九重應側席。莫恨久天涯。</text>
<title>次徐秀夫贈鮮于遯庵韻。贈秀夫。二首。</title>,<text>恭惟太師後。高義竝巫廬。遯世常違衆。聞名最起余。家傳疇範學。體貼聖賢書。羨子今連棟。親仁計不虛。古今自相接。天地眞籧廬。世路渾如彼。人情莫問余。閭閻惟疊嶂。朋友只群書。却把平生事。夷然聽太虛。</text>
<title>次金 得臣 子公 韻</title>,<text>天遊隨處有眞樂。不必名區可遣愁。休詑北涯皆勝景。自多南郭亦淸秋。月同平野三更照。鷗共長川十里浮。我欲俱收足無力。未知君肯乞扁舟。</text>
<title>書懷</title>,<text>百歲三分吾有一。行身虛負聖箴規。讀難學古徒能讀。詩不無邪固矣詩。親老詎希毛義檄。家貧還乞杜陵絲。男兒生世成何事。食土年來愧盛時。</text>
<title>次徐秀夫韻</title>,<text>夙歲過從慕孔周。擬恒其德不承羞。君才已做經綸手。吾學猶迷朴實頭。城市山林殊地步。氷壺秋月各天遊。殷勤相勉無他意。如切如磋至死休。</text>
<title>次孫起陽韻。贈孤石。</title>,<text>天敎英俊試諸難。歷落靑雲轂未丹。髮爲戀君將欲雪。身因許國不離鞍。穎川父老依黃霸。江左倉生望謝安。莫歎鴛鸞棲枳棘。九重魚水會承歡。</text>
<title>過松都</title>,<text>城郭蕭蕭摠里閭。長街曾是度金輿。一三王業浮雲外。五百光陰片夢餘。圃老輸忠聞古事。文成衛道見遺墟。行人亦解尊賢者。却問花潭處士居。</text>
<title>次李士任韻。因述己懷。</title>,<text>萬事人間摠不關。有何愁恨積如山。非緣藜莧充腸苦。豈爲氷霜徹骨寒。春樹風悲長隔面。萱花日晏莫承顏。嗟嗟子職都虧闕。痛極羞深噎不飡。</text>
<title>在坡山寫懷</title>,<text>緬憶江南孔道村。竹窓柴戶傍雲根。山妻髮白公私債。老母心勞子女婚。西嶺孤松無恙否。東園殘菊幾枝存。此身未逐隨陽雁。天外空歸夜夜魂。</text>
<title>欲卜築東溪上。未易經始。爲吟。壬戌</title>,<text>欲取城東作澗阿。時危那計着生涯。數間長羨盧同屋。三徑空聞蔣詡家。鷗鷺有盟宜伴侶。溪山無主自煙霞。傍人休怪遲經始。且待明年萬樹花。</text>
<title>詠孝悌各一首</title>,<text>孔云入則孝。孟曰事親大。如天聖人道。不在孝親外。孝親何所法。虞舜與曾參。丁寧有父母。莫失良知心。兄弟一體分。喘息相流通。手足愛莫比。骨肉恩無窮。無猶式相好。百歲共和翕。大舜待象道。宜爲千載法。</text>
<title>壬戌春帖</title>,<text>大歲卽壬戌。生年是己卯。端宜德上達。猶未庸中佼。奉身負孔孟。取友昧管鮑。素性在煙霞。脫落厭機巧。長對卷中聖。如癢得仙瓜。百體事天君。免被非僻撓。人生聊復尒。何用論飢飽。</text>
<title>春帖</title>,<text>天時驟回薄。東陸生陽春。寒梅動淸香。淑氣催良辰。品物各變化。況在最靈人。羲經著復卦。大學稱日新。從此革舊染。敬義持吾身。孜孜強爲善。乾坤同化匀。</text>
<title>送徐評事秀夫之關北</title>,<text>君侯實國楨。受性本耿介。色映塞外春。胸呑雲夢芥。筆凌右軍陣。詩接江西派。科名鑄糠粃。學業去稊稗。金璞不留礦。玉筍縻天械。盤錯別利器。髖髀衆理解。歷試皆國耳。鶚立期匪懈。胡乃做此官。長路催征邁。朝家重北門。擇人以除拜。念此評事職。實關事成敗。君應體聖心。服膺淵氷戒。大要整器械。第一無凋瘵。燈棋月柝間。化覃千里界。達施無內外。素位心亦快。從軍古云樂。遮莫歌五噫。我是布衣交。幾年困宿憊。卽今正呼庚。但覓公私債。不能謝黯黮。如覺天地隘。忽聞君遠行。世事堪一喟。病中驚起坐。序屬澤天夬。條風動花柳。隨處山如畫。物色阻携手。別恨何由話。贈言有故事。我亦爲君誡。龍蛇生大澤。能使人心壞。所重者千金。詎可惑妖怪。設或入迷途。便有思復卦。豈曰無絲麻。且願收管蒯。川塗縱遼闊。驛使應相屆。倘思虞曲鍼。須寄韓金薤。</text>
<title>送金君重之完山</title>,<text>吾憐金氏子。擧擧眞好漢。雪壑松千尺。玉壺氷一段。少小慕古人。志不在詞翰。名車駕名驥。千里亦不憚。我有求道志。舊習難截斷。皓首尙阿蒙。日愒而歲玩。君如逐臭人。訪我來山館。手持聖賢書。滯義相與難。叩大應以小。自覺顏有汗。黃鍾混牛鐸。更喜作強伴。門停水南北。何異同里閈。揮麈谷岩下。詠歸春溪畔。誓將長如此。如何搏沙散。不渝固窮節。及被衣食亂。由來從有食。此別何足歎。所願在治躬。古道宜浸灌。善利一毫間。舜跖固所判。吾道雖萬殊。其本則一貫。人心有仲尼。莫作高遠看。臨別意悠悠。尺紙書一半。</text>
<title>詠怪狗</title>,<text>何物一狵也。來自無何有。皆道通神靈。怪事喧衆口。遠近共奔波。觀者爭先後。迎來必稱爵。展席兼擁帚。玉食奉大盤。敬之如賓友。頗似臧文仲。爲鶢鶋置酒。我亦呼使前。驗其靈異否。旣餂貓食餘。又不怒我嗾。略不出尋常。只是老黃狗。先聖不語怪。此說吾有受。念此犬爲物。本分夜當守。或能傳書去。或工逐兔走。殷虞及宋㹱。美號皆自負。爾何沒信處。處處空騰蹂。應是失其主。副以牌其首。因之得此名。堪供一拍手。牌面無味句。作者果誰某。吁嗟格致事。民鮮蓋已久。不省有物則。但信無是叟。犬之無奇節。此理最易剖。迷惑乃如此。誰將兩端叩。翻思虛名士。枉被人所取。實德了無聞。從外糊牕牖。正如此狗然。得不顏有厚。吟成數端戒。不量終覆瓿。</text>
<title>事親第一</title>,<text>凡子事父母。鷄鳴咸盥漱。櫛總冠紳履。以適父母所。及所當氣怡。問衣寒與燠。出入敬扶持。癢痛敬搔抑。婦之事舅姑。如子事父母。鷄鳴亦冠櫛。佩用在左右。將席請何向。長席少執床。懸衾篋枕簟。洒掃室及堂。長者必奉水。少者必奉盤。進盥請沃盥。盥卒授以巾。問所欲而進。甘旨滑且髓。柔色以溫之。必嘗而後退。男女未冠笄。衿纓佩容臭。昧爽問何食。佐長者視具。噦噫與嚔咳。欠伸及唾洟。此皆聲貌慢。勿於父母所。杖屨勿挨逼。枕席勿移置。莫食非餕食。莫用非餕器。養則致其樂。居則致其敬。昏定而晨省。冬溫而夏凊。三日則具沐。五日則請浴。燂潘請靧面。燂湯請濯足。親癠躬調藥。不琴亦不櫛。不敢放言笑。不敢縱酒肉。立不敢中門。行不敢中道。坐不敢中席。居不敢中奧。父召唯無諾。父呼走不趨。食在口則吐。手執業則投。父母或有過。柔聲以諫之。三諫而不聽。亦當號泣隨。籍行父母命。陳非待其許。直行己志者。雖是不順子。子之事父母。心志不可違。安寢樂耳目。飮食忠養之。親在不遠遊。出告反面之。出不敢易方。復不敢過時。身者父母體。行之敢不敬。舟焉而不游。道焉而不徑。不敢有其身。不敢私其財。凡事必咨稟。假與亦不私。父母賜衣食。於心雖不欲。嘗服以待之。實緣愛敬極。加事人代之。雖誠不欲與。姑順父母命。不能而後改。子妾二人中。當厚親所愛。飮食與執事。親沒猶不替。孝子深愛者。有婉容和氣。嚴威與嚴恪。不是事親道。父母之於子。唯其疾之憂。子能謹疾病。是亦孝子流。姑當慈而從。婦當聽而婉。婦姑若如此。勃谿何足患。舅沒則姑老。家事冢婦傳。猶必聽於姑。亦不敢自專。舅姑使介婦。毋敢敵冢婦。冢婦於介婦。亦不敢無禮。子飽父母飢。此患或有之。所以古賢者。父子不異財。父母所愛敬。亦當自愛敬。犬馬雖云賤。必異己所養。不是底父母。古云天下無。此言若深體。亦爲舜之徒。父沒觀其行。父在觀其志。三年無改道。可謂孝子矣。喪須盡哀禮。勿令有追悔。是以孟子曰。送死當大事。子於親沒後。終身不敢忘。雨露必怵惕。霜露必悽愴。祭時必致愨。然後著且存。所以祭如在。孔子有是言。佛法與巫覡。妖妄無經據。見識若未透。當信聖賢語。人無父母者。遇己之生日。自然倍悲痛。何忍張宴樂。貧不鬻祭器。寒不衣祭服。經營宮室時。戒勿斬丘木。五刑三千屬。第一不孝罪。凡爲人子者。敢不自敬畏。</text>
<title>子女敎訓之方第二</title>,<text>男女稍有知。敎以敬尊長。溺愛不訶禁。深恐習成性。男女七歲時。讀孝經論語。出入及飮食。敎以謙讓道。子生擇詣母。使爲子之師。能言敎以言。男唯而女兪。男十年出外。就傅學書計。學樂學射御。學禮學孝悌。女十年不出。母敎婉娩從。執麻治絲繭。觀察納酒漿。冠禮必三加。三加各有祝。祝中何所云。享壽更成德。子知禮義方。然後方可冠。所以責成人。孝悌兼忠順。有祖斯有父。有父斯有身。若不念爾祖。如木之無根。知父不知祖。昔人比禽獸。事之同於父。父沒則爲後。叔父謂如父。從子謂如子。旣有父子稱。情禮何曾異。古無叔姪稱。直謂父與子。所以無定名。可見親愛意。仲郢事公權。束帶迎馬首。以姪事叔者。此事可遵守。孝芬事叔母。若事所生母。溫凊告出入。有獲不自取。宗子繼祖統。衆子當祗事。所以服三月。母妻亦如此。韋家花樹樂。可爲後人法。骨肉意相通。在於頻會合。六行三曰睦。不睦罰及身。細想祖宗意。彼我皆子孫。范有義田宅。柳能嫁孤嫠。二公激頹波。後世宜法之。外家諸昆弟。同是外祖出。黃東篤恩義。一歲再會集。人於異姓親。義當相愛恤。丁寧鄕八刑。不姻居其一。</text>
<title>君臣第三</title>,<text>君子進思忠。退則思補過。順美兼救惡。然後親上下。患得與患失。乃是鄙夫事。患失苟不已。無所不至矣。事君犯無隱。就養自有方。服勤期至死。比親三年喪。烈女不更夫。忠臣不事二。所以古夷齊。餓死西山裏。君以禮使臣。臣以忠事君。君若不納諫。臣可歸丘園。仕有見行可。時或爲貧起。若徒逐名利。無命復無義。臨民使輸情。御下先正己。一命尙有濟。況乃居大位。事君勿欺犯。當官淸愼勤。若或先暴怒。自害豈害人。事君如事親。愛民如愛子。然後盡吾心。此語當有味。冒籍以應擧。此實先欺君。君行眞正士。戒子何殷勤。仕宦資貨足。此是惡消息。崔子奉母戒。千載稱淸白。知稽古愛民。爲政復何有。允矣胡門人。見稱程夫子。陳善謂之敬。責難謂之恭。彼哉賊君輩。曰吾君不能。不足謫其人。不足間其政。大人格君心。然後國乃定。見危授其命。守官勤其職。誠心諫吾君。要在利社稷。君能盡君道。臣能盡臣道。唐虞三代然。餘外不足數。愚而好自用。賤而好自專。生今反古道。災必及其身。潔身亂倫人。孔稱鳥獸徒。明哲保身者。亦爲大丈夫。寂寞三代後。未聞君臣合。昭烈及孔明。僅有魚水樂。</text>
<title>夫婦第四</title>,<text>命子迎婦時。勉其帥以敬。於女戒之曰。夙夜無違命。母與女衿帨。戒勿違宮事。庶母亦施鞶。申告父母意。婦人有三從。所以斬不貳。一與之齊後。終身節不改。嫁女須勝吾。事人必有謹。娶婦不若吾。然後婦道盡。昏娶各擇德。勿苟慕富貴。王通及溫公。歷歷乘訓戒。娶妻不同姓。爲其近禽獸。可笑魯夫人。號爲吳孟子。子雖甚宜妻。忤親則出之。親云善事我。子情終不衰。世刑世惡疾。逆家亂家子。長子喪父者。此乃五不娶。不順父母者。無子多言女。惡疾淫妬盜。此乃七可去。與更三年喪。前貧後富貴。有娶無所歸。此乃三不去。男女不雜坐。嫂叔不通問。內言不出梱。外言不入梱。男不言內事。女不言外事。非祭不交爵。非喪不授器。姑姊妹女子。已嫁反室者。不與同器食。不與同席坐。寡婦子無德。不與爲朋友。主人不在家。亦不入其戶。女子不出門。出門必擁蔽。夜行必以燭。無燭則必止。婦人伏於人。無所敢自遂。令不出閨門。惟酒食是議。婦雖有才智。只當補君子。若或牝鷄鳴。終必致禍矣。迎客不出門。送客不下堂。見卑不踰閾。弔人不越疆。婦言當紓緩。婦工在饋織。鮮潔是婦容。和順乃婦德。婦賢六親和。婦惡六親破。世之爲婦者。此語當銘佩。妻子和鼓瑟。父母安樂之。父母旣安樂。子道盡於斯。夫當和而義。妻當柔而正。夫妻不若是。好合安敢望。夫妻敬如賓。冀缺有是德。所以晉文公。擢爲大官爵。大抵君子道。造端乎夫婦。足法夫婦間。政事可抱負。</text>
<title>兄弟第五</title>,<text>兄弟父母出。分形更連氣。雖有悖亂人。不能不相愛。兄弟不相親。多由於娣姒。友悌深至者。此患可免矣。詩云兄及弟。相好無相猶。若解此道理。不和不足憂。兄當愛而友。弟當敬而順。兄弟間道理。至此方得盡。先儒 伊川也 母弟說。只爲明嫡子。若或加親之。禽道非人類。李勣侍姊病。煮粥焚其髥。豈曰無奴僕。然後盡吾心。溫公愛兄篤。常恐或寒飢。敬之如嚴父。保之如嬰兒。春津極友恭。日日廳堂會。嘉味或未寄。不敢先入口。</text>
<title>事師第六</title>,<text>事師無犯隱。左右養無方。服勞至於死。沒後行心喪。先生召無諾。卽必唯而起。及席手摳衣。問焉終則對。先生所施敎。弟子必是則。朝益而暮習。小心常翼翼。侍坐於先生。受業由長始。始誦則必作。請益則必起。在道遇先生。趨進立拱手。先生不與言。卽必趨而退。</text>
<title>長幼第七</title>,<text>尊年不敢問。長賜不敢辭。燕見不將命。道不請所之。年倍事以父。年長事以兄。父之齒隨行。兄之齒雁行。見父之執友。不問不敢對。不謂進不進。不謂退不退。君子問更端。則必起而對。欠伸撰杖屨。侍者可請退。侍飮於長者。酒進卽拜受。未釂不敢飮。未辯不虛口。侍飯於君子。先飯而後己。小飯而亟之。毋齧骨刺齒。侍坐於君子。有問必顧望。不翣不畫地。寢則坐將命。輕幷重則分。頒白不提挈。及其卿飮時。長出少先出。</text>
<title>朋友第八</title>,<text>五行必有土。五常必有信。五倫若無友。四者難盡善。以文會其友。以友輔其仁。忠告而善道。不可則止焉。丹所藏者赤。漆所藏者黑。善惡亦如斯。取友宜自擇。凡言朋友者。只爲友其德。長貴及兄弟。皆不可有挾。女於明鏡中。照面整不整。士欲寡過者。爭友是明鏡。與善人交者。如種蘭相似。種之在一家。兩家發香氣。與惡人交者。如抱子上墻。一人若失脚。兩人皆遭殃。凶人敬而遠。德人親而近。是以三損益。炳炳夫子訓。故舊不可遺。此意寬且廣。所以吾夫子。不忍棄原壤。不可竭人忠。不可盡人歡。然後無嫌隙。交道終相全。朋友以義合。相敬斯爲貴。滔滔歡狎輩。朝親暮疏矣。義交淡如水。利交甘若醴。舍利而取義。其交也君子。</text>
<title>摠論</title>,<text>移孝事君忠。移悌事長順。不能齊其家。餘外何足問。愛人不愛親。悖德天下最。敬人不敬親。悖禮亦莫大。不能悅親戚。不敢交於外。小者若不審。何可言其大。人生百歲中。有疾病老幼。思其不可復。及時行孝悌。規矩方圓至。聖人人倫至。後人法聖人。人倫無可議。賤而不事貴。幼而不事長。不肖不事賢。是曰三惡行。</text>
<title>贈崔道輔 丁卯</title>,<text>曾蒙觸熱來相訪。半餉開襟破孤悶。但念夕露沾人衣。無乃歸時多困頓。卽今扇枕有餘力。想見藻思淸而健。沈鱗羈羽在昔年。蘭室聞香實我願。披雲不作棟宇隣。一帶靑巒隔坤艮。況我多病足無力。閉門不出似悽遁。今逢佳士懶追尋。褦襶何從聞確論。且看君乏一囊錢。客間辛苦狀千萬。愛莫助之愧滿顏。子何撥置不我恨。知君拔俗千丈強。胸次磊落無恩怨。高才更合靑雲器。一生豈是長窮困。丈夫名計不止此。要在任重而道遠。允矣程門分數功。陋哉左思筆着溷。符有三字特地佩。旗有四勿尤宜達。學優則仕仕優學。莫學驢上麒麟楦。我今五十苦無聞。處世猶嫌作鄕愿。年來豈不知好之。求道工夫無分寸。自從外除心已灰。萬事不理甘魯鈍。環顧其中無所有。一言安使他人勸。詩文又無驚人語。任君一笑聊噴飯。</text>
<title>用前韻。復贈崔君。</title>,<text>少時壯節付題柱。實昧遯世而無悶。回頭佳境已華顚。一寸丹田就荒頓。苦無強伴切磋功。自強久負天行健。幸叨李邑識面榮。獲副王翰卜隣願。愛人以德君子事。深望君消一箇艮。投詩只解情可傾。臨紙詎量辭之遁。忽蒙黃鍾和牛鐸。盈把那須粲花論。溫如球琳帶煙霧。富似囷倉藏鉅萬。略不按劍忠告語。傍無知音無所恨。況乃體認西銘意。要使黎元不愁怨。但於此物擬非倫。撼樹蚍蜉還自困。師稱相長明責善。此道綿綿自久遠。若使諛說亂是非。蹠及爲廉夷爲溷。從今莫浪面譽人。立誠修詞德益建。然後可到向所期。不爾恐流靑紫楦。此心炯炯誰能識。盤谷之中有李愿。陽城盤谷池。有士人李。卽崔之外舅。而於先人。亦相切者故云云。 因之更吐不盡懷。一語煩君入方寸。克己須於性偏處。應物庶不鋩刃鈍。酒入舌出非細故。願佩前言自懲勸。所愧君能屢乘剡溪興。而我未裹子輿飯。</text>
<title>安宅</title>,<text>丹田之上方寸地。智水潑潑仁山眞。中有一宅位暘德。萬古相傳號安宅。降衷元年始開刱。衆善紛紛同就役。先將惻隱作基址。又築孝悌爲郛郭。繩墨何煩梓人手。棟梁不費牛山木。無形高起信土中。天下生靈有歸宿。上配乾元主生物。下綱人性全心德。義路高臨玉淵邊。禮門洞開靈臺側。人䦑相近鬼關遠。自天所作非人力。宅前楊柳光風動。宅後梧桐齊月白。三才一身摠可居。箇中誰主誰爲客。出入由己不由人。一出一入關榮辱。生民以來宅已成。豈因世變而頹落。干戈七國尙巋然。風雨春秋保墻壁。秦宮可灰宅難灰。明堂可覆宅難覆。人人誰不有此宅。此宅存亡人善惡。華勛執中奠攸居。海內蒼生封比屋。桀紂流連不肯搆。峻宇雕墻終覆國。素王重修不踰矩。數仞墻邊開道學。顏回入室立卓爾。曾子升堂能守約。鄒賢世守宅爾宅。揭號年來閈人欲。歸來千載宅無主。古基蕭蕭盡茅塞。嗟余未有克己功。面墻平生何處托。經營今日愧屋漏。欲往居之不可得。情車他日駕意馬。萬一猶能造藩閾。</text>
<title>慶牙山 達 挽詞 丁丑</title>,<text>遼山李汝誠。乃是吾元賓。我公卽師錫。未識交已神。吾家大雷郞。偪側王翰隣。所以嗣德音。窹寐想淸塵。風雲一朝會。歡若平生親。謂言數過從。金石無緇磷。爾後十六年。我病漳水濱。無因再盍簪。長似隔世人。豈知限幽明。泉路歸靈輴。忽此徵哀辭。勉率請具陳。恭惟忠信士。風儀何恂恂。裵山朗如玉。鄒律溫生春。就列務陳力。出宰先仁民。歸來一丘壑。萬事長任眞。奉先主孝敬。應世鋤畦畛。嗜善實藏身。置醴常力貧。生男類徐卿。二子 戰兢能荷薪。有孫若荀龍。八孫 天上石麒麟。不墜義方訓。家道稱維新。餘慶在眼前。福善蓋有因。人爵不滿德。天年不稱仁。此縱人所惜。賦予奈洪句。風塵方澒洞。國步屬斯頻。蒼生昧死所。公乃全其身。常山直北原。物土催靈辰。佳城與滕公。漆燈須沈彬。千秋萬歲名。屹立惟貞珉。</text>
<title>閔典籍 愚 挽詞 壬申</title>,<text>吾聞驪之閔。前代多賢良。氷壺映鵷鷺。桂林連雁行。雲仍秉周禮。世德垂無彊。碩果果不食。鳳毛超尋常。穎脫物不隔。瓊佩芙蓉裳。年纔踰歲行。風對雙悲涼。鞠於大父母。險艱幾備嘗。立揚尙銳意。出遊翰墨場。詞華爛虎豹。學業饒囷倉。往年起江湖。射策君東堂。甲科若摘髭。門戶何輝煌。前途浩無際。鵬路將翶翔。奈何二豎嬰。忽忽鷄夢忙。蘭蕙旣滿畹。於理宜壽昌。短促遂如此。天道誠茫茫。上有祖母劉。下有齊眉光。舍此戢一木。遺恨應難量。幸有汗血駒。天骨森開張。懸知他日做。烜赫家聲長。靈辰驟回薄。九京今壽藏。親朋共執靷。綿漬爭相將。而余將爾翁。半世托峨洋。所以修世好。分義明於霜。頃緣赴發解。訪我來山房。話舊雜論禮。暝色催西岡。爾後結䮰淺。三載分參商。及夫承新渥。揷花拜我傍。誰知溪上別。千古隔北邙。我病不臨穴。西望涕浪浪。臨紙文生情。不量詩語荒。</text>
<title>李進士志尹挽詞 壬午十月</title>,<text>人亡必有誄。君死寧無言。茲當祖送日。我舌不可捫。洛陽城舊籍。恭定王後孫。忠孝鄭銀臺。誠謹 隱逸睦玄軒。世枰 是爲外高曾。餘風今尙存。且看風骨殊。魚目中璵璠。早遊翰墨場。目短曺劉藩。南岳佇鳴鳳。北溟期化鯤。騷壇或唾珠。流輩持降旛。一名暫腥膻。五鬼仍攀援。坡山托松楸。湖曲遊田園。兩鄕送日月。萬事任乾坤。生涯苦拘閡。謾勞南北轅。任眞不同塵。頗似王孫猿。陳言不掛牙。小節非所論。逢人露肝膽。談辯秋江奔。過從多勝流。唱和如箎塤。無煩琢磨切。實住其脚跟。不差大頭腦。衆口徒囂喧。暮境少疾病。半世頤眞元。謂宜引遐年。如何今九原。風雲忽無主。故里成荒村。生死本一理。達者何煩冤。二親各兆域。此恨誠難諼。螟蛉幸多可。擬同劬勞恩。窆禮用遺命。豈不尊所尊。庶瞑地下目。穩陪先人魂。更憐抱車群。神駒來大宛。承禋又有基。佇見雲仍繁。我自附葭來。蕭艾依蘭蓀。論交淡如水。詎傷園葵根。況君友愛篤。命駕常源源。每逢縱捭闔。亹亹忘朝昏。飢寒好泃濡。更覺情彌敦。相於四十年。不減親弟昆。無何作此別。永隔顏色溫。乃知此宇宙。浮生朝露翻。中散不復見。悵望白雲屯。謫仙竟何許。屋樑月一痕。荒涼北邙山。慘惔西州門。我病君所諳。不得出丘樊。肆闕往臨穴。聲發那能呑。</text>
<title>金主簿士規挽詞</title>,<text>吾兄流輩伯。神彩頗淸峻。藍田產球琳。渥洼生騏駿。讀書不卒業。持身能謹愼。少孤奉慈親。日供滫瀡進。復見老萊子。鄕邦稱孝順。小心事朋友。朋友服其信。恢疏重然諾。樂易無驕吝。本不立麾幢。誰肯布戎陣。暮年聽洪爐。不爲外物徇。屋前澗一灣。屋後山千仞。小堂靜無塵。花柳光相襯。詩朋與酒伴。每稅林下靷。有時出東菑。步屧隨田畯。以此養其生。擬游南華刃。方希享耇鮐。如何天不憖。往事歷陽湖。浮生眞一瞬。伯道竟無嗣。家聲不復振。誰尸子敬氈。從孫才何俊。念我兩家祖。托昏如秦晉。世修骨肉義。登龍自髫齓。丹鷄早成誓。白首期無釁。況結百年契。通家不用儐。或顧我患難。或救我飢饉。緣我不曉事。未免親友擯。惟兄獨全交。交情磨不磷。邇來我多病。閉關同蟄墐。相望數峯外。落落隔乾震。兄如逐臭人。朅來勤問訊。高齋半夜話。我欲淸秋趁。此計墜渺茫。死淚沾雙鬢。淸輝杳何許。碧溪月空印。當其告凶時。未哭西階殯。及夫祖送日。又不扶靈櫬。回首想交期。摧腸何以鎭。勉率吐哀詞。愧匪浮海蜃。</text>
<title>李汝識 成俊 內室沈氏挽詞</title>,<text>吾將李夫子。同調復同病。所以於大家。飽諳有懿行。茲當送往日。請略言始竟。門楣挺名閥。美質出天性。饋食卽糠粃。德義實涵泳。竭力奉舅姑。共道誠且敬。小心事夫子。所貴柔而正。夫子士之仁。瑩澈氷壺淨。賴有輔佐功。益修一家政。如賓古聞缺。擧案今見孟。熊蛇早入夢。男女何其盛。胡然半零落。前後悲傷倂。蘭玉尙有三。正見膺餘慶。諄諄義方訓。文質相輝映。方希壽無彊。不謂奄畢命。福善理顚倒。誰執此權柄。梧桐半樹存。蓼莪三章詠。佳城傍松檟。葬禮依賢聖。他年婦德銘。知向張林請。庶不沒其賢。亦可爲龜鏡。歲在大荒落。時當季秋令。</text>
<title>趙 相禹 夏卿母親韓氏挽詞</title>,<text>汚不至阿其所好。孟氏有言傳靑簡。而我早曾事斯語。敢於哀詞容杜撰。嗚呼趙母韓宜人。歸道一一無可揀。衿纓擧案到白頭。此事人間未易眼。胡然主器先卽世。斷腸哀猿哭無限。門楣有三半零落。猶幸中男係朝版。季也有道復有文。早向林丘光已鏟。賢哉昔聞和靖母。養志今見曾參饌。瑤環瑜珥稱家孫。學詩亦能了瑟僩。積善餘慶應在茲。何恨當年少生產。年高八旬果仁壽。波及六親俱涕潸。托銘須待張林人。固哉吾詩還愧赧。茅鷄綿漬有故事。哭攀花頭奠一盞。</text>
<title>李石城 仁長 挽詞</title>,<text>恭惟公之先仲氏。我之叔父之知音。所以公於我叔父。兄以事之相追尋。我時坐隅識眉宇。琥珀拾芥磁受鍼。阿戎更作交如水。歲寒不渝靑松心。況乃賢郞久逐臭。葵不傷根交道深。於公瓜葛蓋有由。孔李通家猶在今。有時佳貺爲有母。薄雲高義令人欽。輞川披霧今三年。角弓一篇空長吟。欲問平安限烏鵲。不謂北羅魂已沈。公之孝友足聽聞。公之才格超儒林。胡然公不食其報。匣裏空藏周宋鐔。三分漢竹只爲貧。頗似尺鯉容一涔。稱家諸孫盡瑤環。喪亂又何來相侵。聖言仁壽竟冥冥。至此始覺天難諶。佳城鬱鬱千里道。斗酒隻鷄何由臨。題了哀詞想儀形。一哭亡簪沾我襟。</text>
<title>李文川 光春 挽詞</title>,<text>萬曆丙申斗揷寅。我在西岳求友昧人。君時爲鼓雪中棹。一披雲霧肝膽相照。爾後東床在仁里。巷南巷北棟字密邇。論文說詩喜調同。花明春晝葉脫秋風。中年搏沙一放手。北闕靑雲東山白首。榮悴雖殊心則一。桃僵李仆松茂柏悅。但恨我病若龜藏。一隔瓊樹十五星霜。可憐人事忽變更。生別惻惻死別呑聲。回頭舊遊已陳迹。白雲一篇長笛一曲。人之云亡可無言。一生終始請陳角根。牛山舊閥挺賢良。業擅籝金詞得濠梁。長途逸駕騁千里。鼂錯郤詵風斯下矣。公才吏用無全牛。三道佐幕三郡分憂。往在昏朝極混淆。蘭芷不芳荃蕙爲茅。惟君玉立頹波上。不緇不磷人所瞻仰。更憐誠孝出天姿。事母忠養至老不衰。如何子哭母先哭。九京千古想不瞑目。階庭蘭玉趾其美。克家持門詎無基址。柩前尙遲素車哭。孰謂此物爲君范式。人生到此更若爲。百年交情州句哀詞。</text>
<title>睦參判 長欽 挽詞</title>,<text>我自少時卽有聞。泗川之睦世多名賢。玄軒先生道合蠱上九。處士高名輝映簡編。當時己卯諸君子。先見遠識皆不及焉。繼有逗日堂相公。事君事親忠孝雙全。請留大賢 退溪 輔聖學。其辭歷歷至今流傳。嗚呼我公生此積德家。雲間鸞鳳天上神仙。金璞由來不留礦。年未三十豹變鵬騫。度量雄偉莫敢窺。入九雲夢渾渾無邊。詞華詩格蓋餘事。鼇戴三山是所仔肩。入侍銀臺玉署柏府中。炯炯丹悃糾謬繩愆。出宰前後東南六七州。四境民物一歸陶甄。往在昏朝極晦塞。綱常墜地邪沴蟠天。公乃用心霜雪間。涅不緇白磨不磷堅。逮事聖代惠渥殊。有讒必殄有冤必湔。崇班高秩映暮年。戰戰兢兢履水臨淵。頃來授鉞領北門。一路妥帖棠詠三年。大川喬岳聳人望。佇看前途直指台躔。胡然一疾遽不起。九重震悼百僚悲纏。一代風流竟何許。虎逝龍亡萬事浮煙。世稱餘慶在身後。今觀善徵歷歷眼前。主器端是活國手。北斗喉舌西海旬宣。二郞神彩德之符。出入霜臺踐履花甎。其餘三子摠絶奇。白璧明月粹然溫然。東床禁臠亦佳士。淸如玉壺直如朱絃。子孫親表數十人。螽羽侁侁瓜瓞綿綿。瞻彼松楸在楊州。滕公馬鳴陶侃牛眠。他時誰撰輿地志。庶不落莫以錄新阡。</text>
<title>金沙溪挽詞 辛未</title>,<text>吾東自古固有儒者誦六籍。不聞眞踐實履以爲學。寒暄以來群賢接武起。吾道一脈賴不熄。恭惟沙溪金先生。天地之英河岳精。紛華道義戰勝肥。早謝科屋探明誠。下學上達不離敬與義。切磋琢磨期到至善地。霜松雪柏耐堅若。毀譽欣戚心無貳。弗得弗措恒砲砲。三省四勿肱已折。一身酬酢皆可法。古賢事業吾事業。成己年來又成物。坐見學者來雜還。鳳儀虞庭當大用。其柰孝廉爲輕科目重。學優則仕仕優學。況乃富貴利達無梏拲。湖鄕山水樂吾天。靜中涵泳彌高堅。年高德邵合繩規。氷壺秋月無瑕疵。平生心跡不可量。略所不知詳所知。禮爲人體所關大。家國身心皆不外。孔子曰致禮治躬。亦有橫渠先用功。所以先生住脚跟。幾年沈潛窮始終。三千三百無全牛。存古從周能執中。頃年檃栝申公說。著爲成書正俗失。國家中興聖主作。繼統追崇混黑句。先生前後呈琅玗。大義私恩得剖析。遂今聖德益明聖孝全。國有仁賢寧偶然。人方倚重作蓍龜。天喪斯文胡至斯。山頹可堪士林慟。殄瘁更纏邦家悲。生榮死哀遠近衿佩來相聚。其間築室諸賢倍槯慕。賤子少也昧趨向。買櫝還珠徒倀倀。先生德義知慕之。汩沒無由操几杖。中年 始拜 座上春。正是黃馬端陽辰。溪邊槐柳綠婆娑。境落幽絶無纖塵。是時先生坐高閣。見我渾如舊相識。叨陪燕申劇怡愉。永擬追隨門下役。明年春暮再摳衣。德容依舊澄光輝。恭將禮文叩所疑。半日琅然分是非。爾後五六年間阻函丈。摠爲親老家貧心事違。身居廬堊 鼠牛 年。疾病抵隙仍沈綿。強拈疑禮悲迷中。奉送一冊先生前。先生爰賜不倦敎。啓憤發悱何拳悱。自此往復相陸續。叩小應大多所得。靈龜拱璧四百條。髣髴身親承誘掖。且蒙末眷特地深。每憑征鴻傳德音。旣歎累歲闕討論。又憐二豎長侵尋。此中尤所感激者。數種嘉貺由中心。居常軫念乃如此。欲報之德知何以。書中幸有寢食不減四箇字。壽考無彊竊自恃。豈知今日隔幽明。玉色金聲眞夢耳。回頭世間多稗稊。過將誰督疑誰稽。追思向來敎誨事。爲哭吾私烏可已。初終予賻書已達。及葬綿鷄奠猶闕。貧居路遠情事俱落莫。先生陟降之靈應忖度。荒詞一篇固知有撫掌之士衡。只爲傾瀉區區寸心赤。他年倘得沈痾痊。宿草佇哭南陽阡。</text>
