<title>影賦</title>,<text>幽人獨居而觀物。㗳然憑几者幾年。思入風雲之外。道通天地之先。日杲杲而自東。四無雲而靑天。若有物兮何物。憑有形而呈形。於樹扶疏。於山崢嶸。學姸而姸。模媸而媸。動又動而靜又靜。速則速兮遲則遲。不然自然。無爲有爲。鬼耶非鬼。神耶非神。羌下庭而散策。乃自試之以吾身。形枯稾兮瘦鶴。髮蕭疏兮飛蓬。不我先而我後。隨乃西而乃東。進退進退。徘徊徘徊。疾走欲逃。轉爲人咍。彼如我而非我。我如彼而非彼。荒斯是非。怳難分矣。信默不言。學顔子者耶。虛無寡慾。慕老氏者耶。效他變化。過勿憚改者耶。時晦隱迹。韞櫝有待者耶。其形闇然。藏文章者耶。其行無轍。得翺翔者耶。與謫仙而成三。幾參花下之詠詩。散東坡而爲百。相供水中之娛嬉。靑鸞匣裏。效畫文君之眉者耶。若耶溪傍。倩粧採蓮之兒者耶。花甎戒李程之晩。漢池涵武皇之娥。隙過白駒。空發宋祖之嗟。寸重尺璧。曾垂大禹之勸。芥山河於明月。謾成好事之恨。倒金柱於落月。嘗助騷人之句。皆爾幻之使然。固端倪之難喩。噫天地之有象。亦斯理之一影。從虛無不昧之境。因有物有爲而逞。旣於影而又影。豈斯影之能窮。君不見魍魎之問影。孰爲雌兮孰爲雄。俄崑崙之烏匿。忽萬形之爭收。世間萬事無不然。唯見秋林晩𩖽颼。</text>
<title>樂天</title>,<text>惟天至仁。天本無私。順天者安。逆天者危。痾癢福祿。莫非天理。憂是小人。樂是君子。君子有樂。不愧屋漏。修身以俟。不貳不夭。我無加損。天豈厚薄。存誠樂天。俯仰無怍。</text>
<title>雨後登山</title>,<text>天近日月明。騰身積霧中。連峯碧無盡。幽壑深不窮。林虛籟歸寂。水定淵涵空。朗吟倚層壁。長袖拂彩虹。曠望極人目。地遠來淸風。天門勢漸逼。九扇何處通。回看舊時伴。鷽鳩藏蒿蓬。</text>
<title>挽金敬叔惕庵</title>,<text>子生不古時。子生又東國。貧病無子比。獨抱君子德。曲肱樂有餘。滿庭春草生。我病不出門。耿耿空聞聲。城西薄暮雨。此生唯一面。論學更無人。霑襟淚如霰。丁寧百年期。不忍看夜月。我亦豈久世。卽今生白髮。</text>
<title>和人</title>,<text>鳥啼人尙眠。曉雨涼生席。柴戶靜無過。滿案靑山色。城南故人使。聊以慰寂寞。披簑許相問。預拂溪邊石。</text>
<title>晩題</title>,<text>山家値晩晴。池面息纖纊。天容落其中。一色同下上。池雖上含天。天遠九萬里。終然天隔地。生風池不止。風定豈無時。定時天可逢。池旣不改淸。天亦不改容。</text>
<title>別人</title>,<text>人生豈無別。此別令我悲。白髮去留心。相見何年時。金多醜作姸。天外愁蛾眉。急節邁流水。貞心無遷移。棄捐玉何言。卞氏空淚垂。</text>
<title>次謫仙韻</title>,<text>寂寞靑樓女。單居白雲端。玉齒未曾啓。芳春無所歡。有節何人識。無言片心丹。重重翠雲屛。不許他人觀。却笑秦家女。輕身乘彩鸞。</text>
<title>次友人韻。寄友人。次楓崖韻</title>,<text>伊人阻歡會。秋風搖夕幃。隔水怨芙蓉。寒露添我衣。孤舟夜波深。負叩月中扉。不惜流光遷。但怨始願違。始願雖可違。携君同有歸。</text>
<title>山中</title>,<text>山上泠泠水。出山爲濁泉。山中鹿爲友。山外塵滿天。功利聲何及。琴樽道自玄。草閑朝露濕。花靜午禽眠。怳忽人間夢。逍遙物外仙。身生秦漢後。神合禹湯先。</text>
<title>次謫仙感興韻</title>,<text>捲簾春已晩。芳華枝上稀。隨雨又隨風。紛紛何處歸。寧從流水去。莫向塵泥飛。塵泥能滯物。恐爾失光輝。</text>
<title>送人</title>,<text>子來何遲遲。告歸何局促。朝揮辭我淚。暮投何人宿。朔風吹不休。河橋水流急。威遲城下路。望子愁欲絶。獨自立空山。回看滿衣雪。</text>
<title>別赴防閨人</title>,<text>脈脈出重門。前山看向夕。行人過又盡。幾家占喜鵲。稚子不知心。牽衣求就席。就席苦夜長。奈此愁寂寞。留衣謂早歸。旋驚秋葉落。不歸亦不恨。生死渺難測。</text>
<title>挽客死</title>,<text>客遊病未歸。故園春草生。悠悠隔親愛。獨此長安城。家人日又日。佇望平安音。死者卽無知。生者空怨深。悽悽哭君淚。不忍同里心。送君漢水上。昔時迎君道。薄宦有何好。君歸苦不早。送君一長吁。他鄕吾亦老。</text>
<title>挽權同知眞卿嚴君</title>,<text>仁廟卽祚時。羣賢初有 缺。蕭艾忽盈幃。血泣人事違。異鄕生白髮。海曲爲孤囚。歸來一身存。零落悲舊遊。玄都千樹花。獨立無限愁。卽今事惟新。時望歸碩老。一疾竟不起。重門掩秋草。靈輀待曉發。山郭鷄鳴早。悽涼溪上居。葉落無復掃。</text>
<title>挽張喪人</title>,<text>哀哀廣陵廬。孝子情獨苦。攀號樹盡枯。淚滴無乾土。一疾仍至孝。良劑嗟無及。羸悴衣帶寬。不忍看斂襲。弱妻與二子。那堪聞血泣。</text>
<title>挽叔獻外舅</title>,<text>白首患淸羸。休官殊未早。曳疾尋良醫。復涉長安道。白日臥空廊。舊遊稀相過。情深館下甥。死生勤苦多。一哭江祖罷。丹旐浮西波。政平有遺愛。泣涕三州老。二兒哭隨柩。小者初離抱。悲風生綠蘋。曉月下前島。佇立水悠悠。山回棹聲少。</text>
<title>山花</title>,<text>山人獨出門。滿山山花發。淸香夜應多。爲待花間月。狂風吹不休。佇立空嗟咄。</text>
<title>聞京報。走筆別親舊。</title>,<text>萬世在吾後。百世在吾上。此身立其中。浩然一俯仰。事業豈不大。無窮非與是。少小慕先師。孶孶勤佇跂。不讓第一等。一欲止所止。今古異其道。虛名增謗毁。以無謂我有。不爲謂我爲。賢哲古亦然。於吾君莫悲。求生固非道。輕死亦非義。其間有至理。毫差謬千里。休將禍與福。於學爲勸沮。勖哉歲暮心。無忘臨別語。</text>
<title>有懷</title>,<text>衆草翳孤芳。幽香何損益。白露滴夜半。淸風吹日夕。貞心空自持。不許傍人識。又吾友謂吾曰。古人吾可期。有爲卽其人。古今無異時。出言戒無信。行身惟不欺。成己又成物。吾道其在玆。吾友忽先逝。大志中道虧。好學今也無。傷心非爲私。相觀更無質。隻影吾亦衰。栗谷名珥字叔獻唱起道學將大有爲吾東不幸未五十云亡</text>
<title>走筆書懷</title>,<text>蒲目干戈裏。偸安一枝棲。萍蹤無遠近。行伴是夫妻。百結未掩髂。霜風蕭瑟兮。一飯祭不得。臥聞烏夜啼。骨肉斷音書。生死隔東西。白髮零落盡。別久魂夢迷。萬里同明月。他鄕又鼓鼙。農桑無舊業。秋草任萋萋。</text>
<title>雲谷哀辭</title>,<text>人言吾弟死。地是東海湄。有生誰不死。爾死爲最悲。白頭四弟兄。蓬轉各千里。飢寒兩不知。所慶惟不死。生時寄我書。見書纔一旬。路遠言莫信。欲問憑何人。畏人哭呑聲。淚滴聲相連。吾家鶺鴒原。汝年爲少年。常擬我先死。使汝藏我骨。憶在提哺時。慈愛於汝別。飮乳汝最後。含飯汝何先。汝病我必痛。我病汝亦然。今日死不知。呼天天漠漠。汝死不我土。孤骨委何壑。其二汝有三女子。丁難未歸人。汝有一男兒。啼飢病嬰身。旅櫬地盡頭。家鄕知幾里。死後卽無知。臨絶情何已。日色爲汝昏。江流爲汝咽。含聲哭不得。有怨何時洩。其三汝病不得救。汝死不得哭。一影落坎井。千里悲骨肉。吾門兄及弟。少小情愛篤。今春改先窆。孤墳土三尺。相持哭一聲。是哭爲永訣。吾欲祔汝骨。世亂何可必。其四少我汝已死。老汝吾能久。去春握汝手。相視悲白首。昔病今不病。人皆謂汝壽。生旣不我先。死何不我後。身病又時危。無知羨汝夭。死者或相逢。終知別時少。厥後。又得弟書。猶疑其死。猶疑其生。持服呼泣數月。始知其虛計而釋服。蓋時丁大患。白刃嬰前。身不得相往來。書信亦絶。如在兵禍中。哀哉。</text>
<title>白髮</title>,<text>春風吹白髮。吹落白花中。髮白難少年。花落又春風。無情物無窮。有情人有終。浩然一長嘯。千古弔英雄。</text>
<title>天</title>,<text>君子與小人。所戴惟此天。君子又君子。萬古同一天。小人千萬天。一一私其天。欲私竟不得。反欲欺其天。欺天天不欺。仰天還怨天。無心君子天。至公君子天。窮不失其天。達不違其天。斯須不離天。所以能事天。聽之又敬之。生死惟其天。旣能樂我天。與人同樂天。</text>
<title>贈別友人</title>,<text>幽居萬籟息。佇立千峯寂。翩翩故人使。溪雪初成跡。書云客鐵瓮。待君吟月夕。浮生百年間。此會能幾日。昨夢落華山。纔見旋言別。東海風不止。兵戈何時畢。死者旣已矣。生亦爲永訣。脈脈兩無言。相對看白髮。</text>
<title>寓羊馬村。曉次李白談玄韻。</title>,<text>千山鳥聲曉。幽人夢先覺。歸雲流靜態。落月掩寒貌。露花濕不飛。旣落還有要。林端白色生。漸入窻間照。盈虛只一理。默契閑中妙。味淡尊內守。慕寂輕外召。獨坐誰同賞。無私豈異調。遐想忽有會。時或宛爾笑。足不下庭戶。何年事登眺。</text>
<title>折竹吟</title>,<text>半夜狂風折竹數叢。曉起對竹翻撫躬。雖然可折不可凋落同蒲柳。歸來高臥一慰一忡忡。</text>
<title>江月吟</title>,<text>我爲江上客。爲愛江上月。江空月亦白。月白心亦白。浩然相對洞相照。淸夜漫漫天寂寂。</text>
<title>在雲陽山中。次友人見寄韻。</title>,<text>淸夜沈沈洞壑幽。獨鶴頻驚松上雪。曉風吹落何處鐘。一聲迥度千峯月。叩氷玄竇煎茶遲。小奚斷夢香煙濕。山中住久道心全。山外不信風塵急。參差疊巘埋早紅。隔窻曙色分又集。靜閴還嫌日月遲。沖虛翻訝詩書澁。神仙只在方寸中。休道飆輪遠無及。武陵終未絶世間。有友却向蒼生泣。</text>
<title>白髮</title>,<text>白髮無端至。春風偶爾來。前年共尋我。長沙萬里隈。今年又來尋。風波湖海頭。不須慇懃尋我至。年年添我故國愁。</text>
<title>懷人</title>,<text>皎皎雲間月。月缺圓有時。雲散會無期。悠悠水中舟。水流潮或來。舟去何年廻。情人浮舟逐雲去。萬里一望唯見天。獨對有信潮。悵然看缺圓。</text>
<title>歷金城故墟 百濟據險避亂處也</title>,<text>金城爲國問何時。城帶金名今古流。金城不改國已無。半堞寒月空悠悠。煙開碧水千年色。鳥拂紅楓萬壑秋。興亡不關山河美。極目還成過客愁。</text>
<title>足不足</title>,<text>君子如何長自足。小人如何長不足。不足之足每有餘。足而不足常不足。樂在有餘無不足。憂在不足何時足。安時處順更何憂。怨天尤人悲不足。求在我者無不足。求在外者何能足。一瓢之水樂有餘。萬錢之羞憂不足。古今至樂在知足。天下大患在不足。二世高枕望夷宮。擬盡吾年猶不足。唐宗路窮馬嵬坡。謂卜他生曾未足。匹夫一抱知足樂。王公富貴還不足。天子一坐不知足。匹夫之貧羨其足。不足與足皆在己。外物焉爲足不足。吾年七十臥窮谷。人謂不足吾則足。朝看萬峯生白雲。自去自來高致足。暮看滄海吐明月。浩浩金波眼界足。春有梅花秋有菊。代謝無窮幽興足。一床經書道味深。尙友萬古師友足。德比先賢雖不足。白髮滿頭年紀足。同吾所樂信有時。卷藏于身樂已足。俯仰天地能自在。天之待我亦云足。</text>
<title>名者實之賓詩</title>,<text>山家深鎖武陵春。煙霞十載修天眞。美玉從來宜韞櫝。姓名不許來紅塵。在邦在家慕必聞。笑他忘實爭其賓。實固在內賓在外。外物何有於吾身。璞雖非和璞則璞。豈待名後能爲珍。鳴俟有德卽鳳凰。踐不生草皆麒麟。名之是好實反蔑。鐵爐冒號頗紛繽。離心億萬紂豈君。三千同德周非臣。儒名墨行歎衰世。指鹿稱馬譏狂秦。宋愚藏寶定是石。穆王刻木誠非人。當初無物名亦無。以指喩指都無因。一自竅成渾沌死。萬物化化如洪鈞。高以云山深以水。黃遂稱金白又銀。名於是乎自他來。遞爲君臣日以新。實與爲賓渾眞僞。月朝異號 缺 頻頻。不觚稱觚謾尙浮。世道一洿無由淳。安石言堯行豈堯。原憲家貧道不貧。皆指其虛不指實。此間賓主誰能陳。嗟我早定內外分。曳尾塗中樂隱淪。耕田莫入有莘野。垂釣不到磻溪濱。讓堯天下反有名。却向箕穎笑逸民。</text>
<title>赤壁奇巖上一村</title>,<text>小店倚絶崖。柴門向水開。汲泉雲外去。採藥鏡中廻。</text>
<title>主人出不還偶題</title>,<text>寂寂掩空堂。悠悠山日下。出門又入門。佇立還成坐。</text>
<title>下山</title>,<text>殘夜鳴淸磬。携筇下碧山。巖花猶惜別。隨水出人間。</text>
<title>詠棲霞寓客</title>,<text>念時生白髮。閉戶落寒梅。京友斷書札。山禽惟去來。</text>
<title>雨夜</title>,<text>獨客耿無夢。竹間山雨寒。還如倚孤棹。秋夜宿沙灘。</text>
<title>泉源驛樓次松江韻</title>,<text>路窮南極海。心逐日邊雲。遙憶松江老。淸時掩竹門。驛亭殘日酒。征馬楚山雲。樓下濺濺水。隨人出洞門。原韻</text>
<title>暮詠</title>,<text>脩竹翳寒煙。涼生近夕天。一身千里外。無事是神仙。</text>
<title>偶吟</title>,<text>我似梅花樹。南移厭北還。長安桃李日。誰復問孤寒。</text>
<title>竹</title>,<text>遠保千年碧。他時鳳下來。三春能幾日。桃李夢中開。</text>
<title>南溪暮泛 二首</title>,<text>一棹依芳渚。千峯看白雲。回頭喚酒處。花雨落紛紛。迷花歸島晩。待月下灘遲。醉睡猶垂釣。舟移夢不移。</text>
<title>靜坐</title>,<text>不出南庭畔。遊觀唯敬天。心中無一物。默契未形前。遊觀唯敬天。夢中所得句也。謂敬天則萬象森然於未發之前。遊觀之樂。唯在於敬天時也。因足成一聯。</text>
<title>次韻 二首</title>,<text>沈吟成一醉。孤夢倚晴霞。睡起香生石。無風落晩花。極目晴天外。歸禽伴落霞。他鄕春又過。飛盡洛陽花。</text>
<title>川上</title>,<text>長風吹夕霞。微月動川華。白露落高樹。香生幽谷花。</text>
<title>七月初一日</title>,<text>乙巳終天痛。于今二十秋。年年今日淚。一一爲民流。</text>
<title>夜行</title>,<text>風雪窮山路。騎牛夜獨過。村遙深見火。江靜迥聞波。</text>
<title>鴻山 聞黨禁自作楚囚于鴻山。後果見釋。可謂詩識。</title>,<text>鴻抱凌霄志。來投絆紲中。開籠應有日。一擧海山風。</text>
<title>南土多蠅戲題</title>,<text>北山愁白額。南海困蒼蠅。壯士今無搏。騷人謾賦憎。</text>
<title>偶吟</title>,<text>萬死投南國。孤棲竹杖寒。杜鵑悲獨苦。鷗鷺羨長閑。</text>
<title>獨坐</title>,<text>隱几愁將夕。秋陰滿小樓。流螢欺白日。穿樹各爭頭。</text>
<title>次邑倅韻以報 二首</title>,<text>瀝血竟無言。愛民心轉苦。九天深復深。悵望五雲阻。簾中日月長。戶外風霜苦。閑處是仙宮。莫言山海阻。</text>
<title>客中次人憶京韻 七首</title>,<text>白委秦城骨。靑連楚塞烽。上陽宮裏月。依舊掛西峯。千官披草棘。幾夜侯新烽。雨泣宮中樹。春殘伏外峯。念弟題新句。傷時占遠烽。夢裏仙宮近。蓬萊第幾峯。萬井春無火。千山夜有烽。行宮璇漏轉。花落負兒峯。手撫龍泉劍。天遙照急烽。白頭空佇立。寒雨落危峯。旅館人虛老。何時有捷烽。落花深沒膝。門掩萬重峯。直視扶桑路。頻年困海烽。誰將三尺劍。高掛日邊峯。</text>
<title>江上書懷 四首</title>,<text>萬里天連水。孤舟客未歸。白屋悲魚尾。靑山落楚圍。繫舟人臥病。湖海又春風。虎視三韓困。堯心萬國同。時天兵來救白首英雄困。干戈歲月驚。天書方罪已。邊策水徵兵。勢失龍魚服。爭多鹿虎皮。沈吟終永夕。落月滿江湄。</text>
<title>覽李謫仙四皓墓詩有感</title>,<text>酣棋爭虎日。成翼詠鴻時。願爲儲皇死。休言定是非。</text>
<title>別人次所贈韻</title>,<text>逢人問死生。同樂負初計。斑斑兩袖痕。非爲別離涕。</text>
<title>夜坐</title>,<text>層城聞遠笛。月照紗窻明。展轉不成睡。爲誰無限情。</text>
<title>江上</title>,<text>寒角斜陽外。江村一二家。乘桴吾豈敢。滄海亦風波。</text>
<title>鳥鳴有感</title>,<text>足足長鳴鳥。如何長足足。世人不知足。是以長不足。</text>
<title>次栗谷韻</title>,<text>微霜一夜早涼生。千樹隨風落葉輕。窻外孤松籬下菊。無情還似有深情。風塵局束二毛生。一葦歸來萬事輕。江上秋山不相厭。世間交道在無情。原韻</text>
<title>秋夜蓮堂四首與故人對酌。急逢風雨。</title>,<text>池荷蕩漾珠難定。堤柳顚狂影不留。月到晴天應更好。片時風雨亦甚愁。簾外狂風落晩荷。樽中綠酒漾微波。世間摠是無情物。休問傍人夜幾何。風欲還時雨點稀。一杯傾處百憂微。回舟不待雲中月。爲惜紅芳逐棹飛。玉杯美酒全無影。雪頰微霞乍有痕。無影有痕皆樂意。樂能知戒莫留恩。第一首。謂有憂患終必有喜。第二首。謂逢憂患只當任之而已。第三首。謂否去泰來。亦不可窮其樂。第四首。謂微戒故人以酒色云。</text>
<title>不欲見人。家兄勸見之。敢題。</title>,<text>靜中眞味晩逾深。微醉醒來柳轉陰。琴自無絃絃不斷。世間非謂少知音。</text>
<title>病中寄人</title>,<text>病怯秋聲簾不開。隔簾看月月應猜。年年減却前年事。誰對黃花把酒杯。</text>
<title>獨臥</title>,<text>芳草如煙對鹿眠。落花流水夕陽邊。無爲更覺爲眞樂。誰信閑中別有天。</text>
<title>望月</title>,<text>未圓常恨就圓遲。圓後如何易就虧。三十夜中圓一夜。百年心事總如斯。</text>
<title>詠閑</title>,<text>微吟徐步養天眞。盡日山中不見人。松上白雲松下水。世間高致在淸貧。</text>
<title>見地圖黃河水。有感。</title>,<text>禹跡荒涼不可尋。見淸何日只長吟。臨流有歎無人識。萬古誰傳不濟心。</text>
<title>讀孟子說滕以井田之制。掩卷有感。</title>,<text>商周寂寞困蒼生。孟氏當年忘未成。儂後橫渠嗟又遠。謾將王制付殘經。</text>
<title>偶吟</title>,<text>千峯白雪靜無塵。一炷香煙伴此身。山外催租官事急。不知人世有閑人。</text>
<title>雲庵。次友人韻。</title>,<text>連宵寒雪壓層臺。僧到何山宿未廻。小榻香消靈籟靜。獨看晴月過松來。</text>
<title>龜山道中 二首</title>,<text>無心進取坐忘行。秣馬松陰聽水聲。後我幾人先此路。各歸其止又何爭。過盡前溪宿雨晴。海棠花色漸分明。籬邊細草眠黃犢。牧笛時聞弄太平。</text>
<title>宿江村</title>,<text>過飮村醪臥月明。宿雲飛盡曉江淸。同行催我早歸去。恐被主人知姓名。</text>
<title>宿山寺</title>,<text>坐對孤僧兩不寐。焚香一夜聽蕭蕭。曉雲滿壑無歸路。童子開門掃石橋。</text>
<title>朝起獨坐</title>,<text>春花落盡曉窓閑。惟放風琴出竹關。白雲來宿還歸去。應怪經年不下山。</text>
<title>立春後</title>,<text>靜榻初驚日影差。觀書還喜晝功多。庭梅春意無偏化。不別南柯與北柯。</text>
<title>宮怨</title>,<text>幾處承歡樂未休。夜深歌管向西樓。宮中一樣黃昏月。纔到長門便作愁。</text>
<title>曉詠</title>,<text>曉露霑花滴滴香。入簾山色滿衣裳。柴扉日上無人喚。不信塵寰萬事忙。</text>
<title>贈叔獻家相逢詩釋</title>,<text>爲訪詩仙到洛中。煙霞猶惹下山筇。無端夜雨梅花發。夢入靑溪第幾峯。</text>
<title>去喪。同兄弟侍母獻杯。</title>,<text>泣血三年未死身。還將絲管慰孀親。海山秋色渾依舊。含淚相看白首人。</text>
<title>送陳慰使 時嘉靖。天子崩。宋贊爲使求詩。題贈。</title>,<text>輕簑短笠太平人。手理荒園二十春。悲淚數行臨別意。始知巢許亦堯民。</text>
<title>挽鄭生龜應 二首</title>,<text>昔時君母哭君父。君在懷中初飮乳。哭君今日不堪聞。夜到五更聲轉苦。言母以挽弱妻來對銘旌哭。一子學言一在腹。夜雨無端春浪生。靈車曉出身逾獨。言妻以挽</text>
<title>挽從父從父只此一人。窮作守門將。</title>,<text>東郭僑居二十春。抱關寒夜鬢毛新。追思舊日重陽會。諸父行中只一人。</text>
<title>挽大老慈闈</title>,<text>二家慈母偏憐子。憂疾當年信使頻。孤露餘生猶帶疾。忍看衰絰又吟呻。</text>
<title>挽聽潮堂主人子</title>,<text>同里情深祖子孫。生雖先後卽隨肩。江扉晝掩添新病。白首誰知哭少年。</text>
<title>霞堂四欠 與松江分題而作</title>,<text>題品如何失重輕。牧丹紅紫近中庭。蒼髥古柏疏籬外。半夜風來有怨聲。右籬外。不合黜遠柏樹。剖竹泠泠水有源。池邊瑤草細相分。無雲擬見全天影。莫遣靑絲惹縠紋。右池邊。不宜亂植芳蕬。百日嫣然松竹叢。元來物色不相同。前灘正對輪蹄路。合作行人照眼紅。右請移植紫薇花外灘上松江不向春天競桃李。却將紅艶寄霜風。豈知傍有松千樹。一色蒼蒼四序中。右請拔去松間。楓樹新裁。松江</text>
<title>挽內弟平原妻</title>,<text>舅氏謫中爲客魂。靈攀老母哭望北。可憐靈又棄而歸。老母如今誰爲哭。</text>
<title>昭君辭 爲人作二首</title>,<text>休向胡沙怨別離。長門咫尺亦天涯。花間留灑思君淚。早晩隨風上玉墀。玉無遷轉海無窮。虛取丹砂試辟宮。一識君王辭漢日。百年心在漢宮中。</text>
<title>林石川席上呼韻 二首</title>,<text>相國詩篇元不俗。狂生身世本無關。醉後欲歸山月落。白雲來濕羽衣寒。山川決決路登登。半夜無人月作燈。缺缺 洞雲初罷雪。游仙三四踏成氷。憶昔毗盧頂上登。歸來雪屋一靑燈。叩門何處神仙骨。瀟灑人皆出壑氷。石川</text>
<title>春晝</title>,<text>雲謠在手枕金罍。夢裏尋仙醉未廻。山鳥不鳴春寂寂。閑花移影下層臺。</text>
<title>雪曉</title>,<text>鍾鳴古寺僧初起。篷掩孤舟釣不歸。一點孤松埋未盡。獨看寒碧映朝暉。</text>
<title>田家</title>,<text>映水疏籬三四家。微風吹送小桃花。田翁排戶望官道。兒子不來山日斜。</text>
<title>桃村晩起。宿客已歸矣。</title>,<text>春鳥催人睡起遲。日高猶未啓山扉。閑居寂寞休煙火。慙愧詩仙半夜歸。</text>
<title>偶題</title>,<text>我不謝人人不來。白雲山徑長靑苔。室中自有無窮樂。萬卷經書酒一杯。</text>
<title>謝人寄花</title>,<text>仙壺貯得淸江水。插寄寒香病臥家。堪笑一春渾似夢。夢中還待夢中花。</text>
<title>詠西湖處士</title>,<text>片片梅花步步詩。柴門有客鶴先知。人間一樣黃昏月。月在西湖分外奇。</text>
<title>曉</title>,<text>童子穿林叩薄氷。慇懃烹茗留歸僧。主人窓下足春睡。山外不知朝日昇。</text>
<title>過淸溪峽</title>,<text>繁花飄落一溪紅。白鳥雙飛錦繡中。醉客無心尋道士。小舟浮在去來風。</text>
<title>舟中睡起</title>,<text>棹歌一曲廣陵西。芳草萋萋日欲低。過盡名山渾不省。夢隨流水入晴溪。</text>
<title>雜詠</title>,<text>門閑獨鳥下空庭。人臥松陰醉未醒。邊水有花風政急。春光流過幾山靑。</text>
<title>宿山寺曉出</title>,<text>萬壑雲生去路迷。一聲淸磬斷橋西。前林月落僧歸院。獨上層巖聽曉溪。</text>
<title>山中</title>,<text>獨對千峯盡日眠。夕嵐和雨下簾前。耳邊無語何曾洗。靑鹿來遊飮碧泉。</text>
<title>雜詠</title>,<text>日過茅簷掩短扉。叩氷炊食午煙遲。不知夜雪埋寒竹。步出東橋問小兒。</text>
<title>雪後夜坐</title>,<text>瓊瑤一色四無垠。鳥絶江空夜欲分。心源靜與乾坤合。有物還嫌月作痕。</text>
<title>籠鶴爲村童所傷 二首</title>,<text>多情湖叟勤籠護。無意街童擢羽毛。恩怨世間渾不省。碧霄歸夢政迢迢。九皐淸響反戕身。飮喙無心近世塵。軒上殊恩非所養。更投沙礫是何人。</text>
<title>尋老隱丈 鵝溪嚴君</title>,<text>一水回通萬疊山。閑花浮出碧雲間。幽人採藥前山去。芳草連溪掩竹關。</text>
<title>無題 二首</title>,<text>一行垂柳掩紅簷。畫罷雙眉月樣纖。自折嬌花調外客。佯羞還下水晶簾。嘲時習荔枝一箇江南草。連理無情半夜言。男子幾人還固寵。香羅巾下有冤魂。非謂妃子無罪也</text>
<title>獨臥</title>,<text>入簾山色碧依依。盡日微吟掩竹扉。臥笑白雲無定態。旣西何事又東歸。</text>
<title>送舅氏</title>,<text>行出摩雲雪滿程。郵亭遙夜客愁生。海濤聲裏家千里。曉起頻看故國星。</text>
<title>贈舅氏妾</title>,<text>日日江頭望遠人。今年楊柳去年春。分明記得前宵夢。試上粧樓拂鏡塵。</text>
<title>睡起</title>,<text>千里飄蓬六尺身。十年虛負洛陽春。樽前醉夢眞吾土。窓外靑山是故人。</text>
<title>廣寒前溪夜泛 二首</title>,<text>滿船風露夜凄凄。何處靑山杜宇啼。烏鵲橋通銀漢水。一天花月使人迷。一溪移棹夜雲長。兩岸幽花拂面香。扶醉下船渾不記。夢回沙渚月盈裳。</text>
<title>對梅懷人 二首</title>,<text>迢遞江南信使稀。幾宵歸夢月明時。攀枝欲寄春風晩。不是梅花舊意移。開何不早落何忙。昨夜狂風滿地香。北望佳人頭欲白。一年春盡又他鄕。</text>
<title>睡起郵亭</title>,<text>客夢頻驚聽早鷄。曉天殘月影高低。道平如砥愁辛苦。風作飛塵雨作泥。</text>
<title>尋連山新都</title>,<text>人和當日棄龍盤。仙跡猶存萬歲山。回首漢南春寂寂。夕陽高掛五雲寒。</text>
<title>次金希元黃山亭韻 三首</title>,<text>散擲琴樽倚小亭。池荷香動醉魂淸。沙明十里映疏雨。日照千林猶晩晴。天容雲彩撼山亭。石鑿方塘活水淸。休道此翁無可友。一雙幽鷺下秋晴。秋光濃翠滴幽亭。晩醉醒來枕簟淸。遙想夜深奇絶事。一輪明月萬山晴。</text>
<title>贈人</title>,<text>午夜承歡下九天。羅衣香帶御爐煙。花容如昨恩還斷。盛色休言未十年。</text>
<title>有感</title>,<text>花竹咸生雨露天。心期誰信雪霜前。太平同樂非難事。窮處方知雅守堅。</text>
<title>中秋月。寄牛溪。</title>,<text>爲雲爲雨任紛紛。富貴繁華換主頻。獨有中秋天上月。年年依舊屬閑人。</text>
<title>曉起</title>,<text>吹角孤城月影沈。池荷香濕曉雲深。幽人初罷秦關夢。脈脈憑欄無限心。</text>
<title>曉霽</title>,<text>秋空寥廓鳥驚棲。餘滴玲瓏竹影低。曉雲含雨歸前島。落月猶留古堞西。</text>
<title>秋夜</title>,<text>那堪千樹葉皆飛。一別經秋夢亦稀。家落海西消息斷。月明何處搗寒衣。</text>
<title>流離中。用謫仙韻。五首</title>,<text>投璧出門煩抱負。大兒呑哭小兒啼。行人過盡無歸路。極目萋萋芳草齊。人語傷心殊處處。山禽猶作故園啼。爲傭笑未除前習。老妾愁眉與案齊。兄寄山東弟海西。臨岐不敢向人啼。江南再見梅花發。孟子無心久於齊。欲祭吾親家萬里。隔窓愁聽夜鳥啼。來時手種庭前樹。聞道如今與屋齊。東海悠悠不復西。丈夫那效婦人啼。希賢希聖當年志。國可治之家可齊。</text>
<title>憶兄弟 二首</title>,<text>今在何州望亦虛。夢傳書信覺還疏。前提後哺當時事。念及辛勤淚滿裾。心非一事書難盡。居轉東南夢亦違。嗟我後生今白首。共攀松柏更何時。</text>
<title>曉起</title>,<text>雁行零落江天遠。姜被凄涼曉月寒。十載弟兄雲外隔。故山松柏夢中攀。</text>
<title>秋夕</title>,<text>手植高松入採薪。孃何處托孤魂。太平人作流離子。誰酌淸泉慰廢墳。下元。奠墓之俗節也。北向呼慕。徒深履霜之痛。際遇明時。反作逃亂之人。不孝通天。罪無所逃。時萬曆丙戌也。</text>
<title>贈金而精</title>,<text>人言不到公明地。風雪偏侵獨立姿。雙鬢各隨時事變。水鍾秋月是心期。路出平山。而精爲平山宰。慨然興歎於時事。曾逢而精于水鍾寺。不相見近三十年矣。</text>
<title>化鶴樓</title>,<text>池面煙消柳影齊。一聲長笛夕陽低。朱欄縹緲人猶醉。仙夢初回海島西。</text>
<title>栗串津上。次南窻 金玄成 贈別韻</title>,<text>相逢又作別離人。白髮飄然映碧津。津上有松經世亂。羡渠長占四時春。班荊江岸送行人。漠漠寒潮正滿津。朔吹卷君行跡去。天涯幾日可逢春。原韻</text>
<title>江上吟 四首</title>,<text>耳聞目見殊深淺。口說身行有易難。戶外屨隨春夢散。滿江風露一簑寒。先聖見心難見面。世人知面不知心。春風萬里無相問。江月悠悠照玉琴。一葉扁舟四海心。萬山回首白雲深。儒家功業身中事。今古英雄謾外尋。舟欲返時風更急。釣將投處水偏深。萬事無心成一醉。臥看明月出遙岑。</text>
<title>謫在威城。龍御西移。衣冠多死。對鏡吟得。以贈故人。</title>,<text>洛陽花發春無主。千里長沙作帝畿。回首昔年知舊裏。幾人能得鬢邊絲。</text>
<title>獨臥</title>,<text>何人能復濟生靈。隱几堂中萬里情。春夢半隨風雨散。洛陽花月未分明。</text>
<title>次友人見贈韻</title>,<text>天戈東出凜秋霜。問罪雕題慰死傷。獜閣何人功第一。老龜無用合支床。</text>
<title>張良 三首</title>,<text>衣繡楚猴悲玉涕。食芝秦老下仙山。從容帷幄無多說。指示追奔總不閑。不獨傷心向故墟。殘凶兼爲匹夫除。祖龍戴首魂先碎。莫恨沙中中副車。吾讐在楚非私漢。當世虛稱帝者師。不事詩書難久處。赤松高跡少人知。</text>
<title>次友人韻 二首</title>,<text>題柱雄心墨未乾。掩篷孤臥雨聲寒。人間平地多風浪。贏得舟中一枕安。雨後秋山染不乾。扁舟身世一簑寒。莫道無心治亂事。有時魂夢到槐安。</text>
<title>松下會酌</title>,<text>滿目干戈四海同。偶來松下聽淸風。一枝無處安巢鳥。三顧何時起臥龍。</text>
<title>新到經亂地次人</title>,<text>數株殘柳夕陽天。芳草閑花覆古阡。啼鳥一聲寒食後。孤城何處見新煙。</text>
<title>獨立</title>,<text>長嘯仰天天浩浩。俯臨滄海海無窮。獨立此間無一事。却將興廢笑英雄。</text>
<title>次人</title>,<text>白馬盟寒負乃公。安危只係採芝翁。天理至明終不隱。一人宜與萬人同。</text>
<title>旅寓中。次友人見寄韻。</title>,<text>落花深處獨眠人。虛負山中漉酒巾。追思煙月名園會。玉漏聲遲萬樹春。</text>
<title>次同宿友人韻</title>,<text>隔窻飛雪曉風輕。松籟依然故國聲。歸夢不知湖海遠。却隨殘月落寒汀。</text>
<title>贈同約避寇人</title>,<text>雲外行裝月一簑。輕舟隨處足生涯。傍人錯訝漁郞至。懶惰無心又種花。</text>
<title>獨往</title>,<text>洞裏尋春微雨餘。蹇驢獨訪桃花水。林深景黑還歸來。此外應留避世子。</text>
<title>對十日菊歎過時</title>,<text>九日香非十日衰。今朝何事使人悲。遙知獨立東門外。不似唐虞玉帛時。</text>
<title>有所思</title>,<text>門外漠漠迷去路。眼中依依見遼西。自折梅花眠不得。謾聽明月子規啼。</text>
<title>病中</title>,<text>琴書一室性情淸。臥病年年草自生。山外不知人事變。錯將花月咏升平。</text>
<title>懷牛溪 太平時。與牛溪翁相期以第一等事。今日兵亂。相憶不見。悲哉。</title>,<text>不上蓬萊峯第一。當時猶未許尋眞。萬里相看天外月。百年長憶夢中人。</text>
<title>偶吟</title>,<text>九萬迢迢夜氣淸。片雲飛盡月分明。世無嚴子知仙跡。槎到天河只獨行。</text>
<title>夜坐</title>,<text>仙漏遲遲萬念灰。一聲長笛月中來。只緣慕道誠猶薄。休說天關不大開。</text>
<title>頭白</title>,<text>人言頭白爲多愁。我自無愁亦白頭。白頭雖許人同老。不老存中死不休。</text>
<title>楮子島。次友人。</title>,<text>弄月平湖懶上山。滿船風露一簑寒。醉來歸臥松根石。盡夜無眠聞遠灘。</text>
<title>次擊壤韻</title>,<text>林間無物撓淸懷。天月流光入酒杯。何處仙翁調鶴過。數聲風𥴦落雲街。</text>
<title>朝起</title>,<text>鶯啼綠樹曉雲深。宿醉微醒倚玉琴。窻外不知花落盡。起來虛奏戀春音。</text>
<title>閑中</title>,<text>世遠始知無毁譽。山深方信有神仙。白首都忘天下事。一瓢高臥月中眠。</text>
<title>曉起</title>,<text>幽夢初回海日明。落花啼鳥掩山扃。白雲深處堪伸脚。誰向君門作客星。</text>
<title>對酒吟</title>,<text>有花無月花香少。有月無花月色孤。有月有花兼有酒。王喬乘鶴是家奴。</text>
<title>送人</title>,<text>無邊落木送君歸。錦水西風日暮時。夜看明月維孤棹。回望天南故舊非。</text>
<title>謝人送果 少年作果主善治生</title>,<text>嚼未呑之可傲仙。花開何必待三千。囊歸海上吾多計。莫學林中鑽核賢。</text>
<title>遊南嶽</title>,<text>衣草人三四。於塵世外遊。洞深花意懶。山疊水聲幽。斷嶽杯中畫。長風袖裏秋。白雲巖下起。歸路駕靑牛。</text>
<title>曉行</title>,<text>夷險無人問。高低任馬行。寒鍾何處寺。流水隔林聲。徑轉孤星沒。天開遠岫生。遙看滄海日。此路喜重明。</text>
<title>君山鐵𥴦</title>,<text>鐵𥴦紫荊曲。洞庭湖上山。引風經雁背。和月落雲間。數闋腸能斷。三成鬢欲斑。孤舟何處客。千里未曾還。</text>
<title>偶吟</title>,<text>人間悲白髮。天外望仙槎。芳草起嵐氣。夕風增水波。長空獨鳥沒。落日靑山多。佇立有遙想。幽期無奈何。</text>
<title>郊居述懷</title>,<text>數滴梧桐雨。高眠曉氣淸。家貧花自發。人臥草偏生。寂寞心無累。繁華夢亦驚。省中眞有悟。身外總虛名。</text>
<title>宿楮子島</title>,<text>舟泊春灘下。眠依躑躅花。香煙迷醉夢。風露滴漁簑。未曉人猶語。回檣月欲斜。計程知幾夜。雲水入無涯。</text>
<title>觀瀾臺</title>,<text>颿落平丘夜。花連斗尾春。半江殘月影。孤棹獨眠人。灘急聲依枕。山長翠濕巾。沙禽驚短夢。曙色起靑蘋。</text>
<title>尋老隱丈</title>,<text>繫纜淸江曲。騎驢日欲斜。一溪南北岸。垂柳兩三家。野鹿眠芳草。山禽落晩花。幽居知漸近。小路入晴霞。</text>
<title>江上別詩僧</title>,<text>白鷗同伴宿。孤島夜雲隈。笠重西村 一作郊 雪。筇香古寺梅。尋眞忘歲月。留鶴守蓬萊。行止皆無地。從今幾日廻。</text>
<title>赤壁奇巖上一村</title>,<text>明河連戶牖。嶽氣惹几筵。夕炊煙藏月。朝漱雨落天。離塵眞異府。鍊魄豈神仙。何能占連溪。高躅繼泠然。</text>
<title>歎北報</title>,<text>運籌每噬臍。枯骨盡黔黎。海月連戈劍。山風響鼓鼙。將軍貂續狗。謀士鶴同鷄。聞說天驕子。稱王鴨綠西。</text>
<title>聞故人作功臣。奉寄 二首。</title>,<text>雅信文經國。還驚武秉忠。借籌資上策。無戰奏成功。彩着陽鳴鳳。威行草偃風。爲霖仍洗甲。調鼎更和戎。定內難。信非一相之功。更願出奇運神。以却外侮。天假交河虜。兵屯細柳營。枕戈眠老將。吹角掩孤城。鷄犬初分散。稚兒未長成。安邊應有策。賈誼是書生。慶源陷城之後。連歲被虜。聞來惻然。敢及之。</text>
<title>宿赤壁村 二首</title>,<text>倦客投寒店。疏篁薄暮風。一僧歸野寺。幽鳥下蘆叢。布席雲霞濕。開門氷月空。主人來問姓。相對兩衰翁。小屋隣殘寺。疏鍾隔岸風。歸心隨逝水。孤夢倚寒叢。月入秋山靜。鷄鳴曉洞空。欲行前路遠。重問主人翁。</text>
<title>朝發赤壁</title>,<text>童子喚幽夢。客窻朝日紅。懷鄕水萬里。問程山幾重。學道愧章甫。行身悲斷蓬。腰間三尺劍。無計倚崆峒。</text>
<title>送潭伯 金汝岉 移守錦城 四首伯。士秀也。才兼文武。以閫外自負。</title>,<text>僉望歸高智。移旌壓遠夷。威聲秋渡海。浩氣月臨陴。壯志三韓小。孤忠一劍知。簡書增彩色。誰復歎時危。綺黃非避世。夫子欲居夷。塞雨迷秦樹。秋雲映楚陴。道違今日用。名許後人知。丘壑慙多逸。兜鍪歎獨危。文起湖中學。魂驚日下夷。風霜驅海瘴。歌誦擁山陴。獨立持吾義。輕生信主知。省煩非自養。東土卜安危。東晉思安石。西京念富民。一州非聖意。五斗豈謀身。略祕胸藏甲。仁深虎渡津。島間聞設祭。波定日邊春。</text>
<title>贈新寓隣人。用杜詩韻。</title>,<text>紉蕙成長佩。裁荷作短裳。無家常旅食。不飮亦淸狂。新識爲親戚。他山是故鄕。秋天看更遠。歸鳥帶斜陽。</text>
<title>宿歸鶴亭四首</title>,<text>歸鶴亭猶在。亭空鶴不留。壇明天漢近。簾重海雲流。月落泉鳴夜。山高露滴秋。無由聞遠篴。岐路雪盈頭。吾友客南國。高亭墨尙留。孤舟無繫處。風海憶安流。別裏看明月。愁邊又一秋。浮雲連漢樹。遙夜幾回頭。浮海嗟吾晩。蠻鄕跡久留。感時天北望。懷舊水東流。匹馬尋眞路。千峯落木秋。思人簾政捲。孤月在山頭。一鶴歸玄圃。千年亭獨留。星光依砌落。山影入溪流。竹驚天外夢。荷破月中秋。逸志超塵世。長吟愧白頭。</text>
<title>獨坐松樓</title>,<text>雲散前宵雨。樓高霽色明。一年今夜月。千里未歸情。簷豁羣小。庭虛曲水淸。阨窮猶自適。無愧笑書生。</text>
<title>雪</title>,<text>無等山頭雪。隨風落滿庭。近簾催曙色。入竹助寒聲。浩渺迷關路。繽紛惹客情。霽天東海月。何事又來明。</text>
<title>旅館淸曉</title>,<text>幽人自無夢。雨過虛堂寒。花濕明新旭。竹低多遠山。塵心窮處盡。眞味靜中看。半世交遊事。浮雲聚散間。</text>
<title>客中。用杜詩韻</title>,<text>海近雲連竹。裘寒夕翠霑。溪聲穿落葉。秋色下重簾。地盡靑山遠。時危白髮添。北窻歸未得。何處臥陶潛。</text>
<title>秋夜。宿剛泉寺。寺卽訥齋沖庵製疏處</title>,<text>氣肅千峯靜。天虛萬象懸。那知興國寺。更滯問津人。鳳去悲今世。言危悼昔賢。淳風何寂寞。塵外羡秦民。</text>
<title>曉自剛泉過蓮臺。上月淵臺。</title>,<text>雨散蓮臺曉。餘寒掛石門。林搖秋色落。鳥起磬聲分。壺酒緣蒼壁。囊詩上白雲。漸高天宇大。不必歎離羣。</text>
<title>九九之明日。投士人村居。云是士人初度日。子中司馬。新婦獻觴。</title>,<text>泛菊重陽節。明朝是吉辰。枕涼藏舊扇。堂穩戲新斑。婦德天中鳳。君恩律外春。慇懃詩禮訓。慶溢壽杯間。</text>
<title>曉雪</title>,<text>窻虛夢自驚。氷厚水無聲。竹壓禽頻起。僧寒磬不鳴。寂默心魂定。迢遙世界明。森然成獨坐。眞味孰能爭。</text>
<title>曉起見故人書</title>,<text>客睡未曾洽。夜長聞遠灘。晨光連雪白。行橐帶雲寒。有守窮猶泰。無憂險亦安。大明能照物。親舊莫深歎。</text>
<title>念弟</title>,<text>孤夢猶關塞。人傳繫洛師。生存皆聖澤。不罪信明時。獨鶴歸無托。殘梅折寄誰。割恩終未得。溝壑有啼兒。</text>
<title>夜登廣寒樓</title>,<text>靈光生別島。仙篆在方塘。獨立愛山靜。步虛耽夜涼。白連天色遠。淸入水聲長。風落霞如雪。紛紛映羽裳。</text>
<title>偶題</title>,<text>道直恩先貸。情深枉易分。功將天鎭物。事以靜持喧。有信雲中日。無形霽後氛。是非眞不隱。休歎若絲棼。</text>
<title>書懷廣寒樓前水皆西流</title>,<text>千里又千里。白頭爲楚囚。天同春一色。山換水西流。信道遵中守。遺名斷外求。念時空達曙。不是故鄕愁。</text>
<title>獨坐</title>,<text>芳草掩閑扉。出花山漏遲。柳深煙欲滴。池靜鷺忘飛。有恃輕年暮。無爭任彼爲。升沈千古事。春夢自依依。</text>
<title>客中</title>,<text>旅鬢渾如雪。交情總是雲。艱危明物理。寂寞見心源。世遠言誰信。蹤孤謗未分。山花開又落。江月自虧圓。</text>
<title>靜坐</title>,<text>味淡無夷險。情輕任去留。功程看草長。世道付江流。物外莊生馬。人間范蠡舟。高翔雖可樂。靜坐亦忘憂。</text>
<title>道上</title>,<text>曠野悲風急。蕭條閭井稀。時危門閉早。山遠客行遲。落照孤雲外。長天一鳥歸。東南居未定。惆悵更臨岐。</text>
<title>尋蛟龍山</title>,<text>一路緣流水。窮源入翠微。鹿閑眠草久。人醉出花遲。巖護經朝雨。林藏未夕暉。仙風吹老鬢。玄我短長絲。</text>
<title>獨立</title>,<text>向晩洞門靜。一聲何寺鍾。孤眠溪上石。醉起竹間風。落照映疏雨。晴雲開遠峯。澄心空佇立。飛鳥入長空。</text>
<title>更滯松樓</title>,<text>有命安吾義。無私樂彼天。客窻藏寶劍。世道付閑眠。五落楚江葉。三爲吳市仙。去留何計較。遲速任當然。</text>
<title>秋夜</title>,<text>地僻犬猶吠。村荒門不扃。臨溪有老樹。半夜連寒聲。獨客耿無夢。懷鄕瞻遠星。龜峯綠蘿月。應向舊池明。</text>
<title>獨坐寓中。用李白韻。</title>,<text>夕風吹片雨。寒日照孤城。隔島有蕭寺。響雲來磬聲。曠然凝道想。默坐蕩塵情。身老轉無事。時危空遠征。</text>
<title>夜宿豆陵溪上</title>,<text>短夢溪頭石。泠泠入夜淸。谷深一杵響。村遠數燈明。鬢上寒螢度。衣中白露生。無家來伴爾。宿鳥莫相驚。</text>
<title>秋夜</title>,<text>夢寒驚落葉。身遠愴飛霜。白髮餘無幾。黃花又異鄕。虛名憎一世。儒術慕三王。夜起看孤劍。雄心萬里長。</text>
<title>客中 二首</title>,<text>有路吾何適。無家夢不歸。避人非遯世。言志豈爲詩。道在才難試。時危計轉違。出圖嗟已矣。浮海慕先師。錦水浮雲外。光山一醉中。心能忘久速。地不問西東。消息言難信。歸來夢亦空。在懷兒學字。爲客父成翁。</text>
<title>聞洛報。寄趙汝式。汝式上章被謫</title>,<text>戰北多新鬼。憂南少舊臣。白登千古恨。玄菟幾年春。蹈海懷高節。談玄鄙保身。淸湘愁落日。先見又逢嗔。</text>
<title>偶題</title>,<text>狂言雖近訕。誠意只憂君。海闊悲精衛。江深怨楚魂。忠能安白刃。氣欲動星文。按及衡門老。芳名愧竝存。聞汝式上章觸諱。白衣挾砧斧。伏關請死。章中每稱鄙人云。故末句及之。</text>
<title>次醉翁韻</title>,<text>靑春辭漢早。白日臥雲深。一島桃花雨。長空海鳥心。醉鄕愁不到。仙鬢雪難侵。塵世相忘久。維舟莫浪吟。</text>
<title>獨坐</title>,<text>隱几深雲水。窮經長薜蘿。不求知事少。有守得天多。山靜香生草。江澄月在波。心源虛已久。無嘯亦無歌。</text>
<title>幽居</title>,<text>春草上巖扉。幽居塵事稀。花低香襲枕。山近翠生衣。雨細池中見。風微柳上知。天機無跡處。淡不與心違。</text>
<title>睡</title>,<text>衆鳥歸飛盡。淸風生夕林。人眠石上月。露滴花間琴。一水天機遠。千峯靜味深。古今誰不睡。高致少知音。</text>
<title>晴曉</title>,<text>碧濕雲連草。紅低雨壓花。暗泉鳴遠谷。初日在深霞。獨臥巖爲席。無門樹作家。千峯迷去住。長嘯倚天涯。</text>
<title>高臥</title>,<text>高臥養玄牝。霞棲傍寂寥。林聲晴作雨。江色夜連朝。山靜春期遠。天長鶴路遙。寄懷雲漢表。風御任迢迢。</text>
<title>寄勉汝受</title>,<text>懷君眞有意。不是恨相離。村僻鷄聲斷。雲沈曙色遲。無眠空獨起。有淚只心知。志在天必遂。休道我何爲。</text>
<title>送人</title>,<text>交道知心貴。相尋豈在頻。臨行求別語。平昔是情親。易水看新月。長城弔古秦。歸來君有得。莫作一般人。</text>
<title>贈友人</title>,<text>塵寰聞弱水。仙界有銀河。一別音容斷。相思鬢髮華。良辰如夢裏。跬步卽天涯。好會秋期近。傍人莫怨嗟。</text>
<title>有托 時有戒心事。不期來投。林池淸靜。主人好義。有康節所謂所到便如家之樂。</title>,<text>有托捐思慮。沖虛道味長。水逢深處定。荷到靜時香。高枕山禽斷。開簾夏夕涼。神仙非物外。成毁總亡羊。</text>
<title>謫熙川途中 壬辰正月到熙川</title>,<text>隻影捐親愛。雲山路幾千。隨身唯白髮。識面但靑天。夜柝同南北。方言異後前。傷心箕子國。無跡問遺賢。</text>
<title>香山</title>,<text>山嶽威靈赫。田原雨露均。日星休往復。天地失昏晨。竇閉千年雪。花開五月春。康衢歌帝德。聞昔降神人。</text>
<title>山中有感 壬辰正月。到熙川。七月。避海寇入明文山。是熙川地也。</title>,<text>山外黃埃合。山中白日晴。茹芝憂世道。臥石念民生。汎濫誰兼濟。深藏愧獨成。三都風火急。何處是王城。</text>
<title>聞百官在道多亡。經亂踰時。未見中興之策。傷歎敢題 二首。聞都民以酒食勞賊迎降云。悲哉。</title>,<text>講學舟中久。金輿杳莫還。魚頭安萬姓。鳥道散千官。果熟新誰薦。壇空火已寒。傷心京洛路。不見漢衣冠。萬命危朝露。千門鎖夕陽。酒迎新部曲。血濺舊農桑。白羽追黃屋。金聲入玉堂。唯聞全佞幸。不見效忠良。</text>
<title>聞金士秀戰歿不埋 將非其人。有志未售云。</title>,<text>南土猶征戰。忠臣未返骸。丹心應照日。靑血豈生苔。爲鬼知殲賊。升天庶作雷。有墳多少死。休歎死無埋。</text>
<title>憶趙汝式 先知宗社將傾。上章被謫。及亂。唱義兵守要路。戰死。</title>,<text>屈子非宗戚。張巡未職分。功逾淮上守。忠邁楚江魂。老怯生應走。威靈死亦尊。全軀簪佩者。論說任紛紛。</text>
<title>避亂在山中。次伯兄韻。</title>,<text>境僻風煙隔。山開日月新。爭棋非作戲。尋水笑迷眞。始惜舟中指。還追鶴上人。三千桃結子。長占紫霞春。</text>
<title>採松</title>,<text>眞人避人世。世人那得逢。夜吟天月白。晨臥海雲空。玉貌經千歲。花冠遍五峯。採松傳祕術。歸與萬邦同。</text>
<title>夢詩 上一句。枕上所補。其餘夢中作。</title>,<text>夢裏逢仙子。相持酌紫霞。香分贈月桂。碧亂渡銀河。筆健傾天瓠。詩淸發雪葩。東來流水急。但恐早廻槎。</text>
<title>覽李謫仙過四皓廟詩。有感。</title>,<text>名傳非隱逸。身死下神仙。笑落奇謀裏。慙爲戚里賓。高山宜遁跡。瑤草可長年。已歎無堯舜。何煩異漢秦。</text>
<title>春晝獨坐</title>,<text>晝永鳥無聲。雨餘山更靑。事稀知道泰。居靜覺心明。日午千花正。池淸萬象形。從來言語淺。默識此間情。</text>
<title>山中寓久</title>,<text>大樸藏聲臭。心閑得自如。盤中供藥草。夢裏見詩書。泉閟人多壽。山靈虎不居。桃源非卜地。仙子是秦餘。</text>
<title>吾年</title>,<text>吾年六十一。日覺俗緣空。有壽仙何學。無愁酒不功。養多心轉靜。看久理逾通。末路相知少。迢然出世翁。</text>
<title>偶題</title>,<text>獨醒非逐子。三黜愧前賢。落盡愁中髮。空懷鶴上仙。一身長作客。萬事總關天。有缺看明月。無窮歎逝川。</text>
<title>宿開平村。曉別主人。</title>,<text>片月隱西山。行人愁路難。翁言覘野外。曙色來雲端。縹緲星河落。分明世界寬。樽中吾有酒。取醉莫輕還。</text>
<title>次從臣韻</title>,<text>一片峨嵋月。傷心蜀道賒。拂雲旗落畫。眠雪甲生花。氷厚江爲路。沙長馬是家。千官衣上淚。一一灑恩波。大定江村迥。嘉平驛路賒。他鄕對靑眼。十月見黃花。一死寧論命。浮生着處家。杯行莫放手。留待照金波。柳根</text>
<title>宿瑞興之五雲山寺</title>,<text>仙境遺塵跡。迢迢鎖玉扃。沈吟秋欲老。高臥醉初醒。流水無留響。閑雲不定形。道心隨鶴去。天遠入冥冥。</text>
<title>姜德輝期會山寺。姜時却賊成功。余自謫所初歸。</title>,<text>百戰三年別。長沙一影還。相思餘白髮。有約宿靑山。知止鳥飛急。無心雲去閑。閑忙皆自得。斜日獨憑欄。</text>
<title>獨寄山寺。次前 二韻。</title>,<text>千峯雲作戶。一石月爲扃。玉篆迷難記。仙桃醉不醒。風淸天送𥴦。霞斷鶴呈形。碧落深如水。銀橋掛渺冥。風御本無跡。仙遊自往還。天開明一月。水止映千山。獨立中宵靜。高眠盡日閑。有期人不至。乘醉倚華欄。</text>
<title>次唐侍郞宋應昌韻 二首</title>,<text>雲盡乾坤大。風淸日月高。除殘飛玉劍。滌垢倒銀濤。廝養騎龍種。偏裨着錦袍。何煩探虎穴。橫槊更揮毫。侍郞以監軍來東。退怯甚於他將。末句及之。白日旌旗動。靑天劍戟高。風行山偃草。鯨退海藏濤。殺氣收蠻雨。歌聲擁漢袍。軍還無一物。千里察秋毫。軍多求貨。故末句戒之。麗國山川好。閑亭風物高。林深無虎豹。海近不波濤。黃鳥鳴靑柳。幽香接素袍。溪流淸且淺。水底見纖毫。原韻</text>
<title>寓在遂安山村</title>,<text>居高仙縹緲。心遠契從容。賓斷鶴無報。花閑山不風。林明川受月。窓黑洞移龍。孤坐多深省。神遊變態中。</text>
<title>宿廣坪金村</title>,<text>探遠結蘿戶。選幽治藥欄。草長牛不返。松老鶴高眠。月映深秋水。天開過雨山。十年湖海夢。人世有神仙。</text>
<title>旅中</title>,<text>西塞仍留跡。南州未熄戈。居深天見少。山靜雨聞多。白髮又千里。黃花餘幾家。連城秋寂寂。蒿荻渺無涯。</text>
<title>寓新坪。次隣人。</title>,<text>蝶夢家千里。萍蹤海一陬。信天心自得。安分物無求。對月看圓缺。依雲任去留。逢人唯盡醉。世道付悠悠。</text>
<title>懷海中人 二首○用李白韻</title>,<text>悵望人何在。瓊臺浩渺中。白雲生暮海。黃葉落秋風。山盡天形遠。波深月影空。高蹤追不及。霞外有冥鴻。靈槎天外至。仙信落雲中。止水看明月。栽花不記風。白首三春約。靑山一面空。耦耕時早晩。尺素付歸鴻。</text>
<title>有友來自新溪。次邑守韻以贈。敢次 二首。</title>,<text>長江曾失險。海賊峽中過。廢縣傳新鐸。空城有幾家。秋風寒角外。落日遠山多。蜀道雲間沒。村民說翠華。官事今秋急。徵租吏夜過。連阡迷草色。獨樹記誰家。守死王事少。乘虛虜計多。空將腰下劍。孤負鬢邊華。</text>
<title>山居</title>,<text>雨過山逾靜。風閑柳倍垂。泛花流水慢。擇樹鳥聲移。病久人來少。居閑日過遲。無心年去住。不賦送春詩。</text>
<title>猪塞旅寓</title>,<text>何地寄餘生。日聞金鼓鳴。家鄕無處所。遠近不關情。海上猶傳箭。池中亦弄兵。白頭逢世亂。妻子笑窮經。</text>
<title>與友人新卜幽居</title>,<text>避亂兼辭世。幽棲竝祝鷄。花閑香覆水。松老綠藏谿。境靜天還近。機忘物欲齊。從今無甲子。休歎久蟠泥。</text>
<title>海曲逢故人楓崖</title>,<text>海隔人間暑。風傳島外秋。兵塵憂萬國。落日倚孤舟。有別皆黃壤。相逢亦白頭。無心同所樂。長向古賢羞。</text>
<title>次楓崖韻 二首</title>,<text>亂後人煙少。沿江一二門。松高聞落雪。天迥見歸雲。白髮親交盡。靑山故國存。繫舟心萬里。憂道淚雙痕。慮稀夜夢息。嗜淺天機深。悲涼一時事。快活萬古心。江空唯見月。山靜不聞禽。休歎知音少。昭文未鼓琴。</text>
<title>愴古</title>,<text>故國秋多感。羈危未早廻。城空明月在。樹老夜風來。繁華流水盡。歌管子規啼。寂寞荒村菊。無情爲誰開。</text>
<title>偶題</title>,<text>詩書人臥病。戎馬夢頻驚。地換鄕愁轉。時危事業輕。夜角山何處。邊烽海幾程。經綸皆帶劍。誰復念民生。</text>
<title>書懷</title>,<text>憂世觀天象。逢人每問兵。爲農頭已白。臥病月生明。名隱關牛去。光潛野老爭。卷舒知在手。豐約豈攖情。</text>
<title>霽夕寄人</title>,<text>晩風吹宿雨。把釣下沙汀。天肅昏疑盡。江晴物影明。高松猶落照。幽谷已沈冥。坐久還成鬧。潮生鷗鳥驚。</text>
<title>鄭友先到。待林友不來。谷口喩鄭。西湖說林。</title>,<text>谷口人來待。西湖處士期。尋梅何太晩。秉燭醉無歸。雪裏看山意。樓前翫月詩。悠悠成獨坐。魂夢亦相違。</text>
<title>旣送金友。又別林友。</title>,<text>佇見群生泰。休言至道偏。知音傷末路。取義有何人。江花憂裏落。山漏靜中傳。芳草送君路。老來離別頻。</text>
<title>所居</title>,<text>幾落秦關葉。三逢楚水春。所居皆樂土。何往不安身。寄興山河遠。無求志願伸。一瓢眞有樂。先聖豈欺人。</text>
<title>病起訪隱</title>,<text>淸羸艱一出。窺戶占無風。白髮新秋恨。靑山舊日容。碧窮歸島鶴。紅映倒江楓。行路人多少。誰尋物外蹤。</text>
<title>曉坐憶親舊</title>,<text>孤月當簷上。寒潮動曉扉。出山知世亂。浮海覺吾衰。白首猶憂道。靑春又夢歸。兵戈連十載。不獨恨分離。</text>
<title>靜中二首</title>,<text>心安身自泰。分定又何希。松下閑眠久。溪邊獨步遲。還將無事樂。吟作有聲詩。吾道同今古。誰煩說伏羲。一鶴雲天遠。千岐世路難。琴藏揮客問。門掩怯春寒。老益幽居樂。貧添靜者安。泥途頻甲子。無得是爲歡。</text>
<title>偶題二首</title>,<text>白髮靑山遠。兵戈歲易流。一聲江上𥴦。千里月中舟。杯酒唐虞志。殘經四海憂。折梅無可贈。雲漢政悠悠。午枕驚黃鳥。巖扉映竹林。水村橋上市。山郭雨中砧。時危輕別恨。身病減鄕心。慕古終違世。幽居不卜深。</text>
<title>渡大津</title>,<text>津吏迎行拜。論程却自愁。死生天有命。忠信海安流。波外千山盡。雲中一影浮。險夷知在我。平地亦多憂。</text>
<title>寓在控海堂</title>,<text>慮澄爲聖域。人斷是仙家。玩易開朝閤。携琴下晩沙。坐看雲出岫。行跡水浮花。無事眞天放。何勞上漢槎。</text>
<title>題馬羊村壁 松根古井猶存</title>,<text>驅家昔避秦。羊馬別區春。叱石仙無問。騰龍物返眞。巖前松覆水。雲外鳥窺人。塵世那堪恨。桃源跡又陳。</text>
<title>新居</title>,<text>傍月開圓洞。連雲蔭白茅。花因迎鶴掃。泉爲煉丹調。室貳猶齋宿。煙孤認遠庖。無心眠食外。萬事寄逍遙。</text>
<title>次韻。謝人來訪</title>,<text>海曲飛黃葉。柴扉掩落暉。道心塵外見。人事靜中稀。鳥入連天水。雲生坐石衣。山深前路遠。匹馬愼君歸。</text>
<title>秋暮</title>,<text>策策鳴黃葉。寥寥傷我心。暗雲隱夕月。獨樹來棲禽。入戶近明燭。對書空正襟。追思昔年志。白首愧如今。</text>
<title>夕望</title>,<text>殘暑棲深翠。微涼入泬寥。捲簾山盡出。憑檻水皆朝。洞黑雲移雨。沙明月趁潮。仙期河漢近。塵跡是非遙。</text>
<title>夕吟</title>,<text>風林靈籟集。雲洞象形潛。照寂迎新月。澄昏對遠岑。古心由我得。眞趣未他尋。朗悟同前後。休言有淺深。</text>
<title>閑棲</title>,<text>一棹避人世。單居裨海涯。山高逢雨少。波遠見天多。枕聞雲漢水。窻摘月宮花。不待仙槎至。超然倚大羅。</text>
<title>天將 時日本自壬辰來寇。欲通道于大明。天將來禦。到戊戌未定。今七年。</title>,<text>天將下天壇。天晴劍戟寒。雲收山聳翠。風定海流安。獲訊孤魂泣。除殘萬姓歡。堯仁能一視。膏澤遍三韓。</text>
<title>逢夜不收 卽天兵之來我國守道路者</title>,<text>千里鬢生白。幾年雲水濱。片氷雙袖淚。殘夢故園春。四海亦王土。一天同此仁。止戈知在武。神聖豈盛嚬。</text>
<title>獨臥</title>,<text>閑居耽獨樂。林外曠幽期。窻靜歸雲盡。沙明落照移。性隨天色淡。心與水聲遲。高枕羲皇上。安危莫問時。</text>
<title>獨坐</title>,<text>泠泠入耳聲。隔窻春水生。蘊眞山寂寞。耽道歲崢嶸。分定形骸逸。神凝志慮淸。遙看雲出岫。來去任無情。</text>
<title>不吟</title>,<text>每欲除吟咏。終難自不吟。題時徒信筆。得處亦無心。天遠淸風至。江空月色深。此間多逸興。樽酒莫頻斟。</text>
<title>春曉</title>,<text>寶鴨香猶在。金壺夜易闌。夢長塵事懶。簾閉曉雲閑。聽草將尋藥。留僧更問山。前湖春浪急。無意把長竿。</text>
<title>對月吟</title>,<text>雲歛千峯靜。江空夜氣淸。孤懸惟一照。悵望却多情。天上無圓缺。人間有晦明。寧從高樹隱。莫許衆星爭。</text>
<title>溪上觀漁有感</title>,<text>雲晴府可數。蒲短不藏身。避網風生鬣。跳波日映鱗。游梁誰問樂。登級未通神。東海今無釣。相忘萬里春。</text>
<title>病中</title>,<text>潮生晝扉白。潮退暮島靑。空林來遠籟。疏屋見寒星。月過山分影。天隨水作形。一床饒靜味。經歲不遊庭。</text>
<title>閑中</title>,<text>無欲爲尊貴。幽居是太平。筆因行氣落。詩或寫閑成。來去雲多事。盈虧月有情。超然眞契定。萬古此心明。</text>
<title>獨行時豈有古今之殊。只人心有私。無私便有純朴巧僞。</title>,<text>一鳥天邊去。高蹤何處尋。夜行隨片月。朝夢對孤岑。有膜肝猶越。無私古亦今。停筇時獨坐。流水是知音。</text>
<title>次李白山樽韻 走筆</title>,<text>不琢淸貧合。無文富貴疏。遠林花落後。相對細雨餘。乍酌枯腸潤。高眠萬事虛。非君全素朴。那得伴幽居。</text>
<title>次李白愁鏡</title>,<text>歡笑紅顔側。悽悲白髮前。學公無厚薄。羞月不虧圓。寶匣藏何日。珠臺照幾年。閉開非我念。姸醜任天然。</text>
<title>幽居</title>,<text>身老無相識。幽居絶世紛。山花朝映日。池草夜生雲。坐月看瑤篆。迎風辨異芬。昏明非我力。時事付朝曛。</text>
<title>出林</title>,<text>倚杖海將夕。出林懷政沖。數峯片雨外。一徑花影中。坐愛溪沈月。行隨鶴引風。乘槎餘宿念。脈脈望晴空。</text>
<title>閑居</title>,<text>白髮荷衣老。雲棲鶴獨居。善幾呈寂寞。靈籟響空虛。逸跡隣天放。澄源近太初。晴窻無一事。長對伏羲書。</text>
<title>夜坐偶題</title>,<text>探深憂世道。錯道愛煙霞。一鶴無留跡。千峯不定家。心懸天北極。坐久月西斜。白露多情思。流光濕夜花。</text>
<title>贈兄子歸自漢北</title>,<text>旅食踰千里。巖棲寄一城。憐渠頭盡雪。尋我跡浮萍。古國悲長鋏。秋窻憶聚螢。沙虛鷺共宿。江遠雨同行。白眼辭人世。黃花趁月明。琴藏絃久斷。龍蟄劍孤鳴。境僻風霜苦。時危歲月驚。綸音求武士。天意薄書生。世外秦遺老。人間漢客星。相看天欲暮。風急醉還醒。</text>
<title>送人秋戍</title>,<text>降虜傳蕃事。君王更築壇。一心持漢節。何路出秦關。草盡眠依雪。氷輕戰在山。月隨弓影遠。霜拂劍光寒。獜閣功誰記。龍沙夢獨還。蛾眉空出塞。金幣未成歡。</text>
<title>寓居病中</title>,<text>窮陰生獨樹。秋葉響空壇。慕道稀開戶。耽閑只對山。王風歸寂寞。儒術轉艱難。殘月隨潮落。孤雲傍鳥還。名藏吳市遠。夢入楚江寒。一疾緣憂世。干戈鬢自斑。</text>
<title>偶題</title>,<text>望北猶馳檄。來南亦點兵。邊愁迷旅泊。高貴媚升平。鄕路圖中近。羈懷夢裏輕。丁徭搜寡婦。戍籍到書生。田廢連衰草。村虛但月明。夜長人事少。寒露滴蛩聲。</text>
<title>聞趙憲倡義兵勤王</title>,<text>直道曾囚楚。先吾已着鞭。堂中辭鶴髮。腰下撫龍泉。七縱卑黃白。三驅慕聖賢。棄城誰畏首。無位奮空拳。薙草傷非命。燎原痛始然。綺羅啼暮雨。鳷鵲逐朝煙。無勇知非孝。忘軀但誓天。豹鞱今一試。龍衮昔頻牽。正氣橫秋表。孤忠掛日邊。蜀山靑入眼。愁鬢雪分肩。飮血悲中夜。緘章哭幾年。投毫還帶甲。徙堗又焦顚。花樹連三域。鷄鳴達二千。琴歌成戰哭。高貴愛金錢。請劍終何益。沈湘只可憐。中興誰作頌。名映色絲傳。憲字汝式。上章觸諱。得罪者數矣。終至封章欲上。而擯不得納。</text>
<title>無書</title>,<text>玉笈曾連屋。丹書未滿囊。紗寒螢不照。月落漏空長。喜易編誰絶。栽芸葉自香。吾衰言莫記。世遠壁無藏。挾冊徒除禁。尊經謾設床。人文將寂寞。王業轉悲涼。</text>
<title>次友人見寄二十韻。以歎時事。</title>,<text>揮涕猉虛出。傷心鳳不廻。猗蘭琴裏奏。紅杏日邊栽。漢塞窺婚議。時海賊要婚 周臺斷子來。鳳門隣白骨。玉戚寄黃埃。險背山河美。髀消歲月催。有生知命矣。無養莫傷哉。羽絶三旬舞。龍盤七縱才。劍光曾射斗。鈞業謾分台。辭醉悲尋卜。爲仙笑問梅。山芎多響答。雲棧少追陪。金鵲飛煙雨。龍孫散草萊。每嫌銅有臭。誰識慶無災。賊壘金人側。王畿鴨水隈。龜龍停綵筆。圖繪佇雲臺。保子生無澤。嬰鋒死可哀。魂招盛起土。芧縮邈傾杯。殘疾吾同愛。高明鬼所猜。唐虞何寂寞。宇宙獨徘徊。商嶺棋爲伴。桃源錦作堆。那知秦火後。經籍又成灰。</text>
<title>見姜德輝書有感 德輝時爲海西元戎</title>,<text>避死寧無歲。荷戈又近秋。南烽方報急。北牒更傳憂。血滿忠臣袖。霜驚志士頭。農桑千里絶。喪祭十年休。白骨無人問。靑山夜月愁。其魚徒抱恨。誰是濟川舟。</text>
<title>雨中。尋三角山中興寺。</title>,<text>驚風急雨暗峯文。石瀑飛珠滿洞門。淸磬響空歸鳥遠。小磎穿木落霞分。花深古塔紛無掃。僧閉松關靜不言。客至相看翻有悔。蹇驢踏破曉山雲。</text>
<title>宿水鍾寺</title>,<text>斜陽橫𥴦入孤寺。眼力無窮思渺然。軒倚龍門山上月。牕開斗尾水中煙。雲含夜雨灑層砌。風引晨鍾落九天。兩道漁燈分小嶼。逆灘多少未歸船。</text>
<title>赤壁暮泛</title>,<text>淸風吹送下灘船。一影浮空謝世牽。山色淨無雲斷隔。天光遙與水相連。壺中旣自藏明月。物外何煩羡挾仙。廻首塵寰今古態。觸蠻興廢夢依然。</text>
<title>三月初。舊痁愈。步出郊外。</title>,<text>樂事今朝屬此身。沈痾初散又逢春。煙郊向暖二三月。童子相携六七人。花開誰道天多雨。酒熟何嫌我有賓。隨分醉眠芳草晩。任他香露滿衣巾。</text>
<title>尋燕巖亭</title>,<text>紅蓼花殘掩竹扉。亂山深處一僧歸。危欄獨立愛秋色。寒磬數聲來夕暉。金柱影翻疏雨過。碧羅紋破白鷗飛。紛紛爭取無閑物。淸境如何有主稀。</text>
<title>偶題時東西分黨。禍結多年。</title>,<text>甲第春無十日紅。朝能斷腸暮隨風。綠珠樓下香難返。黃犬門東恨不窮。崔慶互爭移厚薄。蕭朱交奪換雌雄。誰知飮水蓬簷下。一樂相傳萬古同。</text>
<title>醉題時有故人客少年誤身</title>,<text>傷哉大爵從黃口。張網何人逞宿心。斗牛光收初劚寶。峨洋聲斷更藏琴。花飛風外香逾遠。月隱雲中望轉深。醉後高歌天宇闊。一般豪氣屬山林。</text>
<title>挽聽松先生</title>,<text>坡山深處掩雲扃。化止于家歎獨成。霜菊一籬靖節趣。石田三頃有莘耕。濂溪人去空春草。安樂窩存自月明。仁則榮爲傳子業。德公徒擅不危名。</text>
<title>挽金參判重晦丈 入對經筵病暴卒</title>,<text>手爭加額自連歸。台望中年走卒知。明月欲生雲易合。好花將發雨便遲。片言驚世珪成玷。一節觀周鬢已絲。問夜如何朝奏事。玉聲無復下丹墀。</text>
<title>連夜夢見鳴谷。因咏其人。鳴谷姓李。名山甫。字仲擧。位冢宰。</title>,<text>連夜持衣淚散絲。分明辭說只傷時。人寧負我我無負。我不疑人人豈疑。信可托孤忠許死。憂逾推己食如飢。愛民戀主平生事。敢記吾知俟後知。</text>
<title>挽許公澤慈氏</title>,<text>有子傳賢敎自胎。友于兄弟順于親。以直廢官安義命。養心爲孝樂淸貧。臨喪盡禮遵先訓。表行連章耀近隣。十年晝哭那堪聽。曾作陶家截髮賓。</text>
<title>內禁婦 內禁戰死</title>,<text>愁雪愁風謾寄衣。桃花紅減恨歸遲。身初轉戰書猶到。心在交河夢不移。抽箭招魂何日事。擲錢虛卜趁春期。將軍歌舞廻旗鼓。馬記騧驪換主騎。</text>
<title>閑中</title>,<text>人世之亡物外存。存亡無識更何言。神遊古今常危坐。志在乾坤不掃門。庭草綠連前夜雨。溪花紅漲去年痕。非求有得多求者。堪笑紛紛以隸尊。</text>
<title>客去後。獨坐書懷。</title>,<text>物理同源無厚薄。世情多徑有猜疑。携琴遠望雲歸處。枕石孤吟月出時。邪說豈留君子耳。閑愁難近達人眉。身安更覺茅齋大。不獨仙宮刻漏遲。</text>
<title>答人</title>,<text>殘夢悠悠不可尋。楚凡成毁古猶今。落花流水渾無跡。秋月春風豈有心。萬里報讐如咫尺。一簞酬德費千金。盈虛往復皆關數。恩怨何人較淺深。</text>
<title>偶題</title>,<text>不虧何用更求全。休向危中說此安。富貴在天無一念。屈伸由我任高眠。月方生處携琴待。花正開時把酒看。誰問世間經濟事。有莘耕叟未幡然。</text>
<title>靜中有感</title>,<text>物情每歎賓爲主。世態難堪假不歸。固有命焉求豈得。莫非天也更何疑。値會意時常獨坐。到無形處只心知。遠山自保天然色。鏡裏何嫌學畫眉。</text>
<title>偶得寄牛溪</title>,<text>萬物從來備一身。山家功業莫云貧。經綸久斷塵間夢。詩酒長留象外春。氣有閉開獜異馬。理無深淺舜同人。祥雲疾雨皆由我。更覺天心下覆均。</text>
<title>靜中</title>,<text>看盡千山掩竹扉。靜中眞得老何疑。只爲分內當爲事。莫問人知與不知。天理洞觀無厚薄。世情休問有公私。白鷗與我相忘久。兩兩連羣立釣磯。</text>
<title>有思</title>,<text>學古生今世莫親。杜門非爲病纏身。空洲漠漠起幽思。芳草萋萋愁遠人。樽酒莫辭連日醉。風花難住一年春。晩來琴弄猗蘭曲。栗里深憂不在貧。</text>
<title>懷人代其人作 相知者至。謂不至。而門下或被殺云。</title>,<text>只可思之不可恃。近能相信遠相疑。見天猶喜無違棄。憑夢終難慰別離。隨水分流花易謝。連根同死草誰悲。孤心願托雲間月。夜夜飛光到玉墀。</text>
<title>愼疾</title>,<text>用藥曾知似用兵。用兵終不致升平。醫前自有方便地。病後那能善攝生。神未定時求寡欲。義歸通處却無情。舟中敵國皆由我。誰向邊胡更築城。</text>
<title>暮江獨坐</title>,<text>憑高心事正茫茫。塵世空悲雙鬢蒼。望眼欲窮暮帆遠。鳥飛不盡秋江長。平沙煙氣沒孤島。古寺鍾聲來夕陽。吟罷悠然迷去路。黃花坐久衣生香。</text>
<title>聞京報。春曉獨坐。</title>,<text>歸棹聲高江水急。登樓迢遞故園心。一春開物無先後。百草生香有淺深。靑山盡出逢朝霽。白日孤昇解宿陰。壯志欲窮滄海遠。男兒何必費長吟。</text>
<title>追記晩生多病。以寄伯仲二兄。</title>,<text>有子雖同撫育恩。吾親於我最辛勤。免懷當日先憂疾。問禮中年未畢婚。詩廢蓼莪天罔極。慕深霜露血成痕。平生風樹傷心處。鶴髮明時始學言。</text>
<title>偶吟</title>,<text>纖雲飛盡霽雷霆。依舊中天日月明。言路再開周道狹。國經重植泰山輕。夕陽枎杖獨何事。回首望雲多遠情。千里狂章那困我。聖心無滯若衡平。時聞趙汝式上疏觸天威。旋命不罪。又聞趙汝式之疏。又甚於張方平之救己。</text>
<title>日夕寄人</title>,<text>危樓寂寞倚斜暉。芳草連天靄所思。人斷小橋垂柳合。眼窮孤堞暮鴉遲。懷君萬里此時恨。長笛一聲何處吹。滿掬幽蘭無可贈。白頭惆悵少相知。</text>
<title>客中</title>,<text>食披叢竹宿依霞。行計蕭然只一簑。山近鷄龍秋氣早。江連白馬夕陽多。路通南北君恩足。身歷艱危學力加。子在秦城兄在外。夢中歸去亦無家。</text>
<title>白馬江</title>,<text>百年文物總成丘。歌舞煙沈杜宇愁。投馬有臺雲寂寂。落花無跡水悠悠。孤舟白髮傷時淚。一𥴦靑山故國秋。欲弔忠魂何處是。令人長憶五湖遊。</text>
<title>次湖南按使韻 二首</title>,<text>醉裏光陰本不忙。謫仙來伴賀知章。樽中明月知心少。竹外淸風引興長。當戶晴峯看不厭。近床幽鳥坐相忘。披雲更臥松間石。露滴秋香入羽觴。楚烽宵報借籌忙。文武才全稱錦章。氣壓東溟鯨浪息。化宣南極舜風長。寄專金鑰廷無事。愛在民心澤不忘。訪隱有時兼載酒。太平春色滿瓊觴。</text>
<title>偶吟</title>,<text>長堤雲捲露初晞。溪水分流小柳垂。行見好花無意賞。偶逢樵者不因期。由來心上營爲息。更覺山中日月遲。親舊風塵多佩綬。浮名贏得鬢邊絲。</text>
<title>訪故人勸開閤</title>,<text>靑山過盡又靑山。長路高懸落照間。未死相尋眞有意。不迷能復莫云難。秦兵欲起宜堅壁。湯沐維新更戒盤。君子所期須正國。白頭山下失平安。</text>
<title>見京報。題贈沙翁。</title>,<text>心欲安來身不安。生今慕古事多艱。鳳凰肯顧鴟鳶嚇。松柏難爲桃李顔。晝臥淸風林下石。夜吟明月雪中山。十年蹤跡煙霞外。笑許浮名滿世間。</text>
<title>謝贈主人</title>,<text>爭開新釀慰吾衰。到處逢人若舊知。一世有名難避跡。百年無伴獨吟詩。雨收殘角投江島。風引餘霞落酒危。有月何須愁日暮。坐苔隨意告歸遲。</text>
<title>送松江朝天 責我不出。詩以贈之。</title>,<text>紛紛名實混眞僞。妾婦爭誇大丈夫。花柳又廻行樂日。山河空鎖霸王圖。無求飮啄爲仙藥。不出門庭是坦途。臨別勖君安義命。莫將時事較錙銖。</text>
<title>歸光山途中辛卯春。有紛擾之禍。又適湖南。</title>,<text>梅花消息阻秦關。雨濕行裝旅夢寒。今日餘生歸白首。昔年爲客記靑山。一天之下皆安宅。萬事無心是最閑。人或勝時時或勝。先師虛老路岐間。</text>
<title>有懷</title>,<text>帶方山下廣寒殿。每欲登臨宿計違。今日楚囚吟老洫。一春仙夢隔煙霏。銀橋近上星辰大。桂檻浮空海嶽微。無地人間堪着足。願驂孤鶴脫塵鞿。</text>
<title>秋日。憶兄弟。</title>,<text>無家何處尋生死。仁覆恩深亦一天。南菊再開人臥病。北鴻三返信難傳。魂隨亂葉流江外。夢逐歸雲落月邊。霜露變遷香火斷。白頭孤恨到幽泉。</text>
<title>偶題</title>,<text>家國分爲二物看。國危誰信保家難。尋魚沙鳥非尋水。戀草村羊不戀山。仙界紅桃春浩浩。霽天明月海漫漫。與人同樂吾無計。一棹淸風萬古閑。</text>
<title>春睡客還歸</title>,<text>瑤琴爲枕蝶飛飛。吟罷雲謠半醉時。煙柳碧濃風不轉。池荷紅濕雨無絲。鶴歸霄漢開門久。夢入蓬萊渡海遲。偶趁溪流來又去。相忘何用兩相知。</text>
<title>山居避暑</title>,<text>蓬下低禽訝九霄。泠然風御樂逍遙。閑中眞趣人誰識。雲外遊仙世莫招。巖泉一道常飛雪。脩竹千竿不受敲。病甚夏畦多少子。熱如焦火競錐刀。</text>
<title>秋夜風雨。次人。</title>,<text>紛紛成毁寄南柯。枕外秋聲夜更多。楚澤羈人懷舊宇。漆園歸計負無何。風摧秀色傷孤柏。雨浥餘香惜晩荷。偶語非爲明世禁。隔門傳意費沈哦。</text>
<title>客裏偶題</title>,<text>大雅微茫竟不陳。回看東土又荊榛。鷄鳴狗吠三千里。把酒吟詩二百年。蘭佩黃昏悲改路。桃源明月歎迷津。秋風白髮曾無約。何事相尋萬里天。</text>
<title>夢見亡友</title>,<text>初如明月隔輕煙。言笑開來漸沛然。沖淡精神雲外鶴。從容光彩水中蓮。風霜歲暮偏侵竹。成毁人間不到仙。憂道十年頭共白。歎將深契付閑眠。</text>
<title>憶松江</title>,<text>東山春晩留民望。楚澤秋深怨獨行。楊子返金神鬼識。萊公升殿縉紳驚。凌霜孤節靑松立。憂國孤忠白日明。三黜高名傳萬古。百年榮寵一毫輕。</text>
<title>懷人</title>,<text>獨鶴忍飢焉啄粟。高松雖折不憂霜。思君淚盡千山遠。報國心懸一夢長。月下如聞傳玉漏。風廻時記送天香。蒼生有問知前席。司馬何年返洛陽。</text>
<title>酬醉翁 時醉翁不赴召命</title>,<text>醉挑天上玉欄空。下謫爲仙隱酒中。日日携壺芳草路。家家椎枕落花風。歸能騎馬翁猶健。一作雲深北極魂猶去 月在西山夜未終。樽裏四時春一色。鶴書來往謾怱怱。</text>
<title>偶題 二首</title>,<text>鳳不司晨獜不駕。閑忙殊道有相宜。一林笑傲傳歸我。四海安危竟在誰。偏向靜中看彼動。更於無處笑他爲。人間旣占頤神地。物外何煩採玉芝。爲人爲幸作男兒。又識天人理不迷。有樂旣觀舒卷義。無心休問古今時。綠樹日高千疊影。黃鸝山靜百般啼。窻中睡起窻前坐。未信塵寰有路岐。</text>
<title>詠採蓮</title>,<text>開能共蔕折能連。兒女多情盡日牽。珠映明眸雙的皪。花藏紅頰渾嬋娟。香分船路羞尋跡。刺着膚痕笑有 缺。誰識低頭金不顧。採桑高節玉逾堅。</text>
<title>對博山香火有感</title>,<text>坐對寒窻靜不言。隔簾秋葉落紛紛。四環波向三峯合。雙縷煙從一體分。燼到成塵心獨苦。香猶留蔕氣能熏。片時相煖終難保。長夜辛勤謾自焚。</text>
<title>客裏逢秋 時日本通信使回。頗有可憂之端。</title>,<text>曾驚胡牧過臨洮。日下舟廻歎轉驕。春燕歸林傷古語。秋鴻無信怨新騷。南來地盡滄溟闊。北望天長故國遙。一箭在腰猶未發。時人誰識魯連高。</text>
<title>累在秋府</title>,<text>年逾四十心初定。素位猶存死亦安。義奧羲經論未易。仁深湯網解何難。一生身服古人禮。三日頭無君子冠。落盡春花山下宅。曉天歸夢水雲間。閱世身登百尺竿。目觀尖物已能安。明夷隨處稱停熟。義理何言運用難。斷斷夏侯猶授學。肫肫由也又纓冠。丁寧一誦古人事。泣向吾兄伯仲間。牛溪次韻</text>
<title>春晝睡起</title>,<text>春隨逐客度千山。花似長安帶笑看。直道難容曾愧柳。曲肱爲樂晩希顔。魂迷芳草香生夢。岸挾桃花錦作灘。午醉欲醒雲漏日。不知微雨過林間。</text>
<title>偶題</title>,<text>悠悠萬事任蒼天。醉倚幽花樹樹眠。學道非求今世用。吟詩無意後人傳。時危鼓角靑山外。春盡江湖白髮前。志氣未衰年已晩。夢魂來往伏羲先。</text>
<title>次松江所贈韻 二首</title>,<text>松風竹月眞消息。澗飮霞棲亦夙緣。終怪達人離道遠。更知窮處雅懷堅。他鄕萍水悲衰鬢。京國煙花憶舊年。萬事浮雲空起滅。淡然相照此心全。天地無私均覆載。此經須信督能緣。彈飛可惜隨珠遠。浮海那嫌魏瓠堅。堇苓互作君臣用。菌蟪誰知大小年。我有一琴君莫鼓。分爲成也毁爲全。古全用一文體</text>
<title>趙憲，高敬命等戰死。賊據三都。歲律欲暮武夫還視。退怯不戰。北京諸臣。盡被囚繫。請兵天朝。冠蓋相望。晩聞牛溪得達行在。敢題。</title>,<text>忠魂未作亡胡鬼。龍御遙巡節序移。漢北遺民音變楚。箕西武卒劍生衣。叩心燕獄歸無日。却食秦庭哭幾時。聞道一人能定國。莫愁鵷列轉成稀。</text>
<title>寄牛溪 牛溪少有重名。亂後赴行在。無所建明。時勢然也。</title>,<text>安土誰知是太平。白頭多病滯邊城。胸中大計終歸謬。天下男兒不復生。花欲開時方有色。水成潭處却無聲。千山雨過琴書濕。依舊晴空月獨明。</text>
<title>傷歎 二首</title>,<text>日日通衢盡醉歸。金吾無禁夜遲遲。花香低壓三春雨。瑞彩高懸萬歲期。鍾鼓未曾民蹙頞。茅茨還罷帝垂衣。非常天命非天意。敵在舟中守在夷。歎無游佃雕峻之誤驚飛靡定一枝巢。治亂嬰懷鬢髮凋。分鼎民安能外懼。一家心逸易生驕。宮花散落爲邊土。胡角悽悲撓舜韶。富貴無歡貧亦苦。何時麟閣畫嫖姚。反思三國之安其苦可知</text>
<title>夜雪。次張萬里 雲翼 韻。</title>,<text>風驅神氣壓層雲。雪作長氷鎖海門。玉劍增光廻日月。龍旗添彩耀乾坤。朝看亂轍林無伏。夜縳元兇虜不喧。盈尺呈祥誰賣釧。家家持酒待吾君。</text>
<title>次唐大將李如松韻 李將軍以擊倭來東。旣定箕都。倭寇退却。</title>,<text>鴨江春曉舞金干。天子東憂席不安。破竹功成風雨急。拔山威定鼓笳歡。匹夫讐復黃童躍。妖鬼啼悲白日寒。四海一家爭解劍。伏波歸去且休鞍。提兵星夜渡江干。爲挽三韓國未安。明主日懸旌節報。微臣夜釋酒杯歡。春來斗氣心猶壯。此去妖氛骨已寒。談笑敢云非勝事。夢中相憶跨征鞍。原韻</text>
<title>有僧回自賊陣云。嶺南名勝。久爲所據。姬侍婦人也。刀筆士子也。傷歎成一律。</title>,<text>將無父子與君臣。非聖誰知管氏仁。千里山河區外寶。百年樓閣夢中春。簾藏擧案齊眉女。立入菁莪學禮人。文物反爲夷虜用。尊卑何處見天倫。</text>
<title>天兵之過瑞興者。賦一律求和甚急。適趙伯玉到瑞興次送。余至瑞興聞之。敢次。</title>,<text>齊驅燕士勒吳豪。游刃恢恢不更刀。華表月生秋夜肅。扶桑雲盡海天高。箕疇爭喜光前跡。湯網何嫌有遠逃。功奏未央誰第一。滿城歌誦擁歸袍。箕城之捷。賊多生還。大將東征膽氣豪。腰橫秋水雁翎刀。風吹歌鼓龍蛇動。電閃旌旗日月高。天上麒麟元有鍾。石中螻蟻豈能逃。太平待詔歸來日。勒鼎鐫名解戰袍。原韻移山轉海萬人豪。手把靑龍偃月刀。蛇豕噬呑憂地盡。雷霆忿擊仰天高。箕城一鼓鯨鯢戮。薺浦千帆鬼魔逃。勒績燕然牙纛返。東民何路摻征袍。趙伯玉</text>
<title>金希元有書。海西遠賊稍安。來同避亂云。</title>,<text>桃花流水混眞源。天外矯頭只斷魂。醉睡不知山過雨。醒來猶記海生雲。紅葉乍姸悲晩節。夕陽雖好近黃昏。曳兵遐邇皆同走。定脚何人守此門。</text>
<title>亂後寓居寄人</title>,<text>空餘舊物鬢邊絲。一掩柴扉萬事稀。君意如川無斷續。世情同月易圓虧。池虛天大荷初破。林壓山長果已肥。時序變遷懷正苦。靜中眞味只心知。</text>
<title>寓居海村</title>,<text>畫角聲中霜鬢催。故園花竹鳥空啼。客簷檣過潮初落。別浦林昏瘴不開。天外片雲纔卷雨。島邊殘照又生霓。丹砂有契嗟吾晩。渡海傳書鶴不來。</text>
<title>南賊方劇。北寇又至。與同志將隱居海上。依其韻。敢題 二首。</title>,<text>何山無獸水無魚。獨恨吾民不奠居。投璧幾人知負子。弊廬無壁可藏書。車顚有粟來飢鳥。肉敗猶羶聚衆蛆。鑿井耕田遺跡在。臥看天月自盈虛。風花一散不歸樹。覆水再收難滿壺。魯聖傷時浮碧海。晉狂迷醉泣窮途。人間此日多艱事。天下何時有丈夫。濟世未能終避世。桃源休說是仙區。</text>
<title>贈人 歸自長沙</title>,<text>松存君臥淵明宅。酒盡吾師屈子醒。謾讀詩書逢世亂。歎無功力及生靈。一輪明月心中事。千疊靑山世外情。籬下波連滄海水。扁舟身世白鷗輕。</text>
<title>海畔。與諸公飮酒。</title>,<text>芳洲香濕曉雲輕。春草連空宿雨晴。白首孤舟千里客。淸樽湖海十年淸。謾將花月絃歌耳。厭聽風塵鼓角聲。袖裏龍泉先射斗。皇華城下愧尋盟。時蓋天朝決和</text>
<title>聞京報 使臣隨天使入賊中。皆見日深入云。</title>,<text>周鼎傷心問重輕。皇華迢遞掩孤城。茫茫海月生寒劍。獵獵陰風在夜旌。天外忽逢新甲子。洛中何日是淸明。江都聞議移春仗。虛想鵷班玉有聲。</text>
<title>有感</title>,<text>萋萋芳草短長亭。極目斜陽無限情。芝蓋不廻人望斷。羽書無應主威輕。百年冠劍隨風散。千疊關河鎖月明。金鼓聲中花落盡。前山何日看春耕。</text>
<title>伯兄年近八十。疆健無疾。旣不服藥。又不慕仙。流離兵革。艱困百態。人所不堪。處之有餘。窮達忻慽。不足以動其心。萬事信天。眠食自如。敢以一律。形容其樂而呈似焉。</title>,<text>千里遊心覓彼天。誰知天在此心邊。身能愼疾何求藥。壽不傷生笑學仙。今世無憂高臥者。吾兄淸操獨超然。人情安處人爲足。花影連床任醉眠。</text>
<title>春後書懷</title>,<text>春歸愁不追春歸。愁惹閑眠更上眉。雨滴幽簷魂斷續。花連香霧夢依俙。江南金鼓無消息。塞北風沙恨別離。故國傷心煙火盡。滿城芳草鳥空飛。</text>
<title>有感 時路出轅門</title>,<text>煙開日出啓重門。畫角聲高劍戟分。外府珍膏堆似土。內庭珠翠擁如雲。虫生虎鶡功誰記。淚落塵沙怨不言。山上楚烽猶報急。繡閨孤夢謾慇懃。</text>
<title>訪友人別業</title>,<text>迷天殺氣接兵塵。白骨叢中作隱淪。折柳却憐風在手。插花猶喜蝶隨人。山河無賴空千疊。草木多情又一春。驚到鹿門棲息地。琴樽長伴太平身。</text>
<title>亂離後。友人以山莊相贈詩以謝之。三首。</title>,<text>物外田園隔戰塵。桃源仙客是秦人。初驚燕子巢林語。還作堯天擊壤民。一枕輕風微雨夕。數聲啼鳥落花春。耕雲未畢先謀酒。頭上從今不負巾。吾今已遂歸山計。休向風塵更問岐。浪把齊治爲己任。不知舒卷屬天時。扁舟江上煙波靜。千樹花中日月遲。莫道閑人無所事。北窻長嘯傲軒羲。白首靑山不掩扉。看花出洞獨吟詩。童隨流水携琴遠。鶴愛淸風引步遲。有道心懷無戀慕。忘機身世少營爲。煙霞亦在人間物。唯喜仙家斷是非。</text>
<title>詠閑</title>,<text>洞門何處別尋春。花映千峯竹掩關。老後讀書知至樂。靜中觀物得天眞。溪沙有月乾坤大。仙峽無風草木閑。君子屈伸皆是道。豈將巢許繼淸塵。</text>
<title>送人入洛</title>,<text>日暮靈臺影半摧。夷陵何處弔秦灰。方城漢水空傳險。堤柳池荷只助哀。盛世綺羅春一夢。昔年親舊鶴重來。蕭條閭井投無所。回首南天鼓角催。</text>
<title>閑居</title>,<text>逃世深居獨不羣。兵戈遙聞血紛紛。瑤琴乍拂荷香入。海鳥初歸竹影分。斜日尙留花下照。層陰還結嶺頭雲。憂先天下雙行淚。爲寄東風掃宿氛。</text>
<title>秋後答人次楓崖韻</title>,<text>昨夜圓池夢裏廻。荷花不待主人開。有時風向庭前過。依舊香從月下來。孤舟白髮煙波隔。千里丹砂老病催。匡世無期仙侶遠。傷心秋晩故山隈。</text>
<title>有感</title>,<text>耀德觀兵策不同。狂秦無下漢無中。臨河飮馬多驕虜。握節捐軀少效忠。窮經白首全吾樂。塡壑蒼生嘆爾窮。撫劍幾年誇小勇。代人謀處是爲功。</text>
<title>人有口誦杜牧之洛陽長句者。愛慕之。敢次。</title>,<text>人自傷心物自閑。落花芳草夕陽間。王風墜地今誰繼。寶鼎沈河歎不還。邵子弄丸春浩浩。嚴陵歸釣水潺潺。繁華富貴浮雲散。留得淸風掛碧山。</text>
<title>夢仙</title>,<text>翺翔白日雲中影。睥睨靑天鳥外人。遠近高低風不限。東西岐路海無津。龍飛九五輕蟬翼。桃結三千劇草塵。蠻蜀楚凡誰得失。虫沙猿鶴任紛繽。</text>
<title>浮舟南歸贈人</title>,<text>欲謝難謝叔季世。未愁如愁別離腸。千山卜築踏將遍。碧海乘桴歸興長。白髮再經年甲午。黃花又見節重陽。壯心不逐光陰老。嘯向扶桑倚夜檣。</text>
<title>泛海</title>,<text>衆山收盡渺無碍。日月高懸晝夜燈。西指帝京雲一點。東看徐島水千層。治河有跡源猶近。浮海空言竟未能。今夕始知經緯大。浩然如跨九霄鵬。</text>
<title>控海堂</title>,<text>桃源來客本無期。偶繫孤舟宿翠微。海鶴夜歸松月靜。天仙朝下彩雲飛。波搖華表乾坤大。門接扶桑刻漏遲。長笛一聲秋色遠。半空疏雨落瑤棋。</text>
<title>馬羊村</title>,<text>耕釣悠悠去不還。綺黃非獨避狂秦。花藏靈液沈丹井。鶴啄餘香擣藥塵。少日只期行此道。暮年方信守天眞。東周夢斷追仙跡。一臥空山萬樹春。</text>
<title>偶題</title>,<text>半輪明月一枝梅。長占無爲造物猜。虛室白非由外得。滿堂春不自天來。風花勢利須臾盡。河海胸襟萬古開。客至休論治亂事。唐虞謙讓酒三杯。</text>
<title>靜中聞松聲</title>,<text>老來浮念隨雲滅。安命非關學有功。髮盡何須憂鬢白。樽空無意借顔紅。自樂到頭齊得喪。不爭誰復問雌雄。松風猶學高低態。葉葉寒聲笑不同。</text>
<title>自歎丙申春</title>,<text>可惜韋編三絶後。古今誰復讀羲經。白圭無點爲眞寶。淡色黃金豈太平。休讓人間第一事。期成天下不爭名。扁舟白髮乾坤老。滄海波深歲月驚。</text>
<title>偶坐臥峴之杏樹下 時避亂探深。與主人翁日日對語于林下。</title>,<text>兵塵莫到卽仙區。一入翛然吾喪吾。醉臥何須林是竹。隱居休用谷名愚。論透古今無畛域。禮忘賓主任歡娛。莘耕渭釣曾嫌獨。偶坐方知德不孤。</text>
<title>偶題</title>,<text>遊心宇宙興亡跡。察理公私進退形。秦漢無儒傷絶學。鳳凰俟德豈虛鳴。程朱孔孟殊煩簡。今古功程異晦明。辭說漸多儒漸少。白頭何日見河淸。</text>
<title>夕泛</title>,<text>酒盡孤眠倚斷霞。花搖紅露滴寒簑。夢廻蘋末香初散。蓬揭天心日已斜。待月幾時舟可泊。有風何處水無波。河流淸濁休來問。興在冥冥上漢槎。</text>
<title>記夢</title>,<text>大羅如海莫沿洄。風御飄然不受埃。餌遠蓬壺瑤草拾。服輕銀漢彩霞裁。網簷猶紀凌雲字。瓊府微醒飮月杯。始信三天眞契熟。一朝那得任徘徊。</text>
<title>客中贈人</title>,<text>年年湖外鼓鼙聲。每算歸程鬢髮明。故國閑花飛欲盡。驛亭殘柳折還生。宿客避人猶隱姓。山禽何事更呼名。兵塵到處無安土。沮溺那能老耦耕。</text>
<title>九月望時有感</title>,<text>山中花月非閑事。有待翻爲造物猜。如鏡圓時雲欲合。重陽過後菊方開。午醉杯濃春浩渺。夜琴絃遠鶴徘徊。自家眞得無成毁。高揖庖羲任去來。</text>
<title>對花吟得寄友人時賊勢尙熾</title>,<text>花外負人人負花。對花人病臥天涯。靑春每向憂中過。白髮還從別後多。村閭玉帛淹丹斧。慶會雲煙隔翠華。榻外鼻聲猶未息。荷衣山老亦長嗟。</text>
<title>一日</title>,<text>一日頻來作一年。一年無幾鬢蕭然。鷦巢得意煙霞外。鶴列驚魂鼓角邊。隨水落花追不返。入雲明月缺還圓。時光欲暮心逾壯。一室匈藏萬古天。</text>
<title>晩題</title>,<text>垂柳陰濃夏日遲。居閑還與懶相宜。風搖簾影頻驚夢。酒和愁痕更上眉。脈脈獨坐悲世晩。蕭蕭雙鬢歎吾衰。淡煙芳草黃昏近。天外佳人又負期。</text>
<title>憶牛溪 病時有書。死後得見。</title>,<text>一封書到淚漣漣。病裏情言死後傳。浩氣平生爭白日。斯文此夕閉黃泉。荷傾玉露三更月。門掩秋江萬里天。風物却隨人事變。神交溟漠只依然。</text>
<title>挽水使</title>,<text>鯨伏波心甲胄眠。醒籌無復顧南天。連超虎陛楊穿百。始展鵬程水擊千。探穴粗酬投筆志。戀衰誰試據鞍年。父書盈壁家無讀。有對哀非璨瑋賢。</text>
<title>挽將軍</title>,<text>投筆當年學射鵰。牙旗壇上映金貂。手携一命幾千里。身率三軍歷四朝。生入玉門餘白首。死隨箕尾返靑霄。南州片土埋金甲。钁鑠何人更度遼。</text>
<title>聞故人遠謫。奉寄十四韻。</title>,<text>天門九扇法宮幽。玉色一嚬寰宇愁。雲外鬼關由義近。別中危淚信天收。持身今古殊愚智。念主升沈一喜憂。萬里一天皆樂土。虛舟何處不安流。孤忠曾保睢盱際。僉擧俄同夢寐求。風定香生蘭蕙草。天晴春入鳳凰樓。辭勳每守將軍樹。戀國遲登范蠡舟。鮮血不乾初告帝。丹心纔啓未廻旒。臨危必見秦庭哭。後夜應求楚澤囚。仰視星辰皆鏟彩。回看草木已成秋。無樓相國休來問。吳市門仙亦白頭。千古雄心藏寶劍。一溪收跡伴沙鷗。花生幽谷空開落。雲在長天任去留。聞道鯨波猶蕩漾。歸來須借子房籌。末句爲先見果以倭亂明年以舊職召還</text>
<title>閑中有感</title>,<text>溪響深深樹影遲。午涼生處坐移時。風驅雲葉來還去。魚動荷珠合又離。玉未琢前誰灑泣。金歸鑪後敢容私。先賢道味耽深密。今世人言有是非。切玉苦泥眞寶劍。運洽如掌是男兒。兵爲禍器何勞用。貴在先幾保未危。</text>
<title>漢光武二十韻</title>,<text>威斗餘姦怯義聲。絳衣柔德邁家兄。民懷眞主來呈瑞。士恥非招臥作盲。白水莫言興遞地。赤心能定悔降情。基綿一旅同新創。法簡三章怨後征。寶篆會當歸日角。盜名紛若置棋枰。滍陽獸仆風沙急。洛北冠高父老驚。河作堅氷神有助。人歸慈母土無爭。臥中旣已資長策。圖上何嫌得一城。塵掃園陵天地肅。捷成南北劍弓鳴。明通異域驚神聖。昏到遺胎感至誠。岸幘幽簷新引客。駐車荒郡更留鄕。宛中褒德忠良勸。灘外求朋節義成。天子笑談安鬪虎。將軍珍玉慰披荊。祥揮甘露崇謙德。文起靈臺偃義旌。深鎖玉門辭馬武。保全金券戒韓彭。收權歸佩黃金印。共擊何煩白馬盟。纔抑大臣臺議重。却親微薄主威輕。初驚圖讖傷文學。旋見巡封誤太平。錢穀豈能酹死直。珠犀猶復蔽聰明。晩移私愛輕天下。愧許奸回籍爾名。</text>
<title>次雲長韻 土亭李之菡</title>,<text>曩遇雲長初。實爲芸所幸。有意於汲古。從君借脩綆。玄黃方寸間。鄒魯亶非迥。鑢錫我須執。沙石子須磨。私情如或起。在邇還在遐。土亭初名之芸</text>
