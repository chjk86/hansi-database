<title>四懷詩 幷序</title>,<text>余性疏誕。不宜於世。頗爲禮法之士所絀。所與忘形不相疑者。獨有四人焉。世亂相失。存沒不可知。言念曩日交遊之盛。落莫如夢中事。感時懷舊。作五言詩四篇。凡千有七百五十言。命曰四懷。以擬工部八哀云。昔在漢京時。年少尙豪毅。涉世昧樞機。論詩誇斐亹。苟匪子同病。知音復能幾。君才北溟羽。失勢困罿罻。鏌鎁閉塵匣。空有斗間氣。我時坐閑冷。頭角縮如蝟。孤懷靡所託。蠅附得驥尾。聚螢實分光。噉蔗還共味。文章恣馳騁。雕琢愁肝胃。春城花爛熳。夏院葉蔽芾。微霜隕高梧。凍雪埋衆卉。泛湖波漭沆。登山石礧磈。傑閣俯南山。朝隮看薈蔚。詩罷試新茶。蟹眼聞百沸。論事究輗軏。命物羅品暈。閑尋此郭生。高揖南昌尉。奇談騁雕龍。妙道況履豨。百怪聚玄窞。下覷焉足畏。蛟鰐壯角牙。手攬如刺蜚。世情忌殊異。人心不可謂。瑾瑜比皎潔。噂𠴲多讒誹。魯酒解旁圍。楚璧能成腓。不容亦何傷。固窮君勿諱。秋蘭可以佩。畫錦寧須衣。相期越世網。漁釣老葭葦。生逢聖明君。欲去還歔欷。國家二百年。廊廟密經緯。群賢協謀猷。四海馳光煒。陸慴而水慄。玄黃爭實篚。豺狼忽改慮。毒螫肆蛇虺。妖星照玉除。翠蓋違丹扆。平生十三篇。願敵王所愾。長策欻差池。壯志懷憤悱。遠身落南鄕。明月幾回朏。山河慘滿目。風景泣周顗。諸葛欲扶漢。嗣宗不忘魏。夜夢叫天閽。五雲深靉霼。覺來如昨日。旅枕獨自唏。高陽舊酒徒。半作殊方鬼。念君亦棲棲。如今安穩未。相思費晷景。雲樹渺江渭。天津十年容。想見衣冠偉。擧世一溷濁。不辨珉與瑋。孤忠皎如日。貪佞蝕之旣。分甘一瓢樂。安用五鼎貴。低心逐時利。只使精神費。不如抱遺經。瑟僩追有斐。願子採吾言。愼莫棄葑菲。詩成無使將。聊可以自慰。右。懷德水子。 李君安訥。太一杳旭卉。山河初兆朕。絪縕播群物。神秀子獨稟。聲華動湖海。符彩拔流品。丹穴弄瑞羽。綠耳生赤瀋。胸次九雲夢。稽天浮大浸。妙道發開楗。世俗安敢闖。我心如廢井。茅塞不堪沁。賴子劚荒棘。溫蠖忽已滲。逸翮羨毰毸。跛足愧踔踸。秋詠小山桂。春開淸夜飮。雅論戛華鯨。淸詩翦宮錦。高人少町畽。薄俗多譏譖。懷寶故迷邦。價重難沽賃。明珠翳沙礫。嘉菊沒葵荏。齚齒子已齩。韜舌我亦𦧈。誓將決焉去。結屋桑麻蔭。所要在甔石。不用崇倉廩。聖朝尙文治。金革久不衽。調鼎忽違和。烹鮮俄失飪。秦關破天險。漢苑霾氛祲。風塵蔽寰宇。警蹕離丹禁。蓬蒿愍閭巷。灰燼悲陵寢。蒼生輟錢鎛。紅女罷蠶紝。喪亂何代無。比古今更甚。平生斬郅劍。意氣空凜凜。蹉跎二湖間。旅泊長懷懍。思君不可見。幽抱向誰諗。山川鬱回互。消息難令鴆。寄食一家村。忽忽坐昏窨。診夢感櫟社。尋僧解謠讖。狂走屢盻盻。孤懷恒伈伈。處約昔未慣。涉世今差審。詩情餘舊習。瘦盡東陽沈。窮餓士之常。非關降大任。昨夜夢仙山。曉鶯鏖客枕。未遂丹竈約。一別經三稔。願爲雙白鶴。天外叫相喑。世人醉榮利。有如鳩食葚。齪齪不足道。棄置吾將噤。徙倚步前簷。瞑雲寒淰淰。右。懷王方老人。 洪君春壽。孔孟去我久。大道日以闇。六籍旣灰燼。擧世入玄窞。區區紫陽翁。綴緝費鉛槧。難齊天下口。易牙徒能喊。至今千載下。聖路多坎壈。吾子發幽憤。進道無不敢。妙理洞鴻蒙。高懷謝黯黮。金仙尙空寂。老氏貴恬憺。下至百家術。乃以一手攬。曰余昧前訓。小技忸鐫鏨。窹寐想風采。事類嗜昌歜。相逢塵土間。論議令人感。語我太極先。眞味本來淡。器小易至盈。事重難容擔。義苑得切磋。文堂事點勘。雪峯凍巍峨。春湖漲泛濫。夏院綠篔簹。秋池紅菡萏。詩酒動相隨。脫略傾肝膽。妖星一彗孛。烽燧秦川黲。脫身豺虎窟。共繫江都纜。重携十年手。相視各悽慘。撫釰慨時事。淚落不可掩。旅窓十日話。端如嘗橄欖。歡喜詎幾何。離裾又一摻。把酒水上亭。戀戀不忍寁。孤帆忽南下。極目唯江菼。別離已經歲。天柱尙頓撼。顧我褦襶人。分甘藜不糝。念子抱奇器。何帠亦䫲頷。淳風死不回。世敎一幽暗。服艾棄蘭茫。惡朱喜緋紺。天運固如此。志士空多憾。悄悄坐窮愁。對案不能噉。客堂感流景。缺月頗窺瞰。每懷少年遊。想見兩髦髧。人生實可憐。百世亦云暫。夫唯道德鄕。萬古無增減。至人不凝滯。逝止在流坎。願言各努力。勿爲利所啗。作詩聊自警。憂來時一覽。右。懷宋天翁。 宋君耇。昔與子同遊。恩義日彌重。心肝瑩相照。襟抱豁無壅。受性我實頑。向道子則勇。雅懷皎璧月。高標拔山冢。閑行袂相聯。醉眠衾共擁。林園哢曉禽。池館吟秋蛬。江春花艶艶。寺夜鼓洶洶。賦罷手幾又。詩成肩尙聳。湖山入牢籠。宇宙歸錯綜。筆力騁𤬁𤫶。簡編刪闒𤾖。瑰意世方驚。逸韻人皆竦。往往話社稷。淚逬若泉涌。重雲欺白日。讒佞各矜寵。世事日垢玩。時態多煩宂。海寇忽憑陵。黎元盡肱腫。煙塵犯畿甸。兵甲滿皐鞏。戰瓦落罘罳。賊焰燒欒拱。防胡挫漢威。幸蜀躡唐踵。平生報國心。愁緖類抽蛹。與子叫天閽。性命輕一氄。蹉跎各星散。晤語誰與共。逃山愁犖嶨。走海怯洶溶。懷憤背成癭。蹈險足生尰。幸爾脫䃔。快若解梏拲。鄕路幾西悲。君恩長北拱。臥病殢江海。歸夢泣秦隴。子惠萬里書。披讀兼忻悚。又得七字詩。光彩耀珪珙。依依想平昔。愛玩手長捧。輾轉落南州。旅宿魂猶恟。子兮忽來過。眉宇喜重奉。燈火照夜語。新詩相爲誦。鷄鳴戒徒御。曉氣作寒霿。別離幾日月。盜賊尙恣縱。郡國日以病。軍須絶漢甬。瘦薾苟懷策。迫此懼將恐。知音限流寓。札翰阻䥗縫。長懷京洛間。意氣相追從。戰詩日角逐。有似鄒魯閧。只今無鬪心。惰氣鼓不踊。惟當棄鉛槧。南畝理荒茸。出租奉公上。謹身守丘冢。君看榮利場。擾擾求斷壟。俗途有千岐。高駕苦易覂。處身木雁間。誰知無所用。此志恐不固。爲詩斯自訟。右。懷六友堂。具君容。</text>
<title>感懷 三首</title>,<text>今日忽不樂。杖策登北林。雪消遠山淨。日落浮雲陰。蕭蕭叢薄間。磔磔喧衆禽。衆禽各有侶。客子方獨吟。美人在天端。悵望傷我心。巾車欲有往。道路多嶇嶔。朅來理舟楫。滄海闊且深。坐看高飛鴻。涕下沾衣襟。夜歸寒檐臥。夢行湘水潯。臨水弔楚魂。碧水空沈沈。回首叫虞舜。但見雲外岑。古有遠別離。此恨寧獨今。去去勿復念。芳樽聊自斟。黃雀何翩翩。寄巢枯葦枝。江天喟然風。葦折巢仍欹。巢破不足惜。卵破良可悲。雄雌飛且鳴。日夕無所依。君看彼黃雀。物理因可推。結巢豈不固。所託非其宜。種蘭盈九畹。雨露日芳菲。坐冀枝葉茂。庶用充佩幃。嚴霜昨夜下。百草倏已腓。杉篁尙不免。況乃蕙茝微。仰視白日光。有淚霑我衣。豈徒感時節。君子有所思。</text>
<title>夜坐醉甚。走筆成章。三首。</title>,<text>我本無心人。願得無言友。同遊無有鄕。共醉無味酒。有無不是無。無無更何有。爲問無是公。如此是無否。昔余夢爲鳥。飛入白雲鄕。又嘗夢爲魚。潑剌游滄浪。方其得意也。翐翐且洋洋。俄然形忽開。此身尙在床。物理有合散。變化固難常。孰辨眞與夢。孰分蝶與莊。古來世間事。幾度炊黃粱。悠悠倚山閣。天地正斜陽。幽居所居屋。繞屋多古木。有鳥半夜鳴。聲如小兒哭。其名曰訓狐。鳴則主人厄。主人語訓狐。爾聲雖甚毒。擧世皆爾曹。不祥爾豈獨。哫訾弄巧舌。睗睒張奸目。對面設機阱。陷人動不測。以爾比世人。焉知不爲福。</text>
<title>述懷</title>,<text>朝日自何來。夕日向何去。一朝復一夕。白髮遽如許。少年志氣壯。長嘯望伊呂。方圓豈相謀。與世實鉏鋙。始也多毀譽。終焉寡儔侶。況逢干戈際。漂泊忍羈旅。溝壑幸而免。疾病固其所。皎皎平生心。壹鬱誰與語。手掇秋菊英。願貽高兵女。佳期未易得。歲暮徒延佇。</text>
<title>切切何切切</title>,<text>切切何切切。有婦當道哭。問婦何哭爲。夫壻遠行役。謂言卽顧反。三載絶消息。一女未離乳。賤妾無筋力。高堂有舅姑。何以備饘粥。拾穗野田中。歲暮衣裳薄。北風吹郊墟。寒日慘將夕。獨歸茅簷底。哀怨豈終極。</text>
<title>貧</title>,<text>人無置錐地。而我本無錐。物量有定分。盜誇非所期。蓬蒿原憲宅。霖雨子來詩。去者雖已遠。淸風猶可追。</text>
<title>獨酌有詩 三首</title>,<text>春雨細如霧。好花開滿枝。忽忽感時物。濁酒聊自私。竟日臥南榮。擧目多好詩。人生貴適意。局束欲何爲。寄語同心子。莫孤林下期。百年任醒醉。人知我是誰。少也待佳節。長恨日月遲。及壯念衰老。坐嘆年光馳。努力愛紅顏。莫忘歡樂時。眼前不自覺。後來徒自悲。孰云貴賤殊。貴賤皆若斯。但願百年內。有酒勤相持。昨日盡日風。今日盡日雨。天道豈無意。陰晴自有數。幽人念時節。擁褐開北戶。曖曖近村煙。蒼蒼遠湖樹。所懷不在此。閑情向誰吐。幸有一樽酒。可以慰遲暮。書詩記朝夕。不是要佳句。</text>
<title>題邊秀才 慶胤 南華經後</title>,<text>道本無始終。物豈有生死。適來適去間。何者主張是。鼠肝卽鼠肝。蟲臂卽蟲臂。何爲何不爲。待彼而已矣。</text>
<title>贈林子定 㤞</title>,<text>我愛林子定。其人王佐才。奇韜握龍虎。俊辯騰風雷。鬱鬱抱奇器。功名安在哉。鳴琴咽流水。古劍生秋苔。我亦落拓者。半世趨風埃。欲陳濟時策。天門何崔嵬。茫然撫疇昔。壯志中道摧。托跡屠市中。燕歌空自哀。三花若未落。與子歸去來。雙騎紫鱗去。浩蕩遊蓬萊。</text>
<title>題沈尙志 㤿 郊居</title>,<text>客自水站來。淸曉叩門板。主人去京華。歲暮猶未返。園丁慣看客。迎我笑而筦。開室掃華簟。戒廚供白飯。居然飽我飢。不愁前路遠。顧謝汝園丁。何以報深懇。留詩牕壁間。要掛主人眼。</text>
<title>具公受 容 將赴任金化。枉書求詩。</title>,<text>我衰益疏誕。蹭蹬不自悔。陸沈古都市。歲暮欲何待。朋知日星散。坐歎光陰改。忽枉竹樹書。價重珠百琲。竹樹天下士。擧世仰符彩。平生古錦囊。可以括四海。十書命未通。去作山澗宰。邑居倚名山。萬峯碧𡾊㟪。遙知謝簿領。峻陟窮爽塏。自笑落塵土。謾受群兒詒。行當拾瑤草。宿昔佳期在。道路阻且長。江水流浼浼。離懷不可瀉。悵望愁更倍。題此寄行軒。拙語無足採。</text>
<title>秋懷戲效李白</title>,<text>白露下蒹葭。水國知新秋。天虛遠山淨。地迥寒江流。美人隔南浦。日夕令人愁。相思屬涼夜。片月生西樓。</text>
<title>食蝦蟇</title>,<text>蝦蟇本有尾。一名是丁子。南公號爲蛤。初不校同異。凡物各有區。陸者不能水。去來唯所便。嗟汝獨何智。在淵或在田。欲學神龍事。自古當鼎實。熊掌未足比。孟軻豈欺我。天下口相似。淸晨課隷人。罩釣水草裏。居然得雋歸。狼籍駭人視。膳夫備辛鹹。炰炙隨所指。下箸初可猜。下咽終可喜。觀者怪吾饞。掩口爭唾鄙。人誰不飮食。知味蓋鮮矣。丁寧謝詩人。莫賦河之鯉。</text>
<title>秋日把酒。感而賦詩。</title>,<text>手掇秋菊英。寒香盈我襟。槽床夜來注。洗觥聊自斟。輕雲掩淸旭。古井生微陰。此時無與語。眷焉懷所欽。佳期歲云暮。閉門黃葉深。</text>
<title>古意 八首</title>,<text>隴鳥何翩翩。東來入紫宮。君王顧之笑。貯以金絲籠。宵眠曲檻靜。晝啄香稻豐。紅觜語朝日。綠羽搖春風。一朝柏梁火。委質灰燼中。人皆羨其始。我獨悲其終。豈若故山侶。孤鳴松桂叢。有客別東魯。求名入長安。長安多甲第。歌舞靑雲端。衣冠散廣陌。劍佩聲珊珊。忽見車騎來。白日輝金鞍。認是平生親。欲進仍盤桓。願一道姓名。氣象不可干。日暮歸邸舍。撫枕涕汍瀾。傳語後來人。此路誠獨難。少年喜遠游。按劍出西塞。道傍雙古冢。纍纍正相對。云是孤竹子。蕪沒向千載。慷慨爲悲吒。沈慟傷五內。盤桓不忍去。白日慘將晦。商周今已遠。是非竟何在。幽蘭生都房。秀色一何嫩。雨露日夜滋。枝葉忽盈畹。竊恐鵜鴂鳴。靑歲坐成晩。今人不知佩。古人亦已遠。天運苟如此。持此欲誰怨。鳳皇生丹穴。一擧橫九州。朝辭閬風岑。夕飮滄海流。文王久已沒。何當一來遊。嗟彼籓籬雀。啾啾安所求。行出郭北門。日暮游江皐。凝霜被百草。烈風聲怒號。原野何蕭條。極目唯蓬蒿。豈無同來人。莫知我心勞。所思在萬里。茫茫隔風濤。孤雁西南翔。哀鳴求其曹。見此長嘆息。淚下沾寒袍。嚶嚶谷中禽。芊芊江上草。皎皎深閨女。採桑城南道。行者爲蹰躇。共言顏色好。蹇脩沒已久。佳期苦不早。終然守幽獨。歎息年光老。夕日何暉暉。照我秋園葵。秋葵共夕日。能復幾多時。忽有回風發。浮雲來翳之。恩光中道隔。對此令人悲。</text>
<title>行路難</title>,<text>吳歈且勿叫。蜀絃且勿彈。四座各傾耳。聽我行路難。何處路最難。最難在長安。長安大道傍。甲第遙相望。借問誰所居。許史與金張。軒車溢閭巷。絲竹鳴中堂。手握造化關。天地隨低昂。笑或吐春華。怒或飛秋霜。一言不相入。瞬息成禍殃。嗟爾遠方士。營營欲何求。歸去復歸去。桂樹山之幽。</text>
<title>曉踰車嶺</title>,<text>人生無賢愚。爲口長營營。處世豈免俗。也復勞此行。中宵發古館。策馬西南征。地傾崖石大。天寒沙水淸。凌晨越車嶺。左右山峥嶸。松風何喧喧。怪鳥時一鳴。斜月隱奔峭。鬼火林間明。我僕泣且僵。我馬行復驚。險艱不可道。斯路何時平。長歌若寒行。古人同此情。情之中。</text>
<title>記夢</title>,<text>夜歇葛院村。鷄鳴逐群動。荒林十里陂。駝褐冒寒霿。䫋䫋據鞍睡。歷歷還家夢。斑衣上北堂。侍立雙手拱。山妻語音好。春蟻方浮甕。小女始扶床。婭奼極可弄。中堂鋪綺席。棣萼羅伯仲。雕觴湛琥珀。畫燭生螮蝀。簪纓雜諧笑。粉黛多迅衆。孰知一餉間。喜事紛總總。耳邊溪水急。逸響風吹送。形開境忽移。行色方倥傯。浮生百年內。生死等蠛蠓。覺夢豈兩般。悲歡本一種。不能自解脫。更覺塵緣重。攬轡三歎息。林端初日湧。</text>
<title>夢具容</title>,<text>百川日東流。逝者何時還。堂堂具公子。零落歸丘山。昨夜來入夢。彷彿平生顏。戒我愼處世。處世良獨艱。苟能適其適。死生同一般。轉輾忽不見。起坐淚潺潺。奈何失知己。白首留人間。</text>
<title>遊城東。次使相韻。使相。卽月沙李公廷龜。</title>,<text>我生遭飄蕩。十年別鄕國。苦被世務迫。又作西州客。西州形勝地。川原紛駭矚。地僻衆山秀。天寒萬壑縮。平生延賞心。遇景輒難抑。日昨到龍灣。城府開淸旭。粉堞連雲煙。靑樓夾街陌。人言城此陲。有淵深莫測。玉鏡不受塵。淸輝蕩高壁。餘波瀉千里。浩浩窮遠目。枯松與怪石。顚倒蒼崖側。華夏此爲界。控引雄拖軸。巖楓九秋赤。汀草三春綠。光景逐時新。照映馮夷宅。有時龍用壯。白日飛霹靂。陰姦所含蓄。俯瞰彌悚惕。神物豈敢侮。靈源何可塞。當年有異事。鐵鎖留古跡。伊余坐賓館。自傷遊絶域。偶此忝陪賞。初筵動匏革。江鱠白雪高。山肴絳實拆。覽物脰空勞。弔古腕屢扼。幸今時運泰。正値兵火熄。卽事但酣歌。金戈何用拓。日入邊月生。奇興殊未極。逢場却盡歡。豈道鄕關隔。佳人金縷衣。裊裊隨長笛。亂後得此遊。人間有今夕。所恨江水凍。錦帆不可劃。醉來驅雪馬。忽若的盧躍。歸路擁火城。橫鞭意自得。公詩淸照眼。有如江漢濯。隋珠何以報。拙語同燕石。</text>
<title>次韻。題正上人詩軸。</title>,<text>何所聞而來。何所見而去。去來唯適意。超忽絶儔侶。我有心中疑。願下一轉語。此道具本末。進德要循序。奈何黃面老。云有頓悟處。上人默不言。臨別更問汝。</text>
<title>送李子敏 安訥 出守端川</title>,<text>春陰逗餘寒。關路正風雪。奈何君遠行。重嶺不可越。君才合侍從。小邑非所屑。豈伊厭承明。聊復爲親屈。國家新去亂。一作聖朝經喪亂。 憂虞方未畢。黎元困征賦。愁痛未忍說。官吏恤供給。割剝到膏血。向來百家村。所存無十室。愼勿踵前跡。務在蘇疲薾。用刑戒酷吏。推恕法先哲。佇令凋瘵民。再見昇平日。從此藹聲績。卿相可俯掇。伊余性放誕。與世實疏闊。閉戶風塵中。十日不一出。沈憂恒鬱鬱。況此與君別。尊酒慰行役。勞歌頗愁絶。願言各努力。無使音塵闕。</text>
<title>憶舊遊五百字。奉寄開城留守許令公。潛</title>,<text>憶歲在攝提。翰墨遊關西。關西形勝地。觸處多山溪。恨爲王事拘。不得窮遊娛。居然脫羈縶。決若驚飛鳧。人言松壤國。乃是神仙區。況聞太守賢。風流天下無。回輈駕言邁。山路多崎嶇。途彈得異境。況入壺公壺。君侯喜得我。顏色頗敷腴。號呼促管絃。接袂登華筵。紅樓枕綠水。敞豁當中天。娟娟神女峯。列侍尊罍前。是時朱夏初。景氣何澄鮮。江流正浩蕩。江草方芊綿。迥然諧宿心。似脫區中緣。艶姬眸射戟。羅袖輕翩翩。妖歌激畫樑。亂舞落金鈿。高譚雜嘲笑。醉態狂且顚。擧酒酹東明。事往今千年。日入設庭燎。華燭長如椽。峯頭擲火戲。至樂寧有此。夜闌淸讌終。逸興殊未已。平明登綵舟。扣拽浮中流。魚龍避畫鷁。簫鼓驚沙鷗。箕踞露吾髮。嘯傲凌滄洲。結纜蒼壁根。步躡高唐雲。襄王去不返。異跡空傳聞。平生好奇怪。頓覺斯遊最。人事不如意。三宿乃旋旆。山川忽已隔。悵望知何奈。我於去歲秋。匹馬趨西州。公時尹右京。邀我城南樓。聯鑣紫霞洞。水石淸而幽。不謂道途間。更續巫山遊。別來幾多時。歲月秣馬馳。中間一再見。綴綴意益彌。公村實間世。早抱靑雲姿。淸風振濁俗。國耳忘其私。引士必名勝。布惠先惸嫠。顧惟褦襶者。失路迷所之。豈無濟時策。耿耿空自奇。嗜酒益疏誕。擧動人共嗤。髮白走塵土。未暇營一炊。泥塗垂拂拭。感荷君子知。許與眉宇間。一諾山可移。離合故多端。升沈那得期。唯餘方寸心。金石無磷緇。索居殊壹鬱。舊遊徒夢思。西風掃炎溽。秋氣生磵谷。幾時陪杖屨。天磨看飛瀑。</text>
<title>雨中。隣翁惠酒。醉中信筆爲詩。</title>,<text>亭午鳥聲歇。急雨鳴屋樑。空齋盡日睡。草樹生微涼。家貧煙火絶。嘯歌如子桑。西隣頗解事。送酒澆飢腸。向來惜人情。況此安敢忘。一酌十回謝。百回情未央。居然不復謝。去入無何鄕。</text>
<title>酒後。示諸生。</title>,<text>我聞群聖人。相傳唯此心。所貴守本性。不爲外物侵。窮持顏巷瓢。達作商家霖。行身依典禮。可托君子林。其餘反是者。未免爲昏淫。老夫早向道。古言以自箴。中間遂放倒。兀兀仍至今。擧世不我容。白首甘陸沈。豈意諸少年。負笈來相尋。願言各努力。惜此分寸陰。立志要堅固。窮理要精深。人生不再壯。歲月驅駸駸。勿以我爲妄。聽我醉中吟。</text>
<title>病後。步西園有懷。</title>,<text>偶嬰漳水疾。鬱鬱度晨昏。今朝試脚力。杖策登西園。春光欲淡沱。日色和且溫。羃地芳草積。滿林幽鳥喧。觸物已生感。好懷寧復論。蜘蛛網詩篋。塵土生酒尊。平生放浪意。消落無餘存。因思浿水上。千古勝事繁。靑山麟馬窟。明月大同門。歷歷舊遊地。悠悠勞夢魂。惜哉不得往。泯默更何言。時以製述官。有西行之命。而病不能赴。故及之。</text>
<title>送金進士 輳 南歸星州 幷引</title>,<text>余識金君志遠近十年。始見於處士成氏之居。成氏之甥曰趙君士安者。亦佳士。與君情好甚密。有若天倫焉。一日。君出畫卷曰群山二友圖。蓋二友者。君與士安也。群山者。二君始會之地也。畫則趙君手筆。而二君俱有題序。且命余爲一言。余竊歎朋友道滅絶久矣。乃特見於今。而又在於吾所從遊者。雖未能參入畫中。得掛名於其後。亦幸矣。乃賦長句詩。以附卷尾。自是雖或聚或散。而率不過數十百里之間。得以時時經過以瀉壹鬱。曾未幾何。而趙君逝矣。又未幾何。而君且南歸矣。噫。士之知己。夫豈易哉。古今如許其寥闊。而生在一世。四海如許其廣大。而生在一國。國人如許其衆且多。而獨吾與二三子者。一言定交莫逆於心。則其風期宿緣似非偶然。而或不幸早逝。或遠作千里之別。使我白首同歸之約。堙沒無成。此非人力所到。其如天何哉。雖然。感舊傷離。亦情所不能已者。聊書所懷。以贐其行。吾侯不羈士。乃是東南美。艱關避兵亂。輾轉西海涘。爲人古心貌。文藻蓋餘事。飢寒走不暇。得喪無慍喜。我亦骯髒人。白首屠沽市。相逢風塵中。一笑許知己。往還八九載。浩蕩江湖醉。今晨來告別。千里適南紀。星山舊田廬。雲谷好山水。身持令名歸。亦足償素志。況人生世間。如泛梗相似。縱橫不自覺。聚散固其理。但憐鹿皮翁。末契得數子。心期坐乖張。襟抱欲誰倚。平生趙士安。零落歸蒿里。逝者不可回。萬世長已矣。子又決然去。後會焉足持。川原莽回互。相視各垂淚。臨岐更贈語。珍重愼行李。如逢北來雁。願寄平安字。</text>
<title>余居閑無事。習懶成癖。絶朋友過從之樂。因以淵明詩爲會心友。玄鶴琴爲知音友。麴生爲忘形友。遂題三詩以志之。</title>,<text>禮樂歸金刀。平陸渾成江。斗粟聊爾耳。高節不可降。秋花非俗物。濁醪盈我缸。平生五字句。古意極醇庬。吾今百世下。夢想拜老龐。每到會心處。淸風生北窓。右題淵明詩卷孤桐生龍門。直上高十尋。下臨不測淵。上有哀鳴禽。何年斸天骨。製此丘中琴。一鼓淸人耳。再鼓和人心。擧世無鍾期。誰知音外音。右題玄鶴琴世路極險巇。吾身安所歸。幸有麴秀才。風味不我違。平生老瓦盆。白首相因依。一杯遺萬物。寧復爲人鞿。聖處不難到。酒德能庶幾。未覺軒冕榮。豈知蓬蓽微。至味諒斯在。所貴知者稀。回語獨醒人。醉鄕無是非。右題麴生</text>
<title>題馴鶴翁詩卷</title>,<text>翩翩羽衣仙。乃是靑田眞。朝辭閬風岑。夕飮滄海津。別來綠玉樹。花發三千春。雖然落世網。獨立超風塵。此物非俗物。非爾誰能馴。</text>
<title>麕兒行</title>,<text>麕也鹿之徒。瞻白故善驚。喜山或喜澤。同實浪異名。產子豐林中。纍纍相隨行。偶落樵夫手。跳擲何生獰。毛骨未及壯。不足充炰烹。啼號若嬰兒。殺却豈我情。催僮樹短柵。飼之等養牲。見人必傽偟。豎耳突眼睛。摩挲稍相近。漸覺趨和平。終然擾且順。傾倒喜人聲。每遇當飼時。昂首先來迎。此物本山野。與人不相營。由其善畜養。習性若天成。況乎人與人。元自同胞生。夷狄縱異倫。亦可就羈纓。小人君子間。只隔毫釐爭。初豈與我異。遇之當在誠。苟能得其懽。敵讎爲弟兄。笑談或失意。骨肉生五兵。至人齊萬類。與物無所攖。豈學群小態。爭鬪紛硜硜。丁寧告同志。此詩君且評。且。一作試。</text>
<title>次韻趙持世 緯韓 以繕工監役官。觀刈葦於鴨島。自嘲之作。</title>,<text>君侯盛壯時。諸少氣欲盡。居然屈壯圖。但有毛骨緊。胸中萬甲兵。聊復試筆陣。昨日君家騶。揷趐爭奮迅。騰馳九幾輩。造次生悔吝。富貴何足論。今古一灰燼。何如積薪底。白首甘吏隱。來詩語不多。味求方覺雋。古人豈難到。世俗那妨哂。擲地已金聲。期君終玉振。附元韻祗後出鴨島。監刈秋已盡。蕭蕭蘆葦晩。烈烈風霜緊。侵晨驅役徒。魚貫排行陣。利鎌似新月。一揮驚電迅。斬伐竝蘭蘅。蒿荻何曾吝。平原忽已赭。大澤無餘燼。鷗鷺失舊棲。狐兔不復隱。斯須積如山。課功若得雋。事業止於斯。功名聊自哂。安得芟群小。致令王靈振。</text>
<title>奉贈灘隱 卽宗室石陽正。墨竹妙絶一世。</title>,<text>翩翩佳公子。標致迥絶代。超然厭濁世。遐擧謝流輩。胸中千畝竹。歲寒常不改。平生三昧手。自有能事在。融心造化屈。用意煙霞外。方將下筆時。神與境俱會。須臾風動壁。爽氣欲生籟。向來文湖州。更覺才力退。不惜傳世人。但恐泣眞宰。遺我以醉墨。行李頓生彩。他年開展處。眉宇宛相對。勉率留詩章。拙語無足採。</text>
<title>次山人處英詩韻</title>,<text>有物絶名相。所以能物物。心如寒江水。印得空界月。一自混沌死。萬法從此別。諸佛亦微塵。群經皆妄說。何人強解事。作此淡生活。</text>
<title>雜詩</title>,<text>臣海浸坤維。浩浩揚風濤。橫看無際涯。仰視星斗高。徒言九州大。宇宙一毫毛。何處覓三山。誰人釣六鼇。王母老赤脚。妄說千年桃。但見百川水。日夜流滔滔。寄語精衛鳥。銜石無徒勞。無徒。一作徒爲。</text>
<title>挽歌。爲金 自謙 作。</title>,<text>握珠忽隕地。錯莫驚神魂。種木園囿中。貴者恒不蕃。人生有如此。天道寧復論。中宵動祖車。丹旐風翻翻。親戚執素紼。行哭向丘原。佳城一以閉。厚夜何由暾。今古共一轍。已矣知何言。</text>
<title>送李錦山子敏之任</title>,<text>君侯神駿姿。如馬脫重銜。雙瞳淸照人。寶鏡新開函。胸中千卷書。藻思不可緘。氣酣恣揮洒。筆勢爭風帆。雄詞肆滂沛。苦語工鐫劖。和璧脫玷翳。楚俗多謗讒。嶷嶷廊廟器。誰辨玉與瑊。一麾三出守。大惠斂莫咸。終始執苦節。亦足勵貪饞。辛勤備滫瀡。奉養出至諴。平生報國心。上有神明監。鄙夫早識面。蒲蘇倚松杉。才名雖不逮。氣味同酸鹹。江湖極遊衍。諧笑相諵諵。開尊愛灎灎。捧盌憐攕攕。結交三十載。心地鉏磛嵒。白頭那此別。有淚霑我衫。西風振槁葉。曉氣成寒雪𩁺。眷然懷往路。雲山鬱巉巉。行矣樹佳政。使君元不凡。</text>
<title>任寬甫 錪 挽詞</title>,<text>我國於爲詩。好尙唯蘇黃。中間崔白輩。稍稍歸盛唐。雖然喜淸麗。古氣頗凋傷。君侯大雅姿。錦繡爲心腸。平生三百篇。逸韻何鏗鏘。不入陶謝室。要升蘇李堂。才名四十年。與世終乖張。文窮自古然。貧病乃其常。嚴霜一夜下。蘭蕙委微芳。傷心懸磬室。門逕已荒涼。弱齡蒙許與。藝苑參翶翔。將老失知己。我涕流滂滂。淸談與雅量。已矣今則亡。唯應擬古作。萬古江河長。</text>
<title>記異。效白樂天。</title>,<text>十一月將晦。時夜二更後。天地色黯慘。江河聲怒吼。雨師挾風伯。鞭策群龍走。陰陽失其度。怪事無不有。爲問百歲翁。曾識冬雷否。</text>
<title>有木不知名。效白樂天。</title>,<text>有木不知名。三株互蟠結。地高偏受露。陰重巧遮日。群蟻喜心空。衆鳥欣葉密。兼爲魍魎宅。百怪中夜發。有人不量力。持斧擬翦伐。爲近社壇下。欲進還股慄。一朝霰雪繁。天道有肅殺。豈若澗底松。千載自蕭瑟。</text>
<title>新春。病不能飮。慨然有作。</title>,<text>平生喜飮酒。一石嫌未痛。居然喫不得。造物眞好弄。秪恨身早衰。敢言心不動。任情得新懶。求道喪前勇。行年四十四。閱世夢中夢。</text>
<title>驅車兒 兒時作</title>,<text>驅車兒。三十四十猶總角。有廬不居田不耕。年年伐木在山谷。借問伐木何所用。長安城中起樓閣。樓閣連雲山木盡。官家催促無虛日。城南昨夜飛雨滑。陌上春泥深沒膝。竟日十步五步間。牛飢無草兒不食。兒不食尙可。牛飢恐失足。驅車兒兒有辭。傍人問之亦悽惻。兒驅牛牛駕車。牛蹄趵趵車轆轆。轆轆趵趵十餘歲。兒身無子牛無犢。一朝牛斃兒亦死。官家何處施鞭朴。願將此意叫天閽。及時下令除苦役。兒但與牛相對眠。日長村巷桑麻綠。</text>
<title>秋懷。側體。</title>,<text>柴荊寂寞無人跡。中酒多年與世隔。諸葛休誇管樂儔。荊公正笑春秋學。牀蟲喞喞語深秋。籬蕊盈盈斂寒夕。獨背孤燈枕手眠。雲山入夢參差碧。</text>
<title>觀燈行。示友人。</title>,<text>須彌之山兜率天。四月八日生金仙。心心相印比傳燈。流入東華知幾年。漢陽豪富天下雄。張燈設戲傳遺風。紛紛甲第鬪奢華。羅幃繡幕連靑空。金樽酒重花滿煙。紗籠銀燭光玲瓏。五鳳毰毸九龍騰。十里金碧輝觚稜。是日金吾不禁夜。笙歌滿路香煙凝。靑樓處處捲珠箔。分曹作隊多豪客。繁華幾時人事改。滿目干戈日月晦。九重城闕忽丘墟。疇昔同遊幾人在。他鄕作客伴孤燈。歸夢遙遙越雲海。閉門飢臥動經旬。不覺明朝是佳節。速宜相就飮一斗。人世悲歡不堪說。男兒百年貴得意。何用傷心催白髮。玉蟲金粟亦無賴。夜來應有花間月。</text>
<title>遊摩尼山。用觀燈行韻。</title>,<text>摩尼山高高揷天。上有瑤臺遊羽仙。溪花笑日知幾重。澗松閱世皆千年。危峯拔地氣勢雄。絶頂四月多寒風。西南軒豁眼力窮。碧海萬里涵靑空。玉京去此不盈尺。想聞仙佩鳴玲瓏。琳宮駕虛鐵鳳騰。萬壑嵐翠連觚𧤁。晩歸蒲團聞妙香。客塵滅盡神魂凝。山光雲影繞箱箔。數聲啼鳥留歸客。向來人事易變改。浮世光陰幾明晦。昨日飛綏拖玉者。今日曾無一人在。萬古消沈忽忽間。吾生一粟浮滄海。方丈聞名徒怳惚。玄圃尋河費時節。不如卜宅近前峯。依止老宿求法說。出門一笑歸路遙。水樹微茫綠如髮。夜來陳迹已空虛。茅簷祗對山中月。</text>
<title>贈李明應。用前韻。</title>,<text>李白騎鯨飛上天。芙蓉城裏追群仙。醉飜王母九霞觴。再謫人間三十年。多生習氣尙豪雄。歷落頗有前身風。向來能事未全消。淸詩健賦聲磨空。比年學劍干伯王。腰間㻫琫搖玲瓏。風塵蹭蹬失騫騰。白羽在篋還生𧤁。卽今飄泊江海間。相逢一破窮愁凝。自嘆貧賤事織箔。屠市夷門曾結客。狂圖未試鬢先改。大醉長歌自韜晦。有時彈鋏氣如虹。知音賴有夫君在。旣不能揚鞭走馬出橫門。腋挾燕山超北海。又不能上章請斬佞臣頭。折檻天庭立奇節。破窓燈火坐閑散。鬱鬱幽懷向誰說。飮君樽酒爲君歌。莫論世事多如髮。各將藤杖待秋風。去踏萬二千峯月。</text>
<title>天何蒼蒼。醉中走筆。</title>,<text>天何蒼蒼。地何茫茫。山岳何崒崒。江海何洋洋。堯舜何巍巍。孔孟何遑遑。盜跖何以壽。顏淵何以殤。甯子何爲愚。箕子何爲狂。萬物盡如此。此理誰能詳。君不見楚國群陰蔽明月。屈原懷石沈江湘。又不見漢廷諸公惡年少。賈誼去傅長沙王。鳳翔千仞竟焉往。蕙樹百畝空餘芳。有才不必用。有德不必彰。李斯入關秦乃帝。孔明出廬漢終亡。世間成敗本如此。力耶命耶誰主張。酈生舌下七十城。不免身作鼎中烹。淮陰戰勝攻必取。不免身死女兒手。智巧不可恃。從古有如此。爲問白日金殿上。何似淸風北窓裏。況復長安大道多險巇。前有太行山。後有巫峽水。魍魎嘯林蛇出竇。熊羆西咆虎東踞。水鏡俟人影。天螻錄人語。罿罣兩肩。矰蜼罥雙脚。寄立尺才地。進退俱不得。人生莫向此間行。富貴向來生五兵。所以江東張季鷹。但愛一杯酒。不願千載名。去子驕氣與多欲。不用多言與多力。驕則不自保。欲則不知止。言終裂蘇秦。力不救任鄙。莫愛采石江上月。莫愛灞㶚陵橋上雪。蹇驢覓句只冷淡。長鯨登天終怳惚。不如樹樗無何鄕。游居寢臥于其傍。六合爲室。萬物爲糧。星辰爲佩。雲月爲裳。塞兌閉門。與道翺翔。下跐黃泉。上登太皇。男兒到此。卽是大休歇。何用在世長蹩躠。</text>
<title>詩酒歌</title>,<text>杜子耽佳句。岑生嗜醇酎。而我何如者。愛詩兼愛酒。擧世盡趢趗。二老可尙友。人生快意貴目前。何用浮名萬歲後。我筆不去手。我杯不離口。岑生在吾左。杜子在吾右。一生如此又如此。詩凡幾首酒幾斗。不管人間寒暑換。不問天上日月走。不是堯與舜。不非桀與紂。不悲貧賤夭。不喜富貴壽。或登山臨水。或訪花隨柳。有興輒醉醉卽吟。萬物於我知何有。</text>
<title>飛光。戲贈友人。</title>,<text>飛光飛光爾行誰所迫。朝出東溟暮西極。昨日今日又明日。如此如此不得息。人生世間駒過隙。少年一失難再得。不知身後名何似眼前樂。請呼精衛銜木石。塡四海之波化平陸。駕神農以耕。召后稷播百穀。千歲爲春禾始生。千歲爲秋禾乃熟。九州之鐵鑄大鎌。穫而積之高於崑崙碣石。釀作無限酒。元氣以爲麴。一飮九九八十一萬斛。醉臥鴻濛之野溟涬之域。大兒赤精子。小兒衛叔卿。令湘娥鼓瑟。命子晉吹笙。下視無懷几蘧等蜼螟。其餘堯舜禹湯文武周孔瑣瑣不足程。時乘紫雲車。容與出八紘。手撼若木枝。花葉紛而零。要令天下人。拾以食之皆長生。狂吟志在此。無乃太瓠落。旣覯百年友。是不是歌一曲。</text>
<title>醉吟</title>,<text>三尺太阿劍。百年梁甫吟。逢迎多白眼。遊說少黃金。風塵萬事一揮淚。誰識男兒方寸心。</text>
<title>棲烏問答</title>,<text>問棲烏。秦塞楚山無限樹。何處不堪棲。却向遠客窓前秋夜月。飛來飛去伴人啼。棲烏答。去年失雛仍失雌。在野空見虞羅羈。豈知牕裏愁人泣。只愛牕前好樹枝。</text>
<title>走筆。謝申質夫 樸 惠鷄。</title>,<text>君家物色似尸鄕。赤幘喧呼滿阡陌。去年從君得孤雄。熟視方知不是木。至今茆簷風雨曉。夢罷隔牕聞喔喔。豈但盥櫛事父母。更以利善分舜跖。昨日又惠一隻雌。定知獨陽難化育。人言此物合養老。況乃天生備五德。從今飽喫錦帶羹。飣餖肯復供藜藿。不許小奴縛向市。恨無稚子催成柵。翰林得鷴報以詩。右軍換鵝曾費墨。故用再拜謝君嘉。題此寄去君應噱。</text>
<title>詠畫。爲宋子深 淵 作。六首。</title>,<text>孤舟夜泊依古岸。翠壁十丈垂雲蘿。淸尊獨酌無與語。擧首向月彈琵琶。曲終絃絶萬籟空。寒江湛湛生微波。道人古貌淸且奇。百年泛宅何超忽。橫吹銅笛學龍吟。獨占煙波無限月。天風捲入碧空去。江上蒼崖十字裂。屋下淸江屋上山。酒旗半出平林間。江邊老人百不憂。靑篛綠蓑隨分閑。平生不識城市路。往來只在蘆花灣。老木槎牙臨古道。淸陰滿地生涼颸。騎驢客入小橋去。行色但有琴相隨。傍人秪道肩聳山。豈知擧目皆新詩。山風一夜吹飛雪。苦竹蕭蕭凍欲折。溪頭老梅忽放春。冷蕊疏枝太孤潔。詩翁覓句魂骨爽。獨倚寒査正愁絶。一幅空天數疊山。鐵崖揷入秋雲高。銀河倒落天中央。下射百里飛湍豪。何人岸幘倚長松。盡日山風吹鬢毛。</text>
<title>古長安行</title>,<text>長安甲第橫靑雲。高樓絲管遙相聞。漢代承相七寶車。轔轔夜入金張家。琱盤綺食天廚來。宮中美女顏如花。燭影熒煌淸漏遲。尊前密語無人知。門巷斜連夾城路。平明冠蓋多如霧。機開欻翕令人迷。白日鼻息吹虹霓。一朝人事忽顚倒。玉臺金館生春草。寄語世間夸奪子。古來浮榮不足恃。只今人憐賈太傅。紛紛絳灌誰比數。</text>
<title>春宮詞</title>,<text>香風澹蕩吹綺羅。千門碧樹鶯聲多。珠簾晝下洞房深。美人睡覺傷春心。起把金針刺孤鳳。翠鬟欲墜鸞釵重。芳華已晩君不來。玉階寂寂生靑苔。</text>
<title>送胡秀才 慶元 從吳都司南下</title>,<text>吾聞鏡湖水荷花。十里傳香風。又聞會稽山千峯。影落波濤中。淑氣鍾精鬱磅礴。其間往往生豪椎。賀公已去餘古宅。蘭亭高會亦寂寞。後來何者繼千古。人道胡生材卓犖。胡生年少風骨殊。意氣昂昂出塵鸛。上有爺孃下有弟。孝悌出天無失禮。力貧不足供珍羞。去家千里來遠遊。樓船將軍是知己。引爲幕客資良籌。大帆如雲略扶桑。百年壯觀超子長。去年來住江都城。閭巷小兒知姓名。我時陸沈屠市中。一日傾蓋如平生。眉宇之間得心事。朱絲之直氷壺淸。投我詩文動哀玉。建安七子堪動色。龍文之鼎可獨扛。筆端自有千鈞力。羨君才如不羈馬。一生豈是長貧者。自歎短衣不掩。長夜悲歌牛口下。幸蒙夫子許知音。片言出口輕黃金。胸中恢疏無愛憎。快辨可破窮愁凝。客舍開樽對雪峯。江頭走馬觀春燈。奇遊忽忽不可再。世間離合元相仍。君今南去逐旌麾。丈夫所期誰得知。方將跨海斬長鯨。肯作屑屑兒女悲。斗酒高歌臨大道。離魂黯黯連芳草。湖南自古淸絶地。驛路梅花今正好。煩君折得一枝春。遠寄江潭憔悴人。</text>
<title>以竹枝報菊花之惠。寄車五山。天輅</title>,<text>故人贈我秋菊英。何以報之靑竹枝。我佩幽芳當自潔。君依勁操終莫移。平生相許只如此。此心耿耿誰得知。</text>
<title>郊居。忽有詩思。命婢覓酒。詩成而酒不至。</title>,<text>三冬被酒遊康莊。任敎俗子譏淸狂。榮辱寧論世翻覆。得失但覺心淸涼。昨者歸來田舍間。日照苜蓿春盤香。人生趣舍隨所適。且把詩篇慰朝夕。詩成不得一杯酒。腹不負吾吾負腹。</text>
<title>鬪狗行</title>,<text>誰投與狗骨。群狗鬪方狠。小者必死大者傷。有盜窺窬欲乘釁。主人抱膝中夜泣。天雨墻壞百憂集。</text>
<title>次韻宋子深長句見示</title>,<text>天公於我賦窮相。短不可續如鳧脛。倡狂自許同阮籍。歇後從他譏鄭綮。三秋讀書深巷中。風雨茅簷坐寒冷。濁酒酣眠聊自娛。恥向塵埃伍噲等。感君作詩能起我。合眼依依夢漁艇。來詩。有江海語。</text>
<title>燕都行。送李子敏。</title>,<text>燕都地理雄且壯。城闕峨峨九天上。南臨五嶺西蔥河。四海萬國皆奔波。往者楊獠頗猖狂。天子赫怒誅姦彊。大開明堂受朝賀。諸候冠蓋遙相望。我王赤心拱北宸。妙簡在庭馳使臣。一作我王赤心勤貢獻。專對使臣精所選。 李侯貳之才有餘。萬里結束隨征車。薊樹蒼蒼遼塞長。漁陽驛路連醫間。去去追趨丹陛前。身與佳氣同周旋。男兒墮地要遠遊。李侯此行仍少年。我守蓬廬三十霜。壯志索莫頭髮蒼。知君定過黃金臺。爲我一弔燕昭王。</text>
<title>夢中作</title>,<text>九月初四夜夢。入一宅。池館甚麗。杏花方盛。主人置酒索詩。君家美酒琥珀光。杏花撲地春風香。問君對此胡不飮。不飮只令人斷腸。君不見柏梁銅雀生荊棘。世事回環不可測。人生老去寧再少。莫借千金買一笑。</text>
<title>肅川池亭。次子敏韻。送尹定卿赴京。</title>,<text>天涯節序何草草。千村楊柳鶯聲老。何處開筵送遠行。肅寧古館池閣好。世間離合劇茫茫。一尊且復開懷抱。酒酣騎馬忽歸去。此時此恨誰知道。</text>
<title>次子敏韻。寄題滄澤李處士 安仁 草堂。</title>,<text>雨後池塘荷氣涼。池邊小閣凝淸香。道人骨靑仍髓綠。偃仰百年閑味熟。白葛小巾烏行杖。放歌一曲林月上。我有佳期在早晩。命駕不辭千里遠。</text>
<title>記夢</title>,<text>夜夢靑童引我去。忽到雲霞最深處。仙樂風飄自帝所。玉樓十二高入天。五色靄靄煙非煙。攝身飛上身飄然。金支翠蓋相後先。左右環佩羅群仙。余乃長跪玉皇前。焚香敬受長生編。一讀可度三千年。簷間語燕聲呢喃。破牕透雨寒𩁺𩁺。招魂不復煩巫咸。此身兀兀仍世間。眼前萬事頭欲斑。幾時長往巢神山。</text>
<title>題雲水亭八景帖</title>,<text>曉晴山靄何霏霏。如煙非煙無定所。初看雨氣帶將來。旋覺風光句引去。群峯出沒迷近遠。正似波頭見島嶼。何許騷人拄笏看。新詩合在微茫處。右華嶽晴嵐山橋寂寂行人少。一帶平林見歸鳥。夕風吹日欲西沈。瀲瀲寒空餘返照。浮嵐曖翠相發揮。天際依微數峯小。誰將此景作畫看。除是龍眠筆頭妙。右葛峴殘照高孤烽櫓臨峭頂。候火遠到從金微。正將邊警報靑瑣。更輸佳致歸荊扉。小星昏見欲明滅。疏螢秋盡偏依俙。杖藜擡首者誰子。意在覓句無是非。高孤烽櫓。一作煙臺孤絶。右金陵夕烽江豚吹浪浪花翻。向夕稍稍風力迅。龍驤萬斛何處船。掛席差池作雁陣。遠遠依依看似閑。終覺脩程秪一瞬。須臾日落帆影盡。水氣霏微生白蜃。右鴨浦歸颿江頭籬落天色暝。煙樹微茫風露冷。遙看松火燦星點。乍近乍遠斜復整。誰家貧女勤夜績。有底閑人理笭箵。別有漁燈歸極浦。搖搖波浪光難定。右江村夜火屋後靑山重復重。中有古刹藏雲松。闍梨念誦宵不寐。曉起禮佛仍鳴鍾。幾隨風引遠搖曳。或被雨翳寒容舂。幽人寂寂發深省。坐想落月低西峯。右山寺晨鍾鴻雁營營爲何事。去寒就暖常紛紜。幾行飛度玉關塞。數聲叫破秋江雲。水闊天長迷所向。平沙落日求其群。恐有傷弓流落羽。月下哀鳴那忍聞。右長洲落雁平林漠漠連芳草。草間遙識金陵道。金陵向西多旅人。各牽世務爭追討。荷擔營營爲底忙。冠蓋翩翩有何好。南來北去豈終極。無限浮生此中老。右曠野行人</text>
<title>次韻上使漢江泛舟觀漁 朱太史之藩</title>,<text>江上和風引上客。淸曉肩輿出南陌。笙歌擁路雜輪蹄。兩仙住節臨苔磯。濟川亭子名海國。乘興不辭勞遠陟。東山絲竹繼謝安。赤壁風月追蘇軾。亭前湛湛江水流。島嶼出沒連芳洲。中天睇眄殊未已。更復移尊登彩舟。高談朗詠相許與。座上風標皆擧擧。漁人捩拖棹謳發。長網橫江密於組。衆鱗跳復立。沙岸漸近波濤急。秪爲般遊助歡謔。豈是婪酣快胸臆。徐州禿尾漢陰鯿。取之不復論洪纖。馮夷股慄水仙怒。鱣鮪遠遁蛟螭潛。酒中樂作仍設鱠。此興已覺超塵界。但憐頃刻割素鬐。龍門永失風雲會。歸舟日落浪打篷。極目煙樹何重重。向來奇事易陳跡。獨留江月當靑空。</text>
<title>君不見。對酒走筆。</title>,<text>君不見思庵朴政丞。家居冷落如山僧。君不見松江鄭相國。百年行己能淸直。豈但寒餓困一生。復令子孫無地耕。環碧堂虛成草萊。拜鵑窩破空蒼苔。洛陽車馬何喧喧。紆靑拖紫皆賢才。爭將毀鄭作階梯。誰肯譽朴生禍胎。朱門峨峨臨九衢。一夫顧眄千夫趨。斲來寶玉山岳崩。漉出明珠滄海枯。雖傳仍雲億萬歲。金帛爛用無時無。君不見體素李翰林。半世黃卷爲書淫。君不見五山車祕書。欲將詞賦凌相如。文章益富家益貧。仕路狹窄難容身。生者飄零趨路傍。死者埋沒隨埃塵。男兒行世別有路。莫把陳編徒自苦。翰苑淸深玉堂高。其中學士多英豪。花牋彩筆恣揮洒。觀者焉能辨眞假。人生稱意得如此。班楊燕許爲何者。爲酌一杯勸少年。榮悴貴賤寧在天。故知通塞皆自由。以彼易此知誰賢。不如是非都兩忘。日日醉倒春風前。</text>
<title>目前謠</title>,<text>白玉鬐鬣黃金鱗。小雛作戲翁不嗔。翁不嗔尙可。胡爲更遣鼇骨塡滄津。黑風倒吹昷海沸。海鳥退飛仍墜地。金明丞相識天意。夢登九門身不危。峨峨宮闕天中起。風生群口徒紛紛。廟議至密誰得聞。但令木貝花似雪。不用社樹鬱鬱連靑雲。況復冠帶天驕子。彗彼小星何足云。</text>
<title>叢祠行</title>,<text>朝發板橋院。南指駒城縣。道傍古叢祠。林木何蔥蒨。自古相傳叢有神。無限路中求福人。爭持紙錢掛枝去。回向叢中共神語。前途百事和且吉。馬背不瘡蹄不脫。手致金帛堆成山。到處酒食開容顏。我聽其言潛歎息。此豈有靈能禍福。偶然得名眞自誣。怪事秪足欺昏愚。不如翦伐充柴薪。免使篝火鳴妖狐。仍栽嘉樹高十尋。六月颯颯生寒陰。縱令不合明堂用。猶慰炎程暍死心。</text>
<title>高判書 敬命 改葬挽章</title>,<text>學士早抱靑雲姿。標格不群才不羈。弱冠射策明光宮。聲價一日凌煙虹。玉堂詞藻公爲宗。星斗燦燦羅心胸。末路浮沈聊爾耳。軒冕從知倘來寄。却將西掖演綸手。閑把林泉無事酒。黑龍之歲月建午。島夷睗睒窺東土。重江失險兩京墟。玉輦遠駐西塞隅。謀臣卷舌壯士泣。國事已去誰能扶。公時陸沈田野間。欻然奮起思捐軀。登壇誓衆天爲悲。風雲慘惔隨旌旗。孤軍抗賊衆知難。爲國一死心所安。雄圖未騁將星落。日月晦蒙神鬼哭。忠魂毅魄埋不得。長虹夜射秋空碧。向時騰踏北闕下。紛紛冠蓋爲何者。公侯將相不可紀。獨使書生辦此事。男兒徇國古來有。父子三忠世無偶。昔我爭名翰墨場。公掌選試開東堂。雕蟲小枝何足數。片言許可生輝光。百年未酬知己恩。至今耿耿增惋傷。公家二妙俱象賢。擇地再起南陽阡。鼇山之南佛臺麓。有岡鬱▼(宀/律)臨長川。山靈護衛虎豹遁。子孫永世宜千年。作詩挽公公不留。雪涕仰視蒼蒼天。</text>
<title>鐵甕行。送張 晩 節度。</title>,<text>君不見鐵甕之城餘萬丈。崇墉巨壁天下壯。一夫按劍當要衝。千人蟻附不得上。橫臨薩水負太白。雄峙西方作保障。古來設鎭號寧邊。此意有在寧偶然。廟堂成算未易測。棄此不守非萬全。似聞老虜頗倔強。畜銳伺釁今有年。至尊旰食勞聖躬。乃命擇帥群臣中。左相淸鑑無失擧。遂將虎符歸我公。我公頃者領北門。號令萬里如雷風。軍中無事但投壺。瀚海不波沙漠空。歸來正見笳鼓競。坐席未煖還此命。男兒墮地重橫行。百身報國心耿耿。麒麟錦帶玉轆轤。據鞍叱咤千夫趨。鐵騎驕騰旌旆揚。春風浩浩吹前途。嬰城效死是餘事。目中久已無西胡。野人白頭何所識。巷北巷南曾偪側。浮生離合固難常。縱欲挽公那可得。故作短歌歌出塞。悵望開雲涕霑臆。</text>
<title>西河歌</title>,<text>高麗時。有西河林椿者。工爲四六。以峭直見忤於世。終身不第。人至于今冤之。余友西河任茂叔。亦工於四六。與林椿相頡頑。屢擧不利。今年春。始登別試及第。其對策中。直斥戚里驕橫。上命削科。莫唱行路難。聽我西河歌。西河有直士。前後皆蹉跎。浮雲軒冕何足道。美名百世應不磨。林西河任西河。才高命薄知奈何。古來此輩何其多。</text>
<title>忠州石。效白樂天。</title>,<text>忠州美石如琉璃。千人劚出萬牛移。爲問移石向何處。去作勢家神道碑。神道之碑誰所銘。筆力倔強文法奇。皆言此公在世日。天姿學業超等夷。事君忠且直。居家孝且慈。門前絶賄賂。庫裏無財資。言能爲世法。行足爲人師。平生進退間。無一不合宜。所以垂顯刻。永永無磷緇。此語信不信。他人知不知。遂令忠州山上石。日銷月鑠今無遺。天生頑物幸無口。使石有口應有辭。</text>
<title>夜坐盡懷</title>,<text>世事有如此。流光無奈何。菊花秋後少。蟲語夜深多。悄悄月侵牖。蕭蕭風振柯。關心十年事。坐數撲燈蛾。</text>
<title>夢中作</title>,<text>風雨幾年別。相思俱白頭。蟬鳴江樹暮。雁斷寒雲秋。事往渾疑夢。書來只益愁。平生多少恨。斜日獨登樓。辛卯冬。在兩宜堂讀書。夢得具客手札。詩以答之。覺後了然記得。未解詩意。癸巳秋。予在德水。具自關西枉書相訊。別已二歲矣。始覺此詩有驗。</text>
<title>舟中作</title>,<text>澤國春多雨。孤村浪沒洲。重爲楮子客。却泛廣陵舟。石出回波急。花濃側島幽。斜陽更奇絶。歸棹故遲留。</text>
<title>旅懷</title>,<text>東郡秋將盡。西征計又非。煙塵關外阻。書信峽中稀。古渡寒吹角。空林暮掩扉。愁時見歸雁。一一背人飛。</text>
<title>悼妓</title>,<text>王骨埋靈鎖。金爐罷夕薰。柳藏蘇小宅。花繞薛濤墳。一夢秦樓月。孤魂楚峽雲。年年大堤草。空學舞時裙。</text>
<title>客懷</title>,<text>絶岸斜陽盡。孤城畫角終。密雲陰不雨。喬木暮多風。世事悠悠裏。人生忽忽中。向來江海志。歸夢水連空。</text>
<title>有歎</title>,<text>兵戈今未定。何處問通津。地下多新鬼。尊前少故人。衰年聊隱几。浮世獨沾巾。閉戶風塵際。寥寥又一春。</text>
<title>江漲</title>,<text>江村三日雨。今曉報新晴。伏枕曾愁寂。鉤簾忽眼明。映空鋪雪色。蟠地作雷聲。坐見垂綸者。悠悠滄海情。</text>
<title>旅宿</title>,<text>兵戈今未定。世路幾時平。江上三年客。天涯十日程。荒村依古木。畫角隱空城。夜入田家宿。悠悠塊此生。</text>
<title>宋通川。枏壽 將歸懷德農野。求詩甚急。次韻贈之。</title>,<text>避地干戈際。抽身簿領間。眼靑逢骨肉。頭白夢湖山。筋力猶聞健。功名已等閑。一樽無事酒。隨處作歡顏。</text>
<title>九月九日。在務安縣沙湖。對酒有作。</title>,<text>喪亂看今日。凄涼異故園。風塵桃竹杖。江海菊花樽。古戍遙聞角。荒城早閉門。兵戈滿天地。漂轉更堪論。</text>
<title>用眞寺口占。示趙善述 纘韓。</title>,<text>丁酉暮秋。僅脫兵火。至用眞山。逢善述。善述亦自兵火中來。執手道舊。悲喜倍常。艱難投古寺。邂逅是前緣。先是。善述以書。期我于此寺。竟不果。 不謂看今日。何由似昔年。深秋霜隕葉。寒夜雨鳴泉。欲話平生事。無端涕泫然。</text>
<title>南州留別</title>,<text>漠漠兵塵起。茫茫世事非。江湖人北去。時序雁南飛。驛路多秋草。離亭半夕暉。相看不忍別。流淚各沾衣。</text>
<title>自河源向首陽。途中驢病。留延安村舍。時余新脫湖南之厄。氣甚不平。</title>,<text>田翁留客宿。甕牖隱疏籬。葉墜聞山雨。廚喧覺夜炊。驢乎枝秪此。人亦病於斯。尙有歸心速。鷄鳴問路岐。</text>
<title>訪神光寺途中作。入寺。示李德餘。</title>,<text>騎驢向山寺。落日古城西。怪石斜侵逕。危橋仄渡溪。洞深人未到。林暝鳥初棲。更覺諸天近。伽陵逼耳啼。</text>
<title>林子定湖亭。次鄭秀才韻。</title>,<text>年年此邂逅。萬事水東流。白首傷離合。淸尊慣獻酬。夜兼孤燭盡。人與候蟲愁。別後夢何處。靑山江上樓。</text>
<title>過坡州。有懷牛溪先生。</title>,<text>跡屈世爭笑。義高誰得知。人心入于彼。天道至於斯。寂寞溪堂路。凄涼山月詩。秋風滿眼淚。不獨爲吾私。牛溪疾革。贈故人詩曰。相思一見意悽悽。去入無窮萬象虛。獨有年年山月好。淸光依舊照牛溪。</text>
<title>有懷趙持世</title>,<text>趙氏多才子。於公見鳳毛。詩從倚樓得。膽比子龍豪。可惜身名晩。休誇志氣高。遙憐三畝宅。門巷長秋蒿。</text>
<title>次持世韻 二首</title>,<text>一室他鄕遠。琴書寄海山。潮呑平野闊。雲傍古城寒。旅寓還多病。艱難信少歡。何當拂衣去。嚴瀨釣潺湲。避地安吾拙。居然不念歸。隔籬聞葉墜。遵渚見鴻飛。忽忽浮生晩。茫茫世道非。夜來湖海夢。煙雨滿蓑衣。</text>
<title>江都。與韓別坐 瓘，金判官 止男，尹正字 民逸，邊秀才 慶胤 夜酌。</title>,<text>邂逅連宵話。天寒葉擁門。白頭俱絶域。靑眼且深尊。畫角山樓迥。寒雲水國昏。明朝各漂轉。愁絶更堪論。</text>
<title>江都客懷 二首</title>,<text>水國陰雲積。春來瞹尙遙。寒川氷罨岸。凍樹雪封條。浪跡如秦▼(敖/目)。羈魂待楚招。今年又留滯。歸興謾迢迢。絶域身多病。危魂日九升。上春猶積雪。殘夜更寒燈。政爾愁如海。徒然酒似僶。苦吟仍不寐。歸夢了無憑。</text>
<title>夢訪子敏于山居。飮酒賦詩。余得一聯曰。入門聞水響。移席近花叢。餘不記。因補成八句。</title>,<text>昨日尋吾友。超然一笑同。入門聞水響。移席近花叢。酒盡依俙裏。詩成彷彿中。淸歡殊未已。歸夢太忽忽。</text>
<title>和持世韻</title>,<text>年年湖海約。幾度墮空虛。夢裏開靑眼。春來見素書。禁城寒食後。微雨杏花初。他日理舟楫。問君江上廬。</text>
<title>題沈尙志幽居</title>,<text>特地孤村僻。緣溪一徑斜。柳晴纔弄色。蒲暖已抽芽。歸客欲騎馬。主人留煮茶。不辭鷄黍約。唯恐失桃花。</text>
<title>春盡無雨。四月初吉。有作。</title>,<text>旱到今年甚。春從昨夜歸。燕泥難上觜。階蘚不成衣。餬口身長困。爲農計却非。片雲無意緖。終日掩淸暉。</text>
<title>送婁 鳳鳴 還杭州錢塘縣</title>,<text>水接吳天闊。山從越地分。雲霞靈隱寺。花月湧金門。形勝中原最。繁華外國聞。平生勞夢想。送爾更消魂。</text>
<title>仲夏。訪趙君兄弟于龍山之江樓。留數日。文酒之樂。殆七八年間所未有也。將散。趙君兄弟各賦詩識別。余悤悤未及和。旣歸。用韻却寄。</title>,<text>聚散元常理。逢場偶滯淫。山如詩骨聳。江與酒杯深。萍水此爲別。鴻泥何處尋。唯餘白頭計。耿耿在中心。</text>
<title>初秋夜坐書懷</title>,<text>客子悄無睡。空堂秋夜深。螢從窓隙入。蟲在石間吟。世路難如此。兵戈動至今。居然生白髮。寂寞壯年心。</text>
<title>七月十五夜對月。有懷李子敏。</title>,<text>雲煙看漸散。星漢坐來微。滿地金波動。當空玉鏡飛。蟲聲喧夜砌。露氣入秋衣。憶與同袍子。淸尊共此輝。</text>
<title>余與姜君太初。初無一日之雅。余嘗寓居珍原縣之水流村。太初以公事入縣。走書於余曰。不見面則不通書。非吾輩中事也。旣而。冒雨來訪。留一夜。詩酒之樂甚洽。未幾。太初被虜于賊。莫知存沒者凡三年。今太初自日本因華人之還者。上疏于我主上。其疏中。有遠托異國。昔人所悲之語。余聞而甚悲。作詩以見情焉。太初名沆。爲人聰明彊記。爲文章。下筆滔滔。未嘗起草。其兄瀣。死於非罪。太初祭之以文曰。黃粱人世。百年草草。靑史是非。千載昭昭。讀此文。則其人之所守可知。</title>,<text>未盡新知樂。居然怨咎天。鍾儀雖在晉。王蠋不降燕。節爲看羊落。書纔賴雁傳。相思千里夢。迢遞海雲邊。</text>
<title>旅舍秋夜</title>,<text>短褐常多病。深秋更遠征。郊扉違宿計。詩句占虛名。草白天霜重。林明江月生。悲吟對櫪馬。誰識此時情。</text>
<title>自歎</title>,<text>道屈吾將隱。身危事可驚。茫茫撫心跡。咄咄念平生。豈是才爲累。還應醉得名。向來長往計。今夕更關情。</text>
<title>十二月二十一日夜。與客數人飮至曉。是曉立春。</title>,<text>濁酒還留客。靑燈坐及晨。山寒猶醞雪。禽語已知春。草草干戈事。悠悠江海人。天邊梅柳樹。又作一番新。</text>
<title>十二月二十八日。金浦途中口呼。時鄭子羽 振溟，鄭聖游 洛 從。</title>,<text>莽蒼愁征路。遲回怯問津。今年纔二日。我輩恰三人。霧罷山如畫。江寒雪似銀。東風將小雨。似欲報新春。纔。作餘。恰。作偶。</text>
<title>雨中簡林正字子愼 𢢜</title>,<text>寂寞揚雄宅。柴門倚斷坡。小園春意早。枯木雨聲多。酒興忽如許。詩情當若何。寄言林正字。明日肯相過。</text>
<title>題韓瑩中草堂</title>,<text>山家近寒食。風雨作輕寒。隱几當花塢。鉤簾近藥欄。濁醪初出甕。春菜始登柈。不識幽居好。方從此日看。</text>
<title>淸明日有作</title>,<text>淑氣催花信。輕黃着柳絲。人煙寒食後。鳥語晩晴時。老去還多事。春來不賦詩。京華十年夢。惆悵只心知。</text>
<title>幽居卽事。寄示天翁持世。</title>,<text>幽居少塵事。晝日掩柴扉。寫石苔侵筆。攀花露滴衣。興來時獨往。意適忽忘歸。寄語同心子。吾今已息機。</text>
<title>春日獨酌。有詩二首。</title>,<text>水國春將晩。韶華處處皆。煙林花淡淡。晴日鳥喈喈。久客渾無賴。今朝忽有懷。一壺聊自適。隨意坐苔階。今日又云暮。百年能幾何。詩情病後少。樂事夢中多。學道蛙聞海。謀生鼠飮河。無人問幽獨。對酒一高歌。</text>
<title>醉後。命室人呼韻。</title>,<text>睡起仍無事。開牕面小園。雨餘觀草性。林晩聽禽言。倩婦呼詩韻。敎兒進酒樽。牛羊各歸巷。吾亦閉柴門。</text>
<title>入山作</title>,<text>落日靑驢瘦。登登一逕危。溪聲如昨夢。山色可新詩。寺在蟬吟處。鍾鳴客到時。向來幽興熟。不遣外人知。</text>
<title>懿仁王后挽章 二首</title>,<text>壼法垂三紀。慈仁浹萬民。鷄鳴齊女曉。鶯囀葛蕈春。月御歸滄海。風旌別紫宸。山陵空鬱鬱。厚夜幾時晨。西塞遐巡日。東韓再造年。蒼黃坤道正。終始母儀全。繭館方昭化。星軒忽上仙。孤臣無限淚。沾洒向秋天。</text>
<title>山齋十事。爲成進士 輅 作。</title>,<text>雨罷天如洗。山寒月欲生。不知全魄露。何似半輪明。地白流螢失。林疏睡鵲呈。今宵道人意。添得十分淸。右東岑晴月望裏郊墟僻。寒煙處處同。依微連小浦。搖曳逐流風。淡白初籠樹。軴靑忽掩空。斜陽更多事。照作一邊紅。右平野暮煙漠漠連江雨。凄凄落木天。疏時斜映日。密處遠和煙。暮色延愁望。寒聲鬧醉眠。無端蕭瑟意。又入寂寥篇。右江城秋雨雪意連空黑。寒威向夕凝。隨風潛入戶。和雨細侵燈。煖酒壚無火。哦詩硯有氷。多年布衾冷。此夜轉生稜。右山村夜雪瓦器形偏古。醇醪號是賢。傾銀何乃尒。拈碧亦徒然。偶發閑中趣。因成醉後眠。石田秋正熟。聊此慰殘年。右瓦樽濁酒圃小依林麓。畦橫近草亭。灌時還抱甕。鋤處不抛經。韭愛春根白。葵憐露葉靑。摘來供糲飯。飣餖有餘馨。右小圃露蔬靜室無餘事。柴荊晩始開。敎童洒淸水。折竹掃輕埃。但喜階庭淨。非關車馬來。丁寧莫放手。恐破錦紋苔。右童奚掃庭閑將卷中字。試敎膝前兒。弄舌初猶澁。拈毫竟不疑。喜聞鶯語好。驚見雁行奇。遠怪陶彭澤。空題責子詩。右癡孫學字玉字心長念。金編手自挐。籖懸憐整整。帙散任斜斜。滿眼皆仙訣。關身是道家。從來呂夫子。用此作生涯。右道書堆案朝來烏鵲喜。今夕是何辰。在座非新輩。連牀卽故人。劇談遺俗物。孤笑發天眞。更有盈尊酒。襟期轉覺親。右親朋在座</text>
<title>送胡秀才 慶元 歸越中</title>,<text>海上初分手。相思過半年。如何萬里別。又是九秋天。百越山重阻。三韓地一偏。前期未可卜。頭白此離筵。</text>
<title>別後</title>,<text>有客歸南越。征帆帶夕暉。途窮還此別。歲晩欲誰依。九月淸霜重。孤城黃葉稀。那堪相送罷。寂寞掩柴扉。</text>
<title>自歎</title>,<text>韠也龍鍾甚。經秋守竹扉。田園爲計晩。功業與心違。未有玉堪獻。更無金可揮。寒天登遠道。只着去年衣。時將有湖南之行。</text>
<title>途中</title>,<text>暮經潺水驛。驛在求禮縣南十餘里。 宵越宿星山。山在南原府南二十餘里。 自分長辛苦。那辭此險艱。澗寒氷折骨。風緊雪吹顏。更想吾廬好。爐薰晝掩關。</text>
<title>客十上元書懷</title>,<text>草草南州客。愁邊歲又新。微雲能掩月。小雨不關春。亂世還今夕。窮途秪此身。平生木上座。頭白轉相親。</text>
<title>題李主簿 用濟 湖亭。與子敏同賦。</title>,<text>爲愛君家好。留連更賦詩。捲簾江雨細。隱几野雲遲。水國元千里。山光自四時。平生卜隣計。付與白鷗知</text>
<title>哭具金化 容</title>,<text>不謂遽如許。問天胡喪予。凄涼朝露曲。寂寞夜臺居。高適詩曰。夜臺何寂寞。猶是子雲居。 靜念平生語。重尋次第書。向來憂世志。牢落轉成虛。</text>
<title>寄呈二梧亭主人</title>,<text>處世享淸福。主人眞少儔。傾家買絶境。卜宅近滄洲。院靜桐陰夕。池涼荷氣秋。鳴琴與斟酒。無事不風流。</text>
<title>九日懷抱甚惡</title>,<text>此日還愁思。浮生亦可傷。林風響枯葉。山雨入虛堂。薄酒不堪飮。寒花空自香。無人慰幽獨。心事轉凄涼。</text>
<title>大興洞作</title>,<text>經行二三日。幾度到雲林。石瘦蒼苔古。蹊回黃葉深。澗聲晴作雨。山氣晝生陰。忽聽林端磬。悠悠塵外心。一作生隱心。</text>
<title>朴淵</title>,<text>絶壁當天險。仙源衮衮來。寒陰吹洞府。倒影落泉臺。白日能飛雨。靑山自出雷。平生爲雙眼。到此不知回。</text>
<title>早發龍泉。有作。</title>,<text>一宿龍泉館。鷄鳴更問岐。谷虛人語響。橋拆馬行危。俗學終何賴。浮名只自欺。前途猶萬里。不敢計歸期。</text>
<title>次使相納淸亭韻</title>,<text>忽覺邊城近。仍知節序移。凍川氷塞岸。枯木雪封枝。酒薄堪深酌。亭寒且少時。吾行不落莫。隨處有新詩。</text>
<title>新安館。次使相韻。</title>,<text>世紛遽如許。鞍馬敢辭疲。去矣成何事。徒然辦此癡。浮生隨物化。古意逐年衰。勿謂官醪薄。團欒不亦宜。</text>
<title>次宣城客舍</title>,<text>謝眺分符地。停驂爲一過。柳邊西北路。堤外兩三家。欹枕水聲遠。捲簾山色多。所嗟逢歲暮。無處覓春華。</text>
<title>龍灣。逢仲氏 韐。</title>,<text>京口分離後。音書久杳茫。相思今幾月。茲會却殊方。雪裏生春色。天涯似故鄕。仍懷倚門望。喜極輒悲傷。</text>
<title>次韻。南窓金 玄成 謝使相惠鰱魚卵。</title>,<text>忽喜眞珠顆。無端到客邊。山肴俁足數。海味此爲徧。的的光能紫。盈盈體更圓。分明泉客淚。初自水宮傳。</text>
<title>奉送謝恩使書狀金公 止男</title>,<text>春愁不可道。滿眼芳草生。況爲關外客。更送天涯行。鴨水旣浩蕩。鶻山亦崢嶸。相失各萬里。中心那得平。</text>
<title>題降仙樓</title>,<text>千年楚王峽。形勝愜前聞。水石分靑野。樓臺出紫氛。山疑屛裏畫。人是夢中雲。欲賦高唐事。慙無宋玉文。</text>
<title>述懷。寄宋天翁。</title>,<text>此意憑誰道。平生上有天。極知身是夢。聊用酒爲年。物議隨時異。人情逐勢偏。吾聞宋榮子。萬事一猶然。</text>
<title>江漲</title>,<text>伏枕愁多雨。開門喜近湖。微茫沙岸小。迢遞水村孤。蹴地雷聲轉。連空雪色鋪。何當理舟楫。乘興到蓬壺。</text>
<title>沈監司 友勝 挽詞</title>,<text>一代論人物。英才少似公。艱難知苦節。盤錯見奇功。聖主方加眷。私門忽告凶。傷心仗鋮地。棠葉落秋風。</text>
<title>題林子寬 愃 百花亭</title>,<text>早得安身法。如君更幾人。一丘堪避世。小塢可藏春。酒後新詩好。琴中古意眞。多慙走岐路。嬴得滿衣塵。</text>
<title>題送老堂。爲杏村酒隱作。</title>,<text>此老今誰似。能知養拙尊。行藏桃竹杖。身世杏花村。地僻山圍屋。沙虛水到門。茲焉可卒歲。餘事任乾坤。</text>
<title>示玄翁趙 纘韓</title>,<text>問子何來此。空山白竹扉。夢中鄕路近。江外故人稀。歲暮鳥烏瘦。天寒燈燭微。相看俱白髮。重覺寸心違。</text>
<title>夜坐。又示玄翁。</title>,<text>靜念平生事。于今幾折肱。空山十月雨。破壁二更燈。心似傷弓雁。形如入定僧。那堪正寥落。離恨暗相仍。</text>
<title>大風。用玄翁韻。</title>,<text>萬里塵沙漲。千山鳥獸號。江河翻地脈。林谷吼天牢。向晩聲初壯。中宵勢益高。幽人坐深室。不寐聽松濤。</text>
<title>哭古玉鄭先生 碏</title>,<text>歎息神仙表。平生夢想中。大名詩價重。浮世酒壚空。天欲窮吾輩。人誰惜此翁。一哀無限淚。回首向西風。</text>
<title>醉賦。示李實之 春英。</title>,<text>節序遽如許。浮生知幾何。秋風捲溪雨。暮鳥集庭柯。酒量吾差大。詩才子患多。向來飛動意。相見各蹉跎。附次韻作別已多月。相逢如老何。朝端皆鼎貴。歲晩守枯柯。帶郭雲陰重。連空雨氣多。平生詩酒興。從此莫蹉跎。</text>
<title>次韻李端川子敏見寄</title>,<text>賤子人誰記。慙君枉短章。卽今身潦倒。依舊酒顚狂。節序風霜急。音書道路長。何須問心事。擧目秪堪傷。</text>
<title>題呂氏林亭</title>,<text>呂氏棲遲處。林園喜寂寥。澄江宜落日。古木記前朝。野店皆依岸。春潮欲沒橋。何當來卜築。詩酒費招邀。</text>
<title>遊修證寺</title>,<text>曾聞修證寺。乃是古叢林。偶爾踏初地。悠然諧宿心。水喧知石亂。逕盡覺山深。已此發淸省。更聽鍾磬音。</text>
<title>贈李佐郞 璈李。江陵人也。</title>,<text>歷歷江陵事。憑君更一聽。家人多習禮。士子盡通經。水作天然白。松留太始靑。何當借隙地。送老此林坰。</text>
<title>宋子淸 浚 妻氏挽章</title>,<text>結髮歸名族。溫溫有德音。可憐芳歲歇。此去夜臺深。剝落齊眉案。凄涼在御琴。呱呱小兒女。隣里亦沾襟。</text>
<title>題草堂</title>,<text>蹭蹬風塵際。棲遲水竹間。敢論名位晩。徒覺鬢毛斑。堰石留淸澗。開窓納遠山。小詩還自課。生事未全閑。堰。一作擁。</text>
<title>漫題</title>,<text>卜地依淸澗。開軒對小塘。窓虛山入座。簷短雨侵牀。得意乾坤闊。無營日月長。唯餘詩酒習。老去益顚狂。</text>
<title>岑上人送紙索詩</title>,<text>好踏佳山水。平生幾兩鞋。淸閑君也獨。汩沒世應皆。彼岸難容到。眞空可得階。老夫才力退。深愧水松牌。眞空。一作諸天。</text>
<title>送朴監司子龍 東亮 赴關西 二首</title>,<text>夙昔瞻風裁。平生仰盛名。芳年五鼎貴。昭代一家榮。棨戟臨西土。庭闈近古京。黃州好樓閣。想見二難幷。長公爲養方牧黃州。州之去平壤僅一日程。故篇內及之。國倚藩維重。公今節制尊。流傳箕子井。形勝大同門。關樹秋先落。邊雲暮更繁。遙知浿水上。歌吹候行軒。</text>
<title>題德陽遺稿後。次荷谷韻。稿乃音公遵所著。</title>,<text>淸詩有餘韻。一讀一悽然。世道曾多難。吾生後幾年。從知苦士志。不受衆人憐。欲作投湘賦。氈城何處邊。</text>
<title>奉和館伴李五峯 好閔 相公惠韻</title>,<text>步屧乘淸曉。風欹鬢上紗。敲門看脩竹。歸路踏殘花。野店深春雨。江天薄暮霞。此時沖逸老。書札到貧家。</text>
<title>新晴獨遊後園</title>,<text>晩起身無事。荒園獨杖藜。泥晴蚯蚓出。林暖鶉鴣啼。道味閑初熟。詩情老轉迷。他鄕少親識。誰問此幽棲。</text>
<title>卜居</title>,<text>故里歸無計。他鄕且自寬。繩床煩地主。陳簡齊詩云。聊從地主借繩床。 菜杷謝園官。杜工部有園官送菜杷詩。 課隷肩山木。邀人看藥欄。浮生聊爾耳。未用憶長安。</text>
<title>西楹外。故有棄地方丈餘。蕪沒有年。今春。余抱病不出。因命小僮。刜荒穢。夷嶇嶔。雜植梧桐，篠簜，花卉之屬。以爲流憩之所。而名之曰西臺。紀以短律。</title>,<text>築土西軒外。爲臺占地宜。小梧初吐葉。新筍欲抽枝。不有今年病。爭成此段奇。但令樽酒在。猶足慰棲遲。</text>
<title>重陽</title>,<text>令節不宜負。朝來秋興長。酒從前夜熟。菊是故園香。栗里籬邊醉。龍山座上狂。神交付冥漠。異代可相忘。</text>
<title>送南坡沈公 悅 按節湖西</title>,<text>海國雄藩翰。人才倚棟樑。別筵徒悵望。前路極輝光。地入扶蘇盡。江從濯錦長。遙知行部處。春色滿甘棠。</text>
<title>松棚</title>,<text>小屋茅簷短。偏愁溽暑侵。聊憑歲寒葉。偸得午時陰。露曉看瓔珞。風宵聽瑟琴。却憐卿相宅。徙倚盡堂深。</text>
<title>次韻。謝朴明府子眞 東望 九日見訪。</title>,<text>悄悄意不適。采花香滿衣。那知枉車騎。忽此問郊扉。酒重誇秋事。林昏惜暮暉。還同晉山簡。醉自習池歸。</text>
<title>途中作。到公山。示汝仁吟契。</title>,<text>晨發細橋北。路緣雙嶺間。馬愁穿犖确。人喜聽潺湲。遠樹分孤驛。遙程指亂山。平生倦行役。秋日復江關。</text>
<title>秋夜旅懷</title>,<text>久抱幽棲志。無端落遠鄕。艱難隨世務。羈旅費年光。一雨催秋晩。孤燈照夜涼。分明故園夢。風露滿西塘。</text>
<title>題舍弟汝顯郊居</title>,<text>吾弟東山秀。林泉好卜居。生涯滿尊酒。心事一牀書。步屧松陰靜。焚香竹雨疏。多慙走岐路。歸興負匡廬。</text>
<title>題宋村宋林川幽居</title>,<text>久識幽居好。柴荊卜地偏。幾年勞遠夢。今夕了前緣。竹影秋宜月。林霏夜作煙。相看耿不寐。山果落尊前。</text>
<title>次友人雨中見懷韻</title>,<text>靑蛙知雨候。閤閤鬧官池。濕燕多依棟。寒蟬獨抱枝。身慵偏着睡。吟劇或成詩。最愛團蒲靜。茶煙惹鬢絲。</text>
<title>將歸示友人</title>,<text>宇宙空搔首。風塵幾折肱。浮沈元有數。離合忽無憑。八月孤城雨。淸尊半夜燈。明朝北歸路。愁殺亂山層。</text>
<title>次友人贈別韻</title>,<text>去去終奚適。棲棲不自謀。有誰容懶性。無地免羈愁。白首多年別。淸尊十日留。浮生如落葉。分散錦江秋。</text>
<title>自淸輝至細橋。終日行泥濘中。</title>,<text>世故令吾病。征驂犯曉寒。未經今日苦。誰信此途難。濁水高齊膝。靑泥躍上鞍。天時正如許。后土若爲乾。</text>
<title>途中口占</title>,<text>瘦馬緣林麓。崎嶇一逕斜。山寒餘臘雪。溪淺露晴沙。夢裏秦京遠。天邊楚驛賖。恐敎歸日緩。孤負五陵花。</text>
<title>再宿姜太初溪堂。次其韻。</title>,<text>再宿煩溪老。終宵聽水聲。此生長汩沒。浮世幾逢迎。歷歷眼前事。悠悠身外名。百年湖海酒。聊復對君傾。附元韻三月淸明雨。春泉夜有聲。政逢天下士。渾似夢中迎。嗜酒看眞性。論詩愧大名。一生能幾見。惟恐曙何傾。</text>
<title>題高達夫 弘達 幽居</title>,<text>一別身仍遠。重來歲已華。無端半夜雨。更發幾枝花。古縣山圍野。春塘水沒沙。知君好看客。忘却在天涯。</text>
<title>白蓮寺夜坐書懷</title>,<text>院靜僧初定。山晴月更多。疏螢依亂草。暗鳥集深柯。壯志餘孤釰。窮愁且短歌。京華有兄弟。消息定如何。</text>
<title>詠史</title>,<text>戚里多新貴。朱門擁紫微。歌鐘事遊讌。裘馬鬪輕肥。秪可論榮辱。無勞問是非。豈知蓬屋底。寒夜泣牛衣。</text>
<title>十一月十三夜夢。至一處。頗有林泉之勝。茅屋數間。幽絶可愛。壁上有詩曰。受諧來物議。發矢失同的。旁有人曰。此屋。乃故相思庵所居。詩卽相公手題也。余不解詩意。徬徨吟詠。忽得一句云。故宅烟霞裏。行人水石間。篇未就。向人報曰。相公至矣。余惶懼走伏竹林中。俄而。有老人布衫草履。癯然步來。以杖叩竹林曰。吾竹已枯矣。因朗吟曰。萬里歸來仍此地。百年何事定非天。吟訖不見。余亦驚寤。時夜將半。風雪交作。令人愴然起感。遂取夢中所得。足成四韻。</title>,<text>皎皎氷壺質。眞宜玉筍班。中年辭爵祿。卒歲飽淸閑。古宅煙霞裏。行人水石間。九原安可作。徒此仰高山。</text>
<title>送李子敏赴任潭陽</title>,<text>虎竹分南服。慈顏慰北堂。向來勤奉養。此去轉輝光。路接湖天闊。梅生野館香。幾時行部罷。書疏問滄浪。</text>
<title>舟次餠潭</title>,<text>薄暮投魚店。平明問水程。經過知俗態。飄蕩愧浮生。宿霧輕初散。晴灘淺更鳴。華山看漸遠。回首一含情。</text>
<title>尹甥 雲衢 從余于江都。請寫先人習齋詩集及余拙作凡數百首以歸。賦短律爲別。</title>,<text>似舅眞知忝。從來宅相賢。却從湖外地。相訪海西堙。詩句吾家事。風流爾輩傳。爲將江鮑體。書與兩三編。</text>
<title>送金生赴德川任</title>,<text>聖代知名士。騷壇第一豪。相門淸議重。親策甲科高。驥足宜千里。牛刀且轁勞。行行樹佳政。佇見璽書褒。</text>
<title>奇同福妻氏挽章</title>,<text>巨閥風流遠。貞姿俶氣鍾。一兒能記馬。兩壻各乘龍。大化人誰脫。歸魂路幾重。遙憐閨裏月。留照若堂封。</text>
<title>次鄭公述 宗周 湖亭韻</title>,<text>淸江抱危閣。水氣作微寒。檻靜賖晴月。簷虛納遠山。寧紆長者轍。聊考碩人槃。莫話功名事。浮生也等閑。</text>
<title>送李都事 慶倬 赴咸鏡道</title>,<text>去去關河遠。看看世道非。風波一失所。社稷幾沾衣。驛路吟秋草。離筵惜暮暉。邊霜催早雁。音信莫令稀。</text>
<title>用東槎後會聯句韻</title>,<text>悵望關西路。平生浿上遊。人煙箕子井。花月謝公樓。虜酒春初熟。賓筵夜不收。誰憐十載後。白首坐窮愁。</text>
<title>子敏臺山讌集。和諸公韻。四首。</title>,<text>夢裏龍灣會。尋思尙宛然。笙歌沸城郭。羅綺艶神仙。好事追無路。淸秋復此筵。却愁高宴罷。明日隔天淵。坐客。多是關西舊遊。弱歲追遊密。羈棲契闊深。郊扉曾夜叩。江岸憶春臨。出處俄殊跡。浮沈秪此心。重來讀書處。松桂尙森森。少時。與子敏讀書于此。平臨曠漠野。高近蔚藍天。白日低林杪。淸江動席邊。依俙漢陽樹。指點廣陵船。勝地寧無主。浮生亦有緣。勝地宜登覽。淸尊更引人。風煙迷近甸。舟楫控遙津。興逸寧辭酒。顏衰暫借春。不須嫌屢舞。飄盡滿衣塵。</text>
<title>黃秀才 坤載 挽章</title>,<text>一死人皆有。唯君最可哀。子安方弱冠。長吉更多才。璧月沈滄海。文星落夜臺。應餘膝下戀。魂魄倘歸來。</text>
<title>李谷山 希幹 母氏挽章</title>,<text>淑愼膺多福。康寧過七旬。那知潔飧日。忽罷彩衣春。濫醉陶家酒。偏依孟母隣。忍將雙眼淚。沾洒素車塵。</text>
<title>偶題</title>,<text>老去仍多病。生涯任陸沈。雲山千里夢。霜鬢百年心。曉雨鶯聲滑。春江柳色深。如何艶陽節。悄悄動悲吟。</text>
<title>登摩尼山天壇。用牧隱韻。</title>,<text>捫蘿直上海山頭。坐送江南萬里舟。牧老舊題餘板在。檀君陳跡古壇留。分明日月臨玄圃。浩蕩風煙沒白鷗。天地有窮人易老。此生能得幾回遊。</text>
<title>沔陽。示李子敏。</title>,<text>雪深虛館不勝寒。慙愧情人數往還。末路困窮唯我獨。丈夫軒輊似君難。孤燈說舊夢中夢。落日望鄕山上山。聞道驛梅春欲動。可能交轡向長安。</text>
<title>別子敏。用前韻。</title>,<text>臥病殊方歲已闌。可堪今夕送君還。人生到此分離苦。塵世從前會合難。日下故園千里夢。天涯歸路萬重山。秦中舊侶如相問。終作遼東管幼安。附次韻惜別燈前語夜闌。故都千里一身還。同憂已是兼衰疾。相呴誰能救急難。交道唯吾淡若水。人情乃爾陰於山。何當共作潯陽隱。容膝蝸廬占易安。古林風叫夕陽寒。煙外雙雙宿鳥還。聖世只今戎馬亂。故人於此別離難。孤舟泛泛天連海。匹馬遲遲雪滿山。惆悵水雲相望處。定應無使報平安。</text>
<title>再用前韻</title>,<text>窮陰漠漠朔風寒。詞客南征且未還。萬事糾紛容鬢換。一身迢遞路岐難。耳聞湖外年年雁。足繭天涯處處山。欲就新詩轉愁絶。撚髭終日費吟安。江上孤村水色寒。平林落照見鴉還。身仍病後開門少。詩欲成時下字難。千里旅遊生白髮。二年鄕國隔靑山。只今民社堪垂淚。何日朝廷起謝安。</text>
<title>讀周子通書，邵子觀物篇。感而有作。</title>,<text>禮門仁宅久榛蕪。千載歸來得大儒。霽月光風周茂叔。天心水面邵堯夫。當時獨解先天學。後世空傳太極圖。小子秪今迷所向。茫茫岐路泣楊朱。</text>
<title>次韻舍弟 韜 見寄</title>,<text>節序看看二月闌。東風無力野梅殘。江臨黑石春波闊。山對靑溪暮色寒。病後尙吟靑玉案。老來空負紫金丹。明年定入桃源去。莫道人間行路難。</text>
<title>海村雜興</title>,<text>秋墟寥落動寒砧。遠岸蕭蕭楓樹林。小邑依山雨偏足。孤村近海天常陰。野童獨鱉溪潭冷。江客射鳧蒲葦深。落日翩翩雙白鶴。背人飛去故哀吟。</text>
<title>海州神光寺。酬蘇公 克善 見寄韻。</title>,<text>浮世功名已謬悠。林泉聊可慰窮愁。秋風赤葉寒溪水。落月疏鐘古寺樓。達士以閑爲好事。殘年唯懶是良籌。何當共結香山社。斗酒詩篇爛熳遊。</text>
<title>夢行松京有作</title>,<text>繁華無跡有山河。觸月其如感慨何。太液枯荷秋色老。禁林寒葉雨聲多。宮烏愛啄金盤露。野鳥能吟玉樹歌。瘦馬獨來還獨去。不堪斜日照銅駝。</text>
<title>途中書懷</title>,<text>客中嬴得鬢星星。愁似醇醪醉未醒。落日危橋深淺水。寒天落葉短長亭。靑黃不到溝中斷。枯槁誰憐澤畔形。舊喜讀書今不讀。夢魂長繞海山靑。</text>
<title>早渡碧瀾</title>,<text>江上嗚嗚聞角聲。斗柄揷江江水明。早潮侵岸鴨鵝亂。遙舍點燈砧杵鳴。客子出門月初落。舟人掛席風欲生。西州千里自此去。長路險艱何日平。</text>
<title>延城客舍。寄人。</title>,<text>兵塵何地可安棲。已渡西江更向西。兩地別愁容鬢換。七年歸夢道途迷。空城盡日無人到。舊國殘春有烏啼。風雨一番寒食過。不堪回首草萋萋。</text>
<title>呈湖西李兵馬使</title>,<text>將軍勇銳冠三韓。胸次堂堂萬甲蟠。落日建牙烽櫓密。曉天吹角戍樓寒。功登竹簡威聲赫。戰苦沙場血色丹。自笑謾懷投筆志。十年憔悴戴儒冠。</text>
<title>贈湖南親友</title>,<text>兵火倉黃記去年。中間消息兩茫然。一身竄伏曾無地。萬死歸來却有天。亂後郊原惟古木。客邊時序又寒蟬。相逢更起存亡恨。莫怪臨觴淚逬泉。</text>
<title>題林子中陣中</title>,<text>畫角吹開萬竈煙。陣橫雲鳥壓山川。赤光在地戈麾日。白氣漫空劍倚天。未着祖鞭吾老矣。欲投班筆意茫然。可憐玉帳秋宵夢。還繞西江舊釣船。</text>
<title>寄車五山</title>,<text>陸沈霜髮意如何。長夜空吟白石歌。四海窮途悲涕泗。七年浮世厭干戈。後凋子已依松柏。初服吾將製芰荷。莫遣音書長寂寞。江湖秋雁近來多。</text>
<title>述懷。示五山。三首。</title>,<text>異鄕寥落寡朋儔。客夢遙尋漢北州。萬事只知歸去好。七年空賦伴牢愁。地連故國山圍野。門對寒江浪沒洲。林壑未成長往計。幾回怊悵桂花秋。十月孤村已滌場。時危人事自棲遑。三更催稅此州吏。萬里負戈何郡郞。戰檄交馳塵漠漠。哭聲直上天蒼蒼。寡妻群盜正如此。悵望南雲摧肺腸。客居無奈寂寥何。日夕唯聞樵牧歌。場圃歲登鷄啄黍。陂塘水落蟹橫戈。紛紛世事霜凋葉。忽忽年光露瀉荷。曳杖出郊時極目。不堪歸路晩山多。</text>
<title>江都。別柳善甫。兼簡鳳山太守。</title>,<text>八年離索鬢俱蒼。賦罷停雲幾斷腸。忽漫萍逢還此別。可憐蓬累更何鄕。雪消南浦春初動。天接西關路正長。與報鳳州張太守。幾時書札及滄浪。</text>
<title>送別林子愼赴廷試之擧</title>,<text>知君此去氣無前。直向蓬萊拜列仙。已道龍泉初出地。更聞鵬翼欲垂天。上林樹色和春雪。長樂鍾聲拂曉煙。雲路若逢相識問。濁醪麤飯送殘年。</text>
<title>再到鎭江。題村舍。</title>,<text>憶曾流落此江頭。客裏還成爛熳遊。詩罷野亭花繞席。酒醒山寺月臨樓。七年聚散身如夢。萬事浮沈髮欲秋。騎馬獨來尋舊跡。碧雲芳草思悠悠。</text>
<title>賀林子愼登第</title>,<text>聞君自致靑雲上。一日聲華動四方。人誦佳篇喧洛邑。詔隨飛蓋出明光。春深禁掖鶯花鬧。酒送仙杯雨露香。白首久無軒冕意。彈冠今却爲王陽。</text>
<title>寄李子敏先達 時擢庭試乙科第一名。</title>,<text>君隨織女渡天河。咫尺星辰手自摩。丹桂壓頭香襲帽。靑雲擁路色侵靴。日斜淸禁傳金榜。花滿春城響玉珂。何似孤舟釣魚處。碧波無限白鷗多。</text>
<title>雨行</title>,<text>不堪歸興太生濃。蓐食催程趁曉鍾。短夜齕箕羸馬倦。崇朝躋險小僮慵。崩沙擁路還登岸。急雨渾山不辨峯。回首偶看雲缺處。忽驚斜日已高舂。</text>
<title>次韻。答實之。</title>,<text>高才莫歎積薪場。萬事端宜信彼蒼。我有靑氈同子敬。君垂白髮似馮唐。浮生閱世驚年促。旅館逢秋怨夜長。擧目政妨人作樂。誓將歸老水雲鄕。</text>
<title>別後。又用實之韻。</title>,<text>詩篇樽酒憶逢場。聚散關心鬢欲蒼。老雁重雲天錯莫。秋燈虛閣夜蒼唐。十年江海人空老。千里關河夢亦長。見說邊頭多警急。好將書劍早還鄕。實之向嶺北。余歸江都。故五六及之。</text>
<title>暮歸</title>,<text>夕日已入群動息。煙沙露草迷荒原。虎嘯陰壑夜風烈。狐鳴空林秋月昏。流螢閃閃疑鬼火。老樹曖曖知山村。家僮出迎把兩炬。枝間寒雀驚飛翻。</text>
<title>陶通判別章 二首○月汀相公所命通判名良性。晉陶潛之後也。</title>,<text>太尉勳名照八垠。晉陶侃。官至太尉。 潯陽高節更無倫。晉書。淵明。尋陽柴桑人也。 九門飛上平生夢。五柳歸來自在春。靑史舊欽名世士。自眉今識出群人。衮衣忽似鴻遵渚。不許凡蹤託後塵。四海堂堂蓋世豪。幾年東土獨 一作歎 賢勞。又從紫極回金節。長使靑丘戀繡袍。霜落薊門秋葉下。月臨遼塞朔雲高。應知此去三千里。萬古風煙入彩毫。</text>
<title>吳都司別章。代人作。</title>,<text>高才自是萬夫雄。緩帶輕裘有古風。曾見斬鯨波已息。此行探虎穴應空。春天玉帳梅花外。落日樓船海氣中。聞說南邊多警急。官軍回首望吾公。</text>
<title>春日有懷</title>,<text>綠楊如畫弄晴暉。深院蒼苔晝掩扉。燕子歸來春寂寂。杏花零落雨霏霏。心還舊國身猶滯。夢對淸樽覺却非。京洛故人休借問。十年江海淚盈衣。</text>
<title>首夏村居。睡起對酒。</title>,<text>茆簷偃臥腹便便。任使諸生笑孝先。萬事忘懷唯夢裏。百年得意是樽前。正聽布穀鳴桑樹。忽見舂鋤下水田。苔蘚滿庭晴晝永。不妨終日枕書眠。</text>
<title>書懷</title>,<text>故知天意薄浮生。險阻艱難實飽更。萬事升除都外物。一身譽毀摠虛名。文章不免有齊氣。旅寓豈能無越聲。半夜悲歌頭欲白。赤憎燈火向人明。</text>
<title>再宿靈通寺 寺爲兵火所燒。一殿巍然獨存。</title>,<text>昔年曾向此間行。余於辛卯秋嘗遊于此 夜上西樓聽水聲。溪月欲沈秋樹黑。佛燈初盡曉鐘鳴。塹灰過劫驚浮世。塵路關心歎此生。山意似知曾宿客。故將雲雨掩歸程。是日有雨。</text>
<title>遣悶</title>,<text>絶域淹留歲月催。白頭愁寂望鄕臺。寒潭夜識魚龍氣。古渚秋聞鴻雁哀。兵甲定來民更苦。俊賢登後事堪咍。少年相識今要路。一寄封書久未回。</text>
<title>讀杜詩偶題</title>,<text>杜甫文章世所宗。一回披讀一開胸。神飆習習生陰壑。天樂嘈嘈發古鐘。雲盡碧空橫快鶻。月明滄海戲群龍。依然步入仙山路。領略千峯更萬峯。</text>
<title>滿月臺</title>,<text>登臨忽覺意悽悽。興廢人間事不齊。宮樹有霜秋葉落。土城無堞暮雲低。可憐螭陛成樵路。誰遣龍池作稻畦。此地繁華君莫問。只今唯見夜烏啼。</text>
<title>登百祥樓</title>,<text>江上飛樓近碧空。獨來臨眺思無窮。天低草樹微茫外。地入雲霞縹緲中。宇宙此生都夢幻。山河終古幾英雄。簾旌不動斜陽盡。欲就新詩愧未工。</text>
<title>次使相韻</title>,<text>俗語令人頭觸屛。麴生聊可與忘形。百年憂樂身如夢。萬事乘除髮欲星。只把詩篇供謾興。要尋泉石寄餘齡。中宵坐念平生計。風滿疏簾月滿庭。</text>
<title>贈洪判官 有義</title>,<text>羨君投筆事弓刀。八尺堂堂意氣豪。壯士要須探虎穴。奇才況復蘊龍韜。莫嫌佐郡親敲朴。會見登壇擁節旄。肯似吾人淡生活。苦吟終日但含毫。洪旣登進士。棄文就武。方爲義州判官。</text>
<title>次友人韻</title>,<text>澤國春深寫影稀。遠人猶着臘前衣。鄕關渺渺無消息。塵世紛紛有是非。何處小桃臨水岸。卽看新燕入山扉。晴窓忽作還家夢。門外垂楊綠已肥。</text>
<title>次崔天使 廷健 途中感懷韻。代遠接使作。</title>,<text>仙旆乘春轉海陬。東風花柳滿長途。留連酒賦聊隨俗。整頓精神在省吾。身外求名都幻妄。靜中觀物本虛無。吟詩不用愁肝腎。學到忘言是丈夫。春晴官柳綠初敷。玉節翩翩向漢都。使事不論行邁遠。嚴程寧歎歲華徂。諮詢謠俗雖無暇。點檢身心彽在吾。花錦草茵俱可賞。不妨隨處着工夫。</text>
<title>別顧天使 天峻。代遠接使作。</title>,<text>江頭細柳綠煙絲。暫駐蘭橈折一枝。別語在心徒脈脈。離杯到手故遲遲。死前祗是相思日。送後那堪獨去時。莫道音容便長隔。百年還有夢中期。</text>
<title>元上人將遊楓嶽。詩以贈行。</title>,<text>人言楓嶽是丹丘。萬古巉嵒碧海頭。懸瀑斷崖多秀絶。佛堂禪室可淹留。石門長照綠蘿月。琪樹不知紅葉秋。塵土幾年勞夢想。羨君蹤跡去悠悠。</text>
<title>送李重卿 顯英 佐幕關北</title>,<text>東風行邁正迢迢。征蓋飄搖駟馬驕。關路入天春有雪。驛亭邊海夜聞潮。傳杯幕府催檛鼓。觀獵陰山試射鵰。莫歎詞臣屈參佐。會看徵札下雲霄。</text>
<title>淸明</title>,<text>東風吹暖艶陽天。病後逢春却自憐。燕子入簷仍舊壘。家僮乞火是新煙。催花小雨知佳節。鬪草閑遊記少年。國俗。才兒有鬪草之戲。與中國所云者不同。 景物不殊人已老。更能聞健向尊前。</text>
<title>途中遇小雨。宿天燈村。</title>,<text>朝來暑氣忽凄淸。小雨冥濛滿去程。着霧始憐纔有色。入林還覺細無聲。簷間語燕應愁濕。葉底鳴鳩末喚晴。夜宿田家聞喜語。不知行客怯晨征。</text>
<title>次李實之韻</title>,<text>擊節高歌猛虎行。人生頭白竟何成。今朝拄笏看雲氣。昨夜連床聽雨聲。聊把酒杯酬暇日。敢將文字鬪虛名。君詩白璧無瑕釁。價重秦王十五城。</text>
<title>又用行字韻。求和。</title>,<text>世路羊腸未易行。可憐辛苦欲何成。年來倚着如秦贅。客裏呻吟有越聲。微祿只堪供酒債。此心初豈在榮名。應須卷取詩書去。終學龐公不入城。附次韻踽踽難堪獨自行。屠龍藝亢竟無成。黃鍾牛鐸誰同調。布鼓雷門謾一聲。旅館入秋驚客鬢。微班通籍唉浮名。故山芋栗時將晩。何日歸驂却出城。</text>
<title>奉別禾谷鄭公按節海西</title>,<text>卽今宵旰重西方。方面雄材較孰長。俗喜動搖須鎭靜。事多騷屑貴商量。爲煩公試澄淸轡。要使民歌蔽芾棠。簿領侵尋應少暇。肯容書疏及滄浪。</text>
<title>解職後題</title>,<text>平生樗散鬢如絲。薄官凄涼未救飢。爲問醉遭官長罵。何如歸赴野人期。摧開臘甕嘗新醞。更向晴簷閱舊詩。謝遣諸生深閉戶。病中唯有睡相宜。</text>
<title>送林子愼赴統制幕</title>,<text>送君南去路悠悠。元帥營臨地盡頭。男子要爲天下用。兵家須仗幕中籌。詩成野館梅花暖。角罷轅門海氣收。未脫儒冠吾已老。春風回首庾公樓。</text>
<title>記夢</title>,<text>夢泊孤舟江水涯。柳邊一逕斜復斜。溪東溪西浣紗女。巷北巷南沽酒家。淺沙初茁小蒲葉。遲日欲睡甘棠花。恰向橋頭謀一醉。奈此閤閤官池蛙。</text>
<title>送丁內翰奉使嶺南</title>,<text>纔看石室罷紬書。又向江南萬里餘。賓館凍醪窮臘後。驛程殘雪上春初。遺風可揖金烏老。古蹟應經首露墟。與問星州賢太守。官梅詩興定何如。時友人洪輝世爲星州。</text>
<title>題德陽遺稿後。次蘇齋韻。</title>,<text>往事傳聞右老言。欲傾東海洗深冤。至今賸馥留天地。能使餘輝被子孫。澤畔共憐曾謫處。洛陽應有儻來魂。平生我亦剛腸者。每把遺編拭淚痕。</text>
<title>病中幽懷</title>,<text>春來伏枕動經旬。藥餌扶吾備苦辛。晨旭入簷禽語好。午風吹樹雨聲新。書空咄咄憐浮世。合眼依依夢故人。誰識病中危得道。此心隨處露天眞。</text>
<title>次梁天使 有年 韻</title>,<text>試向沙邊駐彩車。江村煙景綠陰初。已催玉斝傳香醑。更遣金盤薦白魚。舞影亂侵河伯室。歌聲淸徹水仙居。忽看芳草睛川句。捲取湖山地有餘。</text>
<title>次韻。謝朱天使 之藩 惠示蔥秀山所作長律。</title>,<text>古洞香風吹碧桃。仙翁浥露弄柔毫。銀鉤落紙驚回鳳。硬語盤空掣巨鼇。嘉貺詎宜歸俗子。醉心渾似酌芳醪。平生遠慕滄洲老。丹穴今看五色毛。朱文公嘗自號滄洲病叟。上使卽文公後裔云。</text>
<title>次朱天使謁聖韻</title>,<text>百家諸說莫徒繁。一脈眞源在聖門。妙括乾坤元莫測。明懸日月更何論。梯航萬里風聲遠。俎豆千年禮意存。多謝使華珍重意。爲將心法啓東藩。</text>
<title>次梁天使謁文廟示諸生韻</title>,<text>靑衿肅穆競趨隅。爲向橋門謁大儒。學貫精粗方是道。行違忠孝定非夫。點狂詎肯同三子。參唯從知在一呼。略把微言警多士。如公善誘向來無。</text>
<title>家牒稿成。題于卷尾。</title>,<text>羅王聖骨是吾先。西始鳴鷄事渺然。錫邑今方三七伐。開邦舊已一千年。翰林詞藻風聲遠。僉議尊榮福慶綿。小子怛然憂失墜。錄爲家牒要流傳。太史於韠爲二十一代祖云。故三七。</text>
<title>寄供察訪 命元</title>,<text>樽前每憶椄觀初。聚散無端髮欲疏。君似馬曹寧記馬。我知魚樂且觀魚。風塵動作三年別。關塞空傳一紙書。想得春來多好句。郵筒能問野人廬。</text>
<title>江村病後</title>,<text>病人門巷可張羅。頭上光陰任擲梭。江燕受風飛去便。岸花經雨落來多。一作晴鳥巧當幽處語。落花偏取靜時多。 濁醪政爾禁愁得。佳節如吾不飮何。暫向此窓成一睡。夢中無限白鷗波。</text>
<title>成通判 準 爲其大人求壓海亭詩。得靑字。</title>,<text>湖西形勝此名亭。高壓鼇頭俯鶴汀。萬里山河扶棟宇。四時風月衛牕櫺。寒聲蹴地波濤壯。秀色浮空島嶼靑。更覺天文近南極。尊前長對老人星。</text>
<title>自懷川回公山。途中作。</title>,<text>三宵魂夢在江干。歸騎寧辭此路難。山木欲誇秋色好。松風倂入雨聲寒。愁緣石棧藤纏足。怯渡沙灘水及鞍。強把新詩記行役。詩成還復費吟安。</text>
<title>冠南亭。次韻。二首。</title>,<text>飛樓迢遞出重霄。怯跨危梯步步搖。斜瞰帝車天闕逼。俯臨仙島海門遙。人煙罨地渾疑畫。草色迷空僅辨橋。送了夕陽迎素月。獨憐松韻鬧深宵。千尺危甍近九霄。登臨除是借扶搖。雲中秀色峯巒出。海上晴霞島嶼遙。最好倚欄看北斗。不關行藥到東橋。山城角罷人初定。竹月松風共一宵。</text>
<title>觀瀾亭。次趙怡叔 希逸 韻爲柳僉知 春發 題。</title>,<text>踏石穿林一徑遙。忽看危構勢矜驕。煙中樹色分回渚。雨外帆風逐暮潮。二月鶯花渾滿地。千峯蒼翠欲摩霄。主人飽受淸閑福。長把琴尊了夜朝。</text>
<title>次熊天使 化 食橘韻</title>,<text>嘉樹從來出南國。誰令美味落吾脣。叢叢綠葉紛堪喜。箇箇金包訝許匀。芬藹隔年猶未沫。嫩姿涵露久能新。絶勝西蜀櫻桃實。相贈筠籠賴野人。</text>
<title>次熊天使漢江韻</title>,<text>仙遊忽忽夢纔回。詩比明珠敵十枚。氣挾元龍凌百尺。名高大陸患多才。一邊晴浪兼天淨。無限雲山入座來。勝地不常人易老。好懷能復幾時開。</text>
<title>沈尙志挽詞</title>,<text>春風交蓋記韶顏。玉雪高標杳莫攀。才合廟廊終縣邑。戚聯豪貴也淸閑。公能得我形骸外。我亦遊公父子間。好事秪今都寂寞。忍看丹旐雨斑斑。</text>
<title>書示法林上人</title>,<text>此道從來未決疑。紛紛何者是眞知。靈源政在忘機地。妙法元存不語時。說有說無都幻妄。觀心觀性轉支離。平生每戒人饒舌。強爲吾師一賦詩。</text>
<title>寄題金秀才 宣 最樂堂。用車五山韻。</title>,<text>塵緣銷落了無餘。爲向林泉好卜居。塪井可容東海鼈。逍遙聊學北溟魚。百年濁酒三杯足。千里雲山四壁虛。何物巨源能浼我。知君不作絶交書。</text>
<title>次韻李東萊子敏見寄</title>,<text>江雲嶺樹久離居。忽得新詩錦不如。潘陸文才知益妙。嵇劉禮法向來疏。孤燈每結中宵夢。兩歲曾無一紙書。更向尊前鬪強健。鬢毛吾已不勝梳。</text>
<title>月沙宅酒席有作</title>,<text>寒天燈燭照黃昏。鐘動嚴城欲閉門。異禮向來慙始隗。淸尊何幸獨留髡。未將感激酬高義。空自周旋奉緖言。明日孤舟江海闊。白頭愁絶更堪論。</text>
<title>舟次豆毛浦。登申景昇亭子。次壁上韻。</title>,<text>浮生苦樂劇紛然。取捨由人不在天。要識世間眞富貴。試看湖上小神仙。樓前月色半江水。門外笛聲何處船。十載奔忙吾欲老。肯容風榻片時眠。</text>
<title>李判事 愼言 挽詞</title>,<text>休論妙解察璿璣。孝友家聲世固稀。禍福在天終莫詰。妻兒無食欲安歸。松楸寂歷迎丹旐。風雨凄涼捲素愇。惆悵向來相送地。白沙村路掩柴扉。君治天文學。與余同住江村。故起落及之。</text>
<title>次鄭公述湖亭韻</title>,<text>沙村臨水水侵門。獨愛茲亭近白雲。一鳥去邊天遠大。群山盡處地橫分。世間得失看棋局。身外悲歡付麴君。秪許風煙生眼底。竹床梧几了晨曛。生眼底。一作供宴坐。</text>
<title>送李判書 尙毅 朝燕京</title>,<text>可但朝中屬望勞。向來多士仰仙曹。行看鼎軸登黃閣。却捧綸音拜赭袍。霜重薊門秋樹落。雪晴燕塞朔雲高。定知丹陛趨班日。指點東韓第一豪。</text>
<title>自遣效白樂天</title>,<text>譽毀紛紛奈我何。仰天時復一高歌。歡隨好事年年減。病逐窮愁故故多。濁酒數杯聊獨自。白頭千事已從他。誰人更問揚雄宅。門巷兼無雀可羅。</text>
<title>李子敏臺山讌集和諸公韻</title>,<text>偶然聯袂出風塵。共是關西舊日人。世事糾紛身欲老。天時搖落雁初賓。久知上客才無敵。自覺高歌興有神。回首莫看湖外路。別腸還恐轉車輪。子敏將若任湖郡。</text>
<title>大歲日。抱疾有作。</title>,<text>誰言此日是佳辰。節序關心更損神。病眼不眠非守歲。貧家無酒可迎春。至今忉怛存遺俗。行處繁華屬別人。只有窮愁與衰意。一時俱入鬢絲新。</text>
<title>奉寄車五山吟契 二十八韻</title>,<text>有美文章伯。聲華溢大包。佳詞知吐鳳。雄筆見騰蛟。雅健凌韓杜。酸寒笑島郊。麗時偏旖旎。奇處極牙聱。截鵠流星劍。穿楊偃月弰。高風起頹墮。雅量滌昏怓。鵰鶚靑雲路。驊騮白玉鞘。忽驚身蹭蹬。可奈謗豗呶。犀首終無事。揚雄已解嘲。唯應攬宿莽。未用索瓊茅。小子蒙湔祓。微才似斗筲。顚瞑長勿勿。狂簡漫嘐嘐。入室香薰鼻。趨風汗被骹。暮江煙漠漠。春館鳥咬咬。逸興詩盈卷。淸談酒滿匏。望洋多海若。覆水愧堂坳。醉態從人罵。新篇任客抄。俗情疑楚璧。世路劇秦崤。萬事風中絮。殘生水上泡。行裝桃竹杖。活計海棠巢。聚散頭如鶴。艱危泣似鮫。竄身愁羽檄。避地法鳴髇。水伴鳧鷖宿。風聞虎豹咆。窮途雖少暇。舊習未全抛。雪棹期相訪。雲扄許再敲。無論一日長。已是十年交。義重同瓜葛。情深比漆膠。相思歲又換。春色上梅梢。</text>
<title>奉別吳都司 宗道 ○三十韻</title>,<text>曁曁當朝傑。堂堂間世英。詩書初學道。韜略偶成名。雅量人皆服。高標孰與京。才堪調鼎鼐。志在掃攙搶。壯氣風雲動。孤忠日月明。驥蹄香土軟。鷹翮碧霄晴。馹騎辭秦塞。樓船擁楚兵。先聲驅乳贙。餘勇掣奔鯨。巨猾雖云斃。妖氛未盡淸。分符防絶海。留節鎭孤城。令肅轅門靜。人和邑里平。英明通物理。慈惠得民情。玉帳經年駐。春天萬里征。觀光喧士女。戀德泣孤惸。勳業期他日。安危在此行。佇看金印大。還恐雪山輕。海雨連營幕。江風捲旆旌。去應催畫鷁。歸及聽啼鶯。賤子爲何者。窮途笑此生。自甘無事飮。誰識不平鳴。濫辱招賢禮。深紆下士誠。掃臺迎郭隗。虛坐引侯嬴。感激情彌切。蒼茫意自驚。蒯緱終有托。珠履一何榮。別恨還千種。前途更幾程。碧幢翻日影。畫角雜波聲。祖席依依展。離觴細細傾。灰心不盈寸。霜髮欲添莖。記室非何遜。軍謀愧子荊。未酬知己分。回首淚縱橫。</text>
<title>吳都司別章。代江華府使作十韻。</title>,<text>帝命詩書將。東征鎭海隅。才高爲世用。名重應時須。妙略超千古。威聲動九區。指揮安鰈域。光彩照龜趺。鼓角樓船遠。風煙海戍孤。此行臨絶徼。終要展奇圖。偶爾趨郞署。居然佩郡符。掃門供執役。負弩作先驅。鄭重驚深眷。龍鍾愧薄軀。百年懷感激。長覓報恩珠。</text>
<title>尹政丞 斗壽 挽章 八韻</title>,<text>朝野多艱日。乾坤再造辰。方將恢大業。忽復喪斯人。宿昔登黃閣。周旋捧紫宸。世稱雙白璧。家有十朱輪。士論茲爲重。天恩久益新。如何歸厚夜。不可問蒼旻。素幕風翻旐。靈輀雨灑塵。只應良史筆。垂耀在千春。一作唯餘麟閣畫。赫赫照千春。</text>
<title>奉送月沙相公東還 十六韻</title>,<text>國有無雙士。公今第一人。妙年登玉署。華譽夾楓宸。德望誠如此。文章更絶倫。運籌酬造化。揮翰潤絲綸。釰佩丹墀曉。煙花紫禁春。榮光承雨露。符采照臣隣。受節龍爐側。乘槎鴨水濱。聖情終不倦。殊錫向來頻。世事豈可料。人情難具陳。縱然心許國。爭奈病纏身。得喪兼憂喜。行藏任屈伸。疏慵叨末眷。翦拂荷深仁。未作登門客。先爲入幕賓。報恩當結草。戀德已書紳。後會知何地。離愁惜此辰。天涯無限淚。沾洒望行塵。</text>
<title>李端川 安訥 母氏挽章 八韻</title>,<text>奕世家聲遠。宜人婦德恒。肅雍無與比。豪貴亦堪矜。院落笙歌夜。樓臺錦繡層。向來聯禁掖。何必問山陵。終始三從備。哀榮一代稱。歸魂應月殿。往事已風燈。有子能爲後。論交早服膺。升堂百年約。中道忽無憑。</text>
<title>賦得春日觀朝。效唐朝省試體。</title>,<text>丹極垂衣地。彤庭謁帝時。春深百子殿。花發萬年枝。肅肅鉤陳位。深深獻納司。曙鶯啼禁籞。晴柳拂旌旗。禮樂尊堯典。文章法漢儀。日高聞佩響。應在鳳凰池。</text>
<title>宣宗昭敬大王挽詞十六韻。代人作。</title>,<text>嗣聖開新統。膺期撫大東。神謀參造化。至道契昭融。禮樂於斯備。文章與古隆。洗誣光典冊。恭己接臣工。布澤春何限。掄才鏡至公。庶頑歸一德。群目仰重瞳。運極須中否。戎生匪內訌。暫勞西塞駕。遙控北宸宮。克復寧無策。憂勤實自躬。果然哀痛札。能致廓淸功。日月重新後。乾坤再造中。浯溪纔頌業。鼎水忽遺弓。雨紼催仙馭。寒笳咽曉風。扈行兵衛肅。奔哭里閭空。肺附蒙殊渥。心期效小忠。攀髥知莫及。泣血向蒼穹。</text>
<title>昨夜</title>,<text>昨夜西園醉。歸來對月眠。曉風多意緖。吹夢到梅邊。</text>
<title>秦始皇</title>,<text>焚書計太拙。黔首豈曾愚。竟發驪山冢。還非詩禮儒。</text>
<title>醉贈李子善</title>,<text>長釰脫相贈。酒巵安足辭。男兒然諾地。頭白以爲期。</text>
<title>江口早行</title>,<text>雁鳴江月細。曉行蘆葦間。悠揚據鞍夢。忽復到家山。</text>
<title>偶用三南韻</title>,<text>月黑風吹雪。驚鳥繞樹三。燈前萬里客。頭白滯江南。</text>
<title>滴滴</title>,<text>滴滴眼中淚。盈盈枝上花。春風吹恨去。一夜到天涯。</text>
<title>村居雜題 二首</title>,<text>微雨乍晴後。小桃初發時。東風強作意。吹折最高枝。紫扉啓曙煙。芒屩踏朝日。夜來山雨晴。春蕨已堪折。</text>
<title>途中</title>,<text>日入投孤店。山深不掩扉。鷄鳴問前路。黃葉向人飛。</text>
<title>詠道傍廢宅</title>,<text>古宅何年廢。墻垣半已傾。空廚有殘粟。白日鼠縱橫。</text>
<title>白蓮寺。訪鄭德容，林子愼。</title>,<text>不識招提路。天寒雪滿山。忽看煙起處。知在亂松間。</text>
<title>高陽途中。見白骨。感而作。</title>,<text>攓逢指枯骨。問君何代人。微禽尙有墓。爲爾一沾巾。道傍有俗傳鷦鷯墓。故云。</text>
<title>九月初五。把酒有作。</title>,<text>江縣葉初墜。山扉秋欲深。重陽知已近。人醉菊花陰。</text>
<title>簡李子敏</title>,<text>江漢春風起。離懷又一年。南飛有鴻雁。書札儻相傳。附次韻天涯病初起。春晝靜如年。此日花山子。新詩萬里傳。</text>
<title>題騎驢圖。爲韓瑩中作。</title>,<text>落日靑驢背。襟懷只自知。暮雲千嶂雪。何處不宜詩。</text>
<title>留子定宅。邀子寬不至。詩以代簡。</title>,<text>孤燭照寒夜。小梅花半開。淸尊望夫子。夫子胡不來。</text>
<title>室人勸我止酒。詩以答之。</title>,<text>數日留連飮。今朝興又多。卿言也復是。奈此菊枝何。</text>
<title>有懷李實之</title>,<text>泥酒朝慵起。尋詩夜少眠。還憐李太守。不在此樽前。</text>
<title>題畫六絶。爲韓宜仲作。</title>,<text>春服初成後。山蹊獨立時。直須忘去路。詩在好花枝。右春露髮烏巾小。哦詩對曲塘。耽看荷色淨。不覺柳陰涼。右夏爲愛霜楓晩。維舟古樹根。深知垂釣意。只是佐淸尊。右秋皎皎梅梢月。淸宵分外寒。猶嫌未奇絶。更向水中看。右冬秀色滿空天。寧知是粉繪。無論枝幹奇。已似聽寒籟。右古松怪此蒼髥老。長身醉不扶。唯知直幹好。杜子一何愚。右倒松</text>
<title>城東梁子漸 慶遇 寓舍。次主人韻。</title>,<text>背郭村墟小。深秋獨掩關。休言在城市。簾外是靑山。附元韻萬戶煙光紫。初陽已滿關。爲憐淸景早。欹枕看秋山。</text>
<title>酒席。贈梁子漸。</title>,<text>會心爲至樂。無事是良辰。偶得一尊酒。更逢千里人。</text>
<title>題桐葉</title>,<text>晩携綠綺琴。愛此梧桐影。坐待月華生。夜深風露冷。</text>
<title>十月二十一日。雨雪交下。雷電俱作。</title>,<text>莫畫純陰卦。休論七日來。要知爻外易。聽取雪中雷。</text>
<title>寄傲軒。次主人邊明叔韻。</title>,<text>忘言長莫莫。得意便由由。盡日無人問。江風吹白頭。</text>
<title>南山讌集。歸路作。</title>,<text>十里煙花春近遠。一樽香碧玉東西。歸時月出重城閉。燈火千家路欲迷。</text>
<title>征婦怨</title>,<text>交河霜落雁南飛。九月金城未解圍。征夫不知郞已沒。夜深猶自擣寒衣。</text>
<title>與子敏夢得。夜登兩宜堂。以西江月分韻。余得西字。</title>,<text>江空水落露凄凄。沙上鳴禽不定棲。高閣拳簾人夜語。月輪移在海山西。</text>
<title>送義上人之松都 二首</title>,<text>六年辛苦已忘言。萬事都歸不二門。古寺翻經秋又盡。萬山紅葉自黃昏。空山水落響寒溪。古寺重來意自迷。淸坐一番微雨歇。夕陽依舊在吾西。</text>
<title>寒食</title>,<text>城頭春酒賽神歸。城外人家盡掩扉。小雨霏霏濕枯樹。寒鴉銜得紙錢飛。</text>
<title>寄具容</title>,<text>年年同賞禁城花。別後那堪度歲華。鴻雁不來春又晩。一船風雨在天涯。附次韻春雨冥濛欲放花。客窓癡坐感韶華。曉星寥落子規歇。夢斷江南天一涯。</text>
<title>宿大津院</title>,<text>夕投孤錧抱鞍眠。破屋疏簷仰見天。聽得廚人連曉語。艱難各說壬辰年。壬字平聲。此用側。讀乃國音。如杭州十字例。</text>
<title>題金晉卿郊居。次元常丈人韻。</title>,<text>孤村感暮雪皚皚。竹下柴扉午未開。中酒擁衾慵不起。主人扶首勸餘杯。</text>
<title>林下十詠</title>,<text>早春林木澹孤淸。無數山禽下上鳴。昨夜無端南澗雨。澗邊多少草芽生。右早春疏籬短短兩三家。水滿池溏吠亂蛙。山客夢回山鳥語。曉風催發碧桃花。右暮春春事闌殘雨不來。野田無水起黃埃。老農淸曉開門出。山下尋泉午未回。右悶旱澗邊靑草漸看長。階上閑花滿意香。蓬戶拳簾終日雨。小池鳧浴綠汪汪。右喜雨避俗年來不過溪。小堂分與白雲棲。晴窓日午無人到。唯有山禽樹上啼。右無爲鳶魚飛躍太和中。萬物浮沈一氣融。春雨歇時庭草綠。這般生意與人同。右觀物林下淸溪溪上亭。亭邊無數亂峯靑。幽人醉臥日西夕。萬壑松風吹自醒。右溪亭已將身世寄山樊。俗客年來不到門。四壁圖書燈一盞。此間眞意欲忘言。右獨樂此心非色亦非空。方寸之間萬理融。本地風光誰解得。向來都在寂然中。右觀心世間萬事摠相忘。顏氏簞瓢一味長。淸曉卷書聊合眼。一簾微雨可燒香。右存養</text>
<title>馬上得詩</title>,<text>世事如今不管他。只將詩句了山河。可憐馬上平生得。持比劉翁果孰多。</text>
<title>過鄭松江墓有感</title>,<text>空山木落雨蕭蕭。相國風流此寂寥。惆悵一杯難更進。昔年歌曲卽今朝。公嘗有短歌。道死後誰勸一杯酒之意。</text>
<title>缾梅</title>,<text>盡日巡簷意未闌。折來要向靜中看。孤燈照作橫斜影。水在玉缾春夜寒。</text>
<title>湖西客舍</title>,<text>客牕燈火照虛涼。魂夢中宵繞北堂。記得短籬叢菊在。恐敎歸日失重陽。</text>
<title>題仙滄精舍</title>,<text>松下縈回一逕微。竹林高處見巖扉。山光水色自淸絶。更被斜陽來發揮。</text>
<title>次林子定韻。贈山人。</title>,<text>到無知處得眞知。始覺坐忘成坐馳。報道西湖林處士。本來無笛若爲吹。林詩云。歸把祖家無孔笛。碧潭明月盡情吹。</text>
<title>初春</title>,<text>天邊梅柳又沾衣。意落江南尙未歸。夢裏茫茫無限事。回頭二十九年非。</text>
<title>效香奩體</title>,<text>雲屛斜掩翠眉顰。不恨紅顏只怨春。牕外綠簾簾外路。路中多少斷腸人。</text>
<title>抱兒有感</title>,<text>赤子胡然我念之。曾聞爲父止於慈。白頭永隔趨庭日。忍想吾身似汝時。</text>
<title>書懷</title>,<text>獻賦論兵心事違。此生蓬纍欲何依。風塵滿眼知音少。海上千峯獨掩扉。</text>
<title>醉贈秋娘</title>,<text>楊州一夢杳難追。此地琴尊本不期。莫唱江南斷腸曲。向來存沒不勝悲。</text>
<title>送玄翁歸湖南</title>,<text>聽雨江樓淸夜深。離情到此已難禁。湖南去去一千里。他日相思何限心。附次韻北極迢迢南斗深。離懷垂老若爲禁。夜寒鴻海生明月。斟酌玄翁一片心。</text>
<title>旅食鱸膾</title>,<text>長綱擁出碧波間。白雪堆盤解破顏。巨口細鱗風味好。此行非但爲名山。[附識]余之遊湖南也。嘗四月喫蓴。作一絶云。湖南佳致似江東。此物多生野水中。張翰從來不知味。歸帆何必待秋風。今喫鱸魚。偶記此作。因幷錄。</text>
<title>六月初五夜夢。入古寺。賦一絶。覺而記得。</title>,<text>滿林霜葉鬧秋聲。咽咽寒蛩到曉鳴。更有風泉助蕭瑟。便敎歸夢不分明。到曉鳴。本作語夜涼。不協韻。故改之。</text>
<title>夢得一小冊。乃金德齡詩集也。其首一篇曰醉時歌。余三復得之。其詞曰。醉時歌此曲無人聞。我不要醉花月。我不要樹功勳。樹功勳也是浮雲。醉花月也是浮雲。醉時歌無人知我心。只願長劍奉明君。旣覺悵然悲之。爲作一絶。</title>,<text>將軍昔日把金戈。壯志中摧奈命何。地下英靈無限恨。分明一曲醉時歌。</text>
<title>捕蠅飼鷄兒。戲作。</title>,<text>烏鳶何愛蟻何憎。一視同仁我未能。不把蟲鷄辨得失。盤中只喜減秋蠅。</text>
<title>秋日。題宋子淸蓮亭。</title>,<text>小塘秋色在枯荷。折藕寒香浸碧波。好是酒醒欹枕處。一軒寥落雨聲多。</text>
<title>謝五山寄一枝菊</title>,<text>雨後秋花濕滿枝。故人遙寄歲寒姿。憑渠更覺年華晩。獨嗅淸香有所思。</text>
<title>存歿 二首</title>,<text>尹生 名尙賓。字觀仲。 詩思秋天杳。李子 名榮元。字子善。 淸談玉露繁。江海幾年音信絶。古墳衰草自黃昏。形骸礧磈具公受。眉宇淸奇姜子舒。塵世五年雙眼淚。湖山千里一封書。</text>
<title>睡起</title>,<text>西牕睡起對斜陽。花影參差柳影長。深巷閉門無客到。博山終日費都梁。香名</text>
<title>寄李楨求畫</title>,<text>麟閣勳名計已空。十年塵土暮途窮。從君暫借丹靑手。置我湖光山色中。</text>
<title>還家。雨夜憶山中諸友。</title>,<text>在山誰料出山愁。一夜相思欲白頭。夢罷不知簷溜亂。却疑身臥澗邊樓。</text>
<title>初秋。寄子敏。</title>,<text>聞君萬里還家日。値我三旬伏枕時。惆悵未因乘興去。井欄桐葉墜相思。</text>
<title>舟行</title>,<text>巴陵城外中宵月。烏島山邊半日風。穩枕書囊篷底睡。不知身在急流中。書一作裝。</text>
<title>題畫四首。爲子深作。</title>,<text>百年蹤跡寄雲林。得計於魚不厭深。何物小兒剛解事。敢將天下感余心。右許由叩馬方知是義人。死生終始一殷民。遂令薇蕨尋常草。留得山中別樣春。右夷齊七里灘頭數疊山。釣臺孤絶白雲閑。平生悔作狂奴態。虛播聲名滿世間。右嚴光柴桑物色似隆中。出處雖殊氣味同。當日若蒙三顧惠。晉家天祿未宜終。右陶潛</text>
<title>對菊有感</title>,<text>愛花曾號菊齋翁。遠識吾家文正公。舊事茫茫無處問。一樽惆悵對西風。</text>
<title>代人寄遠二絶。戲林子中。</title>,<text>不向空閨怨獨棲。怨郞騎馬出關西。關西自古多佳麗。恐爲新人滯馬蹄。獨伴秋燈坐到明。念君迢遞在邊城。平生不識關河路。昨夜分明夢裏行。</text>
<title>秋夜感懷</title>,<text>月照虛簷生夜涼。草間秋露語商羊。爾雅註曰。草蟲也。 十年人世無窮事。門閉寒林葉又黃。</text>
<title>春江詞。效竹枝歌。二首。</title>,<text>二月江村花絮飛。水深沙暖荻芽肥。漁童入夜唱歌去。渡口月生人語稀。喜雨亭邊朝雨過。楊花渡頭芳草多。江中擊鼓賈客醉。堤上女郞爭唱歌。</text>
<title>入林子定郊居</title>,<text>臘殘春近水邊村。幾處寒梅欲返魂。匹馬問人沙路細。滿林風雪獨敲門。</text>
<title>題枕碧亭</title>,<text>層城東畔是扶桑。千尺危亭倚女墻。孤戍夜寒吹畫角。碧空無際海茫茫。</text>
<title>夜雨雜詠 四首○正月晦夜。翦燈斟酒。情發成詩。文不加點。</title>,<text>春宵小雨屋簷鳴。老子平生愛此聲。擁褐挑燈因不寐。對妻連倒兩三觥。扁舟無補聖明朝。白首滄浪意寂寥。孤枕夢回聞小雨。一燈明滅照春宵。昨日喧喧歌舞場。只今荊棘露沾裳。世間萬事皆如此。莫怪書生鬢髮蒼。百年契闊詩千首。萬事驅除酒一缸。半夜虛簷風雨鬧。夢成欹枕聽寒江。</text>
<title>寒食</title>,<text>祭罷原頭日已斜。紙錢翻處有鳴鴉。山蹊寂寂人歸去。雨打棠梨一樹花。</text>
<title>悼亡。寄示李子敏。</title>,<text>親知零落已無存。萬事人間秪斷魂。爲問如今風雨夕。也能重夢具綾原。李嘗有夜雨燈殘夢具容之句。故云。</text>
<title>送沈生</title>,<text>年少今爲席上珍。瓊枝標格玉精神。春風相見忽相別。却羨悠悠行路人。</text>
<title>哭具金化喪柩于楊州之山中。因日暮留宿。天明出山。是夜夢金化。如平生。</title>,<text>幽明相接杳無因。一夢殷勤未是眞。掩淚出山尋去路。曉鶯啼送獨歸人。</text>
<title>偶成</title>,<text>明璫能使盜心注。昏鏡最爲媸者求。志士幽人莫惆悵。人間禍福摠悠悠。</text>
<title>沈秀才 讚 從余讀中庸。作一絶以示。</title>,<text>此道平如大路然。誰將意見比登天。爐熏一炷滿團靜。驗取吾心未發前。</text>
<title>題壁</title>,<text>秪要從容未要忙。眼前無地不風光。如今始悔平生事。誤認幷州作故鄕。</text>
<title>金龜城 汝㟳 湖亭八景</title>,<text>雨後濃雲重復重。捲簾淸曉看奇容。須臾日出無蹤跡。始見東南三兩峯。右三角晴雲微陽瀲瀲照寒波。無限新詩到此多。可向騷人留一刻。爲君持酒勸羲和。右三山落照綠荷回首背西風。人倚樓頭水檻空。半夜酒醒聞小雨。寒聲偏覺在池中。右荷塘夜雨蘆花如雪滿江干。陣陣邊鴻報早寒。何處櫓聲驚着汝。一時飛入暮雲端。右蘆渚秋鴻春郊漠漠雨來初。草嫩沙平畫不如。蘆管一聲牛背穩。人間未信有安車。右東郊牧笛煙渚蒼蒼極目寒。忽驚流火照沙灘。分明知是漁舟子。莫作疏星蘸水看。右南浦漁燈西南貢賦湊王京。千陣風檣趁水程。此去漢陽知不遠。船頭指點幸州城。右鳳翔風帆塞外傳光檻外看。年年長是報平安。幽人不識防秋事。只愛雲邊落點殘。右烏島夕烽</text>
<title>宿高禪庵</title>,<text>夕投巖寺近靑空。枕底蕭蕭落木風。老釋不關塵土夢。獨敲秋磬月明中。</text>
<title>和子敏絶句</title>,<text>朱絃淸唱對金尊。一夜風流抵十分。却恨詩翁乘興到。主人沈醉已昏昏。附元韻今朝臥病阻淸尊。強起來尋夜欲分。惆悵醉翁眠正熟。琵琶一曲小燈昏。十二月二十六日。權汝章生辰也。置酒要飮。病不得赴。及夜半。獨臥無聊。力疾往焉。君已醉倒。牢睡不起。左右無人。唯琶工侍旁。因命彈一曲。留絶句而去。</text>
<title>次郭山雜題韻 四首</title>,<text>羨君文彩映諸郞。七字新詩近盛唐。自笑暮年疏翰墨。醉中啽囈劇顚狂。官燭成灰夜漏遲。美人相對淚如絲。從今客舍靑靑柳。不復長條似蔦垂。忙時爭及靜時好。樂處不知愁處多。不怕鬢毛成白鶴。但憐尊酒似黃鵝。多醉昏昏倒綺筵。枕邊官燭爲誰燃。五更忽夢宣城事。只是前宵已惘然。</text>
<title>百祥樓月夜。次使相韻。</title>,<text>長洲煙草綠萋萋。人在樓頭月欲低。多少世間佳麗地。斷腸唯有浿江西。</text>
<title>憶成川</title>,<text>雲雨高唐夢裏還。滿空蒼翠是巫山。至今最有開心處。人在樓臺縹渺間。</text>
<title>六月初吉夜夢。入空宅。夕雨霏霏。落葉滿庭。如有怨別傷時之感。口占一絶。覺而記之。</title>,<text>空村寂寞掩柴扉。滯臥殊方故舊稀。送盡夕陽人不到。滿庭紅葉雨霏霏。</text>
<title>宿高秀才 傅霖 山亭</title>,<text>習池留客醉醺醺。夜宿秋山近白雲。風露滿身渾不寐。小泉幽咽隔窓聞。</text>
<title>滄浪亭 二絶</title>,<text>屋下淸江屋上山。道人生計水雲間。應知靜坐翻經處。潭底神龍夜叩關。蒲團岑寂篆煙殘。獨枹山經靜裏看。江閣夜涼松月白。渚禽飛上竹闌于。</text>
<title>金平甫郊居</title>,<text>野人生理何須足。一頃荒田數畝園。縣吏不來門巷靜。自編靑竹護鷄孫。</text>
<title>海莊八詠。爲尹景望作。</title>,<text>千疊峯巒展畫屛。朝朝爽氣滿窓櫺。幽人柱笏看雲處。最愛天邊一髮靑。右瀛山挹翠鯨海茫茫迥接空。馮夷鼓浪駕雷風。乾坤自古東南豁。日月浮沈元氣中。右溟海觀濤東津迢遞水連空。一陣檣烏杳靄中。宗愨平生破浪願。幾時容借半帆風。右沙津遠帆寒空閃閃暮鴉飜。紅日亭亭下海門。但使夕陽無限好。不須多事怕黃昏。右蝟島落照江干愁色滿蘆花。望裏長洲一帶斜。何處靑天數行字。晩風吹落白鷗沙。右蘆洲雁陣鶴汀鳧渚望依依。幾處殘村掩竹扉。江口夜深聞犬吠。月明知有打魚歸。右竹嶼漁村江上孤城欲閉門。戍樓寒角報黃昏。幾枝吹徹浮雲盡。正見沙汀月一痕。右孤城戍角遠林初日上銅鉦。極浦微茫眼底平。遙識人家在沙岸。隔江猶見亂煙生。右極浦炊煙</text>
<title>利仁驛。贈李察訪忠彥。</title>,<text>風塵一別幾秋螢。尊酒他鄕忽眼靑。莫歎郵亭屈奇士。向來浮世寄郵亭。</text>
<title>歸江都。留別邊明叔。應壁</title>,<text>京口移家計已非。又將書劍決然歸。他時若問吾消息。海上孤村獨掩扉。</text>
<title>寄呈成川許令公 潛</title>,<text>江潭芳草綠迢迢。千里音書久寂寥。想得降仙樓上月。玉人閑捻鳳凰簫。</text>
<title>淸明日。寄洪秀才 靌 覓酒。</title>,<text>萋萋芳草喚愁生。老去逢春更有情。一夜雨聲花盡發。可堪無酒過淸明。古詩。有無花無酒過淸明之句。故云。</text>
<title>淸明</title>,<text>淸明籬落起新煙。物色依俙似去年。深巷閉門終日雨。杜鵑花發小窓前。</text>
<title>嬋娟洞</title>,<text>年年春色到荒墳。花似新粧草似裙。無限芳魂飛不散。至今爲雨更爲雲。</text>
<title>過城山具 容 故宅 二首</title>,<text>城山南畔是君家。小巷依依一逕斜。浮世十年人事變。春來空發滿山花。春陰漠漠向黃昏。空巷無人雀自喧。獨有山陽舊儔侶。不聞隣笛也消魂。</text>
<title>飮權同知 恂 新樓。主人催詩甚苛。因次壁間韻。</title>,<text>高人柱笏看雲飛。樓外靑山翠撲幃。不向樽前談世事。知公已息漢陰機。</text>
<title>安樂堂八詠。爲外舅鄭新昌 思億 題。</title>,<text>雨後靑山雲出谿。朝來三角失東西。白衣蒼狗須臾事。欲賦新詩意自迷。右三角朝雲千里傅光自玉關。小星明滅暮雲端。誰知野老回頭處。正想蓬來立馬看。右城山夕烽林靄霏微仍作雨。望中疑有更疑無。不須去借元暉手。已對眞身水墨圖。右長林細雨古岸崩沙擁小儺。斷橋遙帶夕陽殘。此間更着騎驢客。政好傍人作畫看。右斷橋殘照煙光草色共氛氳。曲岸回汀遠不分。認得村童牧牛處。數聲蘆管隔溪聞。右煙郊牧笛帶索腰鎌野水濱。黃蘆枯萩盡堪薪。安知荷擔行歌地。不有當時朱買臣。右蘆岸樵歌晩稻靑靑早稻香。田間小路入陂塘。西風昨夜淸霜重。萬頃濃雲一半黃。右洑坪觀稼小網橫沈傍石磯。秋來正愛紫鱗肥。歸時每趁斜陽盡。一路煙汀雨滿衣。右曲浦網魚</text>
<title>秋日書感</title>,<text>禁城煙樹起西風。滿目池臺太半空。莫問侯家兼陋巷。一般秋草夕陽中。滿目。一作亂後。</text>
<title>贈山人</title>,<text>早着禪衣臥白雲。不敎魂夢到塵紛。渠家王戒渾閑事。何況工夫少一分。山人。乃宦者。故末句戲之。</text>
<title>題僧軸 四絶</title>,<text>世間行路極多蹊。無限浮生到死迷。回首試看雲盡處。夕陽元在碧峯西。曼陁花雨給孤園。中有禪家不二門。安得撥平身事了。佛香僧飯送朝昏。招提高住自雲間。世外乾坤日月閑。方丈寂寥人入定。不關花鳥滿春山。不待求心心已安。向來饒舌戒豐干。相逢試問西來意。手把花枝帶笑看。</text>
<title>觀打圍。次府伯韻。</title>,<text>風傳鼓角三軍動。日射推麾五彩明。蹴踏寒山禽獸盡。叢祠寧復有狐鳴。</text>
<title>五川草堂四時詞。爲尹而性 孝止 題。</title>,<text>池塘水綠柳絲斜。沙上新蒲欲吐芽。睡美不知連夜雨。曉看紅濕滿山花。右春簾外雲山雨乍晴。北牕筠簟午風淸。靑苔滿院人無事。臥聽流鶯一兩聲。右夏茅簷坐對菊花樽。盡日看山不閉門。莫道詩人生理薄。秋來芋栗滿西園。右秋孤村歲暮斷人跫。谷口悲泉凍石矼。深室擁爐開小甕。任敎風雪打寒窓。右冬</text>
<title>題僧軸</title>,<text>將心那復遣人安。案上楞嚴亦不看。欲問祖師端的意。月輪當午碧天寒。</text>
<title>奉和長溪黃府院君 廷彧 見寄一絶</title>,<text>寒潭皎月能留印。亂岫靑霞欲建標。正愛團團叢桂樹。不關人作小山招。附元韻亂代飄零余到此。海山專壑爾淸標。澗邊碧草俱書帶。莫遣騷人浪賦招。</text>
<title>幽居漫興 四首</title>,<text>老去扶吾有短筇。林居無日不從容。淸晨步到澗邊石。落日坐看波底峯。池岸纔容人往還。兩池分蘸一邊山。靑荷葉小不掩水。時見魚兒蒲葦間。引水作潭聊自娛。平地波濤遽如許。飛湍落石風雨喧。隔岸人家不聞語。當日溪流深尺餘。兩岸狹窄纔容車。今朝化作滄浪水。已有水禽來捕魚。</text>
<title>僧軸中。有先人手書絶句。敬次韻。題卷尾。</title>,<text>先子文章曾瑞世。小生才薄忝家風。白頭逬淚看遺墨。更忍題詩一紙中。</text>
<title>又次軸中金南窓韻</title>,<text>新詩多出鉅公手。風格宜居盛唐首。十載兵塵能宛然。如師善護今安有。</text>
<title>郊居秋興。呈府伯沈令公 悅。二首。</title>,<text>數椽茆屋一床書。生理蕭然不願餘。無限世間榮辱事。獨臨秋水看游魚。荷葉彫殘柳葉黃。郊居物色近重陽。無人送酒添秋興。奈此寒花擁鼻香。</text>
<title>種松。示諸生。</title>,<text>愛爾靑蒼有異姿。殷勤爲向澗邊移。他年自致雲霄上。儻記先生手種時。</text>
<title>畿伯月沙李公。枉過草堂。贈守僧信修詩曰。爾居石洲之學舍。石洲新有能詩聲。勤將首牋求我句。無乃山僧亦好名。余亦戲次其韻。</title>,<text>山僧要得沙翁句。只爲淸詩畫有聲。不用強生分別想。世間何者是眞名。</text>
<title>戲簡東隣</title>,<text>日照先生苜蓿盤。貧廚冷落未朝餐。君家酒熟紬衾暖。肯念山齋特地寒。</text>
<title>李判官 愼言 遣子求詩。走筆以寄。</title>,<text>今朝忽覺眼雙靑。爲對兒郞想典刑。見說江天雲霧裏。夜寒長候少微星。李爲天文學。</text>
<title>銅雀妓</title>,<text>一自君王去上天。紅顏虛度艶陽年。傷心欲望西陵樹。淚落平生歌舞筵。</text>
<title>病中。聞夜雨。有懷草堂。因敍平生。二十四首。</title>,<text>不到書齋近二旬。忽驚時序已深春。中宵臥聽催花雨。欲種山榴奈病身。常擬緣水岸。列植山榴。今病未能果。夜雨懸簷到曉鳴。病中幽思忽然生。關心最是巖前竹。不聽蕭蕭打葉聲。萬古仇池小洞門。雙泉咽咽瀉雲根。無端一夜千峯雨。臥想飛流觸石喧。由草堂緣澗南行百步許。有小石門雙瀑。高纔數尺。從亂石間。下落小潭。山勢環擁。別作一區。余嘗取杜甫萬古仇池穴。潛通小有天之句。名其地曰小有洞。小澗潺潺日夜鳴。澄潭一畝向來平。卽今春水知何似。應有輕鰷作隊行。小屋初營澗水潯。新栽花木未成林。殷勤種柳遮隣舍。嫩色如今深未深。櫻桃坡下井新開。汲取煎茶日幾回。未將不食爲心測。但愛源頭活水來。堂西緣岸植櫻桃。因名之曰櫻桃坡。下開小井。甘洌可食。山下方塘上下連。踏泥初種陸池蓮。長思去夏黃梅雨。夜夜靑蛙聒醉眠。溪南山麓。古有水田基址。因地形作上下池。溪邊小圃近風湍。聞說畦蔬尙怯寒。何日雨晴山日暖。紫蔥靑韭助春盤。桐孫初自嶧陽移。庭畔纔橫數尺枚。早晩淸陰濃滿地。摘來靑葉坐題詩。東庭葡蔓狀離奇。爲向虛簷引小枝。不要滿盤堆馬乳。最憐蒼翠隔朝曦。覓得桃花向水栽。今春更復幾枝開。丁寧莫逐東流去。恐有漁舟入洞來。索居偏覺故人稀。林壑寥寥草逕微。賴有東隣能好事。每携春酒款柴扉。余端居草堂。寂無來問者。唯東隣尹而性。每携酒相訪。故云。多慙蹇劣得虛名。千里相從有宋生。汲水採薪勤服役。問渠辛苦欲何成。有宋生名希甲者。自湖外負笈來訪。執弟子禮甚恭。服賤任無惰色。蓋至誠也。方居守草堂。爲十年計。北窓淸曉拳疏簾。重疊雲山露碧尖。前夜似聞行雨過。朝來爽氣滿虛簷。草堂啓北戶。正對天磨山。醉上危亭近碧峯。獨臨斜日撫孤松。茫茫巨野呑滄海。可盪平生雲夢胸。月出峯一脈。蜿蜒扶與。至堂之南數十步而止。其上平廣可坐。薙草種松。名之曰盤桓亭。檻外蟠松一蓋靑。枝枝欲作老龍形。微風故作冷然響。爽氣吹顏酒易醒。佳菊分栽數十叢。淡黃微白與深紅。傍人莫怪勤封植。會待淸霜九月中。階上紅葵間白葵。隨緣開落獨多時。傍人謾作尋常看。向日深誠只自知。少讀仙經慕伯陽。中年耽酒趁風光。秪今老大身多病。萬事關心髮欲蒼。素心元不在榮名。欲佐明君致太平。人莫我知斯已矣。白頭重覺負平生。讀破兵書五十家。少年豪氣向人誇。晩知弓劍非吾事。歸去淸江釣淺沙。誤將鉛槧學題詩。身外浮名竟自欺。六歲再煩西塞後。林泉無計脫塵羈。余於辛丑冬。以自衣隨遠接使。到義州。今又以製述官。當往義州。適有采薪之憂。未及登途。半生虛作曲岐行。至理元來在六經。能使此心存此性。胸中風月有誰爭。邵氏當年弄此環。何曾把筆事朱丹。欲知妙理無窮處。須向先天仔細看。余方讀易。</text>
<title>尹而性有約不來。獨飮數器。戲作徘諧句。</title>,<text>逢人覓酒酒難致。對酒懷人人不來。百年身事每如此。大笑獨傾三四杯。</text>
<title>次李士常彈琴韻</title>,<text>一曲悲歌行路難。匣琴絃絶莫須彈。君看千載淵明意。不在區區撫弄間。</text>
<title>前日。開城沈經歷 諿 因往來商人。寄煮酒一胡缾。今遇歸便。作二絶致謝。上篇送別胡缾。下篇約天磨之遊。</title>,<text>珍重胡缾出奉常。爲盛官酒到滄浪。今朝告別還歸去。任是無情亦斷腸。相思咫尺夢徒牽。消息還憑賈客傳。安得一樽陪杖屨。北山秋月看飛泉。</text>
<title>記夢</title>,<text>人間百事與心違。江漢垂綸計亦非。一夜夢魂能辦此。蘆花煙雨滿蓑衣。</text>
<title>呈東隣尹秀才 君時屈禮圍。</title>,<text>百年浮世一邯鄲。得失須憑夢裏看。秋水滿溪山雨細。不妨來把釣魚竿。</text>
<title>卽事 丙午九月二十一日夜。</title>,<text>秋陰散盡月華淸。一夜天公似有情。何處片雲來作孼。便敎蟾兔不分明。</text>
<title>雜興</title>,<text>掠削雲鬟曳錦裙。市門觀者鬧如雲。丁寧寄謝紅顏女。莫向深閨刺繡紋。</text>
<title>觀史有感</title>,<text>高起阿房切太蒼。自誇功德擬三皇。當時只倚長城固。未信咸陽作戰場。</text>
<title>翻俗傳紙鳶歌</title>,<text>我家諸厄爾帶去。不落人家掛野樹。只應春天風雨時。自然消滅無尋處。</text>
<title>送友人赴三陟任</title>,<text>聞君遠作名區宰。未到吾能說此州。關嶺極天滄海闊。月明歌吹在西樓。三陟有竹西樓。杜牧詩云。誰知竹西路。歌吹是楊州。</text>
<title>無題</title>,<text>宮中氣候風兼雨。妾似盈盈枝上花。昨日被催今被妬。可憐零落委泥沙。</text>
<title>記夢</title>,<text>輕陰漠漠雨廉纖。樓外山光翠滿簾。好是家家春酒重。杏花無數撲靑帘。</text>
<title>春日感舊</title>,<text>城西寒食草靑靑。走馬探春酒半醒。少壯幾時今已老。白頭花下抱添丁。</text>
<title>城東記事</title>,<text>郭外靑山春日斜。村園無處不開花。黃衫年少來何所。立馬橋頭問酒家。</text>
<title>題柳淵傳後 李完平元翼。屬李鼇城恒福作。傳八板。</title>,<text>一回披讀一傷神。冤屈從知久乃伸。得附靑雲眞幸耳。世間何限不平人。</text>
<title>秋夜。披香堂口占。</title>,<text>簾幕重重水檻淸。夜涼江月上孤城。金罍酒盡人初散。碧樹蔥籠曙靄生。</text>
<title>贈天香女伴</title>,<text>仙姿不合在風塵。獨抱瑤琴怨暮春。絃到斷時腸亦斷。世間難得賞音人。</text>
<title>舟中。示成韓山退夫 以敏。</title>,<text>沙頭逢看使君車。共上蘭舟任所如。政是江南好天氣。杏花時節雨晴初。</text>
<title>題贈天印上人。兼柬東嶽鶴谷。</title>,<text>觀心見性徒自勞。似蟲撲紙驢年去。爲報含元殿上人。莫問長安在何處。</text>
<title>山中早秋。喜晴有作。</title>,<text>山木吟風秋氣生。峯頭初旭射新晴。澗邊白石渾如洗。政好先生赤足行。</text>
<title>以松壤玉燈。付山人法林。</title>,<text>西州良玉斲爲燈。淨潔端宜入定僧。遙識上房淸磬歇。夜珠明滅亂雲層。</text>
<title>十日夜夢。作律詩累十餘篇。其中可記者。已報江梅破殘臘。便知春色入長安。水邊小店聞寒杵。沙際孤燈見夜漁。兩聯耳。覺來凄然有感。賦一絶。紀異。</title>,<text>不爭榮利不爭名。無食無家了此生。尙有一魔除未盡。夢中詩律太凄淸。</text>
<title>過二陵有感</title>,<text>曾把三韓作一家。百年灰劫恨無涯。孤臣匹馬陵前路。淚濕冬靑滿樹花。</text>
<title>過李汝一 竱 草堂。用李子敏韻。題壁上。</title>,<text>鴉噪寒城日欲斜。偶然騎馬到君家。茅齋寂寂無塵事。共對東籬十月花。</text>
<title>寄題帶方房氏林亭</title>,<text>南原自是好溪山。更着樓臺水竹間。頭白謾勞千里夢。幾時羸馬出江關。</text>
<title>雪後謾興 三首</title>,<text>一夜寒威特地多。晩來風力拳漁蓑。強將雪水添茶鼎。奈此千山暮景何。右呈權明府 盼城頭暮角欲吹殘。酒重靑油不受寒。更想中軍撾鼓處。海風飄雪撲旌竿。右示崔敎鍊官縮頸寒眠似凍龜。中宵急雪聽窓知。銀杯妙語君家事。今日還成幾首詩。右示韓秀才 誠</text>
<title>次梅月堂漁村韻</title>,<text>汀洲隱約數家村。三面疏籬共一門。想得夜來風雨惡。淺沙留着亂波痕。</text>
<title>宮人鄭氏挽章 三首</title>,<text>寧亂寂寞委窮塵。玉座猶然況妾身。無復內班催上殿。海魚空鎖別宮春。當年曾賜辟邪旗。一夢繁華可復追。尙有阿孃垂白髮。逢人長說入宮時。分香當日事堪哀。魂逐龍輀忽不廻。獨有昭陽宮裏月。至今猶照舊粧臺。</text>
<title>舟行 五絶</title>,<text>寺下長江百丈淸。江頭楊柳大堤平。他年誰作黃驪志。倘記洲翁此日行。甓寺。在驪江。一名神勒。先人曾此作遨頭。欲向遺民訪舊遊。昔日小兒今白髮。繁華無跡水東流。驪州客舍。有樓臨江。號淸心。形勝爲東方最。壬辰被兵燹所化。唯故址尙存。楊花津口浩煙波。兩岸靑靑芳草多。西北雲山千萬疊。行人回首一長歌。衆山環擁似荊門。兩岸疑聽楚峽猿。記取泊船沽酒處。短籬臨水數家村。春陰漠漠日銜山。微雨扁舟載酒還。一夢舊遊那再得。謾留佳句落人間。余於二十年前。與亡友具君容。遊楮島。君有句云。春陰一邊雨。落照萬重山。至今傳於世。</text>
<title>送李子仁 安訒 赴石城任。次金子定韻。二絶。</title>,<text>江柳靑靑江水流。沙頭春酒送行舟。殷勤寫出陽關曲。寄與名鄕舊莫愁。扶蘇山枕錦江流。憶上高蘭寺下舟。君去試看亡國處。至今春草使人愁。</text>
<title>聞任茂叔削科</title>,<text>宮柳靑靑花亂飛。滿城冠蓋媚春暉。朝家共賀昇平樂。誰遣危言出布衣。</text>
<title>可歎</title>,<text>猿狙法服擬周公。俗眼何曾辨異同。鸚鵡未應承顧問。啄餘紅粒滿金籠。</text>
<title>詠花夢中得</title>,<text>物理何曾有等差。春來隨分得年華。不須更向唐昌觀。且賞田頭𦸡歷花。</text>
<title>正月初三日。雪。用龍灣舊韻。寄呈月沙李相國。二絶。</title>,<text>病人無睡怯春寒。壁上靑燈向曉殘。一夜無端三尺雪。忽如灣館醉中看。公館笙歌擁美人。塞風吹雪灑華茵。只今潦倒身仍病。往事回頭十一春。</text>
<title>李僉知 基卨 父母遷墓合葬挽章</title>,<text>可憐同穴願初成。孝子經營出至誠。看取世間夫婦義。未應泉路獨無情。</text>
<title>春日漫興</title>,<text>幽禽啄蠹響彭鏗。夢裏疑聞叩戶聲。睡起拳簾山雨歇。不知春草上階生。</text>
<title>絶筆 先生一日。出所著詩稿。裏以小袱。付甥沈某。仍書此一絶於袱背。後三日。被追諸理。遂卒。</title>,<text>平生喜作徘諧句。惹起人間萬口喧。從此括囊聊卒歲。向來宣聖欲無言。</text>
<title>四禽言</title>,<text>姑惡姑惡。姑不惡婦還惡。摻摻之手可縫裳。桑葉滿筐蠶滿箔。但修婦道致姑樂。何須向人說姑惡。右姑惡鼎小也鼎小也。秋禾如雲滿原野。今年鼠壤有餘蔬。買羊釃酒讌同社。主婦炊黍客滿座。鼎小也釜亦可。右鼎小也我欲死我欲死。四月千山萬山裏。食有果兮巢有枝。生無所苦死奚爲。爾不見去歲東郡避甲兵。苦辛到骨猶願生。右我欲死布穀布穀。布穀聲中春意足。健兒南征村巷空。落日唯聞寡妻哭。布穀啼誰布穀。田園茫茫煙草綠。右布穀</text>
<title>秋懷辭 念時正時建也。</title>,<text>我所思兮在絶國。山原曠漠兮雲海隔。夢相接兮覺相失。目眇眇兮人如玉。念疇昔兮同息偃。朝嘻嘻兮夕怡怡。忽時變兮勢阻。生且死兮莫相知。音塵絶兮不可通。悵此生兮長別離。瞻日月兮悠悠。倏三歲兮又以暮。雁嗈嗈兮矯翼。蟲切切兮欲何訴。覽時物兮澹容與。心結愲兮涕知雨。山可夷兮海可竭。唯此恨兮極終古。</text>
<title>憶天磨三首。效自樂天憶江南。</title>,<text>天磨好。伊昔再經過。千澗水聲歸海遠。萬峯秋色入雲多。能不憶天磨。天磨憶最憶朴生淵。誰言白練飛千古。定是銀河落九天。回首意茫然。天磨憶其次憶花潭。春雨歇時花影亂。夜波殘處月光涵。何日得重探。</text>
<title>靑春曲</title>,<text>春尙早。已覺年芳好。輕香澗底梅。嫩色原頭草。美人踏靑誇錦襪。多情却被春心惱。春欲晩。年芳無近遠。花發五城樓。鶯啼上林苑。繁華一夢那足恃。令人暗起傷春恨。春已去。年芳竟何所。茫茫千里外。目極但平楚。綠樹陰陰簾幕靜。思量別是風流處。</text>
<title>題尹晴詩卷 二首</title>,<text>晴。龍灣娼也。五峯公鍾愛甚。自敍奇遇首末。繼以五絶句。東槎諸學士皆和之。余作小詞二闋。題于卷尾。晴。初見五峯時。以荷花一朶。爲信。玉似肌膚雲似鬢。紅樓坐惜容華。尙書風彩也堪誇。不勞靑鳥使。芳信託荷花。我亦三生香案吏。夢中曾到仙家。翹英艶麗本無差。玄霜成樂後。騎鳳上煙霞。右臨江山秦樓女多生好結。吹簫侶吹簫侶。盟山誓海。嫩啼嬌語。可憐南浦人。歸去春城。摠是傷心處。傷心處一番風雨。滿簾飛絮。右憶秦娥</text>
<title>晴望回文</title>,<text>樓高倚日斜。咄咄長吟苦。流水遠連天。曲汀寒擁樹。浮煙碧楚平。薄霧晴山暮。頭白自飄蓬。夢歸愁永路。</text>
<title>秋晩絶句回文</title>,<text>潮回欲雨寒沙暝。遠塞秋雲叫雁雙。寥寂掩扉山日落。蕭蕭暮葉墮空江。</text>
<title>松京道中。懷舊遊玉連環。</title>,<text>衣上風埃日色黃。八年陳迹入思量。土橋山靄空中碧。石澗松陰雨後涼。小路崎嶇尋野寺。寸岑依約想雲莊。壯遊奇樂消磨盡。一曲高歌淚滿裳。</text>
<title>園中卽事玉連環</title>,<text>心如騷客怨江籬。離恨春愁白髮垂。山麓雨晴松影碧。石林風暖鳥聲奇。可憐浮世人情窄。乍喜閑園物色宜。且把新詩慰寂寞。莫將羈旅謾成悲。</text>
<title>春日。書懷玉連環。</title>,<text>土木形骸厭苦辛。十年行止信蒼旻。文才薄薄誰相念。心事悠悠歲又春。日照空樑聞語燕。鳥喧脩竹想驚麏。君如欲識閑中景。小屋爐薰不起塵。</text>
<title>建除體述懷</title>,<text>建德豈吾土。幷州非故鄕。除此勿復念。念之令人傷。滿酌金叵羅。浩歌情激昂。平生請纓志。皎皎懷剛腸。定分不可逃。間關趨路傍。執殳免卒伍。飮瓢甘士常。破屋只容膝。生理餘藤床。危時合隱淪。貴富安足望。成虧終一軌。萬古俱亡羊。收心養太和。方寸發天光。開卷對聖賢。永晝燒淸香。閉戶了一生。勞枯都兩忘。</text>
<title>八音歌書懷</title>,<text>金戈挽落日。此事本難期。石田理荒穢。歲暮違所思。絲染尙云慟。途窮能勿悲。竹林有古賢。淸風高可追。匏瓜繫不食。白首甘棲遲。土梗笑木偶。漂流爾焉之。革華走塵。恐見高人嗤。木奴足生理。何須鐘鼎爲。</text>
<title>數詩夜坐詠懷</title>,<text>一尊對明月。獨酌還獨謠。二儀自高下。星河光動搖。三更萬籟寂。忽覺超塵囂。四顧但茫然。江海何迢迢。五年別故國。身似秋蓬飄。六韜抱奇策。奈此雙鬢凋。七尺土木骸。秪合歸漁樵。八荒盡征戍。何地着簞瓢。九關守虎豹。仰望空雲霄。十書竟無益。天涯甘寂寥。</text>
<title>松</title>,<text>松。松。傲雪。凌冬。白雲宿。蒼苔封。夏花風暖。秋葉霜濃。直幹聳丹壑。淸輝連碧峯。影落空壇曉月。聲搖遠寺殘鐘。枝翻涼露驚眠鶴。根揷重泉近蟄龍。初平服食而鍊仙骨。元亮盤桓兮盪塵胸。不必要對阮生論絶品。何須更令韋偃畫奇容。乃知獨也靑靑受命於地。匪爾後凋之姿。吾誰適從。</text>
<title>竹</title>,<text>竹。竹。湘江。嶰谷。根龍蟠。葉鳳宿。孩撫臘梅。僕命秋菊。和煙細細香。帶月猗猗綠。淸最露綴明珠。薄晩風㪣寒玉。節凌霜雪本自堅。幹聳雲霄不曾曲。托孤操于逸士韻人。結深契乎松籬茅屋。一箇如嬰臼難立趙孤。雙竿若夷齊義辭周粟。貞姿皎潔宜可以配君子。所以衛風起比興於淇澳。</text>
<title>梅</title>,<text>梅。梅。氷骨。玉顋。臘將盡。春欲廻。北陸未暖。南枝忽開。煙朝光掩淡。月夕影徘徊。冷蘂斜侵竹塢。暗香飛入金罍。始憐的皪凌殘雪。更惜飄颻點綠苔。從知勁節可比淸士。若語高摽豈是凡才。愛幽獨尙容詩人看去。厭喧鬧不許狂蝶尋來。試問登廟廊而調鼎鼐者。何似西湖之上孤山之隈。</text>
<title>菊</title>,<text>菊。菊。左梅。右竹。結芳盟。超濁俗。黃葩散金。素蘂雕玉。秋露浥偏寒。曉風吹自馥。結根不合汚卑。稟性元宜幽獨。冷雨晴來葉更繁。嚴霜降後枝猶綠。汎濁醪而陶遠世情。餐落英而屈修初服。不論唐昌玉蘂自盈盈。肯數玄都桃花紅蔌蔌。借問山家風致何處難忘。最是重陽佳節白酒初熟。</text>
<title>蓮</title>,<text>蓮。蓮。葉大。花娟。冒綠水。濯淸漣。香凝曉露。彩惹朝煙。動處覺魚戲。靜時宜鷺眠。最愛涼侵玉斝。更憐色照華筵。風翻翠蓋欹還整。雨瀉明珠淬却圓。周茂叔解比於君子。李謫仙曾語其天然。不關江上羅裙花似頰。遮莫峯頭玉井藕如船。吾將製爲裳衣離塵去俗。獨與滄波明月恣意周旋。附識植物之中。枝葉可愛者二。曰松。曰竹。花可愛者二。曰梅。曰菊。花䈎俱可愛者一。曰蓮。余平生酷愛此五者。偶演李白三五七言。自一言至十言而止。成五篇。略敍佳致。兼用自託。非敢描寫形色。以求奇語也。己亥閏四月十四日。石洲懶隱。志。</text>
<title>夢 六言禪頌體</title>,<text>白玉仙樓十二。黃金佛界三千。湧出陽身獨去。此間無地無天。</text>
<title>余以製述官。久留京邸。友人多言大病之餘。不宜馳驅遠道。偶閱小方。有藥名曰人言者。因戲賦一絶。</title>,<text>半夏留京口。人言病未蘇。只當歸故里。煙月釣前湖。湖與胡字音相似。故借用。</text>
<title>土泉同宿聯句</title>,<text>歲鑰陰峥嶸。述 天衢霰凌亂。章 大風山林號。窮巷人蹤斷。世 夕戶驚剝啄。章 昏厖鬧閭閈。呼兒點燈燭。入室鋪牀案。述 開尊拈琥珀。章 展縑摛璀璨。硬語拔耵聹。述 怪談窮汗漫。群笑口雙呀。章 相視目皆爛。袒肩踞如箕。述 露髮頭不冠。燈腰蠖屈伸。章 鍾臂塹拒捍。述 鬪䦰觴走羽。世 開匣琴揮縵。默哂丱跽隅。述 嬌羞叉闖慢。世 踦長絲報喜。章 句奇音有歎。述 縹團酸戛牙。章 䵝潤煤染翰。炰夏甘嚼六。述 酌春任殘半。章 楚老咿窓間。世 吳儂酩壚畔。述 籖懸軸橫架。章 桁盈襞被慢。述 玄壺戴缸坐。世 蒼鼠抱粒竄。池窪石面滑。章 匣霜鐵鼻貫。述 照壁杯呑蛇。章 嘆室垤鳴鸛。述 伏隙蟲有婦。章 墜枝禽失伴。世 運毫奴頭尖。章 拂楮孫顏粲。述 觸屛睡若舂。裂枕鼾如鍛。世 鼎坐焉能炊。章 弓臥不成彈。述 地深山擁門。章 江迥沙圍岸。塊噫如蓬蓬。述 浪豗方渙渙。章 贙凍蹲怪巖。世 龍朽臥奇幹。章 乳滴暾射簷。述 煙寒雪埋館。章 氷莝蝟罷齕。述 霜塒木失旦。世 簇盤園早飣。章 頮水促朝盥。世 華蟲弔體解。述 腥鬣憐肚判。鎪物文生奸。章 獻怪語成謾。世 詩神驚䆕䆷。述 舌電怯輝煥。章 辦信釘赤杠。窮涓溜素汗。世 剖萍甜可喊。割璞瑩宜玩。丘言刮聃經。章 風畫產昌彖。世 脫馽旣免攻。樂曳寧受鑽。述 角縮偕蝸蟠。章 枝腫依櫟散。世 賓名趨耳巢。夢利背翼侃。述 但保今朝嬉。餘外不須算。章</text>
<title>黃溪同宿聯句</title>,<text>虐雪弄陰機。章 獰飆攪坤軸。一馬鈍如蛙。述 孤村暮飛蝠。鋪席室幽幽。章 開戶山簇簇。點燈團夜語。述 論文刮舊目。羈跡嘆雙萍。章 索居違尺牘。日寇毒甚酲。述 世事危可哭。走山脛無毛。章 喪馬髀生肉。拾橡充糗糧。述 依林當室屋。塗腥驚偃尸。章 丘皓厭積髑。繭趾任彳亍。述 拮手困匍匐。燹來跼宵征。章 礮動喘晝伏。呱斃瘞路側。述 逑斲委山谷。九死逃䃔䃧。章 一身免鋒鏃。自怪戴吾頭。述 安能望我腹。墢塊謀數粒。章 墾荒播五穀。盎中安屢空。述 杖頭資習卜。婦寒襻少絮。章 兒飢食半菽。樂巷旣忸墦。述 撫蝨仍掛犢。賣樵赬擔肩。章 鬻鬲絲空織柚。雪穿東郭履。述 日照先生蓿。明晴靑久隱。章 塵鬢白盡禿。遇甜蝴每圓。述 嘆逝駒太速。高深阻䥗縫。章 南北邈忽倏。不謂奎合躔。述 更此玉開櫝。依依發孤笑。章 欣欣握一沐。抽肝宜毋叱。述 發口要人服。把碧醺入髓。章 挹淡淸滿掬。奇適禮侯恭。述 聲喜慄軒縮。鉥幽窞呈奧。章 剖微蘊罄蓄。拾唾箇箇珠。述 詠德猗猗竹。誇譎舌頻舚。章 拜昌躬屢鞠。驚掌嘆獨抵。述 舞脚喜相蹴。說舊䌆欲愯。章 承規顏卽恧。見黃萌已除。述 交瑾酎正熟。疑傑世方溷。章 破老時不淑。涸轍魚喣泳。述 殺機蛇起陸。雚深車避席。章 巖幽胥歸築。山歌哀甯角。述 市泣悲高筑。閉關學天隱。章 搜腹待日曝。時平牛牟田。述 歲暮風拔木。禨裕見踽巫。章 豐歲驗夢牧。夜年鷄哭窮。述 巢居雀警謖。擁籬竿竦千。章 撲簷花糅六。牛哀僵穴嘷。述 左慈伏牢宿。慴寒頭作鼈。章 蹋水行似鶩。述 軋霄峯指攢。章 羾雲檜頂矗。述 遠興入廬霍。遐想到濠濮。章 語難義形色。默存道藏肅。述 永名上竹鮎。章 憂世越俎祝。只可視顚顚。焉能走逐逐。述</text>
<title>土泉再會聯句 沒韻</title>,<text>山夜闃三籟。述 村醪破孤憤。牝林搵𪒶。章 閻桚籓柴𦄐。世 碧深江涆涆。述 翠重峯嶾嶾。章 曋晴山夔。世 跧蹠跼土鼢。羃地雲可篲。章 被陵氷作䌥。世 怒巖距角獰。章 亂卉髥鬣忿。述 竹啼飆揳玉。章 松舞雪篩粉。述 蘁坐燭劍膽。世 謖進衒玉韞。述 語怪喙屢鳴。世 詩捷管頻扮。章 顏臭蝨繚絮。述 嵇倒蟻沸醞。章 刴乙軒魚腹。世 蘸甲呀鯨吻。章 獨跪執若鬯。述 雙醻看似巹。吟喁肩聳浩。章 歌鳴耳熱惲。世 縷解鍔發硎。述 的瓌笴得。嬭黃䌆附枕。章 脣靑婦吹蘊。斧桂煮曉粥。述 鑱藥斸春董。世 自暮脫穿絡。述 長往越埃坋。呪霧銅額狺。世 匿刀蜜口听。述 肔丁獻時祥。世 趫石報世忞。章 美破周川沸。世 艶煽晉地墳。述 鮑乾謇誰弔。世 誼涕紛獨枚。章 聆鷄唾祖狂。述 畫馬禮石謹。喘耎橉夏蟲。世 黯噫惜朝槿。章 田園胡不歸。述 蜘蛛斯可隱。無營心更遠。世 弗違道自近。述 詩書猶白紛。章 項馘已黃𪏚。穴樹揖桃餓。世祖荊仰藺刎。述 詞源瀉水駛。世 筆勢奔雷磤。章 燭盤虹長吐。述 茶鼎車常𨏈。世 人生如此足。章 畢命保愨慬。世</text>
<title>述懷聯句</title>,<text>二儀判鴻濛。章 三精耀混茫。世 平成萬事出。述 闔闢群品張。章 林林蠢橫目。世 昧昧淆封疆。述 靈檀降仙聖。章 寶曆偕伊唐。世 爲之君臣民。述 敎以士農商。章 至化幎左海。世 素朴甄東方。述 躡武有殷仁。章 建國稱箕王。世 八條革夷面。述 億伐昭鴻光。章 燕盜逐孱裔。世 韓業俄隆昌。述 瓜分地橫裂。章 角立邦興亡。世 跨虛翠麟飛。述 墮地紫纓長。章 神鷄喔金櫝。世 古龍掣牙檣。述 紛紛蠻觸戰。章 擾擾豺虎場。世 天人歸靑木。述 玉帛開明堂。章 統三垂五百。世 拓土恢城隍。述 薰腴藹周洽。章 文治赫明掦。世 季葉德漸否。述 末流謀不臧。章 妖狐壞金甌。世 陰祲干朱陽。述 尺夢兆乾符。章 日角提天綱。世 應順滅辛癸。述 敉寧紹武湯。章 樹立規略宏。世 設施謨猷皇。述 匹休啓奧區。章 相宅占華岡。世 周帀壯闠廛。述 洞達交康莊。章 隆甍㨖斗極。世 華堞照扶桑。述 沼靈涵德鏡。章 林禁巢儀凰。世 疏漢通入漕。述 望嶽邀百祥。章 雜貨湧列隧。世 甲第羅諸坊。述 媌娙颯綺組。章 軒蓋擁簫簧。世 絃黌集圓冠。述 鷺陛趨玄裳。章 汗雨霖九衢。世 轂雷轟萬箱。述 壤產發瑰蘊。章 土貢充寶藏。世 苞實渡海橘。述 廚珍出河魴。章 北漠獻鼠貂。世 南溟來驌驦。述 織絲霞彩爛。章 彈花雪色揚。世 金銀銅鐵錫。述 瑤碧璆琳琅。章 楓枏杉檜檉。世 蔘朮芝蕉薑。述 豹豽犀兕熊。章 鴇鷖鵠鵾鶬。世 民殷物亦夥。述 道泰時自康。章 重光繼神聖。世 協恭登俊良。述 聲明溢蓋壤。章 功烈超炎黃。世 文質旣弸彪。述 秩禮何煒煌。章 詞苑翥燕許。世 俠窟馳原嘗。述 馬苴握韜鈐。章 皐陶持憲章。世 師錫盡碩言。述 共理無奸贓。章 馨香入無象。世 懷葛各有常。述 恩煕囿䎀狘。章 威布庭戎羌。世 穡登春酒盈。述 畦茂秋蔬香。章 桑麻敷隴陌。世 水草茁牛羊。述 生身忝聖氓。章 失學頗淸狂。世 朝隨鬪鷄兒。述 夕問當壚娘。章 金鞭走槐街。世 玉斝飛柳塘。述 誂艶覘繡戶。章 按曲據象牀。世 馬細金騕褭。述 衾暖紫鴛鴦。章 䠞繩墮花鈿。世 蹋板搖玉璫。述 戲鞠足鬪趫。章 弄丸手誇忙。世 飄搖送紙鳶。述 祓除登石梁。章 祳儺呈譎詭。世 角觝校倔強。述 魚龍九華變。章 繪綵千門粧。世 新羹摘句艾。述 香餠擷嬌薔。章 椀粽氷蜜寒。世 甑粘薇果芳。述 步郊靑染綦。章 陟丘黃泛觴。世 憎蟲撒松葉。述 擯鼠燒草芒。章 曉喧競賣暍。世 朝讙爭棄忘。述 傳葩醉神巫。章 抛毬舞妖娼。世 海神效婆婆。述 仙禽衆翺翔。章 葩蒸萬重霞。世 葉擁千林霜。述 韻鶯嘉樹蒨。章 燖鵠瓊花颺。世 流連逐光景。述 倏忽費炎涼。章 酣奭恣落拓。世 褦襶長披猖。述 中年乃覺悟。章 晩節還悲傷。世 剔蔀刮舊習。述 策駕期月將。章 專精尋蠹簡。世 索微探螢囊。述 羲經鉤隱奧。章 鄒傳窺江洋。世 魯史究謹嚴。述 周頌歌鏗鏘。章 杜癖痼浮誇。世 蘇向投雄剛。述 詩工排小山。章 賦健期長楊。世 旁搜到玄門。述 餘力浮慈航。章 略傳圯下奇。世 方窮肘後詳。述 天衡測度躔。章 地維分昧暘。世 宜觀志益壯。述 弘濟願難償。章 身名坐抹摋。世 塵土勞劻勷。述 卞璧誰剖璞。章 豐劍空埋鋩。世 群鴟得鼠嚇。述 孤鳳失巢蹌。章 噬人溺井狵。世 鬪食當途狼。述 奸睛睒睗睒。章 獰髮披䰃鬤。世 白屋陷塗炭。述 朱門飫膏粱。章 乾文彗孛動。世 時候雨雪雱。述 鯨鬣振溟渤。章 虎析失關防。世 擣虛松漢夷。述 肆毒湖嶺瘡。章 翠華效去邠。世 法駕異遊襄。述 師奔解鎖甲。章 卿竄投圭璋。世 垢面步王孫。述 蓬首啼宮嬙。章 嬰城爨宋骸。世 復矢髽魯孀。述 偸生走荒谷。章 庇身伏林篁。世 波道愕漂杵。述 䶪𪐧慄鳴搶。章 宵征怯鬼燐。世 陣亡哀國殤。述 跧隙縮跟尻。章 偵竇煼賢腸。世 津竭齶欲焚。述 喘劇瀋如漿。章 懷䙀掩赤呱。世 結帶牽暝倀。述 籍蕪成夜茵。章 拾茅備晨糧。世 獨跳萬鬼窟。述 遠遊千里鄕。章 斗屋翳柴荊。世 瓢飮噍秕糠。述 襏襫勤畝功。章 汗邪祈歲禳。世 鼎藜元不糝。述 澗毛甘自湘。章 鶉居拙生理。世 犢禈餘行裝。述 離群殊壹鬱。章 感舊徒彷徨。世 金玉邈爾音。述 雲樹遙相望。章 不謂此盍簪。世 快意當爬痒。述 各憐肌肉瘦。章 共歎鬚鬢蒼。世 入門促燈燭。述 掃榻呼茶鐺。章 握手暢幽悁。世 開胸增激昂。述 百年足悲吒。章 萬事終棲遑。世 頹綱尙陵遲。述 素飡猶巖廊。章 狐媚豕更塗。世 能嫉賢又妨。述 齚齒但韜舌。章 抆淚還盈眶。世 無心走城市。述 有興歸滄浪。章 願言修初服。世 相將脫名韁。述 圍棋亂竹間。章 投釣靑溪傍。世 一室共圖書。述 三徑連門墻。章 與君卽嘉客。終吾以倘佯。述 風期固難測。世紛殊未央。章 聊將鬱律懷。撫劍歌慨慷。世附識去年冬。僕南行至鼇山。聞趙君善述新築于珍原之土泉。卽冒雪往叩而持世在焉。二公得我。敷腴之色可掬。翦燭聯句。天明別去。後數日。善述過僕於黃溪。更値雪夜。續土泉故事。秪以欠持世爲歎。又數日。二公同到黃溪。宿一夜。還往土泉。僕從之。留連五晝夜。文酒之樂頗洽。所聯詩僅千五百餘言。二公藻思甚壯。如水湧山出。以僕之蹇劣。仰追逸軌。得無僭耶。一別俄頃。已復隔年。雪窓風燭。徒入夢想間耳。錄前後四篇。時時閱覽。用破鬱陶。辛丑初春。歸到江都。識之。</text>
<title>李子敏宅。作龍灣後會。兼餞洪輝世朝京之行。聯句二首。</title>,<text>綠樹陰濃畫閣深。汝章 雨餘微月吐遙岑。一尊談笑賖淸夜。復元 十載昇沈見素心。好事可能賡舊韻。子敏 離愁還自入新吟。連年摜踏曾遊處。幕府靑衫鬢雪侵。輝世十一年前事。龍灣舊勝遊。聖徵 星槎曾半路。杯酒此高樓。芝峯 深樹風全息。虛庭雨乍收。聖徵 如何歌吹地。忽復動離愁。汝章</text>
<title>寓言</title>,<text>匏瓠貯糞水。窒以三生石。蟯蚘滿其內。臭穢汩回薄。汎在滄溟中。沈浮寧自覺。水仙偶見之。告以海之樂。糞水激聲笑。云自適其適。反謂水仙愚。汝言太匏落。不知身去來。盡是波濤力。人生一匏瓠。宇宙一大壑。以我觀此世。世人無乃惑。</text>
<title>戲車祕書 天輅</title>,<text>相去不容步。難見如登天。誰將太行山。移置吾門前。東隣洪學士。閭巷何喧闐。咫尺異窮達。世情固其然。長歎更何言。閉戶聊自眠。</text>
<title>夜坐書懷。用東坡粲字韻。奉呈同行諸君子。</title>,<text>今夕忽不樂。挑燈坐夜半。勞生是何物。撫己發長歎。百年亦一夢。流景安足玩。我本不羈人。久作江湖散。煙波是吾宅。雲月是吾伴。遇勝輒留連。詩酒窮昏 御諱。生涯四立壁。古書堆几案。機心久已息。八鳥行不亂。形骸付土木。屢月或廢盥。豈但厭局束。受性實駑緩。況復行路難。古今同一貫。人誰念窮獨。世不容愚懦。偶落塵綱中。觸事生氷炭。經年作遠客。悄悄坐賓館。東風捲地起。雪消春日暖。羈懷不可寫。對酒思共粲。</text>
<title>奉和五峯春愁之作 五峯。李判書好閔。</title>,<text>客堂悄無事。芳草生春愁。忽吟招隱詩。桂樹枝相繆。眷然懷所欽。杳在天一方。鸞鳳日以遠。鴟梟鳴枯桑。人壽且幾何。河淸其未極。不如飮美酒。沈冥任窮達。</text>
<title>讀書有感</title>,<text>萬理同一源。昧者拘形器。欲知物我間。譬如兩杯水。試覆坳堂上。誰能分別此。</text>
<title>種竹</title>,<text>龍鍾嶰谷姿。乃是風霜骨。列侍花卉中。便覺標致別。餘子豈足數。此君眞可悅。煙梢欲抽葉。露籜初離節。疑聽湘岸雨。想對梁園雪。只愁淸影長。亂我樽中月。</text>
<title>彈琴</title>,<text>獨坐彈鳴琴。琴罷忽思睡。風簾晝隱几。夢見葛天氏。爲我發古調。五音流十指。因之論妙道。再拜領深意。至樂諒無聲。絲桐蓋末耳。強弄無絃琴。淵明亦多事。</text>
<title>早發公山。向懷川。途中紀行。</title>,<text>淸晨出古郭。細磴緣高岡。滄江動我側。碧色吹衣裳。衆峯相嫵媚。深樹何靑蒼。山回石門窄。逕轉松陰涼。寒泉瀉逸響。玉佩鳴鏘鏘。怡然得佳處。不愁前路長。他年結茅屋。此意安可忘。</text>
<title>夕。與主人登後園。</title>,<text>門前煙火村。屋上雲林趣。何須辨喧靜。意適隨所遇。況此陪杖屨。忻然愜平素。松陰滿衣袂。步步入秋霧。茂林迎素月。高葉泫微露。茲焉足幽討。悔踏名山路。</text>
<title>次汝仁秋日感懷韻</title>,<text>平生學道心。柰此遲暮景。悠悠委流俗。古訓每自警。徒然抱奇志。局促無由騁。時聞有餘論。稍稍得佳境。君有屈宋才。詞藻軼哀郢。恥學陶淵明。強辨形與影。得我眉宇間。不語中自領。三秋錦城館。燈火坐寒冷。故園不可見。迢遞隔重嶺。昨夜夢歸程。水天相與永。窮愁出新什。筆陣何整整。微才安敢和。渴思如枯井。</text>
<title>秋夜</title>,<text>悄悄霜葉隕。微微風露涼。幽人坐深夜。明月照空堂。所懷在遠道。悵望川無梁。依然念疇昔。流淚忽沾裳。</text>
<title>次韻子敏途中見寄作</title>,<text>海風吹征帆。波浪白浩浩。奈何此間行。悵望頭亦皓。豈不憚跋涉。游子念親老。忽枉路中作。感君情意好。凶飆獵宇宙。霜雪埋百草。時運故如此。棄置何足道。但恐關路塞。還家若不早。</text>
<title>記懷 用子敏韻</title>,<text>夙昔愛丘壑。素心遲暮違。遭亂落南鄕。三年猶未歸。一見嶺花發。再見湖雁飛。弟妹各異縣。萬里失因依。天涯感時淚。幾濺游子衣。人生在世間。欻若朝露晞。所以七十者。古來良獨稀。奈何自拘束。坐送西日暉。昨夜夢仙山。秀色高巍魏。手携鍊丹子。結屋依翠微。蘧然秪在此。好事忽已非。此身殊可哀。有淚空霏霏。</text>
<title>和林正字七夕感懷見示韻</title>,<text>碧樹陰陰生夜涼。螢飛蛩語虛堂秋。露氣悽淸簟色寒。節序催人成白頭。天孫盈盈整雲駕。河漢皎皎西南流。此時京洛鬪奢華。羅衣月照誰家樓。滄江臥病歸不得。幸有故人同此憂。</text>
<title>次韻使相七言長句</title>,<text>大塊吹萬頗紛紜。今古一夢槐安國。百年忽忽駒過隙。浮生在世誰非客。丈夫何必自局束。會向四海窮遐矚。今年附驥作遠遊。却笑半世頭角縮。我公天與英雄表。威儀仰望何抑抑。氣度眞如秋嶺雲。神秀欲射扶桑旭。妙年高躡靑雲衢。珂馬堂堂照南陌。胸中雲夢呑八九。千頃汪汪人敢測。世路風波空擾擾。嶷然獨立千丈壁。平生端有活國計。擬扇仁風被橫目。緃橫磊落霸王略。幾回敷奏龍爐側。聲華誰復出公右。不誣方將任鼎軸。昨者承綸辭九重。驛路迢迢連鴨綠。幕中得士皆英才。喜氣敷腴滿尺宅。興酣落筆九天上。滿紙風雲生霹靂。小生魯純無所能。怯膽變勇仍怵惕。幸蒙君子垂拂拭。一日能通十年塞。自謂踸踔予無如。執鞭萬里追逸跡。到處溪山得遊覽。關西況是紛華域。人生此樂餘事無。客裏轉覺充膚革。公館淸樽開讌語。永夜不寐聞寒柝。白戰張軍各自強。詩壇酒壘還相扼。諸子文章日杲杲。我如爝火徒不熄。逢場恣意豈論命。一醉累月甘落拓。向來萬事多反覆。一離一合寧有極。世人相對不相識。尺地亦如山海隔。益知茲會不可常。更展朱盤催鼓笛。擊節高歌肝膽露。今辰何辰夕何夕。酒闌相見忽歎息。倚劍一嘯聲更劃。男兒墮地要材力。豈異金在爐中躍。數子俱爲時所重。縱欲拂衣那可得。我待東還脫身去。塵纓更向滄浪濯。他年雪棹倘相訪。白頭醉臥江邊石。</text>
<title>和許天使回瀾石韻</title>,<text>名區奇絶一壺裏。千丈丹崖波上起。地勢斜分重疊山。天光倒落淸泠水。驚濤濺沫飛半空。巨石矗矗橫當中。新安之江但淸淺。安得與此爭豪雄。翰林筆端移造化。寫出分明如畫工。興酣騎馬忽歸去。但見落日低蒼峯。</text>
<title>和許天使練光亭晩眺韻</title>,<text>澄江衮衮從東來。使人一望心眼開。汀花岸柳相掩映。白沙靑草爭縈廻。連天蒼翠見遠樹。隔渚依微辨孤嶼。有樓孤絶臨層城。千載樓空鶴已去。人傳錦繡堆成山。山下湛湛成回灣。天孫一去招不來。空有舊跡留其間。春風淡沲春水明。白鷗歷亂如飛雪。大野日落煙沈沈。更倚危欄待明月。此地興亡經幾秋。古都寂寂江自流。只今山河留勝槪。可憐歌舞餘荒丘。一杯相屬莫停手。死生夢幻君知否。不如捲取長江水。倒瀉樽中作春酒。自從麟馬乘雲飛。朝天之處空苔磯。安得相隨出六合。驂鸞駕鶴無時歸。</text>
<title>題群山二友圖 爲金君志遠，趙君士安作。</title>,<text>漢陽趙夫子眼如九秋鷹。南州金秀才心貯玉壺氷。二君相去千餘里。二君氣味乃相似。浮遊湖海偶見之。相視一笑無復疑。男兒得意有如此。海可轉兮山可移。百年情義比瓜葛。死生貴賤焉足說。白石淸川松桂林。晤言不暇煩招尋。古來世事無不有。却恐會合難可久。故用寫作風流圖。趙子丹靑絶代手。昂藏相對兩幅巾。標格不是塵中人。從此千秋更萬歲。傳之仍雲期勿替。我手撫圖三歎息。管鮑古道今誰識。君唯畫貌不畫心。所以不可無我吟。</text>
<title>次和友人古意</title>,<text>秋空凌凌秋夜涼。草木搖落天雨霜。去家千里來遠方。兩鬢雪白身無裳。自古壯士多自匿。風塵欺人面黧黑。龍泉晦盡秋蓮色。空有冤氛射斗極。</text>
<title>家有佳木七株。皆先祖承旨府君手植也。眞松二。老松一。海松一。丹楓一。赤木二。近六十餘歲。枝幹古怪。凡城西甲第以池館名者不少。無此奇也。壬辰之亂。棄家逃生。室本懸罄。無可顧戀。獨此七木。時入夢想間也。癸巳夏。京城平。余自江都歸。六木皆火死。獨海松無恙。蒼翠依然。余繞之三匝而後去。秋。自德水歸。海松又無恙。余又三匝而去。今年春。歸自湖西。海松已爲人所薪矣。余惜其能自保於兵火之中。而卒不能免於斧斤之患。乃作惜海松詩。</title>,<text>吾家庭前七好樹。種德恭聞自吾祖。悠悠人世幾朝昏。黛色參天皮溜雨。回廊曲檻宜醉睡。六月天籟生秋氣。拾遺枏樹誰比數。孔明古柏堪等伍。往者遭亂忽飄蕩。蒼翠經年勞夢想。十生九死返故里。寂寞園廬但草莽。海松一株獨秀絶。白甲蒼髥舊時樣。盤桓盡日不敢去。兩手摩挲心自語。從來醉耳愛松風。況此舊物情何窮。方期築室老其下。一生對此甘長終。誰知百年霜雪幹。去入人家竈火爨。空餘斷槎榛棘間。忍見春雨苔痕斑。忽憶少年心尙孩。一日上樹能千回。自經喪亂飽憂憫。白髮如絲侵兩鬢。浮生草草那可論。植物無情有時盡。題詩擬續嘉樹傳。把筆孤吟涕如線。</text>
<title>雨中懷持世</title>,<text>此子不易得。平生多苦心。可憐連日雨。誰念子桑琴。花發樹容媚。鳥鳴春意深。何時江上宅。把酒一開襟。</text>
<title>次李佐郞惠韻。作別。</title>,<text>相逢欲何贈。耿耿百年心。我讀遠公傳。君爲梁甫吟。秋蓮看古劍。流水聽鳴琴。又作江潮別。徒然佩玉音。</text>
<title>酒熟戲題</title>,<text>平生秀才麴。風味極難忘。錯認連宵雨。驚聞滿甕香。未須煩上醡。聊復急呼觴。一酌能成醉。低頭拜杜康。復。一作自。</text>
<title>閑居謾題</title>,<text>隙地容三逕。虛簷寄數椽。泉聲搖客夢。山氣潤琴絃。酒熟寧辭醉。詩成不要傳。行藏百年事。聊復任蒼天。</text>
<title>昇天府待潮。書懷。</title>,<text>疾病貪宜數。功名老自休。浮生長世故。歸路偶滄洲。野外孤村暝。江邊獨樹秋。前途未易料。惆悵倚津樓。偶。一作復。</text>
<title>送人赴扶安廣文之任</title>,<text>問爾今奚適。瀛山海水涯。官雖鄭虔冷。才是陸機多。絶國元千里。深情更一家。江潭春草歇。離恨定如何。</text>
<title>林子中挽章</title>,<text>古道還今世。吾徒得此人。襟期元洒落。詩法更淸新。戀主心長苦。論交意甚眞。那將經濟略。去作北邙塵。</text>
<title>客舍。贈閔士豪。閔頗解卜筮之書。</title>,<text>海右多奇士。樽前得此流。窮途雙白首。虛館又淸秋。世事難容力。人生本自浮。行裝正簫瑟。知命更何憂。</text>
<title>寄題鳧舃軒。用月沙相公韻。</title>,<text>扶蘇古名勝。傳是濟王居。地僻溪山秀。官淸簿牒疏。方期習池醉。先得使君書。更起南遊興。西風動客裾。</text>
<title>次友人十六日之作</title>,<text>皎皎鄕關月。那堪客裏看。纔生江樹外。忽入海雲端。旅況頻呼酒。詩情獨倚欄。池塘迎曙色。轉覺十分寒。</text>
<title>用善養亭詩韻。贈丁秀才。鋏</title>,<text>雲林此幽絶。眞愜碩人居。淨室堪容膝。王門肯曳裾。風流同阮巷。松菊似陶廬。別有難忘處。春溪正可漁。</text>
<title>送人謫行</title>,<text>世路難如此。浮生可得全。樞機雖在己。回斡亦關天。我病宜休酒。君詩莫浪傳。從今各努力。默默度殘年。</text>
<title>臘月二十二日。飮張持國 維 宅。錦陽尉携酒來會。是日微雪。</title>,<text>愛此樽前客。俱爲席上珍。誰知賢駙馬。亦是好詩人。小雪初經臘。寒梅未放春。不辭隨量飮。明日隔紅塵。未。一作欲。</text>
<title>次韻子愼旅懷 二首</title>,<text>節序殘春盡。生涯古郡西。異方花絮亂。歸路夢魂迷。落照雲依岫。空林鳥返棲。裁詩爲排悶。吟罷却悽悽。舊國靑山外。孤村碧水濆。催歸花裏鳥。忍向客中聞。岷嶺思收芋。泥坊憶煮芹。艱難負棲遁。旅次幾回焚。</text>
<title>吳都司別章。代人。</title>,<text>虎節辭天闕。龍韜將水軍。弓開秋月魄。劍拂曉星文。惠化邊氓說。英威海寇聞。歸來應奏凱。萬歲奉明君。妙略高天下。英名滿海東。鼓聲翻疊浪。劍氣吐長虹。叱咤千人廢。橫行萬里空。他年麟閣畫。誰敢比奇功。</text>
<title>次持世韻</title>,<text>大道何寥闊。茫茫一世瞢。歸來建德國。依止梵王宮。白日看將暮。滄波望不窮。平生飛動意。獨立向天風。</text>
<title>次子餘韻 二首</title>,<text>賤子無人記。蹉跎二十秋。百年何日已。萬事此生浮。已覺支離甚。聊爲爛熳遊。古今無限意。江漢一歸舟。人間正炎熱。山木已含秋。古寺泉聲急。孤村海氣 一作色 浮。身閑知境寂。意適得天遊。可笑殘生事。悠悠不繫舟。</text>
<title>自詠</title>,<text>擧世皆明哲。如何我獨頑。跡超榮辱外。名在是非間。居對卷中聖。出遊湖上山。平生一樽酒。餘事不相關。</text>
<title>用子寬韻。題子定江亭。</title>,<text>窈䆗淸江曲。風煙自一家。寒宵峯吐月。落日浪吹花。竹嫩生新影。梅殘倚古査。知君丹竈在。早晩躡蒼霞。</text>
<title>題具容詩卷後</title>,<text>夫子去不返。人間留此詩。平生用心苦。風格少人知。楮島看花處。城山聽雨時。百年歡會地。窮老獨餘悲。</text>
<title>次玄翁韻</title>,<text>亂後交遊少。唯君是故知。同爲湖外客。每憶洛陽時。末路聊隨俗。窮愁不廢詩。向來憂世志。相對輒生悲。淸樽了寒夜。河漢欲西傾。供世本無力。學詩新有聲。頭顱生白髮。肝膽照靑萍。在世誰非客。休論去住情。</text>
<title>冬至夜。會伽倻精舍。是夜。子寬彈琴。</title>,<text>相逢旣云幸。況是水雲鄕。日出寒江靜。山深古木蒼。天時一陽動。人世百年忙。忽聽峨洋曲。平生意更長。</text>
<title>登齊山亭。用使相韻。</title>,<text>故園已云遠。客懷何以寬。諸公不相棄。高閣幸同攀。驛路迷深雪。邊雲釀晩寒。那堪望鄕處。更見鳥飛還。</text>
<title>新安途中遇雪。次車校理韻。天輅</title>,<text>早發嘉平館。途中見雪花。着城迷古堞。鋪渚失淸沙。野闊愁孤鳥。林寒噪暝鴉。歸心忽惆悵。家在漢江涯。</text>
<title>新安館書懷。用齊山亭韻。</title>,<text>作客仍多病。逢場且自寬。淸詩愁絶倒。長路怯追攀。古邑人家少。孤城樹色寒。鄕關不可見。只向夢中還。</text>
<title>次子敏臘月二十七日之作 二首</title>,<text>但恨身將老。非關辱若驚。夢魂愁易斷。燈火夜能明。世事客行遠。天時春意生。近來疏酒盞。聊復就徐傾。天涯人事絶。歲暮客魂驚。莫厭談更僕。何妨坐到明。機關看薄俗。乾沒歎浮生。此酒難重把。煩君盡意傾。</text>
<title>次子敏人日韻</title>,<text>過年知幾日。春夜七回晨。便覺天時改。仍看物候新。此邦雖絶域。今夕是佳辰。且盡一樽酒。莫論千里人。</text>
<title>次子敏韻</title>,<text>遠遊非寂寞。文字寄淸歡。對酒寧辭醉。當筵未厭讙。胡山天際辨。關月夜深看。不復聞刁斗。方知四海安。</text>
<title>五峯相公行至宣州。作詩見寄。期以上元前到此。共作龍淵之遊。次韻奉答。</title>,<text>傳聞隴西老。高蓋駐宣州。把酒句溪月。題詩謝眺樓。永懷瞻玉樹。先喜得銀鉤。會待觀燈夕。龍淵作勝遊。良夜不可負。新年天氣澄。鶯花春欲動。稼穡月堪徵。愛節常情似。追歡舊俗仍。公詩能到此。報喜有晨燈。國俗於上元。看月出。以占一歲豐凶。</text>
<title>次車五山聞使相月夜登統軍亭韻</title>,<text>城上軒楹敞。憑高眼界空。經心遼野月。吹面薊門風。宇宙華夷別。山河表裏同。唯應千載勝。題品待吾公。</text>
<title>次韻。送李相禮東還。二首。</title>,<text>絶域年華改。鄕書尙未來。病多甘伏枕。愁劇懶含杯。已歎辭親久。那堪送客回。遙憐湖上宅。春色到寒梅。二載別南國。悠悠鞍馬間。邊心一片月。鄕夢萬重山。坐賴烏皮穩。行憐柱杖斑。愁中送歸客。回首淚空潸。</text>
<title>和子敏見示韻</title>,<text>詞臣銜鳳詔。幾日發皇州。落照長寒眼。新春轉益愁。鄕書今隔絶。旅館尙淹留。獨有還家夢。中宵到石洲。</text>
<title>客館書懷 二首</title>,<text>絶域當遼界。邊陰特地寒。風沙連日暗。氷雪入春殘。深覺旅遊遠。更知行路難。別家三箇月。始得一書看。古塞人煙少。寒山日色微。到來初臘雪。留滯已春衣。宇宙身奚適。風塵事易非。誰知閉門睡。只爲夢郊扉 閉門。一作盡日。</text>
<title>次韻子敏聞皇華消息。呈使相。</title>,<text>忽見西來報。還家似有期。新詩聊自慰。春酒不須辭。薄俗雖多事。奇遊此一時。行裝雄劍在。霜刃白差差。</text>
<title>再賦書懷韻 二首</title>,<text>古館當淸夜。疏簾透薄寒。可堪更漏永。空對燭花殘。地遠書來少。天長夢到難。欲知羈思苦。須向鏡中看。抱病身將老。逢春力更微。孤懷吟伐木。寒夜賦無衣。世路多翻覆。人生足是非。長思去年事。湖上掩柴扉。</text>
<title>走筆邀東岳 子敏</title>,<text>水國春陰重。山城日色昏。異鄕無好客。淸晝閉衡門。世事堪搔首。羈愁只斷魂。能來慰寂寞。長嘯對芳樽。</text>
<title>雨夜書懷</title>,<text>去去誰相念。依依只自憐。遠遊驚節序。歸夢怯山川。忽聽簷間雨。遙思郭外田。無端梅柳意。又復入詩篇。</text>
<title>次子敏韻。寄南郭朴說之。</title>,<text>忽忽三旬別。迢迢一紙書。世情生險阻。吾計墮空虛。野岸花初發。官橋柳已舒。如逢北來雁。音信莫令疏。</text>
<title>次使相韻</title>,<text>淸明又已至。時序一何忙。小草生幽砌。輕寒鎖洞房。春多馬卿病。酒發次公狂。坐惜芳華晩。郊園興頗長。</text>
<title>馬上口占</title>,<text>國在艱虞日。朝無老大臣。嶺南猶戰伐。關北尙風塵。耿耿此時恨。悠悠何處人。長吟出師表。涕淚滿衣巾。</text>
<title>馬上有感</title>,<text>歷㦄看時事。無端涕滿巾。誰憐病君子。我愛妄忠臣。去國哀登楚。傷時困在陳。北風吹雨雪。難述此酸辛。時有病君子妄忠臣之說。</text>
<title>遣悶</title>,<text>勿勿風塵際。何時採茯苓。鬢從愁裏白。山入夢中靑。薄世譏同俗。高人笑獨醒。百年多少事。江上一浮萍。</text>
<title>乙未暮春。過舊莊于城西。女奴買酒來饋。</title>,<text>亂後誰歸得。園廬半已空。客垂今日淚。花發舊年叢。古井春苔綠。疏林夕照紅。憑渠一杯酒。聊以慰飄蓬。</text>
<title>西郊暮春</title>,<text>屨及城西宅。依依認故林。草生斜逕狹。花發曲池深。倦客無歡意。流鶯謾好音。獨來還獨去。春月掛雲岑。</text>
<title>讀石翁遺事</title>,<text>此理無今古。求之在用功。斯文天未喪。夫子世難容。日月閑吟裏。乾坤靜坐中。無因瞻畫像。徒此揖遺風。</text>
<title>子敏詩集中。有見及語。因次其韻。</title>,<text>李子才名大。今時杜牧之。賦追前漢古。詩壓盛唐奇。萬里同棲記。三年隔夢思。可憐湖海外。相見本無期。</text>
<title>布衣先生</title>,<text>道絶何人繼。先生乃庶幾。六經寧異轍。千聖竟同歸。主敬成終始。存心徹顯微。誰知布衣底。明月自光輝。</text>
<title>大興客館。贈姜子舒。</title>,<text>風塵蔽天宇。漂梗欲何依。故國多年別。親朋此地稀。窮途重把酒。浮世幾沾衣。顚作江城雁。春來共北飛。</text>
<title>再經亂離後。飮友人家。</title>,<text>海內兵戈動。人間歲月催。百年雙鬢雪。萬事一心灰。江月盡分好。秋花隨意開。那知九死後。重把故人杯。</text>
<title>寄車五山 天輅</title>,<text>先生才格迥超儔。弱歲香名滿九州。自致靑雲違壯志。謾將黃卷坐窮愁。相如賦就上林苑。崔顥詩成芳草洲。更想守玄頭已白。閉門深巷度淸秋。</text>
<title>次持世韻</title>,<text>煙沙衰草杳難窮。江上漁竿一老翁。風浪恰聞貞女峽。雨雲疑近楚王宮。籬間樹色寒侵戶。簾外山光翠透櫳。深巷悄然無別事。獨將鷄骨口年豐。</text>
<title>舟中</title>,<text>秋生江國水煙微。夕浪汪汪漾落暉。仙客此時移桂棹。漁家幾處掩柴扉。天機衮衮人將老。山色蒼蒼鳥自飛。明日酒醒分散後。任敎風月屬苔磯。</text>
<title>吳都司別章。代人作。</title>,<text>功業如公世豈多。八年東土杖金戈。比肩韓白終無忝。方駕關張不啻過。海嶠狼煙無警急。邊樓虎柝絶誰何。銅標未到扶桑界。却笑區區馬伏波。</text>
<title>淨水寺醉題</title>,<text>海山孤絶隔塵囂。玄圃滄洲不覺遙。四海名區唯此地。百年奇事最今朝。靑天樓閣蜃噓氣。白日雷霆鰌送潮。更有一樽無事酒。醉來豪興薄雲霄。</text>
<title>郊居謾興。寄示友人。</title>,<text>幽扉寂寂面空林。一室圖書了古今。日落牛羊村路細。春來鳧鴨野塘深。裁詩不覺燭花盡。把酒更聽山鳥吟。爲問人間許長史。可能知我此時心。</text>
<title>車五山以官事到通津縣。許枉訪。竟不果。作詩見寄。余方有喪事。不卽奉和。旣數日。追次其韻。聊自遣意耳。不必示車。</title>,<text>白首扁舟落異鄕。十年浮世路茫茫。古琴流水朱絃澁。雄劍衝星紫氣長。謾興只敎詩滿篋。窮愁空賴酒澆腸。夫君是我同心者。多謝新文昨寄將。</text>
<title>送李台徵赴公州任</title>,<text>煩君好去莫長吁。薄俗從來棄碩儒。未向雲衢鳴玉佩。每投湖郡綰銅符。鷄山定雊重泉雉。錦水遙還合浦珠。我待秋風理行役。一杯能續舊遊無。</text>
<title>途中詠懷</title>,<text>關河迢遞塞垣深。歲暮行人老病侵。古邑殘墟聞吠犬。寒林落照見歸禽。田園偃息他年計。鞍馬驅馳此日心。記得小齋風雪夜。土爐燒栗擁紬衾。</text>
<title>平壤客館。與子敏，輝世夜酌。次說之黃州詩韻。</title>,<text>年年長作異鄕遊。倚遍天涯處處樓。南走剩看方丈色。西來又渡浿江流。征途漠漠塵隨眼。身事悠悠雪滿頭。此夜好懷還不淺。直敎從事到靑州。</text>
<title>奉和崔同知 岦 見示韻</title>,<text>高才自可補詩亡。光焰從來萬丈長。已與聖朝爲黼黻。遂敎盲俗識鸞凰。苦心未敢伸長句。厚意空煩枉短章。暫拜淸塵還告別。不知何日更升堂。</text>
<title>次五山見示韻</title>,<text>遠遊其柰旅愁何。邊地偏驚歲月過。日落胡沙雲出塞。天寒遼海水增波。故人書札北來少。客子夢魂南去多。試上東城望鄕國。亂山無數鬱嵯峨。</text>
<title>次使相答咸從韻 二首</title>,<text>此生眞似雁隨陽。旅食殊方費隙光。關外別心唯貯火。鏡中愁髮欲添霜。衰年去住餘滕杖。半世行藏有錦囊。賓館寂寥殘臘盡。春風何日促歸裝。百年浮世似郵程。萬事紛紛幾變更。可把酒樽謀共醉。不妨詩社忝同盟。人間貴賤看看交態。夢裏悲歡驗俗情。寒夜客窓愁不寐。知心只有短燈檠。</text>
<title>次使相韻。寄五峯相公。</title>,<text>馹騎聯翩作雁行。中途相失暮雲長。江城不寐聽寒角。山路孤征怯曉霜。書到自驚叨眷顧。歲闌渾覺減容光。共來關外還成阻。悵望無緣得拜床。余曾與龜峯公。同行至黃岡而別。前數日。公到五城。致書相問。故篇中及之。</text>
<title>除夕。以殘雪夜異鄕人分韻。余得人字。</title>,<text>去年除日落南垠。除日今年鴨水濱。良夜杯盤聊自慰。異鄕風俗却相親。白頭可耐迎新歲。靑眼還憐對故人。忽想林園殘雪盡。小梅花發爲誰春。</text>
<title>次五山偶吟韻</title>,<text>此邦形勢壯西關。夷夏纔分一水間。朔氣結雲多白雪。薊門當塞但靑山。春生旅館身仍病。家在京江夢獨還。不有好詩來起我。天涯何處可開顏。</text>
<title>次使相韻</title>,<text>愁對寒燈火已銷。故鄕音信道途遙。疏慵秪合歸漁釣。漫浪從來厭市朝。萬里登樓看北斗。三冬行藥至東橋。新春縱酒聊相謔。莫聞人間齒舌囂。</text>
<title>次使相統軍亭韻 二首</title>,<text>河源迢遞出陰山。流到亭前曲作灣。地接黃沙風振塞。天連滄海月臨關。謝樓秪是兒孫列。滕閣唯應伯仲間。此夕偶然陪勝集。一樽延賞不知還。城下長江江上山。有樓孤絶俯澄灣。群峯獵獵斜侵海。平野茫茫迥接關。胡地雲沙尊俎外。薊門煙樹有無間。使華芳草晴川句。携得風光滿袖還。</text>
<title>次韻南窓病中偶吟</title>,<text>遠遊今日偶因人。滯臥西州近十旬。關塞獨看愁裏月。郊園空返夢中身。漳濱却似劉公幹。谷口還慙鄭子眞。遙想漢京梅柳樹。春來又作一番新。</text>
<title>雨後有作</title>,<text>浮世行藏未易期。此身堪笑亦堪悲。可憐賓館雨晴後。忽憶故園花發時。旅夢只知歸去好。鄕書頗覺寄來遲。重門晝掩無人問。多少春愁付酒巵。</text>
<title>次五峯使相宴席韻 二首</title>,<text>玉樽瑤席醉無歸。美人爭歌金縷衣。相國風流誰得似。參卿文彩世應稀。亭亭落月當樓滿。靄靄春雲繞筆飛。豈識南隣病居士。竹林烏几坐忘機。是日。余適以微恙。不與宴席。萋萋江草識春歸。綠水溶溶好染衣。旅館寂寥孤燭盡。故園迢遞尺書稀。王程未許人南去。節序空看雁北飛。莫向樽前談世事。浮生榮辱有危機。</text>
<title>次副使蟠松韻</title>,<text>途邊偃蓋不知年。半拂行塵半拂煙。擁腫只應天所賦。堅貞最覺性能全。雪中古色誰能畫。風外寒聲欲入絃。一自使華留眼後。淸詩奇骨共流傳。</text>
<title>次副使平壤道上韻 代遠接使作。</title>,<text>彩節雙臨浿水濆。岸花汀草共氛氲。朝天石老空斜日。乙密臺荒有暮雲。千古江山猶壯麗。百年興廢劇紛紜。毫端卷取風煙去。一代詞華合讓君。</text>
<title>別正使大人 代遠接使作。</title>,<text>朝端俊采映時賢。粉署多年雨露偏。玉佩曉趨仙掌月。繡袍春惹御爐煙。却擎丹詔辭天陞。還使淸名滿海壖。飆馭遽歸那可駐。空瞻黃鵠白雲邊。</text>
<title>別副使大人 二首○代遠接使作。</title>,<text>驚世才華邁等倫。儼臨東土布恩綸。丰姿拔俗風標迥。勝處題詩句法新。仙旆乍淹滄嶼月。客程遙夢帝城春。衮衣忽上雲霄去。空使吾人淚滿巾。雲自蒼茫水自流。驪駒聲咽暮江頭。尋思舊會渾如夢。欲問前期轉作愁。草草離筵當落日。依依歸路隔重洲。明朝兩地遙相憶。何處靑山獨倚樓。</text>
<title>次李實之見示韻</title>,<text>世間岐路極難行。壯志居然愧未成。自歎鬢毛侵暮境。更堪庭樹作秋聲。悲歡閱盡俱陳跡。貴賤看來摠強名。家在海鄕歸未得。夢隨新雁過江城。</text>
<title>戲題</title>,<text>自憐書劍兩無成。四十蹉跎未策名。志在經綸身短褐。學窮今古號狂生。詩能遣悶時拈筆。酒爲澆胸屢擧觥。不似靑雲夸奪子。九衢塵土滿簪纓。</text>
<title>次韻柳康翎 塗 歸盤亭 柳自云。取李愿歸盤谷之意。</title>,<text>壺裏乾坤特地寬。亂山回合勢盤盤。門臨草逕長年閉。人在茅簷盡日閑。小塢竹深藏藥竈。短籬花缺露晴巒。平生愛讀韓公序。今見風流伯仲間。今見或作千載。</text>
<title>次韻府伯辱和九日詩</title>,<text>未識人間卯酉忙。閑中日月本來長。肯求僮僕生新敬。自信行藏有老蒼。病葉不禁連夜雨。寒花能作去年香。晴牕把酒遙相憶。惆悵前林易夕陽。</text>
<title>次韻。答李佐郞。</title>,<text>少年塵土謾奔忙。老覺閑居一味長。嶺外山川元歷歷。夢中松月更蒼蒼。無論海色連天碧。且愛棠花撲地香。何日共成歸隱計。竹林深處戴華陽。</text>
<title>送丁內翰 希慄 還朝</title>,<text>謫仙才調鶴天寒。早上丹霄整羽翰。暫守竹書留下邑。却隨春色向長安。淸樽謔浪風流極。虛館逢迎禮數寬。此日可堪雲雨散。直愁無計駐征鞍。</text>
<title>次韻上使承賢王宴集于南別宮</title>,<text>小國千年遇聖朝。恩波如海舞臣僚。丹誠北拱星辰近。金札東頒雨露饒。使節聯翩看紫氣。龍顏咫尺望靑霄。須知此日慇懃會。正値皇家玉燭調。</text>
<title>次副使韻</title>,<text>曉聞公堂置法筵。兩行歌吹極喧然。明庭禮設千年品。寶瑟調成五十絃。紫氣當空瞻使節。靑雲滿地立群賢。淸歡不與良宵盡。七字新詩翦燭聯。</text>
<title>次韻上使漢江紀遊 二首</title>,<text>藍輿曉出城南陌。澤國江山錦繡張。聞健且須拚勝集。逢場休說是他鄕。沙邊鷗鷺驚旗影。水底魚龍避日光。賤子承歡眞不分。綺筵扶醉鬢滄浪。南湖晴日正堪遊。玉節東臨此水頭。境勝未知淸讌冾。辰良合用好詩酬。壺中自是藏三島。海外何須問九州。星月滿天波面滑。不妨移棹更遲留。</text>
<title>次韻。謝上使書示遊浿江之作。</title>,<text>浿江春水綠潺湲。玉節東來駐彩舷。薄暮林巒生翠靄。中流簫鼓殷靑天。尊臨極浦邀新月。筆駕驚濤瀉瀑川。多謝明珠分及我。探來應値老龍眠。</text>
<title>次韻玉溜泉</title>,<text>千年古壑鎖靑嵐。小竇寒泉滑更甘。要送餘波歸巨海。故分淸響落深潭。流傳剩入詩仙詠。勝絶偏敎過客談。豈比南州一勺水。歃來唯解使人貪。</text>
<title>次韻上使觀漢城迎詔歡舞塞途之作</title>,<text>敝服微誠仰紫霄。霑恩未覺九重遙。北辰正賀虹流慶。南紀寧憂海寇剽。好雨浥花開笑臉。和風吹柳舞纖腰。佳辰更値絲綸降。恰在彤闈聽鳳韶。</text>
<title>詔使別章 二首</title>,<text>詞華驚世世爭降。古鼎能將筆力扛。江左風流元第一。朝中屬望更無雙。手擎鳳詔辭天闕。身着猩袍出海邦。秪恨雲輧留不住。驪駒嗚咽不成腔。鸞書降自九重天。白日人間見羽仙。飆馭可容留下土。風期已覺賴前緣。江潭芳草封離恨。驛路殘花照別筵。他夜只應勞遠夢。帝鄕宮闕五雲邊。</text>
<title>次白雲莊韻二首。爲李參奉 克蕃 題。</title>,<text>聞君新結數間廬。林壑端宜隱者居。樂志但持長統論。求官寧作子公書。閑來把釣桐江上。靜裏燒香竹雨餘。身世只應供一笑。小軒高枕北窓虛。深知百鬼瞰高明。小圃聊堪學邵平。照眼花枝舒嫩蕊。關心藥蔓長新莖。西窓暮挹千峯翠。南浦秋看一雁橫。塵土向來徒自苦。陸沈浮世貴無名。</text>
<title>次汝仁贈別韻</title>,<text>夢中猿鶴夜啾啾。想見雲霞海上洲。好向名區謀小築。獨將衰鬢別吾州。窮途更送人南去。歸思空隨水北流。世事糾紛身欲老。不知何地續淸遊。</text>
<title>次風詠亭壁上韻 卽席走筆</title>,<text>勝日淸尊醉卽休。對君無地可言愁。依然路入桃花洞。忽復詩成芳草洲。塵土自憐長局促。登臨何惜少遲留。世間好會元難剋。更耐吾生鬢已秋。</text>
<title>詔使別章</title>,<text>丹山彩翮養初齊。飛下靑丘捧紫泥。文字未容班氏好。風流渾覺謝家低。麟袍耀日人爭覩。鶴野連空路欲迷。惆悵仙輧不可駐。帝京遙在五雲西。</text>
<title>題房秀才 元震 沙溪精舍。用昔賢韻。</title>,<text>山自縱橫水自東。聞君行義在其中。幾人好事來看竹。浮世關心獨撫松。佳月轉簷寒艶艶。幽花當戶晩瓏瓏。傳家已覺靑氈重。百世風流定不窮。</text>
<title>九日。用善述前日見贈韻。却寄。</title>,<text>論兵獻賦爲誰雄。獨向殊方逐轉蓬。塵世可能容古道。騷壇聊復策新功。逢辰強把黃花酒。吹帽偏驚白髮翁。忽憶君家好兄弟。幾時書札附歸鴻。</text>
<title>寄題通津韓老幽居</title>,<text>一區山水隔風塵。魚鳥忘機度幾春。早佩弓刀勤武略。晩將襟抱托詩人。閑開淨室恒留客。力致淸尊不計貧。會待明年花月夜。扁舟吾欲問通津。</text>
<title>舟次豆毛浦。登申景昇亭子。次壁上韻。</title>,<text>輕舟欲向廣陵津。忽此相看兩幅巾。危檻夜虛宜對月。小園春靜不生塵。江扉面水迎歸棹。山雨隨風捲釣綸。淸賞未闌催解攬。明朝回首畫中人。</text>
<title>新春謾興</title>,<text>昨夜江頭風揭屋。朝來急雨洗輕塵。人今憔悴仍耽酒。鳥已間關欲報春。佳興不隨時節改。窮愁還覺鬢毛新。妻兒莫歎簞瓢罄。宣聖猶曾困在陳。</text>
<title>楊經理 鎬 畫像奉敎</title>,<text>將星當日照天東。自是關西第一雄。整頓乾坤談笑裏。折衝樽俎指揮中。事如雲水千秋白。威鎭山河萬里空。遺像在堂凝不動。至今毛髮凜生風。</text>
<title>送朴說之 東說 出牧羅州</title>,<text>好去羅州老使君。向來才望獨超群。不辭太史周南滯。要作東坡嶺外文。燕寢淸香森畫戟。敬亭飛鳥沒孤雲。新詩定得江山助。千里郵筒倘見分。</text>
<title>子敏詩卷中。有在嶺北相憶之作。因次其韻。</title>,<text>一代爭推大雅文。陽阿曾許里人聞。平生故舊誰憐我。晩歲情親獨有君。蝶夢每隨三夜月。雁書長阻萬山雲。如今莫話靑溪髮。貧病年來白九分。</text>
<title>次韻車五山詩</title>,<text>曾是仙都玉筍班。謫來人世幾時還。才高冀北空群馬。詩似淮南作小山。逸興迥超榮辱外。淸談不着是非間。滄江一別無消息。叢桂何緣得再攀。滄江。一作風塵。</text>
<title>賊退後入京</title>,<text>故園荊棘沒黃埃。歸客空携一影來。千里山河流戰血。百年城闕有荒臺。南天畫角何時盡。西塞鳴鑾幾日回。獨向松郊尋舊路。斷雲喬木有餘哀。</text>
<title>城南</title>,<text>池臺蕪沒有寒灰。浮世凄涼只可哀。旅泊幾回驚節換。鄕關今始見花開。靑郊雨氣風驅去。華嶽煙光鳥帶來。景物宛然時事異。不堪重把故人杯。</text>
<title>子敏詩集中。有見及語。因次其韻。</title>,<text>壯語驚人奇又奇。相如詞賦子卿詩。誰憐紫氣久埋沒。更耐白頭生別離。作客共來千里地。論交休說十年時。夜闌秉燭眞如夢。滿卷淸篇慰所思。壯語驚人。一作駿逸淸新。</text>
<title>望雲亭。爲李子敏作。</title>,<text>幾片閑雲故故飛。此時遊子淚沾衣。西江風浪書長阻。南國星霜夢亦稀。鶴髮可憐侵暮景。草心何以報春輝。誰知天畔登臨眼。却羨林鴉接翅歸。</text>
<title>海村雜興</title>,<text>自從蠻醜犯天威。戰士如今尙鐵衣。三闕殿臺秋草沒。八州民物曉星稀。張騫入海無消息。秦檜當朝有是非。蟣蝨小臣何所補。百年林下掩柴扉。</text>
<title>客懷</title>,<text>荒村寥落倚孤城。日夕唯聞畫角聲。風獵短籬寒犬吠。月臨虛閣候蟲鳴。愁中得句還無賴。亂後逢人更有情。魂夢不知身臥病。夜來騎馬指歸程。</text>
<title>贈沈生</title>,<text>吾曹自是飮中仙。爾似宗之美少年。玉雪肌膚元可念。錦囊詩句也堪傳。山園雨罷花如霰。江郡春深柳滿煙。此地相迎更相送。不禁離恨共依然。</text>
<title>寄車五山</title>,<text>客愁如醉幾時醒。歲暮江城獨掩扄。供世自悲雙鬢白。讀書還愛一燈靑。殊方佳節古今恨。歸夢故園長短亭。意氣百年雄劍在。夜寒光彩動秋星。</text>
<title>秋日旅懷。次汝仁韻。</title>,<text>孤城千古地。遠客百年心。樹老先秋色。山寒易夕陰。天時正搖落。世路幾浮沈。病久霜侵鬢。簷虛月照襟。夢回征雁曉。愁劇亂蛩音。多少殘生事。逢君更一吟。</text>
<title>送李子敏</title>,<text>聖世兵戈起。偸生作遠遊。蒼茫步兵哭。迢遞仲宣樓。南極孤燈夢。西江萬里舟。吾人元草草。此別信悠悠。劍術終無賴。詩名轉覺浮。山川嗟異路。風雨苦同憂。念念經過少。看看歲月遒。明年寒食節。萬一會神州。</text>
<title>和許天使玉溜泉韻</title>,<text>孤岫翠娟娟。中藏小有天。石危斜逕盡。巖坼細泉懸。滴滴聲偏好。瓏瓏色更鮮。看時疑玉液。聽處愛風絃。漏洩纔由竇。奔流忽作川。誰知終混混。還自始涓涓。一派雖歸海。眞源秪在巓。秋宵宜照月。春日或生煙。一入詩仙詠。芳名萬古傳。</text>
<title>靜中吟</title>,<text>意實群邪退。心虛一理明。靜時觀萬物。春氣自然生。</text>
<title>雨夜書懷</title>,<text>微雨夜廉纖。曉風吹作雪。爲問江南人。梅花幾枝發。</text>
<title>次牛溪先生韻。題朴生 守慶 幽居二絶。在三登</title>,<text>地僻無人跡。林深有鳥言。方知別世界。不獨在桃源。峽裏村墟古。園林帶碧流。茅茨如可托。願卜水西頭。</text>
<title>題畫梅竹月</title>,<text>老竹何龍鍾。新梅更奇絶。已令魂骨醒。況着淸宵月。</text>
<title>戲次成進士 輅 見示韻</title>,<text>湖海成夫子。平生百尺臺。君卜居楊花浦上。每自誇。屋後小臺以爲絶勝之地。故云。 可憐經世志。頭白但含杯。</text>
<title>李僉知宅卽席示任御史子正</title>,<text>勝地宜佳客。淸樽近繡衣。窓前數枝菊。不解避霜威。</text>
<title>十日。携琴訪沈載寧不遇。就籬邊菊下。呼叉鬟命酌。獨飮數甌。彈平調三兩曲。遂留詩而還。</title>,<text>不歎主人出。但憐秋菊香。瑤琴三兩曲。獨作後重陽。獨。一作聊。</text>
<title>次時叔韻</title>,<text>相知卽故人。何必宿心親。莫怪移家計。宣尼重里仁。家。一作居。</text>
<title>用前韻。呈石田。</title>,<text>歡伯是良友。睡鄕爲廣居。如何石田老。詩句每煩予。</text>
<title>偶作</title>,<text>我愛秦淮海。或作楊秦子 當年字太虛。一生燈火讀。強半是兵書。</text>
<title>村居雜題 三首</title>,<text>渴人多夢井。飢人多夢庖。春來遠遊夢。夜夜到江郊。昨夜月沈霧。今朝山出雲。無端波上雨。細細作靴紋。昨日半日睡。今日半日睡。睡鄕非故鄕。聊以適吾意。</text>
<title>讀兵書有感</title>,<text>局促英雄老。蒼茫日月奔。平生三尺劍。何以答君恩。一作恐負聖明君。</text>
<title>贈歌人尹汝極</title>,<text>莫唱南山粲。何人爲一聽。卽今天下耳。空識有秦靑。</text>
<title>人日獨酌</title>,<text>誰復題詩寄草堂。獨開尊酒慰悽涼。春來故國無消息。柳色梅花空斷腸。</text>
<title>楊花江趙持世 緯韓 幽居。次李子敏 安訥 韻。留別。</title>,<text>憑君莫唱鷓鴣辭。楚客如今怨別離。明日孤舟更千里。相思叵耐菊花時。</text>
<title>河源。留別申質夫。樸</title>,<text>無限離愁春酒濃。雪消南浦草茸茸。孤舟明日巴陵道。回首雲山千萬重。</text>
<title>卽事</title>,<text>松枝作架蔽秋陽。分外新添一味涼。淸書掩門無客到。不妨高枕夢羲皇。</text>
<title>次鏡環子謾興四首韻</title>,<text>操存妙處問何如。心地淸涼水鏡虛。盡日不生塵土想。一簾疏雨對薰爐。右存心素志平生在六經。只今雙鬢欲凋零。胸中自有明如鏡。險阻艱難實飽更。右積行百氏紛紛各有名。曲蹊隨處引人情。申韓老佛徒爲爾。孔孟遺書要舌耕。右擇術求田問舍已多年。卜宅眞同孟母遷。城市囂塵非我所。白頭端合臥林泉。右卜居</text>
<title>題諸君藥山醉歸圖</title>,<text>寺邊江岸水連空。人醉殘陽杳靄中。繪事至今遺恨在。尊前不着石洲翁。</text>
<title>偶與數客。至二梧亭。主人設筵夜酌。琴歌之樂頗洽。戲賦一絶。主人姓李。名曇。以納粟。位至三品。</title>,<text>此地琴樽還此時。人間好事本無期。風流到底不可朽。更遣石洲來賦詩。</text>
<title>雪中行</title>,<text>山色蒼茫半有無。北風吹雪滿長途。只今安得元暉手。畫我披蓑覓句圖。</text>
<title>次使相口占十絶韻</title>,<text>旅館寒燈逼歲除。暫憑烏几夢郊居。如今未覺千金重。願得家人一紙書。風沙漠漠塞天昏。客子貂裘故不溫。獨在異鄕歸未得。慈親應倚日斜門。病後筋骸賴杖持。鬢毛蕭颯葛巾欹。破除俗事須多酒。排遣羈愁有小詩。谷口當年學子眞。偶然爲客落風塵。何緣得遂幽棲志。看水看山老此身。鄕愁無日不回腸。歲月蒼茫關塞長。孤館獨眠寒夜永。一燈明滅照空床。落地貴爲男子身。眼看四海作比隣。寧知湖海三年客。又作關河萬里人。窮冬作客見春回。千里家書尙未來。怊悵旅愁兼節意。浮生半向此中催。浪跡溪山記往年。一枝筇杖白雲邊。秪今鞍馬成何事。空歎幽期負老禪。不須彈鋏歎無魚。腸肚從來習野蔬。何況浮生有定分。貧儒食籍是寒菹。羸驂齕豆浪翻江。深屋無人對蠟釭。強飮一杯成小睡。五更風雪打寒牕。</text>
<title>雪後。呈東岳。</title>,<text>中宵忽覺紙窓明。淸曉開門雪正平。安得與君乘興去。統軍亭上看新晴。</text>
<title>次韻使相正月三日雪 二絶</title>,<text>狐裘中夜十分寒。金鴨爐存火易殘。爲有兒童報春雪。不辭淸曉捲簾看。柴門深閉斷來人。白雪鋪庭厚作茵。忽覺今朝寒氣薄。使華詩律發陽春。</text>
<title>次使相韻。贈連上人二絶。</title>,<text>前身應在蕊珠宮。何事謫來塵土中。自笑半生徒自苦。機關用盡不如公。二年爲客別鄕關。關路迢迢隔萬山。忽有山僧來訪我。招提昨夜夢中還。上人。乃淨土寺僧。寺卽余少年隷業之地。</text>
<title>次思庵韻。贈楊理一。</title>,<text>我逐虛名落世間。山壇有約幾時還。逢君聽唱關東曲。領略金剛萬疊山。楊也善唱關東別曲。</text>
<title>席上。次使相算博士體。</title>,<text>千山萬山欲落月。一陣兩陣何處風。錦筵紅燭五更盡。相對六人皆醉翁。</text>
<title>題慈山梨花堂</title>,<text>依山傍水十餘家。冒雨人來日已斜。公館寂寥官吏少。滿庭零落海棠花。</text>
<title>過松都口占</title>,<text>城池寂寞古臺荒。樹木無言送夕陽。牛背小童橫短笛。不知人世有興亡。</text>
<title>正月三日。見雪有作。</title>,<text>去年今日龍灣館。把酒曾題春雪詩。好事只今歸夢寐。天時依舊鬢如絲。</text>
<title>次家兄草樓子 韐 韻</title>,<text>宦海風波蛟吐涎。隨緣聊作飮中仙。樽前獨酌成沈醉。不待花枝擊鼓傳。附草樓韻初聞酒熟口流涎。忽把深杯意欲仙。身事卽今宜縱飮。姓名後世不須傳。</text>
<title>嬋娟洞</title>,<text>古洞寥寥草自春。客來何事暗傷神。可憐此地埋珠翠。盡是當時歌舞人。</text>
<title>春日郊居</title>,<text>溪上春蒲欲吐芽。籬邊紅杏已開花。空簾日靜無餘事。坐見黃蜂趁早衙。</text>
<title>偶到湖上人家。索酒不得。戲成一絶。</title>,<text>惜無詩句答年華。爲向湖邊問酒家。却殺今朝好風景。對花空啜一甌茶。</text>
<title>春日有懷亡友姜子舒</title>,<text>不見臨風玉樹姿。百年存沒兩堪悲。春來處處山花發。尙記平生對酌時。君乃僕酒伴。古詩。有兩人對酌山花開之句。故云。</text>
<title>簡吳翰林 翊</title>,<text>人傳柱史是仙郞。金櫃紬書竹帛光。更想官醪風味好。不妨分與病夫嘗。醪。或作杯。</text>
<title>簡府伯沈令公學而 悅</title>,<text>雲子本無傾蓋分。麴生新有絶交書。如今學得村翁法。便向靑山斫小畬。</text>
<title>觀打圍。呈府伯。</title>,<text>澤國天寒好打圍。原頭草短馬如飛。割鮮野食渾閑事。只爲防邊試武威。蕭蕭風雪搏旌竿。殺氣吹空劍戟寒。敢道書生無膽勇。知君終擬斬樓蘭。</text>
<title>聞月沙令公回自帝京。聊寄問。</title>,<text>仙旆歸來自帝州。來時應上謝公樓。何當更翦西牕燭。共把深杯話舊遊。</text>
<title>寄題宋林川 枏壽 兄幽居</title>,<text>浥露和煙淡復濃。百般紅紫共春風。東君不管繁華事。都付先生杖屨中。右春回壇草堂東畔古壇西。香雪漫空咫尺迷。想得夜寒人不寐。子規聲歇月輪低。右梨花亭見說新堂結搆牢。雲林花石與周遭。知公不作平泉記。欲學甄君孝義高。右思孝堂</text>
<title>秋夜</title>,<text>凄凄風露覺秋深。一夜寒聲在竹林。除却平生管城子。更無人會此時心。</text>
<title>李判官 愼言 遣子求詩。走筆以寄。</title>,<text>守靜君方湖上宅。卜居吾亦海中山。休辭雪夜來相訪。兩地帆風一日間。</text>
<title>春題</title>,<text>風塵不到野人家。獨掩衡門度歲華。莫笑此翁貧至骨。春來嬴得滿山花。</text>
<title>次五峯韻。題李淸風 基卨 幽居。</title>,<text>北牕風致繼陶君。虛室淸香盡日薰。隙地可能容小築。滿江煙月欲平分。</text>
<title>去年十月。環草堂種松栗雜木僅五十株。春來旱甚。枯死殆盡。獨巖隙小松。蒼翠依舊。感而有作。</title>,<text>種木莫須誇得地。春來枝葉摠凋零。誰知一尺巖間土。能使孤松自在靑。莫。一作不。</text>
<title>次韻。答友人。</title>,<text>相逢不用問幽居。生理唯餘一架書。爲謝故人情不淺。雪舟能復訪吾廬。</text>
<title>和唐人黃陵廟詩。與持世，子漸，善述，獻甫同賦。</title>,<text>江草萋萋春復春。至今瑤瑟怨猶新。新詞爭唱竹枝曲。明月孤舟何處人。</text>
<title>尹廣川在松都。遣人相邀。余初自京江得病還家。不能赴約。次來韻以謝。</title>,<text>書報山醪欲醱醅。素封靑眼一時開。佳期不是故相負。抱病新從京口來。</text>
<title>杏樹下治小壇。連雨數日。已生莎草茸茸可籍。爲賦一絶。</title>,<text>小壇新削平如掌。更愛靑莎雨後新。却想明年落花節。亂紅無數點芳茵。</text>
<title>金秀才 守鋐 載酒來訪。留一夜而去。賦一絶爲別。</title>,<text>寒天來訪老書生。感子慇懃不世情。更約明年桃李月。一樽重會鳳凰城。</text>
<title>留別</title>,<text>千里來敲白竹扉。可堪離恨更依依。分明十六懷川景。領取溪山滿袖歸。</text>
<title>諸公追餞於碧落亭。書此爲別。</title>,<text>危亭樽酒對秋山。珍重情人送我還。他日莫忘分手地。碧溪東畔亂松間。</text>
<title>無題</title>,<text>江潭芳草綠萋萋。別恨撩人路欲迷。想得洞房春寂寞。杏花零落子規啼。</text>
<title>夢中作 十二月初二夜。宿河陰村舍。</title>,<text>誤逐浮名別故山。獨將書劍滯秦關。籬邊黃菊爲誰好。隴上白雲空自閑。</text>
<title>謹和先祖陽村次古人畫梅韻。與李學士 詹 同賦之作。</title>,<text>曾識江南第一花。怪來顏色黑如鴉。試看疏影橫斜處。猶似孤山處士家。陽村詩曰。臘盡江村未有花。尋梅終日到昏鴉。忽逢玉質蒙煙霧。不覺來從兔穎家。</text>
<title>九日</title>,<text>江南江北葉初飛。九日樽前淚滿衣。故里荒涼秋草裏。不知經亂幾人歸。江漢滔滔日夜流。歸心長在水西頭。郊扉寂寞無人到。籬外黃花又一秋。憶昔登高強盡歡。終南秋色照杯盤。寡妻群盜今如此。忍把茱茰仔細看。</text>
<title>途中立春</title>,<text>漢陽迢遞隔雲山。遠客空携一影還。却恨春風不相待。曉來先我入鄕關。</text>
<title>有感</title>,<text>萬事悠悠醉復醒。百年身世一浮萍。逢人欲訴心中恨。可柰時時睡不聽。</text>
<title>河西書院</title>,<text>院門深閉鎖松筠。不見當時寂寞人。獨有萋萋庭畔草。春來又作一番新。</text>
<title>憩路傍廢池</title>,<text>誰家池上草離離。客子沈吟有所思。獨背斜陽愁不語。東風吹淚滿花枝。</text>
<title>題居業錄後</title>,<text>儀表江南第一人。鶉衣簞食亦安身。傍花隨柳渾閑事。誰識先生自在春。</text>
<title>西湖舊感</title>,<text>酒後詩成一百篇。筆端移得好風煙。詩篇散落無尋處。只有風煙似昔年。庚寅夏。與子敏同遊兩宜堂。有唱酬集一奏。爲兵火所燒。淸江一半浸寒山。幾點漁燈杳靄間。人與白鷗相對睡。夜深微月照汪灣。</text>
<title>路上口號</title>,<text>歇馬溪橋日未西。春風吹草綠萋萋。靚粧臨水小桃發。好語隔林幽鳥啼。</text>
<title>路上望三角山</title>,<text>積翠浮空氣象豪。衆山環列細秋毫。向來西北天傾處。賴是三峯拄得牢。</text>
<title>題厚陵僧舍中</title>,<text>朝家具禮設齋郞。洒掃玄宮有古常。誰使西方髡首輩。一間茅屋祭先王。</text>
<title>醉吟</title>,<text>少年學劍不成去。屈跡淮陰屠市中。愁來飮酒一百榼。醉吐長虹撑碧空。</text>
<title>題壁</title>,<text>藤床木枕可安身。虛室淸無一點塵。有竹千竿梅十樹。百年生計未全貧。</text>
<title>留別李景醇 名希孟</title>,<text>相逢一笑已忘言。此日分離却斷魂。洛口他年如訪我。水邊林下掩柴門。</text>
<title>平壤寓居。有僧來訪。</title>,<text>客子勞勞塵滿衣。山人何幸肯敲扉。晴軒相對忽惆悵。花落故園猶未歸。</text>
<title>戲贈而性</title>,<text>平生結客少年場。流落江湖鬢欲蒼。舊懶讀書今喜讀。勿云磨甋不成璋。</text>
<title>贈高陽品官</title>,<text>書劍從來兩不成。非文非武一狂生。他年洛下如相問。酒肆兒童盡識名。</text>
<title>憶舊</title>,<text>關西佳麗昔年遊。把酒題詩幾處樓。窮巷寂寥身臥病。夢魂長繞鴨江頭。</text>
<title>失題</title>,<text>平蕪極目迥連天。渺渺歸程落照邊。安得方回斷腸句。爲君描取好風煙。</text>
<title>江南路中</title>,<text>三月江南雨滿山。鳥啼花落水潺潺。潘郞不解傷春色。却待淸秋鬢始斑。</text>
<title>聯句</title>,<text>何處難忘酒。天涯歲暮時 汝章 日沈關雪暗。風急戍笳悲。子敏 寒語聞還慣。鄕書見較遲。汝章 此時無一盞。何以慰羈離。子敏</text>
<title>夜坐聯句</title>,<text>畫閣孤城閉。石洲 殘燈遠客愁。天邊春欲半。五山 江岸草新抽。故國書難得。南窓 佳辰病不瘳。賴君拚一醉。東岳 忘却在他州。石洲</text>
<title>夜飮聯句</title>,<text>春酒鴨頭綠。石洲 桃花人面紅。歡情燈滅後。五山 詩興月明中。萬事一杯足。石洲 丈夫孤劍雄。唯應傾意氣。五山 相視吐長虹。石洲</text>
<title>肅川池亭聯句</title>,<text>四月肅寧館。微風落野棠。五峯 靑山繞雕檻。綠水滿回塘。石洲 笛奏梅花引。杯傾竹葉香。東岳 會須終永夕。持燭賞紅粧。無名氏又此地不常得。人生能幾何。不須促歸騎。且復聽離歌。東岳 霜鬢花前亞。鸎聲柳外多。五峯 今朝分散後。明日更誰過。石洲</text>
<title>挽重峯先生</title>,<text>幾折朱生檻。長爲楚水醒。從知大君子。不處小朝廷。直氣軒天地。孤忠炳日星。崔嵬錦山色。萬古只麽靑。</text>
