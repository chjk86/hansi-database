<title>次山谷雪韻</title>,<text>天公巧琢崑山玉。輕雪霏霏劇卷沙。鶴昔驚跳華表迥。驢蹄深沒灞橋科。幻回塵彖瑤成窟。別起春風柳放花。報爾休誇天下白。照余衰鬢轉增華。</text>
<title>庚申夜</title>,<text>翳翳殘燈近月正。州年庚夜政崢嶸。丹心一片堅初服。白髮千莖誤半生。暗處已知明十目。腹中應亦有三超。天君可使無多欠。穩睡堪宜達五更。</text>
<title>寄漑之</title>,<text>半世功名再上官。草廬容膝只三間。游山有約君多病。行世無媒歲欲闌。書史若繁能豈敢。琴棋雖好不如閑。三淸古洞秋懷在。赤葉黃花一半殘。</text>
<title>次映湖韻</title>,<text>江樓春好水波多。嶺外飄零客況加。十里靑山來古郭。數聲鷄犬有人家。遙林斜度鷓鴣鳥。虛落亂開桃杏花。晩放樓舡撾鼓去。柳陰留泊最深槎。</text>
<title>臨津 赴京時作</title>,<text>淸裝蕭索路脩脩。短帽輕蓑上小舟。石壁幽花沈晩汐。海門飛雨濕輕鷗。汀迷芳草增鄕思。鳥度長天有暮愁。沙峴故人無面目。津夫歌拗亦堪酬。</text>
<title>松都</title>,<text>殘城迢遞半遺基。達巷通衢古制奇。杏子比拳春盡謝。麥芒如浪雨新滋。顚碑廢刹斜陽裏。斷堞啼鴉去國時。回首終南無寸碧。白雲生處有愁思。</text>
<title>平山</title>,<text>山縣蕭條日又斜。石墻低短上蒼蘿。關河迢忽身兼遠。鞍馬飄零歲已過。數樹鴉啼知幾處。一村煙斷不多家。海棠已落愁無賴。細嗅幽香芍藥花。</text>
<title>鳳山道中。得進退格。</title>,<text>西行辜負好山河。客裏無詩答歲華。天入鳳黃晴日少。地經龍劍瘴雲多。中原每每無人火。古壘蕭蕭有荻花。萬里征鞍愁欲老。驛程搔首夜相過。</text>
<title>遼陽道中</title>,<text>舊識營州北薊連。遼陽西度思依然。中田纍纍皆殘塚。大野漫漫際遠天。九闢重門城百雉。一歸華表鶴千年。滿阡閭落非吾土。種種鄕思返照邊。</text>
<title>次古韻</title>,<text>一江風緊水粼粼。兩兩鳴鷗分外親。山郭酒莊多傍路。龍祠古碣半生鱗。鄕心遠逐白雲去。旅恨偏從落日新。萬里來遊須盡醉。與君重到未應酬。</text>
<title>三叉河途中</title>,<text>廢壘殘城向夕曛。塞邊愁思草連雲。長墻一面分胡地。河水三叉接海門。蘆紼維舟開木道。天妃留廟辱湘君。風謠欲問邦音異。倚馬行看古碣文。</text>
<title>凌河渡口。晩酌。</title>,<text>渚雲開盡淺山多。河水漫漫不見家。神廟古祠餘病木。塞城斜日集鳴鴉。鄕思緬邈憑詩話。客路陰晴借酒過。薄暮投鞭何處驛。淡煙荒草極天涯。</text>
<title>望海寺</title>,<text>山根鼇脊地凌虛。一磬飄聲近帝居。朝日噴紅跳渤澥。晴雲拖白出巫閭。蝙鳴側塔千年穴。龜負殘碑太古書。穿衲七斤僧話好。點茶聊復駐征驢。</text>
<title>海印寺</title>,<text>石橋斜入訪禪門。暫借瓊樓倚夕曛。蒲盎苔深涼意在。渚蓮風度好香聞。流回禁液西湖水。淸透重簾萬壽雲。閬苑篷萊尋不得。仙凡疑比路中分。</text>
<title>次陽樊壁上韻</title>,<text>通津橋店酒堪賖。菱唱遙聞似若耶。幽鳥一鳴晴景好。綠槐深院午陰斜。恨回飄泊浮萍水。笑却疏荒足畫蛇。暫借支頤成遠夢。海關遼水査重遮。</text>
<title>次安邊樓韻</title>,<text>鐵關天險似秦中。古塞悲笳落遠空。凍雨斜連千嶂雪。飢鴉驚叫一林風。百年去住身先老。半世悲歡氣挫雄。萬里羈懷愁不語。關河迢遞近山戎。</text>
<title>次七寶亭韻</title>,<text>不染淤泥乃爾林。高人相伴費千杯。初驚王母臨池宴。便覺滄浪濯足回。急雨時將淸韻過。晩風長送好香來。更憐近檻多淸萼。爲問明朝開未開。</text>
<title>次永興望景樓韻</title>,<text>薄官奔走鬢生華。落日憑樓地一涯。萬里征鞍愁古栅。數聲啼鳥墮林花。長坡草軟飢牛牧。廢壘鴉驚暮雨斜。南望白雲𪚥杳杳。鐵關迢遞恨如何。</text>
<title>次永興望景樓韻 其二</title>,<text>客裏無詩答歲華。一年邊況倚天涯。遙城雪盡愁銜雨。古社春回怯見花。忽上高樓人北望。更吹長笛日西斜。龍江南注無時駐。爲報歸波我奈何。</text>
<title>登高</title>,<text>落木蕭蕭節序過。瘦筇扶病上高阿。百年迷路身千里。萬事驚心海一涯。醉借紅顏酬赤葉。老將華髮負黃花。龍山落帽尋常事。且可招魂賦楚些。</text>
<title>蘇蒲泛舟</title>,<text>雙櫓齊鳴日欲頹。瘴氛秋霽海天開。山回錦繡霜楓早。水躍瑠璃晩汐來。唾與老龍珠萬斛。醉酬佳節酒千杯。南中信美非吾土。一望歸雲更慘懷。</text>
<title>金上舍 萬均 林亭</title>,<text>面水依山小閣奇。渚林春盡更多姿。百年巷僻身堪老。一架書存業可知。謀拙半生恬泊內。趣成長日笑歌時。朱絃共惜彈流水。世上無人寔子期。</text>
<title>次柳子厚別舍弟宗一韻</title>,<text>百年雙鬢已紛然。地角從來此一邊。閩越古邦人盡蜥。桂江腥雨日如年。山回劍戟秋連海。舟落湘吳水擊天。此去莫更思乃伯。放臣骸骨足蠻煙。</text>
<title>偶成</title>,<text>人間巫峽已浮沈。白首餘生只抱襟。夜梵殘時香火冷。曉禽驚後佛堂深。一心歷歷皆忠孝。萬事悠悠自古今。咲罷雲窓歌激烈。半山松檜月陰陰。</text>
<title>次淸德樓韻</title>,<text>登樓千古恨。消息費搔頭。慷慨年添病。悲涼雨積秋。伊西聞戰伐。人世幾沈浮。籍土今爲郡。居民屬魯候。</text>
<title>棘城</title>,<text>遠塞天將暮。歸鴉復一聲。陰風生古磧。驟雨作寒城。漠漠齋堂小。啾啾鬼哭聽。千年征戰地。聊此駐行旌。</text>
<title>通州</title>,<text>通州天下勝。樓觀出雲霄。巿列金陵貨。江通楊子潮。層雲秋落渚。獨鳥暮歸遼。鞍馬身千里。登臨故國遙。</text>
<title>途中</title>,<text>遠塞風生晩。蕭蕭短狄鳴。海山橫寸碧。城日畫殘明。麥浪皆黃穗。東人尙北征。愁邊無好語。詩料鬢千莖。</text>
<title>浪翁贈別 二首</title>,<text>擧世皆厚德。相逢卽強顏。狂疏余有僻。迂拙爾徧頑。以此爲襟抱。從今至歲寒。風塵先一跌。行路信多艱。</text>
<title>浪翁贈別 二首 其二</title>,<text>世道無相假。知音況別筵。懷中分白璧。愁裏斷朱絃。鳥入朔天外。詩成落日邊。歸期有鷄黍。君可發征鞭。</text>
<title>海南別希醇</title>,<text>泣璧平生友。相逢地盡頭。海山靑倒水。邊草白連秋。欲托臨分語。還憐未死軀。明朝成遠別。何處覓君臞。</text>
<title>金骨途中</title>,<text>叱駒馱疲骨。終日不成欣。島雨龍腥嗅。天風海吼聞。無恩將老母。有罪負明君。此去投僧舍。從今謝世紛。</text>
<title>到上窟</title>,<text>窮秋微雨霽。薄暮問胡僧。前浦寒潮至。遙山白月登。短筇移石上。淸嘯發雲層。更漱寒泉水。宵來鶴與朋。</text>
<title>海島別友人</title>,<text>海亭秋夜短。一別復何言。怪雨連鯨窟。頑雲接鬼門。靑銅衰鬢色。危涕滿衫痕。更把離騷語。憑君欲細論。</text>
<title>陽川偶吟</title>,<text>雁分南嶺斷家書。母也棒堂隔江居。此身客偶陽川里。少弟今宵正在廬。</text>
<title>古小雲</title>,<text>飧霞祕法太玄奇。沃𪚥燃荊午一炊。昏曉點香三禮佛。上方無盡好生涯。</text>
<title>龍菴訪仲上人。未遇。</title>,<text>積雪稜稜沒半筇。雲谿斜轉一僧蹤。到頭畢竟也無覓。碧霧滿庭丹竈空。</text>
<title>義常菴</title>,<text>風雪生夜鄕林梢。屋角雲深一磬飄。十笏禪房僧閉閤。客燈初翳佛香消。</text>
<title>王昭君</title>,<text>漢有妖姬不重輕。嫁胡猶未許輸平。世人不解毛師意。汚殺黃金受賄名。</text>
<title>傷別 忠州懸板</title>,<text>池面沈沈水氣昏。枕邊魚擲夜深聞。明宵泊近驪江月。竹嶺橫天不見君。</text>
<title>秋夜</title>,<text>銅掌霜飄月露鮮。天街鍾漏落燈前。黃茅小店香奩閉。今夜故人應未眠。</text>
<title>浪翁贈別</title>,<text>白雲京洛是萱堂。斷雁燕薊更失行。琴瑟長敎君北界。一家消息在三鄕。</text>
<title>題壁 永安都事時作</title>,<text>跌宕南關老都事。邇來扶病夜斟壺。弓懸壁上書堆案。半是書生半武夫。</text>
<title>寶山道中</title>,<text>蛺蝶紛紛釀蜜窠。驛林開遍野棠花。溪山處處唯啼鳥。麥浪連雲不見家。</text>
<title>贈遼陽河秀才</title>,<text>平生襟抱少開顏。客裏秋懷歲又殘。明月暗投人按劍。憑君聊欲贈高山。</text>
<title>陽泉前溪。午飯。</title>,<text>荻岸蕭疏値小晴。一溪淸淺草花明。行甁酒盡呼炊黍。絲曳纖鱗作好羹。</text>
<title>義豐驛</title>,<text>古驛沈沈礎釀陰。亂蝙啼處雨淋淋。平生詩酒渾無賴。添却鄕關一片心。</text>
<title>次公樂壁上韻</title>,<text>雨洗𪚥𪚥生小寒。郵亭呼酒亦多閑。征鞍賴有詩筒在。題品燕南處處山。</text>
<title>途中次健之韻</title>,<text>曉月蒼芒露氣凄。枕邊嗚咽聽沙鷄。黃昏正上通州堞。歸興先飛鴨水西。</text>
<title>東窟</title>,<text>三間精舍半無存。怪雨連林晝亦昏。遠客心有吟薄暮。數聲高嘯濕秋雲。</text>
<title>贈僧</title>,<text>沈湘枉死三閭失。賦鵩長沙賈少年。穿衲七斤僧不管。滿山風雨獨談玄。</text>
<title>夜坐 金骨山作</title>,<text>陰風慘慘雨淋淋。海氣連山石竇深。此夜浮生餘白首。點燈時復顧初心。</text>
<title>次朴子衍留別韻</title>,<text>一夜風霜曉不禁。起看林梢已蕭森。出門更與君相別。獨立天涯數亂岑。</text>
<title>曉坐</title>,<text>淡淡星河向曉傾。一林霜重月華生。雲寮寂寂聞僧偈。卽是山居分外淸。</text>
<title>次子衍韻</title>,<text>陰崖暝落怪禽鳴。萬磬松林撼濤聲。上界何人深閉戶。黃庭看了話三生。</text>
<title>世珍夜遣姬兒。持酒致慰。戲書以謝。</title>,<text>眼底千金唯是酒。山中貴物肉觀音。一谿蘿月禪窓夜。政慰天涯未了心。</text>
<title>世珍夜遣姬兒。持酒致慰。戲書以謝。 其二</title>,<text>巫峽神仙綽約姿。陽臺行雨未多時。須臾化作西王母。宴罷崑崙駕鶴歸。</text>
<title>贈姬兒</title>,<text>猩猩逕上足音聞。放達如莊尙一欣。遠謫海山今五載。月明其乃更逢君。</text>
<title>月夜聞笳 笳人李繼江。曾於御前吹笳。以罪謫來。</title>,<text>夜氣淸深白露鮮。小菴僧與客無眠。下界何人心事在。悲笳吹月過山前。</text>
<title>月夜聞笳 笳人李繼江。曾於御前吹笳。以罪謫來。 其二</title>,<text>霜空寥卽數聲飛。裂竹穿雲更苦悲。應是天涯同竄者。月明來此有心吹。</text>
<title>寄贈</title>,<text>鐘聲敲月落秋雲。山雨翛翛不見君。鹽井閉門猶有火。隔谿人語夜深聞。</text>
<title>寄贈 其二</title>,<text>浮世餘生秋後蜩。百年雙鬢已蕭蕭。樽前淚落月如晝。鵩鳥亂呼淸夜遙。</text>
<title>晨興</title>,<text>海霧初消曉日寒。僧軒坐覓有無山。老鴉驚叫離棲去。忽過前林閑未閑。</text>
<title>病臥。寄嶺南諸弟兄。</title>,<text>潮聲悲壯日銜山。海山重陽百草殘。病臥三旬曾不盥。望雲揮涕洗孱顏。</text>
<title>書壁</title>,<text>忠失於君孝失親。平生稽古負人倫。南荒瘴海無邊際。投與魑魅只箇身。</text>
<title>籠鷄</title>,<text>鑪香消盡夜如年。戀主懷親白滿顚。招喚老僧僧亦睡。哀憐簷下叫霜天。</text>
<title>箭郊贈別 謫歸時作</title>,<text>箭郊芳草綠鋪茵。楮子岩花落晩春。漢水與人俱入海。可能流到碧𪚥津。</text>
<title>題雲山驛</title>,<text>梅花無數弄枝繁。芳草萋萋亦別冤。分明昨夜懷中物。彷彿飜成夢裏魂。</text>
<title>漢江</title>,<text>春波晴漲碧漫漫。落日長洲生晩寒。貧別有言渾不記。醉顚雖後亦江干。</text>
<title>陽才</title>,<text>沙平沈醉不曾知。扶捉歸來亦賴誰。夜雨送寒簷有霤。客魂深省政多時。</text>
<title>忠州</title>,<text>暗溪春暖簇花劍。一撥哀絃落日邊。鷄峴未踰愁思在。驛林先賦鎖寒煙。</text>
<title>黃江</title>,<text>喬木成林集老鴉。峽形高起水鳴波。一區淸思渾無賴。添却人間別恨多。</text>
<title>丹陽</title>,<text>峽江馳勢碧橫回。造物如兒此壁開。鞍馬此身南嶺外。一春花鳥度徘徊。</text>
<title>丹陽 其二</title>,<text>灘聲半日借南行。木筆花繁春早生。淸坐一軒皆分外。滿庭靑草亦無情。</text>
<title>豐基</title>,<text>竹嶺陪還伯叔行。客軒還更着逢兄。一夜談笑渾別怨。朝來三處有餘情。</text>
<title>豐基 其二</title>,<text>長安南望嶺南天。六鎭風煙路八千。湖上有梅程有驛。人間何處正分鞭。</text>
<title>放鷹 謫珍島時作</title>,<text>積雪兢稜沒草根。鞲鷹飛下響山雲。喚看五色風前墮。白日長陵霹靂聞。</text>
<title>放鷹 謫珍島時作 其二</title>,<text>淸溪刷馬日斜時。擲上黃鷹冬柏枝。炙雉膾肝斟冷酒。林邊沈醉是吾奇。</text>
<title>題榮川黃判官軒</title>,<text>畫閣春寒日正開。一邊松石一邊梅。南來懶倦時全廢。此日淸聯獨也裁。</text>
<title>送日本上人</title>,<text>絲歇殊方草。黃催故國林。片帆秋一掛。東海正深深。</text>
<title>積石寺</title>,<text>仄笠穿松櫟。江溪過石橋。晩煙生積雪。斜日轉山腰。</text>
<title>師古贈別</title>,<text>君去春從去。君來春亦來。明年何處見。西郭百草開。</text>
<title>秋懷</title>,<text>秋聲寒樹在。雨氣暮連空。歲月多天北。江山阻日東。</text>
<title>七寶亭。賞蓮辭。七寶亭在咸興。公爲都事時。與南道評事李穆唱和。</title>,<text>登茲亭而寄傲兮。匪耽歡而淹留。有荷香之馥郁兮。實君子之好述。追古人兮濂洛兮。邀夫君兮停輈。惟余志之未修兮。騁精神於千古。知前後之一心兮。願因斯而求道。孔跖鷄鳴而孜孜兮。夫惟善惡之分也。雖前脩之莫見兮。尙六藝之餘芬。將緖餘而發歎兮。君獨我兮北門。鐵嶺峨峨而造天兮。戀君親而南望。況期遊江亭兮。値急雨之顚狂。魂已逝於極浦兮。周流乎煙霞之蒼芒。柳岸沒而爲島兮。天風爽而納涼。旣解佩而相樂兮。又何七澤與三湘。獨恨夫君北而我南兮。豈王事之靡盬。勉同心而異居兮。分白璧而肺腑。</text>
<title>謾成 以下在東文選</title>,<text>老怯風霜病益頑。一簷朝旭坐蒲團。隣僧去後門還掩。只有山雲過石欄。</text>
<title>卽事。效拗體。</title>,<text>天開寶刹三兩間。白業胡僧門不關。石塔百層半空入。鐵崖萬丈千古頑。寒潮曉落出鹽井。黑霧晩消多海山。遊目天涯雲更遠。北書不至吾得還。</text>
<title>觀郡伯獵獸</title>,<text>海天十月霜枯草。木葉脫盡千山瘦。將軍曉出宛馬驕。彤弓在臂腰白羽。鞲鷹奮翮盧令令。令嚴部伍皆拑口。畫角一聲天中起。貔貅忽散隨指顧。山籠野絡澤數同。獵火連雲矢如雨。千年老豕走且殪。五步幸免僅十步。窮獐窘狐死狼籍。箭血濺洒原草汚。須臾積禽金骨齊。一朝獲十口尙乳。將軍顧眄據鞍笑。落日大旗風前豎。上殺天廚次諸用。分不成禽饗卒伍。眼前大是丈夫事。萬口騰呼說無古。山中小儒忽見之。移雁一紙無餘武。</text>
