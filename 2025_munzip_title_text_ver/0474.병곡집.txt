<title>次柳會吉 後賓 韻 癸酉</title>,<text>衆理具來這箇心。工夫元不在高深。明誠自是吾家事。門路須從一敬尋。</text>
<title>屛院。次內兄柳公 後常 韻。</title>,<text>江樓春雨後。雲物饒園林。鳥過靑山靜。花飛小院深。松風生晩響。竹日轉輕陰。勝賞寧虛負。酣歌慰客心。</text>
<title>屛院。次階竹韻。甲戌</title>,<text>齋堂石砌下。有竹生其間。最愛風前韻。偏憐雨後顔。輕枝凌月戶。瘦影對靑山。朝暮看無厭。沈吟去復還。</text>
<title>丙子除夕。在海上旅館。謹步存齋李先生除夕詩。</title>,<text>我思古聖人。願學在孔子。聖遠言已湮。嘐嘐何及矣。欲因遺經訓。探討求意味。習性已謬戾。工夫且未易。雖或有誦說。徒爲句讀爾。滅裂無所得。敢窺君子位。駸駸下流歸。將爲世所棄。撫躬深自懼。懍如臨淵水。期將駑鈍質。庶幾蹈實地。日月不我與。新年又將至。學荒而無成。歲周而復始。苟若此不已。將醉生夢死。思之足可悲。惕然空有淚。紛紜懷緖多。豈盡書尺紙。中宵忽自奮。起坐不能睡。行年二十五。所學復何事。悠悠荏䒣間。空自添年齒。非無向善志。畢竟胡至此。緬憶前修迹。成德有由致。敬義兩相持。聖訓之所謂。經中千萬語。要不外此旨。務外不務本。自省寧無恥。知之在竆格。行之在篤志。學問無他道。將此做亹亹。爲之豈在人。不得宜反己。優游儻自得。充然如飽飼。固知眞樂在。何暇慕外累。尋常日用間。安地日可履。道若大路然。求之卽在邇。胡爲習所移。終乃繆千里。惟彼橫逆類。是豈天所賜。善惡雖不同。天性元無異。澹然方寸間。已具萬物理。體用無不足。隨遇各順施。玆於天地間。惟人最爲貴。粹然五常德。豈物所可比。卓彼堯與舜。渾然是上智。不思而不勉。道全而德備。治登泰階上。爲範後世士。然可學而至。初非不可跂。肆惟顔氏說。有爲亦若是。生知與困知。成功無此彼。是知聖可學。豈拘質與氣。仰惟李先生。行純姿又美。心明衆理到。學高羣善萃。眞知又力踐。所造豈淺耳。蹊徑蚤自別。富貴浮雲視。自樂無外求。著篇寓深意。固宜服乎膺。其敢違垂示。更勵前日志。從此立基址。眞工易間斷。終始宜弗二。義以裁事物。敬以禁怠恣。存省苟得力。亦安於夢寐。要將已放心。收斂在腔裏。明不欺天人。幽可質神鬼。因玆儻少過。俯仰庶無愧。嗟余志尙愚。慷慨有年紀。今玆步遺韻。豈徒言而止。客裏竆冬夜。無語獨凭几。</text>
<title>夏日林居 壬午</title>,<text>小牕朝起鳥音淸。露竹連簷入眼靑。盥濯來從牀上坐。焚香默誦日新銘。</text>
<title>夏日林居 壬午 其二</title>,<text>草砌茅簷晝日明。呼兒移榻坐前楹。柴門閴寂無來客。時有幽禽送遠聲。</text>
<title>夏日林居 壬午 其三</title>,<text>凉生虛閣日沈山。遠峀閒雲晩欲還。攜手冠童門外步。竹西流水下潺潺。</text>
<title>夏日林居 壬午 其四</title>,<text>中宵皓月入牕明。高樹風生夜氣淸。靜臥踈簷喧漸息。水禽何處兩三聲。</text>
<title>夜坐有感 丁亥</title>,<text>春宵寂寂小堂虛。月色分明微雨餘。羸馬牕前齕殘草。隣家夜半鳴繅車。沈痾十載足辛苦。漂泊三年無室廬。世事悠悠不稱意。起看星斗空躊躇。</text>
<title>偶吟 甲午</title>,<text>西行虐雪妨人面。東去游塵染我衣。兩脚出門俱有悔。嗒然終日掩荊扉。</text>
<title>移居 丁酉</title>,<text>移居在空谷。無事常閉門。日日掃茅堂。坐臥竆朝昏。豈不嫌閴寂。愛無塵俗喧。小婢采薇歸。老婦具朝飧。屬厭扶杖起。以手腹自捫。呼兒理藥畦。課奴鋤菜園。雜草已滿地。恐或留其根。逍遙涉靑林。緩步循樊垣。忽然見南山。饙餾雲氣屯。蒼狗與白衣。頃刻互騰翻。無端坐感歎。不知雙淚痕。歸來入我室。書帙拋前軒。拈出二三編。凭几聊一繙。古人獲我心。其言要不煩。雖未嚼眞腴。亦自憂可諼。人生會如此。富貴非所論。自此結幽棲。終老山下村。</text>
<title>閒居</title>,<text>野人礀谷居。山際草爲廬。疊石通邪逕。開荒引細渠。秋林收落實。春岸剪香蔬。自覺生涯足。何妨老里閭。</text>
<title>次杜詩東柯谷三首韻。詠新居。</title>,<text>屛谷淸江曲。依山一小家。籬邊堆亂石。門外見平沙。卜地今逾歲。移居已及瓜。閒人無外事。隨處種桃花。</text>
<title>次杜詩東柯谷三首韻。詠新居。 其二</title>,<text>晩覺安身法。藏蹤磵谷間。岸紅春映水。嵐翠暮連山。鳥帶孤雲去。船隨返照還。閒來時佔畢。窺得管中斑。</text>
<title>次杜詩東柯谷三首韻。詠新居。 其三</title>,<text>深谷人煙少。幽禽自作羣。生涯蒼壁月。心事暮江雲。養靜門常閉。看書字細分。世紛知幾許。有耳不須聞。</text>
<title>雜詩 三首</title>,<text>蒼蒼一株松。生長南礀湄。雖非棟樑材。亦可傾廈支。由其處勢幽。還爲匠石遺。靑黃木之烖。得失知在誰。物理固如此。隱顯君莫疑。</text>
<title>雜詩 三首 其二</title>,<text>有鳥淸洛涘。各止東西頭。天寒羽毛淺。歲暮誰與儔。悲鳴欲往從。兩地阻陵丘。氣類固相感。棲集豈異洲。及時共翺翔。毋爲衆鳥羞。</text>
<title>雜詩 三首 其三</title>,<text>魚游不厭深。鳥飛擇高林。旣難鳥入水。寧敎魚在岑。所處各異道。固無相求心。且莫詑黃金。且莫耀華簪。自古貧賤士。不爲富貴淫。</text>
<title>道側有臭腐物。見羣烏爭啄。</title>,<text>誰將臭腐棄道隅。經過行人掩鼻趨。物性由來殊好惡。呀呀無數鬬羣烏。</text>
<title>雜詩 二首</title>,<text>一因二而行。二因一而立。一二相爲用。以生千萬億。所以天地間。變化無竆極。</text>
<title>雜詩 二首 其2</title>,<text>非火膏豈爇。非膏火何明。明本火之光。煙焰膏以生。二之固不可。合一豈其情。苗脈各殊狀。發處乃同行。</text>
<title>理氣</title>,<text>合之元似一。分之卽是二。言理不見氣。言氣便有理。</text>
<title>陰陽</title>,<text>陽者陰之闢。陰者陽之闔。一氣動靜間。二者名以立。</text>
<title>五行</title>,<text>陰陽五行氣。五行陰陽質。五行與陰陽。名二實則一。</text>
<title>性情</title>,<text>性雖兼氣名。剔言專是理。情雖性之動。發處分彼此。</text>
<title>知行</title>,<text>知之又當行。知行本爲二。雖曉食必飽。不食便飢死。</text>
<title>示兒輩 四首</title>,<text>不作農工不作商。衣能掩體食充腸。父兄代幹身無事。師友相資學有方。何不勤勤成白業。還甘泛泛負靑陽。居然誤了平生後。難悔竆廬滿鬢霜。</text>
<title>示兒輩 四首 其二</title>,<text>人間至樂在看書。萬事營爲總是虛。一字遺經堪作範。千金重寶只▣余。明牕斂袵潛心後。半壁懸燈正几初。開卷怡然心有會。胷中塵累自消除。</text>
<title>示兒輩 四首 其三</title>,<text>淸齋四五冠童人。鼓篋三冬又度春。莫向皮毛資口耳。須將骨髓養心身。實頭學問商量密。裏面工夫點檢頻。一念苟能無間斷。自然融會絶渣塵。</text>
<title>示兒輩 四首 其四</title>,<text>立箇根源知入處。方能嚮往有其終。心要頓放平平地。學貴常加密密工。不耐艱辛難快樂。如無憤悱詎融通。明誠自是吾家法。懈意纔生便落空。</text>
<title>雜詩 三首</title>,<text>道中一掬泥。行遇足便止。微微牕隙風。亦且回轉避。一身眞可惜。愛護固其理。如何慾爲昏。反失輕重類。陷身穢濁中。沒頭風波裏。死生且不顧。况復存憚忌。安危利其烖。戒小忘大累。是謂失本心。徒爲利害使。所以賢達士。榮辱還一視。自樂無外慕。天和終保己。</text>
<title>雜詩 三首 其2</title>,<text>林木本自有。爭枝禽鳥咽。井泉固無心。飮者與之捽。昆蟲有何意。蠢蝡亦相齧。於我都不關。是非不須詰。一笑對南山。浮雲自起滅。</text>
<title>雜詩 三首 其3</title>,<text>昔年少壯時。心狂氣亦駛。見人鬚髮白。不期吾有此。屈指計前塗。自謂可立事。運氣不暫停。流景如奔駟。誰知顧眄間。五十遽已至。蒼蒼兩鬢邊。白者生比比。頓然血氣頹。無復前日志。臨事輒生厭。退縮多憂畏。不記歲年多。前後一何異。顧視同輩人。亦皆成老醜。理勢固其然。此事可斷置。但恐一世內。終至無聞死。聖云不足畏。豈非吾所恥。</text>
<title>次李寢郞 浹 白鷺行</title>,<text>白鷺兮飛來風。江十里波濤高。地闊天長儔侶稀。但見黃雀啾啾在蓬蒿。暮春三月天氣和。殘花落盡草生皋。拖煙弄霞立洲渚。朝日輝輝霜雪毛。芳菲歇時欲遒。側身長顧鳴聲勞。白鷺兮白鷺兮。愼莫春燕與歸兮秋鴈與曹。</text>
<title>書樓漫吟</title>,<text>小院虛廊晩日斜。眼中山翠坐來多。無情柳絮隨風起。撩亂江天作雪花。</text>
<title>階竹</title>,<text>小階盈尺地。三四竹成行。倚檻魂猶爽。眠簷夢亦凉。煙枝凝暮色。露葉見晨光。會待風霜節。留看翠榦長。</text>
<title>次李寢郞述懷韻</title>,<text>人受天地中。賦予本不嗇。氣質有所拘。物欲又相賊。各從偏處去。終失初所得。柔者或至廢。剛者或至刻。賢愚竟相懸。不啻鵠與。所以中爲貴。要之莫如學。顧行以立信。愼言以養德。行之必以誠。豈在假聲色。私意克去後。見理斯不惑。惟彼東厓翁。於玆知所擇。况游大方家。眼目已活熟。嗟我迷所向。自顧常多恧。胡爲過實語。恐非人所服。莫謂石至頑。時時施鎚琢。毒藥固利病。忠言吾不逆。古道今可行。何論世已叔。</text>
<title>來詩有儉約兩棄之語。更以一語奉獻。</title>,<text>姒氏興邦由儉德。曾公傳道約爲基。從來二字誠眞訣。舍此他求我不知。</text>
<title>隣人有贈江魚者。家人欲供朝饌。入爐炰燔。忽有感而題。</title>,<text>玉尺來相贈。隣人故意勤。珠銷憐目碎。錦破惜鱗分。誰道深淵伏。還逢毒火熏。炰燔須莫恨。芳餌正欺君。</text>
<title>登樓</title>,<text>樵人上翠微。漁子立苔磯。落照江村夕。登樓翫暮輝。</text>
<title>國賓 柳後觀 見訪</title>,<text>石路頻頻步見臨。知君愛我有眞心。簷前永日同佳話。院裏淸風共細吟。落照斜光虛暎壁。中天積翠晩浮岑。無邊景物塵紛外。靑眼相看興不禁。</text>
<title>雨晴 戊戌</title>,<text>風生雨乍晴。簷溜有餘滴。鳥語聽逾新。山容看更碧。蓑翁立水南。細菜移園北。漸見弱雲開。斜光已向夕。</text>
<title>暮春步出南皋。見滿壁山杏盡落。</title>,<text>閒愁不自禁。奈此佳節何。南江一夜雨。落盡山杏花。</text>
<title>寓舍西北隅有大樹。其上有舊巢。春夏間有雙鳥來棲。因妒爭相啅。朝暮喧甚。竊有所感而作。</title>,<text>我家西北隅。有樹葉葳蕤。其上大鳥巢。歲久將頹隳。忽有山野鳥。來止東西枝。拮据共補葺。初若相依爲。無端挾猜疑。中途反乖離。妒爭轉成隙。排拶相傾危。碎首且不顧。况惜羽毛披。日日枝葉間。戰聲喧且悲。寧容竝枝棲。勝負賭一棊。山鳥去不歸。沮澤翅兩垂。於是野鳥喜。弄毛頗自嬉。衆鳥更相逐。誰敢角雄雌。惟恐山鳥來。側睨常覘窺。我謂野鳥言。此非事之宜。呀呀欲相抗。山鳥固可疵。專棲恣斥逐。野鳥亦爲非。不論山與野。彼此俱失之。已往不足說。將來宜可追。念玆作巢初。卒瘏忍勞疲。戶牖雖已成。綢繆計反虧。風雨儻飄颻。一朝難扶持。况復禍之生。自古在不期。安知幽藪間。更有鴟鴞覗。扶顚在同心。防患貴及時。壯士斷一臂。童子不能支。癰疽若已潰。兪扁難可醫。血氣多敗事。忿欲都是私。恩讎且莫較。前事不須疑。釋怨固所急。保合那可遲。和鳴共比翼。洗刷翔朝曦。千烖因可消。百福在於斯。自無下民侮。寧憂彈射兒。勿謂我言狂。我言非爾欺。</text>
<title>烏對 四言</title>,<text>戊戌之歲。四月孟夏。余避癘氣。來在院舍。有烏翩然。爰止屋角。縮頸搖喙。其聲甚惡。余呼童子。投之以石。曰爾羽族。類亦非一。或好其音。或麗其色。且如南禽。呈祥報喜。各効其能。以悅人意。毛淺而黑。爾形何陋。無爲亂人。爾聲可惡。旣令生憎。又何致異。一號人家。災害並至。爾惡旣稔。爾罪寧釋。枉矢逐妖。亦列經籍。碎首剖胷。於爾不惜。烏若傾耳。對之以臆。一氣轇轕。升降往復。或和以散。乃爲福祥。或戾而變。遂成凶殃。運行之度。雖有其數。燮理之方。寔有攸主。世入太和。民不夭札。降及衰季。疫癘斯作。究厥所由。孰任其責。今玆之癘。亦云太甚。時氣乖和。氛沴成祲。蘊隆不解。如霧如煙。襲虛投隙。遇則難痊。火網布地。蠥雖難逭。見機而避。災或可免。奈何最靈。昧不燭微。旣不先知。寧戒其來。我是飛類。知氣則神。不爲身謀。所憂者人。欲誘其衷。俾豫其防。口不能言。告以何方。來自野外。乃向村塢。或止于舍。或集于樹。或鼓其翼。或振其羽。高聲角角。警衆之鐸。低聲啞啞。報敵之諜。仰如察候。俯如告密。見形可悟。聞聲亦解。交疎獻忠。我則癡矣。先事而圖。豈非人利。何不見德。乃反讎視。未火曰火。謂妄則是。梨落於飛。咎余無怪。相彼蚩蠢。有諷靡覺。以子達觀。胡不見察。子且有言。他不足說。子於禽鳥。取者伊誰。子謂好音。無過栗留。子謂麗色。必是孔雀。過耳成空。於事何益。逐目易移。恐傷其德。惟鵲效靈。其尙庶幾。晨牕査呀。喜音輒至。占方成巢。休應不忒。非若彼類。只假聲色。人情好祥。孰不汝德。子所稱道。其亦以斯。但有所疑。吾且直之。禍福無門。吉凶在我。狃喜而怠。祥反爲禍。知懼而戒。災亦無傷。大鳥亡宋。飛雉興商。况且吉慶。自有攸致。靜而俟之。亦當自至。告不必早。知不必豫。反貪天功。只求容悅。競進爭先。惟恐不及。迹似諂佞。事近逢迎。曾聞宋臣。不進太平。以此揆之。是非可明。鵲之取寵。以傳吉兆。我之見憎。戒禍之故。勿謂鵲喜。勿謂我惡。傳吉戒禍。先知則一。若言利害。不可同日。佞而有譽。忠反獲罪。非我足惜。爲子深慨。色本淺陋。不敢矯飾。聲自無謂。亦難變易。子兮知我。繼此勉竭。子不知我。何必更聒。逝將去汝。永與相忘。野樹江林。自在翺翔。</text>
<title>步往河上</title>,<text>芒鞋竹杖獨行吟。細路斜連淸洛潯。十里郊平煙漠漠。百年村古樹陰陰。波明水面涵山影。風暖林梢碎鳥音。莫道玆遊渾漫興。江湖眞趣在如今。</text>
<title>和容甫 權容</title>,<text>二箇形軀一箇心。相逢無處不論心。移家偶作南來客。恨別長勞北望心。自是交情非外面。更因詩句見眞心。劍峯山下屛潭上。夜夜冰輪照兩心。</text>
<title>有鳥。南岸松林。有獨鳥來棲不去。</title>,<text>江上松樹枝。有鳥來棲之。形貌凡鳥同。羽毛亦無奇。自知翅翮短。初不天衢期。閒飛因靜集。儔侶誰相隨。稻粱不苟啄。魚蝦不苟窺。經年守故林。默默甘忍飢。秋風一披拂。爛然百草衰。感時忽長鳴。淸亮聲轉悲。徘徊還復止。斂翮無歸時。物生各有意。衆鳥莫相疑。</text>
<title>偶題</title>,<text>由來百事要人做。成敗方能責彼天。不播望秋非是理。無基成屋豈其然。志爲根本須先爾。勤乃行程莫舍旃。如上高高山萬丈。未聞安坐到頭巓。</text>
<title>種菊院庭</title>,<text>雨後扶筇步下堂。手將叢菊種成行。佇看寥落霜秋節。吐出黃花滿院香。</text>
<title>枝谷路上。次杜秋興首韻。</title>,<text>雨過風高葉脫林。遙墟村落望森森。潦沈沙際空洲冷。雲羃天邊廣野陰。萬里蕭條驚晩序。一身遲暮愧初心。垂鞭俛仰吟歸路。愁聽寒山日暮砧。</text>
<title>國賓患癘不出已三月。歲節將近。戀憀倍切。</title>,<text>臘殘新歲近。春意已全回。山雪融成濕。汀蘭暖欲胎。年華看漸改。衰病自相催。爲戀東亭老。柴扉閉不開。</text>
<title>黃竹杖歌 己亥</title>,<text>葛坡山翁黃竹杖。礧砢多節長三尺。連根斲取刊其枝。通身矢直頭稍曲。昨來相逢枝谷里。手把贈我情可掬。摩挲不釋如有得。拄起卻立試擿埴。歸來十里石路傾。倦步賴爾扶持力。徐移閒放頓忘勞。不必快馬煩馳逐。翻思少時十四五。走去飛來恣所適。那知前路有高低。猶嫌敝履拘雙足。居然今作幾歲月。已成禿翁雙鬢白。瘦腰癃曲枯脚劣。一步移來還一息。故人投贈良有以。厚意不翅百朋錫。自今東阡與北陌。往來相從期無斁。</text>
<title>驅雀翁 庚子</title>,<text>老翁無事坐塲邊。敺雀時時還自眠。村童里兒來戲侮。便欲爾汝相拍肩。左顧右答任其爲。莞爾一笑心悠然。</text>
<title>屛山 十絶○幷序</title>,<text>窿然短麓洛江濱。稱號德巖自古人。儻使因名可責實。不辭移宅占芳隣。</text>
<title>屛山 十絶○幷序 其2</title>,<text>高嶽崚嶒檻外靑。峯頭時見白雲生。朝朝吐上扶桑日。照我晴牕一縷明。</text>
<title>屛山 十絶○幷序 其3</title>,<text>江邊陰洞邃而淸。斷石層巒自作城。春過巖厓花始發。時看遷木有流鸎。</text>
<title>屛山 十絶○幷序 其4</title>,<text>日暮孤舟細雨飄。行人渡口語囂囂。從來險道多傾覆。莫向風波妄動橈。</text>
<title>屛山 十絶○幷序 其5</title>,<text>石坼峯頭僅百尋。其中隱霧豹深深。憐渠自有咆哮志。震怖山中百獸心。</text>
<title>屛山 十絶○幷序 其6</title>,<text>臨江千尺斷崖斜。細棧懸空石勢峩。經過莫須愁絶險。世間危道本來多。</text>
<title>屛山 十絶○幷序 其7</title>,<text>三五淸宵月上東。生憎峯影落潭中。何由快斫前山去。一色靑銅上下空。</text>
<title>屛山 十絶○幷序 其8</title>,<text>愛此林亭洛水濱。一年佳節又三春。冠童攜手吟歸處。緬憶當年舍瑟人。</text>
<title>屛山 十絶○幷序 其9</title>,<text>靑山數點水西頭。無盡風光一望收。最是夕陽奇絶處。落霞千丈半天浮。</text>
<title>屛山 十絶○幷序 其10</title>,<text>一壑桑麻山下村。佳名仁谷古今存。孔公儻遂居夷志。擇里應從此地論。</text>
<title>朝起開牕。滿壁秋光正好。忽念國賓在咫尺而不得相對共翫。題寄奉邀。</title>,<text>君居山北我山南。細路徑丘里不三。何惜片時移倦步。居然旬日阻淸談。雲生小洞千峯曉。秋晩層崖萬樹酣。如此風光可虛負。亟來端合共尋探。</text>
<title>題薛文淸讀書錄</title>,<text>義理分明自得深。言言皆是頂門鍼。欲知學問加工處。須向玆編更著心。</text>
<title>讀書示小兒</title>,<text>自有書來人共讀。賢愚何事異天淵。目見不如心見到。空將口讀亦徒然。</text>
<title>曉坐</title>,<text>新朝出日影疎疎。草樹蒼凉厓谷虛。黃鳥數聲來柳岸。靑煙一抹起村墟。</text>
<title>夜臥院齋。聞蟋蟀有感。</title>,<text>小院殘宵蟋蟀鳴。中秋霽月更分明。波寒水底潦初捲。露拂林梢氣乍淸。斗覺年光愁裏過。空敎華髮鬢邊生。南江夜泛元無興。傍岸漁舟自在橫。</text>
<title>爲檢秋入舊庄。獨棲空齋。夜臥無寐。忽有感秋之思。漫吟遣懷。</title>,<text>客來尋故居。門前秋日夕。空堂閴無人。獨坐仍獨宿。無端思慮多。不寐空反側。夜深蟋蟀聲。切切生虛壁。時序悟遒盡。流光何太急。屈指計行年。來歲倏五十。人生少滿百。漸覺前途窄。悠悠此世內。能作幾時客。萬事總歸虛。一身眞可惜。何爲徒自疚。營營爲物役。知非縱未能。寡過猶可學。及時當自勉。寧知力不足。要於未化間。庶以無愧怍。</text>
<title>偶感 十月赴人葬會。方有疏議頗紛紜。夜還不能寐。枕上吟成數絶。</title>,<text>高高便欲登山去。下下還思入水居。一片中間平坦地。可憐拋棄作荒墟。</text>
<title>偶感 十月赴人葬會。方有疏議頗紛紜。夜還不能寐。枕上吟成數絶。 其二</title>,<text>不見其形只見影。一人呼處萬人趨。及到終時無一事。任他觀者笑胡盧。</text>
<title>偶感 十月赴人葬會。方有疏議頗紛紜。夜還不能寐。枕上吟成數絶。 其三</title>,<text>天意無私運自亨。春來物物各生成。莫將恩澤妒先後。且向東風共發榮。</text>
<title>龜村路上。見流丐彷徨村家門外。其狀可憐。辛丑</title>,<text>桃花灼灼鳥嚶嚶。水郭斜陽煙火生。盡日空瓢惟在手。望門無語暗呑聲。</text>
<title>津頭卽事</title>,<text>歸人一葉舟。出沒驚波頭。爭渡渠無畏。傍看我獨憂。</text>
<title>早行</title>,<text>秣馬呼童晨出村。夜來秋雨過山門。蕭蕭病葉稀林末。切切寒蟲泣草根。古郭疎煙驚鵲噪。空郊老樹宿鴉翻。行行十里迎新旭。漸見歸雲半欲痕。</text>
<title>枝谷路上。望國賓寓舍。</title>,<text>花嶽東偏最盡頭。呀然一谷俯江流。山腰石路繚還曲。巖下漁村邃且幽。楡柳風高疎葉曉。棗梨霜重小園秋。人間自有山川別。羨子移家此地遊。</text>
<title>獨坐</title>,<text>獨坐未必惡。獨坐還有益。俗客不到門。一室長幽閴。煙生小村飛。日照虛牕白。披書整几案。奧義潛心繹。怳若古聖賢。羅列在我側。時復開戶望。山川紛滿目。欣然各呈態。似若慰岑寂。沈吟意有會。遣興句頻得。心機自沈靜。世慮頓消釋。何如鬧裏趨。詡詡空相逐。始知河南子。靜坐稱善學。</text>
<title>夕照</title>,<text>一村南北夕陽斜。老樹疎煙返宿鴉。野客蕭蕭行古道。江風淅淅動寒沙。陰陽警節三冬暮。疾病侵人兩鬢華。强向門前扶杖立。無端愁緖亂如麻。</text>
<title>閉門 時渾室患癘</title>,<text>閉門已三月。門外無人跡。平地有桃源。居然與世隔。朝向牕前坐。暮向牕間宿。惟有江上壁。依然向我立。</text>
<title>鵂鶹</title>,<text>惡鳥有鵂鶹。危棲在層壁。月落江天夜。雲愁山影黑。飛鳴如自得。俯仰聲相續。兇音振林木。百鳥盡驚愕。而我獨痛憤。起坐雙眉蹙。皇天生萬類。一理無厚薄。稟賦何不齊。受氣爾偏慝。張羅我無具。挽弓我無力。周禮廢不擧。無人枉矢逐。莫向朝陽去。猜嚇紫鳳屬。莫向衆鳥巢。恣意黃口攫。物理有好還。分明非汝福。俄然曉天白。飛去無形跡。</text>
<title>無聊中。書示兒輩。</title>,<text>我家業不振。我身復單獨。幸有汝三人。不啻掌中玉。志性俱端雅。容貌不甚惡。父子情自至。寧知才不足。區區不自量。期以繼先業。縉也已長成。年亦近而立。雖事點綴工。亦未大肆力。哲也年十八。嬾惰猶未革。從今不回頭。悔之終無及。石也最居後。前頭姑未卜。但無向學誠。誦讀殊未篤。此豈汝等過。不敎乃父責。雖然猶可望。中道毋自畫。大抵學之道。不但在書冊。心爲一身主。須先敬以直。身體莫惰慢。衣帶必整束。言語要安詳。進退要循則。尤當謹愼處。男女與飮食。孝悌乃其本。入則又出則。是爲弟子職。然後書可讀。讀書亦有要。寧可麤心得。必先有程科。日日無斷續。次要遍數多。字字在心目。句語知歸宿。大義更領略。念念不敢忘。如重負不釋。耐煩忍辛久。自然終快樂。詞章世所重。亦宜學而習。竆通固委命。在我宜自勖。吾觀汝等質。受氣本非濁。苟能勉而進。可至成就域。胡爲不自奮。玩愒終日夕。歲月不待人。寸陰眞可惜。從今立其志。懍如針箚肉。知惡惡必去。知善善必服。尋常日用間。隨事存戒飭。乃父才短拙。性浮氣又薄。雖有向善志。奈無工夫積。居然老而衰。眼昏頭已白。前途日漸窄。慨歎終何益。所望在汝輩。此意當思繹。</text>
<title>東皋</title>,<text>一丘淸洛上。茅屋小村隅。詩興江山助。殘生藥餌扶。投林歸鳥逸。出峀片雲孤。心迹俱淸地。無妨世棄愚。</text>
<title>國賓有書 時患癘已有月。國賓書報道儒將設疏。</title>,<text>無盡風煙一洞天。閉門江上月三弦。邇來我作桃源客。世事休須寄耳邊。</text>
<title>小罏</title>,<text>獨處無與伴。小罏惟在側。沈憂苦熏心。長夜眠不著。擁衾時起坐。沈沈四壁黑。披灰發宿火。怳如開閶闔。頻頻引煙竹。倚枕隨意吸。那知一小器。寬愁賴爾力。效用各有時。物理同一域。休論美與惡。且莫輕棄擲。</text>
<title>暮望</title>,<text>鳥歸江岸樹。人踏夕陽沙。寥落寒煙外。漁村十數家。</text>
<title>憎鼠</title>,<text>爾形至卑微。爾性何姦黠。晝去深穴伏。夜來恣馳突。初行甕盎際。漸窺箱篋缺。尖齒利銛刀。噬齧聲磨戛。牀下去還來。枕邊出復沒。欲眠眼不著。痛憤心火發。今年水兼旱。所收全不實。僅應租稅入。餘零纔十一。生理沒計策。忍飢務撙節。零星若干儲。亦難此歲卒。爾從何處來。朋儔互提挈。啖食不曾愛。公然如己物。傾甔敗碩間。糠粃深一膝。寧知室中藏。無端坐見失。可笑吾計愚。備盜固扃鐍。誰云一微物。爲害若是切。由汝寸腹充。貽我終年疾。還思稼穡務。辛苦不可說。服事人亦勞。無功爾何逸。相彼槽下牛。枯萁不厭齕。可憐一歲內。爲爾筋力竭。造化本多劇。此理誠難詰。三詠碩鼠詩。荒篇仍點綴。</text>
<title>感興狂吟</title>,<text>登山我非鳥。入水我非魚。登山入水俱不可。來向花山山下居。花山山上雲變態。花山山下波搗虛。雲變態波搗虛。朝朝暮暮還愁余。我欲從沙上之白鷺。白鷺飛去靑天兩足舒。我欲從雲邊之霜鴈。霜鴈擧翅翩然不少徐。往無處去無從。悠悠我懷將何如。徘徊江上暮天碧。殘日無輝風拍廬。歸來惆悵向茅屋。獨坐牕前看古書。</text>
<title>曉臥卽事</title>,<text>睡覺寒雞唱。披衾曉色昏。紙牕看漸曙。村語臥時聞。入竈奴吹火。開門婢戴盆。俄然朝日出。萬事更紛紛。</text>
<title>敬次季父長隱八景韻。壬寅</title>,<text>碧峀軒牕外。晴嵐日日飛。游絲紛蕩漾。物像轉霏微。入樹濃還淡。連空解更圍。俄看殘照下。千丈暎斜暉。</text>
<title>敬次季父長隱八景韻。壬寅 其二</title>,<text>洛水淸江上。斜陽古堞邊。跳波金始鍊。危石鏡新懸。隔霧風光閃。敲煙景態姸。餘暉虛曠裏。高鳥過遙巓。</text>
<title>敬次季父長隱八景韻。壬寅 其三</title>,<text>漁火明殘夜。淸江一曲幽。乍呈溪樹外。自照小船頭。點點空中沒。看看水際流。開牕凝望久。幽趣此間優。</text>
<title>敬次季父長隱八景韻。壬寅 其四</title>,<text>一抹炊煙碧。依依暮更朝。初從墟里起。飜向半天消。水岸痕猶在。風林縷未調。夕陽空淡外。時送牧童謠。</text>
<title>敬次季父長隱八景韻。壬寅 其五</title>,<text>春堤楊柳好。閒步杖時攜。嫰葉依依靜。長條細細低。風輕花著地。日暖影侵蹊。更有流鸎至。慇懃向我啼。</text>
<title>敬次季父長隱八景韻。壬寅 其六</title>,<text>漠漠南塘上。祈祈小雨興。隨風初颯沓。撲水乍奔騰。爽氣生衾席。微凉洗鬱蒸。茅齋還寂寂。幽思坐來凝。</text>
<title>敬次季父長隱八景韻。壬寅 其七</title>,<text>帶斧樵歌子。朝朝自入山。風花隨履跡。煙雨隔人寰。偶向巖邊憇。時從月下還。長安多貴客。誰似此身閒。</text>
<title>敬次季父長隱八景韻。壬寅 其八</title>,<text>牧童巧吹葉。郊外兩三行。斷續飄餘響。高低送遠聲。王孫芳草恨。孤客夕陽情。曲罷長洲晩。江風一倍淸。</text>
<title>爲見壻郞初朞。向開浦。馬上口占。</title>,<text>秋風客馬到江干。浦柳霜凋沙水寒。渺渺人歸夕陽路。嗈嗈鴈過半邊山。一身奔走空衰髮。萬事悲凉多苦顔。中道無端還悵望。征鞭暫駐且盤桓。</text>
<title>倚枕</title>,<text>倚枕耿不寐。夜長布衾薄。思慮苦多端。閉目空向壁。平生有愚計。可笑不量力。飜謂一寸木。猶可支廈屋。流光不暫停。世道多反復。居然五十年。還作溝中瘠。萬事歸虛北。摧頹志氣易。屈首田畞間。營營謀口腹。三年旱爲烖。蟊賊害稼穡。人民日離散。國事將蕩析。波浪起平地。禍亂在朝夕。不先又不後。我生良不祿。豈不念飢寒。所憂非衣食。憤懣氣升胷。喞喞重歎息。輾轉牕欲曙。簷雞鳴喔喔。</text>
<title>過輞川</title>,<text>輞川形勝地。三日去來頻。水落波聲細。林枯壁面眞。雲煙多北岸。松竹護西隣。駐馬心留約。淸遊擬趁春。</text>
<title>粟粥歌</title>,<text>朝喫一椀脫粟粥。暮喫一椀脫粟粥。粟粥一椀亦充飢。不必雲子滿簋白。水旱相仍兩三年。今年禾稼尤未熟。苗而不秀秀不實。十畞還無一箇粒。官家催租令又急。槖儲囊藏寧自惜。稱貸零餘數斗粟。將以謀朝更謀夕。廚婢告炊掠以升。或舂或揄篩下急。徑投鼎中雜糠粃。不煩入水叟叟釋。俄然擧火沸已成。大器小器羅一卓。其捄木瓢賦布均。或斟其多添不足。同堂環坐衆口嗿。汩汩乳湩流入腹。藹藹和氣膈間生。頓覺充然滋血脈。由來飮食貴能飽。誰道此間滋味薄。長安富貴莫相笑。人生隨處自有樂。</text>
<title>早春 癸卯</title>,<text>節序推移歲又遷。江邊日月屬新年。黃浮洛水堤頭柳。脈動花山谷口泉。野外鳴鴻還寂寞。簷前乳雀競翩翾。漸看一氣隨時泰。贏得陽和滿八埏。</text>
<title>鬬者</title>,<text>怒臂相交千仞側。懸知飄碎在須臾。可憐利害相形處。只見絲毫不見軀。</text>
<title>益庄。見鄭景亨 泰來 終祥。滯雨半日。仍向申城。</title>,<text>稀風拂拂鳥和鳴。十里春郊雨乍晴。宿霧繞村喬木暗。薄雲漏日遠山明。壠麥看看齊出土。汀蘭處處競抽萌。半日留行歸意急。催鞭羸馬過江城。</text>
<title>謁陶山 二絶</title>,<text>緬憶先生此考槃。至今松檜護溪山。如何一片幽居地。曾入當年御畫看。</text>
<title>謁陶山 二絶 其二</title>,<text>山形不改枕江灣。往蹟依然指顧間。卻歎瑤琴空寶匣。風前獨立淚潺湲。</text>
<title>屛山 二十一絶○幷序</title>,<text>先賢杖屨地。翼然祠廟儼。怳若親謦欬。入門袵自斂。</text>
<title>屛山 二十一絶○幷序 其二</title>,<text>堂前一高樓。臨江對層壁。須知經始意。匪爲景物役。</text>
<title>屛山 二十一絶○幷序 其三</title>,<text>院裏小園竹。森森百千箇。常有風露氣。寒生六月夏。</text>
<title>屛山 二十一絶○幷序 其四</title>,<text>庭菊品自佳。最宜霜後看。嗅香更手撫。一日三往還。</text>
<title>屛山 二十一絶○幷序 其五</title>,<text>小梧北牆下。大拱長三丈。何年見峻茂。孤鳳棲其上。</text>
<title>屛山 二十一絶○幷序 其六</title>,<text>誰將決雲劍。快斫山一偏。嶄然餘半面。千古立江邊。</text>
<title>屛山 二十一絶○幷序 其七</title>,<text>春風桃杏花。滿壁如相競。日暮放漁舟。怳惚桃源境。</text>
<title>屛山 二十一絶○幷序 其八</title>,<text>爛漫九秋楓。一年最爲勝。春紅與夏綠。奇艷誰與竝。</text>
<title>屛山 二十一絶○幷序 其九</title>,<text>急雨過層壁。懸乳生石竇。坐看林薄間。出沒銀蛇走。</text>
<title>屛山 二十一絶○幷序 其十</title>,<text>一線遷路細。橫掛層崖上。行人到高處。望見足生癢。</text>
<title>屛山 二十一絶○幷序 其十一</title>,<text>洛水繞屛山。淸波日盪瀁。曲曲成幽勝。剩供閒人賞。</text>
<title>屛山 二十一絶○幷序 其十二</title>,<text>白沙明如練。野老荊扉前。雲晴日正午。時見鷗鷺眠。</text>
<title>屛山 二十一絶○幷序 其十三</title>,<text>泛彼一葉舟。行人去來通。儻不終遇險。誰識濟川功。</text>
<title>屛山 二十一絶○幷序 其十四</title>,<text>月黑空潭靜。點點漁火流。入眼興忽催。中宵步上樓。</text>
<title>屛山 二十一絶○幷序 其十五</title>,<text>杜宇夜啼血。千層危壁過。聲聲拾不得。箇箇落淸波。</text>
<title>屛山 二十一絶○幷序 其十六</title>,<text>黃鸎啼渡水。滿江風露朝。淸亮一聲罷。太空還寂寥。</text>
<title>屛山 二十一絶○幷序 其十七</title>,<text>汎汎波上鷗。與我盡相識。江北與江南。無心幾年逐。</text>
<title>屛山 二十一絶○幷序 其十八</title>,<text>江邊二垂楊。病榦蟲半食。猶能心不死。春來先弄色。</text>
<title>屛山 二十一絶○幷序 其十九</title>,<text>種松經幾歲。沿江自成林。最宜微雨夕。萬縷寒煙深。</text>
<title>屛山 二十一絶○幷序 其二十</title>,<text>草屋滄江上。萬像爭羅陳。世人殊不識。翻謂我家貧。</text>
<title>屛山 二十一絶○幷序 其二十一</title>,<text>朽材本無用。天與山水癖。還覺職事多。亦非閒者役。</text>
<title>拾橡翁</title>,<text>江邊老翁頭髮白。年饑計拙憂無食。年年拾橡空谷裏。麻衣穿結杖枯竹。棲棲盡日西復東。巖崖幽隱無人迹。秋暉滿山淡不明。狐兔跳梁號林木。彷徨顧眄心膽慄。十步九折顚又踣。歸來惆悵臥茅屋。擧頭逬逬雙淚落。人間險道有如此。又何必奔走營營謀口腹。</text>
<title>河上途中</title>,<text>晩浦風生雲欲浮。蕭蕭物色屬三秋。征鴻影沒遙山外。落木聲寒斷岸頭。石出魚梁來白鷺。禾空故畞臥黃牛。行行十里長沙路。時住吟筇騁遠眸。</text>
<title>九月。撤寓還枝谷。回首江山。頗有悵然惜別之懷。</title>,<text>來遊此地已多年。作別今朝倍黯然。自是江山閒者主。難將趣味俗人傳。峯頭月白三更夜。院裏風淸六月天。應知去後相思夢。長逐閒雲到這邊。</text>
<title>留別東皋隣友</title>,<text>一曲淸江上。三年作比隣。柴門連岸靜。濁酒過牆頻。細話殘燈夜。枯筇綠水春。今朝離別後。須憶舊情親。</text>
<title>義鳥行</title>,<text>龜亭大木穴。有雀生數子。黑蛇伏其下。潛伺磨毒觜。甘心巢中肉。將爲一飽地。緣上氣益怒。殺滅頃刻事。雀來卽欲死。噪噪鳴不已。忽然去不顧。遠向煙雲裏。俄引一鳥來。倏若空中墜。形貌梟鸇類。猛鷙勢莫比。斂翼止蛇所。側睨如不視。飜驚一瞥地。飛電生兩翅。攫首上高空。投擲何容易。已見蜿蜒物。落地委不起。黃蛇更吹毒。似爲前者恥。鬱屈繼而至。其亦不量己。終然又狼狽。前後同一致。巨禍目下平。奇功尙可記。誰謂一禽鳥。有此急難志。昔聞有義鶻。此事尤奇異。物性雖云嗇。亦有天賦理。人而苟無義。不死更何俟。惟彼冥頑儔。於此可知愧。玆爲義鳥行。更發少陵意。</text>
<title>行道吟 甲辰○時適有所幹。作峽行。</title>,<text>適道要先審所如。脊梁硬著啓行初。經由莫誤分歧處。畏約猶存越險餘。步步有程兼有向。駸駸無迫又無徐。自然千里緜緜地。便在今朝脚下於。</text>
<title>暮投太白西最竆處。有兩三家在萬木間。欣然出迎。接待甚款。</title>,<text>太白竆山裏。來投日已昏。主人來拜客。童子走開門。慰渴釃甖酒。療飢供案飧。誰知淳古俗。猶向此中存。</text>
<title>和陶</title>,<text>啾啾林間雀。沮澤相與依。飽滿盤天鳶。乘風弄晴暉。有鳥孑不羣。獨止還獨飛。羲御迫虞淵。斂翮思永歸。一枝差可安。寧復恤寒飢。有時顧螻蟻。仰首鳴聲悲。</text>
<title>河上十六景</title>,<text>昨夜一篙雨。滿江晴漲下。中流數丈石。如牛復如馬。</text>
<title>河上十六景 其二</title>,<text>巨石植根深。直當西水滸。嵬然立不動。任他波濤怒。</text>
<title>河上十六景 其三</title>,<text>靜夜疎簷月。輝輝光漸流。阿誰玉作輪。輾上東嶺頭。</text>
<title>河上十六景 其四</title>,<text>江南一點峯。夜夜雲住處。似惜宿留情。朝來猶不去。</text>
<title>河上十六景 其五</title>,<text>沙邊萬株松。霽雪一夜滿。怳惚玉皇宮。箇箇張銀傘。</text>
<title>河上十六景 其六</title>,<text>栗園連村塢。炊煙橫一縷。閒人太無事。坐占朝與暮。</text>
<title>河上十六景 其七</title>,<text>霜染江楓岸。光色正姸姸。縱後三春豔。紅爛衆葉先。</text>
<title>河上十六景 其八</title>,<text>一線欹棧懸。千層危壁下。營營去來人。取畏知者寡。</text>
<title>河上十六景 其九</title>,<text>江橋早結構。橫波一虹連。歷歷人入鏡。依依馬行天。</text>
<title>河上十六景 其十</title>,<text>濛濛遠峯雨。迢遞暗不開。經炎小草在。養得幾莖來。</text>
<title>河上十六景 其十一</title>,<text>釣磯滄江上。興來時獨造。垂竿翫游魚。坐久忘亦好。</text>
<title>河上十六景 其十二</title>,<text>絶壁臨逝川。嵯峨高不極。登登若凌虛。浩歌歌聲激。</text>
<title>河上十六景 其十三</title>,<text>西江夜正黑。漁火點點生。坐看溪樹外。逐水走流星。</text>
<title>河上十六景 其十四</title>,<text>汎彼水上舟。繫纜沙邊久。何時波浪平。穩放梢工手。</text>
<title>河上十六景 其十五</title>,<text>西林日落時。疊疊紅霞起。凝空爛欲流。天地畵圖裏。</text>
<title>河上十六景 其十六</title>,<text>鴈陣自空中。次第低兩翅。時看十里沙。萬點排乙字。</text>
<title>次蒼雪齋雷澤亭韻。呈丹丘權丈。尙精○四首</title>,<text>先生愛此水鳴雷。庇雨茅亭斲石開。半畞渟泓寒鏡展。一條遙注亂雲堆。鴻泥往蹟煙霞界。杖屨遺芬草樹臺。緬想高風猶竪髮。來遊此地怳如陪。</text>
<title>次蒼雪齋雷澤亭韻。呈丹丘權丈。尙精○四首 其二</title>,<text>羣山矗矗水爭流。此地籃輿幾度遊。濺濺驚湍噴雪玉。磷磷錯石列瓊球。詠歸眞樂三春暮。漁釣閒情一壑幽。往事回頭已陳迹。滄桑人世暮飛鷗。</text>
<title>次蒼雪齋雷澤亭韻。呈丹丘權丈。尙精○四首 其三</title>,<text>巖奇境僻谷如環。葛水東來繞作灣。喝雨遺蹤如可見。化龍仙御幾時還。千秋悵望雲霞外。一代周旋伯仲間。勝蹟至今留海曲。爭敎南士仰高山。</text>
<title>次蒼雪齋雷澤亭韻。呈丹丘權丈。尙精○四首 其四</title>,<text>亭空雷澤小潭淸。川合東西草樹平。指點行人長起感。羹牆門弟倍含情。苔厓追琢舊名在。草閣重修新面生。從此先賢遺馥地。東南永世有光聲。</text>
<title>楮谷感舊</title>,<text>少年爲客此中間。卅載重來鬢已斑。地若欣迎猶舊態。人多相逐總新顔。疎煙夕照東西樹。紅葉寒花左右山。泛菊殘杯何意緖。出門無語且盤桓。</text>
<title>海行道中。次杜秋興韻。二首</title>,<text>曉霧殘霞繞遠林。眼中紅樹望森森。淸霜夜落寒花老。朔鴈朝飛亂峀陰。覽物沈吟遊子興。垂鞭多少故鄕心。家人爲念寒衣薄。庭畔應催月下砧。</text>
<title>海行道中。次杜秋興韻。二首 其二</title>,<text>去路悠悠直復斜。一旬辛苦面凋華。千層落葉穿山屐。八月高風汎海槎。征衫幾濕空山雨。客淚頻垂薄暮笳。馬首纔回秋已晩。吟鞭隨處見黃花。</text>
<title>路經花府</title>,<text>大府風煙洛水頭。夕陽紅樹馬前秋。金莖影外征鴻遠。畵角聲中過客愁。興廢已成千古蹟。去來惟有一江鷗。朝廷爲軫關防地。重鎭東南獨此州。</text>
<title>還家</title>,<text>一出三旬路轉迤。歸來秋晩舍南陂。廚炊白粲登新飯。樹剝紅團敗舊枝。倦僕召呼庭宇掃。塵牀整頓簡編移。端居盡日空階靜。東畔朝陰西畔垂。</text>
<title>詠菊寄潤哉 權德秀○四絶</title>,<text>經霜黃菊色逾佳。奴視千叢獨自開。莫把繁英誇晩節。孤芳還恐惹羣猜。</text>
<title>詠菊寄潤哉 權德秀○四絶 其二</title>,<text>朔鴈飄飄霜戒寒。蘭萎蕙折衆芳殘。一端苦性終難化。可忍隨時改舊顔。</text>
<title>詠菊寄潤哉 權德秀○四絶 其三</title>,<text>衆草涵濡雨露恩。妒紅較綠共紛紛。到得九秋搖落後。階前獨立始知君。</text>
<title>詠菊寄潤哉 權德秀○四絶 其四</title>,<text>掇英三嗅更悽然。奈爾生逢歲暮天。蕭瑟凉風吹不止。耐寒辛苦短籬邊。</text>
<title>鬬鼠</title>,<text>有鼠出自穴。營營循牆壁。行遇糞溷間。粟米遺數粒。前者喜而赴。後者驚且躍。寸步後先間。妒心便生作。嚬呻瞵悍目。澎漲拄寸腹。快意在呑噬。生死不自惜。寧知老貓在。匿影伺其側。俄然瞥瞥地。忽驚雷電擊。有如卞莊子。一擧雙虎獲。肢敗腹又披。無復餘寸肉。受禍亦云酷。厲階生一粟。鼠固我所惡。此事還可惻。</text>
<title>偶吟 乙巳</title>,<text>不外吾身卽此存。從來萬事本同源。流行日用平常地。昭揭遺經聖喆言。濁裏誰知淸水在。塵中還惜古銅昏。如今已作笆籬物。獨抱殘篇淚欲痕。</text>
<title>騎牛向屛山</title>,<text>綠草南郊日午時。黃牛背上去遲遲。昏昏兩眼垂簾箔。滿面春風鳥語疑。</text>
<title>子昂叔 李山斗 棲屛院治經。題寄。三首</title>,<text>忽憶書堂裏。幽棲日靜閒。竹深淸露滴。江遠暮禽還。興趣風煙外。精神几案間。魔兒能絆我。咫尺阻追攀。</text>
<title>子昂叔 李山斗 棲屛院治經。題寄。三首 其二</title>,<text>老我能知子。心期自不貧。功名非奪志。困厄奈侵人。獻納胷中寶。剗除背上鱗。男兒亦一事。慨歎不須頻。</text>
<title>子昂叔 李山斗 棲屛院治經。題寄。三首 其三</title>,<text>竆廬白頭老。無語對南山。世變來無盡。淳風去不還。深知愚計左。方覺此道艱。只向遺經裏。時窺管一斑。</text>
<title>種桑</title>,<text>手種牆頭五畞桑。枝枝新茁尺餘長。排行列樹安根直。築土平培運鍤忙。老我自詑勤本業。家人已道製衣裳。如何輥到頭垂白。始學岐山養老方。</text>
<title>種芋</title>,<text>塲邊疆理兩三區。種下芋頭十數軀。短柳疎防憂敗葉。小鑱輕運恐傷膚。根成正可登鉶鼎。葉大還應轉露珠。老去閒中無一事。秖今堪作種瓜徒。</text>
<title>老至</title>,<text>兩鬢垂垂眼已昏。寧敎世慮役神魂。殘軀漸可求安靜。家事都將聽子孫。玩味遺經明白訓。探窺造化往來門。如今始入淸凉界。老去生涯覺不煩。</text>
<title>嘲鼠</title>,<text>爾本無家依我屋。旣依胡乃反穿爲。固知爾亦無長慮。我屋顚時爾失依。</text>
<title>丸窩</title>,<text>林居野老一蓬廬。不在人間在太虛。怳惚陰陽無始際。澒濛天地有形初。頭邊日月閒來往。眼底風煙自卷舒。漸覺胷中無一事。此翁身世太狂疎。</text>
<title>林居雜詠</title>,<text>吐出新芽嫰似金。他年將見秀穹林。分明一氣流通處。窺得生生造化心。</text>
<title>林居雜詠 其二</title>,<text>手種門前柳一株。如今枝葉滿庭隅。當時數寸移根日。誰謂繁陰剩庇吾。</text>
<title>林居雜詠 其三</title>,<text>淸晨飯腹荷鋤忙。男僕驅牛女戴筐。稂莠必須根痛拔。莫敎方體細苗傷。</text>
<title>林居雜詠 其四</title>,<text>自笑平生志太愚。晩來爲圃學樊須。香蔬時爲情親摘。麥熟田家飯滿盂。</text>
<title>林居雜詠 其五</title>,<text>午睡初醒門常關。扶藜起向小園間。微吟緩步時還坐。自笑閒人事事閒。</text>
<title>林居雜詠 其六</title>,<text>富求益富心常戚。貧不憂貧樂自饒。借問季孫萬鍾享。何如顔氏一簞瓢。</text>
<title>林居雜詠 其七</title>,<text>淸晨起坐短簷疎。一望蒼然曉色虛。白鳥不知緣底事。翩翩忙去足雙舒。</text>
<title>林居雜詠 其八</title>,<text>緬憶前脩骨已朽。微言尙可卷中尋。沿流漸溯眞源去。始覺相傳只一心。</text>
<title>林居雜詠 其九</title>,<text>山祖崑崙羣脈別。水宗東海衆流同。一分爲萬萬還一。此理昭昭在眼中。</text>
<title>林居雜詠 其十</title>,<text>一粟種來成萬顆。形貌箇箇各還初。其中生意無餘欠。及到春時又發舒。</text>
<title>林居雜詠 其十一</title>,<text>寧容有晝更無夜。夜去還知晝必來。大小從來元一物。須將兩眼此中開。</text>
<title>林居雜詠 其十二</title>,<text>吸處便呼呼處吸。一呼一吸還相因。循環此理寧須問。大則乾坤小則身。</text>
<title>林居雜詠 其十三</title>,<text>來來不盡從何始。去去無竆何所終。一笑欣然開兩眼。彈丸天地太虛中。</text>
<title>林居雜詠 其十四</title>,<text>鳥獸無知螻蟻微。此心還覺惻然悲。誰能借我垂天翼。目下羣生大庇之。</text>
<title>苦雨歎 丙午</title>,<text>昔聞西南恒雨漏。今來移向東天注。蕭條我屋小街頭。四面怒號奔洪流。還疑身著孔聖桴。杳杳直向東海浮。應知此水古無有。一番澒濛開闢後。莫是人間浩刦周。滄海桑田互換否。瞠然遠望混一白。惟有靑山數點碧。長魚穹龜爭後先。叫嘯出沒皆自得。有若天公爲渠輩。判作水府新世界。禾稼渰盡四野空。可哀生靈逢厄會。又恐深處怪龍伏。乘時出來弄牙角。稊米此身縱藐然。俯仰無地可寄泊。卻恨頹然血肉軀。兩腋顧無垂天翼。未得擊三千上九萬逍遙出六合。俯視泰山秋毫末。</text>
<title>次姊甥金瑞景叱石亭韻</title>,<text>蕭條月鑑谷。草屋更幽閒。石聚談經地。雲深采藥山。心事煙霞外。生涯几案間。人誰爭爾所。從此不須還。</text>
<title>又次八景韻</title>,<text>處處春深雨露多。北山薇蕨長新芽。摘來甘脆茹宜口。較似盤中苜蓿何。</text>
<title>又次八景韻 其二</title>,<text>南溪雨過暖風多。手把漁竿下晩沙。坐久苔磯方一起。鳥啼林畔夕陽斜。</text>
<title>又次八景韻 其三</title>,<text>中天積翠兩峯高。千里歸雲暮勢遙。拂拂長風吹不盡。輕陰狼藉在山腰。</text>
<title>又次八景韻 其四</title>,<text>巉巖削立玉芙蓉。仰見冰輪上碧峯。萬里秋晴天宇闊。淸光遍盡自相舂。</text>
<title>又次八景韻 其五</title>,<text>溪北溪南日欲斜。短橋煙雨起樵歌。依然身入茅山洞。世外塵紛夢不過。</text>
<title>又次八景韻 其六</title>,<text>長堤草暖轉和風。橫篴騎牛一牧童。寥亮餘音吹不斷。碧天雲盡暮山空。</text>
<title>又次八景韻 其七</title>,<text>疎林喬木小溪南。朝暮炊煙間翠嵐。坐對軒牕凝望久。長天萬里色相涵。</text>
<title>又次八景韻 其八</title>,<text>烏岑一朵揷靑空。遙望螺鬟夕照中。萬丈餘暉虛曠外。冥冥飛去一孤鴻。</text>
<title>四月八日。訪德必 李載基 于輞川寓舍。仍與步出南岸。臨流草坐。</title>,<text>客來春盡後。沙晩更暄風。岸草添新綠。巖花減舊紅。波明雲影裏。山立鳥聲中。對坐凝神久。醒然俗慮空。</text>
<title>輓權處士 尙精</title>,<text>當日河南講道門。後來惟有彦明存。扶持一脈淵源好。領袖諸賢德望尊。嶺海風流今已盡。雷潭往事更誰論。昨歲龐牀違拜恨。秖今追憶淚雙痕。</text>
<title>輓黃用五 壽一</title>,<text>禮家肯綮處。惟子刃能投。淹貫心無滯。難疑舌不留。吾儕推已重。師席奬曾優。可惜今淪沒。誰供後學求。</text>
<title>放言 丁未</title>,<text>誰云天運不可竆。一日回旋知不大。何况中間一團土。凸起頭面環以海。人生居一萬類中。藐然形軀頃刻在。熏天事業亦有限。萬古英雄徒瑣瑣。功名富貴是何事。可笑紛紛爭利害。長嘯獨立開兩眼。此身已在天地外。</text>
<title>輓曹仁伯 善長</title>,<text>不於世上作風波。斂養閒中靜味多。爲學儻非敦本實。處心何以得平和。使吾題品當今士。將子先居德行科。傾嚮半生交臂失。臨風南望意如何。</text>
<title>忍字 二首</title>,<text>忍寒不羨狐貉衣。忍飢不羨方丈食。忍難可以忘死生。忍竆可以處困厄。丈夫如何小不忍。終使吾心有變易。</text>
<title>忍字 二首 其二</title>,<text>工夫須向一忍求。忍到熟時方自好。看他衆人煩惱處。自家胷中還浩浩。</text>
<title>輓金德三 尙鼎</title>,<text>夫公起南服。傑然非俗士。不但資稟好。又有求道志。用工朴實頭。措心平坦地。寧嫌衆驚疑。不憚世所忌。立雪玉龍洞。親受師門旨。識路又疾驅。其進可量已。先生賜環後。來寓錦水涘。公時又負笈。與我識面始。觀貌眼已揩。聽言心自醉。周旋函丈間。蔗境覺漸邇。斯文一何厄。泰山頹遽爾。可哀吾黨士。遑遑靡所止。東西各分散。往事一夢寐。蕭條半千里。會合那可易。方當瀝血日。君又奮袂起。衰容兩相對。幾日花城裏。裹足上京師。此義知不愧。摻裾豐縣途。我涕君亦泗。微誠縱激切。九重奈深邃。及子南歸日。適我疾病値。竟失握手迎。有若相回避。自此更貽阻。伊今將一紀。山川隔幾重。書疏亦不嗣。天長望不盡。一念傾如水。忽有南來說。誰報消息異。寢門一慟哭。撫念興一喟。此道久淪喪。俗學趨名利。滔滔去不回。孰頓中途轡。炎風地盡頭。何幸得吾子。庶幾起餘殘。此事終有恃。如何天不憖。奄忽形影秘。寥寥四海內。倀倀吾誰倚。春風滿眼淚。回首錦陽里。</text>
<title>書姜孝子記實後 幷序</title>,<text>前有梁公後有姜。稽山千古倍增光。純誠感格波逵闢。至孝登聞聖澤滂。爲子人誰無此理。事親爾獨盡其常。能言德美非吾事。且待諸賢更鋪張。</text>
<title>早起 戊申</title>,<text>新朝旭日半邊明。庭樹含凉露氣淸。睡起書牕開卷讀。一村岑寂鵓鳩鳴。</text>
<title>偶興</title>,<text>雨霽林梢簷日斜。晩來幽興問如何。無端掩卻牀頭卷。步出西溪看碧波。</text>
<title>龜潭書堂次李密菴 栽 韻</title>,<text>淸波帖帖淨無埃。更有懸崖仍作臺。客到正逢春暮節。桃花照眼數枝開。</text>
<title>與容甫凭几對坐</title>,<text>對坐靑山靜。秋雲晩解陰。句成頗穩意。事過不關心。獨雀啼簷近。遊絲繞岸深。白頭雙倚几。一笑更高吟。</text>
<title>三月十二日初昏。遭賊變。叱而卻之。遂題門扇。</title>,<text>白日臨頭上。丹心一縷明。寧將死生變。要與鬼神盟。</text>
<title>四月十一日入對。廷鞫供辭畢。上命特放。時禁門將下鑰。特命留門使二卒護歸。翌朝題主人壁。</title>,<text>臣罪當萬死。聖恩如天地。叩頭向宸極。無言有雙淚。</text>
<title>望花山 己酉</title>,<text>巍然江上峀。經過幾春秋。不爲花開喜。何曾葉落愁。煙雲朝暮變。蒼翠古今留。獨坐牕櫺靜。凝望不轉頭。</text>
<title>晝寢</title>,<text>閒人無事枕猶欹。幽夢初醒日午時。寂寂空堂牕半掩。懸簷黃雀倒相窺。</text>
<title>行庭</title>,<text>淸晝虛堂日轉簷。烏皮倦倚眼垂簾。居然曳杖循階下。手拔塲邊細草尖。</text>
<title>詠梅 庚戌</title>,<text>牕前短短一枝梅。雪裏春心暗欲胎。好保衝寒辛苦意。肯隨桃李混相開。</text>
<title>次容甫韻</title>,<text>枝谷元塘咫尺間。朝朝暮暮幾開顔。交情雖自童年託。意味方於暮境看。萬事推來皆外物。一身安處是眞閒。驅除百慮心淸後。平地爲仙亦不難。</text>
<title>輓李密庵 栽</title>,<text>斯文興喪莫非天。猶幸瑤琴未斷絃。東魯淵源二程在。西山衣鉢九峯傳。微臣痛切含寃日。聖主旌招謝事年。善類卽今何運厄。不堪吾嶺倍蕭然。</text>
<title>余素不閒詩工。有時點綴五七字。潤哉每譏之。戲題解嘲。二絶</title>,<text>我時作爲詩。格力無新奇。豈合世人眼。見者頗笑之。</text>
<title>余素不閒詩工。有時點綴五七字。潤哉每譏之。戲題解嘲。二絶 其二</title>,<text>我非知詩者。况乃短於文。有意則書之。工拙非所論。</text>
<title>次少昌 金胄嶷 韻 二絶</title>,<text>欲寫幽懷强登山。相望其如會面難。想得愚溪靑草曲。無心來去白鷗閒。</text>
<title>次少昌 金胄嶷 韻 二絶 其二</title>,<text>閱盡驚波與險山。今來始覺此途難。人間何處平平地。擧足投筇步步閒。</text>
<title>偶題 三絶</title>,<text>百年能幾何。萬事皆外物。惟堪一室內。偃仰送日月。</text>
<title>偶題 三絶 其二</title>,<text>婢織奴代耕。寒衣飢亦食。此外更何求。人生可知足。</text>
<title>偶題 三絶 其三</title>,<text>蒲團掃無塵。左圖右書籍。嗒然坐終日。虛室自生白。</text>
<title>重九日。金鵬擧 起溟 約會于西湖。與容甫伯順 安必昌 步出相待。不至。</title>,<text>湖上秋光淡。閒雲晩欲陰。坐吟晴野闊。流眺遠江深。偶爾留佳約。居然阻好音。回頭空佇立。寒日下西岑。</text>
<title>劍嶽一峯。斗起峭峻。近頂有石面如削。古老傳修撰從先祖題名在其處。少時嘗一登。危險難寄足。不得尋看。近者兒輩有官命祈雨事。夜宿其頂。來下時。緣石磴攀上巖間。墨蹟猶存。剝苔諦看。則正德癸酉四月日字。最分明。其下題名字。畫刓缺熹微。或體或邊。可辨不可辨。首書權字。其餘皆只書諱字。而六代祖諱在第四。特宛然。下有同登字云。可想遊覽之餘。兄弟四人。聯翩共登也。今距癸酉。二百十八年。人世滄桑。幾許流變。而石背遺墨。猶未盡泯。有若鬼訶神護者然。子孫之感。有不可言。題一絶以記之。</title>,<text>巖間遺墨半蒼苔。節角猶分諦看來。幾許滄桑人代變。摩挲此日不勝哀。</text>
<title>歲節。有懷容甫南行。辛亥</title>,<text>無端南望起遐思。子去金官滄海湄。天道一年回泰日。旅人三月未歸時。誰家强把忘憂酒。何處漫吟遣興詩。暮境精神須可惜。莫將衰髮久棲遲。</text>
<title>渭城柳 幷序</title>,<text>細葉輕枝若洗塵。開花四月更姸新。攀柯悵望西方遠。緬憶當年彼美人。</text>
<title>渭城柳 幷序 其二</title>,<text>孤根萬里逐飛塵。到底春光一樣新。秖今流落天涯恨。何似陽關怨別人。</text>
<title>渭城柳 幷序 其三</title>,<text>輕絲飄拂陌頭塵。送客年年別恨新。底事移根來傍我。一春疎雨更愁人。</text>
<title>夜雨有懷</title>,<text>春宵寂寂雨聲寒。壁裏孤燈半欲殘。幾度光陰流冉冉。偏驚衰髮更斑斑。人情不耐危如穽。世事無端轉若環。一笑怡然還倚枕。亂雲飛雪滿前山。</text>
<title>無題</title>,<text>溫溫石中玉。自古混沙礓。草以芝蘭貴。人或視爲常。不知自不知。固宜還相忘。人情苦不同。愛憎亦殊方。甘心毁敗之。此事良足傷。仲尼豈非聖。亦且畏於匡。外至固難免。君子當自强。</text>
<title>寄少昌</title>,<text>積雪仍含凍。春光太寂寥。相思人不見。回首暮雲遙。</text>
<title>寄德必</title>,<text>芋洞與枝谷。相去里無十。如何斷往來。一向相怒若。我豈惜馬蹄。又非愛雙脚。苦被疾病侵。邇來作一蟄。閉門恒少起。客來猶倚壁。書冊雖在案。無心寄兩目。村友嫌我拙。參尋固不數。少輩憚我老。一見便避匿。涔涔寂寞濱。懷思日廓落。子何不念我。時來慰竆獨。借乘若未易。騎牛亦不惡。貧家雖窘束。亦有饘與粥。春風草屋下。含笑共一榻。細話穿今古。閒談雜謠俗。况此同衰暮。勢如將去客。思量百千事。營營竟何益。一日開口笑。惟此差可適。子其不復疑。亟來仍宿宿。</text>
<title>偶感</title>,<text>閱盡酸鹹老更癡。疎慵於世百無宜。寒風暖日何須問。夏葛冬裘我自知。折柳有時隨野伴。吹蔥聊且任村兒。閒中病懶仍成習。萬事休來更廢詩。</text>
<title>幽居卽事</title>,<text>雀求遺粒塲邊聚。蟬愛淸陰樹上吟。物理細看還一笑。小堂晴晝坐欽欽。</text>
<title>有懷寄容甫</title>,<text>煙生村巷雨初霽。桑柘陰陰夕照殘。野碧山靑渾一色。蟬聲禽語自千般。卻罷看書因掩卷。還思望遠去憑欄。回頭相憶人何在。植立移時不正冠。</text>
<title>次屛山洞主韻。寄介仲。柳聖和</title>,<text>數載分飛各異州。一天明月幾回頭。開顔且倒杯中酒。攜手同登水上樓。愁裏光陰看冉冉。眼中人事摠悠悠。煩君莫道功名薄。送老田間勝覓侯。</text>
<title>家居卽事</title>,<text>虛巷天明日欲生。老夫扶杖繞廊行。南田已晩北田穢。叱起眠奴催出耕。</text>
<title>晨雞問答 二絶○壬子</title>,<text>問晨雞。夜以安身可。何事自爲勞。孤雊不敢惰。</text>
<title>晨雞問答 二絶○壬子 其二</title>,<text>晨雞答。有生職必授。固當盡在我。怠事天殃有。</text>
<title>夜向昏</title>,<text>日下西山夜向昏。煙沈村樹野鴉喧。看來自覺隨時義。起向深齋更閉門。</text>
<title>烏鷺 二絶</title>,<text>黑者爲烏白者鷺。鷺烏白黑我自知。鷺烏白黑異同間。白黑寧從人口移。</text>
<title>烏鷺 二絶 其二</title>,<text>白黑混來吾心愧。白黑分時衆怒隨。鷺烏白黑異同間。不如深坐不見之。</text>
<title>夜將就寢。覓寢帽移時摸索。終無得。適小爐有點火埋死灰中。撥起燃紙繩揮之。乃落在枕邊。始知事物之理。皆平鋪在面前。而在邇求遠。在易求難者。只是心有所蔽而明不能照耳。因以一絶記之。</title>,<text>暗中探物不知處。東覓西摸竟漭然。點火吹來方照得。還看只在枕牀前。</text>
<title>四端</title>,<text>一本分爲二。二各還爲一。旣一復爲二。二二成四截。四者爲之綱。衆理皆包括。循環終復始。萬古如一日。造化雖萬端。都從這裏出。受之以爲性。無物無此物。是以渾然中。自有條理密。物旣偏且塞。理所隨而窒。人爲最靈者。全具無欠缺。賢愚所同得。豈以今古別。有根必有枝。有本必有末。由其端緖見。可驗此理實。苟能擴而充。不啻泉始達。莫將一氣字。帶來亂眞訣。</text>
<title>偶題 癸丑</title>,<text>石立江中怒浪馳。雷奔電擊若難支。欲知回得狂瀾勢。看取巍然不動時。</text>
<title>見乞兒有感 二絶</title>,<text>枵然空腹過朱門。酒肉看來便失魂。手脚自忙心意急。奴顔婢膝可須論。</text>
<title>見乞兒有感 二絶 其二</title>,<text>昨日已逢雙手揮。今朝還復叩門扉。舊疑未釋新知淺。莫歎斜陽垂槖歸。</text>
<title>讀外王考拙齋先生遺集。有感。</title>,<text>積中和順意。流出自爲言。文章雖末藝。亦可見眞源。</text>
<title>凉宵</title>,<text>淸宵露頂臥前簷。庭樹風凉月上簾。萬慮都從諸境息。靑山當戶數峯尖。</text>
<title>過屛山遷路</title>,<text>繞壁高低石路欹。臨江千尺馬蹄危。常存畏約如今日。不患吾心向外馳。</text>
<title>絜矩</title>,<text>億兆殊形同一心。人心好惡在吾心。苟能推得吾心去。爲政何難得衆心。</text>
<title>示書室羣童 六絶○乙卯</title>,<text>一身心爲主。一心敬爲根。以敬持心後。方知入學門。</text>
<title>示書室羣童 六絶○乙卯 其二</title>,<text>人之能爲人。只此一箇心。苟或失其養。爲獸亦爲禽。</text>
<title>示書室羣童 六絶○乙卯 其三</title>,<text>養中由制外。容儀先檢束。所以程夫子。靜坐稱善學。</text>
<title>示書室羣童 六絶○乙卯 其四</title>,<text>敬非別有事。要在不放心。欲知加工處。須從畏字尋。</text>
<title>示書室羣童 六絶○乙卯 其五</title>,<text>日用動靜間。常若父師臨。畏字最近義。於此可推尋。</text>
<title>示書室羣童 六絶○乙卯 其六</title>,<text>不操心豈存。非敬操何能。所以古先哲。凜然常戰兢。</text>
<title>次韻贈李景文 象靖○二首○丙辰</title>,<text>疎慵當日受知深。遺緖將期共討尋。萬事已成千古蹟。一身何託百年心。憐吾白首同溝瘠。羨子靑年惜寸陰。有意如今追舊好。膏肓儻可荷相鍼。</text>
<title>次韻贈李景文 象靖○二首○丙辰 其二</title>,<text>重重歧路去逾深。趨向當從脚下尋。俯仰寧敎隨俗態。行藏要不愧吾心。登高且莫輕移足。畏影須知去處陰。但得隨時存戒懼。凜然常似箚膚鍼。</text>
<title>次韻贈李景文 象靖○二首○丙辰 附原韻</title>,<text>哭罷山樑歲月深。迷塗獨立去何尋。典刑賴有同門友。覺寐恒存替事心。別界謾拋閒事業。塵中虛送好光陰。此行不是尋常意。願向頂門下一鍼。</text>
<title>獨坐 戊午</title>,<text>涔寂竆廬客到稀。雙垂短髮倚烏皮。遙天漠漠雲霾日。近岸啾啾鳥妒枝。耳目都無安靜地。神魂那有泰寧時。低頭更向牀前坐。拈取塵篇信手披。</text>
<title>寄金振伯 聖鐸</title>,<text>孤臣謫路又晞陽。懷舊何堪感淚滂。正憶玉龍幽洞裏。水丘林木帶餘香。</text>
<title>答河聖則 瑞龍 以長篇見贈 己未</title>,<text>學以知要貴。何必在多言。曾公傳聖道。約字與君論。</text>
<title>書室</title>,<text>古井之邊槐柳亭。茅茨新縛兩三楹。冠童學子周旋地。朝暮詩書講誦聲。斷續何能收厥效。辛勤方可有攸成。分明聖訓非欺我。須向楣間顧諟名。</text>
<title>時習齋 三絶</title>,<text>切要二十篇。首揭時習字。存心體味後。方知記者意。</text>
<title>時習齋 三絶 其二</title>,<text>效法之謂學。不已之謂習。習苟不以時。學終無所得。</text>
<title>時習齋 三絶 其三</title>,<text>工夫最難處。尤在一時字。常常喚此心。終始宜不貳。</text>
<title>時中 壬戌</title>,<text>夜臥朝則起。寒裘暑而葛。隨時各有宜。萬事同一轍。</text>
<title>偶題</title>,<text>悠悠萬事何干我。生死悲歡只任天。措此身心安樂地。竆廬俯仰送餘年。</text>
<title>輓金竹峯 侃</title>,<text>齒爵俱優德又崇。尊兼三達孰如公。接人誠意初非假。濟物仁心本自衷。文獻在玆看魯殿。鄕邦不淑輟秦舂。南州自此蕭條甚。回首空敎淚滿瞳。</text>
<title>次柳介仲 聖和 韻</title>,<text>賢自爲賢愚自愚。若言其始理何殊。欲知學問加工處。只在吾心法更無。</text>
<title>閒居 壬午</title>,<text>三椽草屋近林泉。爲愛幽居倍靜便。愁至酒壺還易渴。興來詩句自成篇。偶攜藜杖園中涉。閒把漁竿石上眠。卻想柴桑陶處士。一般眞趣得吾先。</text>
<title>題畫屛 八絶○丙申</title>,<text>水邊巖石石邊松。松下厖眉一老翁。三尺釣竿長在手。自無塵慮到胷中。</text>
<title>題畫屛 八絶○丙申 其二</title>,<text>汀草丰茸春日和。游龜出水戲陽坡。幽人細思看生理。獨立松根倚老柯。</text>
<title>題畫屛 八絶○丙申 其三</title>,<text>仙棊初罷碧松陰。滿眼流霞笑更斟。一榻翛然相對處。喃喃情話細論心。</text>
<title>題畫屛 八絶○丙申 其四</title>,<text>高古形容四老同。厖眉皓首認仙翁。人間風雨知何許。松下殘棊斂未終。</text>
<title>題畫屛 八絶○丙申 其五</title>,<text>艷艷籬邊菊綻金。依依月下柳垂陰。葛巾敧著蕭然坐。膝上玄琴萬古心。</text>
<title>題畫屛 八絶○丙申 其六</title>,<text>穩泛扁舟碧海中。一年秋色老江楓。滄波萬里渺然去。望極南天興不竆。</text>
<title>題畫屛 八絶○丙申 其七</title>,<text>雪滿江湖歲暮天。蹇驢橋上向那邊。依然身入瓊瑤界。不動吟鞭聳兩肩。</text>
<title>題畫屛 八絶○丙申 其八</title>,<text>兩箇冠童相後先。金壺貰酒過橋前。千山積雪迷歸路。遙指蒼茫暮峀邊。</text>
<title>輓金適菴 台重○辛卯</title>,<text>襟懷不許俗塵侵。風采聲華世共欽。樂善純誠非外假。待人謙德自中心。敎施子弟儒風振。身臥江湖雅趣深。小子平生蒙幸久。題詞今日謾悲吟。</text>
<title>登樓</title>,<text>閒來何處可開襟。步上高樓快一臨。晩浦沙晴鷗鷺靜。虛簷日暖竹松陰。雲生壁面屛中畫。鸎度江心鏡底金。無語天機空寂裏。風光流轉自相尋。</text>
<title>望前山</title>,<text>支頤臥曲檻。良久望前山。石露林疎處。鵑鳴樹密間。夕陽斜更好。雲影晩猶閒。何處僧歸寺。移筇鳥道攀。</text>
<title>和柳任甫 聖尹 咏竹</title>,<text>苦戰風霜翠榦長。還同君子寸心剛。年年幾個兒孫長。添得新梢過短牆。</text>
<title>和柳任甫 聖尹 咏竹 其二</title>,<text>粉節瘦容箇箇長。此君猶得稟純剛。饕風虐雪三冬後。依舊靑靑倚小牆。</text>
<title>和東谷諸友 戊戌</title>,<text>我屋花山下。宅幽勢又阻。谷裏雲霞饒。林間禽鳥語。東鄰與西舍。朝暮聞村杵。有時出門去。逍遙無定處。巖崖寫煩衿。草樹避殘暑。登高試遠望。翹首欲輕擧。緬想穎水翁。忽憶商山侶。臨風一高歌。幽懷頓暫紓。漁翁何處來。苔磯獨立佇。便欲理煙簑。相從老江渚。</text>
<title>端午日。與柳國賓 後觀 有出遊之約。雨不果。獨棲空齋。意緖甚無聊。偶吟相寄。</title>,<text>荒村風雨屬端陽。滿目蕭條獨臥床。箇箇蔬芽抽小葉。看看麥穗濕靑芒。愁邊日月雙丸過。江上形容兩鬢蒼。洛水淸遊今又負。白雲回首恨空長。</text>
<title>移竹歌</title>,<text>尊德祠前小牆下。有竹森森蔭覆瓦。竿竿直上數丈餘。小者如拇大盈把。陰深葉密日淸閟。蕭灑自無塵埃累。還嫌地幽賞未全。一根移向齋堂前。欄扶繩綴土以培。不使風雨撓新栽。疎枝蒼葉宛如舊。亭亭特立依短階。扶筇卻立眼忽明。卻疑天機頃刻成。輕風寒月小樓夜。爽氣入簷鏗有聲。環立初看亦皎潔。獨秀更覺尤奇絶。幽堂顔色一倍生。靜對徐吟魂欲醒。異事誰傳湘水碧。詩入謾詠淇澳靑。淸標苦節縱可愛。豈如斯竹朝暮坐臥軒囱對。從知凡物必須待栽培。莫云百事天生貴。</text>
<title>雨後獨坐齋樓。對層壁。</title>,<text>竹林幽鳥話新晴。淸興江樓一倍醒。靜對南山欲相語。太空寥闊但冥冥。</text>
<title>步往河上</title>,<text>步出長郊晩。西江雨霽初。林晴黃鳥語。雲去碧山虛。岸樹含風凈。漁村入望疎。沈吟歸去路。自信一筇徐。</text>
<title>還</title>,<text>緣江十里路。扶杖獨歸時。落照明沙觜。遙雲陣峀眉。閒吟心自適。徐步脚忘疲。何似奔忙裏。高車日夜馳。</text>
<title>栗壇</title>,<text>高樹陰陰綠影淸。小壇方丈築新成。回頭地勢須臾豁。轉眼奇觀取次呈。白晝正留風露氣。炎天疑有雪冰生。盤旋漸覺幽居好。濯熱何須上水亭。</text>
<title>院庭菊到重陽已吐花</title>,<text>霜飆昨夜入虛堂。寥落江天鴈數行。萬卉千林摧敗處。小庭黃菊自含香。</text>
<title>紫芝歌 金士章自黃峽贈紫芝一束</title>,<text>紫芝歌歌正長。紫芝之歌意何深。芍藥峯頭紫蓋雲。瑞霞洞裏瓊瑤林。其間紫芝年年自生長。朱華縹葉燁燁煌煌爛不禁。人寰塵土隔風雨。惟有仙翁釋子往往來相尋。芳馨入口百痾痊。石鼎煙生香滿襟。黃池山人亦道侶。采采玉洞雲。遠寄淸洛潯。紫芝歌歌激烈。暮天碧峀空崟崟。茅包藤束手自解。猶覺滿眼鮮新風露淋。從知琪花瑤草浪得名。對此千駟萬鍾還無心。病夫平生厭塵俗。悵望仙山碧霧紫霞迢遞垂層陰。誰謂此物居然入我室。愛翫不下南州琛。新芽香軟滋味足。合口細嚼傾短簪。紫芝歌歌益苦。商山綿邈煙雲沈。高歌一曲詠紫芝。紫芝高歌流至今。嗟我好古生苦晩。有耳不聞薰風琴。仰天長歌調不成。歌聲凄苦無和音。我欲隨君飛步出六合。乘風御氣飄然獨立高山岑。采采靈苗永不歸。長使神飆仙露冷冷颯颯盈衣衾。天寒歲暮路險艱。閉門長臥空沈吟。安得移根遍種海東極。頓洗人間愁病侵。紫芝歌罷更回首。暮天寒雨長淫淫。</text>
<title>九月十一日。乃李而章 之𤌍 入地之日。而在舊庄獨坐愁寂。不勝感傷。</title>,<text>起向囱前坐不語。終朝寒雨濕荊柴。煙沈竈下空廚冷。霧暗村墟老樹霾。江上幾年身病臥。海天今日眼長迷。遙憐落葉秋山外。誰奠徐公一隻雞。</text>
<title>曉臥 己亥</title>,<text>村閭將曉衆雞鳴。人語囂時動杵聲。覺臥一床猶閉目。心開百慮謾馳情。塵埋寶鏡光還晦。波靜方塘水自淸。起向囱前推枕坐。半輪殘月自分明。</text>
<title>次杜律屛跡韻。吟屛跡洞新居。</title>,<text>閒居江上宅。事事愜幽情。傍岸柴門闢。穿林小逕成。石磯蒼蘚重。煙渚白鷺輕。漸喜塵囂靜。還敎地界淸。</text>
<title>偶題</title>,<text>有鳥林中病不飛。長年垂翅困寒飢。何人不解相憐意。反向渠巢欲掩爲。</text>
<title>輓權山澤齋 泰時</title>,<text>耆德吾鄕有我公。蔚然南國見儒宗。中間嶺邑蘇殘惠。暮境丘園養靜工。姿是廟堂蓬蓽老。歲非辰巳喆人凶。忍看金谷幽居地。喬木蕭蕭帶晩風。</text>
<title>國賓築小壇柳下 庚子</title>,<text>潺潺石澗上。方丈小壇成。樹老微陰薄。苔深細路傾。谷雲開宿雨。林鳥話新晴。一笑逢迎地。吟筇爲暫停。</text>
<title>金少昌 胄嶷 來訪。款話兩日別去。臨行書贈。</title>,<text>九月凉風江上秋。殷山歸客發征輈。相看脈脈臨衢路。孤鴈一聲蘆荻洲。</text>
<title>步往枝谷</title>,<text>九月寒江上。秋光淡淡中。霜前疎草木。水底冷魚龍。鴈下蘆洲逈。禾收野畞空。回頭頻悵望。步步住吟筇。</text>
<title>院裏黃菊方盛開。而不得就賞。謾成一絶。寄呈洞主。</title>,<text>終宵轉輾臥空床。萬樹秋聲撼客腸。偏憶淸齋涔寂裏。一庭黃菊爛熳香。</text>
<title>適見李懶隱 東標 蓬萊山月歌元韻。追次。</title>,<text>海東仙山說蓬萊。蓬萊直在東海渚。東海闊蓬萊高。蓬萊影入東海長。容與一萬二千之奇峯。雄盤屹立兮箇箇削立崑山玉。嵯峨錯落洞穴深。飛流懸瀑往往白日猶噴雪。靈仙窟宅乎其中兮。瑞霞紫氣。縹緲連天相攻奪。飆輪羽蓋山上頭。碧霄依然凝玉笛。年年每當八月秋。月色中天纖埃滅。珠宮貝闕隱映而杳靄兮。萬里蒼茫銀海闊。憶昔襄陽李學士。道骨仙標人世絶。直上蓬萊巓。足踏蓬萊月。浩浩高歌山月歌。琪樹露滴吹天風。雄詞爛然入我目。怳如蓬萊山月還相逢。我亦平生厭塵俗。便欲飛入蓬萊訪南石。悵望蓬萊何處是。蓬萊杳杳層雲白。</text>
<title>族姪守吾 確 構小堂。書來請名。余以堂在池邊。命以一鑑。因寄三小絶。</title>,<text>數頃堂前水。淸澈燭鬚眉。卻怕風搖之。還敎波蕩移。</text>
<title>族姪守吾 確 構小堂。書來請名。余以堂在池邊。命以一鑑。因寄三小絶。 其二</title>,<text>團團一片鏡。自有淸瑩質。莫云塵已昏。塵磨明更出。</text>
<title>族姪守吾 確 構小堂。書來請名。余以堂在池邊。命以一鑑。因寄三小絶。 其三</title>,<text>心體本虛靈。明之是爲要。一敬常持處。方知百邪消。</text>
<title>輓權荷塘 斗寅</title>,<text>末路紛紛世漸漓。吾南一脈賴公持。極知善類依歸地。更見儒林德望推。嶺邑暫煩經濟手。明時虛老廟堂姿。今朝小子無竆慟。正爲斯文不獨私。</text>
<title>偶感</title>,<text>由來恩義互重輕。要在吾心稱量精。私意容時中易失。一毫蹉過便非情。</text>
<title>偶感 其二</title>,<text>煖突安身頗自穩。不知門外雪風高。敧枕移時含笑臥。眼前叫譟任兒曹。</text>
<title>聞李子昂 山斗 叔自京還。感吟。</title>,<text>匹馬斜陽漢水頭。終南回首淚雙流。風埃滿地妨人面。雪浪排空盪客舟。野雀爭枝多咽咽。嶺雲歸海謾悠悠。知君憔悴南行路。物色應添一倍愁。</text>
<title>兒輩染疾稍平。夜出旁舍。無寐口占。</title>,<text>布衾不煖土床寒。坐度殘更夜已闌。山鳥不鳴人復靜。滿江星月拓囱看。</text>
<title>得介仲書問</title>,<text>病臥誰相問。關門已六旬。感君情不淺。珍重寄書頻。</text>
<title>子昂叔到院寄問。無由相見。</title>,<text>江村日落正黃昏。愁坐空堂獨掩門。却羨諸君深院裏。一燈相對笑談溫。</text>
<title>羣烏</title>,<text>紛紛叫噪百兼千。老樹寒煙日暮天。滿意翺翔隨處好。入雲黃鵠謾翩翩。</text>
<title>東峯月</title>,<text>夜夜東峯孤月生。一輪淸影動江城。卻憐病我嫌愁寂。偏向茅齋盡意明。</text>
<title>歲暮</title>,<text>蕭條江上屋三椽。滿壑冰霜歲暮天。短景凄凄催節序。長風潑潑冷雲煙。音書斷絶親朋隔。疾病侵尋素髮翩。宇宙無竆吾已老。人間回首涕雙懸。</text>
<title>次權容甫 容 韻 壬寅</title>,<text>江邊爲客久。此歲又三旬。節序方回泰。生涯未解屯。停杯醉吟久。彈劍悵望頻。賴有松坡老。時時問舊鄰。</text>
<title>獨坐無聊。適容甫見訪。</title>,<text>午睡初醒門半遮。茅茨涔寂絶紛挐。空簷乳雀含蟲子。小圃稚蜂趁菜花。謾閱詩篇看蠧字。倦呼廚婢剖新苽。忽逢佳友移時話。綠樹疎煙啼暮鴉。</text>
<title>爲檢秋在枝谷。因憶屛山秋景已晩。</title>,<text>忽憶屛山勝。風霜已晩秋。葉稀山露面。潦落石呈頭。果剝家家樹。稼同處處疇。細君應釀秫。嗔我久淹留。</text>
<title>獨坐感秋</title>,<text>門前高柳葉疎疎。九月寒風霜落初。坐久幽齋搔短髮。更看斜日入村墟。</text>
<title>途中</title>,<text>市罷飢烏集。江空秋日斜。匹馬吟邊路。處處見黃花。</text>
<title>風雪交作。擁小爐坐。</title>,<text>歲暮乾坤時氣昏。饕風虐雪又翻翻。誰將點火能回暖。龜縮寒齋聊自溫。</text>
<title>早春郊行</title>,<text>平郊望欲盡。春意正茫茫。陰谷冰猶合。陽坡草自香。江空游靄白。天遠陣雲黃。日暮寒衫薄。徘徊孤鴈翔。</text>
<title>雞鳴前睡覺。仍不能寐。</title>,<text>睡覺晨雞未唱時。披衾無語枕猶攲。東囱正黑西囱暗。前念方來後念隨。向壁强敎雙眼閉。擧頭時復一肱支。聯床卻羨兒童輩。報道朝飧尙不知。</text>
<title>卽事</title>,<text>饁畞戴筐隴畔女。輟耕齕草溪邊牛。掩書倦倚南囱下。望遠嗒然忘百憂。</text>
<title>敬次愛日堂韻</title>,<text>玆巖何以揭名聾。兩耳人間欲塞聰。戲綵萊闈年七袠。占閒裵墅酒三鍾。風光不改千秋色。舊跡猶存百日叢。俛仰堂前人不見。數聲啼鳥夕陽中。</text>
<title>枝谷夜多蚊。不能成寐。</title>,<text>有蟲名豹脚。毒觜利如針。體小聲還大。形微害亦深。噆膚紛暗集。入隙巧相尋。生爾亦多事。誰知造物心。</text>
<title>聞容甫安伯順 必昌 會國賓家。送馬迎之。坐待至夜久。</title>,<text>露草蟲聲濕。風江水氣昏。支頤相待處。夜久不關門。</text>
<title>追次排雲錄韻</title>,<text>衷情鬱抑訴無因。終阻天門渙命申。不是諸君誠未格。從來末路道難伸。陰雲漠漠長垂地。白日高高不照人。想得南歸回首處。滿城桃李媚餘春。</text>
<title>虎鳴路上遇雪</title>,<text>越險踰關三百里。一鞭行色萬山中。天公不解相憐意。薄暮前程又雪風。</text>
<title>夜無眠</title>,<text>終宵輾轉睡難成。何事晨雞不肯鳴。聯枕老翁頗款曲。共談謠俗到天明。</text>
<title>自道積嶺以後。高峯疊積。不見一局平土。蓋太白大榦。沿海南走。而關東諸山。皆未及回轉。因述東方山川形勢。</title>,<text>羣山東域白頭根。萬子千孫次第分。大勢南開湖嶺壯。眞龍西走國都尊。咸江海岳探仙窟。黃壤關河奮武門。安得八區登壽域。康衢皷腹送朝曛。</text>
<title>次金文甫 命學 松厓巖韻</title>,<text>一區奇勝地。攜友共來看。激水飛成雪。層巖斷作壇。琮琤竽瑟響。滑淨瑪瑠寒。偶得盤桓趣。都無俗慮干。</text>
<title>上鬱嶺</title>,<text>脚底羣山若列棊。眼竆還覺此心悲。千峯落照雲生夕。萬壑淸秋葉脫時。遼鶴層霄歸已杳。秦童滄海返何遲。翩然欲上天門去。訴我胷中無限思。</text>
<title>平海展省先墓</title>,<text>纔到山門朝日輝。墓前登拜寸誠微。荒堦草合遠風度。陰壑秋深幽鳥飛。此日孱孫感空切。多年香火禮還違。彷徨欲去更回首。村樹煙寒紅葉肥。</text>
<title>智賢僧來示其祖師妙訔詩軸。其中有王考詩。有感次贈。</title>,<text>秋雨空齋展軸時。忽驚先蹟一聯詩。摩挲此日通泉感。問爾山僧知不知。</text>
<title>輓李和順 集</title>,<text>傳家詩禮豈凡倫。東魯淵源第一門。王府登名承祖業。庭蘭毓慶長兒孫。龜齡庶幾期黃耈。雞夢如何促素幡。撫念童年遊戲日。白頭吟望淚雙痕。</text>
<title>輓李君城甫 宗遠</title>,<text>與君相好意。不必說而明。忍讀安仁賦。還悲繼祖銘。哀哀垂短髮。忽忽撫餘生。九地嗟冥漠。憑誰話舊情。</text>
<title>次贈高致伯 必遠 三宜亭韻</title>,<text>髮短斯翁心苦長。悲吟半世任顚狂。遊神物外淸凉界。寄跡人間閙熱塲。詩爲散愁抽竗句。曲因多興發淸商。看君意氣難拘束。爛醉生涯亦不妨。</text>
<title>醉人 乙巳</title>,<text>醉人方醉自爲是。反笑醒人指曰非。醉者旣多醒者少。誰於醒醉是非知。</text>
<title>輓孫持平 德升</title>,<text>曾讀高文覺自慚。風儀一接更關心。紅菱妙歲馳聲早。菖歜中年得味深。耆德縱爲今世棄。淸名應使後人欽。南州自此蕭條甚。回首長唫殄悴吟。</text>
<title>下冰城 丙午</title>,<text>翩然飛上最高頂。兩眼平生快一開。纔下山腰回首望。卻疑身自半天來。</text>
<title>三月寒勢未已。有似凜秋。</title>,<text>節迫純陽月。寒同剝落秋。梅魂方寂寞。雪意恣飄浮。忍使句尖夭。那看德澤流。如何漢丞相。牛喘尙爲憂。</text>
<title>種蘼蕪</title>,<text>蘼蕪根已大。移種小壇邊。畏日乘晨露。愁乾注夕泉。曲芽拳始展。新葉色逾鮮。莫道人功少。能參造化權。</text>
<title>曉發橫山</title>,<text>蹴僕催裝著短鞭。門前跨馬曉茫然。浮雲數點遠峯上。驚鵲一聲村樹顚。雪積懸崖山氣肅。寒凝陰谷磵冰堅。貂皮掩面低頭去。靜憶薰爐細細煙。</text>
<title>輓金文甫</title>,<text>吾友金文甫。平城之望族。未晬喪厥父。家運嗟不祿。哀哀未亡人。抱此一塊肉。勤斯又能敎。爲愛不姑息。自孩提有識。已能循典則。容貌亦端秀。兩眉明且晢。童幼類老成。見者皆嘖嘖。往時孤山老。下枝緇帷闢。君能識所依。登門自總角。益知學有方。心身要雅飭。趨向固已定。笑侮志愈確。又遊大賢門。幾荷陶鎔力。聞言豈俗士。見面可知德。志意和而粹。言語簡而默。居家親意悅。出遊朋儕服。如君志行懿。今世豈易得。昔我十四五。心狂如走犢。與君始相逢。擧止有儀法。因以託交契。半生期莫逆。世事苦多端。君意有不適。中間入靑鳧。周王山下伏。渺渺隔雲樹。兩地空相憶。自來居默里。稍喜過從數。我往君亦來。隨處輸款曲。文字或對討。義理共尋繹。相看髮垂垂。情意老更篤。羨君沈靜姿。未能猶願學。或意他山石。亦可資攻玉。俛仰一世間。相期殊不薄。人情忌殊異。造物多戲劇。君平爲世棄。東野禍仍酷。萬事轉荒凉。身世同旅泊。忽地化異物。此理誠難測。匪君爲誰慟。久念尤可惜。生爲一竆獨。死亦無嗣續。志業竟埋歿。身名俱寂寞。堪嗟此世後。誰復尋遺跡。媿我誠不文。拈筆辭語澁。無因發潛德。深負朋友責。空將數行淚。灑向荒山側。</text>
<title>元朝有感 戊申</title>,<text>屈指髫年似昨晨。居然蘧化隔三春。只今猶覺童心在。可笑人謂我老人。</text>
<title>上元日。懷容甫。</title>,<text>送子雪方飄。思君梅欲發。相離三月間。便作二年別。</text>
<title>與容甫步向玉淵。至枰津待舟人不至。</title>,<text>藉草春江岸。支頤日欲傾。綠楊吟外色。黃鳥夢中聲。浪起千層碧。沙明十里平。孤舟呼不至。野渡斷人行。</text>
<title>卽事</title>,<text>鳥啼春色裏。花落雨聲中。獨坐囱欞靜。悠然萬慮空。</text>
<title>玉淵亭重修已畢。聞有朋酒之會。題寄諸君。</title>,<text>肯構賢孫先志追。重修亭宇起頹夷。巖花階竹生新面。高棟層軒宛昔時。入戶依然陪杖屨。升堂似若聞歔欷。來遊此地能無惕。愼爾周旋莫失儀。</text>
<title>輓金休伯 始鑌</title>,<text>憶君登第日。頤下始生鬚。意氣傾當世。聲名動海隅。人稱經國手。朝失榦時需。誰惜乘風足。無端蹶半途。</text>
<title>輓李來卿 復煥</title>,<text>憶昔老先生。講道川錦間。聞風士爭趨。學子相往還。君時最少年。面白顚始冠。從容擧止間。已自麤氣刊。眞是乃家兒。况復姿稟端。優遊樂育地。一簣可成山。斯文會厄運。泰嶽摧日觀。失依吾黨士。普深安倣歎。淵源在家庭。文彩尙斑斑。此事豈斷絶。遺緖尙可攀。舊業更料理。工夫不等閒。學自近裏鞭。飯非門外攤。分別理氣際。出入如轉環。專專志愈篤。不知己力單。庶幾家學傳。將來起餘殘。如何未半道。形骸藏一棺。我亦濫吹竽。學海觀波瀾。夤緣入蘭室。情義傾心肝。義理幾討論。文字共細看。追遊十許歲。百過意未闌。造物多戲劇。人事迭悲歡。中間南遷計。亦豈子所安。每恨江渭隔。一會更未團。那知入地魂。不得少盤桓。志業竟埋歿。萬事等邯鄲。從此踽踽蹤。益覺倍蹣跚。平生匣裏琴。今日爲誰彈。孝子扶旅櫬。川路苦脩艱。迢迢故山側。翩翩飛旐丹。親戚哭噭噭。朋知涕汍汍。英靈九地下。倘不爲辛酸。回頭歌楚些。颯颯悲風寒。</text>
<title>題外舅梧村公散稿</title>,<text>自昔愚蒙未及門。推尋餘緖有遺言。措辭自去艱深態。爲學要歸道義源。命也中年沈二豎。天乎半道斷三魂。摩挲更切存亡感。其柰終難起九原。</text>
<title>次容甫韻</title>,<text>步出西湖上。秋光澹澹中。潭空來白鳥。山晩映丹楓。邂逅成三老。差池少一翁。斜陽歸去路。回首遠江風。</text>
<title>容甫自屛山來示韻</title>,<text>九月屛山秋色深。偶占閒日爲相尋。江樓霽月來如約。亭院淸風爽滿襟。萬樹丹楓層壁面。一叢黃菊小庭心。終朝幽獨還無興。門外滄波懶俯臨。</text>
<title>盆種梔子。春氣纔回。已覺光色鮮新。</title>,<text>小樹盆中枝榦奇。經寒病葉少葳蕤。今來頓覺生顔色。消息誰先報爾知。</text>
<title>寄杜陵</title>,<text>春江漲淥碧如苔。流自靑城山下來。問爾靑城山下老。新年華髮幾莖催。</text>
<title>次朴賢則 濂 新居詠懷</title>,<text>山腰茅屋是君廬。林巷依然隱者居。官吏索錢空袖後。家人乞米納禾初。身間始覺貧猶好。境僻還敎世漸疎。萬事由來皆分定。莫將通塞問乘除。</text>
<title>次金少昌肯構堂重修韻</title>,<text>一石平泉尙有傳。肯敎攸芋任傾顚。簷楹乍起人開眼。戶壁重新客坐氊。冰嶽層巒依舊立。竹津流水入望先。周旋此地能懷惕。遺緖知君不墜旃。</text>
<title>有懷寄李德必 載基</title>,<text>鬢髮垂垂拖兩肩。一囱春雨坐蕭然。無端忽憶芋山老。愁對寒雲只醉眠。</text>
<title>喜再從衛叔 棨 蒙放</title>,<text>六載遠遷客。今春乃放還。網鱗初出壑。羈翼好歸山。險路行方盡。生涯始漸閒。莫歎蹔相阻。早晩可開顔。</text>
<title>淸明日西行</title>,<text>二月淸明暖尙遙。一年春事太蕭條。枯枝冷蘂開無意。死草殘魂凍未消。底事東風還退讓。任敎玄帝恣貪饕。羸驂盡日西行路。風拍征衫冷襲貂。</text>
<title>南池</title>,<text>堂前陂澤小堤回。半畞盈盈活水開。流遍西疇分細細。誰知都向一源來。</text>
<title>暮坐 壬子</title>,<text>西嶺雲沈斂暮暉。眼中村樹轉霏微。啾啾棲雀投林去。箇箇行人罷市歸。日月無情雙鬢老。乘除有數寸心違。烏皮倦倚幽吟久。碧草庭空長掩扉。</text>
<title>盆種四友</title>,<text>誰遣西湖短短叢。三冬辛苦伴衰翁。燈前凈影搖書帙。枕上疎香入夢中。落盡殘花方臈月。爭抽新葉未春風。貞心自與凡姿異。不借東風雨露功。</text>
<title>盆種四友 其二</title>,<text>爲惜芳馨沒草萊。寸根移向小盆栽。偏憐箇箇新芽出。漸看抽抽疊葉開。盈掬阿誰相寄贈。回頭遙望獨徘徊。煩君莫播淸香遠。恐被春風衆草猜。</text>
<title>盆種四友 其三</title>,<text>托得孤根土數掬。房中別有一乾坤。三冬日夜寒風急。一樹中間暖氣存。古榦昂莊長滿尺。新枝繁茂翠盈盆。吾知此物堪充翫。相對頻開老眼昏。</text>
<title>盆種四友 其四</title>,<text>橘林本在海南陲。今見床前亦一奇。種去句芽纔出土。生來寸榦未分枝。還疑風露侵肌冷。似若霜黃滿眼垂。果使渡淮移素性。儻能無媿主人知。</text>
<title>次屛山洞主韻。寄介仲。</title>,<text>高樓殘夜靜。門外一江通。細話靑燈下。深情半醉中。功名魚上竹。世事葉隨風。諧笑相看處。長吟興不竆。</text>
<title>次李巨源 濰 撫松軒韻</title>,<text>紛紛較白更誇紅。誰識孤貞傲雪風。來作幽軒閒者伴。婆娑送影月明中。</text>
<title>方伯祈雨太白有詩。族姪 緻 以執事隨往。次其韻。聞之謾次。</title>,<text>雲師驅雨駕風霆。妖魃懸應囚帝庭。圭璧何須勤薦獻。孚誠先自動神靈。玄膏細入周田洽。霈澤遍從魯野零。上瑞卽今行可見。傍人休說楚江萍。</text>
<title>偶題 三首</title>,<text>驥騏困鹽車。屈首駑駘前。世人混肉眼。騈死誰相憐。</text>
<title>偶題 三首 其二</title>,<text>良璞雖蘊珍。外面同衆石。卞和難再遇。固宜還棄擲。</text>
<title>偶題 三首 其三</title>,<text>方春蘭蕙茁。得秋薺麥生。君子任其天。不爲榮辱驚。</text>
<title>聞蔡學士 彭胤 靑巖亭韻。謾次。</title>,<text>一壑亭臺古。荒丘歲月仍。雲留蒼壁面。風去碧霄層。石背苔紋老。樓頭舊客憑。忘言怊悵久。斜日照寒氷。</text>
<title>輓李君直 槾○甲寅</title>,<text>愚智雖殊趣味同。惟公愛我我知公。心榮道義無餘事。學紹家庭有實工。年德漸高時望重。儀容永閟士林空。題詞更起通泉感。垂淚回頭錦水東。</text>
<title>枝谷夜話。次容甫韻。</title>,<text>今夕知何夕。良朋邂逅同。更殘燈照壁。風靜月臨空。細話兼諧笑。深杯瀉苦悰。玆遊亦非偶。何羨洛中翁。</text>
<title>聞屛院設講會 乙卯</title>,<text>聞道黌堂開講會。儒巾濟濟共登筵。寧將口耳資觀美。且向身心識所先。畏字工夫須接續。名塲得失莫牽連。能知外內分明後。更就那邊立志堅。</text>
<title>輓李侍直 浹○丙辰</title>,<text>飄飄孤鳳向南翔。風雨何年去帝鄕。冉冉光陰催白髮。悠悠世事等黃粱。誰憐國器空山擲。忽報虛舟夜壑藏。歲暮人間知己淚。回頭不覺謾沾裳。</text>
<title>感事 八絶○丁巳</title>,<text>不信雲生峀。還言火在淵。寧將較是非。只可任其然。</text>
<title>感事 八絶○丁巳 其二</title>,<text>意東言必西。知白行還黑。亦非汝所欲。可哀不可責。</text>
<title>感事 八絶○丁巳 其三</title>,<text>一犬見影吠。羣犬吠其聲。無謂秪亂人。可笑物無情。</text>
<title>感事 八絶○丁巳 其四</title>,<text>鴟梟見腐鼠。咽咽相與爭。可笑林外烏。何事亦飛鳴。</text>
<title>感事 八絶○丁巳 其五</title>,<text>周道直如矢。盡日無人行。旋爲欲所牽。不知榛與荊。</text>
<title>感事 八絶○丁巳 其六</title>,<text>蘭生衆草間。淸香知者誰。豈但尋常視。還欲毁敗之。</text>
<title>感事 八絶○丁巳 其七</title>,<text>㯃夜竆山道。驅車去不遲。旣忘陰雨戒。輸載悔何追。</text>
<title>感事 八絶○丁巳 其八</title>,<text>行野泥沾足。登山露濕衣。滂滂雙涕落。佇立尙何歸。</text>
<title>朝起 戊午</title>,<text>睡罷披衣起。山囱啓曙煙。雞鳴庭畔樹。人汲澗邊泉。高下相形後。冥昭幾變遷。擧頭凝思久。無語笑欣然。</text>
<title>次守吾草堂韻</title>,<text>山有飛嵐谷有霞。溪流一曲繞煙花。應知景物熹微外。人道華陽隱者家。</text>
<title>次守吾草堂韻 其二</title>,<text>卜築新居對洞門。朝看野翠暮江雲。虛簷暖日春眠足。囱外松聲夢裏聞。</text>
<title>輓李歙谷 守謙</title>,<text>盛德餘光逮後人。至今周禮尙彬彬。持家有法追先訓。行己無瑕絶俗塵。魯邑將看歌瑞麥。豫州何意哭殘民。平生傾嚮還相失。回首風前老淚繽。</text>
<title>輓朴見卿 龍相</title>,<text>猥襲蘭香托知音。超穎風姿夙所諳。日月無情成白首。功名有數困靑衫。人間未了黃粱夢。蓬島還催碧海驂。醉後西門回轡痛。千秋不獨一羊曇。</text>
<title>次金振伯 聖鐸 謫行韻</title>,<text>忽憶吾君在網羅。回頭相望隔天涯。厭看暮峀孤飛鴈。愁對寒江屹起波。遠樹春光吟外滿。空樑月色夢中多。還思處困能亨義。禍亂徒然柰我何。</text>
<title>次族姪 緻 閒居雜詠韻</title>,<text>堂前方丈土爲階。階下盤陀石面佳。步月空庭涔寂夜。有時孤坐細吟懷。</text>
<title>次族姪 緻 閒居雜詠韻 其二</title>,<text>玉雪囱前樹。瓊英著幾枚。月中疎影滿。廵簷一笑開。</text>
<title>次族姪 緻 閒居雜詠韻 其三</title>,<text>猗猗淇澳種。自有好風格。須知霜落後。直榦看更碧。</text>
<title>次族姪 緻 閒居雜詠韻 其四</title>,<text>愛爾干霄物。生在白雲峯。來從林下士。相託歲寒容。</text>
<title>次族姪 緻 閒居雜詠韻 其五</title>,<text>百世淵明契。于今從爾卜。風霜九月天。掇英三歎息。</text>
<title>寄示前詩餘意</title>,<text>竹伴孤松松伴竹。一庭松竹互相持。欲知彼此同心事。會看風霜搖落時。</text>
<title>寄示前詩餘意 其二</title>,<text>階下寒梅階上菊。開花先後小庭隅。九秋殘臈時雖異。傲雪凌霜節不殊。</text>
<title>寄示前詩餘意 其三</title>,<text>凡人性癖自殊異。嗜好從來取所同。竹菊松梅交種處。知君心事在其中。</text>
<title>寄示前詩餘意 其四</title>,<text>一樹寒梅近戶栽。瓊英箇箇臈前開。主人夜向花前宿。月下疎香入夢來。</text>
<title>寄示前詩餘意 其五</title>,<text>龍腰初向小階移。數個新叢弱不持。苦性從來猶自在。淸操看取雪霜時。</text>
<title>寄示前詩餘意 其六</title>,<text>弱榦昂莊僅尺强。貞心自保小階傍。天寒歲暮風霜急。手撫盤桓意更長。</text>
<title>寄示前詩餘意 其七</title>,<text>霜操自別衆芳中。契分曾深栗里翁。百世寧無朝暮遇。小壇今被手培功。</text>
<title>寄金振伯</title>,<text>潛陽始奮一聲䨓。前路分明次第開。陟岵情懷須自慰。萊堂行見綵衣陪。</text>
<title>次仙夢臺韻</title>,<text>懸崖危閣逈臨虛。水碧沙明畫裏如。盡日盤桓憐不去。夕陽松影凈疎疎。</text>
<title>次金顯甫 良鉉 韻</title>,<text>平沙寒日凈暉暉。遠峀歸雲靄更霏。匹馬江亭來赴約。竹林深處半開扉。</text>
<title>槐井</title>,<text>半畝槐陰覆井欄。一源靈液釀甘寒。來來去去恒朝暮。誰識陰功永不刊。</text>
<title>輓李德必 壬戌</title>,<text>盛德遺芬尙不泯。傳家詩禮豈凡倫。淸淳志行寧今士。朴厚風儀自古人。困苦生涯長寂寞。荒凉身世竟沈淪。從來福善眞虛語。直欲呼天質鬼神。</text>
<title>輓李巨源</title>,<text>閒靜其儀玉雪姿。塵心俗累絶些兒。謙謙志行人無間。進進工夫老不衰。世外風波寧局束。閒中煙月任棲遲。居然萬事歸虛牝。更看山南士類悲。</text>
<title>輓詞[金命錫]</title>,<text>芝蘭膺德壼儀淸。不出家庭敎已成。坦路安行宜遠到。庸言必謹自生明。由來直道靑天在。何害妖魔白地生。聖敎丁寧恩到骨。州人相告淚縱橫。</text>
<title>輓詞[金龍錫]</title>,<text>名賢家世又斯人。秋水精神道義身。主敬工夫前後一。硏經事業始終因。駭機向日雖堪怕。令聞從來不少陻。此世此賢那復得。鄕邦憔悴士林呻。</text>
<title>輓詞[權運復]</title>,<text>情好宗中子最親。出天儒雅我知眞。一團和氣春生座。萬卷膏華富潤身。板蕩誠臣聞往牒。頹波砥柱見斯人。古來謙德資多益。八耋三男可驗仁。</text>
<title>輓詞[金瑞翰]</title>,<text>點檢平生不媿衾。晩來身命任陻沈。熊魚自判丹衷激。縲絏何辜白日臨。謝跡塵囂安素分。潛心墳籍度殘陰。斯文遽喪嗟何及。從此儒林失丈函。</text>
<title>輓詞[安命夏]</title>,<text>地稱鄒魯盛。人有鳳鸞翔。旨訣千年的。源流一脈長。鯉庭詩禮敎。鱣堂切磋方。坐靜儼泥塑。工深硬脊梁。嘐嘐慕洛建。矻矻誦虞唐。探賾恒忘食。抽籤獨炷香。分甘疏水樂。神契鴻濛鄕。不媿獨行影。有孚君子光。蒼黃戒暮夜。凜烈志秋霜。白日孤衷照。靑天霈澤滂。年高德益卲。處約芬猶揚。不憗天何奪。長辭世共傷。東岡虛蕙帳。南國折脩樑。吾黨嗟寥落。斯文柰墜荒。受知曾托契。茹慟暗沾眶。料理血封日。摳趨襟佩行。傷時激慷慨。取友必端良。聚散何常有。交驩未遽央。光陰屢穀燧。床席轉膏肓。老宿沈南極。朱旗揭北邙。此生迷擿埴。何處廁鳴鏘。餘韻誰收拾。瑤琴慟已亡。</text>
<title>輓詞[柳晉鉉]</title>,<text>屛老家貧道不貧。平生林下讀書人。淸如玉瑩常無累。德似薰蘭自有春。定力得來操履確。兇肝墮處怒眥瞋。吾鄕罔衊是誰賴。大義堂堂質鬼神。</text>
<title>輓詞[金成胤]</title>,<text>楓岳蟾湖谷鳥休。百年神契一燈篝。層霄月落長庚在。秋夜花殘古柏留。義理細從毫分得。襟期皎與檗冰求。沈淪聖代人休歎。琰琬羊皮孰劣優。</text>
<title>輓詞[金瑞一]</title>,<text>吾儒事業孰知眞。允矣先生立得身。義理胷中明日月。學文心上起經綸。忽驚春睡翻成禍。豈有淸冰可著塵。授首一言千古烈。令人豎髮仰蒼旻。</text>
<title>輓詞[李象辰]</title>,<text>晦退傳心後。毫釐復易差。淫辭方眩俗。夫子獨名家。本本初無二。存存自不邪。誰知經濟業。零落舊煙霞。</text>
<title>輓詞[李象辰] 其二</title>,<text>忠義千年邑。乾坤處士窩。深功存社稷。正氣作山河。世事何須問。窮居且詠歌。東觀良史筆。毋漏洛江遐。</text>
<title>輓詞[柳宗春]</title>,<text>聲利劇馳騁。世路多榛荊。先生臥林泉。奇數任虛盈。結作廬山社。遐偶谷口耕。蓬蔂非我屈。軒冕非我榮。圖書靜四壁。許爾爲忘形。忘形永無斁。相期在平生。</text>
<title>輓詞[柳宗春] 其二</title>,<text>秋月映新輝。秋菊拂晩馨。型金陶復陶。櫝玉含精英。道運固如許。外物那得嬰。師門覓遺緖。傳付儘丁寧。高明以柔克。習慣如天成。仁智憑樓閣。空中揭額名。</text>
<title>輓詞[柳宗春] 其三</title>,<text>端居味幽獨。探賾見精微。此事不可忘。此心那可移。我讀古人書。聊與古人歸。格致爲工夫。敬義要夾持。栽培厚根本。張旺葉如枝。平平坦坦地。銖銖寸寸基。</text>
<title>輓詞[柳宗春] 其四</title>,<text>經綸渺草野。白髮何繽繁。空懷大學圖。難與俗人言。我衣尙之褧。我佩孰知珍。山中有蒼桂。澗下有白蘋。玄琴韻希夷。一瓢送餘年。優哉復悠哉。此道無後前。</text>
<title>輓詞[柳宗春] 其五</title>,<text>野翁昔詰天。夫子遇明夷。丹心質鬼神。素履不磷緇。從容溢顔背。搢紳咸稱之。大哉日月明。覆盆照餘輝。一言許非罪。再拜涕漣洏。歸來歌聖德。呼童關我扉。</text>
<title>輓詞[柳宗春] 其六</title>,<text>幽懷撫今古。吾生竟何爲。前年哭我祖。今年喪我師。私門方割日。吾黨盡瘁時。巾箱戢先稿。整頓亦已非。凄凉屛谷古。嗚咽洛聲微。公私不盡淚。灑向楊朱歧。</text>
<title>輓詞[柳師鉉]</title>,<text>霽老琴祥月。先生駕遠期。儒宗嗟棄世。吾黨孰爲師。宿德花山重。危忠聖主知。空言謾筆在。千載子雲誰。</text>
<title>輓詞[柳霔]</title>,<text>夫子起南服。大名擅海隅。工程惟敬義。事業慕唐虞。嗟遇天山運。空捐經濟儒。如今齎志歿。世道益堪吁。</text>
<title>輓詞[權聖揆]</title>,<text>夫子生南國。吾宗有碩儒。聰明元賦與。詩禮自庭趨。已挺楩枏質。曾遊匠石區。微言分路脈。大意見頭顱。另作吾家嫡。寧爲俗士模。絲毫容易析。根窟等閒摹。日月風霆變。皇王帝覇圖。工夫存暗室。活計付薰爐。政始精神在。謾書義理輸。文章成菽粟。經訓準程朱。養得中和氣。行看上國需。明王聞盛壯。善類想訏謨。亂賊無何代。書生卒不虞。吾頭寧可截。寸舌畏於鈇。凶距沮仍蹙。王靈爀遂敷。自天垂異數。特地卞橫誣。當日論交際。吾翁道義俱。操戈同入室。急病共忘軀。言論儒林在。行藏我友須。先生今永逝。老父更誰呼。質喪悲無柰。人亡慟轉紆。如愚曾負劍。覿德自童烏。幾誤星亭飯。還容樂廐駑。整冠瞻鸑鷟。提耳醉醍醐。庇若幈幪在。親何骨肉殊。年來吾黨厄。日覺善人孤。無祿還承實。抽躳後斂𢄼。擧扶嗟未及。事契不如無。寶匣朱絃啞。雲牀素幕糊。如何終蘊玉。畢竟作懸瓠。較古賢誰媿。嗟今世所迂。謝庭皆玉樹。丹穴豈凡雛。才智吾慙下。周旋爾敢渝。高名花嶽峙。往事洛江徂。孰表布衣墓。空悲孺子芻。靑山一掬淚。斜日獨踟躕。</text>
