<title>聖居山僧軸。次石洲韻。</title>,<text>玆山本不二。天聖名何異。我今脫俗來。坐弄姑潭水。</text>
<title>送子文明之瀋陽</title>,<text>渠今還作瀋陽行。惜別難堪父子情。病廢三年猶不死。佇看銅輦遄回京。</text>
<title>次庚辰契帖韻 幷跋</title>,<text>吾庚修契集群公。白髮偏多笑此翁。泉下曾悲四友逝。世間今幸八人同。升沈榮悴由前定。先後存亡付化工。病久無緣拚勝會。詩篇留玩畫圖中。</text>
<title>次庚辰契帖韻 幷跋 原韻 竹所</title>,<text>庚弟庚兄七八公。人間六十摠成翁。先衰後老休分別。白髮蒼顏略異同。勝日開尊簪幾盍。他年記蹟畫須工。終歸一處非虛語。更續玆遊九地中。</text>
<title>次庚辰契帖韻 幷跋 次韻 潛谷</title>,<text>白髮人間亦不公。吾庚尙有綠髥翁。雌辰豈與雄辰異。小戊應將大戊同。醉舞春風心益壯。長吟秋月句還工。年年歲歲宜如此。莫說相從誕妄中。</text>
<title>次庚辰契帖韻 幷跋 又</title>,<text>修契當年十二公。卽今圖畫八衰翁。方知老境多悲感。且把深情數會同。酒欲忘憂須盡醉。詩將寓興不要工。願言家國恒無事。歌舞春臺壽域中。</text>
<title>啓運別宮挽詞</title>,<text>奕世門闌大。宗藩淑德彰。休光繁玉葉。遐慶毓銀潢。天祿歸南頓。靈暉誕濟陽。姜嫄追盛美。簡狄竝遺芳。寶璽三淸夢。眞龍五采翔。乾坤恢再造。日月啓重光。睿孝期尊養。敦仁保壽康。那知晉二豎。未效越千方。蠶館春暉短。星宮婺彩亡。雲輧看杳杳。飆駕去茫茫。聖主方含慟。群臣亦助傷。終天哀鳳扆。擇地卜牛岡。率禮參情義。崇封備典章。衣冠咸在列。紼翣儼成行。懿烈鑱貞石。徽音隔帝鄕。金陵佳氣滿。萬歲薦馨香。</text>
<title>完平李公 元翼 挽 五首</title>,<text>白髮先朝舊。黃扉上相姿。勳庸垂竹帛。進退係安危。名播兒童誦。民依父母慈。秦舂今遽輟。不忍寫哀詞。</text>
<title>完平李公 元翼 挽 五首 其二</title>,<text>彝倫方斁絶。荒野又棲遲。瀝盡刳肝血。緘封滿紙辭。危言猶凜烈。大羲獨扶持。爽氣今宵滅。終悲殄瘁詩。</text>
<title>完平李公 元翼 挽 五首 其三</title>,<text>日月重光會。乾坤再造時。台司還大老。聖代作元龜。翊戴功誰比。艱危志不移。盛名終未泯。唯許汗靑垂。</text>
<title>完平李公 元翼 挽 五首 其四</title>,<text>几杖歸蓬蓽。淸貧衆所知。賜衾彰素志。營室荷隆私。一代榮光盛。千年際遇奇。皇天何奪速。深痛哲人萎。</text>
<title>完平李公 元翼 挽 五首 其五</title>,<text>宿昔蒙深眷。平生仰典刑。從容前歲語。珍重寸心銘。一夕傳哀訃。台躔隕大星。寢門無限痛。題挽涕隨零。</text>
<title>玄軒申公 欽 挽</title>,<text>聖主開中否。明公躡上台。神功光玉燭。異數軼金臺。轉斡資匀軸。調和待鼎梅。安危歸宿德。經濟仗全才。久播輿人誦。爭稱大廈材。方瞻華岳峻。奄見泰山頹。盛業軒天壤。遐齡嗇耇鮐。空纏宸扆慟。無復衮衣來。琬琰平生惠。莩葭此日哀。淸秋東閤淚。回首想風裁。</text>
<title>李參判 命俊 挽</title>,<text>公非吾友乃吾師。出處行藏衆所推。凜凜危言朝野竦。堂堂直節聖明知。殊恩纔荷淸要地。宿疾終悲殄瘁詩。身後哀榮褒美極。千年箱篋照心期。</text>
<title>朴錦州 炡 挽 二首</title>,<text>吾友遽云歿。天心未可知。佇看勳業盛。已失少年期。臺閣危言絶。朝廷正氣衰。最哀雙鶴髮。揮淚撫諸兒。</text>
<title>朴錦州 炡 挽 二首 其二</title>,<text>我有無窮恨。君亡斂不憑。音容猶在眼。涕淚獨沾膺。末路親朋盡。殘年疾病仍。平生偲切語。泉下倘相承。</text>
<title>李察訪 敬培 挽</title>,<text>歷落名賢後有人。多君雅操出風塵。逍遙杖屨閑中趣。跌宕壺觴醉裏身。庭列雙珠能繼躅。年慳七耋未徵仁。應知泉下無窮恨。永訣高堂鶴髮親。</text>
<title>聞張谿谷 維 訃</title>,<text>最羨張丞相。遽然棄世緣。吾行亦不遠。唯許會重泉。</text>
<title>趙監司 廷虎 夫人沈氏挽</title>,<text>天性溫柔壼則全。鄕隣爭道女中賢。瑟琴和處貧何恨。茵鼎豐時病已纏。莊叟歌成悲不耐。子平哀毀孝無愆。通家此日雙行淚。忍洒西郊素幔邊。</text>
<title>趙僉知 沖 挽</title>,<text>恭惟卲德且高年。積善應知福祿延。有子最賢門戶重。如賓相敬瑟琴全。官聯貂玉恩猶厚。疾感膏肓痛遽纏。南極一星從此晦。人間無復地行仙。</text>
<title>宋監司 象仁 挽 二首</title>,<text>前宵連榻怳相親。夢罷方知永別人。幽顯茫茫追莫及。儀形邈邈見何因。平生不改簞瓢樂。聖代終無正直臣。仍想此翁身後事。應隨伯道共悲辛。</text>
<title>宋監司 象仁 挽 二首 其二</title>,<text>君今歸見李昌期。冥路相從似昔時。自號素心深意在。不敎淸節衆人知。幾年蠻海傷淪謫。當日鵷班荷寵慈。臨別一言猶戀國。哭亡非獨爲吾私。</text>
<title>次汝明韻。寄勉叔。此以下。追得手草於先生女壻菊堂鄭泰齊後孫家。蓋癸亥以前。屛居衿陽時作。</title>,<text>君謫南蠻後。蓮池一逕荒。年來無好況。書至攪愁腸。瘴海鯨波闊。雲山雁路長。何時沾雨露。重會舊梅堂。</text>
<title>有歸衿之計。往訪勉叔。勉叔以李天章短律示余。仍次其韻。</title>,<text>晩結香山社。靑雲始解官。行藏知不苟。歸去獨無難。世路年來險。生涯着處安。蓬廬一臥後。榮辱莫相干。</text>
<title>閑居卽事</title>,<text>雨後黃梅發。山童折得來。春光如許好。閑興未能裁。</text>
<title>菱谷新居八詠</title>,<text>獨上鵝峯望海門。漏雲殘照浪中翻。須臾風起汀沙亂。唯見漁帆返水村。</text>
<title>菱谷新居八詠 其二</title>,<text>山下孤村絶四隣。槐壇深夜月相親。停杯欲問平生事。還訝浮雲蔽玉輪。</text>
<title>菱谷新居八詠 其三</title>,<text>野人先務在明農。每向田翁願學傭。時臥栗亭看穡事。不知閑況孰如儂。</text>
<title>菱谷新居八詠 其四</title>,<text>明姿本不染淤泥。數朶紅房帶雨低。香艶滿池淸賞足。愛渠猶自想濂溪。</text>
<title>菱谷新居八詠 其五</title>,<text>獨把長鎌上峻崖。朗吟芝曲拾枯柴。塵中已厭奔忙事。黔堗猶甘處默齋。</text>
<title>菱谷新居八詠 其六</title>,<text>十年塵陌世情危。曾卜雲崖結晩期。多病自知須藥物。參苓芝朮斲隨時。</text>
<title>菱谷新居八詠 其七</title>,<text>每向前溪釣巨魚。散人幽趣問何如。靑雲已解浮名累。林下從今賦遂初。</text>
<title>菱谷新居八詠 其八</title>,<text>茂草晴川可放牛。牧童終日任優遊。黃昏弄笛還村路。山月初生暝靄收。</text>
<title>汝明見屈庭對。慨然書寄。</title>,<text>君爲擧子業。矻矻著文詞。得失何須歎。窮通自有期。世多他逕進。人少放心持。近怪科場事。無公摠是私。</text>
<title>天安途中</title>,<text>促駕向南士。歸期趁晦前。身疲知路遠。飢甚訪村煙。秣馬頻呼僕。聞鷄早着鞭。臨程爭進就。後我幾人先。</text>
<title>宿西原縣北</title>,<text>旅店睡初罷。隣鷄唱五更。呼童催秣馬。客子最貪程。</text>
<title>到懷德店舍。主人有問。漫成一律。</title>,<text>晩發黃山界。昏臨荊水湄。北風羈思苦。南國旅遊遲。衣薄身偏冷。囊空馬亦飢。主人休問我。窮達本無期。</text>
<title>過陽城記見</title>,<text>長橋橫臥素沙川。三路行人項背連。傍有數家成一店。酒旗飄拂夕陽邊。</text>
<title>下鄕後留意農桑。而未得其要。聞老僕言感吟。</title>,<text>老僕朝來告。田家春事忙。飯牛耕廢地。驅馬牧荒場。雨足先留稻。蠶眠必採桑。閑居多野趣。高臥夢羲皇。</text>
<title>鵝村卽事。次韓叔韻。</title>,<text>谷口春光動。山容似翠眉。農談聞野老。穡事付家兒。避世身如梗。傷時淚散絲。獨行方踽踽。深恐俗人知。</text>
<title>幽居謾興 三首</title>,<text>瀟洒鵝村一草亭。四圍靑嶂矗成屛。朝雲斂壑山如揖。夜雨添溪水不停。興到每吟林下景。閑來長對壁間銘。郊居樂道知何歲。事業難追文曲星。</text>
<title>幽居謾興 三首 其二</title>,<text>一區淸勝隔塵寰。野服逍遙水石間。雨破長堤危逕斷。嵐生幽壑小亭閑。籬邊松老龍形壯。砌上苔深鳥跡斑。好此雲山眞我所。回看世路漸多艱。</text>
<title>幽居謾興 三首 其三</title>,<text>菱谷幽深絶點埃。閑情詩思渺難裁。室中書籍堪消日。靜裏雲煙合擧杯。松逕苔深人不到。栗園風暖鳥空廻。於玆肥遯方知好。宦海浮榮念已灰。</text>
<title>訪汝明</title>,<text>獨穿芳草路。言訪故人家。溪柳含新雨。山花濕晩霞。鷗飛遠水靜。馬倦夕陽斜。處處供詩料。長吟意自賖。</text>
<title>偶吟</title>,<text>雨後狂風急。殘花一半無。空將惜春恨。林下獨踟蹰。</text>
<title>自楮子島順流下漢江</title>,<text>平湖流水膩如油。佳客相携上釣舟。晩雨濕衣人盡醉。荻花空映白鷗洲。</text>
<title>夏日村居</title>,<text>長夏孤村靜。深山好客稀。松濤聞左右。麥浪見依俙。輕燕銜泥去。閑鷗傍水飛。散人耽穡事。每日出荊扉。</text>
<title>與諸友乘舟龍江。順流而下。至玄石廻棹。夜已央矣。坐間。從弟而實。出示前日船遊時次工部古詩韻。要與續次。忘拙吟成。</title>,<text>江水西流去。煙波正渺然。九人乘小艇。芳樽酒如泉。沿洄十里間。蕩漾隨所便。淹留盡歡謔。西日忽不延。倚棹發長歌。浩氣悲壯年。夜深江路黑。醉客坐能堅。仍思太史公。放跡遊山川。且聞王子猷。寓興剡溪船。何如吾輩會。終夜酣歌眠。沙禽驚荻岸。明星映江天。微風動烏檣。廻帆不勞牽。興闌人自酌。傳杯無後先。蓬底小燈明。茶爐吐靑煙。山容與水態。自有天機全。江湖淸絶地。始擺塵慮纏。明朝還谷口。老我誰復憐。</text>
<title>客至。聞京報偶吟。</title>,<text>谷口畸人在。幽閑乃所安。山深天更小。林靜夏猶寒。老去唯高枕。朋來始整冠。一聞京洛事。回首意多酸。</text>
<title>寄汝明</title>,<text>一月音書斷。思君太瘦生。濃陰時獨坐。斜日聽蟬聲。詩興因痾少。閑情寓物成。安陽蓴膾約。更待熟香秔。</text>
<title>閑居卽事</title>,<text>晩覺郊居好。雲崖築數椽。亭高不受暑。地僻少觀天。幽趣山禽識。農談野老傳。平生閑靜意。於此獨周旋。</text>
<title>過光山府院君墓有感</title>,<text>路出王臺下。遙瞻議政墳。當年開相府。兩代策崇勳。龍虎山形壯。東西水派分。至今繁子姓。遺業在碑文。</text>
<title>排悶</title>,<text>五兒遘疾喚爺孃。後挈前提坐草堂。終日呻吟聞更苦。人間不願子孫昌。</text>
<title>病中謝人送魚</title>,<text>觸炎成疾臥踰旬。對案長愁惡草陳。何意漁翁遙念我。爲憑稚僕送銀鱗。</text>
<title>寄汝明</title>,<text>再失安陽約。堪嗟世故纏。鵑花紅已盡。蓴葉翠將圓。菱谷千峯靜。淸溪一逕連。相思不相見。中夜夢徒牽。</text>
<title>次韓叔韻 二首</title>,<text>散人無事只銜杯。幽興淸秋不自裁。雲合小溪風勢急。天陰遠壑雨聲來。逄冠已脫紅塵裏。陶逕新開白石堆。問我閑中何所得。傲寒松柏滿山栽。</text>
<title>次韓叔韻 二首 其二</title>,<text>鵝村閑靜有誰知。此日歸來托晩期。巖削東崖山影直。草遮南澗水聲遲。樵童執斧尋前壑。畸客探牋和古詩。遙想數帆亭上老。明朝聊訪慰相思。</text>
<title>寄鄭子容。兼敍別懷。</title>,<text>東國文章伯。人稱鄭子容。平生最坎軻。半世獨中庸。得路才何展。歸田意已濃。臨分無所贈。唯願保龍鍾。</text>
<title>謝李子明送玉蘭香</title>,<text>故人遺我玉蘭香。辭意慇懃不可忘。靜向明窓時一炷。靑煙嫋嫋繞書床。</text>
<title>訪汝明淸溪莊</title>,<text>爲有溪翁約。單驢渡漢津。秋聲霜後急。月色夜來親。世事堪流涕。幽居合養眞。聊將衰謝意。燈下話情人。</text>
<title>與沈遂之遊中興洞</title>,<text>秣馬石門路。傾杯閔漬巖。秋山看不厭。把筆倚枯杉。</text>
<title>遊山後還家作</title>,<text>昨日西郊雨。能令遊子忙。三山看不足。回首更彷徨。</text>
<title>謝張持國來訪</title>,<text>寥寥窮巷友朋疏。處獨惟能閱古書。賴有故人勞一訪。慇懃情話足醒余。</text>
<title>申澤甫挽</title>,<text>浮世光陰逝水空。高堂此日慟何窮。松京異績承家訓。柏府休聲屬殿中。夭比顏賢加數歲。庭聯蘇璧摠神童。丹旌永向新阡去。哭盡西門起夕風。</text>
<title>次汝明韻</title>,<text>雲翁結草廬。不用繩與尺。門臨水一派。舍背山萬曲。林壑靜無事。獨坐松下石。人生着處安。堪笑躬途哭。簪纓等浮雲。谷口甘潛伏。有時相識來。謂我忘世客。從此謝塵宂。終老鵝村屋。</text>
<title>鄭光城挽 二首</title>,<text>喬木人誰在。同朝失老成。烏臺留諫草。麟閣耀勳名。戚戚任孤慟。寥寥鄭履聲。幽明從此隔。攀紼一傷情。</text>
<title>鄭光城挽 二首 其二</title>,<text>一節觀周日。先君贈以詩。至今遺稿在。追昔寸心悲。零落人間事。慇懃地下期。忍將無限淚。臨挽寫哀詞。</text>
<title>鵝村卽事。次韓叔石壁韻。</title>,<text>春來山鳥語呢喃。雨後幽庭草似藍。晦迹深林人不識。桃源知在漢江南。</text>
<title>途中口號</title>,<text>匹馬衿陽路。西風吹客衣。天高飛鳥沒。村遠牧童稀。玉露凋山盡。殘霞隔水微。吟詩行十里。荒嶺隱斜暉。</text>
<title>偶吟</title>,<text>數畝荒田手自耕。明時甘作一廛氓。傍人休道吾名姓。晦迹雲林了半生。</text>
<title>訪淸風溪</title>,<text>仁王山麓丈人居。太古爲亭草作廬。左右奇巖披錦繡。後前文丌亂圖書。三塘活水天機靜。一谷淸風俗客疏。滿眼秋光看不足。菊花叢裏更躊躇。</text>
<title>與季明汝明，有遊山之約。而雨未果。翌日往訪。則季明已有二首詩。以失期爲恨。仍與諸友遊賞冠岳。遂次其韻。</title>,<text>九月深山白露飛。遊人初着碧荷衣。巖棲倘遂平生計。世上應知無是非。</text>
<title>與季明汝明，有遊山之約。而雨未果。翌日往訪。則季明已有二首詩。以失期爲恨。仍與諸友遊賞冠岳。遂次其韻。 其二</title>,<text>山帶新霜萬樹紅。仙禽爭喚醉吟中。行行忽陟靈臺上。巖畔寒松引夕風。</text>
<title>輓章昇平府院君金瑬</title>,<text>條暢由貞幹。川豐在羨源。虞時四岳後。周日太師孫。德媲儲宮盛。天生纘女尊。台階元屬望。晉錫豈專恩。名是淸脩得。心常恐懼存。謙虛山殺瘦。蘊藉玉無痕。卽事宜嘗膽。平居却少飧。力微張國步。痼積坐憂煩。蜀相當時恨。衡山未死魂。忠良天不憖。匡濟志空呑。揭厲懼無憾。幽明獨抱冤。阿丘難可擬。旄葛詎堪言。宅不增先業。經猶付後昆。揄揚史臣筆。節惠太常論。莫道過從闊。由來分誼敦。佐銓資藻鑑。入幕得璵璠。天上龍鸞遠。人間燕雀喧。凄涼餘日月。牢落此乾坤。宰木鳴秋咽。寒山帶雨昏。那將數行淚。尙忍過西門。</text>
<title>輓章益寧府院君洪瑞鳳</title>,<text>忠孝名家嶽降精。受來庭訓邁氷淸。平生素履全初服。終是沖襟遠世情。我忝追陪先府久。公推交義暮年傾。台星遽隕人休痛。周籙無疆相卜明。</text>
<title>輓章領議政沈悅</title>,<text>風儀峻整量休休。儒雅明時第一流。律已規模惟朴直。傳家淸白是箕裘。連姻王室心猶小。正位台司德益優。木稼今朝元老逝。秦舂嗚咽不成謳。</text>
<title>輓章永安尉洪柱元</title>,<text>仁憲流芳舊。雲仍復有公。謙恭由素性。孝友卽家風。濁世身名潔。淸朝雨露融。門連禁掖貴。心與布衣同。久識操存際。皆從禮學中。銓衡推地望。鼎軸代天工。政屬艱虞日。眞成密勿功。憂時添白髮。雪涕戀靑宮。耿耿孤衷在。沈沈一病癃。音容歸厚夜。星斗爛高穹。吾道終安放。明庭望若空。平生瓣香奠。那忍哭南豐。</text>
<title>輓章 二首 東陽尉申翊聖</title>,<text>耄耋誰云壽。全歸未是凶。存能加宋額。沒卽輟秦舂。有義名還易。無疆慶所鍾。徒悲香幣至。沙塞隔銅龍。</text>
<title>輓章 二首 東陽尉申翊聖 其二</title>,<text>每憶衿陽會。茅簷九日巵。時憂俱涕淚。心事不磷緇。視履常持士。通家幸得師。乾坤一蕭瑟。獨立萬端思。</text>
<title>輓章吏曹判書南以雄</title>,<text>文曲星輝再照東。慶膺千載契昭融。爭瞻大拜艱危際。共惜閑居藥餌中。霖雨正當思傳說。昊穹何遽奪楊公。講書將設回轅邈。遺恨重泉定不窮。</text>
<title>輓章工曹判書尹暉</title>,<text>芳名早歲動儒林。天上麒麟絶古今。曾在昏時甘蟄臥。逮遭淸世始龍吟。東銓藻鑑人皆仰。黃閣淸風世所欽。文靖久無旋馬地。敏中元有耐官心。家傳忠孝仁爲質。身佩安危旱作霖。陳榻日親三益友。戟門昏絶四知金。淸貧節苦家聲遠。經濟才多寵渥深。憂國一心空眷眷。經年二豎竟沈沈。孤雲逝水浮生盡。落木長風萬感侵。慟軫楓宸胡不整。悲纏鶴駕想難禁。爭看玉樹成行茂。更道庭槐滿地陰。後死那堪恒戀德。此生無路再承音。灰寒藥鼎秋山靜。客散虛堂曉月臨。耆舊摧傷人事急。不勝淸淚自盈襟。</text>
<title>輓章前判書李明漢</title>,<text>仁憲勳名震海東。降精奎壁又明公。松筠早保凌霜操。嶽瀆潛收潤物功。語到時艱惟有淚。望傾朝著若無躬。百年寧順知何憾。殄瘁興悲走卒同。</text>
<title>輓章前參贊李敬輿</title>,<text>異日聞名久。同朝托契親。离筵聯步武。銓署幷簪紳。宣室承前席。中書忝後塵。揚鑣扈聖蹕。鳴玉儐王人。共歷艱虞際。還沾雨露均。靑雲誰所致。白首笑如新。宮醞金華夜。綾衾玉漏晨。常將道義勉。更覺性情眞。卿月吾非分。台躔子秉匀。搏風溟海闊。臥病瘴江濱。世亂計安出。時危氣益振。主恩猶未報。臣節若爲伸。多少殘生事。支離未死身。安危方注意。禍福竟相因。縶跡纔歸洛。舂歌奄輟秦。悲號連委巷。殄瘁動楓宸。況我存無益。如今鬼與隣。那堪便永訣。伏枕獨傷神。祗幸徵餘慶。終期濟否屯。姬周配齊岳。殷夏啓塗莘。莫道東京馬。吁嗟公子麟。天心知有屬。不必浪沾巾。</text>
<title>輓章禮曹判書李景曾</title>,<text>家學師資結主知。蜚英華貫上台司。靑闈恩澤沾應洽。素節淸貧竟不移。二豎遽嬰憂國切。一邦咸抱輟舂悲。時艱未濟遼河隔。非獨攀輀哭我私。</text>
<title>輓章刑曹判書徐景雨</title>,<text>茂德淸規冠一時。九齡風度聖明知。華途敭歷仍銓席。黃閣登庸仰世儀。多難方期資啓沃。云亡誰復濟艱危。哲人從古關衰盛。天意如何不憖遺。</text>
<title>輓章知敦寧府事韓仁及</title>,<text>龍枕靑宮慶。台扉赤舃榮。謙恭元雅望。氷蘗自淸名。報主忠勤志。扶顚啓沃誠。佇期功業就。那意疾痾嬰。庾宅稠恩數。桓庭摠俊英。久要餘病弟。姻分愴亡兄。俗末無新契。官崇有舊情。公私殄瘁慟。頭白秪呑聲。</text>
<title>輓章大司憲李植</title>,<text>威鳳高翔早避時。虞庭旭日見來儀。門開震邸家逾窘。位極台階禮益卑。參朮縱乖攻病用。松筠終保傲寒姿。雲泥便作幽明別。悼舊何堪殄瘁詩。</text>
<title>輓章行江華留守元斗杓</title>,<text>早振儒風起後生。向來文雅冠群英。曾當汚世甘幽側。却躡亨衢際聖明。居洛已聞皆頌德。臨危且見獨全名。典刑一壞人誰鑑。今日朝廷哭老成。</text>
<title>輓章 二首 行都承旨金堉</title>,<text>大嶽神明後。金花將相門。黃扉扶聖主。靑邸翼元孫。痛結城南路。悲連塞北雲。寒塘印皓月。秋水想精魂。</text>
<title>輓章 二首 行都承旨金堉 其二</title>,<text>早歲深相結。情同骨肉親。山門把蘿帶。雲路共朝紳。密密金蘭契。哀哀玉樹塵。明年三月至。那忍賞餘春。</text>
<title>輓章 三首 京畿監司尹墀</title>,<text>聖主恢邦運。儒臣闡國猷。松筠看直節。山斗仰名流。神化元來寂。功言取次休。堂堂人物表。永作閟原丘。</text>
<title>輓章 三首 京畿監司尹墀 其二</title>,<text>名閥仍名相。元孫卽外孫。家貧門戶貴。心小廟堂尊。靑史遺芳滿。黃樞故事存。諄諄臨絶語。鶴馭未回轅。</text>
<title>輓章 三首 京畿監司尹墀 其三</title>,<text>國有艱危日。朝無耆舊臣。斯人又黃壤。時事奈蒼旻。名實歸華衮。哀榮軫紫宸。傷心具瞻地。不復展經綸。</text>
<title>輓章 二首 行大司諫李楘</title>,<text>雲霄平步上台司。手額爭稱燮理宜。忠孝佳聲傾後代。淵源禮學契先師。淸名可使朝紳重。苦節能扶社稷危。一疾沈綿驚木稼。國家多難更依誰。</text>
<title>輓章 二首 行大司諫李楘 其二</title>,<text>歲暮心期五十年。天曹玉署幾同筵。匡時淸議氷霜凜。嫉惡剛腸柏石堅。存沒何堪懷異域。精忠可惜閉重泉。只將知己平生淚。携手諸郞更泫然。</text>
<title>輓章 三首 司直金光炫</title>,<text>知舊日零落。相公今又亡。濟川方作楫。支廈忽摧樑。痛哭艱危事。悲吟殄瘁章。遼天回首望。存沒最心傷。</text>
<title>輓章 三首 司直金光炫 其二</title>,<text>昔死羨谿谷。題詩情見辭。如今公又逝。適願我何悲。疾痛渾無省。哀榮摠不知。高門容駟馬。餘慶後人垂。</text>
<title>輓章 三首 司直金光炫 其三</title>,<text>白首同衰疾。公先我着鞭。固知歸次第。何用涕潺湲。湖海違攀紼。峨洋已絶絃。分明昨夢語。相對各嗟憐。</text>
<title>輓章杞平君兪伯曾</title>,<text>中歲淸要互伯仲。暮年階級迥差池。鹽梅黃閣君爰立。魚鳥蒼江我已衰。只恨雲林朝市隔。那知彼此死生離。兩宮沙磧風霜苦。泉下人間涕共垂。</text>
<title>輓章延陽府院君李時白</title>,<text>崇班卿月照黃扉。相國平生似布衣。一病沈綿緣聖主。七年關塞隔春闈。艱危到此誰堪濟。德量如公古亦稀。不獨片碑傳事業。已令東史有光輝。</text>
<title>輓章完南君李厚源</title>,<text>國事艱虞甚。經綸賴有公。安危飄素髮。獻納罄丹衷。黃閣心如退。蒼生望更隆。回轅猶渺渺。易簀遽悤悤。星報三台晦。天悲一鑑空。已乖扶廈志。誰任濟川功。痛切秦舂輟。哀添楚些終。傳家惟孝悌。沒世是淸忠。密勿匡時策。雍容待士風。從今不可見。失涕萬人同。</text>
<title>輓章 二首 錦陽君朴瀰</title>,<text>承華昔賀詠關睢。萬事蒼黃百六初。謾說七年生馬角。那堪千里報哀書。宮官忍奉新芬苾。驛使還非舊起居。最是周文又聖德。懸知寶曆到千餘。</text>
<title>輓章 二首 錦陽君朴瀰 其二</title>,<text>廊廟儒林始得公。佇看澆俗返淳風。極知斷斷優天下。誰料諄諄似夢中。里比高陽餘慶大。代推楊綰易名同。傷心二世通家誼。亦爲吾私淚洒空。</text>
<title>輓章 二首 行大司成金蓍國</title>,<text>早卜芳隣步屧尋。如吾疏懶忝知音。平生契分非他道。末路交期只此心。地望超倫喬獄仰。天文告警輔星沈。西風別有懸河淚。瞻望行宮自不禁。</text>
<title>輓章 二首 行大司成金蓍國 其二</title>,<text>哀榮無憾返松楸。哭送江頭萬事休。花竹豈無君實樂。廟堂還有仲淹憂。凄涼曉月庭槐冷。蕭瑟霜風宰樹秋。顧我曾叨堂上客。他年那忍過西州。</text>
<title>輓章左副賓客任絖</title>,<text>簪笏傳家地望隆。聖朝恩遇冠諸公。台衡位極安危係。社稷憂深進退同。大廈樑摧今日慟。巨川舟濟向時功。西歸白首春坊客。靈幄長辭淚不窮。</text>
<title>輓章右副賓客李昭漢</title>,<text>世以斯文重。公將禮法持。爭推端冕望。粤自布衣時。進退寧諧俗。依歸早得師。危朝全素履。榮問際昌期。富貴身何與。升沈道未虧。人方仰山斗。國忽失蓍龜。厚德終無壽。儀刑更有誰。殊方承遠訃。同里抱深悲。尙記臨分誨。先題歎逝詩。通家兼世好。悽咽不成詞。</text>
<title>輓章行府使呂爾徵</title>,<text>相國門閭高。冠我昌善里。仁俗遠相承。令聞世載美。間氣生異人。夙德蘊弘軌。國器重瑚璉。卿材美杞梓。弱冠已老成。從容蹈義理。契托固忝竊。舊誼有所倚。從遊奉深眷。膠漆安足擬。騫飛何苦晩。出處道與比。遭逢會有時。盛際乘休否。歷敭盡華貫。遷擢殊恩被。天府獨持衡。南宮高曳履。淸規標世業。善慶叶嘉祉。婺彩耀前星。壼儀齊姙姒。席寵心轉小。飭躬類寒士。國步値陽九。席卷腥塵起。去國勢蒼黃。陪從聞意旨。天塹奄不守。禍迫圍城裏。周旋顚沛際。相誓同一死。生還豈自料。所幸不辱已。乘輿返城闕。墻壁泣相視。鶴駕出郊坰。鬱結腸如燬。憂虞損性靈。一疾歲旣累。公望合有歸。絶席陞端揆。雅量鎭浮俗。屹然喬嶽峙。世運無奈何。宗社竟若是。天胡不憖遺。一去如脫屣。巖廊永蕭條。樑木便傾圮。平生念分義。金石一終始。遙思日月遒。窀穸忽已邇。迢迢關外途。落落海隅吏。千里阻執紼。引領淚傾水。區區相楚挽。遠托西歸使。</text>
<title>輓章護軍洪茂績</title>,<text>儉節淸名世絶倫。擬令風俗再還淳。貌先年老因憂國。事與心違至殞身。儀範一時虛鼎席。精靈半夜返星辰。莫論平日交情厚。慟自宸闈及路人。</text>
<title>輓章工曹判書趙緯韓</title>,<text>平生自幸忝登龍。久識明公洒落胸。位至鼎台心轉小。門聯貴戚貌猶恭。淸朝苦節規氷蘗。歲暮寒姿看雪松。寇老方期重入相。秦童何意輟歌舂。碧梧餘慶鸞翔峙。黃閣遺哀馬鬣封。身病又違鷄絮奠。白頭題挽涕無從。</text>
<title>輓章行護軍李景憲</title>,<text>奕世簪纓舊。承家更有公。尋師曾學北。避汚久居東。遇主知無咎。匡君卽匪躬。頹波扶大義。嚴譴效孤忠。僉擧天工代。具瞻地位崇。閑門惟蔽席。湫宅不除蓬。素性持恭儉。丹心秉始終。廉隅自砥礪。濁俗可磨礱。國倚賢良重。人期事業隆。居然嬰二䝂。命矣蔑三功。未展經綸志。咸懷殄瘁恫。摧樑傾廈屋。亡鑑疚宸衷。街巷秦舂輟。閭廛鄭市空。先歸闃黃壤。速奪奈蒼穹。已失商宗雨。追思鄼相風。艱危靡所仗。休戚與誰同。厚夜千秋後。淸朝廿載中。典刑存沒式。恩渥死生蒙。花甲雖非壽。芝蘭幸茂叢。幽明無限慟。殊域滯嬪宮。</text>
<title>輓章前大司成鄭弘溟</title>,<text>嗚呼哀哉。公纔弱冠。我隨肩兮。白而長身。藹孤騫兮。氣味芝蘭。春曖然兮。肝腸鐵石。物莫遷兮。榮枯半世。共周旋兮。掉鞅詞林。式後先兮。通籍金閨。幸接連兮。時丁溷濁。各屯蹇兮。偸生削跡。慕蝎跧兮。性命如線。苟得全兮。松雖見摧。玉逾堅兮。洎際新化。萃群賢兮。出入臺省。幾聯翩兮。我狂如醉。公若絃兮。箴規相與。豈淺鮮兮。禿者施髢。病獲痊兮。投衿莫逆。彌歲年兮。位望協卜。躡台躔兮。憂勞鑠和。疾癘纏兮。恩私荐加。藥餌專兮。仁壽善福。信彼天兮。日望穌起。任陶甄兮。國步方艱。遘災偏兮。大廈新構。柱石顚兮。慟軫宸極。謣士民兮。誰作舟楫。涉巨川兮。誰理陰陽。終無愆兮。屬我淹病。荷相憐兮。一朝棄遺。先着鞭兮。顧影無儔。涕漣漣兮。嗚呼哀哉。惟公氣質。稟靜娟兮。德積於中。美外宣兮。和而不流。服禮虔兮。剛方戒折。孰吐旃兮。正色立朝。鄙臠卷兮。斂退藏修。避利權兮。纖塵點染。絶盪湔兮。夷險一節。出人前兮。今其已矣。沈九泉兮。邈彼黔陽。卜新阡兮。天堂福地。樂安便兮。谿翁爲主。公依焉兮。神遊寥廓。脫塵緣兮。歿亦有隣。好團圓兮。他日從游。討幽悁兮。無常迅速。豈長延兮。後死懷舊。悲纏綿兮。雲樹千重。隔靈筵兮。曠世同感。殄瘁篇兮。綴此荒詞。寫輓牋兮。</text>
<title>輓章行司直卞三近</title>,<text>氣節須看發軔初。衿陽幾歲閉門居。蜚英聖主中興日。秉軸邦家大亂餘。詩禮飭躬人所仰。淸貧傳後世無如。燕烏未白秦舂撤。忠憤空留座右書。</text>
<title>輓章 二首 行副司直鄭良弼</title>,<text>加額當年屬望新。淸操雅量冠朝紳。大川喬嶽人蒙潤。柱石巖廊國有臣。肺腑托親由擇德。膏肓嬰疾爲憂民。時危更覺先歸好。萬事如今只愴神。</text>
<title>輓章 二首 行副司直鄭良弼 其二</title>,<text>隣睦姻連自我先。小生何況忝同年。雲泥已隔難攀躋。簪履猶蒙不棄捐。每憶東山陪赤舃。忽驚華屋已黃泉。經秋臥病違臨穴。欲寫哀詞涕泫然。</text>
<title>輓章僉知蔡裕後</title>,<text>擧世徒稱一節淸。誰知守道向平生。憂時舊病終無藥。輔主徽言永作程。身入黃扉非素願。望懸靑邸豈私情。尙思禁省追陪日。白粥登盤佐菜羹。</text>
<title>輓章行司直金霱</title>,<text>數月纔違杖屨春。德容華髮遽前身。泰山北斗儒林仰。赤舃黃扉寵渥新。鼇柱擎天期共戴。鷺班揮泣失同寅。半生憂國仍成疾。最惜文精晦彩辰。</text>
<title>輓章 三首 典翰趙錫胤</title>,<text>貞白名無玷。虔恭德愈崇。登庸孚衆望。恬退見高風。出處關治亂。哀榮備始終。千秋留美諡。不愧簡篇中。</text>
<title>輓章 三首 典翰趙錫胤 其二</title>,<text>沙麓無疆慶。由來積善門。居盈若淵谷。視德似丘園。憂國身仍病。匡時志獨存。應餘九地恨。不及見東轅。</text>
<title>輓章 三首 典翰趙錫胤 其三</title>,<text>小子蒙殊遇。提携自幼時。春風薰盛德。喬岳得宗師。走卒皆知誦。皇天不憖遺。空吟殄瘁賦。獨立淚雙垂。</text>
<title>輓章 二首 宗簿寺正沈東龜</title>,<text>洛水雲雷十載遲。明庭忽覩鳳來儀。靖康多難扶顚日。元祐群賢屬望時。位極上台心轉小。誠深下士禮逾卑。應知一病緣憂國。猶抱泉臺不盡悲。</text>
<title>輓章 二首 宗簿寺正沈東龜 其二</title>,<text>天時人事日艱危。相國如何遽至斯。楊綰當朝方倚眷。周綱解紐孰扶持。四知淸白終無愧。一節神明奈不欺。惆悵九原遺恨在。塞雲回首有餘悲。</text>
<title>輓章四首○應敎金益煕</title>,<text>天賦沖和質。仍敦百行源。聖朝遭際盛。儒術典刑存。進退關時運。哀榮有國論。丘原無起日。誰與濟元元。</text>
<title>輓章四首○應敎金益煕 其二</title>,<text>積慶鍾思媚。殊榮處若驚。家徒四壁立。公退一書生。節惠人無間。崇終世莫京。堂堂百丈表。簫鼓閉佳城。</text>
<title>輓章四首○應敎金益煕 其三</title>,<text>鬱結憂時志。沈綿二䝂嬰。人扶猶盡瘁。主辱每呑聲。遲暮堪經濟。艱危失老成。千秋良史筆。無愧是爲榮。</text>
<title>輓章四首○應敎金益煕 其四</title>,<text>先子金蘭契。平生最我公。向來深繾綣。猶足慰孤窮。俛仰屛幪失。蒼茫夜壑空。哦詩當簫挽。哽咽不能終。</text>
<title>輓章舍人趙啓遠</title>,<text>當代推賢相。公爲第一流。朝紳重望在。邦國大名留。處泰恒謙退。居貞寡悔尤。逡巡廊廟地。蕭洒布韋儔。世亂身全瘁。憂深病未瘳。方須調鼎手。遽失濟川舟。吾輩將安放。民生恐不休。風儀今寂寞。時日已遷遒。曉渡丹旌遠。秋山永宅幽。公私無限痛。執紼淚盈眸。</text>
<title>輓章應敎李行遇</title>,<text>昭代名臣問是誰。相公儒雅世爭推。姻聯禁掖心猶小。身係安危節自持。憂國幾年仍抱病。在家平日不言私。重泉定有無涯痛。鶴御東旋尙此遲。</text>
<title>輓章四首○校理李之恒</title>,<text>家庭詩禮訓。師友琢磨功。濁世棲遲久。明時際遇隆。格君恢正議。扶社着深衷。太史波濤筆。千秋汗簡中。</text>
<title>輓章四首○校理李之恒 其二</title>,<text>地貴心彌約。官尊業更淸。誰云大丞相。還是一書生。板蕩三韓日。憂榮二豎嬰。泉臺無限痛。遼表隔千程。</text>
<title>輓章四首○校理李之恒 其三</title>,<text>剛腸逾柏石。和氣卽陽春。進退無違禮。艱危不愛身。輟舂悲八路。亡鑑慟重宸。寂寞明庭上。誰能領搢紳。</text>
<title>輓章四首○校理李之恒 其四</title>,<text>相國吾翁執。諸郞亦弟兄。叨陪自少日。眷顧荷生平。几杖猶留座。容儀已掩塋。空將不盡淚。揮洒暮江旌。</text>
<title>輓章兵曹正郞洪錫箕</title>,<text>昔在麗代星降精。文武之才兼將相。數百年來有雲孫。天生我公應天象。篤厚風流宰相器。山斗一世爭景仰。天然無飾見眞性。忠孝謙恭素所養。往者群小蔑倫紀。獨閉衡門道不枉。際會風雲卽一時。天地日月復開朗。十載淸班遂超擢。時危聖主惟公仗。學術名尊國子師。人望地崇天官長。軒冕還如布衣人。第宅豈異圭竇貧。向來喪亂不忍說。北闕旰食要經綸。退養初非綠野計。安危秪係東山身。衰病沈綿藥不良。天乎奈此東韓民。一夕捐館舂不杵。市朝爲之沾衣巾。九重痛切辰日哭。國事艱虞無藎臣。消息西傳異域遙。銅龍侍從皆悲辛。關塞蒼茫泉壤深。門前古槐無復春。元孫賢資自天縱。相卜已叶黃龍夢。況有諸子最英秀。鄧氏傳家德爲重。玉座空思霖再佐。明庭不見來儀鳳。素幔西出白門曉。千人擁路百僚送。賤子一忝龍門客。今日哭柩非私慟。葬公以禮祭以禮。嗚呼生榮死亦寵。席上珪璧不易得。巨川無舟屋去棟。衿溪之水尙朝宗。片石千秋守荒壟。</text>
<title>輓章副司果李一相</title>,<text>明良遭遇卽昌期。福祿榮華最一時。廊廟早歸朝野望。松筠元抱雪霜姿。門闌趾美諸郞在。竹帛流徽大業垂。只是他年迎鶴駕。寸心那報九原知。</text>
<title>輓章禮曹正郞金鋿</title>,<text>漢運當千一。明庭見鳳儀。風流元篤厚。進退卽安危。名閥黃离照。台階赤舃宜。艱虞惟有淚。悃愊本無私。感激心猶在。嗚呼病未醫。天如數年假。民豈百身辭。漢水薤歌咽。遼陽使者遲。九重辰日哭。萬里塞雲悲。寂寞城東宅。凄涼路左碑。親賓臨訣痛。誰似故人兒。</text>
<title>輓章副修撰申翊全</title>,<text>間氣鍾元老。淸裁聳搢紳。精金經幾鍊。溫玉不容磷。飭禮遵師範。居貞味道醇。値昏彌節操。輔泰著忠純。獻替追蒲伏。論思卽席珍。大婚原積慶。謙德遠要津。匡濟須良佐。艱虞仗藎臣。秉銓推賞識。調鼎劑酸辛。密勿諮猷日。憂勞贊化身。胥期回否運。胡遽奪斯人。奠幣宮官至。崇終謚法眞。悲纏魏鑑失。災慘弼星淪。薄劣曾陪御。門屛數拜塵。提承自舞象。殄瘁倍驚神。倀倀吾安放。茫茫理莫詢。隙駒嗟易過。薪火本相因。食報多賢嗣。流芳式翠珉。傷心華屋淚。沾洒送靈輴。</text>
<title>輓章 二首 副校理趙珩</title>,<text>酋酋符彩照臣隣。才合經綸濟世屯。黃閣身登多難後。蒼生望係再恢辰。忽聞夜半摧喬木。無復朝端見偉人。回首巖廊區畫地。不堪哀淚滿衣巾。</text>
<title>輓章 二首 副校理趙珩 其二</title>,<text>端居蔀屋一書生。氷蘗初心戒滿盈。品藻淸通持魏鑑。謨猷密勿賴周楨。調羹正待鹽梅用。扶廈還驚柱石傾。薄劣向來叨末眷。感深翦拂自傷情。</text>
<title>輓章正言成楚客</title>,<text>廟堂時似布衣時。終始惟將節操持。關世盛衰天與奪。係公生死國安危。貧無儋石仁無壽。慟爲朝廷哭爲私。鶴駕未回穹壤隔。寸心應抱九原悲。</text>
<title>輓章前縣監呂爾載</title>,<text>際會艱難眷注隆。一生忠赤孰如公。仍成憂國傷時病。未了調元贊化功。言行有光良史筆。淸貧無愧古人風。九原何事堪悲慟。萬里燕雲隔兩宮。</text>
<title>輓章司直鄭知和</title>,<text>中年養疾造朝稀。加額蒼生望久違。治第只堪容大祝。居家偏好着深衣。時危一鑑關天數。歲暮三槐帶夕暉。哭向寢門無限淚。山河千里隔春闈。</text>
<title>輓章直講洪處亮</title>,<text>遼塞何時鶴駕東。七年西望老臣衷。經綸政屬艱危日。朝野爭稱篤厚風。誡子有文曾見史。起樓無地世多公。都人雨泣靈輀發。依舊沙堤蠟炬紅。</text>
<title>輓章直講姜瑜</title>,<text>溪老門前立雪人。少時才學迥超倫。韜身正値乾坤晦。奮翼欣逢日月新。玉署忠言當藥石。霜臺直節聳簪紳。聯姻益見操持苦。典政爭稱揀拔匀。白璧終難加點累。丹心只自證明神。台階翊戴邦家重。鼎實調和宰相眞。太保功高辭寵切。玄成病劇乞歸頻。楓宸跡斷龍顏覲。沙漠魂隨鶴駕巡。獨有芳徽留汗冊。更無膏澤及黎民。艱危經濟今誰賴。慟哭公私淚滿巾。</text>
<title>輓章副司果韓必明</title>,<text>大寶重光日。洪爐再造春。風霜存晩節。雨露際昌辰。霄漢登威鳳。明庭占瑞麟。門迎靑邸蓋。巷擁綠車輪。貴極心猶小。官高食益貧。銓衡推藻鑑。台軸任經綸。顚沛看貞操。艱危仗藎臣。誰知卿月晦。終報德星淪。儒論傷先輩。朝端失正人。家聲屬鸞鳳。器業付𤦹珉。辰哭聞唐王。街祠見蜀民。重泉終飮恨。遼塞尙蒙塵。西墅曾隨杖。東園幸接隣。濫蒙推奬過。偏獲警咳親。吾道今安放。高風跡已陳。公私無限痛。雪涕大江濱。</text>
<title>輓章前吏曹佐郞金振</title>,<text>駱山茅屋自蕭然。玉立當朝二十年。一代盛名諸老右。平生篤學古人前。台衡奄隔重泉裏。精魄應隨小海邊。比舍永違床下拜。不堪臨輓淚河懸。</text>
