<title>送二弟孝仲 榮祖 南歸</title>,<text>歲暮南關汝獨歸。北堂誰與共萊衣。故園花柳春應好。爲報歸期此不違。</text>
<title>送別金逢吉 止善 歸嶺外</title>,<text>歲暮長安夜。萍逢摠舊交。羈心驚末路。歡意借芳醪。望裏人千里。吟邊鬢二毛。佳期在何日。春色動梅梢。</text>
<title>次東籬金公 允安 草堂八韻 甲辰</title>,<text>新構依山麓。溪流在屋南。丹崖紅葉謝。綠竹翠松參。寓興治荒圃。看書坐小巖。林泉元有癖。富貴自無貪。憤世馳雄辯。論文縱劇談。經綸計已闊。湖海夢初酣。好向風牕臥。時從月窟探。百年生事足。煙雨滿溪庵。</text>
<title>送別黃會甫 紐</title>,<text>春壑氷猶在。陰風吹不休。臨岐無限意。斜日倚孤舟。</text>
<title>次松磵金公 允明 長歌韻 乙巳</title>,<text>長歌有客號長歌。有酒則歌無亦歌。誰會歌翁歌裏趣。一生心事一長歌。</text>
<title>輓金松磵 丙午</title>,<text>少年潭上逐芳塵。伊後從遊十九春。醉裏高歌輸壯憤。靜中眞趣飽淸貧。文章自足三韓史。惠澤須看二縣民。泉下祗今埋素志。不堪人世獨傷神。</text>
<title>次金子峻 坽 韻 甲寅</title>,<text>杳杳鄕園洛水東。吟邊潦倒歲華窮。一官俛首塵埃裏。萬事驚心逆旅中。聖世豈宜容懶拙。龍鍾自笑在樊籠。故山猿鶴應相怨。回顧初心面發紅。</text>
<title>送申亨甫 達道，洪叔京 鎬 還嶺外。二首。乙卯</title>,<text>俱爲千里客。一笑偶然同。世事吟哦裏。交情氣槩中。塵埃多感慨。岐路又西東。握手忘言久。浮雲蔽太空。</text>
<title>送申亨甫 達道，洪叔京 鎬 還嶺外。二首。乙卯 其二</title>,<text>陰風掀宇宙。氷凍折行輈。雪意迷歸路。梅情動驛樓。無錢可換酒。有月更添愁。嶺外人如問。衰慵亦早休。</text>
<title>次孝仲韻。送金子峻還鄕。</title>,<text>渡頭三老促歸槎。滿地陰風勢捲沙。千里鄕關徒夢想。十年書劍是生涯。歸田我欲師陶令。出晝君先學孟軻。此去爲傳消息否。鶴山南麓是吾家。</text>
<title>次卞誠之𪚥𪚥韻。送孝仲南歸。</title>,<text>洛漢茫茫信不通。一杯相別意無窮。君歸爲報萱闈下。遊子平安逆旅中。</text>
<title>臘月十四日。在漢陽旅邸。詠懷寄在庭諸弟。十五日乃慈闈壽辰。</title>,<text>梅信回南國。流光屬壽辰。災殃迎日雪。歌舞滿堂春。嶺外餘千里。尊前少一人。終宵無夢寐。空愧負君親。</text>
<title>臘月十四日。在漢陽旅邸。詠懷寄在庭諸弟。十五日乃慈闈壽辰。 次韻二首</title>,<text>喜懼今年晬。經旬是丙辰。微誠餘寸草。洪澤布三春。西母張宮樂。南星照老人。不愁便養晚。昭代務親親。</text>
<title>臘月十四日。在漢陽旅邸。詠懷寄在庭諸弟。十五日乃慈闈壽辰。 次韻二首 其2</title>,<text>人子平生樂。無如樂此辰。壽星南極夜。萱草北堂春。膝下歌兼舞。筵前酒對人。應知獨坐處。僮僕轉相親。</text>
<title>送金而和 中淸 赴新安</title>,<text>利器須盤錯。牛刀試割鷄。雲霄辭鳳闕。枳棘就鸞棲。孟氏求芻牧。宣尼當會稽。公餘欲問道。人在洛江西。</text>
<title>七月旣望。泛舟江城壁下。丙辰○江城舊名赤壁</title>,<text>千載蘇仙赤壁遊。初秋旣望泛中流。佳展淸興無今古。月色波光滿一舟。</text>
<title>病中詠懷</title>,<text>出宰佳山水。襟期挹古人。養民因養疾。憂國亦憂身。夢入靑雲斷。愁隨白髮新。居然違壯志。忠孝負君親。</text>
<title>與諸友作頭流之遊。到文巖。次權士任 克亮 韻。丁巳四月</title>,<text>長郊盡處水西隈。誰破天慳斸作臺。鷗鷺亦知遊客興。傍人莫道使君來。</text>
<title>雙溪夜飮。次士任韻。</title>,<text>盡日沿江路。崎嶇訪寶林。庭虛仍月入。碑古見苔侵。夜靜僧眠榻。雲深鶴在陰。詩情坐被酒。相對費孤吟。</text>
<title>洗耳臺夜飮。次贈海眼上人。</title>,<text>萬重巖岫碧層層。半世神遊此日登。邂逅詩仙開碧眼。風流如爾見何曾。</text>
<title>丹邱縣齋雨中。次詩盲韻。</title>,<text>暝煙疏雨鎖孤城。簷島時驚畫角聲。邂逅空齋詩老到。一牀相討十年情。</text>
<title>次小有亭韻</title>,<text>無邊大野無邊水。形勝南州第一家。半世神遊曾未到。朗吟淸夜一來過。</text>
<title>江城卽事</title>,<text>江城春晚鷓鴣飛。村北村南唱竹枝。江上女郞空拾翠。斷腸何處寄相思。</text>
<title>得邸報有感。詠懷寄諸弟。</title>,<text>向來憂鬢白於絲。荏苒風塵失素期。林壑夢酣猶作客。乾坤興盡謾成悲。澄江峭壁浮元氣。芳草晴沙帶落㬢。萬事不如常棣樂。此生惟願莫相離。</text>
<title>次權靜甫 濤 春和詩韻</title>,<text>籃輿暇日趁輕和。湖上芳樽釀太和。百里瘡痍猶溢目。愧無嘉政答春和。</text>
<title>龍湖翫月。次朴君秀 文楧 韻。</title>,<text>匹馬東歸客。秋風此地過。佳辰十五夜。漁火數三家。洞闊雲生岫。江空月滿沙。明朝岐路上。回首意如何。</text>
<title>送金甥以承 是榲 還庭</title>,<text>我愛玉雪郞。風骨秀而淸。年來在草土。戀思憂懷幷。孝服忽已闋。扶持賴神明。嗟余滯偏城。雲樹空傷情。多君念我深。不遠千里程。殊鄕做一會。相對眼共靑。悲歡說未盡。奄忽還告行。留之不可得。定省曠數蓂。窮途又別君。此懷何由平。贐行異常調。余言勿聽瑩。士生天地間。抱負諒非輕。文章亦餘事。聖功在明誠。</text>
<title>次金子峻韻贈柳季華 袗○己未</title>,<text>世事悠悠說不堪。茅簷終日看浮嵐。從敎方寸無査滓。萬古澄江霽月涵。</text>
<title>廬江書院。次金子峻韻。</title>,<text>渚島沙禽自去來。洞天寥落絶纖埃。周遭山勢連還斷。屈曲溪流往復回。酒爲佳賓深夜酌。簾因喜雨早朝開。閒中更閱興亡事。錯向長星勸酒杯。</text>
<title>廬江書院。次金子峻韻。 原韻 子峻</title>,<text>晨起軒囱爽氣來。山風勒雨洗氛埃。能驅旱魃乘時虛。別遣騷人耐久回。淸漾鏡波江色動。晚收雲葉嶠容開。茲辰更管朋情重。惡醉猶能吸酒杯。</text>
<title>西嶽寺。次朴仲植 檜茂 韻。</title>,<text>夙慕三淸阻一攀。爲尋仙刹境寬閒。滿城翠色高低樹。入眼晴光遠近山。愧我沈冥詩酒裏。多君超邁是非間。留連更向居僧話。莫厭遊人作苦顏。</text>
<title>淸陰金公 尙憲 與子光燦來訪。留詩爲贈。謹次其韻。二首。庚申</title>,<text>幽居岑寂在陽阿。庭有寒松逕有蘿。林下已知塵累少。人間何處是非多。高軒幸趁佳辰到。巨筆還從驟雨斜。會見溪山傳勝事。新詞留與釣翁歌。</text>
<title>淸陰金公 尙憲 與子光燦來訪。留詩爲贈。謹次其韻。二首。庚申 其二</title>,<text>髫年肩逐弼雲阿。陳迹如今掩綠蘿。北極風雲期已晚。南鄕萍水感空多。秋深峽裏歸心苦。日沒天邊望眼斜。聞道廟堂方制勝。此身閒處卽狂歌。</text>
<title>淸陰金公 尙憲 與子光燦來訪。留詩爲贈。謹次其韻。二首。庚申 原韻二首 叔度</title>,<text>投紱歸來賦在阿。世紛塵事隔煙蘿。圖書跌宕宦情薄。耕稼逍遙幽興多。綠水稻畦隨地斸。入雲樵逕倚園斜。暮年幸得相從樂。同和山人桂樹歌。</text>
<title>淸陰金公 尙憲 與子光燦來訪。留詩爲贈。謹次其韻。二首。庚申 原韻二首 叔度 其二</title>,<text>亂山深洞澗之阿。喬木幽齋擁薜蘿。五世松楸瞻望近。九人兄弟俊英多。高情愛客驪駒晚。病筆題詩屋漏斜。細雨更期淸夜會。燈前擬賦醉時歌。</text>
<title>奉別金淸陰西還石室 辛酉</title>,<text>我愛石室翁。其人美如玉。忠孝得天性。文章用餘力。靑春蹋鵬程。九霄振長翮。君民可庶幾。朝野久拭目。直道竟不容。世情嗟愈薄。是非等浮埃。肝腸如鐵石。南來奉晨昏。北望君臣隔。靑雲念已灰。黃卷有至樂。危忱一寸丹。憂鬢千莖白。顧余分最深。不忍語疇昔。萍蓬嶺海外。悲歡人事易。私心竊自慰。暮年得所託。湖山儘淸絶。相將遊寂寞。幽盟擬永久。歸期忽已迫。獨立岐路間。惘然如有失。有疑何所質。有懷誰與說。離合自古然。此別情轉慽。艱危日已甚。時事不可測。稅駕已無地。會面在何日。都將不盡思。一杯更相屬。</text>
<title>朴景老 壽春 菊潭精舍。次趙黔磵 靖 韻。</title>,<text>靜裏雲林有兩兄。高風激濁復揚淸。同門共爨芳聲遠。抵老聯衾薄俗驚。長對聖經探道脈。時從壟畝勸耘耕。主翁多少閒居樂。我且回頭語後生。</text>
<title>次金主簿 協 家藏寶帖韻 二首○幷序</title>,<text>被君詩卷輒忘飢。敬挹遺芬寄遠思。回首王淵精舍裏。竹風梅月宛當時。</text>
<title>次金主簿 協 家藏寶帖韻 二首○幷序 其二</title>,<text>十載江湖共樂飢。祗今陳迹入遐思。多君藿食猶憂國。妙算誰知可濟時。</text>
<title>鄭慶輔 榮邦 江舍八景</title>,<text>夕照微茫古寺秋。小樓高入翠煙浮。西風亦解詩人意。時送鐘聲落晚洲。</text>
<title>鄭慶輔 榮邦 江舍八景 其二</title>,<text>山下孤村掩竹扉。紫嵐橫處散朝暉。幽居剩占煙霞趣。何必丹邱振羽衣。</text>
<title>鄭慶輔 榮邦 江舍八景 其三</title>,<text>琪樹玲瓏洛水濱。澄波不許到纖塵。夜來何處魚龍舞。知是江心雨意新。</text>
<title>鄭慶輔 榮邦 江舍八景 其四</title>,<text>晚雪乘風盡意飛。境深江闊鳥島微。簾鉤穩掛軒楹豁。快覩長空萬玉妃。</text>
<title>鄭慶輔 榮邦 江舍八景 其五</title>,<text>手篴腰蓑壟上行。隔林吹送兩三聲。人間不管安危事。豐草郊原樂此生。</text>
<title>鄭慶輔 榮邦 江舍八景 其六</title>,<text>桃浪風生碧萬層。夜深何處有漁燈。半天煙雨濛朧裏。十里遙看數點靑。</text>
<title>鄭慶輔 榮邦 江舍八景 其七</title>,<text>秋晚江城富荻花。數聲歸雁落晴沙。稻梁香處休來往。却怕人間有網羅。</text>
<title>鄭慶輔 榮邦 江舍八景 其八</title>,<text>步出前林賞晚晴。江天寥落少人行。草深津口波濤闊。盡日孤舟自在橫。</text>
<title>東萊客館詠懷。三首。甲子○時爲接慰官</title>,<text>王事縻人久未廻。忽聞春信到庭梅。鄕園迢遞迷歸夢。衰病侵尋怯酒杯。數點漁舟天接海。一聲羌笛客登臺。沙禽不管興亡恨。盡日山前自去來。</text>
<title>東萊客館詠懷。三首。甲子○時爲接慰官 其二</title>,<text>瘴海淹留歲月饒。故園歸興轉蕭蕭。輕陰羃地天將暮。孤嶂迎春雪漸消。遠客從來偏感慨。使君時至共逍遙。應知聖主分憂意。要使夷情不敢驕。</text>
<title>東萊客館詠懷。三首。甲子○時爲接慰官 其三</title>,<text>公館支離任寂寥。將軍携酒慰無聊。佳人低喝流雲遏。壯士高吟殺氣消。百戰山河餘古堞。一年光景屬淸宵。男兒莫負平生志。佇見奇勳軼九霄。</text>
<title>次新寧竹閣韻 二首</title>,<text>竹枯仍石瘦。軒豁轉庭虛。邂逅登臨處。平生夢寐初。淸宵宜杖屨。暇日可琴書。句漏當時勝。爭如太守居。</text>
<title>次新寧竹閣韻 二首 其二</title>,<text>伊昔南征罷。重來舊夢虛。溪山應有待。梅竹宛如初。景好宜將酒。堂間可讀書。郵人催曉發。一日未安居。</text>
<title>送別趙伯式 正立○乙丑</title>,<text>聞說湖南勝。龍潭獨擅奇。風流新太守。佳麗舊王畿。賓主相分地。江山欲暮時。恨無陶謝手。寫此遠離思。</text>
<title>十月霖雨不止。詠懷贈洪叔京 鎬 權靜甫。兼示舍弟孝仲孝彥。昌祖。</title>,<text>十月連宵雨。涼涼客在陳。旅廚薪似桂。歸路夢迷津。寸策非關世。微官豈爲身。君親俱未報。空遣鬢毛新。</text>
<title>十月霖雨不止。詠懷贈洪叔京 鎬 權靜甫。兼示舍弟孝仲孝彥。昌祖。 次韻四首</title>,<text>塵世難開口。襟期與子陳。三年鳥嶺外。此日漢江津。霜雪侵雙鬢。瘢疵困一身。通宵露悃愊。誰謂白頭新。</text>
<title>十月霖雨不止。詠懷贈洪叔京 鎬 權靜甫。兼示舍弟孝仲孝彥。昌祖。 次韻四首 其二</title>,<text>平生道義友。相許卽雷陳。世路十年別。江流何處津。幽貞窮士志。夷險丈夫身。努力崇明德。收功在日新。</text>
<title>十月霖雨不止。詠懷贈洪叔京 鎬 權靜甫。兼示舍弟孝仲孝彥。昌祖。 次韻四首 其三</title>,<text>世故吾將老。佳期迹易陳。那辭子眞谷。還問仲尼津。窮達元由命。君民本在身。聖賢方冊裏。端要事切新。</text>
<title>十月霖雨不止。詠懷贈洪叔京 鎬 權靜甫。兼示舍弟孝仲孝彥。昌祖。 次韻四首 其四</title>,<text>別後相思意。時從尺牘陳。客留華嶽下。春到廣陵津。忠孝當修職。功名豈爲身。窮通無定命。終看汗靑新。</text>
<title>送金擇之 友益 赴居山</title>,<text>好去嗟吾友。居山近塞城。道途餘萬里。時序又三庚。某水多年迹。離亭此日情。相思秋後字。倘寄雁南征。</text>
<title>立春帖子。應製二首。</title>,<text>佳辰政値孟陽回。曙色曈曨玉漏催。三省恩光頒彩勝。一城春色着芳梅。新香暗動辛盤薦。淑氣初生壽域開。治象已知勝太史。敢陳歌頌愧非才。</text>
<title>立春帖子。應製二首。 其二</title>,<text>太皥催新律。乾坤氣候殊。仁風吹北極。惠澤暢東隅。郁郁文中夏。孜孜德有虞。誰能摸聖化。爲作太平圖。</text>
<title>次三弟孝彥韻</title>,<text>入望家山正渺然。暮雲橫嶺水連天。功名已阻靑雲上。霜雪難禁素髮邊。南國夢魂迷舊路。東華時序近新年。詩成轉覺茅堂趣。落盡燈花耿不眠。</text>
<title>次三弟孝彥韻 原韻 孝彥</title>,<text>數間茅屋正蕭然。門掩雲山歲暮天。破竹疏梅殘雪後。孤松老柏夕陽邊。林泉醉夢仍千日。宦海華顚又一年。長枕大衾何日是。小囱終夜不成眠。</text>
<title>輓卞誠之大人</title>,<text>稟質溫良氣味醇。半生憂樂任天眞。放情杯酒三千日。落魄江湖二十春。泉下遽驚埋玉樹。人間不復接芳塵。謝庭有寶猶無憾。當代爭稱第一人。</text>
<title>輓金秀夫 晹秀</title>,<text>枽弧壯志自髫年。直指幽燕擬着鞭。書劍不成悲老大。功名無分愛林泉。百花叢裏千杯酒。萬樹陰中一葉船。往事祗今渾似夢。白頭垂淚問蒼天。</text>
<title>擬古早朝大明宮</title>,<text>春晴禁苑五雲深。瑞色初動蓬萊宮。金門催闢曙光騰。玉階環佩聲玲瓏。昌辰復覩漢官儀。濟濟冠劍朝重瞳。邦家百年屬昇平。佇見玉燭宣皇風。彤庭仙仗擁千官。紫極幾霑皇恩洪。中年離亂不忍言。廟貌蒙塵金殿空。天扶何幸業再昌。海內旋見車書通。乾坤整頓兩京淸。故宮佳氣今蔥蘢。雲開閶闔夜何其。玉殿深處春先融。煌煌銀燭向九天。禁漏催曉聲丁東。衣冠染盡御爐香。咫尺天廷臨四聰。祥煙細細鳳池上。此日共浴恩波中。歡情暗入御柳鶯。太平日月明曈曈。含香今夕紫薇郞。感喜叵耐交心衷。重恢盛德頌何以。一篇短律呈諸公。酬瓊報玉摠時英。老杜文章光吐虹。誰知數子尺紙上。萬世贊揚中興功。他年倘使續賡歌。庶見國風回煕隆。</text>
<title>憫忠閣</title>,<text>燕雲夜黑。遼水波咽。靑林冷雨。白骨寒月。有閣荒涼兮舊墟。胡爲乎憫忠其名。曰此唐宗之所建。妥百萬之冤靈。想夫貞觀盛治。國富兵彊。一家胡越。四海梯航。心已驕於持盈。志忽銳於窮兵。跨八荒而雄顧。擁貔貅而東征。操吳戈兮被犀甲。兩軍相薄兮死生決。左驂殪兮右刃傷。戰骨暴於沙礫。哀赤縣之生靈。盡靑邱之猿鹤。皇於是乎振旅。師忽次於遼城。埋轔轔之暢轂。卷悠悠之緌旌。皇帝曰咨嗟爾將士。身膏斧鉞。肝腦塗地。爲臣子死於國事。爾無憾於泉裏。痛無罪橫罹鋒鏑。實予心之攸恥。骸骨爲異域之土。魂魄作遐荒之鬼。精靈無依。弔祭不至。微予之故。胡爲乎鋒刃。傷心慘目。朕實不忍。惟爾之忠。是予之憫。不爲酹爾之所。何以妥汝之魂。披荊榛兮芟草萊。建一閣兮荒原。招死綏之英靈。揭憫忠之嘉額。奠桂羞兮椒漿。魂庶幾兮來托。巍然荒草中數椽。名萬古兮不朽。吾知梧邱之魂庶不愧於沈首。豈徒鵠亭之鬼永無恨於灰骨。嗚呼。立祠窮荒。悔雖切於此日。驅民矢石。奈噬臍之無及。聞王師有征無戰。胡反事乎窮黷。擯遂良之忠言。從世勣之繆計。卒窘步於殊方。謾貽譏於來世。歎空深於亡鑑。亦何補於復碑。徐迪之陳疏不戒。玄齡之遺表堪悲。萬里遼河。凄涼古閣。深羞未雪。霜月空白。歌曰。邊風起兮城上寒。古祠空兮行人稀。生爲義士兮死作忠魂。春與猿吟兮秋鹤與飛。年年花落兮雨濕空庭。魂髣髴兮啾啾。</text>
<title>委耕諫層臺賦</title>,<text>臺半空之築怨。血萬姓之成池。吁嗟乎七十之忠讜。竟菹醢而靡遺。冒鈇鉞兮能抗顏。竊歎夫草莽有臣。納約旣切於不諱。悔過宜勇於自新。幾年遯世而幽貞。占畎畝之高蹈。懷直道而在野。抱一犁而將老。何靈脩之浩蕩。役一心於遊賞。積齊民之怨懟。構層臺之千丈。勤土石之鞭策。致民嵒之岌岌。嗟滿庭之元臣。縱諤諤兮何益。言未效於畜君。血已慘於塗地。哀國步之將顚。予不忍乎恝視。念格非之有要。豈進諫之無術。釋隴上之耒耟。叫雲中之閶闔。曰吾王之築臺。病四域之民生。子來何望於周靈。曷喪騰怨於夏瓊。一方之疹瘁極矣。百年之宗祀殆而。不及時而改圖。雖後悔而莫追。彼股肱之攖鱗。又何辜而誅夷。顧一得之愚衷。實百王之明鑑。王子剖心於鹿臺。坐致玄籙之卒斬。伍氏抱冤於鴟夷。遽見姑蘇之麋鹿。茲皆縱欲而愎諫。竟至喪身而亡國。願宸心之惕然。凜自警於前轍。言歷歷兮由中。志專專兮告誡。宜荃聰之感悟。果曩愆之勇改。霽雷霆之嚴威。示弗咈之康色。丁寧玉音之聳歎。嘉藥石之格說。收百里之版築。任四境之耕鑿。知鴻澤之浹民。詠采薪之一曲。旣人和之斯得。成霸業於異日。是所謂一言興邦。美夫子之謇諤。回旣牿之君心。解倒懸之黎庶。王無國而有國。民失所而得所。昔南畝之躬耕。若忘世而肥遯。今北闕之讜論。何獨立而謇謇。退而愚兮進而智。子之道兮不可及。原諫諍之有道。貴格君而醫國。倘君惑之不開。言縱切而何補。能一諫而回天。爲夫人而歎美。滔滔末路之媚君。一何讜言之無聞。唐氏之瑤華接天。漢廷之柏梁凌雲。豈左右之無人。曾一諫之不覿。舌咸囚於廟堂。況有望於草澤。祗今層臺之忠諫。重起感於余臆。</text>
<title>輓詞李埈</title>,<text>德門多慶固其宜。五桂聯芳耀一時。遺愛金城思父母。擅名烏府幷塤篪。方看雨露沾黃壤。豈料霜風打紫芝。千里旅遊妨絮酒。淚和殘墨寄哀詞。</text>
<title>輓詞金尙容</title>,<text>甲子環仍缺。功名偶忽奇。故園飜作客。末疾竟無醫。破屋丹旌出。孤舟旅櫬遲。雲愁鳥嶺路。水咽虎溪湄。志業經綸晩。風流舟壑移。鄕思孝友睦。世惜直良慈。雅誨今難聽。粹容杳莫追。平生親睦義。泉壤百年悲。</text>
<title>輓詞柳袗</title>,<text>去年離別在襄城。把酒鈴齋送遠行。始訝容顏非宿昔。那知魂夢隔平生。人文已晦儒林痛。世道將淪志士驚。一半却收知己淚。白眉猶自繼家聲。淸溝不合映汚渠。覿德承風卅載餘。孝友久知人所服。姓名何止史堪書。聯芳常棣簪纓簇。經險剛腸鐵石如。痛哭百年寧復有。獨留寒月照空虛。</text>
<title>輓詞金坽</title>,<text>六年相別最堪悲。誰料驚飆打紫芝。天窅莫憑仁壽理。水深爭及舊交期。令名潤體人皆慕。華秩非心位則卑。𪚥𪚥𪚥𪚥平日事。今辰忍作哭君詩。</text>
<title>輓詞金坽 其二</title>,<text>轉頭人事可傷魂。哀唱冥冥儻有聞。臺省舊騎驄戀主。塞垣新慟雁呼群。友于交契曾如水。長者風儀已入雲。咄咄病中增悼惜。士流忠信每推君。</text>
<title>輓詞趙靖</title>,<text>末路欽君氣味眞。忘年托契最相親。何言憲府乘驄客。遽作遼城化鶴辰。巨族舊稱江左閥。明時今失濟南人。欲知身後鍾餘慶。看取庭前玉樹新。</text>
<title>輓詞申達道</title>,<text>奎是耀嶺南。賢士彬彬出。公於流輩中。聰明元特絶。仁義種丹田。撿身又以律。餘事是文章。步武追前哲。余在結髮初。一見心怳惚。如入芝蘭室。兩情相莫逆。長安去年冬。雪後風凜冽。擁爐客窓前。颯然雙白髮。少時我何愚。老大公矍鑠。我永退耕田。公猶志拯溺。我笑公亦笑。閒談竟日夕。那知此一別。便作幽明訣。德厚命何嗇。才優爵何薄。天意難可諶。欲問無由詰。哀辭不忍寫。揮淚對落日。</text>
<title>輓詞洪鎬</title>,<text>有美鶴湖老。允矣人中傑。操履旣端方。見識又透澈。尙論當世士。卓犖居前列。況復德星聚。氷玉互皎潔。蘊櫝待價久。拭目望施設。如何天不遺。𪚥𪚥遽萎哲。顧余晩得御。幸被容鄙拙。坐了春風中。別時未易別。忽聞傳哀訃。一叫腸欲裂。漢水何深闊。漢山何嵽嵲。祥鳳去不返。何處尋丹穴。擬待歲寒後。同看竹帶雪。萬事今已矣。未秋鳴鵜鴂。還思宇宙間。萬古眞一瞥。公歸應得意。世人徒哽咽。抱病違執紼。題詩字字血。</text>
<title>輓詞申悅道</title>,<text>八龍翹秀世稱英。厚德宏材公是兄。戴豸霜臺騰譽望。割鷄湖邑著治聲。文星忽報淪精彩。旅櫬俄悲返故塋。那忍佳城玉埋土。解敎吾黨涕沾纓。</text>
<title>輓詞權濤</title>,<text>早年調韻若塤箎。末路交情更有誰。世道看來心膽碎。危機閱盡鬢毛衰。春開紫府彈冠日。霜肅烏臺奏簡時。一夜黃粱成古跡。九原何處更相期。</text>
<title>輓詞權潗</title>,<text>東郡趨庭已杳然。中間離闊隔山川。鵝亭賡韻空陳迹。雁塔同名卽暮年。錦里逢迎傾美酒。習家池館暢華筵。不關世事如雲散。且喜交情似漆堅。嘉會祇今聯步武。春城暇日共蹁躚。雪霜鬢變頹齡逝。羈旅神耗舊疾纏。當日雅論猶在耳。卽今哀訃若爲傳。故山迢遞違臨穴。痛哭江干淚逬泉。</text>
<title>輓詞李民寏</title>,<text>去年哭兄淚不乾。今日哭君更汍瀾。可惜天高兼鬼惡。那堪玉缺且芝殘。親朋凋盡吾能幾。人物眇然不亦難。莫道無文情至處。誰知字字是摧肝。</text>
<title>輓詞李皥</title>,<text>竹嶺鬱茀東江淸。淑氣偏降種德門。金家有子八添一。肯數荀氏高陽村。祥麟瑞鳳萃一庭。伯仲之列公吹塤。宮蓮月桂早俯拾。館閣巖廊𪚥𪚥論。牛刀屢試割鷄用。幾將利刃游盤根。壺中雪月襟懷瀅。座上春風氣像溫。垂紳坐握柏府筆。正色立朝朝廷尊。生逢堯舜達可行。庶使吾民風俗敦。吾民何罪奪之速。欲問蒼天天不言。孤舟歸櫬遡漢流。落日江雲丹旐飜。凄涼行色侈賜繒。死生莫非吾君恩。平生憂國愛君懷。夜臺千秋應不諼。英魂儻可歸來未。江水滔滔芳草蕃。</text>
<title>輓詞權奉一</title>,<text>京洛分携未浹辰。忽聞哀訃倍傷神。人間烏府乘驄客。天上瓊樓秉筆身。一世高標難復見。百年吾道不重晨。自憐多病愆扶紼。他日西門醉後春。</text>
<title>輓詞郭𡺽</title>,<text>憶曾初拜山陰丈。羈貫賢郞幾過庭。白玉壺中秋月映。碧梧枝上彩禽停。雲泥路隔雖稀面。膠漆情深只自銘。此日忽驚天柱折。高名空入史箱靑。</text>
<title>輓詞申敏一</title>,<text>文行聲名動一時。士林推重棟樑姿。如何天奪吾公速。空使悲吟疹瘁詩。</text>
<title>輓詞申敏一 其二</title>,<text>平生交契宿心親。罇酒論文二十春。今日哭君無限痛。巖廊經濟更誰人。</text>
<title>輓詞金㶵</title>,<text>荀氏無雙號。厓門第一稱。胸呑瑤海闊。心澈玉壺澄。學到由天悟。文高見理勝。臥山斑霧豹。劈水化雲鵬。藝苑雄名蹈。儒關妙譽凌。行藏任夫道。忠孝信乎朋。再渡河南虎。重稱殿上鷹。德門千慶會。文榜五人登。燕賀來旁午。龍光見未曾。聖朝方屬目。良佐遽虧肱。補衮才無施。爲仁壽不徵。天心今若此。吾道更誰憑。憶我先君執。惟公分義弘。門闌修好永。瓜葛結親仍。自顧劉生賤。常蒙孟氏矜。正當馴鹿孝。會忝卜鱣升。山院曾陪屨。華堂穩翦燈。雲泥分路迥。江渭別愁增。景行常瞻斗。遐齡每祝陵。豈期蒼嶺隔。遙報玉棺騰。爲國咸傷抱。懷恩獨拊膺。間關自貽阻。匍匐愧難能。靈翣安歸土。天恩溢賜繒。靑牛涓日吉。玄宅隔晨興。嘉誨今難聽。溫顏不再承。哀情曷有已。萬一寄溪藤。</text>
<title>輓詞康應哲</title>,<text>愷悌眞君子。風流第一人。分符施惠政。戴笏肅霜巾。遐福期成茂。淸都遽作賓。儀容今永隔。雪涕仰蒼旻。</text>
<title>輓詞鄭維藩</title>,<text>厓老門屛夙歲遊。儒林雅望屬無儔。洛涯久餉田園樂。廊廟還爲社稷憂。驚世文章明月在。浹人遺澤大江流。吁嗟仁壽終無驗。𪚥𪚥𪚥𪚥𪚥𪚥𪚥。</text>
<title>輓詞鄭維藩 其二</title>,<text>古今兄弟說高陽。夫子仁賢所未嘗。倡導一家忠孝事。規模當世禮儀防。專城奉養無餘憾。贈典追恩有大光。聲澈九重名入史。君恩民頌共流芳。</text>
<title>輓詞鄭維藩 其三</title>,<text>千載重逢座上春。何堪今日遽歸眞。斯文有事憑無地。吾道將孤賴幾人。子弟室家千爾涕。士民尊賤百其身。嶠南萬古先塋側。暮色寒雲惱客神。</text>
<title>輓詞全以性</title>,<text>詩禮家庭廊廟器。人間仙鶴出鷄群。心懷經濟官何屈。身佩銅符政有聞。聖上圖治羅俊傑。明時應詔際風雲。長途捲轍悲朝露。賴把瓊枝幹寶𪚥。</text>
<title>輓詞鄭侙</title>,<text>忠孝門庭九弟兄。鸞停鵠峙摠天生。虞庭元凱難專美。荀氏慈明獨擅名。五桂花榮人共艷。九泉恩及世皆驚。醇儒自是名家出。實學元由積德成。符竹分憂留惠澤。甘棠佐幕播徽聲。戴豸佇看行素學。夢鷄還慟𪚥𪚥𪚥。固知厚德將流慶。誰把浮生妄羨彭。賤子夙叨蒙記憶。淸儀長痛隔幽明。前秋夜雨團圝話。追想依然涕淚傾。</text>
<title>輓詞沈瀹</title>,<text>老閱當朝士。君爲第一人。家庭盡孝悌。州郡施慈仁。柏府繩愆日。玉樓促記辰。旅魂千里路。南望淚沾巾。</text>
<title>輓詞從叔壽賢</title>,<text>吾宗金孝伯。重厚古人風。聲自承家遠。名因射策雄。丹山曾墮淚。烏府晩乘驄。擬作巖廊寶。飜驚木稼凶。知心餘白首。不憖怨蒼穹。恩綍雲霄上。歸舟漢水東。松楸增慘憺。親戚倍悲恫。玉樹無因覩。臨風淚不窮。</text>
<title>附諸賢贈詩 病裏述懷。寄孝伯孝仲二契。徐渻</title>,<text>常憐五畝雙珠樹。長日聯牀一部書。病裏相思不相見。書簾垂處柳花疏。</text>
<title>附諸賢贈詩 送鶴湖出宰丹城 金光炫</title>,<text>東西十載久聞名。此日相逢有故情。便感國恩容一見。不妨私語到三更。風流文采追前輩。學海波澜𪚥後生。休道音書無寄處。春來回雁過秦京。丹城佳勝東方最。太守高名一世欽。北望還傷戀闕志。南歸應慰倚閭心。靑春節變流鶯怨。竹嶺山高暮靄深。別後相思難忍處。長安明月動秋砧。</text>
<title>附諸賢贈詩 得春和字分韻呈二天 權濤</title>,<text>芳洲花柳政爭春。勝曰端宜任賞春。鱸膾山梁非起興。一年春盡不知春。</text>
<title>附諸賢贈詩 得春和字分韻呈二天 權濤 其2</title>,<text>侯德和時春與和。韶華形氣總爲和。仁風吹起同民樂。江上淸罇又一和。</text>
<title>附諸賢贈詩 得春和字分韻呈二天 權濤 其3</title>,<text>紅稀綠暗更尋春。皁蓋榮臨春又春。玉潤杯間春在是。花衰何必惜餘春。</text>
<title>附諸賢贈詩 得春和字分韻呈二天 權濤 其4</title>,<text>心和氣和又時和。況値春和民亦和。席上和容珍可戴。由來位育在中和。</text>
<title>附諸賢贈詩 問鶴湖棄官歸。有感奉呈。洪鎬</title>,<text>高標當世屬吾公。嘗盡酸鹹白髮生。默亦人疑言亦惡。世間何術可能行。</text>
<title>附諸賢贈詩 鶴湖文席壽辰 門下李元圭</title>,<text>山河淑氣鍾英靈。七月之望公以生。海東俊彩瞻和日。天上祥光照德星。不獨大名留竹史。定知遐福享春齡。小子龍門幸謖足。宜將盛事繪丹靑。北斗罇前擁彩衣。滿堂春色爛生輝。七龍三鳳相携舞。千百年來此事稀。</text>
<title>附諸賢贈詩 頭流吟。仰呈伯氏。舍弟榮祖</title>,<text>萬丈頭流天與齊。孤雲遺迹杳難躋。天王峯迥瑤壇閟。靑鶴巢空玉洞迷。仙路休言無夙契。行裝却喜有枯藜。江城太守能無事。爲理扁舟待我西。</text>
<title>附諸賢贈詩 灎澦行。呈伯氏。舍弟昌祖</title>,<text>雨急風顚灎澦灘。孤舟無計渡狂瀾。中流況復無維楫。其奈危機妙手難。</text>
<title>附諸賢贈詩 自江城歸五美。吟呈伯氏。</title>,<text>一罷江城酌。歸來五美春。風煙陶令里。斑彩老萊身。興入江雲暮。詩從野草新。不堪遊子夢。中夜度嶙峋。</text>
<title>附諸賢贈詩 述懷。仰呈伯氏。舍弟崇祖</title>,<text>四載勤勞旅宦情。區區非爲一身榮。男兒事業終能辦。愧我無詩慰遠征。</text>
<title>附諸賢贈詩 述懷。仰呈伯氏。舍弟崇祖 其2</title>,<text>數載違承指敎恩。居常戚戚向鴒原。南鄕千里還相別。今日離懷不忍言。</text>
<title>附諸賢贈詩 述懷。仰呈伯氏。舍弟崇祖 其3</title>,<text>伯氏分憂地。先君昔佩銅。山留杖屨跡。民帶惠恩隆。止孝𪚥餘事。移忠是乃功。生祠遺愛在。愼勿墮先風。</text>
