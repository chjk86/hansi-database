<title>癸亥孟秋。芳林途中逢驟雨。時陪伯叔氏往江陵。</title>,<text>一片飛墨雲。千林落白雨。斜風忽卷歸。夕日低烟樹。</text>
<title>甲子初夏。陪叔氏往肅川。題途中古館。</title>,<text>鄧林藏古館。步馬入淸陰。苔砌飜紅藥。香風開客襟。</text>
<title>乙丑淸和。遊伽倻山紅流洞。</title>,<text>蒼苔白石散芒鞋。萬疊奇巖中有溪。一陣香風穿洞壑。落花飄錦水東西。</text>
<title>甘文有客問我所住。以詩答之。丙寅年</title>,<text>君問吾家何處住。依山臨水掩松門。有時雲鎖沙汀路。不見松門只見雲。</text>
<title>次壁上韻。贈別金子溫。名德璋。江陵人。戊辰年。</title>,<text>貊國成都地。陽春送客筵。杯濃綠波酒。門縶鐵連錢。草色迷川陸。離愁滿海天。佳人應惜別。頻唱渭城篇。</text>
<title>支待都事于孝靈。不至。</title>,<text>戊子淸和望。來投縣孝靈。未迎都事駕。旋倒督郵甁。堤柳依依合。山花片片零。此時如不醉。谷鳥笑人醒。</text>
<title>次西崖學琴韻</title>,<text>休道枯梧發妙音。高人至樂在胷襟。有絃還寄無絃趣。明月知心古到今。</text>
<title>次西崖學琴韻 附西崖詩</title>,<text>手生絃澁不成音。强自摩挲寄遠襟。皷罷空堂江月白。一般山水古猶今。</text>
<title>無題</title>,<text>荷衣襲蘭芷。蕙帶佩琅玕。江月獨來照。山風時送寒。</text>
<title>寄金陵太守求墨 申景濂名瀷</title>,<text>鼠鬚揷架森刀槊。絹紙開箱靄霧雲。莫惜陳玄十兄弟。每當揮灑輒思君。</text>
<title>次西崖令公韻。書僧軸。時自安溪。晩投大谷寺。</title>,<text>古驛斜陽酒一中。削平磊磈不平胸。萬松陰裡初開眼。空翠霏微滴晩風。</text>
<title>次他韻。更題一軸走筆。</title>,<text>客到招提境。蒼然山四周。水流竟朝夕。松老積春秋。梵宇千年在。英豪幾箇遊。會當治蠟屐。登眺上峯頭。</text>
<title>次杜谷丈韻走筆</title>,<text>偶作天涯吏。悠悠秋復秋。隨波憐海馬。粘壁笑蝸牛。山水頻開眼。風塵懶擧頭。琴樽時發興。明月謝公樓。</text>
<title>次杜谷丈韻走筆 附杜谷詩 高丈名應陟。字叔明。</title>,<text>龍榜聯名後。停雲歲幾秋。翺翔千里駿。樵牧一鞭牛。京洛曾靑眼。屛山共白頭。相期矗石上。憂樂岳陽樓。</text>
<title>次杜谷丈韻走筆 附崔晉牧令公詩 名岦。宇立之。</title>,<text>柳占年光早。堤留草色秋。鏡中三兩鷺。屛裡去來牛。安得分山半。相思卽水頭。淸談消鄙吝。眞敵餌神樓。</text>
<title>夢與趙伯玉。對酌賦詩。起而忘其半。足成一篇。以寄伯玉。</title>,<text>小閣對靑嶂。琴樽空翠和。雲容撥濃墨。雨脚壓輕霞。握手歡娛極。開懷感慨多。心親寧貌敬。道直罔思邪。歲晩同歸處。江湖葺芰荷。</text>
<title>與金昌遠。對酌醉歸。夜起吟懷寄之。</title>,<text>玉人相勸倒金甁。駄醉歸來臥北楹。中夜獨醒空悵望。漏雲華月翳還明。</text>
<title>趙伯玉到赤羅相邀。乘曉馳赴。路中口占。</title>,<text>淸曉跨羸馬。悠悠踰疊岑。輕風穿短袂。朗月透幽襟。山擁癡雲合。川廻宿霧沉。此行非好事。所要是知音。電筆跳龍字。瓊詞白雪吟。聊將一塲樂。少答百年心。</text>
<title>東風一章。書天應詩軸。軸中。有景涵兄弟詩。感而賦之。</title>,<text>東風初澹蕩。江梅發古枝。江梅開未落。更向桃李吹。物色自遷變。造化寧有私。嗟我金石交。自擬無磷緇。如何十載別。不見一字辭。悠哉又悠哉。回首空吟詩。</text>
<title>次密陽太守絶句 金公澥也</title>,<text>詩仙遙自海天來。不見幽人只見梅。淸愁分付空江月。長照年年香雪開。</text>
<title>次密陽太守絶句 金公澥也 其2</title>,<text>西湖風韻有流來。手植孤山九樹梅。一落紅塵歸不得。向誰零落向誰開。</text>
<title>次密陽太守絶句 金公澥也 附密陽詩</title>,<text>春風躍馬傍江來。爲訪孤山處士梅。鶴去亭空花有信。數枝寥落向陽開。</text>
<title>次楓崖 安習之 韻。送猶子歸坡山。</title>,<text>感舊朱顔改。思歸白鬢明。關山骨肉別。風雨更傷情。</text>
<title>次楓崖 安習之 韻。送猶子歸坡山。 其二</title>,<text>三年夢交接。十日眼雙明。深裏未傾倒。分手若爲情。</text>
<title>次楓崖 安習之 韻。送猶子歸坡山。 其三</title>,<text>坡山吾祖業。花石問如何。羈宦天南畔。六年歸夢多。</text>
<title>次楓崖 安習之 韻。送猶子歸坡山。 其四</title>,<text>未恨陰雲起。其如白日何。幽人眠不得。秋雨夜來多。</text>
<title>次楓崖 安習之 韻。送猶子歸坡山。 其五</title>,<text>匹馬漢江北。孤城鳥嶺南。新霜幾行鴈。待汝寄書緘。</text>
<title>題香湖丈畫四幅</title>,<text>片月映梅花。淸溪踈影散。入夜氷氛寒。飛霜凝老幹。</text>
<title>題香湖丈畫四幅 其二</title>,<text>楚雨落湘水。蕭蕭斑竹叢。琅玕猶帶淚。淸怨滿西風。</text>
<title>題香湖丈畫四幅 其三</title>,<text>芳莖帶綠煙。碧子含朝露。何須錦里翁。芋栗盈園圃。</text>
<title>題香湖丈畫四幅 其四</title>,<text>長蘿倒石川。錦葉霜初被。風動老龍鬚。驪珠落秋水。</text>
<title>廢寺 辛未夏。棲黃澗盤若寺作。</title>,<text>隔水禪菴露一稜。蒼藤古木繞層層。杜鵑聲斷虗堂夜。山月輝輝當佛燈。</text>
<title>往盤若途中口占</title>,<text>山中角角鳴雄雉。路下泠泠流水長。半醉行吟三月暮。馬頭風動百花香。</text>
<title>次趙三陟令公韻 令公名澄。庚午季春。余與金進士瑾叔溫。同訪竹西樓。途中。余謂叔溫曰。趙令公好詩能飮。恐難抵敵。叔溫笑曰。酒則吾能當之。詩則君可當之。至今叔溫已矣。追思其語。使人惻愴。</title>,<text>白鶴何年別。寒梅此地香。逢君花底醉。忘却在他鄕。</text>
<title>辛啓而寄詩。次韻答之。</title>,<text>幽人無事獨長吟。春盡孤山鎖綠陰。有客許臨明月夜。輕衫重拂匣中琴。</text>
<title>聞韶途中口占。贈盧順伯。名從元。時爲義城宰。癸酉春。將往江陵。中途而返。</title>,<text>馬上行吟日已沉。紛紛春雨暗平林。客愁到夜應消歇。明府高齋有古琴。</text>
<title>重過二水村有感 二水。永川別號。</title>,<text>舊事憑誰說。重來只自知。山花明落日。草屋卧看詩。</text>
<title>奉贈陶谷呂丈 名應龜。字文瑞。以察訪登科。未及六品卒逝。</title>,<text>陶谷煙花子西去。孤山梅鶴我東歸。東西一㨾春風路。芳草斜陽馬去遅。</text>
<title>贈別李達 時自江陵。各向東西。</title>,<text>半嶺陰雲醖雪花。臨瀛二月未芳華。相分千里將何贈。竹外寒梅唯老槎。</text>
<title>次尹令公南池泛舟韻 名斗壽。字子仰。時宰延安。庚辰秋。</title>,<text>碧玉函虗千頃秋。風流太守泛蘭舟。輕橈披拂芰荷去。日落煙波生客愁。</text>
<title>陪叔氏。共李方伯大仲令公。小酌芙蓉堂。在海州 次令公韻。李繼禎叔綏以亞使亦參。</title>,<text>風颭荷池泛早凉。水光山氣共蒼蒼。畫欄珍簟人如玉。月映金樽珠翠香。</text>
<title>陪叔氏。共李方伯大仲令公。小酌芙蓉堂。在海州 次令公韻。李繼禎叔綏以亞使亦參。 叔氏詩</title>,<text>碧城輕雨送新凉。虗檻憑來嶽色蒼。乘興晩來成小酌。曲池微月動荷香。</text>
<title>余將歸京。大仲令公有約不至。作詩寄余。余次韻還報。</title>,<text>仙驂不下海上亭。別鶴離鸞曲未成。明日獨歸江畔路。首陽雲物揔含情。</text>
<title>梅鶴亭卽事</title>,<text>壺傾籍沙眠。繞沙淸灘響。孤鶴叫松梢。夢回江月上。</text>
<title>梅鶴亭卽事 其二</title>,<text>彈琴石榻上。逸響連松風。遽看鶴舞影。月出淸江東。</text>
<title>靑丹驛館。中夜口占。</title>,<text>二兄留別海西門。回首秋風暗碧雲。孤館獨眠驚旅枕。征鴻行斷不堪聞。</text>
<title>甘川値雨。到孤山作。</title>,<text>洛東飛雨渡長沙。亂撲吟肩濕短簑。向晩回風吹作雪。孤山千樹揔梅花。</text>
<title>黃澗途中口占。示李綏之。</title>,<text>風雪蕭蕭啼暮鴉。寒僮瘦馬宿誰家。故人住在東岡下。一斗松醪釀得麽。</text>
<title>三月三日。忠原道中作。</title>,<text>綠草如茵花似錦。家家帳幕映晴嵐。渾忘佳節客中過。便是東風三月三。</text>
<title>縣齋卽事</title>,<text>春雲垂野雨絲絲。獨坐空齋有所思。金鴨裊煙人寂寂。翠禽啼斷碧桃枝。</text>
<title>送春</title>,<text>白髮逢春春易去。無情風雨擺殘花。固知來歲春應好。其奈年年減興何。</text>
<title>明之年兄招景裕高會。因感舊游。以詩贈之。明之。時在嘉李村</title>,<text>憶昔尋春嘉李村。親朋相會醉醺醺。風情依舊無人喚。却恨如今忝使君。</text>
<title>贈別</title>,<text>草綠江南客子歸。佳人狎坐勸金巵。別後相思何處最。杜鵑啼月落花枝。</text>
<title>李季直來訪。臨別走筆贈之。</title>,<text>雨來君亦來。春去君隨去。隔歲方握手。蹔向殘花語。詩興自蕭索。韶光墜何處。長堤萬條柳。離愁惹飛絮。</text>
<title>熙師冒雪告別。醉題一絶。用張文昌逢賈島韻。</title>,<text>江南歲暮雪飄花。醉寫離篇字半斜。流水亂山多少寺。一笻行到卽君家。</text>
<title>敬次叔氏韻。題信熙詩軸。</title>,<text>霞牋淸淚滴班班。三十年來一夢間。眞境閑閑無悔吝。浮生擾擾幾悲歡。鶴歸寥廓雲迷谷。龍上蒼茫雨卷山。追和舊詞重惻惻。晩風沙渚鶺鴒寒。</text>
<title>寄贈友人</title>,<text>戟門吹角酒醒初。香篆全銷燭影低。却憶城東佳會夜。琅然簷雨落階除。</text>
<title>醉起戲書</title>,<text>大醉昏昏倒畫屛。夢追蝴蝶繞春城。醒來乍聽簷端雨。還是槽床酒滴聲。</text>
<title>和樊川醉眠韻</title>,<text>自傾一斗酒。頹臥百花中。化爲胡蛺蝶。栩栩透雲空。</text>
<title>寄龜川太守林叔茂</title>,<text>龜城太守平生友。悵別風塵已十春。滿目悲凉浮世事。至今猶作未歸人。</text>
<title>寄遠人</title>,<text>行雲翳日夕風急。埋沒泥塗璧一雙。木落霜淸滿天月。中宵不語獨開窓。</text>
<title>金彦淨求琴撥。走筆以贈。</title>,<text>苦竹生陰崖。幾年戰風雪。斬作古琴撥。錚錚如鍊鐵。薰香襲詩篋。十載含奇絶。持贈同心人。淸音弄明月。</text>
<title>次商山倅趙伯循韻 名希轍</title>,<text>幽人抱素琴。淸月映東林。直待絶塵想。方堪彈妙音。泠泠三峽水。戛戛九皐禽。曲闋還惆悵。啼鳥伴夜砧。</text>
<title>題山僧慧輪詩軸</title>,<text>天涯羈宦轉支離。一壑風煙入夢思。何許山僧昧時樣。遠投荒縣索題詩。</text>
<title>思舊遊。書示安伯始。</title>,<text>龍嶽騰雲鳳。思津響玉珂。昔年行樂地。回首一長嗟。</text>
<title>次郭彦皥韻</title>,<text>春入孤山長蕨薇。一灣流水繞荊扉。解龜休去非無日。應被沙頭白鳥譏。</text>
<title>次郭彦皥韻 附元韻</title>,<text>俸錢何似故山薇。應憶江亭掩竹扉。素志不曾存斗米。終當免被折腰譏。</text>
<title>己丑十月。自淸道往密陽。因公差 途中口占。</title>,<text>馬岳雲林盡。龍巒暮色低。粧村脩竹合。護郭古松齊。歲饉人煙冷。風塵客意迷。黃昏易惆悵。况復暝烏啼。</text>
<title>嶺南樓。夜起偶吟。</title>,<text>夢斷江樓靜夜闌。起看霜月浸淸瀾。瑤琴彈作悲風調。曲闋松聲滿四山。</text>
<title>戲吟一絶。奉寄密陽太守。名金澥。字士晦。</title>,<text>含章詹下淡粧仙。擬共驂鸞入洞天。靑鳥無情音信斷。夢和煙月過凝川。</text>
<title>醉中走筆。奉贈任眞寶啓英。</title>,<text>二月屛山特地寒。滿園桃李未開顔。流霞搖蕩丹田曲。爛熳煙花筆下看。</text>
<title>送別許功彦以書狀赴日本 名筬</title>,<text>日本獻珍雙闕下。我王威德洽南埏。使星萬里蠻邦去。詩句千年卉服傳。海面鏡磨風正息。天心氛掃月初圓。神明扶護君無恙。歌吹淸秋沸迓筵。</text>
<title>送別通信使赴日本 黃允吉</title>,<text>卉服梯航獻美球。靑春使節向炎州。沒雲臺畔花如海。對馬峯巓月似秋。萬里風檣通日本。三山銀闕聳鰲頭。四方弧矢平生志。白髮無因作此遊。</text>
<title>次四絶贈別默翁</title>,<text>柳花零亂柳絲齊。送子相將出瀼西。黃鳥亦應知別苦。交交來去盡情啼。</text>
<title>次四絶贈別默翁 其二</title>,<text>莫道交情隨處深。世間難遇是知音。氷寒火爍終無變。方識男兒寸鐵心。</text>
<title>次四絶贈別默翁 其三</title>,<text>衷情難寫詩千首。離恨何銷酒百中。遙想蕭條山水路。小奚殘馬白鬚翁。</text>
<title>次四絶贈別默翁 其四</title>,<text>少日才名動四溟。老來千恨萬愁幷。蘭摧蕙歇乾坤老。莫怨先秋鶗鴂鳴。</text>
<title>次四絶贈別默翁 附玉峯詩 玉峯。趙雲江之側室也。</title>,<text>昔日聲華李杜齊。那知白首路東西。流落南鄕愁極處。落花枝上子規啼。</text>
<title>次四絶贈別默翁 附玉峯詩 玉峯。趙雲江之側室也。 其二</title>,<text>月出奇峯夜已深。開懷樽酒遇知音。世間無限丹靑手。難畫愁人爲國心。</text>
<title>次四絶贈別默翁 附趙雲江詩</title>,<text>憂患豈能由外爍。醉醒寧復汨吾中。得意妓行無不眤。海邊今見狎鷗翁。</text>
<title>次四絶贈別默翁 附默翁詩</title>,<text>凶飈驅我入滄溟。怨恨隨時到處幷。白日無光雲似墨。靑萍猶自匣中鳴。</text>
<title>贈沈伯惺 時承命到嶺外</title>,<text>七年乖隔足悲歡。嶺外相逢蹔解顔。莫歎蹉跎新白髮。惟當看取舊心肝。</text>
<title>贈沈伯惺 時承命到嶺外 其二</title>,<text>雨露風霜天地老。春花秋葉幾榮枯。炎凉閱盡心如鐵。方信人間有丈夫。</text>
<title>次二樂亭韻 文經濟之亭也。在多仁縣江邊。</title>,<text>卧龍崗斷大江頭。上有高亭景象優。花月幾經飛鳥過。煙波長占狎鷗遊。淸風一盖牽詩興。返照千峯亂客愁。此水下流吾卜築。解龜何日弄扁舟。</text>
<title>有感</title>,<text>風雨蕭蕭掩竹扉。焚香靜對篆煙飛。幽蘭欲寫還惆悵。空谷淸標識者稀。</text>
<title>聞淸州收復。喜而口占</title>,<text>雲走東南天日淸。石谿流水釰鎗鳴。忽聞殲盡西原賊。秋露三杯賀太平。</text>
<title>謝裵度携酒來訪氷角洞</title>,<text>錦葉蕭蕭飄古城。玉溪霜石十分淸。何人假我丹靑筆。寫子携壺此裡行。</text>
<title>次尹季初韻</title>,<text>荒村沽酒欲寛情。危涕窮愁觸物生。歸路二年猶斷絶。夕烽和月照山明。</text>
<title>次尹季初韻 附元韻</title>,<text>思鄕日日自傷情。世慮栽培白髮生。聞道南邊兵未息。二更愁坐到天明。</text>
<title>題大丘浮江亭 亭主尹大承孝彦</title>,<text>華亭弘敞水鄕邊。繞檻蒼松不記年。疊巘周遭疑盡地。重江浩渺欲浮天。杯濃綠蟻邀明月。目送征鴻拂紫煙。羽客莫誇丹竈術。人間亦自有高仙。</text>
<title>雨中述懷</title>,<text>始安三日雨。空舘晝關門。郊北郊南水。山前山後雲。輕霑麰麥穗。羈蟄犬羊群。天公施法澤。終見洗乾坤。</text>
<title>秋夜獨坐。因興寫蘭。</title>,<text>切切虫吟壁。依依月隱山。歸心無處着。揮灑一叢蘭。</text>
<title>月夜獨步</title>,<text>雲卷暮天逈。山寒秋色來。憂心多少事。對月獨俳佪。</text>
<title>病卧郡齋。遙憶臨瀛。</title>,<text>抱痾江郡掩重扉。遽見西林病葉飛。五馬雙㫌無適意。千思百計不如歸。泉聲决决通幽谷。山色依依入客幃。遙想鏡湖秋欲老。紫菱初熟鯽魚肥。</text>
<title>記夢</title>,<text>窓明覺天曙。葉響聞雨來。夢釣臨瀛鯽。愁眉一夜開。</text>
<title>送子歸襄陽 醴泉別號</title>,<text>父子分離兵火際。何期兩地各生全。驚魂每散汝歸日。半在槐州半醴泉。</text>
<title>寄贈成仲任 名輅。時避難在沃溝。</title>,<text>仲任平生友。相思歲再寒。風塵身各保。嵐瘴鬢俱斑。詩定千篇寫。錢留幾箇看。何時戎馬靜。琴醞共開顔。</text>
<title>贈韓子善 名述。時宰淸風來訪。</title>,<text>平生慕高義。今日接風流。悄悄三更話。悠悠十載愁。夜寒川響徹。天逈樹光浮。自此追隨數。龜潭約共遊。</text>
<title>次尹季初韻 名安性。時爲忠牧。公同庚友也。</title>,<text>墻角梧桐落。床頭蟋蟀吟。悲秋無限意。此日遇知心。</text>
<title>次尹季初韻 名安性。時爲忠牧。公同庚友也。 其2</title>,<text>丈夫多感慨。悲來只自吟。池鯉重溟志。籠鷹萬里心。</text>
<title>次尹季初韻 名安性。時爲忠牧。公同庚友也。 附元韻</title>,<text>萬事休相問。逢君只醉吟。空庭秋後菊。憔悴亦傷心。</text>
<title>次辛伯道作 時伯道爲韓山宰。來訪握槊醉吟。</title>,<text>秋氣已悽惻。陰蛩何苦吟。應憐兩詩老。替說萬端心。</text>
<title>傷鶴</title>,<text>仙禽折翼落塵區。螻蟻蚊虻総作虞。萬里飛騰應有日。一時窮厄莫嗟吁。</text>
<title>次平澤壁上韻 乙未季夏。余以領軍差員到平澤。主人柳君敬源欵遇。病困有感。情見于辭。</title>,<text>爲口勞心百不平。好山何地不宜耕。秋來會脫靑衫去。閑卧茅廬聽鳥鳴。</text>
<title>十月望夜有感 時在江陵</title>,<text>月白霜淸鴈報更。江頭宿客夢難成。不知棲息何時定。書畫琴碁了此生。</text>
<title>哀李綏之 辛巳冬。訪綏之。因贈一絶。今閱舊藁。已過十七年。而綏之之凶歿。又已六載。不勝惻愴。因用其韻。</title>,<text>萬落成墟噪晩鴉。蒿萊何處認君家。故人久作荒原土。寒食還能一酹麽。</text>
<title>十六日待李景鎭 聊自開天將歷訪。日暮未至。</title>,<text>扶笻斜日獨俳佪。雁度雲移眼却猜。淸風忽過屋東角。疑是玉人山外來。</text>
<title>十六日待李景鎭 聊自開天將歷訪。日暮未至。 其二</title>,<text>雀噪煙初合。林昏月未生。故人今近遠。獨立數山程。</text>
<title>枕上口占</title>,<text>苦樂閑忙総得忘。邯鄲一枕味偏長。浮生百歲都爲夢。莫辨人間與睡鄕。</text>
<title>贈平昌太守李丈 禹賓德元</title>,<text>西飄南轉又東遷。跋涉千山復萬川。見面乍驚雙鬢改。論交却話十年前。民流八道荊封屋。鬼哭三方血灑天。頑命偶全成一會。明朝分手更茫然。</text>
<title>踰毛老峴出平原。馬上口占。</title>,<text>出盡崎嶇險。平川眼忽明。回潭寒鏡淬。絶壁翠屛橫。倦鳥欲投宿。行人猶遠征。幽居此可卜。何地不宜耕。</text>
<title>踰大關嶺</title>,<text>仙區遊賞地。兩紀隔塵埃。伊昔韶顔嫰。如今衰鬢摧。山川似相識。魚鳥豈須猜。爲報親朋道。琴高度嶺來。</text>
<title>夢中作</title>,<text>綠水靑山茅棟成。琴棊書畫樂餘生。花前月下須開酒。擧白先浮脫利名。</text>
<title>寄永川太守</title>,<text>托契由來問幾年。最於瀛海得親便。座中賓主東南美。湖上風流李郭船。樗散秪今仍疾病。雲期從此杳騰騫。臨書不盡茫然思。一半殷勤寄予傳。</text>
<title>次李佐郞韻 名珙。在安東。父母歿。終身不仕。</title>,<text>分携和蟻府。兩紀隔音容。蕭灑兄忘老。飄零弟作翁。食薇元廢圃。收橡肯營農。多荷幽窮日。殷勤不負公。</text>
<title>次李佐郞韻 名珙。在安東。父母歿。終身不仕。 附元韻</title>,<text>栗園有一叟。狂宕未形容。愛酒陶彭澤。耽詩陸放翁。樂山兼樂水。治圃不治農。衰境無相話。長思梅鶴公。</text>
<title>題四佳堂 在江陵北村</title>,<text>梅竹與蓮菊。皆爲君子友。羨君長對斯。又有樽中酒。</text>
<title>送曹時保歸臨瀛</title>,<text>別酒三杯歌一曲。送君歸去鏡湖邊。悠悠離恨知何許。重把深杯在幾年。</text>
<title>次蓀谷山人奉贈會友堂主人 堂在臨瀛東門外。主人卽金忠慤也。</title>,<text>柴門一逕老松陰。孝里南頭古屋深。雨洒碧苔滋鶴跡。風飄紅蘂點盃心。主人但識朋情好。客子渾忘世事侵。醉後更看懷素筆。茫茫飛雪洗煩襟。</text>
<title>詠畫竹 畫竹一竿。斬折半存。故首句及之。</title>,<text>鳳管斬霜朝。龍根躍后土。兒孫幾尺長。昨夜湘江雨。</text>
<title>口占。呈席上要和。</title>,<text>臨瀛建卯月。誰道四陽生。積雪千山白。堅氷五湖平。僑居添索莫。詩客轉凄淸。偶到春申榻。和風滿兕觥。</text>
<title>題安東臨河金進士草堂 名守一</title>,<text>峽束林圍深谷盤。一區天畀碩人寬。劚雲種稻分靑澗。鑿石開基對紫巒。遠客尋眞千曲逕。草堂驚夢四更灘。幸因玉樹升堂拜。數日叨參分外歡。</text>
<title>題趙汝潤屛後 名德容</title>,<text>百慮千愁如亂麻。渾忘佳節病中過。春光未盡猶三日。休負溪陰落後花。</text>
<title>往晉州路中。逢雨口占。乙丑秋。吳戚潝爲兵使。送人請之。故有是行。</title>,<text>回風驚古樹。陰氣掩朝陽。野渡喚船急。江村炊黍忙。雨昏雲浩浩。橋斷水洋洋。薄暮投空館。烟簷宿鳥翔。</text>
<title>滯水玄風。呈太守金丈。名洢。字漑之。與聘翁有深交之分。</title>,<text>夜雨和風嘯古城。朝來積水鎖前程。羈愁可以詩消遣。才短情長句不成。</text>
<title>江亭卽事 丙寅年</title>,<text>晝靜江樓夢自回。落花無數點蒼苔。馬嘶烟草沙汀路。知是閑人載酒來。</text>
<title>曉雨口占</title>,<text>新凉生古舘。宿客動詩情。曙色連燈暈。鷄鳴雜雨聲。行來已他縣。去處猶遠程。苦憶孤山舍。紫薇窓外明。</text>
<title>茂溪道中口占。奉寄寬洞郭丈。名趕。字元靜。亭在寬洞。戊辰秋。</title>,<text>夕陽長路馬蹄忙。回首孤亭已渺茫。野闊林平人不見。寒鴉飛盡斷雲黃。</text>
<title>梅鶴亭。贈李伯生戚兄。辛未春</title>,<text>千里相逢處。湖亭日暮時。碧潭平拭鏡。靑嶂擁成帷。後會豈無日。玆遊難更期。西風不添酒。水月照分歧。</text>
<title>山中卽事 丁酉夏</title>,<text>山中雨初霽。宿雲猶未散。靄靄松嶺顚。溶溶石澗畔。幽人新睡起。披衣卷紙幔。對之澹忘言。無心眞我伴。</text>
<title>寄柳御史伯瞻 名拱辰。時以督運粮。餉來在江陵府。戊戌以後作。</title>,<text>數日相思極。池塘草幾生。雲䨪關嶺日。雨壓海天城。四壁凉添靜。孤琴潤慢聲。淸談或可飽。惡路儘難行。翼翼華堂敞。丁丁象子鳴。繞亭荷萬柄。爲我揔含情。</text>
<title>與主太守辛用錫，李高山 弘胄伯胤 及諸君。蓮亭賞花。</title>,<text>水閣新晴日。荷花正泛香。紅粧臨綠凈。翠盖蔭輕凉。杳杳高天碧。茫茫遠嶽蒼。鷺絲飄渚草。蟬嘒咽堤楊。旨酒開懷好。淸談引興長。王師頻殺賊。先奉太平觴。</text>
<title>朝舂歌 積雨無聊。戲題一詩。</title>,<text>朝舂作朝飯。暮舂作暮粥。不憚朝暮舂。所念穀不續。昨晩丏南隣。今晨乞西屋。牟麥永已遍。只當待黍粟。忍飢豈不苦。汗顔難再告。自笑翁無田。望望他田熟。夷齊餓空山。淵明餒窮谷。聖達尙如此。愚蒙在不錄。何况七年兵。白骨滿川陸。吾死亦後矣。敢不知自足。素琴倚空壁。腸鳴彈一曲。因歌遂成詩。請君高聲讀。</text>
<title>遣興</title>,<text>興趣難容智力永。心閑境靜偶然收。白雲出峀元無意。明月舒輝豈有謀。春至湖山花競發。雨餘巖壑水爭流。客來問我詩成未。思入冥冥不自由。</text>
<title>題湖海亭 主人張君。名昊。字太虗。</title>,<text>洪波萬頃達滄溟。點點雲山繞杳冥。眞宰蓄精開異境。高人覷奧搆名亭。一天明月分湖海。三島祥烟接戶庭。有客登臨迷處所。自疑銀漢泛槎星。</text>
<title>一梅軒。賞紅白牧丹。主人。權諧仲。</title>,<text>紅牧丹交白牧丹。氷肌穠艷各精神。却疑春暖沉香閣。虢國夫人倚玉眞。</text>
<title>幽居雜詠。用灘隱韻。</title>,<text>漁歌沿浦起。樵笛隔崖聞。護郭喬林合。通村細逕分。觀瀾魚作侶。採藥鹿爲群。不用逃空術。幽棲絶世紛。</text>
<title>幽居雜詠。用灘隱韻。 其二</title>,<text>避地投千里。探幽卜一丘。出門皆勝賞。扶杖卽佳遊。水鳥隨來往。巖雲共去留。平生棲遁志。今日得閑休。</text>
<title>與諸君遊喚仙亭 在江陵鏡湖邊</title>,<text>百尺華亭聳翠微。碧天滄海合秋暉。雙眸有力三山近。萬里無雲一鳥飛。酒滿銀杯濃琥珀。詩成彩筆落珠璣。玆遊奇絶平生最。莫笑畸人盡醉歸。</text>
<title>秋夜遣懷</title>,<text>秋夜江湖玉露淸。草堂眠客夢頻驚。龍梭隱戶陰虫咽。蛇劍鋪床隙月明。兇醜未平雄膽動。聖恩思報泰山輕。攬衣瞻望天西末。斜漢遙應接鳳城。</text>
<title>苦雨</title>,<text>戊戌深秋初七日。平明空際紫霞堆。雪山震盪東溟立。銀竹崩騰北雨來。屋漏高懸四壁瀑。瓮塵長絶一瓢醅。安得快刀三萬丈。割雲中斷碧天開。</text>
<title>杆城宰跋金醉眠畫。請余寫之。遂寄詩。</title>,<text>鯉書傳自永郞湖。辭旨慇勤感老夫。入筆波濤驚見跋。浮空烟嶂想開圖。秋蛇春蚓知誰采。昏眼酸筋只自吁。拙寫何能光盛作。驪龍元有夜明珠。</text>
<title>寄巫山太守</title>,<text>宇內飛騰一俊人。風神落落出埃塵。乍逢江海驚相得。屢共琴樽覺更眞。借寇一年民愛日。先斯四者澤如春。秋高擬策靑牛去。同賞仙湖月色新。</text>
<title>漁樵歌</title>,<text>早行樵逕秋容淡。晩荷漁竿鏡面平。來往長歌人不見。山雲送我水雲迎。</text>
<title>送黃會元之京 三首</title>,<text>一尊相別更悲秋。紅葉黃花箇箇愁。征鴈南飛人北去。浮雲西逝水東流。離情難測連天海。世事空看結蜃樓。惆悵江湖送君後。共誰乘月泛蘭舟。</text>
<title>送黃會元之京 三首 其二</title>,<text>三宵握手話團欒。那箇衷情瀉未䦨。想得別來相憶處。碧雲微月在西山。</text>
<title>送黃會元之京 三首 其三</title>,<text>落木蕭蕭天正寒。故人羸馬向長安。投章莫笑無佳句。渺渺離愁寫出難。</text>
<title>醉歸醒後。寄太華令公。</title>,<text>朝入黃堂醉興闌。扶歸寂寞掩柴關。醒來惆悵無人會。殘日依依欲下山。</text>
<title>自遣</title>,<text>身世茫茫落海山。風塵無處可怡顔。賴有一床書畫在。滿窓西日閉門看。</text>
<title>坐啄石川邊</title>,<text>坐對雲山鳥外尖。水淸沙白草纖纖。貪看細雨魚兒戲。不覺征衫一半霑。</text>
<title>朝度懸雲峴</title>,<text>宿雲橫翠微。淸流帶長薄。行子去靡靡。野雉鳴角角。喟余苦奔波。生涯竟何托。好山入遠望。蒼松繞澗壑。何當謝塵累。嵓棲伴琴鶴。</text>
<title>過鐵谷有感 此村平時繁盛。士族多住。號爲巨室淵藪。</title>,<text>踈花寂寞照川原。燕子無巢鳥雀喧。兵火八年人物盡。壞垣春草滿空村。</text>
<title>雨中懷後穎主人 己亥四月</title>,<text>小雨凄凄動別情。玉人遙隔亂山靑。想應睡罷無餘事。溪上黃鸝獨坐聽。</text>
<title>詠路傍白芍藥</title>,<text>玉英含露瑞香新。寥落荒山別有春。可惜國香人不識。隨風飄落路歧塵。</text>
<title>寄松雲</title>,<text>瀛海東風別遠公。楚雲吳月夢西峯。師乎知我相思否。莫惜松窓一札封。</text>
<title>宿竹西樓 戊戌</title>,<text>獨卧江樓客思淸。輕雲靉𪚥月微明。無端驚罷遊仙夢。半是松聲半水聲。</text>
<title>寄李景鎭 名士岳</title>,<text>南國佳人久別離。昔同遊處每相思。開天玉澗秋光早。獺水琴臺月影遅。並馬尋山如昨日。聯裾坐石更何時。臨瀛此夕偏惆悵。獨倚苔磯理釣絲。</text>
<title>開天。憶鎭之令公。時以兵使在湖南</title>,<text>茅屋依然帶翠嵐。主人何在在湖南。都將水石輸他眼。只愛邯鄲一夢酣。</text>
<title>寄贈湖南方伯 庚子中秋</title>,<text>一笑鏡湖湖上舟。星離雲散再經秋。此夜今年最明月。玉人何處凭江樓。</text>
<title>偶吟 在江陵作。戊戌年。</title>,<text>展舞蔀屋低。放歌靑天闊。朝暮一甌粥。冬夏一領葛。我身雖偪側。我心終快活。惜哉無知音。瑤琴聊自撥。</text>
<title>寫得八幅畫。仍各題一詩。時在古阜郡。瀛洲。卽其別號也。辛丑年。</title>,<text>昔聞東陵侯。今有瀛洲守。毫端五色苽。取適非爲口。</text>
<title>寫得八幅畫。仍各題一詩。時在古阜郡。瀛洲。卽其別號也。辛丑年。 其二</title>,<text>葉訝剪靑綃。子疑磨紫玉。一洗長卿喉。何須方朔肉。</text>
<title>寫得八幅畫。仍各題一詩。時在古阜郡。瀛洲。卽其別號也。辛丑年。 其三</title>,<text>味甜雖悅口。性毒能成疾。霜蔕氣淸凉。只堪治五疸。</text>
<title>寫得八幅畫。仍各題一詩。時在古阜郡。瀛洲。卽其別號也。辛丑年。 其四</title>,<text>誰將玉女漿。貯却麻姑殼。漢武未曾嘗。神農元不識。</text>
<title>寫得八幅畫。仍各題一詩。時在古阜郡。瀛洲。卽其別號也。辛丑年。 其五</title>,<text>陶公帝鄕去。伊我人間謫。偏憐隱逸花。千載同標格。</text>
<title>寫得八幅畫。仍各題一詩。時在古阜郡。瀛洲。卽其別號也。辛丑年。 其六</title>,<text>誰道是忘憂。我言同腐草。流霞三百杯。可以開懷抱。</text>
<title>寫得八幅畫。仍各題一詩。時在古阜郡。瀛洲。卽其別號也。辛丑年。 其七</title>,<text>郭索涉秋水。淸霜摧白蘆。張郞昧風味。却憶松江鱸。</text>
<title>寫得八幅畫。仍各題一詩。時在古阜郡。瀛洲。卽其別號也。辛丑年。 其八</title>,<text>紫鯉獨騰躍。琴仙已無迹。豈是困汚池。會當乘霹靂。</text>
<title>題雙溪亭</title>,<text>錦城北十里。有亭曰雙溪。雙溪澹澹流玉鏡。錦山八峯森高低。靑春百卉開爛熳。長夏綠陰無端倪。霜秋楓樹嵓壑丹。玄冬松竹東西迷。我有三尺玉。愛護不啻如頭目。不辭携之乘興往。無榻可坐無房宿。題詩南望三歎息。倘有好事增雕飾。</text>
<title>挽李裕甫大夫人</title>,<text>天賦慈貞德。于歸家室宜。鄕隣欽母範。宗黨服閨儀。紫鳳騰霄漢。悲風入素帷。自供蘭籍桂。誰適案齊眉。雙璧俱英妙。元方最俊奇。文瀾倒峽水。龍首摘頷髭。兩府承甘旨。專方奉悅怡。壽筵臨設日。仙馭儼驂時。風樹悲何及。斑衣㤪莫追。小生攀玉樹。交契若塤箎。未及升堂拜。沾襟淚散絲。</text>
<title>寄東都尹。兼示女息。慶尹李公。名時發。</title>,<text>人從善府至。書自月城來。宛見春風面。飜思雪夜杯。兵塵嗟荏苒。骨肉喜睽乖。已是三年別。何開一日懷。孤鴻有羽翼。何事漫多哀。</text>
<title>寄李聖與</title>,<text>荊江風雨連床話。三日琴書酒滿缸。此是浮生最得意。每逢風雨憶荊江。</text>
<title>寄別松雲之日本</title>,<text>耿耿丹心不顧身。秋風一葦泝天津。可憐萬里滄溟月。分照孤山卧病人。</text>
<title>寄權景初</title>,<text>故人分手隔鄕關。離恨偏侵兩鬢間。長憶水樓同宿夜。共看明月下西山。</text>
<title>次柳村韻。贈山人日宗。</title>,<text>昔年雲卧八胎山。老宿仙庵借半間。一別幾回江月滿。今逢正値嶺梅殘。永名塵世元多事。乞句騷壇也未閑。才子鉅公揮白雪。鶴亭吟客放言難。</text>
<title>贈歌妓</title>,<text>微啓櫻唇斂翠娥。樑塵飛起暗缸花。憑君暫撤秋空響。放過凝雲弄月華。</text>
<title>次李季遠四美亭韻 亭在金山甘川邊。村名二下里。乙巳三月二十日。</title>,<text>金烏南一麓。甘水北初頭。草屋開松竹。苔簷映玉流。得喪何論馬。忘機不待鷗。吾將占閑地。來作種瓜侯。</text>
<title>次李季遠四美亭韻 亭在金山甘川邊。村名二下里。乙巳三月二十日。 其二</title>,<text>收將景物老烟霞。疑是將軍何氏家。山勢南來包逈野。江聲北走漾長沙。主人愛士開新釀。客子乘酣發浩歌。行樂半旬還不足。更期春晩賞桃花。</text>
<title>越甘川。將往金泉。朴和允送于川頭。隔水口占。一首。此後患風。不復作詩。</title>,<text>人生固有別。此別更依依。隔江一回首。秋雨滿征衣。</text>
