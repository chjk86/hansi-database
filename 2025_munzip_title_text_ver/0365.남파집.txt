<title>雜詠</title>,<text>天地氛埃淨。溪山雪月淸。惟應萬里外。此夜盡空明。</text>
<title>畫鶴</title>,<text>蒼松偃石崖。下有一白鶴。獨立刷霜毛。何時奮長翮。</text>
<title>畫梅</title>,<text>老榦莓苔古。姸姿玉雪明。多情一片月。添得十分淸。</text>
<title>立春帖子</title>,<text>萬物萌生節。乾坤德澤深。吾王敦至化。恭默契天心。</text>
<title>詠大杻帚</title>,<text>一本千枝茁。天應爲帚生。從今庭院裡。莫遣一塵嬰。</text>
<title>臥波長橋</title>,<text>淸溪百尺橋。蜿蜿橫波面。蒼茫雲霧中。莫是靑龍見。</text>
<title>縈巖細逕</title>,<text>層崖翠屛立。微逕白雲隈。落日猧兒吠。林間樵客廻。</text>
<title>蔭戶蒼松</title>,<text>龍榦千霜老。雲陰十畝淸。夜涼山月靜。靈籟自簷楹。</text>
<title>籠園綠竹</title>,<text>摵摵滿園竹。亭亭千碧玉。自傾彭澤樽。誰是山陰客。</text>
<title>寄答鄭進士子脩 時羽</title>,<text>莫恨無書信。無書勝有書。書來人不見。愁緖更何如。</text>
<title>偶吟</title>,<text>荒峽三更夜。秋風萬里情。孤飛何處雁。斷續月中聲。</text>
<title>次和洪評事宗之 萬朝 韻。二首。</title>,<text>謾抱靈均怨。還悲宋玉秋。全生恩亦大。不必淚長流。</text>
<title>次和洪評事宗之 萬朝 韻。二首。 其二</title>,<text>白露霑庭綠。蛩聲已報秋。不堪憂國淚。中夜枕邊流。</text>
<title>次洪評事韻。戲呈主倅。</title>,<text>南湖芙蓉開。艶色何佳哉。采采情無極。蘭橈未肯廻。</text>
<title>偶吟</title>,<text>積雪凍林郊。風威正折膠。無人送紅友。獨坐閉寒巢。</text>
<title>后洞寓居雜詠。五首。○奉化地。今屬順興府。</title>,<text>巖底幽花紅欲綻。澗邊芳草碧初齊。春山盡日柴門靜。時有一聲晴鳥啼。</text>
<title>后洞寓居雜詠。五首。○奉化地。今屬順興府。 其二</title>,<text>幽泉絡石細琤琤。夜靜山空響轉淸。時時驚起虛窓夢。錯認疏松過雨聲。</text>
<title>后洞寓居雜詠。五首。○奉化地。今屬順興府。 其三</title>,<text>萬里逢春鬢欲華。萍蓬何日得歸家。傷時愁恨知多少。請量恒河箇箇沙。</text>
<title>后洞寓居雜詠。五首。○奉化地。今屬順興府。 其四</title>,<text>山居花木盛繁華。頗似桃源仙子家。更憐出洞溪流細。未許漁舟上淺沙。</text>
<title>后洞寓居雜詠。五首。○奉化地。今屬順興府。 其五</title>,<text>惠雨初晴白日鮮。獨携藤杖過前川。汀柳岸花俱得意。嫩紅新綠鬪嬋娟。</text>
<title>龍潭嗽玉樓有吟</title>,<text>霖雨無端滯客程。溪山吟倚小樓淸。可憐塵土三年耳。一洗前灘嗽玉聲。</text>
<title>忠州道上。望月岳山。</title>,<text>卓立東南第一峯。超然自是衆山宗。丁寧莫遣夸娥負。留辦擎天萬古庸。</text>
<title>過忠州感舊</title>,<text>舊遊磨滅一浮雲。陳迹荒涼秖斷魂。江水北流西日暮。數聲歸雁不堪聞。</text>
<title>黃江道中</title>,<text>平沙如雪綠江回。白鳥飛飛去復廻。忽有小船欹側過。輕風一道浪花開。</text>
<title>後野川</title>,<text>觸觸奔流亂石間。跳波沸沫雪霜寒。誰知一派山溪水。去作滄溟萬里瀾。</text>
<title>剛州道中</title>,<text>一邊層嶂一邊溪。盡日行吟信馬蹄。南州三月春猶冷。渚柳初靑葉未齊。</text>
<title>踰鷄子峴偶吟</title>,<text>淡淡春容三月中。柳梢初碧杏纔紅。遙知窓外雙梅樹。留得淸香待主翁。</text>
<title>過壽山驛。寄淸風睦使君 兼善。○二首。</title>,<text>君今北去我南歸。一訪江樓計已違。怊悵前期何日是。東風回首思依依。</text>
<title>過壽山驛。寄淸風睦使君 兼善。○二首。 其二</title>,<text>曾上江頭第一樓。秖今雲水夢悠悠。仙區咫尺空歸去。惆悵何時續舊遊。</text>
<title>閑居偶吟。四首。</title>,<text>雨添池面綠盈盈。時見游魚潑剌行。更憐掠水輕輕燕。飛去飛來弄晩晴。</text>
<title>閑居偶吟。四首。 其二</title>,<text>細引幽泉入小池。散垂寒玉落淸漪。誰將月下泠泠響。換得塵間竹與絲。</text>
<title>閑居偶吟。四首。 其三</title>,<text>池蒲出水綠茸茸。花意輕盈柳意濃。最是淡煙微雨裏。一春光景畫難容。</text>
<title>閑居偶吟。四首。 其四</title>,<text>綠樹陰陰布穀鳴。一年民事屬春耕。夜來贏得飜犁雨。洗盡郊原早氣淸。</text>
<title>魯連子</title>,<text>捨生羞作暴秦民。千古高名日月懸。淸風吹斷人無繼。東海蒼茫浸碧天。</text>
<title>偶吟</title>,<text>天南漂泊欲何如。涸轍生涯計轉疏。旅舍雨淋煙火冷。秋風吹葉滿前除。</text>
<title>有感。三首。</title>,<text>狂瀾橫潰不周傾。坱莽風塵萬里驚。若爲抽却擎天手。長使乾坤日月明。</text>
<title>有感。三首。 其二</title>,<text>天涯長嘯仲宣樓。無限湖山落木秋。誰將七尺靑蛇色。一洗交河萬丈流。</text>
<title>有感。三首。 其三</title>,<text>欲提雄劍倚金微。壯志還嗟與世違。秋氣滿樓蛟匣冷。坐看黃葉逐風飛。</text>
<title>夜吟。二首。</title>,<text>疏螢明滅度前林。雲月微茫夜欲深。愁倚曲欄何限意。一秋庭綠候蟲吟。</text>
<title>夜吟。二首。 其二</title>,<text>西池落盡藕花香。虛閣秋生夜月涼。世間多少傷心事。都付風前一嘯長。</text>
<title>池荷</title>,<text>濃華低咲艶姬顏。大葉高擎碧玉盤。憑欄日暮悠悠意。奈此秋風白露寒。</text>
<title>別舍弟煕叔之京</title>,<text>天涯盡室久飄零。送爾今朝又北征。狂風捲地塵氛黑。壯士中心自不平。</text>
<title>偶吟</title>,<text>宇宙妖氛幾日開。人間萬事摠堪哀。數聲長嘯秋山暮。一陣悲風天際來。</text>
<title>有懷</title>,<text>風塵一別已經年。迢遞關河路幾千。無情最是南來雁。不爲離人送尺牋。</text>
<title>漫吟。二首。</title>,<text>西嶺餘暉閃斷霞。天邊去雁一行斜。秋風忽忽傷時意。拔取蛟胎看劍花。</text>
<title>漫吟。二首。 其二</title>,<text>蒼崖楓葉半成霞。䆉稏黃雲撲地斜。一年秋色重陽近。安得芳醪迓菊花。</text>
<title>偶題</title>,<text>蝌蚪惟懷濁水池。鳳凰偏愛碧梧枝。從來嗜好多相遠。物理悠悠可得知。</text>
<title>荷池夜雨</title>,<text>凄風急雨打殘荷。檻外秋聲一倍多。驚起故園歸去夢。半窓燈影獨長哦。</text>
<title>談命</title>,<text>千里伶俜寄異鄕。一瓢生事轉荒涼。試向君平問漂泊。不知從此落何方。</text>
<title>燈花戲題</title>,<text>乍喜瓊葩一點開。却憐金粟漸成堆。爲報細君催洗鼎。明朝應有廩人來。</text>
<title>待舍弟不來</title>,<text>已過歸期幾日歸。空令鶴髮倚前扉。封侯萬里君休說。回首西山近夕暉。</text>
<title>次李甥仲擧 振翮 韻</title>,<text>三尺靑藜右手持。柳塘南畔立多時。微風吹卷空濛雨。水色山光分外奇。</text>
<title>謝鄭子信 時諶 以書相問。二首。</title>,<text>無端生語坐明時。風雨驚秋一葉危。慙愧故人勞遠訊。尺書珍重見心期。</text>
<title>謝鄭子信 時諶 以書相問。二首。 其二</title>,<text>生平蹤跡本孤危。何況風波涉駭機。好向白蘋洲畔去。滿蓑煙雨釣魚磯。</text>
<title>次贈鄭子脩</title>,<text>氷壺徹底照肝心。半世交情淡水深。小橋風月林居近。乘興寧辭百遍尋。</text>
<title>李甥鵬擧和詩久不來。戲作一絶督之。</title>,<text>錦囊酬和幾時廻。長日孤吟只自咍。那將一片梧臺石。賭得連城白璧來。</text>
<title>院直偶吟。三首。</title>,<text>櫻花淡白杏花紅。馥馥濃香滿院風。正是一年春色好。故園歸思日悤悤。</text>
<title>院直偶吟。三首。 其二</title>,<text>杏花枝上雨霏微。虛館寥寥獨掩扉。京國宦遊春又晩。彩衣何日向庭闈。</text>
<title>院直偶吟。三首。 其三</title>,<text>綠綠紅紅相間匀。禁林春色雨中新。虛窓坐到黃昏後。萬緖羈愁一味辛。</text>
<title>立春帖子</title>,<text>遲遲新旭出天東。拂拂靑旗颺惠風。共道太平嘉瑞至。五雲垂耀紫宮中。</text>
<title>從政圖</title>,<text>固知名利本來浮。自笑還從紙上求。一場寵辱渾閑事。疑是邯鄲夢裡遊。</text>
<title>玉堂夜直。二首。</title>,<text>一輪晴月向人明。千里鄕關此夜情。吟倚小窓渾不寐。忽驚鐘漏已三更。</text>
<title>玉堂夜直。二首。 其二</title>,<text>城闕寥寥刻漏淸。禁林煙月夜蒼茫。羈魂不被金魚鎖。夢裏分明到北望。</text>
<title>秋日旅館</title>,<text>旅館寒宵夢自驚。候蟲聲在壁間淸。細思半世成何事。贏得頭邊雪數莖。</text>
<title>次人韻。四首。</title>,<text>萬縷雲霞瑞彩新。玉妃纖手濯天津。裁成錦繡心腸出。剩得詩驚四海人。</text>
<title>次人韻。四首。 其二</title>,<text>靑鏡蕭蕭白髮新。世間何處是通津。憑君莫挫平生志。怕有英雄咲殺人。</text>
<title>次人韻。四首。 其三</title>,<text>麥田焦盡未登新。江漢波枯欲斷津。四海蒼生翹首久。不知誰是作霖人。</text>
<title>次人韻。四首。 其四</title>,<text>詩老文章老更新。大河秋水浩無津。扶搖奮翮今非晩。九十鷹揚尙有人。</text>
<title>次金伯玉 始振 韻</title>,<text>秉志惟須直似矢。將身且莫曲如弓。世間得失誰能必。素位而行秖在儂。</text>
<title>熊津祈雨。二首。</title>,<text>庚癸年來萬腹飢。田園豐樂竟何時。欲將淺薄祈冥應。神意茫茫可得知。</text>
<title>熊津祈雨。二首。 其二</title>,<text>長江萬古綠溶溶。天假神龍柄獨雄。誰能鞭起雲霄上。一霈甘霖四海同。</text>
<title>錦江漁翁</title>,<text>雨洗秋江水更淸。漁翁撑出一船輕。祗緣不被塵纓縛。長得煙波自在行。</text>
<title>公山罷官有吟。二首。</title>,<text>荒歲蘇飢愧不才。盍歸三徑保殘骸。丁寧爲向州民道。好得賢明太守來。</text>
<title>公山罷官有吟。二首。 其二</title>,<text>兩載辛勤簿領間。今朝歸路指鄕山。龍岑錦水雖云好。爭似蓬蒿一室閑。</text>
<title>還家</title>,<text>投紱歸來一室淸。琴書自足送殘生。窓前碧岫依然在。臥看雲煙變態呈。</text>
<title>雪</title>,<text>紛紛漠漠復翩翩。千里山川一玉田。若爲變化成鹽米。長使飢民腹果然。</text>
<title>還家後愴懷有吟。二首。</title>,<text>偕老如今事已非。尋思只有淚盈衣。虛幌夜闌燈焰冷。夢中魂魄亦來稀。</text>
<title>還家後愴懷有吟。二首。 其二</title>,<text>一逝何時可復還。眼中無事不悽酸。空齋坐到靑山暮。池面疏疏雨脚寒。</text>
<title>月夕聞鶴唳。二首。</title>,<text>遠天新月一鉤懸。林薄蒼茫起暝煙。失群何處飛歸鶴。淸唳時時徹九天。</text>
<title>月夕聞鶴唳。二首。 其二</title>,<text>暮天何事獨飛還。碧海三山正渺然。星月滿空風露冷。數聲淸戛白雲邊。</text>
<title>梅。二首。</title>,<text>生意摧殘萬卉空。一年寒事屬霜風。獨憐窓外疏梅樹。已向枝間綴小紅。</text>
<title>梅。二首。 其二</title>,<text>露泫梅梢萬玉垂。乍看疑是着花時。無端一陣風吹落。却似殘芳謝故枝。</text>
<title>均田有感</title>,<text>秦坑千載事悲辛。從古儒冠觲誤身。可憐宛轉鞭笞下。總是靑衿學孔人。</text>
<title>雜詠。六首。</title>,<text>寒齋盡日不開窓。風卷松林響急瀧。却喜山妻能解事。開爐煖進濁醪缸。</text>
<title>雜詠。六首。 其二</title>,<text>枯蒲摧折敗荷傾。衰䬃空塘晩景明。更憐落入寒泉水。半是懸氷半澁聲。</text>
<title>雜詠。六首。 其三</title>,<text>山暝雲沈雪欲飛。村廬各已掩柴扉。猧兒莫向籬邊吠。僮僕擔柴入夜歸。</text>
<title>雜詠。六首。 其四</title>,<text>暮風吹雪散如鹽。松檜看看變白髥。山僮要備明朝爨。收拾枯柴入後簷。</text>
<title>雜詠。六首。 其五</title>,<text>寒宵庭院月光淸。小水通池落玉聲。翛然幽趣無人共。獨倚虛窓到二更。</text>
<title>雜詠。六首。 其六</title>,<text>騷騷風雪滿空林。默伴孤燈坐夜深。鮑牙不在鐘期遠。誰識苞翁此日心。</text>
<title>雪逕</title>,<text>蕭條林逕小山隈。長怕塵蹤入谷來。可憐滕六還多意。一夜平埋尺雪皚。</text>
<title>挽權永叔。二首。</title>,<text>大口魋顏氣岸軒。斯人不合老田園。命何屯蹇年何嗇。一片荒山四尺墳。</text>
<title>挽權永叔。二首。 其二</title>,<text>小弟淪亡已十齡。不堪孤寡日零丁。如今又失相依倚。哀挽吟來涕自零。</text>
<title>挽沈進士長卿</title>,<text>浮世流光四十年。才名纔占一葩蓮。慈顏已暮諸孤稚。一曲哀辭淚滿牋。</text>
<title>春殘庭樹。綠葉可愛。</title>,<text>春殘庭樹已飄紅。新綠還憐嫩葉蔥。更待淸陰涼滿地。不妨高臥北窓風。</text>
<title>荷珠</title>,<text>雨裏荷珠葉葉生。雨多珠蕩葉還傾。悠悠成毀人間事。盡日微吟獨倚楹。</text>
<title>次李甥鵬擧韻。四首。</title>,<text>嵬眼騷壇一世空。彩毫揮處颯生風。白頭老將眞堪笑。還欲推鋒與角雄。</text>
<title>次李甥鵬擧韻。四首。 其二</title>,<text>自喜幽居與世遐。簞瓢不願萬鍾加。山妻笑報秋醪熟。起傍東籬採菊花。</text>
<title>次李甥鵬擧韻。四首。 其三</title>,<text>四壁荒涼數架棲。飢寒一任細君啼。床頭只有書千卷。端坐淸朝到日西。</text>
<title>次李甥鵬擧韻。四首。 其四</title>,<text>秋夜沈沈月未昇。小齋危坐伴殘燈。靜來覺得存心法。只在胸中萬慮澄。</text>
<title>有懷舍弟</title>,<text>秋晩荒村掩弊廬。滿山黃葉雨蕭疏。西風歸雁知多少。不爲離人送尺書。</text>
<title>詠菊。次李甥鴻漸韻。</title>,<text>寒花吟對小窓前。奈乏囊中換酒錢。可憐何處雙飛蝶。來舞香風落照邊。</text>
<title>霜落</title>,<text>霜落靑山百卉凋。一秋寒景正蕭條。惟有菊花楓葉在。嫩黃濃紫鬪嬌妖。</text>
<title>挽人。二首。</title>,<text>落拓酣歌固自奇。他鄕萍水得襟期。誰知握手當年別。便是重泉永訣時。</text>
<title>挽人。二首。 其二</title>,<text>世路崎嶇荊棘多。有才無命奈君何。最是孤墳長掩處。嶺雲遙隔舊山阿。</text>
<title>送李甥遊俗離</title>,<text>吟驢衝雪欲何之。湖外名山有俗離。試上滿天明月夜。玉峯千疊冷參差。</text>
<title>楊根道中。三首。</title>,<text>一帆纔去一帆來。江上征帆日幾回。可憐無限江山好。忙去忙來底事催。</text>
<title>楊根道中。三首。 其二</title>,<text>鐵馬千群戰正酣。滿江風浪白巉巉。行舟且待安流放。爲報篙工早落帆。</text>
<title>楊根道中。三首。 其三</title>,<text>都尉風流何處尋。江湖煙浪雨淋淋。空留靑白無邊色。輸入春風過客吟。</text>
<title>大旱得雨。聞蛙聲戲題。</title>,<text>半年枯旱默無聲。一雨如今發口鳴。枕邊不厭通宵聒。擬作朝陽鳳瑞呈。</text>
<title>西亭望洋</title>,<text>浮海危亭倚暮霞。鯨波一望渺天涯。河伯謾誇秋水大。秖今貽笑大方家。</text>
<title>東野觀稼</title>,<text>沃野原田勝橘洲。平川百派引淸溝。盈疇䆉稏黃雲動。不待豚蹄祝滿篝。</text>
<title>雲邊海嶠</title>,<text>浮空螺黛渺茫間。綰結仙娥十二鬟。一片彩雲來掩映。更疑笙鶴下蓬山。</text>
<title>雨外風帆</title>,<text>海門煙雨晩冥冥。賈舶商船次第行。長風吹破鯨魚浪。箇箇雲帆一葉輕。</text>
<title>海風觀濤</title>,<text>長風吹浪怒雷轟。天際嵯峨雪陣橫。頗似漢王征項籍。千群百旆繞彭城。</text>
<title>戲呈鄭克恬 錀</title>,<text>香暖春醪綠滿樽。知君不向故人分。可憐琴瑟幽閨夜。好把深杯屬細君。</text>
<title>贈別川權丈</title>,<text>水轉峯回鎖洞門。幽居淸絶隔囂紛。主人自有桃源勝。何惜溪山一半分。</text>
<title>秋厓晩色</title>,<text>靑厓紅葉色初匀。曲曲雲屛錦繡新。更是菊花相點綴。九秋風景勝三春。</text>
<title>中元前一日月夜</title>,<text>人言秋月使人悽。況復天涯遠客懷。惆悵一年佳節近。無魚無酒臥空齋。</text>
<title>中元夜無月</title>,<text>愁雲鎖斷碧虛深。玉兔茫茫素影沈。一年良夜無聊過。縱有淸樽不用斟。</text>
<title>葛川道中</title>,<text>山靄霏霏近夕陽。寒流碎石玉鏘鏘。黃花赤葉無邊興。收拾秋光滿錦囊。</text>
<title>送人作郡山水窟</title>,<text>錦衣淸晝擁征矛。好是男兒得意秋。休將山水登臨興。却忘軍民委寄憂。</text>
<title>送鄭白也 晳 學士之燕 時以辨誣事奉使。○二首。</title>,<text>遼陽無復覓令威。城郭人民摠已非。試憑山海關頭望。誰把天戈掃九圍。</text>
<title>送鄭白也 晳 學士之燕 時以辨誣事奉使。○二首。 其二</title>,<text>皇華掄使得專才。學士文章爛錦裁。好將大手如椽筆。一洗先朝累謗廻。</text>
<title>敬次金丈二絶韻奉呈金丈。兼示鄭子脩索和。</title>,<text>寶劍新磨百鬼驚。幾回彈却獨傷情。狂風震野塵沙漲。匣裏通宵虎吼聲。</text>
<title>敬次金丈二絶韻奉呈金丈。兼示鄭子脩索和。 其二</title>,<text>窮巷秋風落葉驚。孤齋愁坐若爲情。却將無限傷時淚。共滴虛簷夜雨聲。</text>
<title>敬次金丈二絶韻奉呈金丈。兼示鄭子脩索和。 其二</title>,<text>危樓長劍倚秋風。回首西關殺氣中。何當繫致驕胡頸。領取麒麟第一功。</text>
<title>敬次金丈二絶韻奉呈金丈。兼示鄭子脩索和。 其二 其二</title>,<text>空林寒雨五更風。萬卷孤燈草屋中。休歎讀書無所用。讀書要做濟時功。</text>
<title>詠菊呈金丈。二首。</title>,<text>世人競愛春花媚。紅紫紛紜滿眼栽。豈若數枝盆裏菊。秋天獨自傲霜開。</text>
<title>詠菊呈金丈。二首。 其二</title>,<text>我歎丈人能愛菊。小盆聊向室中栽。千花萬蕊風霜盡。獨自芳枝爛熳開。</text>
<title>春霖</title>,<text>去歲驕陽作大侵。今春苦雨更成霖。爲問經綸黃閣上。幾時燮理當天心。</text>
<title>感懷</title>,<text>中宵斗屋冷蕭疏。撫劍悲吟不自聊。誰能一掃胡塵暗。宇宙風威正折膠。</text>
<title>謝金丈見訪</title>,<text>多謝淸詩報若榴。況蒙鳩杖數相投。孤齋坐到靑山暮。亹亹淸談不厭酬。</text>
<title>次舍弟煕叔韻。二首。</title>,<text>志士壯心人莫知。玉壺擊碎歌聲悲。平生腰下斬龍劍。騰躍秋天風雨時。</text>
<title>次舍弟煕叔韻。二首。 其二</title>,<text>薛燭今無誰得知。塵埋蛟匣不須悲。龍鳴虎吼騰空去。直斬奔鯨定有時。</text>
<title>次舍弟煕叔韻。二首。 原韻</title>,<text>塵埃匣裏有誰知。夜夜冤氛且莫悲。他日主人龍虎節。掃除凶醜不無時。</text>
<title>驪江上。次朴參奉宜仲 榴 韻。</title>,<text>鷗鳥雙雙護水紋。滿天春雨濕江雲。日暮孤舟何處泊。綠楊堤畔有柴門。</text>
<title>原州蘆藪作。二首。</title>,<text>客舍門臨江水流。江流客意共悠悠。無端半夜虛簷雨。添却愁中一倍愁。</text>
<title>原州蘆藪作。二首。 其二</title>,<text>空齋寒透曉霜淸。喔喔村鷄斷續鳴。自笑書生憂世事。中宵不寐到天明。</text>
<title>錦城。二首。</title>,<text>君王遺怨託啼鵑。終古巖花恨血鮮。依舊錦江江上月。夜深來照魯陵邊。</text>
<title>錦城。二首。 其二</title>,<text>梅竹遺墟野草萋。錦江西畔夕陽低。秖今夜夜思歸恨。留與千春杜宇啼。</text>
<title>有感</title>,<text>遼河千里虜塵飛。城郭人民摠已非。華表秖今餘一片。羽衣仙客不曾歸。</text>
<title>詠雪。三首。</title>,<text>湖山無復一浮埃。玉樹琪花處處開。淸曉捲簾魂骨冷。此身疑是入瑤臺。</text>
<title>詠雪。三首。 其二</title>,<text>風雲慘憺護玄冥。幻出塵寰作玉京。天公應爲腥膻染。散却氷花一洗淸。</text>
<title>詠雪。三首。 其三</title>,<text>促舞輕飛整復斜。紛紛簌簌亂交加。渾如蓬島春將晩。風動碧桃千樹花。</text>
<title>風江颯颯亂帆秋</title>,<text>颯颯風江萬頃秋。亂帆無數泛中流。秦川渭水知何許。我欲因之上斗牛。</text>
<title>治聾酒</title>,<text>落花芳草燕初翔。社罷春風酒正香。一杯願得芹忱效。長使宸聰達四方。</text>
<title>挽兪㮋祖母。二首。</title>,<text>春殘湘竹淚花斑。霜落庭蘭綵服殘。九十餘年人世事。荒山無語曉雲寒。</text>
<title>挽兪㮋祖母。二首。 其二</title>,<text>哭子亡夫尙忍言。生涯惟仗一孤孫。百歲歸于今日是。雙墳對起白楊原。</text>
<title>渡百泉橋。上佳峴。</title>,<text>籃輿晩渡百泉橋。一逕迢迢上碧霄。好是夕陽千嶂裏。白雲紅樹摠相邀。</text>
<title>楡岾道中</title>,<text>籃輿遠上綠陰中。吹面泠泠萬壑風。莫言老病尋春晩。猶有餘花照眼紅。</text>
<title>雲霧中。上楡岾外峴。</title>,<text>霧沓雲霏擁上征。茫茫如入太虛行。不分紫翠千峯色。惟聽風泉萬壑聲。</text>
<title>自楡岾向內山</title>,<text>雨餘初日照山明。千疊新張彩畫屛。蒼苔亂石緣溪路。踏破蕭蕭錦葉零。</text>
<title>正陽寺觀秋色</title>,<text>萬疊奇峯揷翠空。淸霜染盡九秋楓。雨雲乍卷斜暉徹。錦爛霞蒸特地紅。</text>
<title>宿表訓寺</title>,<text>玉峯晴月照窓寒。竟夜淸溪響玦環。惆悵明朝下山去。夢魂長入彩雲間。</text>
<title>秋夜。海山亭玩月。</title>,<text>高亭秋夜月初盈。山海澄明一鏡淸。何處更尋眞境去。此間元自是蓬瀛。</text>
<title>淸虛堂北砌。葵菊交開。爲賦兩絶。</title>,<text>十月黃花爛熳開。寒香偏趁細風來。對花不飮花應笑。爲向花前進一杯。</text>
<title>淸虛堂北砌。葵菊交開。爲賦兩絶。 其二</title>,<text>菊黃葵紫競芳菲。向日凌霜各自奇。請君珍重加培植。莫作尋常卉木枝。</text>
<title>叢石</title>,<text>削立叢巖箇箇同。奇奇莫測鬼神功。昂然不受溟波撼。萬古擎天氣自雄。</text>
<title>金幱窟</title>,<text>金幱窟裏本無奇。多少遊人總被欺。君看夷甫深源輩。從古虛名亦若茲。</text>
<title>龍貢寺</title>,<text>龍貢寺前幽磵淸。臨流少憩石床平。如何擺此塵纓縛。綠水靑山放意行。</text>
<title>宿朝珍郵館</title>,<text>白首奔忙秖自爲。如何忽忽更攢眉。郵亭寂寞靑山暮。坐看前林鳥擇枝。</text>
<title>還過朝珍</title>,<text>征鞍辛苦路漫漫。勝地何曾得破顏。暫憩驛亭還促去。海天寒日欲銜山。</text>
<title>登楸池嶺。二首。</title>,<text>秋風黃葉滿山蹊。颯颯寒聲起馬蹄。却上嶺頭遙指點。長安只在雨雲西。</text>
<title>登楸池嶺。二首。 其二</title>,<text>路轉山腰幾百盤。登登漸覺出雲端。擧頭天海蒼茫外。今日方知宇宙寬。</text>
<title>杆城道中作。二首。</title>,<text>玉雪汀沙步步鳴。白鷗波靜海空明。飄然欲御泠風去。徧向三山頂上行。</text>
<title>杆城道中作。二首。 其二</title>,<text>渺渺風濤一葉舟。飄浮出沒使人愁。憑君莫更輕魚饌。總是漁郞萬死求。</text>
<title>淸澗亭。二首。</title>,<text>淸澗亭邊萬景臺。登臨一望海天開。松風乍起笙簧動。莫是吹簫弄玉來。</text>
<title>淸澗亭。二首。 其二</title>,<text>竟夜風濤殷地鳴。客亭孤枕夢頻驚。却疑身在瑤臺上。怳惚匀天廣樂聲。</text>
<title>自淸澗道中作。二首。</title>,<text>左臨滄海右平湖。湖海淸奇有此區。長松十里交蒼翠。緩轡行吟興不孤。</text>
<title>自淸澗道中作。二首。 其二</title>,<text>長天無際海無邊。天海靑蒼一色連。也短老眼從今大。江漢他年秖滴涓。</text>
<title>朝發淸澗。夕投明波。</title>,<text>明波郵館日初傾。行盡鳴沙百里程。涼月滿庭成獨坐。遠風時送海濤聲。</text>
<title>城直海上偶吟</title>,<text>容與輕鷗意自閑。乍浮還沒弄晴灣。忽然拍水飛鳴去。明滅煙波落照間。</text>
<title>厲壇默禱</title>,<text>肅將牲酒薦群神。稽首群神祝此民。願回沴氣爲和氣。道泰年豐萬萬春。</text>
<title>以移粟。到杆城烈山倉館。</title>,<text>虛亭吟望日西曛。天際群峯半入雲。四載奔忙成底事。鬢絲贏得白紛紛。</text>
<title>杆城道中</title>,<text>盡日鳴沙踏海汀。海棠花發雨初晴。白鷗似解機心息。相與群飛送我行。</text>
<title>江城夜雨</title>,<text>江城十月雨連宵。官柳蕭蕭葉盡凋。故園歸路千山隔。一點殘燈夜正遙。</text>
<title>海外風帆</title>,<text>極目滄波萬里天。數峯明滅夕陽邊。風帆一片蒼茫外。莫是秦童採藥船。</text>
<title>海山淸興</title>,<text>飛上煙霞縹緲中。危峯峭壁與天通。蓬壺一點滄瀛外。滿袖吹來鶴背風。</text>
<title>睡起</title>,<text>簷前啼鳥弄春聲。睡起東窓日已明。遙想故園門外柳。幾枝黃嫩嚲新晴。</text>
<title>罷坐</title>,<text>衙退曾無一事干。淸池碧樹夏天寒。却將手板支頤坐。盡日雲山放眼看。</text>
<title>寄白上人</title>,<text>靑鏡渾驚白髮新。海山三載又逢春。秖今世路知音少。聊把襟期託道人。</text>
<title>謝白師寄海艾</title>,<text>藥草題封遠寄來。老師情意豈徒哉。那將一炷醫凋瘵。坐使春風四境回。</text>
<title>寄鄭子脩</title>,<text>若能千里着吟鞭。方信仙山有夙緣。好是玉峯淸絶地。煙花須趁艶陽天。</text>
<title>寄愁州李使君 觀徵。○二首。</title>,<text>秦城一別已三年。塞北關東路幾千。長恨歸鴻無意緖。不將珍重遠書傳。</text>
<title>寄愁州李使君 觀徵。○二首。 其二</title>,<text>生於憂患死於安。聖訓千秋炳若丹。願將此義常加勉。一任邊愁萬斛酸。</text>
<title>聞鷄有感。三首。</title>,<text>夜夜司晨不失時。天機妙處孰能知。應悲人世陰昏閉。催喚陽烏出海涯。</text>
<title>聞鷄有感。三首。 其二</title>,<text>氣機纔動便咿咿。似是無知却有知。世間舜蹠知多少。善惡孶孶摠自茲。</text>
<title>聞鷄有感。三首。 其三</title>,<text>鷄鳴起坐整衣巾。點檢平生秖自嚬。七十年來頭雪白。可哀猶自作常人。</text>
<title>南巢戲吟</title>,<text>雙鵲營巢意自怡。翩翩好占舍南枝。應爲主翁來報喜。秋風初動是歸時。</text>
<title>漫吟。二首。</title>,<text>角聲吹徹海雲涯。寒館荒城閉落暉。投紱未幾還佩紱。田園何日是眞歸。</text>
<title>漫吟。二首。 其二</title>,<text>白頭關外病纏身。萬事於心已索然。生憎滄海多風浪。徹夜喧豗撼客眠。</text>
<title>伏奉內賜心經，近思錄。感而有作。二首。</title>,<text>紫泥黃卷降天門。光動扶桑瑞日暾。還慙白首爲儒陋。未以窺斑答聖恩。</text>
<title>伏奉內賜心經，近思錄。感而有作。二首。 其二</title>,<text>疊雪千峯凜以森。春雲無日不寒陰。鈴齋靜寂無餘事。一部心經閉戶深。</text>
<title>在郡雜詠。二十一首。</title>,<text>村畔垂楊庭畔梅。嫩靑姸白好相偎。爲報芳菲須自愛。東風留待主人廻。</text>
<title>在郡雜詠。二十一首。 其二</title>,<text>五載銅章滄海邊。時艱民隱鬢皤然。九苞山下田園在。須及春耕着我鞭。</text>
<title>在郡雜詠。二十一首。 其三</title>,<text>三朝猥荷聖恩優。淺薄何曾一髮酬。空餘耿耿丹心在。未死長懸十二樓。</text>
<title>在郡雜詠。二十一首。 其四</title>,<text>鴉隼爭巢互掣飛。爭來爭去苦多時。芳林好樹知多少。何用紛紛競一枝。</text>
<title>在郡雜詠。二十一首。 其五</title>,<text>鶴唳鴻聲遠更淸。曉天晴月半窓明。夢回一室翛然靜。塵世囂紛隔幾程。</text>
<title>在郡雜詠。二十一首。 其六</title>,<text>年是稀年官顯官。天之餉汝不爲慳。人生得此須知足。盍亦悠然返舊山。</text>
<title>在郡雜詠。二十一首。 其七</title>,<text>入使西行久未還。家鄕迢遞隔千山。遙憐稚子吹葱走。莫念渠爺有苦顏。</text>
<title>在郡雜詠。二十一首。 其八</title>,<text>白霧沈山晩不收。春寒悄悄似淸秋。可憐官路垂楊色。帶露含煙綠漸浮。</text>
<title>在郡雜詠。二十一首。 其九</title>,<text>空齋淸曉耿無眠。一點殘燈伴枕邊。萬籟不生群動靜。隣鷄獨自唱嘐然。</text>
<title>在郡雜詠。二十一首。 其十</title>,<text>簿書無復費神精。鈴閣春晴白日明。却向碧桃花影裏。玉簫吹弄兩三聲。</text>
<title>在郡雜詠。二十一首。 其十一</title>,<text>山如玉筍海銀盤。壺裏乾坤日月閑。五載宦遊淸徹骨。更無些念到塵間。</text>
<title>在郡雜詠。二十一首。 其十二</title>,<text>雲盡天空朗月開。數聲淸唳鶴飛廻。曲欄吟倚超然處。應有麻姑送酒來。</text>
<title>在郡雜詠。二十一首。 其十三</title>,<text>三月蓬山雪未殘。柳梢纔嫩杏初斑。只緣靈境淸高最。贏得風光異世間。</text>
<title>在郡雜詠。二十一首。 其十四</title>,<text>幾年仙界飽淸眞。洗盡胸中萬斛塵。從此玉京歸去路。紫煙霞裏駕靑麟。</text>
<title>在郡雜詠。二十一首。 其十五</title>,<text>蒼蒼落日下山巓。江上何人來喚船。船人不應喚未已。江樹微茫生暝煙。</text>
<title>在郡雜詠。二十一首。 其十六</title>,<text>寒氣全歸淑氣伸。一元生意藹春仁。可憐惠雨和風裏。柳色花光特地新。</text>
<title>在郡雜詠。二十一首。 其十七</title>,<text>枯枝花動草抽芽。綠嫩紅鮮煥物華。惟有老翁鬚鬢在。春來猶自雪鬖髿。</text>
<title>在郡雜詠。二十一首。 其十八</title>,<text>雙燕飛來帖屋樑。喃喃如恨舊巢傾。綠楊池岸春泥近。好是新窠不日成。</text>
<title>在郡雜詠。二十一首。 其十九</title>,<text>梨花雪白杏花丹。三月江城春未闌。若爲邀取同心子。爛熳淸樽縱一歡。</text>
<title>在郡雜詠。二十一首。 其二十</title>,<text>昨非今覺便言歸。千載高風繼者誰。嗟爾有腰甘自折。白頭惆悵亦奚悲。</text>
<title>在郡雜詠。二十一首。 其二十一</title>,<text>束帶趨蹌意緖忙。蒼顏白髮汗淋浪。何似退身歸舊隱。北窓風裏臥羲皇。</text>
<title>寄韓仲澄 垽。○二首。</title>,<text>小園深巷隔風塵。白首幽貞只一人。莫將大隱求諸遠。城市中間自有眞。</text>
<title>寄韓仲澄 垽。○二首。 其二</title>,<text>天涯一別五經年。渭樹江雲兩渺然。惟有相尋淸夜夢。牧丹花塢小堂前。</text>
<title>鄭子脩寄來兩絶。次其韻以酬。二首。</title>,<text>新詩飛墮望鄕臺。驚喜還如渴得梅。若問故人投紱日。秋風好與雁歸來。</text>
<title>鄭子脩寄來兩絶。次其韻以酬。二首。 其二</title>,<text>天涯歸夢遠依依。睡少愁多夢亦稀。會待秋風投紱去。小松陰畔款柴扉。</text>
<title>復用子脩絶句韻。三首。</title>,<text>高山斜日獨登臺。江笛何人吹落梅。一聲寥亮煙波裏。驚起群鷗去却來。</text>
<title>復用子脩絶句韻。三首。 其二</title>,<text>山雲江樹共依依。眼底尋常俗士稀。堪笑使君居太簡。草門仍不設荊扉。</text>
<title>復用子脩絶句韻。三首。 其三</title>,<text>休憎蛙蛤鬧潢洿。物意人情理豈殊。暵乾得雨誠歡喜。看取歌呼四野夫。</text>
<title>上悶旱禱雨。二首。</title>,<text>聖君憂旱日焦然。誠意如何未格天。忽聞雷雨中宵動。始信天人感應遄。</text>
<title>上悶旱禱雨。二首。 其二</title>,<text>天人一理固昭然。誰道人心不是天。片言卽召桑林雨。千載殷王美豈專。</text>
<title>郡舍南柳梢上。有鳥長日啾喞不少休。感而作。</title>,<text>繁聲強聒不曾停。喞喞啾啾盡日鳴。可歎世間華綠子。閉喉緘口過平生。</text>
<title>復用前韻酬鄭子脩</title>,<text>容顏無復少時丹。浮世光陰半已闌。但得一樽波瀲灎。與君長擬死前歡。</text>
<title>有感</title>,<text>休將腐鼠嚇鵷雛。嗜味從來與世殊。好向九苞山下去。一瓢顏巷養殘軀。</text>
<title>復次鄭子脩韻。四首。</title>,<text>靑衫當日紫宸趨。滄海如今落一區。惟有愛君憂國意。不知身世是江湖。</text>
<title>復次鄭子脩韻。四首。 其二</title>,<text>利藪名途冒險難。何曾林下見休官。歸歟好向田園去。從此休彈貢禹冠。</text>
<title>復次鄭子脩韻。四首。 其三</title>,<text>崇卑誰復計班資。半世蹉跎任衆嗤。爲口一官今可已。書生本自耐寒飢。</text>
<title>復次鄭子脩韻。四首。 其四</title>,<text>六載高城已及瓜。靜思堪笑亦堪嗟。舊山三逕應蕪沒。歸及秋風理菊花。</text>
<title>利城道中</title>,<text>一日二日日復日。長路漫漫無盡期。二千里外關山客。行到關山定幾時。</text>
<title>陽文驛。送兩侄 凭，彪 還。</title>,<text>送我相隨別我還。臨岐怊悵莫摧顏。從知禍福蒼蒼在。一任關山路險艱。</text>
<title>途中偶吟</title>,<text>輟耕露脚綠陰間。羨爾田翁自在閑。如何白首南陽叟。觸熱炎天走北關。</text>
<title>大霧中踰鐵嶺</title>,<text>霧塞雲埋正晝陰。千林零露亂淋淋。旁臨絶壑蒼茫裏。跬步難忘凜凜心。</text>
<title>途中偶吟。書寄權評事 瑍 仲章。</title>,<text>天涯飄泊一身遙。萬事人間已寂寥。却上雲天兩嶺去。明州歸路更迢迢。</text>
<title>明川旅舍</title>,<text>孤城吹角日西曛。虛館寥寥獨掩門。故山千里無消息。誰送忘憂酒一樽。</text>
<title>是是</title>,<text>是是非非萬事紛。世間堯跖孰能分。古今變態無終極。看取長空一片雲。</text>
<title>雨中觀漚有感</title>,<text>一漚纔滅一漚浮。浮世浮生有異不。世間夸奪紛紛子。無限功名擬久悠。</text>
<title>次主倅李 以時 韻戲呈</title>,<text>翩然直上彩雲間。吟倚瓊樓白玉欄。却携子晉安期手。遊戲三神碧海山。</text>
<title>原韻欄字非本韻。故易以還字。更呈一絶求和。</title>,<text>小齋長掩樹陰間。時有幽禽自往還。羈愁最是陰雲暮。風滿疏林雨滿山。</text>
<title>曉吟</title>,<text>夢回窓影欲微明。已有晨鷄喔喔鳴。萬籟不生原野寂。遠灘淸送玦環聲。</text>
<title>次主倅令公韻</title>,<text>朝市爭名且莫言。高風千載想東園。何時一解殷湯網。好向田廬祝聖恩。</text>
<title>又次主倅韻。三首。</title>,<text>秋日涼生遠客居。一聲雲際雁來初。江南正是同歸好。病欲蘇時氣亦舒。</text>
<title>又次主倅韻。三首。 其二</title>,<text>寂寞無人問索居。天明起坐日沈初。劃然長嘯泠風起。贏得羈懷一倍舒。</text>
<title>又次主倅韻。三首。 其三</title>,<text>窮老幷州已定居。天涯時序屬秋初。如何化得閑雲去。萬水千山自卷舒。</text>
<title>喜積陰開霽。吟呈主倅求和。二首。</title>,<text>今朝雲霧豁然晴。復見靑天白日明。不愁老暑沾衣汗。惟喜霾陰一廓淸。</text>
<title>喜積陰開霽。吟呈主倅求和。二首。 其二</title>,<text>山齋臥度幾陰晴。厭見雲煙晦復明。誰能釀我千鍾酒。萬斛窮愁一洗淸。</text>
<title>太守惠黃桃</title>,<text>珍果曾聞見未嘗。嘗來滿口是瓊漿。却喜三庚炎赫日。病中煩渴一淸涼。</text>
<title>聞鴉有感</title>,<text>松楸迢遰隔天涯。一望南雲感淚斜。煙郊最是秋風晩。腸斷林間反哺鴉。</text>
<title>吟呈主倅。二首。</title>,<text>雲暗山昏雨欲來。群飛雛燕入簷廻。霾陰不共炎蒸退。病鬱襟懷幾日開。</text>
<title>吟呈主倅。二首。 其二</title>,<text>山深難得白鷗來。惟見棲鴉薄暮廻。長日小齋成病蟄。海棠沙岸爲誰開。</text>
<title>離家</title>,<text>離家三月落天邊。鄕信曾無一字傳。惆悵西風南去雁。明年春色始應旋。</text>
<title>靜裏</title>,<text>端居惟對一床書。靜裏方知味有餘。可憐理亂千年事。掩卷時時只一歔。</text>
<title>次權仲章所贈絶句韻</title>,<text>瓊琚來自日邊遙。總爲天涯慰寂寥。惆悵別懷秋更苦。碧空星月夜迢迢。</text>
<title>秋雁</title>,<text>秋風毛羽整翛翛。萬里長空白日遙。滄浪水闊陰寒少。好向南雲一任飄。</text>
<title>遣興。二首。</title>,<text>雨後南溪決決聲。夜來偏到枕邊鳴。天涯病客愁多少。剛被還鄕夢不成。</text>
<title>遣興。二首。 其二</title>,<text>生平疲薾乏名聲。尙慕朝陽效鳳鳴。秖今廢斥關山北。萬事曾無一事成。</text>
<title>吉州湯泉</title>,<text>一派飛珠落板池。氳氳愋氣自相吹。從茲手脚輕如羽。縱覽仙山七寶奇。</text>
<title>九日。懷故園親友。</title>,<text>多病離群滯海濱。一年重九屬佳辰。黃花白酒相携手。何處登高憶遠人。</text>
<title>送冕兒南歸</title>,<text>長路千溪復萬山。征鞭遙指白雲間。爺爺獨滯天西北。送爾南歸涕自潸。</text>
<title>憶兩小兒</title>,<text>憶得鄕家兩小兒。病中心緖益凄其。嬉遊狂走無人檢。課學尋詩恐失時。</text>
<title>伏聞因星變下求言旨。感而有作。二首。</title>,<text>天出妖星警聖君。絲綸哀痛不堪聞。老臣欲語還囚舌。雪涕沾襟過夜分。</text>
<title>伏聞因星變下求言旨。感而有作。二首。 其二</title>,<text>天戒丁寧愛聖人。君心纔正百祥臻。從今滄海三千里。玉燭光輝萬萬春。</text>
<title>有懷</title>,<text>西關北塞杳參商。往事驚心秖可傷。自是見幾嗟不早。網羅叢裏墮蒼茫。</text>
<title>投詩贈汨羅</title>,<text>落魄行吟湘水濱。冤魂千載想靈均。投詩爲弔江魚腹。日暮秋風淚滿巾。</text>
<title>浣花草堂</title>,<text>十載風塵走且僵。浣花來占好林塘。花竹滿庭樽有酒。不知身世是他鄕。</text>
<title>立春日思生菜</title>,<text>春盤生菜雜甘辛。節物相傳嫩更新。三千關塞氷霜裏。回首京華秖損神。</text>
<title>待歸便不至</title>,<text>便去宜廻久未廻。手中鄕信幾時開。夕陽山下南來路。空遣愁腸日九回。</text>
<title>便至</title>,<text>鵲噪鴉咿報喜頻。家書驚拆萬金珍。可憐兒小皆依保。只怕荒年與死隣。</text>
<title>次和地主令公。三首。</title>,<text>窮塞氷霜栗烈天。寒龜縮殼凍頑然。却憐歡伯回春煦。方信三杯奪化權。</text>
<title>次和地主令公。三首。 其二</title>,<text>靑霄何意更飛騰。白首無心夢澤鷹。欲陟望鄕臺百尺。病身疲薾不堪登。</text>
<title>次和地主令公。三首。 其三</title>,<text>白首空懷戀主忠。亦知取舍在魚熊。從古世間惟直道。肯將行己曲如弓。</text>
<title>次金生韻。就鍊。明川人。</title>,<text>災妖示警亦何由。乙丙深貽聖主憂。三善有言天自格。法星旋徙不曾留。</text>
<title>次半月韻</title>,<text>蟾宮樓上女娥仙。白玉寒梳影皎然。無端滑墮纖纖指。涵在淸江水底天。</text>
<title>寄鰲山累客李文若 沃</title>,<text>莫懷佳冶結幽悁。從古男兒此誤身。但將黃卷參賢聖。好作言忠行篤人。</text>
<title>送洪評事宗之還京。二首。</title>,<text>玉鞭雲馬去如飛。好是靑春作伴歸。羅網亘天西日暮。數行零淚自沾衣。</text>
<title>送洪評事宗之還京。二首。 其二</title>,<text>春來猶作未歸身。何況今朝送故人。洛城親友如相問。爲報沈痾與死隣。</text>
<title>送敎官侄 凭 遊七寶山</title>,<text>臥病沈淹北海灣。一年春色負仙山。秖今送爾探奇勝。千嶂煙花爲細攀。</text>
<title>戲吟寄李判書延之 袤時謫利城</title>,<text>八十衰翁九十翁。兩翁身世一飄蓬。南極老星今北極。壽鄕從此囿春風。</text>
<title>次李判書韻。二首。</title>,<text>願逐飛飛鶴上翁。浮遊天外徧壺蓬。玉樓瓊闕高霞佩。長隔塵埃撲面風。</text>
<title>次李判書韻。二首。 其二</title>,<text>携手同歸何可得。送君今日着鞭先。自憐積雪窮山下。猶待春風甲子年。</text>
<title>次李校理 寅賓</title>,<text>北海漂淪老禿翁。長年朔吹厭蓬蓬。死草秖今生意盡。幾時雷雨起華風。</text>
<title>露頂洒松風</title>,<text>披襟脫幘望長空。盤礴溪山靜散中。數莖頂上飄蕭髮。洒得松間盡日風。</text>
<title>却掉酒船廻</title>,<text>稽山鏡水摠傷心。賀老風流何處尋。滿船醽醁空廻棹。落日煙波渺渺深。</text>
<title>掩淚辭丹鳳</title>,<text>丹鳳門前掩袂辭。一春紅雨浥花枝。如何將相安邊策。只在傾城一女兒。</text>
<title>江樹遠含情</title>,<text>病懷凄切九愁生。萬里君今嶺海行。一壺未摻河橋手。江樹蒼茫無限情。</text>
<title>不見洛橋人</title>,<text>東風寒食三春晩。匹馬長途意惘然。萬里江潭徒極目。洛橋人隔暮雲邊。</text>
<title>獨釣寒江雪</title>,<text>皓皓茫茫天地間。爛銀堆野玉攢巒。孤舟獨釣滄江叟。雨笠風蓑一任寒。</text>
<title>生涯一片靑山</title>,<text>溪上靑山重復重。彈琴終日倚長松。耕雲釣月生涯足。不識人間有萬鐘。</text>
<title>鳥啼山客猶眠</title>,<text>桃花含雨柳含煙。初日當窓霽景姸。數聲啼鳥茅簷靜。猶自山翁未覺眠。</text>
<title>江潭芳草萋萋</title>,<text>大涯遠謫自沾巾。滿眼江潭碧草春。華風不與陳根便。何日均濡雨露仁。</text>
<title>落羽辭金殿</title>,<text>繡衣凋落羽毛衰。何事能言反見疏。隴山隴水歸飛遠。回首金宮恨有餘。</text>
<title>音書靜不來</title>,<text>天長地闊望鄕臺。日望音書故國來。忽驚剝啄柴門外。惟有山僧乞米廻。</text>
<title>老病有孤舟</title>,<text>滄波千里一孤舟。滿載天涯老病愁。四海十年多難日。秋風來上岳陽樓。</text>
<title>復作遊西川</title>,<text>盡室行行畏道邊。欲南還復指西川。玉山錦水氛埃靜。好趁春風二月天。</text>
<title>君恩北望心</title>,<text>飄泊江湖歲月深。兩京歸路隔千岑。君恩未答艱虞殷。一片長懸戀闕心。</text>
<title>孤槎自客星</title>,<text>長江雲浪接銀潢。泛泛孤槎入杳冥。不須更向君平問。身世元來是客星。</text>
<title>一酌散千憂</title>,<text>濁醪吹蟻煖浮浮。一酌纔傾萬事休。陶然和氣春風裏。忘却天涯旅泊愁。</text>
<title>春隨樊子一時歸</title>,<text>飛花落絮送殘春。況復佳人是別辰。從此小齋長寂寞。白頭吟病獨傷神。</text>
<title>西出陽關無故人</title>,<text>陽關西出是窮邊。靑眼何曾見故人。勸君且盡離筵酒。不用臨岐淚滿巾。</text>
<title>后洞寓居雜詠。五首。</title>,<text>小洞煙霞靜。閑居歲月遲。書籤堆滿架。爐篆細縈絲。穩倚烏皮几。輕斟白酒巵。忘言眞意在。不用強裁詩。</text>
<title>后洞寓居雜詠。五首。 其二</title>,<text>地僻身仍懶。柴門出每遲。生涯一瓢飮。危鬢數莖絲。綠澁腰間劍。塵生案上巵。閑愁強排遣。秖有苦吟詩。</text>
<title>后洞寓居雜詠。五首。 其三</title>,<text>峽裏連宵雨。淫淫未肯晴。溪聲添聒聒。雲意轉冥冥。屋漏乾無處。廚煙濕不生。羈愁長一倍。贏得鬢星星。</text>
<title>后洞寓居雜詠。五首。 其四</title>,<text>地接仙區近。門稀俗客過。溪雲當檻起。山色入簾多。風月三杯酒。乾坤一放歌。無人會眞趣。兀坐望星河。</text>
<title>后洞寓居雜詠。五首。 其五</title>,<text>請奮三軍勇。長驅萬里過。衝雲劍氣決。殷地鼓聲多。玉塞淸氛祲。金宮奏凱歌。深羞一湔洗。不待挽天河。</text>
<title>聞天兵將有克復遼東之擧。喜而有作。</title>,<text>聞道天威振。擒胡勢已成。樓船塞滄海。雲陣壓遼城。白日妖星落。陰風殺氣橫。東民爭雀躍。拭目看塵淸。</text>
<title>羈思</title>,<text>霧罷朝暉淨。郊原衆色鮮。菊新黃自嫩。楓晩赤如燃。野叟收香稻。村娥拾木綿。羨茲安土樂。羈思轉茫然。</text>
<title>次伯氏韻</title>,<text>廟算無中策。迂儒在不謀。沈憂空半夜。感淚濕寒裯。管葛才難偶。良平智罕儔。如何將此輩。一爲大王籌。</text>
<title>客中有感。二首。</title>,<text>蟋蟀誰使汝。來近客窓鳴。露重凄還澁。風悲咽更淸。懷鄕腸自結。憂世恨偏縈。不寐仍欹枕。空簾曉月明。</text>
<title>客中有感。二首。 其二</title>,<text>風止滄溟靜。雲消碧落淸。星芒相照燭。河影正分明。世路多幽昧。年光屢變更。無端數行淚。秋夜自縱橫。</text>
<title>偶吟。二首。</title>,<text>旅館斜陽後。沈吟獨散行。深叢棲鳥競。遙野暝煙生。世事千莖髮。羈愁百丈城。臨風一惆悵。多難幾時平。</text>
<title>偶吟。二首。 其二</title>,<text>未可歸鄕國。天涯且轉蓬。長鑱空託命。短褐若爲風。遠雁孤雲外。寒蟬返照中。三秋搖落意。獨坐謾書空。</text>
<title>太白山</title>,<text>合沓盤根大。岧嶤勢入雲。危峯千玉立。絶壑萬雷聞。擾擾干戈世。閑閑鳥獸群。桃源定深處。吾欲謝塵氛。</text>
<title>卽事</title>,<text>高樹秋聲起。虛簷暮雀歸。乾愁難自濯。生事轉多違。急景朱顏謝。窮途靑眼稀。誰憐荒峽裏。寂寞閉寒扉。</text>
<title>漫吟。三首。</title>,<text>雪罷風逾緊。天空月更淸。殘燈凝半壁。永夜欲三更。喪亂悲當世。羈危笑此生。悄然寒不寐。何處擣衣聲。</text>
<title>漫吟。三首。 其二</title>,<text>空聞蒼鳥出。未覩紫泉淸。舊國音塵絶。他鄕節序更。山深寒雪早。天遠朔風生。惆悵殘陽斂。孤城咽角聲。</text>
<title>漫吟。三首。 其三</title>,<text>僑居荒峽裏。古木擁藤蘿。計是資身拙。愁因慨世多。胡塵仍蔽日。鯨海欲揚波。故國何年返。天涯一曲歌。</text>
<title>偶吟。四首。</title>,<text>十載關山北。喧天鼓角聲。艱虞危國勢。宵旰軫宸情。田父無恒產。廷臣頌太平。臨風忽怊悵。零淚數行淸。</text>
<title>偶吟。四首。 其二</title>,<text>空齋夜深坐。村杵送寒聲。歲月千霜髮。乾坤萬古情。疏煙橫洞白。落葉滿階平。忽憶龍灣北。風塵幾日淸。</text>
<title>偶吟。四首。 其三</title>,<text>水旱相仍久。三農屢失豐。生民溝壑裏。關塞鼓鼙中。世故誠難料。天心未易窮。不知黃閣上。誰做濟時功。</text>
<title>偶吟。四首。 其四</title>,<text>處世旣迂拙。而無分寸功。靑冥難縱靶。白地且留窮。草屋三間下。荒田數畝中。但希邦國泰。生事不須豐。</text>
<title>冬夜遣懷。三首。</title>,<text>城市非吾所。田園任陸沈。空齋一夜雪。弊絮十年衾。宇宙人長老。關河祲正深。不眠多少恨。推枕起長吟。</text>
<title>冬夜遣懷。三首。 其二</title>,<text>夜久饕風歇。空山萬籟沈。燈殘光翳壁。霜重氣侵衾。徂歲陰陽促。浮生感慨深。裁詩聊自遣。調苦不堪吟。</text>
<title>冬夜遣懷。三首。 其三</title>,<text>短檠殘焰盡。蝸室正沈沈。朔吹衝虛壁。凝寒透弊衾。雪將頭共白。愁與海俱深。濩落平生事。中宵入苦吟。</text>
<title>贈人。四首。</title>,<text>學海波流闊。君今得正宗。寒芒森雪鍔。逸韻響風松。富貴嗟無命。漁樵且混蹤。可憐子眞宅。寂寞閉千峯。</text>
<title>贈人。四首。 其二</title>,<text>傑出詞林客。軒昂一世宗。淸奇逼鄭谷。勁健壓曺松。燁燁霜飜刃。冥冥鬼祕蹤。直愁豪興動。搥碎大芚峯。</text>
<title>贈人。四首。 其三</title>,<text>萬古騷壇上。人推李杜宗。群鷄出孤鳳。叢薄聳長松。敏捷看新什。超騰繼絶蹤。奇哉大手筆。突兀夏雲峯。</text>
<title>贈人。四首。 其四</title>,<text>碩學諸生仰。高年鄕里宗。茅齋占勝地。巖逕入深松。但有賢人酒。曾無俗士蹤。吟笻會乘興。一擲白雲峯。</text>
<title>又用前韻</title>,<text>去聖今千載。無人識道宗。難開茅塞逕。鮮見歲寒松。亹亹前修訓。昭昭往哲蹤。誰能不自下。得陟最高峯。</text>
<title>何處難忘酒。六首。</title>,<text>何處難忘酒。園林霽後春。濃花紅作帳。細草綠成茵。婭姹鸎歌艶。輕盈燕舞新。此時無一盞。何以償芳辰。</text>
<title>何處難忘酒。六首。 其二</title>,<text>何處難忘酒。朱明畏景騰。樓臺火雲爍。絺綌汗珠凝。玉簟空揮扇。金盤漫峙氷。此時無一盞。何以避炎蒸。</text>
<title>何處難忘酒。六首。 其三</title>,<text>何處難忘酒。秋宵月影淸。風高木葉響。露白草蟲鳴。戀闕愁多緖。懷人恨不平。此時無一盞。何以寫幽情。</text>
<title>何處難忘酒。六首。 其四</title>,<text>何處難忘酒。乾坤閉積陰。氷河千丈裂。雪峽萬重深。煖屋淸威逼。珍裘勁氣侵。此時無一盞。何以暢胸襟。</text>
<title>何處難忘酒。六首。 其五</title>,<text>何處難忘酒。萱堂彩舞翩。蒼顏藹和氣。玉杖繞祥煙。厚福應齊地。遐齡更後天。此時無一盞。何以祝華筵。</text>
<title>何處難忘酒。六首。 其六</title>,<text>何處難忘酒。男兒得意時。三軍渡瀚海。一劍鏟燕支。喜氣騰千里。威聲懾四陲。此時無一盞。何以賀龍墀。</text>
<title>過丹陽峽。二首。</title>,<text>每入丹丘峽。醒然洗此心。江鋪靑綺席。山聳碧瑤簪。玉雪洲沙淨。煙霞洞府深。渾忘去路遠。駐馬久沈吟。</text>
<title>過丹陽峽。二首。 其二</title>,<text>每欲老山水。何時償此心。惟應坐迂拙。不是絆紳簪。峯勢千尋拔。江流百丈深。悠然魚鳥趣。回首一長吟。</text>
<title>過基城</title>,<text>犖确基城路。磊磊亂石間。馬顚蹄欲脫。僮躓步偏艱。細麥初萌綠。夭桃欲綻斑。看看近竹嶺。險惡若爲攀。</text>
<title>竹嶺川</title>,<text>萬壑潨流合。奔騰氣勢雄。砯崖雷怒鬪。撞石雪崩舂。潤物功應普。朝溟意不窮。停驂挹淸冽。一洗舊塵胸。</text>
<title>登淸心臺</title>,<text>白霧舒還斂。靑山暗復開。奔川兩崖坼。細棧一條回。陟險身忘倦。探幽興未裁。淸心臺百尺。駐馬更徘徊。</text>
<title>宿芳林驛</title>,<text>夕抵芳林驛。荒涼只數家。籬匏靑引蔓。山麥白生花。悄悄羈愁集。漫漫去路賖。回頭問郵吏。幾日到京華。</text>
<title>入橫城縣</title>,<text>過盡江陵界。橫城地自茲。擎天蒼壁迥。蔽日亂藤垂。乍喜溪山勝。長愁道路危。林間出候卒。雙角數聲咿。</text>
<title>舟發楊根</title>,<text>霧罷山如沐。風恬江自流。投鞭捨險峽。鼓枻駕輕舟。歷歷漁村柳。飄飄沙渚鷗。篙工遙指點。三角出雲頭。</text>
<title>立春帖子</title>,<text>兩葉新蓂茁。三陽獻歲初。宮梅芳欲綻。苑柳嫩纔舒。聖德流無極。蒼生樂有餘。從今泰治世。稀見諫臣書。</text>
<title>大殿春帖</title>,<text>瑞日明丹陛。祥雲繞紫宮。陽和消臘雪。陰沴變春風。華祝千官集。歡聲四域通。回看梅一朶。先笑禁園中。</text>
<title>送舍弟煕叔通判濟州</title>,<text>絶海宦遊日。親年喜懼時。將身方許國。拭淚敢言私。合浦珠騰彩。蒲梢馬詑奇。玉壺氷一片。淸白未應緇。</text>
<title>送寧越倅</title>,<text>寂寞蠶叢國。君王此舊遊。子規猶泣血。梅竹已無樓。五馬今朝去。千春遺恨留。應知弔古淚。一灑錦江流。</text>
<title>靑坡雜詠。二首。</title>,<text>嘹唳孤征雁。依微欲暮暉。雨雲晴復暗。風葉落還飛。報國心空切。謀身計却非。舊居江樹外。惆悵幾時歸。</text>
<title>靑坡雜詠。二首。 其二</title>,<text>郭外囂塵少。閑門掩夕曦。羈懷愁萬斛。衰鬢雪千絲。歲晏風霜厲。途窮性命危。自憐愚戇甚。孤負聖明時。</text>
<title>次李順應 箕徵 韻</title>,<text>悄悄淸宵永。虛窓月影寒。吾生何苦晩。世故太多端。謗語山俱積。恩波海共寬。憂時滿鬢雪。無處覓金丹。</text>
<title>十月。彈論始止。還家途中有作。</title>,<text>忽忽將窮歲。遲遲去國行。江寒氷岸滑。山迥雪峯明。只切願忠志。飜招沽直名。從今白城北。歸學老農耕。</text>
<title>槎根逆旅曉發</title>,<text>逆旅侵星發。霜風特地淸。川原遙黯慘。雪路近微明。紫陌難容足。靑山有素盟。遙憐疏柳巷。稚子候柴荊。</text>
<title>還家。二首。</title>,<text>昔去炎曦赫。今來雨雪霏。江湖歸舊隱。荷芰返初衣。稚子歡迎拜。山妻笑下機。行年五十歲。伯玉悟前非。</text>
<title>還家。二首。 其二</title>,<text>一室歸何晩。端居味更長。圖書千卷富。醽醁一樽芳。且占閑中樂。休營分外忙。孤松寒可愛。風雪獨蒼蒼。</text>
<title>雪</title>,<text>尺雪埋山逕。林居地轉幽。茅齋深閉戶。爐火暖勝裘。冷落吟驢興。淸寒訪戴舟。何如新熟酒。爛醉臥床頭。</text>
<title>雪月</title>,<text>滕六寒初罷。姮娥冷未眠。淸光相皎映。素彩鬪嬋娟。世慮都消得。吟魂更爽然。還疑此身世。羽化玉樓邊。</text>
<title>謝金丈冒雪見訪。二首。</title>,<text>風雪園林晦。茅齋宴坐深。丈人能命駕。空谷喜跫音。軟語開淸眄。新詩動細吟。歸途暮寒緊。煖酒莫辭斟。</text>
<title>謝金丈冒雪見訪。二首。 其二</title>,<text>八十身康健。鄕隣有達尊。正當風雪日。來訪蓽蓬門。白髮容顏古。靑眸笑語溫。歸驂淹薄暮。甚荷舊情敦。</text>
<title>寄舍弟煕叔伊川宰。三首。</title>,<text>峽邑雖卑小。分憂任豈輕。存心惟懇惻。莅政必公明。煢獨須加惠。科徭戒急征。毋令百里內。或有怨咨聲。</text>
<title>寄舍弟煕叔伊川宰。三首。 其二</title>,<text>莫以邑小薄。而萌怠忽心。纖毫如未盡。爲害或能深。穡事艱難甚。天威咫尺臨。君民恒念在。終日只欽欽。</text>
<title>寄舍弟煕叔伊川宰。三首。 其三</title>,<text>奉職知無狀。端居且省愆。孤恩長已矣。撫事只茫然。令弟今爲宰。專城喜得賢。殫心報明主。努力在兄前。</text>
<title>偶吟。二首。</title>,<text>草屋荒林下。柴門陋巷中。溪雲寒釀雪。山木暮多風。北闕心長在。南鄕信不通。如何纔半百。滿鬢是秋蓬。</text>
<title>偶吟。二首。 其二</title>,<text>夜久風威斂。山空萬籟沈。殘燈凝半壁。漫恨入孤吟。已分明時棄。難忘聖澤深。草堂詩集在。多見古人心。</text>
<title>夜大風</title>,<text>雪罷荒山暮。陰風刮地來。崩騰千騎逐。浩洶萬波豗。屋上茅何惜。天邊柱恐摧。無衣遠征客。此夜信堪哀。</text>
<title>閑居雜詠。五首。</title>,<text>數畝寬閑地。茅茨八九椽。翦林開小圃。疊石護淸泉。濩落難諧世。飢寒一任天。所希邦國泰。耕鑿送殘年。</text>
<title>閑居雜詠。五首。 其二</title>,<text>小洞平如局。群山繞作屛。宿雲朝在戶。晴月夜盈庭。漸喜塵緣少。偏憐酒德馨。無人爭我所。隱几醉還醒。</text>
<title>閑居雜詠。五首。 其三</title>,<text>淨葺黃茅舍。新張白紙屛。敎兒整書史。命僕掃階庭。夏逕松陰爽。秋籬菊蕊馨。心神澹無累。不醉又何醒。</text>
<title>閑居雜詠。五首。 其四</title>,<text>寂寂深深洞。卑卑短短椽。兒能拾枯木。婦自汲寒泉。淡泊眞生計。迂疏是性天。晴窓書史在。自足詠餘年。</text>
<title>閑居雜詠。五首。 其五</title>,<text>盥櫛侵晨起。翛然意緖淸。香煙凝案淨。日色射窓明。默坐開經籍。潛心味道精。還嗟年半百。奔走枉平生。</text>
<title>落日</title>,<text>落日留餘照。遙岑生紫煙。群鴉集古木。獨鶴下寒川。往事紅塵內。窮愁白髮邊。尋詩忽有得。倚杖却恰然。</text>
<title>暮景</title>,<text>暮景低墟落。寒煙帶樹林。山扉長自掩。俗客罕來尋。寂寞無餘事。淸羸有苦吟。平生吾玉友。歡伯是同心。</text>
<title>贈李甥鵬擧 振翮。○三首。</title>,<text>爾住西山麓。吾廬在北林。山林俱靜散。風月互參尋。酒熟常同酌。詩成每共吟。可憐甥舅好。仍復作知心。</text>
<title>贈李甥鵬擧 振翮。○三首。 其二</title>,<text>我是老樗散。君如玉樹林。衰年慵不出。隔日愧相尋。屢送巴人唱。頻回郢客吟。誰能牽外慕。只此可娛心。</text>
<title>贈李甥鵬擧 振翮。○三首。 其三</title>,<text>愛爾詩多態。春空藹藹煙。豈惟逼開府。目可近盈川。細透毫塵裏。淸超月露邊。老夫堪動色。吟罷意茫然。</text>
<title>白髮</title>,<text>迎秋雙鬢冷。帶雪數莖淸。每恨隨風颺。偏猜照鏡明。未能留白日。空欲斲黃精。獨有丹心在。無由變此生。</text>
<title>守歲。二首。</title>,<text>守歲歲不駐。流光無奈何。淸樽須強飮。良夜莫虛過。滌蕩閑愁盡。留連醉興多。明朝淸鏡裏。一任鬢添皤。</text>
<title>守歲。二首。 其二</title>,<text>徂歲今宵盡。來年只隔晨。佳辰眞可惜。煖酌莫辭頻。坐久燈花落。愁添鬢髮新。那堪庭樹曉。鷄唱報新春。</text>
<title>人日。呈鄭子脩。</title>,<text>日涉新正七。佳辰舊俗傳。風光憐淡沲。天氣喜晴姸。菜送杯羹嫩。花將綵勝鮮。題詩續故事。聊寄草堂前。</text>
<title>又贈子脩</title>,<text>鄭谷幽居好。佳山俯屋靑。白雲依靜砌。晴翠滴虛櫺。得意詩篇妙。頤生藥物馨。應悲名利客。塵土謾勞形。</text>
<title>穀日。白虹貫太陽。</title>,<text>欲識今年熟。須憑比日晴。如何淫慝氣。敢逼太陽精。未測天公意。空傷志士情。饑歉歲荐至。凋瘵奈蒼生。</text>
<title>立春</title>,<text>玉律初回暖。靑陽令節新。黃柑傅酒煖。翠韭入盤辛。聖德齊天大。春臺化日醇。好從田野外。長作太平民。</text>
<title>種菊。二首。</title>,<text>正則餐何潔。泉明採最珍。寒香本在晩。冷艶豈爭春。天地風霜日。園林寂寞辰。數叢籬下秀。然後見精神。</text>
<title>種菊。二首。 其二</title>,<text>種菊前階上。聊爲歲暮期。靈根含雨潤。香葉帶煙滋。百卉方爭艶。孤芳祗自持。風霜搖落後。獨秀始應知。</text>
<title>均田有感</title>,<text>治地誠先務。如今恐失便。黎元愁罄室。廊廟占豐年。號令風驚急。鞭笞血濺鮮。堂堂盡職事。誰似使君賢。</text>
<title>雜詠。三首。</title>,<text>朔吹卷荒野。寒林翳夕曦。投簷群雀噪。逐侶斷鴻悲。妻糲難充腹。兒鶉未掩肌。悠然還自笑。我道固如斯。</text>
<title>雜詠。三首。 其二</title>,<text>凍立山容慘。氷橫澗響微。林風寒自嘯。野日薄無輝。索紙糊穿壁。將針補弊衣。夜來應煖熱。僮僕負薪歸。</text>
<title>雜詠。三首。 其三</title>,<text>睡起山窓曙。茅簷鳥雀鳴。梳憐霜髮短。盥喜井泉淸。細酌杯杯嫩。新詩句句鏗。還憐小兒子。讀字響錚錚。</text>
<title>戲吟</title>,<text>力作不逢歲。全家恒苦飢。官租輸未盡。甁粟已無遺。淚泫寒兒眼。愁攢瘦婦眉。先生方隱几。傲兀覓新詩。</text>
<title>山梔盆</title>,<text>護得山梔樹。移盆入草堂。靑枝疏更秀。綠葉嫩含光。小水頻沾灑。深窓遠雪霜。幾時能結子。蔘朮共珍藏。</text>
<title>庚申夜。與子脩及李甥同賦。</title>,<text>草堂惜良夜。孤燭吐淸輝。得句君當和。傳杯我不違。風霜今歲晩。宇宙此身微。會合應非易。酣歌且莫歸。</text>
<title>有感。二首。</title>,<text>且莫要津去。要津足險巇。風波驚合沓。舟楫共奔馳。利涉何曾得。沈顚竟自貽。不如來飮酒。閉戶醉煕煕。</text>
<title>有感。二首。 其二</title>,<text>莫向太行去。危途倚半空。傾崖千古圻。覆轍萬車同。絶壑鬼啼雨。深叢虎嘯風。不如來飮酒。坦腹醉融融。</text>
<title>余家白城北。而迦葉之寺在九苞山中。與余居未五里相近也。余嘗讀書迦葉。而與淡惠上人甚相款。上人淳且謹爲人者也。余之來往是寺。一年至三四五之煩。一留輒連月屢旬之久。而上人每懽焉相接。未嘗白眼以視也。余以是益知上人之心。而益與上人熟也。上人得李德而諸公詩數首。將集以爲軸。幷求余作。余雖拙於文辭者。而有不可辭於上人。遂吟二律。書以爲贈。</title>,<text>昔聞有惠師。韓子贈之詩。佛儒雖異道。心膽卽相知。上人生此世。而我乃同時。聊將數句詠。嘉爾喜文辭。</text>
<title>余家白城北。而迦葉之寺在九苞山中。與余居未五里相近也。余嘗讀書迦葉。而與淡惠上人甚相款。上人淳且謹爲人者也。余之來往是寺。一年至三四五之煩。一留輒連月屢旬之久。而上人每懽焉相接。未嘗白眼以視也。余以是益知上人之心。而益與上人熟也。上人得李德而諸公詩數首。將集以爲軸。幷求余作。余雖拙於文辭者。而有不可辭於上人。遂吟二律。書以爲贈。 其二</title>,<text>壁立層峯削。崖回細逕懸。簷楹飛澗壑。鐘磬下雲煙。攬興披幽賞。談玄得老禪。何當結蓮社。一擺世紛牽。</text>
<title>麟傷泣仲尼 月課</title>,<text>道大難容世。棲遑幾問津。如何歎衰鳳。更此泣傷麟。謾有嘉祥至。終敎聖路湮。當年絶筆恨。萬古共沾巾。</text>
<title>檣燕語留人</title>,<text>何事檣頭燕。呢喃巧語頻。依依如有意。款款欲留人。萬國風塵日。孤舟老病身。飄飄靡所託。對爾秖傷神。</text>
<title>江上憶君時</title>,<text>我病羈巴國。君衰謫海邦。人皆猜俊異。世豈辨珉玒。短日低荒峽。寒波急暮江。江頭獨立處。白首淚垂雙。</text>
<title>悠然見南山</title>,<text>三逕田園僻。迷途得早還。秋風籬下菊。落日舍南山。臥壑孤雲懶。歸林獨鳥閑。悠然擡眼處。心事喜相關。</text>
<title>人間長見畫</title>,<text>每見丹靑好。尋常愧此顏。塵中何局促。物外儘寬閑。瀛海蒼茫裏。蓬壺縹緲間。綵雲笙鶴遠。惆悵若爲攀。</text>
<title>銀燭朝天紫陌長</title>,<text>銀燭侵星出。金門候曉朝。天晴光更朗。風細影微搖。紫陌行相引。靑雲爛欲消。平生夙夜志。一片炳然昭。</text>
<title>傳柑</title>,<text>令節燈樓夜。傳柑珍可嘗。如含仙掌露。尙帶洞庭霜。玉斝光相照。金盤色共黃。歸遺細君處。滿袖是天香。</text>
<title>鬪草</title>,<text>酒灎菖華紫。釵橫艾葉靑。鳴環步綺陌。鬪草向煙汀。翠愛羅裙襯。芳憐玉指馨。良辰行樂好。未夕莫須停。</text>
<title>送人之燕。二首。</title>,<text>京尹風裁峻。尙書地望高。一身期盡瘁。萬里豈辭勞。塞日沈雲黑。獰飆拔木號。憑誰問往事。天地首空搔。</text>
<title>送人之燕。二首。 其二</title>,<text>聖主焦勞日。名卿跋涉行。關河路迢遞。霜雪歲崢嶸。寥落燕山瘦。蕭條漢壘傾。空餘舊時月。脈脈向人明。</text>
<title>謝金丈見訪</title>,<text>一顆海榴子。中藏珠百枚。紫包霞映日。氷液蜜兼梅。幾入騷人詠。曾從漢使來。木瓜投豈敢。贈此比瓊瑰。</text>
<title>沙汀閑興</title>,<text>步出沙汀上。沙汀一望平。遠波霜練淨。遙岫翠屛橫。漠漠鹽煙晩。嗚嗚漁唱淸。白鷗來又去。要我結閑盟。</text>
<title>道中逢雨</title>,<text>小雨晴還作。溪橋詩思淸。遙連山木暗。細逐野煙橫。點滴波生暈。蕭疏葉共鳴。衣沾也不惡。僮僕莫催行。</text>
<title>哭女</title>,<text>廿二壽何促。汝生誠可悲。空垂數行淚。忍見兩遺兒。寂寞泉臺夜。依俙玉雪姿。只緣無狀父。沈慟更尤誰。</text>
<title>挽李高城 斗瞻</title>,<text>嶺邑休官日。江村送老時。壺觴存契活。魚鳥託心期。逝水終難住。浮生秖可悲。他年看餘慶。蘭玉稱家兒。</text>
<title>挽完原君李 㬅</title>,<text>人物今餘幾。嗟公又忽焉。長材優柱石。重寄只藩宣。士固憎多口。天胡嗇大年。秋風湖海外。西望獨潸然。</text>
<title>挽申參判君澤 濡</title>,<text>白雪文章妙。靑雲羽翮輕。纔承宣室召。遽促玉樓行。潦倒當年事。存亡此日情。臨風數行淚。獨立謾沾纓。</text>
<title>挽金丈</title>,<text>長德人咸式。鄕隣幸得依。方看眉壽永。忽報老星隳。屬和詩猶在。陪遊事已非。不堪烏嶺曉。風送薤歌悲。</text>
<title>挽金正郞齊休 周。○二首。</title>,<text>君子奄乘化。閨儀復告終。如何兩喪荐。俱出一旬中。枳棘棲仍下。文章命獨窮。秖應餘善慶。留付後昆豐。</text>
<title>挽金正郞齊休 周。○二首。 其二</title>,<text>命駕纔承約。云亡尙忍言。音容嗟寂寞。志業竟沈淪。宇宙朋知盡。林泉老病存。斷絃無復續。哀淚秖沾巾。</text>
<title>挽崔進士 恒立</title>,<text>鶴髮親猶在。君何奄至斯。中郞惟有女。伯道竟無兒。山雨銘旌濕。溪風祖馬嘶。從今倚閭處。無復暮還時。</text>
<title>挽郭察訪 天成</title>,<text>宇宙生如寄。稀年亦暫時。聲華曾籍甚。宮位竟陵遲。寂寞三春日。凄涼一局棋。鄕閭耆舊盡。人事轉堪悲。</text>
<title>挽趙汝緝 又新</title>,<text>博洽經書學。聰明老不衰。空成三戰捷。未覩一班資。月桂餘香冷。風篁舊宅悲。平生好氣魄。寂寞更何爲。</text>
<title>復宿朝珍驛館</title>,<text>夕抵朝珍驛。秋山鬱萬岑。寒泉淸入耳。涼籟颯生林。促促疲征路。茫茫愧夙心。因思故山友。經歲作商參。</text>
<title>贈別克己侄 克</title>,<text>兩地逾千里。關河信使遲。乍逢疑是夢。喜極却成悲。憔悴飢顏瘦。飄蕭短髮危。俱當老大日。不耐更臨岐。</text>
<title>復用前韻</title>,<text>老病睡眠少。寒窓曙色遲。纔聞鷄唱喜。忽聽雁聲悲。報國心空切。睽時跡自危。世間名利子。門路太多岐。</text>
<title>次韻酬愁州李使君見寄</title>,<text>北海連東海。傳書未有魚。邊秋寒更早。君子意何如。黑水圍荒塞。陰山截太虛。相思多少恨。無日得删除。</text>
<title>復用前韻。二首。</title>,<text>兩歲阻飢甚。誰濡涸轍魚。民生今若是。天意竟何如。霜樹風吹急。秋窓月入虛。平生憂世志。白首未能除。</text>
<title>復用前韻。二首。 其二</title>,<text>海邑滯三載。非緣食有魚。臨民心惕若。憂國鬢皤如。日落孤城閉。秋生小閣虛。淸宵坐不寐。萬事入乘除。</text>
<title>在郡雜詠。三首。</title>,<text>苦霧多沈塞。驚飆忽簸揚。江山雖絶境。風氣卽殊方。病與年俱積。愁隨日竝長。故園空在眼。歸計墮蒼茫。</text>
<title>在郡雜詠。三首。 其二</title>,<text>一作天涯吏。蓬山四見春。遠書難入手。歸夢亦迷津。已絶趨時意。猶支載病身。夜來桃李雨。滿地是花茵。</text>
<title>在郡雜詠。三首。 其三</title>,<text>漫恨憑何遣。尋詩秖可爲。覓來心更苦。鍊去句還奇。細入春花媚。雄驚鬼膽隳。悠然篇就處。一笑展愁眉。</text>
<title>鄭子脩寄來四律。次韻以酬。</title>,<text>鄭子嗟虛老。何曾一藝成。跡藏林下晦。霜入鬢邊明。惻惻傷時意。勤勤向我誠。新詩帶芬馥。如掇紫蘭莖。</text>
<title>鄭子脩寄來四律。次韻以酬。 其二</title>,<text>客思煢煢逼。中宵夢不成。濤聲遠更殷。燈影翳還明。謾切憂天志。空懸獻曝誠。蕭蕭頭上雪。無復一玄莖。</text>
<title>鄭子脩寄來四律。次韻以酬。 其三</title>,<text>氣味靑春合。襟期白首親。惟存淡若水。豈用好生鱗。別恨經年久。淸詩入手頻。勤勤相勸勉。誰復似吾人。</text>
<title>鄭子脩寄來四律。次韻以酬。 其四</title>,<text>白首天涯客。涼涼誰與親。關心非斗米。擁鼻只腥鱗。舊故來音罕。家山入夢頻。何時一樽酒。歸對眼中人。</text>
<title>次韓仲澄韻。因寄 二首。</title>,<text>吏隱分固足。趨營志已摧。尋詩聊遣興。適性且含杯。山翠濃如染。溪雲懶欲堆。自無多簿牒。小吏莫相催。</text>
<title>次韓仲澄韻。因寄 二首。 其二</title>,<text>一別年踰幾。愁腸日漸摧。臨餐或忘味。對酒輒停杯。夢去何曾到。書來秖作堆。歲寒須努力。休歎白頭催。</text>
<title>失題</title>,<text>新春歸紫禁。雲髻集玄禽。彩羽迎風弱。韶華入鬢深。頻來淸鏡照。不向畫樑尋。好是三千女。相將冠玉簪。</text>
<title>失題</title>,<text>四傑連佳句。詞源浩大江。淸奇爭自詑。勁健孰相降。素月憐窺戶。芳醪喜溢缸。欲將巴唱和。吟拙不成腔。</text>
<title>挽人。二首。</title>,<text>每恨生離苦。那堪死別悲。聲光從此閟。事業竟何施。零落人才盡。艱虞國步危。臨風一痛哭。不是爲吾私。</text>
<title>挽人。二首。 其二</title>,<text>大廈須樑棟。長河待楫舟。才應經世足。命不與時謀。忽忽光陰促。茫茫宇宙悠。空留召杜化。遺愛結遐陬。</text>
<title>挽人</title>,<text>親友日凋喪。嗟君又告亡。園林常放迹。田野竟埋光。冷落殘棋局。凄涼舊草堂。誰知同歲老。獨立漫沾裳。</text>
<title>挽人</title>,<text>君是大戊子。余爲雌甲辰。同心又同歲。相見卽相親。俊彩朝端秀。香名席上珍。夜臺今寂寞。何處覓斯人。</text>
<title>挽人。三首。</title>,<text>孝友敦家世。才華照等夷。至哀纔毀性。危疾復乘時。錯莫孤鸞影。零丁寶樹枝。茫茫神鬼意。畢竟是誰知。</text>
<title>挽人。三首。 其二</title>,<text>天意誰能問。浮生益可悲。蘊珍嗟未售。齎志竟何爲。俊彩沈脩夜。才名漫一時。忍將無限淚。霑寫數行詞。</text>
<title>挽人。三首。 其三</title>,<text>世道紛雲雨。惟君耐久朋。煙花江國酒。風雪梵宮燈。聚散曾何許。幽明遽莫憑。知音從此少。獨立淚沾膺。</text>
<title>挽人</title>,<text>大耋延遐算。盈庭子姓甡。溪山數畝地。耕鑿一閑人。比邑居相近。連姻分更親。長嗟抱衰疾。不得送靈輴。</text>
<title>挽人。二首。</title>,<text>里閈孩童舊。平生分義深。詩書敦世業。溫雅坦胸襟。聚散渾閑事。存亡忍此心。應將吾仲氏。泉路數追尋。</text>
<title>挽人。二首。 其二</title>,<text>曉月荒山路。凄風薤露歌。一身終落拓。萬事竟蹉跎。有後吾斯信。無年理則那。山陽數聲笛。哀淚自滂沱。</text>
<title>挽人。二首。</title>,<text>天地崩摧日。臣民泣涕滂。如何纔國恤。復此歎人亡。長德今淪逝。同朝盡䀌傷。惟應陪羽衛。遠陟白雲鄕。</text>
<title>挽人。二首。 其二</title>,<text>赫世貂蟬貴。傳家氷蘖淸。門庭煥靑紫。蘭玉總才英。百祿天方餉。黃粱夢忽驚。親知日零落。哀淚自沾纓。</text>
<title>挽人</title>,<text>京洛萍逢地。僑居幸接隣。論交何必早。傾蓋卽相親。匣裏琴猶在。人間跡已陳。秋風鳥嶺路。腸斷送靈輴。</text>
<title>挽人</title>,<text>世路今多險。平生事可唏。詩書空富有。官位竟卑微。千里家山遠。孤舟旅櫬歸。呑聲江上別。逬淚自沾衣。</text>
<title>挽人</title>,<text>七十仍加二。浮生得亦難。江湖三畝宅。風月一漁竿。世外紅塵隔。閑中素履安。芝蘭四子在。餘慶會應看。</text>
<title>挽人慈夫人</title>,<text>忝有連姻分。從遊兩胤君。升堂雖未及。截髻敢忘勤。母道家庭肅。閨儀里閈聞。不堪荒壟曉。哀挽咽寒雲。</text>
<title>挽辭</title>,<text>命服旣尊貴。閨儀更飭修。芝蘭家甚富。壽福世無儔。七載城崩後。重泉劍合秋。不堪哀挽咽。荒壟曉雲愁。</text>
<title>挽辭</title>,<text>官爵從夫貴。家宗奕世華。玉溫垂壺範。蘭馥茁庭芽。未就專城養。俄驚大耋嗟。新阡阻執紼。題挽恨無涯。</text>
<title>憶稚子。二首。</title>,<text>人去何當達。書廻未有時。群雛倘好在。幼子最沈思。讀字應多忘。悲啼莫惱飢。乃翁年八十。生見定難期。</text>
<title>憶稚子。二首。 其二</title>,<text>七十生兒晩。年今五歲垂。蘭芽憐茁秀。驥子喜權奇。久隔嬰孩笑。空增老病嘻。關山千萬里。歸夢亦遲遲。</text>
<title>悶旱</title>,<text>一旱經三夏。天其奈赤蒼。已聞秔未播。復道粟生蝗。聖主方修省。群公集廟堂。桑林數千里。嘉澤佇霶洋。</text>
<title>默思。二首。</title>,<text>罪大生猶貸。恩寬海莫涯。家山千里遠。病喘一絲危。風送斜斜雨。煙橫短短籬。默思疇昔事。奚但五噫爲。</text>
<title>默思。二首。 其二</title>,<text>再長天官席。嗟無分寸裨。何曾貪佞斥。未有俊賢推。秖取瘝官謗。終孤聖主知。從來多負犯。遠謫不須悲。</text>
<title>挽辭 疑挽趙龍洲公而未詳</title>,<text>德業三朝舊。文章一世師。儒林仰模範。邦國有蓍龜。鳳去層霄遠。龍亡大澤悲。老成天遽奪。時事轉堪嘻。</text>
<title>挽辭 疑挽趙龍洲公而未詳 其二</title>,<text>晩歲辭軒冕。林泉久遯荒。淸標炯氷玉。正氣颯風霜。耆舊今誰在。忠賢復此亡。感時何限意。回首一沾裳。</text>
<title>贈地主使君李 以時</title>,<text>衆棄誰相記。情親獨使君。每分廚味美。兼惠藥醪醺。關塞陰風急。桑楡暮景曛。自傷筋力盡。何以答慇懃。</text>
<title>偶吟</title>,<text>暝色生原野。孤城畫角咿。淡雲橫作幔。新月細如眉。夢裏家山近。愁邊尺素遲。不知何處笛。吹送數聲悲。</text>
<title>陰雲</title>,<text>炎赫三庚節。陰雲匝月涼。天何有此舛。氣豈異殊方。野老皆愁思。秋禾恐卒痒。調和在燮理。回首望巖廊。</text>
<title>贈鏡城判官趙 祉錫</title>,<text>日暮窮途客。人情異昨今。獨能忘舊怨。今始識君心。問疾書頻枉。憂貧意更深。無因酬惠好。西望只長吟。</text>
<title>又次主倅令公韻</title>,<text>黃髮遠謫叟。秋風獨倚欄。玄雲堆四野。白雨下層巒。疾病沈身久。兪扁妙術難。曾叨內醫遣。難得一來看。</text>
<title>寄䒞兒。二首。</title>,<text>汝年今不少。汝學豈宜慵。一分陰須惜。三餘業可攻。明師尋莫遠。益友更相從。刻意長勤苦。行看汝作龍。</text>
<title>寄䒞兒。二首。 其二</title>,<text>聽父方能子。違親則悖倫。勤誠以持志。忠敬可行身。忤犯何須較。和平一接人。余言不是耄。念念秖書紳。</text>
<title>贈次眞。二首。○郭察訪天成爲居山察訪時。明川妓所產。</title>,<text>嶺路千重險。遐荒一女身。遠來尋骨肉。喫盡萬艱辛。豈但情之至。而能行得倫。余詩表以出。薄俗可令淳。</text>
<title>贈次眞。二首。○郭察訪天成爲居山察訪時。明川妓所產。 其二</title>,<text>可歎吾鄕老。才華自少時。名途初得意。末路竟陵遲。樽酒當年事。存亡廿載悲。天涯今見汝。話舊益凄其。</text>
<title>遣興</title>,<text>抑鬱憑誰遣。尋詩秖暫宣。吟悲聲激烈。覓苦意精專。妙入毫塵細。淸爭月露姸。篇成忽一笑。萬事却恰然。</text>
<title>次洪評事韻</title>,<text>爛熳杯三百。薰濃斗十千。相逢萍水遠。自覺喜懽偏。鼓角孤城暮。炎蒸七月天。若無今夕會。何以慰殘年。</text>
<title>又次</title>,<text>近侍來戎幕。雲山度幾千。推擠今已甚。雨露昔曾偏。夢斷鷄三曉。心懸尺五天。遠遊何必歎。歸騎卽明年。</text>
<title>次李文若嶺東驛曉發韻</title>,<text>嶺海千重險。秋風萬里程。殘星幾點耿。去雁一行聲。象魏心長戀。艱虞淚自橫。長沙病纍客。讀過倍傷情。</text>
<title>次酬李文若</title>,<text>忽忽緣何意。悠悠送此辰。關河千里地。宇宙百年身。且吸樽中醁。何嫌扇外塵。世間多少事。一是任天人。</text>
<title>送洪評事還京</title>,<text>老病吾安用。才名子獨持。何論年輩後。只喜肺肝知。關塞春寒苦。雲山客路逶。桑楡飛景促。不敢擬前期。</text>
<title>次李判書韻</title>,<text>鄭重瓊瑤贈。全勝尺素書。慇懃覩深意。光彩賁寒居。一別何曾覿。閑愁苦未除。若爲靑眼對。細酌得徐徐。</text>
<title>聞眉相凶音</title>,<text>寂寞漣江上。今無一老遺。皇天胡不憖。世道至於斯。志氣風霜凜。文章宇宙奇。未聞哀詔惜。只有士林悲。</text>
<title>后洞㝢居雜詠</title>,<text>太白山前玉馬縣。文殊峯下臥丹村。數間茅屋依林麓。三畝荒田枕石根。謾有退之書滿架。更無元亮酒盈樽。逢人敢說窮居苦。世事如今不忍言。</text>
<title>次林東老 震喬 韻。二首。</title>,<text>空山荒逕足音稀。白屋蕭疏掩竹扉。氷底磵泉嗚咽澁。雪中松柏凍離披。腥塵暗塞何時靜。遠客還鄕未有期。殘照入林煙色暝。坐憐寒雀覓巢歸。</text>
<title>次林東老 震喬 韻。二首。 其二</title>,<text>萬里飄颻逐轉蓬。幾年淹泊臥丹東。山連太白偏多雪。地接基城每苦風。憂世自驚容鬢改。謀身還覺道途窮。尙憐三尺靑萍在。時復龍鳴古匣中。</text>
<title>漫吟。二首。</title>,<text>宇宙窮陰短景催。天涯獨上望鄕臺。遙山急霰蕭蕭過。大野悲風颯颯來。廊廟卽今群策竭。塞垣何日陣雲開。書生未可時危用。莫道明君棄不才。</text>
<title>漫吟。二首。 其二</title>,<text>異地經年鬢雪催。斜陽一嘯倚荒臺。天時正値窮陰閉。人世新經喪亂來。風轉斷蓬何處着。塵埋古劍幾時開。君看諸葛隆中寓。當日誰知管樂才。</text>
<title>有感。二首。</title>,<text>遼河白草遠連天。鶴駕西遊幾日還。大漠煙塵蒙玉質。穹廬霜雪擁寒氈。龍樓不見鷄鳴覲。鴨水空聞雁足傳。獨有腐儒無限淚。秋風洒向塞雲邊。</text>
<title>有感。二首。 其二</title>,<text>綱常千古賴扶持。志士貞操自不移。北闕封章昭大義。南冠束縛抗嚴辭。名懸白日華夷聳。血染黃沙草木悲。欲把楚些招毅魄。可堪西望涕漣洏。</text>
<title>遣懷。四首。</title>,<text>濩落生涯爾我同。眞成鳩拙計難工。十年鼙鼓關山北。半世蒼黃道路中。主聖會當看道泰。時危不敢歎吾窮。腰間七尺蛟龍劍。夜夜衝天氣自雄。</text>
<title>遣懷。四首。 其二</title>,<text>年來漸覺下愚同。收拾疏慵強着工。黃卷心探千聖祕。紅塵夢斷九街中。丈夫事業今猶古。男子行藏達與窮。孟舍北宮安足道。義精仁熟是豪雄。</text>
<title>遣懷。四首。 其三</title>,<text>乾坤飄泊一飛蓬。秖是猖狂世莫容。看劍壯心空自負。斷金知己苦難逢。齊門叩角悲歌客。淸渭垂竿白髮翁。才大古來成必晩。不須怊悵惜顏紅。</text>
<title>遣懷。四首。 其四</title>,<text>茅齋殘照掩蒿蓬。天外浮雲澹夕容。路遠徽音何日得。愁來却憶舊時逢。貧窮莫改簞瓢樂。老大終爲矍鑠翁。惆悵芳樽難可共。滿園孤負杏花紅。</text>
<title>次李鴻山韻。五首。</title>,<text>曾入東林陟梵宮。靑燈半夜一樽同。淸詩却喜鋒偏勁。拙句還慙意未工。天地卽今多戰伐。麒麟誰是策勳功。蒼顏白髮相隨去。願學商山避世翁。</text>
<title>次李鴻山韻。五首。 其二</title>,<text>寂寞溪山數畝宮。生涯甘與鳥魚同。優游散地身常放。曲跽權門態未工。書向靜中方得味。酒從愁裏却成功。新詩鄭重頻相寄。多謝成都市隱翁。</text>
<title>次李鴻山韻。五首。 其三</title>,<text>激烈詩聲動羽宮。難將巴曲比而同。氣淸爲得江山助。語妙應偸造化工。學稼秖緣能鄙事。攻文那復有新功。收旗臥鼓嬰殘堞。且避騷壇矍鑠翁。</text>
<title>次李鴻山韻。五首。 其四</title>,<text>落魄江湖限紫宮。平生身世綠萍同。屠龍絶藝終何用。泣鬼新詩謾自工。脈脈數行憂國淚。寥寥萬里勒銘功。年光荏苒無情極。不惜人間老此翁。</text>
<title>次李鴻山韻。五首。 其五</title>,<text>捷書誰奏未央宮。廿載艱虞四海同。關外使車常自促。幄中籌畫未全工。空懷慨世憂民志。未效擎天浴日功。窮巷寂寥寒夜永。靑燈影裏白頭翁。</text>
<title>次李鴻山詠雪韻。二首。</title>,<text>千村幻盡水精宮。開廓湖山四望同。積素豈容塵垢染。陰機莫測鬼神工。金樽百斛豪家會。鐵騎三更猛將功。痛飮壯圖俱寂寞。只將巴唱和詩翁。</text>
<title>次李鴻山詠雪韻。二首。 其二</title>,<text>雲旗夜下蕊珠宮。素女千群蹈舞同。瓊佩落來光自炫。霓裳飄轉態還工。粧林冷艶梅爭韻。瑩骨淸寒酒失功。坐覺玉京歸路近。御風吾欲逐仙翁。</text>
<title>贈李丈。二首。</title>,<text>靑衫白首競紛紛。林下休官獨見君。繞屋水光明素練。入簾山色媚晴雲。風生健筆詩情放。春入衰顏酒力醺。彭澤向來眞一夢。衡門從此謝塵氛。</text>
<title>贈李丈。二首。 其二</title>,<text>風急天寒白雪紛。淸齋端坐正懷君。丁丁亂杵鳴虛谷。陣陣歸鴉入暝雲。萬事不須長惻惻。一樽差可醉醺醺。林泉何幸幽居近。好伴荷衣脫世氛。</text>
<title>詠雪次李甥韻。三首。</title>,<text>歷亂遙空整復斜。墮來應自玉皇家。輕輕巧作千般舞。片片裁成六出花。寒壁聳奇山更秀。明珠堆艶樹爭誇。高齋捲箔尋詩興。却喜淸新一倍加。</text>
<title>詠雪次李甥韻。三首。 其二</title>,<text>飄蕭蓬鬢帽簷斜。獨跨靑驢向酒家。皓皓玉樓風撼桂。茫茫銀浦浪翻花。寒威慘刻偏難犯。豪意憑陵太自誇。好是滿樽春色煖。酒鄕風味此時加。</text>
<title>詠雪次李甥韻。三首。 其三</title>,<text>輕飄密灑暗還明。平地皚皚一尺盈。漸覺桑田變銀海。忽驚塵世卽瑤京。詩從㶚水橋邊覓。興入山陰舟上生。獨有君山守寂寞。空齋飢臥夢魂淸。</text>
<title>次和李丈。四首。</title>,<text>錦囊傳得兩篇詩。句句淸新字字奇。意較九州神鼎重。光增一掬寶珠遺。千回把玩何曾釋。百遍沈吟未覺疲。欲嘔苦心追逸思。可能螻蚓角蛟螭。</text>
<title>次和李丈。四首。 其二</title>,<text>好是詞林宗匠詩。出塵標格自淸奇。已驚物色都收拾。更覺陳言一脫遺。元化奪來眞宰泣。長風驅處管城疲。回頭試向文江望。翠浪千重舞白螭。</text>
<title>次和李丈。四首。 其三</title>,<text>癡癖平生秖在詩。窮探欲襲古人奇。淸新俊逸靑蓮子。渾厚雄深杜拾遺。逐日狂夫誠可笑。移山愚叟會應疲。沈吟忽起飛騰意。欲上層空跨虎螭。</text>
<title>次和李丈。四首。 其四</title>,<text>故人珍重贈新詩。爲我慇懃歎數奇。交契極知君獨厚。窮途何恨世相遺。雄心斷斷貧猶確。浩氣軒軒老不疲。記取他年雷雨作。飛騰猶是澤中螭。</text>
<title>贈李丈。二首。</title>,<text>寒宵不寐算平生。萬事悠悠只自驚。磨劍十年空在匣。讀書千卷未成名。身同墮葉隨風轉。鬢帶秋霜入鏡明。聞道玩心羲畫妙。欲將前路問君平。</text>
<title>贈李丈。二首。 其二</title>,<text>其地旣同生並時。半生猶未識芝眉。多慙篆刻雕蟲技。坐辱先生長者詩。山野雪殘春欲動。園林風細日初遲。靑溪會趁桃花浪。偸看仙翁一局棋。</text>
<title>次喚仙樓韻</title>,<text>君家江上好高樓。三伏炎蒸爽九秋。靑壁萬尋森玉筍。碧波千頃渺滄洲。登臨自可招仙侶。老病何時辦勝遊。聞說留題多傑句。秖應光焰夜衝牛。</text>
<title>村居卽事。三首。</title>,<text>朝來耕穫暮歸還。地僻村深心自閑。幽草偏生松塢下。寒花多映竹籬間。數甌香蟻兼賢聖。滿架牙籤是馬班。柴門近日無經過。石逕莓苔錦作斑。</text>
<title>村居卽事。三首。 其二</title>,<text>雲自無心鳥自還。我生雲鳥與俱閒。澗邊禾黍無多畝。山下茅茨秖數間。稚子去薪收木落。隣翁來坐有荊班。瓦樽白酒秋新熟。笑採寒花滿手斑。</text>
<title>村居卽事。三首。 其三</title>,<text>昨日隣鷄攘不還。今朝始覺禮爲閑。擧隅誰復知三反。具體要須達一間。濂洛秖今流未歇。尼丘終古孰能班。回頭却看春風裏。萬紫千紅自在斑。</text>
<title>槐院黑葡萄</title>,<text>霑得雲霄雨露滋。好憑高架蔭庭墀。長條繚繞靑虯走。密葉蔥籠翠幕垂。黝漆點濃香欲滴。水精盤瑩色偏奇。遠勞碧海求玄露。方朔當年自可嗤。</text>
<title>靑坡雜詠。二首。</title>,<text>凄風涼雨夜蕭蕭。虛館靑燈伴寂寥。只是狂疏招物議。更無涓滴補淸朝。丹心炯炯終難改。霜鬢星星半已凋。迢遞九苞山下路。五更歸夢落漁樵。</text>
<title>靑坡雜詠。二首。 其二</title>,<text>啾啾積毀哆南箕。折軸沈舟古有之。已向阱中爭下石。却從毛裏更吹疵。寸心許國知何有。萬死投荒分固宜。旅館蕭條寒日暮。北風歸雁數聲悲。</text>
<title>送睦行之 行善 扶侍大夫人出宰延城。二首。</title>,<text>五馬騑騑官路平。板輿扶侍得專城。千帆海舶魚鹽集。十里池荷雲錦橫。琴閣晝閒鈴索靜。玉杯春暖壽星明。自傷薄宦羈棲久。空惱門閭倚望情。</text>
<title>送睦行之 行善 扶侍大夫人出宰延城。二首。 其二</title>,<text>玉筍班中第一人。金章橫帶彩衣身。專城養志晨昏樂。百里分憂寵渥新。田野幾年仍水旱。民生此日正艱辛。看君自是龔黃匹。好作西州有脚春。</text>
<title>次鄭子脩韻。二首。</title>,<text>淡雲殘照近黃昏。山下閒齋早閉門。萬事糾紛輸片夢。百年風味付淸樽。林泉已自成眞逸。車馬何曾有俗喧。珍重故人情獨厚。頻將尺牘問寒暄。</text>
<title>次鄭子脩韻。二首。 其二</title>,<text>半世辛勤占一名。淸時秖欲效微誠。風波滅頂悲當日。林壑莊身判此生。村酒幾邀明月醉。吟笻聊伴白雲行。田園臘盡春將及。擬把躬耕代筆耕。</text>
<title>次贈鄭子脩。二首。</title>,<text>曾入承明鎖直廬。猥將肝膽瀝宸居。身涵雨露靑春澤。魂悸風霜白簡書。四海艱虞增感慨。一瓢生事任蕭疏。知心賴有南隣友。共理煙簑老釣漁。</text>
<title>次贈鄭子脩。二首。 其二</title>,<text>好傍西峯新結廬。知君幽趣在林居。斷無紫陌紅塵夢。富有三餘萬卷書。鋤去草茅渾淨盡。種來花木漸扶疏。滿盤魚錯何須慕。山可茹蔬水可漁。</text>
<title>贈鄭子脩</title>,<text>九苞山下野夫居。萬里村邊一草廬。閑愛甕中新熟酒。靜耽床上古人書。浮名已謝紅塵裏。世事那堪白髮餘。深愧子眞情款款。席門風雪駐吟驢。</text>
<title>次鄭子信詠菊韻</title>,<text>好占園林歲暮天。衆芳凋後獨嬋娟。幽香細動風霜裏。冷艶淸臨月露前。盈把摘來眞可惜。滿樽浮出更堪憐。平生知己陶彭澤。三逕栽培豈偶然。</text>
<title>書懷。二首。</title>,<text>松楸南望杳茫茫。霜露羈懷倍自傷。夜夢幾回驚惝怳。時羞久隔薦馨香。塊苫錯莫餘生在。風樹悲涼夕照忙。最是林間聞反哺。不堪零血滿衣裳。</text>
<title>書懷。二首。 其二</title>,<text>苫廬孺慕奄三霜。弟髮兄顏各老蒼。姜被未酣聯枕樂。鴒原還惜別懷忙。風塵潦倒功名薄。雲嶺微茫道路長。惆悵夜來歸夢好。棣華春草滿池塘。</text>
<title>贈李順應求寫杜草堂短律</title>,<text>丁寧煩寫草堂詩。可但憐君筆勢奇。千載此翁眞起我。九原如作捨斯誰。篇篇總是哀時恨。句句無非戀主辭。堪笑右軍書絶妙。黃庭謾博白鵝爲。</text>
<title>送鄭子信赴任林川。二首。</title>,<text>佐幕纔從嶺海旋。一麾今復出林川。固知共理分憂重。須得蘇殘起弊賢。官路雪消芳草細。郡齋春淡早梅姸。惟應髫曰歡迎處。惠氣仁風溢馬前。</text>
<title>送鄭子信赴任林川。二首。 其二</title>,<text>專城仍得近庭闈。孝理恩私世所稀。反哺庶伸烏鳥志。回頭何歎白雲飛。銀鱗入饌魚偏美。紫甲供廚蟹更肥。東閣淸閑公事少。彩衣頻向北堂歸。</text>
<title>謝李順應員外惠曆日臘藥</title>,<text>新詩華翰直南金。藥裹蓂書好意深。欲與老農知節序。更敎災疢免侵尋。星辰錯落森開卷。龍麝氤氳暗襲襟。人所背馳君獨爾。百年珍重見眞心。</text>
<title>又贈林川</title>,<text>曾入蓬萊紫極宮。幾年香案侍重瞳。秖今白首虀鹽冷。更向黃堂簿領叢。撫字但能勤惠愛。班資何用計卑崇。漢庭卿相君看取。多出循良長吏中。</text>
<title>飛鶴。次鵬擧韻。</title>,<text>一片霜毛杳九穹。數聲淸落碧雲中。自矜逸翮超塵垢。肯與群鷄拾蟻蟲。蓬島到來花照海。瑤池歸去月涵空。如何躍上煙霞背。駕得三山萬里風。</text>
<title>伏聞以虹變罷闕內營建。感而有作。</title>,<text>新宮聞說罷經營。朝野爭瞻日月更。罪己古稱殷后美。畏天今睹聖君明。黎元拭目看新化。穹昊回心享至誠。萬歲太平從此始。孤臣喜極自沾纓。</text>
<title>春來。二首。</title>,<text>老去偏知歲月催。春來那復好懷開。尙餘報主心空赤。奈此憂時髮盡皚。柳眼嫩黃纔欲動。草根新綠已潛回。裁詩未得排愁悶。更進樽前竹葉杯。</text>
<title>春來。二首。 其二</title>,<text>窮陰短景苦相催。病眼逢春爲暫開。幽磵細波初漾綠。遠峯殘雪尙餘皚。尋花舞蝶聯翩至。選柳歌鸚次第回。佳景已抛身漸老。莫辭頻覆掌中杯。</text>
<title>有懷南公著 重晦，申君澤 濡 諸君子。</title>,<text>雨散雲飛不可尋。追思愆咎愧生心。西歸關塞風霜苦。南入滄溟瘴霧深。魂斷幾回迷去夢。雁飛無處覓來音。寒齋獨掩荒郊夕。風色蕭蕭雪滿林。</text>
<title>懷南公著。三首。</title>,<text>君遷絶海我歸田。每一尋思卽赧然。豈意罪魁終獨免。枉敎恩譴及諸賢。冥冥瘴氣蒸成霧。漠漠鯨波怒接天。爲報神明須善護。莫令菑疢或來纏。</text>
<title>懷南公著。三首。 其二</title>,<text>休將詞賦續騷家。自是耽羅異汨羅。聖度卽今恢納汙。孤忠寧許竟懷沙。懸知文變潮陽俗。更道珠還合浦波。他日鬱林船上石。淸名留得滿天涯。</text>
<title>懷南公著。三首。 其三</title>,<text>聞說瀛洲碧海灣。漢挐應自是神山。靑浮鼇極蒼茫外。玉立鵬波浩渺間。琪樹影中鈴索靜。白雲堆裏訟庭閒。仙風吹送雙鳧舃。會向蓬萊紫殿還。</text>
<title>睦達夫 兼善 御史見訪窮巷。二首。</title>,<text>村巷傳呼御史驄。繡衣斜日照玲瓏。風塵京國經年別。樽酒田廬此日同。存沒不須傷往事。攀歡聊復倒深衷。赤城歸路無多遠。且駐行軒莫告悤。</text>
<title>睦達夫 兼善 御史見訪窮巷。二首。 其二</title>,<text>一笑纔開便解携。暮年離思更悽悽。柴扉寂寂空齋掩。驄馬蕭蕭落照低。契合本來忘勢利。浮沈何必歎雲泥。石橋西畔垂楊路。夜夜相尋夢不迷。</text>
<title>謝李郞中吉應 星徵 惠曆</title>,<text>新蓂一部遠相貽。珍重深情似子稀。禾麥好尋耕稼候。苽蔬仍識種栽時。殘年行逐窮陰盡。獻歲催將淑氣歸。四序推遷人易老。不堪危鬢日絲絲。</text>
<title>林亭</title>,<text>自無塵事得關情。閑向林亭曳杖行。百濟城邊雲欲斂。九苞峯上雪初晴。吟髭迥帶孤霞映。望眼遙隨白鳥明。景物可怡身世逸。不將魂夢到簪纓。</text>
<title>丙申新春。三首。</title>,<text>生年五十二回春。鬢髮蒼浪逐歲新。葵藿有忱空向日。鷦鷯隨分且安身。窮陰欲解寒威斂。姸旭初舒淑氣氤。紅綻杏花靑染柳。索居從此不寒貧。</text>
<title>丙申新春。三首。 其二</title>,<text>軟風暄日已噓春。坐見乾坤歲又新。有水有山三畝宅。無愁無病一閒身。盤中細菜芳初嫩。杯面濃香暖更氤。莫恨門前來客少。好花幽鳥不嫌貧。</text>
<title>丙申新春。三首。 其三</title>,<text>年去年來春復春。年年厭見歲華新。流光正似弦間矢。浮世眞如夢裏身。野外輕風初細細。日邊晴靄已氤氤。從今物色添詩料。誰謂書生活計貧。</text>
<title>送舍弟煕叔赴三水。二首。</title>,<text>鴒原往事只摧腸。白首餘生淚共滂。乍喜一堂方樂湛。豈堪千里又分張。天低厚峙黃雲暮。風振孤城黑水揚。從古紇干寒凍地。好宣王化發春陽。</text>
<title>送舍弟煕叔赴三水。二首。 其二</title>,<text>會時恒少別時多。世故驅人不奈何。末路險艱行幾躓。秋風衰颯鬢俱皤。黑龍江闊西流遠。長白山雄北峙峨。關塞極天音信阻。相思那得夢魂過。</text>
<title>次贈金正郞齊休 周。○二首。</title>,<text>惆悵前期未有期。暮天雲樹思無涯。心交莫逆何曾斁。世態多端摠已知。叢菊獨開新熟酒。淸篇忽枉故人詩。不堪西望孤吟斷。風雨蕭蕭木落時。</text>
<title>次贈金正郞齊休 周。○二首。 其二</title>,<text>鵬翮搏風素所期。如何垂翅海雲涯。五車勤苦終何用。萬事升沈不可知。陶令去官惟愛酒。高生到老却能詩。相思歲暮離憂集。鷄黍過逢定幾時。</text>
<title>送李子方 禬 出牧耽羅。二首。</title>,<text>世途從古足嶔崎。君子由來一險夷。關嶺北踰山不盡。瘴雲南泛海無涯。百年心眼偏能大。萬事升沈勿用悲。聞說遐荒凋瘵甚。定將嘉澤浹民肌。</text>
<title>送李子方 禬 出牧耽羅。二首。 其二</title>,<text>湖外分張恨已多。天涯此別更如何。蠻鄕瘴癘那堪近。鯨海風濤不可過。忠信仗來應自得。神明扶處定無他。前期叵耐三朞遠。君髮蒼蒼我鬢皤。</text>
<title>送李校理 沆 爲便養出守扶安</title>,<text>暫辭螭陛得專城。爲切林烏反哺誠。雲盡海山靑滴滴。雨晴宮柳綠盈盈。深知承養歡情溢。行見蘇醒惠政成。最是聖恩偏感結。寸心長向北辰明。</text>
<title>送寧越倅</title>,<text>長思淪逝痛心脾。遠別那堪復此時。強把深杯愁未解。欲分征袂涕先洏。雙鳧杳杳江天迥。五馬蕭蕭嶺路危。好入煙霞爲吏隱。從敎氛祲滿坤維。</text>
<title>送舍弟煕叔之任耽羅。二首。</title>,<text>投筆年來做得何。一生長是宦遊遐。東窮日域北三水。西極鴨江南漢挐。愴慘別懷腸幾斷。蹉跎容色鬢全華。不堪一雁孤飛去。天海茫茫渺莫涯。</text>
<title>送舍弟煕叔之任耽羅。二首。 其二</title>,<text>氷蘗淸操凜自持。君今眞不忝家規。身邊未愛貂裘煖。櫪上誰憐款段嘶。冒險豈辭風浪遠。分憂特荷聖明知。想應旌節重臨處。髫白歡聲動海湄。</text>
<title>送人作郡</title>,<text>三年薄宦走風塵。秖爲高堂有老親。聖渥卽今紆紫綬。板輿仍得伴靑春。雪殘東閣梅花嫩。波動南塘柳色新。遙想縣中詞訟絶。彩衣歌舞趁芳辰。</text>
<title>送人作邑</title>,<text>關塞風塵歲月多。孤城落日動悲笳。哀歌慷慨空彈鋏。壯志飛騰欲挽河。山邑丐閒應自得。桃源無路秖長嗟。秋來準擬投東道。借問高明意若何。</text>
<title>次仲擧韻。二首。</title>,<text>雲自怡情鶴自馴。野居幽趣本淸眞。懶知流俗難相合。閒覺壺觴可與親。林壑卽今塵外跡。煙霄曾是夢中身。前池雨洗春波淨。坐看群魚競躍鱗。</text>
<title>次仲擧韻。二首。 其二</title>,<text>放狂於世自難馴。嘯傲林泉養性眞。秖與琴書爲狎友。更兼魚鳥是情親。閒心省事曾何慮。至道無形患有身。荒逕客稀長不掃。老苔春長碧龍鱗。</text>
<title>贈仲擧</title>,<text>獨步騷壇振珮珩。才華誰復似吾甥。文章酷嗜班生健。詩律深追杜老精。自笑暮年餘習氣。每將新句鬪先鳴。溪山側近無塵事。好是吟哦畢此生。</text>
<title>次仲擧。三首。</title>,<text>道泰斯行否莫行。向人何可作哀鳴。身如老竹經冬瘦。心似淸氷徹月明。黃鳥故尋紅樹囀。白雲閒傍碧峯生。三杯春酒新詩就。萬事人間一羽輕。</text>
<title>次仲擧。三首。 其二</title>,<text>山下池邊小草堂。葛巾烏几老書生。一心長有安閒樂。兩耳淸無毀譽聲。波動綠荷魚潑剌。雨晴芳樹鳥嚶鳴。新詩相贈何珍重。句句淸奇字字精。</text>
<title>次仲擧。三首。 其三</title>,<text>城市風塵撲面飛。幾年奔走束朝衣。摧殘筋力無多健。衰颯容顏減舊輝。流俗背馳終落落。雲山相對卽依依。固知白首歸來晩。猶勝郞當老不歸。</text>
<title>贈鄭子脩。二首。</title>,<text>春盡林花紅已飛。雨荒庭蘚綠成衣。微茫遠樹疏煙色。閃映遙岑落日輝。驥老豈堪千里騁。鷦微纔足一枝依。吟笻欲去仍延佇。留待西林獨鶴歸。</text>
<title>贈鄭子脩。二首。 其二</title>,<text>黃鸝淸囀燕嬌飛。春日新成白袷衣。輕把柳絲憐䙚䙚。細牽花蕊弄輝輝。世途險澁那能出。林壑寬閒自可依。更有子眞交耐久。白頭靑眼喜同歸。</text>
<title>懷滿浦舍弟煕叔。二首。</title>,<text>凄涼荊樹幾枝餘。白首人間只爾余。老去不堪長作別。愁來那得暫時舒。風驚斷雁鳴何急。雨打寒林葉半疏。惆悵關河千里隔。三秋未見寄來書。</text>
<title>懷滿浦舍弟煕叔。二首。 其二</title>,<text>秋來消息隔邊城。過雁何曾尺素呈。我已容顏成老醜。君今鬚鬢亦蒼浪。俱臨晩暮衰遲日。不耐分張戀恨情。怊悵一樽空瀲灎。滿階黃菊近重陽。</text>
<title>大殿延祥</title>,<text>和風應律藹春暉。一朶祥雲繞殿飛。天覆群生均惠澤。日新心學盡精微。明良際遇斯爲盛。孝友仁聲古亦稀。四闢舜門無闕事。競將華祝拜彤闈。</text>
<title>立春帖子</title>,<text>璿衡星斗自相催。丹禁靑陽此日回。雉尾影高祥霧靄。螭頭香動瑞風來。民煕四野歡聲溢。道泰千年慶運開。最是百工齊獻壽。南山晴翠入天杯。</text>
<title>劉長卿客舍 月課</title>,<text>天祚三韓慶未闌。龍輿南幸萬人看。靈泉觱沸陽和暖。禁衛森嚴劍戟寒。八路更瞻天日朗。千秋長得聖躬安。窮閻髫白爭懽抃。不獨丹墀舞百官。</text>
<title>錢起扈駕</title>,<text>淸蹕南巡趁曉鍾。溫泉遙指彩雲重。從來已疾稱神井。定是噓炎有燭龍。西海際天深萬丈。南山拔地聳雙峯。欲知聖壽齊山海。看取臣民喜氣濃。</text>
<title>風送荷香入酒來</title>,<text>漭沆靈池溢鏡光。荷花千頃彩雲張。無邊秀色回天眷。有意泠風送國香。吹入玉樽添馥郁。氣濃金斝醉芬芳。侍臣何幸陪仙賞。馨德千秋奉聖王。</text>
<title>雲依帳殿結爲樓</title>,<text>碧洞丹崖琪樹秋。鸞輿仙賞俯淸流。祥雲總爲宸遊出。瑞彩偏依帳殿留。縹緲結成銀牓迥。參差飛作繡甍浮。嘈嘈天樂空濛裏。疑入瑤臺十二樓。</text>
<title>漏聲遙在百花中</title>,<text>九天仙漏滴殘更。萬樹宮花覆綺城。丁丁乍逐香風遠。點點偏含露氣淸。暗催雙闕鷄人唱。輕雜千官玉佩鳴。紫宸長日趨朝早。銀箭金壺夜夜聲。</text>
<title>天顏有喜近臣知</title>,<text>玉燭祥輝洞海寰。淸朝無事萬機閒。春濃上苑千花纈。雲擁蓬萊五彩斑。已覩和風生黼座。更瞻黃色溢龍顏。丹霄咫尺趨陪處。何幸明時玷近班。</text>
<title>杜陵花竹夢郊居</title>,<text>春來雷雨發萌芽。客淚初收建水涯。歸夢已隨莊蝶去。郊居誰謂杜陵賖。分明橋外曾移竹。惝怳窓前舊種花。多謝故人詩鄭重。好將靑眼趁韶華。</text>
<title>香雨微時引百官</title>,<text>萬花低壓玉欄干。百五風光春未闌。微雨灑來開九闕。華筵張處引千官。空濛正好天香濕。霡霂爭如聖渥漙。歲歲佳辰叨盛宴。酬恩只有寸心丹。</text>
<title>三年多難更憑危</title>,<text>三年漂泊可如何。四海干戈兩鬢皤。間道暫時眞幸脫。危樓此日更堪過。洞庭水色兼天遠。巫峽猿聲向夕多。怊悵湖山非故國。獨憑層檻一悲歌。</text>
<title>雲碓無人水自舂</title>,<text>千峯嵐靄碧氛氳。匹馬來尋不見君。松偃石壇迎夕照。水通瑤碓隔秋雲。驚波落處騰騰響。寒杵鳴時磔磔聞。惆悵郡齋還獨去。不堪塵事日囂紛。</text>
<title>雨中春樹萬人家</title>,<text>鳳城無處不宜春。鑾輅乘春下紫宸。漠漠瑞雲低碧複。霏霏香雨浥紅塵。千家嫩柳空濛遠。萬戶濃花綽約新。品物咸亨寰宇泰。一元和氣藹洪匀。</text>
<title>天廏新頒玉鼻騂</title>,<text>月窟權奇躍赤麟。天閑殊錫聖恩新。噓風玉鼻偏矜氣。逐電霜蹄更絶塵。自是飛騰千里駿。休誇穠艶一枝春。二生故事君應續。能賦相如老有神。</text>
<title>訪花隨柳過前川</title>,<text>芳郊煙景媚靑春。步出晴川岸葛巾。露浥好花紅更嫩。風含新柳綠初均。可憐品物萌生意。何限陽和發育仁。佳興此時無與晤。杏壇回首浴沂人。</text>
<title>百年多病獨登臺</title>,<text>抱病多年兩鬢皚。天涯獨上望鄕臺。佳辰每向愁邊過。京國時憑夢裏廻。山擁岷峨秋色遠。江連吳楚夕陽開。艱虞未解身空老。稷契初心歎已灰。</text>
<title>獨留靑塚向黃昏</title>,<text>一曲琵琶雙淚零。歸心抵死骨猶銘。從知寒草連天白。故遣孤墳特地靑。自是坤靈憐國艶。何曾春色到邊庭。依俙眉黛攢愁處。滿磧黃雲日欲冥。</text>
<title>月過漸映樓</title>,<text>南宮淸漏夜悠悠。月色含秋冷欲流。已看素影移金殿。稍覺團光映玉樓。華筵幾處添豪興。虛館偏來照旅愁。楚江千頃煙波裏。孤負空明一葉舟。</text>
<title>東西兩新橋</title>,<text>病涉風濤歲月遙。東西今見兩新橋。波間穩踏鯨鯢背。天上平行螮蝀腰。顧我捐犀何足歎。美君爲政正騰謠。要須未壞防其壞。莫使成功廢一朝。</text>
<title>宿法喜寺後綠野亭。懷孫莘老。</title>,<text>禪宮吟倚最高亭。平野茫茫一望靑。風送遠帆歸極浦。雁隨殘照下遙汀。百年交契情如漆。千里離懷髮欲星。惆悵舊遊無處續。不堪身世日伶俜。</text>
<title>觀公孫大娘舞劍</title>,<text>衆樂聲停寂不讙。秋蓮光射碧雲端。纖腰乍轉陰風颯。玉臂纔揮白日寒。怒電倏來天變色。翔龍驚處海翻瀾。梨園法部皆沮喪。獨得君王帶笑觀。</text>
<title>輞川積雨</title>,<text>得歸郊墅擺塵緣。正値空林積雨天。華子岡前雲羃地。木蘭柴畔水平川。不妨瓦釜炊煙濕。猶喜茅簷暑氣湔。最是一竿風䙚䙚。綠蓑衣拂白鷗邊。</text>
<title>元日早朝</title>,<text>拂曙祥雲靉紫霄。春風先入彩旗飄。彤庭肅穆鵷鸞集。寶座熒煌日月昭。萬國梯航爭恐後。三邊氛祲覺全銷。金膏玉燭昇平業。拜手千年祝聖朝。</text>
<title>銅雀臺</title>,<text>震主威張霸業恢。銅臺高壓柏梁臺。滿宮羅綺爭春艶。長日歌鍾殷地雷。移鼎禍心休自掩。分香悲涕只堪咍。荒原千古秋蕭索。漳水東流去不廻。</text>
<title>失題</title>,<text>紫詔初頒萬貫金。傾朝冠蓋簇江潯。正當玉燭寰區泰。更値陽和令節臨。落日紅粧嬌翠渚。春風錦瑟咽芳林。華筵行樂年年別。涓滴難酬聖澤深。</text>
<title>閒居偶吟。三首</title>,<text>迦葉峯西卓麓東。小齋遙隔軟塵紅。池邊岸幘邀明月。林下披襟引好風。寡鶴數聲來遠渚。閑雲一片在長空。誰知靜裏忘言妙。秖在無絃膝上桐。</text>
<title>閒居偶吟。三首 其二</title>,<text>慵眠晩罷小窓東。已覺荒庭夕照紅。山頂過雲遙帶雨。天邊歸鶴迥乘風。人生草草眞如寄。世事紛紛摠是空。怊悵子期今已遠。床頭塵滿嶧陽桐。</text>
<title>閒居偶吟。三首 其三</title>,<text>白首田園返舊蹤。窮居牢落少過逢。蕭疏風月雙衰鬢。漫浪溪山一瘦筇。已喜身心無俗累。更憐花鳥媚春容。耽詩自笑眞成癖。贏得吟肩聳兩峯。</text>
<title>紫竹杖</title>,<text>何年紫玉截孤莖。瘦節含霜入手淸。蒼蘚逕危携過穩。白雲巖迥拄來輕。影隨花月行行引。聲落溪沙步步鏗。醉便索扶吟便倚。老夫從此託平生。</text>
<title>松枕</title>,<text>一枕翛然伴燕居。貞姿曾是雪霜餘。已嗟質樸難諧俗。却愛端方可警余。藤簟瑩如涼水浸。紙衾明似白雲舒。相將好入無何有。豈學邯鄲騁誕虛。</text>
<title>松簷</title>,<text>斫却靑山松樹枝。短簷高架碧參差。何憂赤日炎曦逼。未許斜風急雨吹。黃雀競巢欣有託。白雲來宿不須期。匡床睡罷悠然處。贏得涼陰滿酒巵。</text>
<title>次金進士 鏄 壁上韻</title>,<text>君家接近退陶居。德業遺風定未疏。後學幾人知鑽仰。當年一理貫鳶魚。休誇刻意新詩句。好是潛心古聖書。試向天淵臺上望。淸江溶漾碧涵虛。</text>
<title>克侄往關西久不還。夜坐有懷。</title>,<text>愁懷悄悄夜漫漫。遊子西遊幾日還。只爲飢寒昧生理。更無甘旨慰慈顏。霜風振野征衣薄。凍雪埋山客路艱。仕有爲貧誰借力。不堪衫袖淚痕斑。</text>
<title>風浪</title>,<text>雪山銀闕迥崢嶸。猛勢雄聲孰與爭。羊腸轟轕千車壯。龍塞飛騰萬馬獰。掀簸直愁天柱折。狂奔還怕地維傾。檣摧帆斷知多少。惆悵無人斬巨鯨。</text>
<title>醉興</title>,<text>晩歲神交託麴生。世間餘事不須驚。生前且喜騰騰醉。身後誰求赫赫名。南磵好風吹面過。東峯晴月照襟明。萬緣百慮都消盡。贏得胸中一太平。</text>
<title>偶吟。二首</title>,<text>蓬鄕迢遞隔楓宸。萬事都抛一散人。白酒醉眠幽戶下。靑藜閑步小溪濱。身名何用垂千載。世味深知備五辛。宦海秖今風浪惡。不妨淤澤作潛鱗。</text>
<title>偶吟。二首 其二</title>,<text>未敢披雲謁帝宸。秪宜隨分作閑人。心醒明月淸風裡。跡浪荒山野水濱。事業已甘歸寂寞。簞瓢不必厭艱辛。溪童擧網歸來晩。贏得盤中赤玉鱗。</text>
<title>漫吟。二首</title>,<text>難將疲薾廁豪雄。斂跡歸休寂寞中。三逕煙霞供獨樂。一時勳業付諸公。疏疏過雨靑林外。冉冉流雲碧岫東。午睡起來推枕笑。滿衣香襲綠荷風。</text>
<title>漫吟。二首 其二</title>,<text>霾天新霽月初盈。露洗星河夜氣淸。池水淨涵蟾影動。墟煙淡抹樹陰橫。朝賢自有匡時略。野老空懷慨世情。惟喜李甥居止近。共將詩酒託平生。</text>
<title>大雨</title>,<text>駕電驅風雷鼓催。冥冥雲霧撥難開。崩騰勢似千軍躍。颯杳聲如萬馬來。溪澗漸看河海漲。山林疑有鬼神廻。欲超世界窮奇賞。須上憑虛百尺臺。</text>
<title>雨晴</title>,<text>風生庭樹衆蟬鳴。雨脚初收日漏明。餘溜泫簷時點滴。亂雲棲樹尙縱橫。已憐濯濯荷花淨。更喜翩翩燕羽輕。試上亭皐觀野稼。望中蔥翠勃然生。</text>
<title>田家暮景</title>,<text>屋後靑山生夕陰。牛羊歸巷自相尋。村杵隔林鳴谷口。炊煙帶濕壓庭心。濯濯井邊新稻秀。泠泠枝上早蟬吟。炎月欲窮秋已近。小軒風露獨披襟。</text>
<title>憶石泉舊遊。偶成一律奉呈朴龜谷 𥠷。兼寄儀叔從弟。</title>,<text>當時同上石泉寺。古木蒼藤鎖白雲。風壑月明松韻迥。苔崖夜靜水聲聞。添燈共讀三閭賦。把酒時論吏部文。怊悵別來音信斷。滿庭芳草落花紛。</text>
<title>謝金丈見訪</title>,<text>窮巷寥寥人客少。柴扉獨掩小茅茨。忽驚杖屨親來訪。更覩瓊琚辱和詩。秖有笑談開素抱。恨無淸濁倒深巵。斜陽相送衡門外。厚意將何得報之。</text>
<title>贈李甥</title>,<text>聞說他鄕倚着難。故林今日盍歸還。人情冷薄誰能保。骨肉因依足自安。赤岸水邊耕稻隴。朝陽洞裏掃柴關。簞瓢饘粥無餘事。到此生涯得苟完。</text>
<title>次李甥韻。二首</title>,<text>紛紛時議喜雷同。漠漠雲陰蔽昊穹。積水有波何日定。秋林無葉不從風。夷羊滿野蘭芳悴。烏鵲盈枝鳳影空。誰識君山攬哀涕。中宵不寐倚簾櫳。</text>
<title>次李甥韻。二首 其二</title>,<text>閑雲倦鳥入遐觀。盡日高吟意未闌。拂岸柳絲靑細細。聳池荷葉碧團團。年光似水趨崖壑。身世如鮎上竹竿。恩渥累朝俱未報。白頭空有寸心丹。</text>
<title>楡岾寺山映樓。次李白軒 景奭 韻。二首</title>,<text>軒相當年物色留。幾人而後繼淸遊。參差傑構連雲刹。森爽飛簷駕水樓。萬壑白雲初霽雨。千林紅葉正酣秋。危欄欲下仍吟倚。要看氷輪湧嶺頭。</text>
<title>楡岾寺山映樓。次李白軒 景奭 韻。二首 其二</title>,<text>欲行還被老僧留。遲我毗盧一日遊。涼雨乍晴風滿樹。陰雲初散月當樓。心淸巖澗泠泠響。興入巓崖色色秋。塵世有緣難久駐。臨風惆悵一搔頭。</text>
<title>淸虛堂。次孫七休詩。二首</title>,<text>點檢諸賢壁上詩。淸虛堂迥獨移時。千重可挹靑山色。萬里難窺碧海涯。白首尙能窮壯觀。丹心只倚有神知。他年却要留遺躅。且續諸賢壁上詩。</text>
<title>淸虛堂。次孫七休詩。二首 其二</title>,<text>仙區物色摠宜詩。畫閣登臨落照時。山勢北來橫野外。海波東漲接天涯。淸遊本自吾曹事。勝賞應無俗子知。更喜菊花能嫵媚。競將寒艶侑新詩。</text>
<title>淸澗亭。次叔祖鹿門公韻。</title>,<text>萬景搜羅誰復禁。危樓岸幘仍長吟。茫茫孤月漾淸影。漠漠重溟浮太陰。怳見三山白銀闕。醒然一洗紅塵襟。安期子晉衆仙下。笙鶴相過應在今。</text>
<title>海山亭。二首</title>,<text>飛亭蕭灑枕江城。從古關東獨擅名。銀海日生千浪赤。玉山雲盡萬峯明。煙霞氣帶琴書淨。風露涼侵几席淸。若道此身仙分薄。三年那得駐蓬瀛。</text>
<title>海山亭。二首 其二</title>,<text>疏戇初非與世宜。幾年林壑臥淸時。一麾偶把東關外。三載仍淹碧海湄。西嶽晩雲閒作態。南江晴浪淨生漪。只緣荒歲民憂切。怊悵無心選勝奇。</text>
<title>荒城</title>,<text>荒城蕭索吏人稀。雙角吹殘日暮時。風海怒聲遙震撼。雪山寒色迥參差。三年宦味猶腥鼻。千里羈愁摠在眉。長日欲歸歸未得。泉明應笑此翁癡。</text>
<title>寄李鵬擧</title>,<text>朝陽洞裏一閑人。別後風光兩度春。詩在錦囊應日富。壁空蝸舍奈長貧。小松幾許生鱗甲。叢菊如今更茁新。關嶺萬重音信阻。天涯回首獨傷神。</text>
<title>復用前韻遣興。二首</title>,<text>白首棲遲可笑人。行年六十七回春。專城惠化曾何有。五斗生涯只爲貧。田里歲饑民命近。江山春早客愁新。公庭吏散斜陽晩。嘯罷風軒一愴神。</text>
<title>復用前韻遣興。二首 其二</title>,<text>幾年淹泊未歸人。江海風煙又一春。老病何曾爲郡樂。優閑長憶在家貧。階前細甲芳初坼。池面垂絲綠漸新。自笑尋詩強排悶。詩成吟苦轉悽神。</text>
<title>在郡雜詠。二首</title>,<text>蓬山東畔海西堧。吏隱棲遲五閱年。乍去不堪懷舊業。重來可復續仙緣。風濤萬里鯨鵬動。紫翠千峯劍戟騈。江角一聲歸雁起。暮天愁緖更茫然。</text>
<title>在郡雜詠。二首 其二</title>,<text>小城如斗枕晴川。籬落蕭疏十室煙。印匣有塵何用拂。蒲鞭無事只長懸。僧歸楓嶽雲霞裏。帆出東溟浩渺邊。借問東華遊宦侶。賞心誰似此中專。</text>
<title>無題</title>,<text>未能沙漠擁征麾。鳧舃投閑亦自宜。荒峽老農歌惠政。訟庭幽草弄春姿。興牽風月三杯酒。聲動江山千首詩。好是一官兼吏隱。爲煩彭澤莫相嗤。</text>
<title>挽南持平公著 重晦</title>,<text>往事茫然只撫心。存亡此日更霑襟。鵬霄萬里風雲斷。鯨海三年瘴霧深。白璧豈堪埋俊彩。玄琴無處覓遺音。承家賴有諸郞秀。總是珊瑚碧樹林。</text>
<title>代李大諫 袗 子晦。挽沈司諫 大孚 信叔。二首。</title>,<text>文章風節更無儔。人物淸時第一流。經幄幾年敷正誼。憲臺當日凜霜秋。靑雲名利初非樂。白首江湖退亦憂。惆悵高才日陵替。不堪哀淚落雙眸。</text>
<title>代李大諫 袗 子晦。挽沈司諫 大孚 信叔。二首。 其二</title>,<text>峨洋山水郢中斤。莫逆心期獨有君。形穢自驚珠玉映。氣同偏喜蕙蘭薰。紛紛聚散三春夢。冉冉光陰一隙曛。惆悵朱絃從此斷。數聲隣笛不堪聞。</text>
<title>挽李參奉 命哲</title>,<text>大賢之後竟陵遲。攬涕長吟杜子詩。寂寞官資纔一命。凄涼庭樹更無枝。浮生草草還如許。神理茫茫可得推。惆悵暮山溪水上。一回回首一凄其。</text>
<title>挽丁監司 彥璜。○二首。</title>,<text>玉山瓊樹映淸秋。自是朝中第一流。世路極知多險隘。江鄕贏得早歸休。一瓢生事貧而樂。滿目時艱退亦憂。未及百年誰謂壽。哀辭吟斷淚盈眸。</text>
<title>挽丁監司 彥璜。○二首。 其二</title>,<text>花山拚別廿齡前。兩地悠悠夢想牽。三畝去歸眞勇退。一宮羈絆愧淹延。沈痾已訝經年久。凶問那堪此日傳。惟有屋樑淸曉月。平生顏色尙依然。</text>
<title>挽李淮陽 德夏</title>,<text>深深人世少相知。獨與吾君愜素期。談笑百年無厭射。存亡今日有餘悲。金章領郡留遺惠。玉樹承家摠好兒。最是終南山下宅。曉風吹雪颯寒帷。</text>
<title>挽李大諫 袗。○三首</title>,<text>丹旐翩翩祖馬啾。人間萬事此長休。可憐父子同歸日。更是鸞凰倂穴秋。福善道差天莫問。戕賢禍慘鬼誰劉。惟餘藐爾孤孫在。庶見承家後慶流。</text>
<title>挽李大諫 袗。○三首 其二</title>,<text>嗟君家禍慘相隨。天道如何一至斯。萬事荒涼那復說。獨孫孤苦更堪悲。薇垣白簡風聲在。湖右甘棠惠愛遺。怊悵賢才陵替盡。其如時世日艱危。</text>
<title>挽李大諫 袗。○三首 其三</title>,<text>去歲初秋戾洛師。三淸宅裏共伸眉。豈知笑語斯須地。便作幽明永訣時。孝友家風爲世範。淸修志行有神知。可歎玉樹今摧折。倚得蒹葭更是誰。</text>
<title>挽人</title>,<text>纔看旌節出銀臺。忽報東江旅櫬廻。浮世固知如一夢。隙駒何意遽相催。正當邊塞艱虞日。莫盡平生抱負才。回首廣陵泉路隔。兩行淸淚自沾顋。</text>
<title>挽人。二首</title>,<text>白首四朝侍從臣。淸如氷玉出風塵。懶尋勢利趨營路。惟作江湖放曠身。纔喜老星朝北極。却嗟飛旐過南津。可憐朝野艱虞日。萬古靑山好返眞。</text>
<title>挽人。二首 其二</title>,<text>五十年前折桂枝。朝中耆舊似君誰。當時柏府風裁整。幾處專城惠愛遺。聖世憂虞今溢目。善人零落秖增嘻。不堪旅櫬秋江上。哀挽一聲雙淚垂。</text>
<title>挽人</title>,<text>奕世名家寶樹枝。出塵標格映當時。湖南惠愛棠猶在。嶺外澄淸轡更持。萬里滄溟行破浪。一方黎首競伸眉。彤襜乍去丹旌返。一慟臨風匪爲私。</text>
<title>挽沈司諫 大孚</title>,<text>淸如氷玉直如絲。文彩名聲藹一時。靑瑣九重曾穩步。白雲三畝晩棲遲。心存致澤終堪恨。道在簞瓢只自怡。七十二年俄一夢。此生無處覓芝眉。</text>
<title>眉叟相公年八十一歲大拜。承几杖之賜。不佞忝居客右。獲覩盛事。因成一律。以寓賀忱。</title>,<text>九尺長身霜雪眉。天生賢佐爲明時。已將邪遁辭而闢。長使倫綱賴不隳。樑棟卽今須倚仗。林泉何計得棲遲。共看几杖便蕃降。恩禮從來更有誰。</text>
<title>早發金城</title>,<text>平明驅馬出金城。催向新安驛路行。黃鳥好音和露滑。野棠和氣入風淸。靑雲已自塵心息。白髮還嗟世網嬰。回首亂山千萬疊。不知何處是秦京。</text>
<title>北評事權君 瓊 仲章亦遭臺彈。自北幕罷歸。與余相遇於利城谷口驛。時押來都事權德衍以病留利城。仲章與衍爲同姓親。坐語少頃。卽向利城。翌日。仲章因都事之來。寄一書及七言一律。因次其韻以酬之。</title>,<text>曾向風塵擺勢權。憩來田舍寄閑眠。如何削跡投荒日。便是蒼顏鶴髮年。鬱鬱衆山靑未了。茫茫滄海黑無邊。欲知多少傷時恨。看取東流不盡川。</text>
<title>復次仲章韻</title>,<text>北幕佳賓身姓權。昏昏何必醉中眠。男兒報國惟忠節。君子揚名在盛年。慘憺陰雲欺白日。蕭條荒磧是窮邊。艱虞四海堪惆悵。擊楫何人濟巨川。</text>
<title>登磨天嶺</title>,<text>崔嵬層嶺上磨天。一逕縈紆轉幾千。絶壑下臨坑坎黑。危峯森壓鬼神騈。心搖目眩登登怯。僕怖蹄兢步步顚。惆悵畏途難再過。孰能輕擧出雲煙。</text>
<title>望海</title>,<text>萬里滄溟一望開。乾坤軒豁露端倪。世界本來無障癡。人生空自鬧醯鷄。蓬萊方丈應非遠。金闕銀臺若可躋。從此飄然揮手去。紫煙仙客好相携。</text>
<title>塞隈</title>,<text>明時遷播事堪欸。尙丐殘生傍塞隈。九死敢忘明主德。萬方難解世人猜。雲從在德城邊起。雨度明原野外廻。虛館寂寥無與晤。獨將愁思謾書灰。</text>
<title>次主人令公韻</title>,<text>平生朋友孰相先。老向關山萬里遷。道德豈知聃老白。文章空愧子雲玄。延延縷命沈痾日。漠漠閑愁暮雨天。賴有使君隨令節。剩將樽酒慰殘年。</text>
<title>又次前韻贈使君</title>,<text>微軀有底出人先。躐取崇資歲屢遷。每愧當官才淺淺。更能於道識玄玄。災生福過皆由己。隨分安身莫怨天。賴有使君憐老病。異鄕猶得寄餘年。</text>
<title>偶吟。二首</title>,<text>曾隨鵷鷺廁朝行。長入靑霄近耿光。只擬丹心殫補拾。那知白首墮愆殃。磨天嶺接千重海。在德城連萬仞岡。惆悵暮鴉歸已盡。一鉤初月照蒼茫。</text>
<title>偶吟。二首 其二</title>,<text>九苞山下小茅廬。曾是先生舊弊居。千里塞垣成落魄。五更歸夢幾虛徐。群雛索莫誰相念。三畝荒蕪定未鋤。怊悵邊城秋日暮。數聲笳角入雲虛。</text>
<title>寄贈趙半刺 祉錫，洪評事 萬朝。</title>,<text>關北雄藩是鏡城。元戎須仗一時英。判官文雅霜臺彥。評事才名近侍淸。碧油帳灎金樽酒。紅粉歌縈玉笛聲。堡鎭秖今猶設險。莫將酣讌忽邊情。</text>
<title>次李文若登旄頭德韻</title>,<text>溫井泉邊一笑開。浩然巾冒雪花來。文章燁燁光千丈。志氣昂昂出九垓。聖世逸才嗟坎壈。羸驂長路且徘徊。白山靑海蒼茫裏。去國違親恨豈裁。</text>
<title>次酬李文若。二首</title>,<text>曾隨簪佩入彤庭。密邇天顏講聖經。老醜每慙追俊逸。心肝自擬炳丹靑。蒼茫一覺雲間夢。漂落長爲水上萍。寂寂邊城寒日沒。淸笳哀怨不堪聽。</text>
<title>次酬李文若。二首 其二</title>,<text>徂歲殘暉忽若流。黃沙白草是遐陬。時艱衮衮歸彈指。世故茫茫入掉頭。萬里風霜龍塞月。九重雲物鳳城樓。可憐抱病長沙客。知復長沙幾歲留。</text>
<title>次洪評事贈李令文若韻</title>,<text>朔風號怒掣重裘。江上胡山近白頭。曾昔廟謨開六府。秖今關塞壯千秋。百年落拓悲孤躅。萬里漂浮作遠遊。好是水萍成邂逅。一樽相對滌閑愁。</text>
<title>又次前韻酬洪評事</title>,<text>長白山連紫塞城。靑油賓佐得賢英。已嗟飛筆風飆疾。更愛新詩玉雪淸。雲間暫鎩沖天翮。日下仍緘瑞世聲。幸賴謫居相住近。時時萍水溢歡情。</text>
<title>新年</title>,<text>京華南望莽長天。雪嶺氷河路幾千。已恨膏肓嬰舊疾。更驚時序換新年。那將生事隨鷄口。謾有鄕心在鶴前。惆悵夜來歸去夢。佩聲淸入紫雲邊。</text>
<title>次龍湖從弟許子瞻 嶨 韻</title>,<text>萬事悠悠不欲知。閒情惟付一枯棋。且將嬉戲終今夕。安用成虧憶曩時。颯颯陰風吹急雪。蕭蕭寒雀下空墀。千載靈均先獲我。秋蘭紉佩扈江蘺。</text>
<title>次禪雲酬唱。四首</title>,<text>夢入神山上玉臺。玲瓏宮闕是蓬萊。仙葩爍爍低千樹。天樂嘈嘈隱百雷。火棗光融靑玉案。瓊漿香溢紫霞杯。人間偪側難容足。回首風塵不欲廻。</text>
<title>次禪雲酬唱。四首 其二</title>,<text>茫茫滄海接長天。惠好相携上翠巓。秦地昔曾名下士。異鄕來作飮中仙。已知直道心無愧。更喜新詩筆似椽。陳迹秖今成轉眄。銷愁那得酒如泉。</text>
<title>次禪雲酬唱。四首 其三</title>,<text>擢得蟾宮最上枝。弟兄相繼盛名垂。從來積善流餘慶。共道明恩不是私。異方春色應須倍。荊樹歡情自可知。行路秖今多樲棘。靑山歸趁白雲期。</text>
<title>次禪雲酬唱。四首 其四</title>,<text>窮居無酒只空樽。朔吹號呼振塞門。塞澗爛銀氷慘裂。滿天寒蝶雪飄飜。時危老病猶孤憤。世泰賢才憶入元。彩鵲不知何事喜。却來西北噪頹垣。</text>
<title>次權字韻</title>,<text>朝市無心競利權。日高猶愛草堂眠。那知白首投千里。忽復沈痾過二年。寒光積雪層氷裏。愁色黃雲碧海邊。從此汨羅千載後。路人應是說明川。</text>
<title>次李校理 寅賓 韻</title>,<text>雲天兩嶺揷天隆。隔閡西南限北東。官路北連沙塞遠。海波東亘地維窮。陰崖慘憺愁氷雪。深谷咆咻殷虎熊。珍重故人相訪約。三春須趁落花風。</text>
<title>效陳簡齋建除體</title>,<text>建章九天上。縹緲祥雲紅。除書猥不才。玉署丹禁中。滿衣御爐香。咫尺瞻重瞳。平生一片心。謇謇期匪躬。定知補衮闕。弱線難爲功。執簡瀝血辭。耿耿披孤忠。破膽霜臺彈。下石紛彎弓。危葉颯秋雨。寬恩荷皇穹。成虧世間事。本自浮雲空。收拾老醜身。山野甘長終。開樽東林月。岸巾南澗風。閉口默無語。橫抱無絃桐。</text>
<title>夜坐讀書</title>,<text>寒齋夜寂靜。窓外雪尺餘。一燈當案明。案上古人書。古人今不在。古書能起余。一讀眼忽開。恍若閱璠璵。再讀心有契。旨哉咀珍美。終然讀不已。義理浩無涘。如何輪扁子。乃將糟粕比。猖狂侮聖言。誣世莫甚此。喟余苦好古。尙志千載下。魯鈍乖世用。屛伏在山野。一室千萬卷。餘年天所假。前言與往行。服膺期不舍。</text>
<title>春夜宴桃李園</title>,<text>行子過逆旅。草草俄頃爾。浮生宇宙間。何以異於此。昨日靑絲髮。今朝雪相似。四序迭推遷。光陰若流水。淸夜秉燭遊。古人良有以。眷彼芳園中。交開桃與李。白白復紅紅。煙景爛繡綺。靑春莫虛擲。人生行樂耳。況乃群季賢。風格競秀美。玉樹吐奇葩。惠連堪幷比。縱我慙康樂。文章頗自喜。良宵發興新。皓月照樽裏。開筵敍天倫。和氣藹蘭芷。花枝折作籌。羽觴湛綠蟻。好風從東來。繽繽吹落蕊。嬋娟香姬御。朱顏粲玉齒。淸談散瓊屑。佳句擢肝髓。語豪鬼神驚。筆健風雨起。紛紛金谷杯。謔浪笑相視。星河耿欲斜。取樂殊未已。軒冕一浮雲。虛名何足恃。達人外形骸。庸夫戀弊屣。風塵跼促生。何似痛飮死。</text>
<title>天竺寺。見樂天詩有感。</title>,<text>來登古天竺。落日松風吹。悠悠四十年。往事堪悽其。白老昔留題。壁間騰蛟螭。先人曾玩賞。余不及見之。摩挲石上刻。雙涕忽橫顋。俛仰獨含情。傍人那得知。踽踽此生孤。淪謫命如絲。雖逢佳山水。感舊只增嘻。溪流爲我咽。林猿爲我悲。都將萬緖恨。一賡香山詩。</text>
<title>偶吟</title>,<text>貧旣不肯去。老亦如期至。黃馘固我道。白髮安用喟。守分生易足。無愁心自適。營營何太忙。嗟爾名途客。</text>
<title>菊花</title>,<text>秋晩百卉腓。時菊獨自芳。鮮鮮黃金色。媚此寒日光。淑節雖傲霜。馨香能幾許。掇英欲有贈。關河路脩阻。佳期何蕩漾。怊悵樽中醑。</text>
<title>詠懷</title>,<text>古人重酬恩。一飯必報之。窮途易爲德。豈在厚惠施。丈夫當坎壈。才能世莫奇。碌碌走風塵。庸夫相與嗤。白眼紛按劍。哀鳴誰復悲。邂逅逢長者。惻隱憐寒飢。懽然進盤飡。救茲阽壑危。鄭重惠好情。感激當此時。一朝取卿相。白日風雲隨。擧手謝疇昔。千金輕一遺。而我避風塵。飄飄萬里羈。仰俯十餘口。囊無一錢貲。寂寞鳳城縣。群山鬱嶔崎。民貧土雖瘠。地僻俗還煕。幸遇數君子。傾蓋如舊知。悶我涸轍急。斗粟頻相資。豈但簞食給。性命賴以支。曰以德報德。嘗聞將聖辭。將何答高義。愧非豹變姿。作詩以毋忘。銘諸肝與脾。</text>
<title>挽蔡進士 震亨</title>,<text>惻惻復惻惻。欲言淚先瀉。早從伯胤遊。屢得拜床下。重以姻親好。益荷情分厚。溫溫君子德。良玉無瑕垢。田園占幽趣。耕鑿安淸貧。詩書敎諸子。文彩何彬彬。伯胤早登龍。臺閣馳英聲。良辰彩舞競。樽酒多歡情。鄕閭咸歎羨。福履期永年。豈知險釁生。奇禍仍纏綿。數載慘六喪。行路亦嗟咨。盈庭玉樹林。曾無一枝遺。窮獨一身在。白首長悲哀。滂滂血涕流。悒悒心肝摧。縱享八耋壽。而無人世樂。奄忽乘大化。萬事一冥漠。故山歸櫬遠。江漢孤舟遲。蕭蕭秋雨寒。颯颯悲風吹。爲善不必福。天道誠難知。尙幸六孫兒。芝蘭茁含滋。他年頭角成。餘慶應在茲。仁者必有後。此言其庶幾。</text>
<title>挽兪 㮋 祖母</title>,<text>人生誰最苦。最苦者寡獨。彼蒼胡不仁。夫人偏此酷。崩城哭噭噭。喪明淚滂滂。光陰九十餘。人事足慘傷。纍纍荒山阿。前後夫與子。蕭蕭松柏寒。窣窣悲風起。丹旐濕曉霜。薤歌凄以咽。惟有一孤孫。哀號聲不絶。</text>
<title>酬尹秀伯 棡</title>,<text>休休坡平子。耿耿勞我思。別來忽三載。思之無已時。天長音信斷。路遠魂夢疑。惠然寄我詩。奚翅瓊琚遺。報之以雙魚。故人情豈知。</text>
<title>詠秋燕</title>,<text>飛飛近社燕。爾歸知不遠。來從何處至。去向何處返。物微有所歸。去來能自適。今我老且病。遠謫北塞北。有家不得歸。臨風空歎息。</text>
<title>寓居鳳城七歌。效杜工部體。</title>,<text>有客有客客鳳城。去鄕千里來避兵。一生貧困天所賦。囊中本無孔方兄。舊國回首風塵黑。天涯飢走百憂生。嗚呼一歌兮歌激昂。窮鬼咥咥笑其傍。</text>
<title>寓居鳳城七歌。效杜工部體。 其二</title>,<text>一瓢一瓢手自挈。南村北村行且乞。低頭促步前致辭。主人不應顏色艴。猛犬群吠欲迎噬。籬邊踧踖秋日沒。嗚呼二歌兮歌正苦。颯颯溪風送寒雨。</text>
<title>寓居鳳城七歌。效杜工部體。 其三</title>,<text>有母今年六十九。蕭蕭鶴髮蒼顏瘦。盤中甘旨苦不足。身上輕煖亦何有。自傷爲子不能養。鞠育深恩恐虛負。嗚呼三歌兮歌最悲。西山日色照我衣。</text>
<title>寓居鳳城七歌。效杜工部體。 其四</title>,<text>有弟遠在湖之西。別來忽已秋風凄。關河迢遰氛祲惡。靑眼何時得相携。昨夜悲歡一場夢。覺後起坐心轉悽。嗚呼四歌兮歌四鳴。天邊獨雁啼一聲。</text>
<title>寓居鳳城七歌。效杜工部體。 其五</title>,<text>莽莽荒山萬重起。蕭條客居松柏裏。囊空瓢罄四壁寒。病婦飢兒奈何爾。千般苦恨一搔首。蒼天使我胡至此。嗚呼五歌兮歌五奏。蒼慘愁雲低遠岫。</text>
<title>寓居鳳城七歌。效杜工部體。 其六</title>,<text>胡塵漲兮朔風吹。大廈將傾誰復支。不知何人坐廟堂。忍驅冠冕歸蠻夷。乾坤漠漠入長夜。禮義掃盡綱常隳。嗚呼六歌兮歌慨慷。魯連已死吾安仰。</text>
<title>寓居鳳城七歌。效杜工部體。 其七</title>,<text>丈夫生世三十未見奇。踽踽他鄕寒且飢。誰知窮途多俊異。衆人見我爭相嗤。蔡澤棲遲終相秦。太公黃髮周王師。嗚呼七歌兮歌已闋。郢中何人和白雪。</text>
<title>長歌行</title>,<text>黃鬚羯奴來灣上。顧眄叱咤生風雷。廟堂達官如駭鼠。低顏膝行色死灰。片言出口誰敢違。滄海可卷山可裂。可憐丙丁被擄民。幾年陷身豺狼穴。千人萬人一得脫。十生九死還鄕里。驚魂散魄未及招。惝怳心情悲且喜。一朝搜出不敢隱。萬里縛送單于庭。爺孃妻子相抱哭。怨氣直上干靑冥。押送官吏何猙獰。大鞭擊背仍怒詈。誰令若曹敢逃歸。國事紛紛皆爾使。不見金閨玉署彥。一語怪妄撓國是。扶持倫紀竟何有。却鎖檻車踰鴨水。不見靑宮與王子。風沙久作穹廬質。秦關日暮馬未角。絶域蒼茫斷歸思。況汝軀命螻蟻微。投畀有北誰復惜。莫謂黔首棄資敵。目前偸安爲石畫。官家令嚴有程期。頃刻少留那可得。疾風颯颯吹黃埃。愁雲慘憺日無色。前催後迫如驅羊。頓足搥胸僵復起。莫將窮冤叫天地。天地無情亦徒爾。吾聞聖人御家邦。父母於民保赤子。惻然匍匐將入井。何忍擠之啗虎兕。民情離合判興亡。邦本自伐將何恃。殘兵數千棲會稽。越沼強吳灑深恥。彈丸孤堞保卽墨。齊復亡城七十二。誠能自強以有爲。轉弱爲強反手易。橫戈帶甲三十萬。大河高山壯封埸。如何不能善用此。俛首甘爲讎虜役。我欲起請尙方劍。先斷誤國奸臣頭。徑超靑海蹋陰山。大呼擊斬天驕酋。拔出窮民水火中。蘇之泰和春風裏。此志濩落恐難成。中夜涕泗空沾被。嗚呼人生此世生亦苟。魯連所以蹈海死。</text>
<title>題忠愍祠</title>,<text>靑丘地形天下壯。涵空巨浸環三陲。名山喬嶽鬱磅礴。大川洪河相浩瀰。千年間氣鍾秀異。往往人傑生魁奇。堂堂統制天所挺。氣岸卓犖眞男兒。頎頎八尺猿臂長。燕頷虯鬚仍虎眉。早年投筆學敵萬。赳赳勇力如熊羆。秋蓮祕術笑白猿。明月妙藝超由基。淸霜紫電閃武庫。豹略龍韜誰得窺。霜蹄早合騁亨衢。長翮久嗟棲卑枝。黃雲塞上一躍馬。縛取狂虜如狐貍。囊中穎脫物不隔。九重一朝垂鴻私。金章纔映滿浦月。玉帳還開滄海涯。煌煌龍節照虎符。肅肅兵甲羅貅豼。魚麗鳥翼自訓勵。赤雀黃龍朝暮治。巍然一方作長城。海寇強梁還可笞。半夜南溟怒濤立。奔鯨噴湧搖凶鬐。東萊城中賊如霧。殺氣漠漠迷朝曦。國家承平百年久。將相文武方恬嬉。大嶺以南無堅壘。達川戰骨高嵾嵯。玉輦西幸渡龍灣。漢京血雨腥風吹。紛紛閫帥爭棄甲。慷慨捐軀知是誰。將軍擊楫洒雪涕。天日慘憺三軍悲。扶桑怒視裂雙眥。斗膽輪囷揚赤頿。桓桓大義激將士。掃蕩仇讎相與期。轅門畫角雜金鼓。號令如山山可移。長戈利戟凜霜雪。白旆黃旗交翠蕤。班聲朝動漢挐岑。組練夜照蛇梁湄。樓船岌嶪若羅星。戰艦嵬峨如列棋。層楯密排雲片疊。大帆高張鵬翼垂。千槳競催躍怒虯。萬棹齊奮騰翔螭。飛廉先驅列缺殿。海神水伯來迎師。千匀之重鳥卵上。百萬驕賊何能爲。玉浦嘗兵水建瓴。露梁乘銳山崩披。煙埋唐項爆猛焰。血漲閑山浮積屍。雷霆隱隱生叱咤。霹靂轟轟隨指麾。翻空白鏃驟雨下。震海赤丸流星馳。風揮電掃詎敢當。破竹之中胡命危。妖氛欲豁瘴塞昏。市虎翻成投杼疑。空令紫氣射牛斗。坐遣豺兕隳藩籬。陳濤四萬同日死。敵勢憑凌誰復支。專征再膺板蕩餘。散卒加額爭來隨。軍容一新士氣倍。玉桴金鞭親自持。龍驤萬斛下蜀日。赤壁千舟焚魏時。雄威燀赫百戰餘。幾斬其將搴其旗。湖南千里百萬民。倚公爲命如母慈。游魂佇見不日平。大樹如何風折之。鼓聲未絶將星落。颯爽精靈箕尾騎。哀哀部曲眼流血。浦思山愁神鬼嘻。家家號哭若親戚。耆老童子皆嗟咨。君王拊髀八彩嚬。十行哀詔如綸絲。驃騎營北海山上。突兀金碧開新祠。煇煇三字自御賜。畫棟朱梁光陸離。鼇城老相壁上記。詰屈灝噩瓊琚辭。蕉黃荔丹籩豆淨。歲時香火供牲粢。昭明英魄在其上。廟庭不敢窺妖魑。客來傴僂薦脯酒。靈風窣窣生寒帷。公亡三十有六載。南服追思曾未衰。瀛波帖息不敢動。至今餘聲驚島夷。落落中興第一功。宇宙大名無時隳。古之名將孰能過。金甌賴公今不虧。當今北狄正桀黠。豕突蛇食恒侵欺。楓宸宵旰已多年。主辱何人思死綏。嗚呼安得起九原。一掃煙塵平月氏。</text>
<title>折檻</title>,<text>飛金雷騰黃霧塞。五侯赫焰薰天熱。誰將曲學誷宸聰。安昌老奸三寸舌。遂令二百年炎祚。一朝風燈吹欲滅。太傅門下無雙士。四海獨立千仞節。傷時嫉邪多慷慨。義膽忠肝一片鐵。排雲稽首明光宮。凜凜危言驚在列。當今大官盡尸素。蟣蝨臣雲憤所切。靑熒三尺尙方劍。願試奸臣項領血。皇穹不容照丹心。白日閶闔風霆烈。繡衣御史何猙獰。黑索已被腰間紲。蒼黃丹檻手自攀。掣斷盤龍雲霧裂。檻折孤臣死不恨。只恐皇綱從此絶。逄干可從泉下遊。聖朝其如覆車轍。褫得諛佞未死魂。堂堂眞氣秋空截。謾道旌直亦何益。神器畢竟輸簒竊。忠臣殉國豈爲身。逆耳從古多摧折。安危利菑樂其亡。憎嫉忠良保奸孼。分明殷鑑在眼中。喪亡相隨那忍說。君不見至今折檻空嶙峋。志士千秋爲悲咽。</text>
<title>祈雨祭詩 任高城時</title>,<text>蓬萊楓嶽英烈神。受命上帝居東維。九井毗盧衆香城。瓊臺石室雲霞帷。煌煌威柄專其雄。總總百靈隨指麾。下臨一方橫目民。功利默施誰能知。赤魃飛行日如火。招災產殃當此時。風埃澒洞亢陽爍。慘慘百稼看枯萎。顚連赤子饑饉餘。東作望斷咸涕洟。守土愚臣愁欲死。敢將菲薄祈神祗。固知區區誠意淺。靈應響答初非期。欻然雷電驅風雲。贏得一犁膏澤滋。神之所賜亦已多。男聲女顏皆嬉嬉。第念車薪烈焰熾。一勺小水功難施。我願明神終大德。稽首紫皇黃金墀。一霈三日大甘霖。滌盡旱祲無些兒。民之所欲天必從。神苟欲爲何難爲。豐年穰穰百穀登。積倉萬斯箱千斯。風調雨順從此始。和氣沖融充兩儀。白叟鼓腹黃童歌。春臺物色長煕煕。豈但守土喜欲狂。可展八彩堯愁眉。大哉神功合天地。民之報事其敢違。再瀆神明罪固深。赤心只怕斯民飢。斯民飢若痌在身。嗚呼明神尙監茲。</text>
<title>人日歎</title>,<text>去年人日雨雪霏。今年人日風且曀。不知天意竟何爲。人日年年輒陰翳。我欲披肝款天闕。稽首玉皇香案前。叱喝奸強廓四海。靑天白日回春姸。從今千千萬萬年。每年人日長晴明長晴明。春臺壽域囿蒼生。</text>
<title>贈李吉應郞中</title>,<text>問君行年四十七。胡乃兩鬢雪絲絲。只爲苦心了官事。良由太息憂明時。氷蘗雅操自家法。棟樑長材嗟位卑。萬里滄海九霄翮。他日應看變化奇。</text>
<title>次和金丈</title>,<text>我有崑崙玄圃之寶玒。懸黎結綠難爲雙。熒光錯落異彩射。皎若燭龍含金缸。卞和已去不復有。幾年韞櫝藏雲谾。有時求價欲沽之。群吠亂噪驚猧狵。排雲擬獻玉墀下。九關劍戟森旗幢。虎豹咆吼天鼓震。擧足欲進心還𢥠。携歸茅屋自歎息。不忍懷寶迷其邦。中宵反側不能寐。耿耿丹忱空滿腔。梧臺燕石正騰價。滿衣零淚何淙淙。</text>
<title>鄭子脩寄詩不來。戲贈。</title>,<text>故人詞藻凌子虛。雲煙明滅奇復奇。贈我玄珠二十枚。千里遙憑罔象遺。芙蓉影斷淸水空。隱几瞑目心如癡。怳然忽問無是叟。妙意有在君應知。</text>
<title>漫成</title>,<text>長天寥廓大地厚。日月烜赫揚光明。丈夫受命生兩間。豈將外物嬰其情。妻啼兒呼百不顧。萬軸黃卷風牕下。曲肱蔬食樂在中。大笑出門何爲者。</text>
<title>題詩贈唐佐 監初魁</title>,<text>漲海浩渺環瓊管。瘴雲炎氛恒晝迷。魚龍雜處蠻俗狵。其中寶產唯珠犀。近者姜生獨秀出。胸中燦燦羅玄圭。五車英華飫咀嚼。閃磹詞鋒熒鷿鵜。我兄禦魅天一方。謫裏一逢欣相携。每賞文章富瑰麗。謂是追風千里蹄。曾將好句表逸才。光價自勝千金齎。十年俯仰人事改。紫荊花飄催白鷄。有弟伶俜亦白首。悠悠存沒空悲凄。往事悲涼那忍說。遺墨宛存當時題。今辰何幸見之子。握手相對還相啼。今君美譽日已播。文彩直欲凌虹霓。直轡高驅翰墨場。筆力可掣滄溟鯢。東坡此語應不虛。朝暮佇看登雲梯。強將荒詞爲君續。却慙珷玞聯玄瓈。一篇成來動哀玉。感古那堪腸似刲。姜生姜生須努力。吾知爾不終蟠泥。嗚呼吾知爾不終蟠泥。</text>
<title>白獸尊 十韻</title>,<text>曙色明金殿。春風啓紫門。妖祥除舊歲。禮賀盛新元。劍佩鵷班肅。香煙玉座尊。急賢方側席。來諫更開樽。瀲灎黃封溢。低昂白獸蹲。三杯嘉儻議。一斗奬危言。軟懦瞻皆聳。忠良氣益軒。亨衢恢直道。治化霈覃恩。堯鼓堪追美。湯盤可幷論。願爲鳴鳳鳥。長得瑞朝暾。</text>
<title>危樓望北辰 十韻</title>,<text>十載干戈多難日。三巴飄泊未歸身。心因戀闕長如醉。淚爲傷時却滿巾。白帝城寒催短景。仲宣樓迥湧氷輪。朱欄縹緲依南斗。碧落蒼茫望北辰。從古衆星環帝座。卽今妖宿彗鉤陳。生民不耐瘡痍慘。穹昊其如覆冒仁。安得彎弧射封豕。欲傾銀漢洗腥塵。壯圖鬱鬱悲霜鬢。歸夢迢迢隔紫辰。但願皇靈恢赫業。寧嗟涸轍死窮鱗。江山寂寂淸宵永。斷雁聲中百感新。</text>
<title>擬登樓</title>,<text>后仲宣於千祀。登玉馬之北樓。眷斯宇之處勢。實荒峽之遐陬。金輪矗以左聳。豐樂峨而前立。倚柏林之陰森。俯邑里之蕭索。曾何足以遊目。羈思鬱其於悒。伊時世之艱虞。値桀胡之肆猾。去故山之千里。飄遠客於異鄕。星霜冉其幾換。拏百憂而增傷。魂耿耿而搖搖。欲奮飛而那可。南枝戀於越禽。北風思於代馬。物固微而懷土。矧最靈之吾人。憑欄檻而矯目。疊嶂橫而鱗鱗。悲鄕國之壅隔。恨剗却之無因。忽擊劍而長嘯。撫平生而自昂。惟天地之是身。一稊米於太倉。參高厚而中立。有任責之非輕。被仁信余爲衣。服禮義余爲裳。勤祖先之遺訓。蹈前修之逸軌。寧溫飽之足求。竊有期於斯世。哀時命之大謬。竟濩落於初志。襲左袵而偸生。愧蹈海之高士。邈天涯而塊處。與窮鬼而爲儔。俟河淸其何時。颯雙鬢之生秋。心慘悽而愴恍。涕縱橫而如雨。長太息而徙倚。白日曖其將暮。風蕭瑟而寒聲。雲慘憺而暝色。禽雀翩而相逐。各投林而棲息。嗟吾生之踽踽。獨廻遑而安適。蓋皇天之悶下。何使我而至斯。仰蒼茫而不可問。空佗傺而蹰踟。</text>
<title>雨中作樂</title>,<text>紫泉淸黃圖謐。萬方來兆庶悅。君王多暇。思與衆樂。乃洞紫闥開玉宸。置旨酒命群臣。羅聲樂於彤庭。敞華筵於龍墀。俄而瑞日陰油雲垂。條風習習。飛雨祁祁。天子乃忽焉不怡。有嚬玉色。何屛翳之喜事。不欲盡朕歡於此日。爰有一介臣逡巡而起。離席而跪曰。臣聞人君樂樂。莫若與民之爲至。樂以天下。孟氏有陳。所好好之。傳載格言。民天惟食。食本於農。苟非自天之霶沛。何以卽三農之田功。方南畝之有事。久雲霓之顒望。致惠雨之及時。良由聖德之深廣。誠萬民之大幸。亦何妨乎官家之飮宴。伶人樂官之愁濕。曷若畎畝之喜忭。彩幕綺帳之霑損。爭如黍稷之充羨。矧雨中雜劇之紛紛。更可助歡笑之晏晏。樂民樂之此其時。聖主胡爲乎不豫。於是天子莞爾而笑。釋然而喜。卿有嘉言。朕乃大覺。命光祿而登觴。詔太常使薦樂。靈鼉亂擊。響雜雷車之融融。魚龍乍戲。恍若得水而騰空。嘈嘈銀竹。共管籥而喧啾。颯颯懸霤。混金石之硠璆。淋灕羽衣。舞袖難飄。觸續鵾絃。繁聲未調。却疑匀天之奏。還如洞庭之張。日角醺醺。彩眉揚揚。冠紳濟濟。劍佩鏘鏘。紛趨蹌而蹈舞。齊上壽而嵩呼。浹嘉澤之廣被。同上下之懽娛。於是百工相和而歌曰。祥雲靉靉。甘澍霶兮。籩豆秩秧。鼓鍾將兮。吾皇好樂。匪獨樂哉。民色欣欣。頞不蹙兮。天澤皇恩。溢九有兮。樂只君子。民父母兮。又歌曰。龍顏酡兮鵷行醉。雷殷殷兮鼓塡塡。鼓塡塡兮民欣欣。堂雲雨兮四海皆春。</text>
<title>玄露授帝</title>,<text>秋風天子。倦萬機想三山。擢金莖屹銅盤。御集靈之高臺。來迂怪於燕齊。文成五利之爭攘。袂紛詭誕之無稽。丹砂莫化於黃金。靑雀影斷於玄圃。朱顏易凋。白日難駐。引領蓬壺。悄焉不怡。於是東方曼倩跪而進曰。臣上界散仙。偸桃小兒。飆輪鶴馭。臣容與而馳驅。閬風瑤池。臣朝暮而遨遊。曾醉戲而簸雷車。謫人寰者今幾星霜。幸逢聖主。得近淸光。謔浪於金馬門裏。詼諧於未央宮中。荷丘山恩渥之重。乏毫忽報效之功。仰瞻玉色。若有不豫。豈大藥之難致。恨不得長生而輕擧者也。臣聞東極之東。玄天杳茫。爰有瑞露。泥泥瀼瀼。得餌之者羽化。非臣則莫能得此。陛下欲之乎。請往取之。遂乃駕長風而上。征騰步景之逸足。翠鬣雲飄。霜蹄電躡。滅沒翩翾。萬里一瞥。歷扶桑之迢遰。凌紫海之蕩潏。瓊波澹澹兮生煙。瑤岑矗矗兮攢碧。琪花簇兮彩霞濃。玉樹騈兮祥霧濕。鮮灝氣之凝華。紛綴玉而垂珠。泠飆吹而乍動。零如雨兮甘似膏。于以承之五彩之囊。忽而去兮倏而來。金壺銀漏兮淸晝未央。天顏喜溢。彩眉春浮。瓊杯瀉出。光映五雲之玄旒。玉盤擎進。香襲赭黃之龍袍。湛神滋之瀲灎。浥靈漿之輕盈。一御兮宸襟滌。再傾兮玉體淸。爽氣飄飄。怳若煉精魄換骨髓。而遺濁世之塵氛。淸風習習。却欲超鴻濛出汗漫。而攬玉京之霓雲。何須三淸之沆瀣。不羨九華之霞實。還笑向來之徒勞。和涓滴於玉屑。謂可老於後天。將萬載而久視。何朝露之未晞。忽玉馬之夜嘶。風悲茂陵之樹。月冷昆明之灰。然則所謂服玄液而延脩齡者。噫嘻其可信哉。嗚呼。生之有死。夜之於晝。逝水光陰。浮漚宇宙。賢愚貴賤之同歸。萬古昭昭乎一理。神仙之有歟無歟。吾未知何藥果可以不死。覽曼倩之茲事。實詆欺夫其王。然徘優滑稽者之何責。惜武皇英明之莫悟也。千歲厭世。白雲帝鄕。吾聞之於華封人也。</text>
<title>高陽池</title>,<text>峴山邐迤而北繞。漢水溶漾而南回。芳草十里之長堤。朱簾萬家之樓臺。是東南之名區。最佳麗於高陽之池。之池也澹兮漫。數頃漣漪。淵兮淨。十丈藍淥。綠煙霏霏。垂楊之萬絲如織。紅雲爍爍。菡萏之千朶散綺。瑤軒繡亭。影落明鏡之裏。曲欄飛窓。光搖畫圖之間。有王人之好看客。諒酒徒豪士之所遊觀。是以荊襄使君。玉樹淸姿。竹林雅趣。宕跌風流。軒昂氣宇。雖千里山河之大。任則重於藩閫。而平生廣達之懷。引壺觴而偃蹇。方其遙岫雲收。芳郊雨歇。麗日遲遲。輕風習習。屛車徒於幕府。脫簿書於鈴閣。鶴氅翩翩。羽扇搖搖。駕言奚適。池上乎逍遙。臨芳洲兮敞錦筵。壓翠渚兮開繡幕。林花爛熳於席邊。嬌妬兩行之紅頰。晴波瀲灎於樽前。色泛千鍾之竹葉。撑畫艇而彩羽不驚。投文竿而錦鱗爭躍。翠袖飄颻於波面。若湘妃漢女之出舞。笙歌縹緲於行雲。怳水底老龍之驚吟。鸚鵡頻傳。鸕鶿屢斟。河枯夸飮。海貧鯨吸。白眼高擡。接罹倒着。淸談亹亹。逸興洋洋。謔浪喧呼。其樂太康。兀玉山之未頹。醉似泥兮能騎馬。紛小兒之攔街。齊拍手而㰤㰤。幾年春風兮秋月。朝出遊兮暮來歸。悠悠醉鄕之乾坤。世中之餘事。焉知池因人而著名。人與池而幷美。紛紛當日尙淸虛樂放縱之徒。夫孰不仰淸芬而欽企也哉。獨恨夫蛙鳴華林。牝鷄鼓翼。九州氛祲。四海蕩潏。岌岌乎帝室之累棋而綴旒。正忠臣捐軀徇國。不遑寧處之日。堂堂方面。爲國重輕。夫何留連欽賞之日不足。不事事於城池甲兵。忽邦家之將崩。以瘝曠高自標致。是所謂臣而不臣。在君子兮奚取。嗟乎繁華忽忽。宇宙茫茫。一夢陳迹。蔓草荒涼。數聲牧笛。半池斜陽。</text>
<title>車下歌</title>,<text>白日曖其西匿。通衢闃其人斷。悄萬家之昏夢。靚寒宵之將半。彼何人兮獨覺。奏苦聲於車下。懷奇寶而莫售。鳴不平於中夜。鍾間氣於海岱。挺國士之無雙。蘊經綸於胸中。藏陋巷之蒿蓬。風期杳兮何許。恨美人之難逢。老冉冉而蹉跎。謇飯牛而爲傭。孰知音於風塵。紛衆侮而群嗤。歲聿暮兮臨淄。寒風疾而颯吹。日黃昏而驅牛。停余車于都門。喧囂寂於九街。夜漫漫其未分。依輪輻而獨處。將以待夫明發。霜露霏而沾衣。慘寒氣於肌骨。魂耿耿而不寐。意忉怛而惆悵。爰敲角而永言。聊以紓夫慨慷。嗟余生之不辰。邈唐虞之已逖。無聖君於今世。孰知余之姱節。布衣單而短窄。羌不足以掩脛。南山粲兮石爛。悵此夜其何永。商聲促以寥亮。劃金石之哀響。信苦調之悲壯。誰不聞而嗟異。聲俄徹於尺五。倏風雲之相感。沛魚水於一堂。終展布於大任。噫志士之生世。多落魄而坎壈。想夫子之當日。幾老死而不遇。非此歌之激烈。詎能得而該輔。琅餘音於靑史。播美聲於無窮。余狂歌於草澤。緬前修之高風。幸身際於文明。沐聖化於南薰。倘異日之賡載。佇稽首而颺言。</text>
