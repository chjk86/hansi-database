<title>中庸詠 十四首○就一物上說。物必有是心。有心後有事。實心道自行。</title>,<text>相傳一箇字。千聖之心法。非高亦非遠。精一能允執。</text>
<title>中庸詠 十四首○就一物上說。物必有是心。有心後有事。實心道自行。 其二</title>,<text>人於天地間。形氣則猶船。道心爲之柁。波濤獲安全。</text>
<title>中庸詠 十四首○就一物上說。物必有是心。有心後有事。實心道自行。 其三</title>,<text>若論以本原。理先而氣後。若論以稟賦。有氣而理具。</text>
<title>中庸詠 十四首○就一物上說。物必有是心。有心後有事。實心道自行。 其四</title>,<text>在心喚做性。在事喚做理。理爲人物性。性是在我理。</text>
<title>中庸詠 十四首○就一物上說。物必有是心。有心後有事。實心道自行。 其五</title>,<text>天所賦爲命。物所受爲性。道日用常行。敎禮樂刑政。</text>
<title>中庸詠 十四首○就一物上說。物必有是心。有心後有事。實心道自行。 其六</title>,<text>道豈須臾離。宜常存敬畏。獨處尤加謹。庶幾無吝悔。</text>
<title>中庸詠 十四首○就一物上說。物必有是心。有心後有事。實心道自行。 其七</title>,<text>浩浩靈源靜。鑑空而衡平。主翁涵養地。提起喚惺惺。</text>
<title>中庸詠 十四首○就一物上說。物必有是心。有心後有事。實心道自行。 其八</title>,<text>一片止水中。點波微動時。此最緊要處。着工在審幾。</text>
<title>中庸詠 十四首○就一物上說。物必有是心。有心後有事。實心道自行。 其九</title>,<text>不動中有主。寂然非枯木。感通豈紛擾。纔發皆中節。</text>
<title>中庸詠 十四首○就一物上說。物必有是心。有心後有事。實心道自行。 其十</title>,<text>靜約無偏倚。動精無繆差。中和本一理。位育豈異機。</text>
<title>中庸詠 十四首○就一物上說。物必有是心。有心後有事。實心道自行。 其十一</title>,<text>問中和中庸。曰性情德行。似二而實一。用功在主敬。</text>
<title>中庸詠 十四首○就一物上說。物必有是心。有心後有事。實心道自行。 其十二</title>,<text>過者非賢智。不及只昏愚。隨時能恰好。精熟仰顔虞。</text>
<title>中庸詠 十四首○就一物上說。物必有是心。有心後有事。實心道自行。 其十三</title>,<text>用中嗟已遠。得善孰拳拳。問強人未見。千載但塵編。</text>
<title>中庸詠 十四首○就一物上說。物必有是心。有心後有事。實心道自行。 其十四</title>,<text>誠自然成就。不是安排作。道却是無情。須去行始得。</text>
<title>龜巖 丁未</title>,<text>龜頭苔髮綠。龜背晴陽曝。貞悔爾須知。主人爲取則。</text>
<title>機池</title>,<text>心頭機事絶。鷗鷺共忘機。機心無復作。不厭到機池。</text>
<title>秋月竹影</title>,<text>竹晚笞階淨。天寒月色多。夜深衫袖冷。翠影正交加。</text>
<title>三恨齋</title>,<text>幼少憐無學。壯年尙面墻。昨非今悟得。秉燭幾悲傷。</text>
<title>送士固之洛 戊申</title>,<text>海口潮回信。江頭雁報秋。故人千里去。雲樹總生愁。</text>
<title>憑士固寄周景遊 世鵬</title>,<text>故人顔似玉。密勿在銀臺。若問龜巖客。寒園學種梅。</text>
<title>登佛日庵前峯。俯窺龍湫，鶴湫。戊午</title>,<text>谷靜山容肅。雲收水面空。歸來日欲暮。天地又秋風。</text>
<title>神興寺。書李寅叔硯匣袱。</title>,<text>浪湧千層雪。林開萬丈靑。汪洋神用活。卓立儼儀刑。</text>
<title>宿安彦驛 乙巳</title>,<text>古驛臨官道。荒涼風雨中。悠悠行色晚。誰與倚樓同。</text>
<title>五十溪龍湫 壬戌</title>,<text>水落千尋直。波飜萬斛舂。人間定何許。毀譽耳全聾。</text>
<title>寢園有吟</title>,<text>新篁初解籜。綠樹自交陰。盡日看無厭。何人會此心。</text>
<title>呈退溪先生 二首</title>,<text>客到溪亭晚。主人倒履迎。夜來無夢寐。相對說羲經。</text>
<title>呈退溪先生 二首 其二</title>,<text>風饕梅斂萼。雪虛竹藏春。末路誰相保。蒼松葉獨新。</text>
<title>戲贈白光勳</title>,<text>莫弄無功筆。須傾有限杯。男兒百年內。幾箇守靈臺。</text>
<title>登靜觀臺 退溪先生改以大觀臺○己巳</title>,<text>眼底滄溟闊。山前綠竹淸。風雩千載意。臺上此時情。</text>
<title>庭中葵。霖雨中開花。爲風所折。在百泉寺</title>,<text>風雨連旬惡。葵心自不緇。只知頭上日。萎折亦何悲。</text>
<title>石臺 百泉西溪</title>,<text>因風褰宿霧。穿壑漾新波。坐久心源淨。歸來卽大家。</text>
<title>鄭丈老使人問病。書以復之。</title>,<text>百花開又落。萬木綠方舒。天地沖融意。悠然臥草廬。</text>
<title>贈安四耐翁 慶昌</title>,<text>莫說人間事。浮生詎有涯。慈航到彼岸。生死是空華。</text>
<title>送虎鯤赴京 己巳</title>,<text>河洛呈圖後。斯文白日明。流傳皆別體。敎養只科程。聖遠難回古。言湮混爲各。漢中諸老在。立雪效存誠。</text>
<title>次結城韻</title>,<text>風光牽別恨。愁殺客途前。遠浦迷靑靄。孤城起白煙。寒梅依砌上。瘦竹繞牕邊。誰識思人意。空軒坐悄然。</text>
<title>次金上舍沛然韻</title>,<text>春寒欺病客。閉閤日高眠。勳業寧期後。行藏已誤前。沈綿身正苦。流落事堪憐。添得離君恨。凄涼到酒邊。</text>
<title>宿安心寺在固城</title>,<text>昔日訪頭流。天王高插天。羣山環四面。退讓不敢肩。今朝到海澨。起伏多層顚。闖闖各自高。壓倒若爭先。所處安可苟。自大者皆然。</text>
<title>畫屛 八首</title>,<text>有馬神且駿。如龍骨權奇。羈勒誰復施。閒放淸溪湄。溪邊饒芳草。渇飮而充飢。雖懷致遠才。柰此無人知。西岑日欲没。戀主空長嘶。</text>
<title>畫屛 八首 其二</title>,<text>老騏病欲倒。崚嶒瘦骨立。龍姿正憔悴。爲爾重鬱悒。雙耳批秋竹。四蹄削寒玉。誰知不凡才。擧世無伯樂。春風吹原野。苜蓿抽新綠。緣溪隨意飽。枯骸漸生肉。性馴解人意。以德豈稱力。善養不遐棄。迷道庶可識。</text>
<title>畫屛 八首 其三</title>,<text>節序屬孳養。空山長草木。牝鹿喜得所。將雛向此伏。麑在兩脚間。飮乳恣跳躍。慈心根至性。䑛犢情罔極。有母必有子。有物必有則。寄語抱兒女。勿謂私慾蝕。</text>
<title>畫屛 八首 其四</title>,<text>晴蜂趁晚衙。巖樹散淸陰。枝間兩好鳥。咬咬送和音。山牕睡初回。感物傷遠心。人自有情聽。鳥本無情吟。無情感有情。使我愁不禁。</text>
<title>畫屛 八首 其五</title>,<text>秋江雙鸕鷀。窺魚立西風。一在古樹頭。一在淺水中。水中與樹頭。相視兩情通。高卑雖有異。彼此心則同。同聲亦相應。氣感意自融。微禽豈獨然。浩歎思不窮。</text>
<title>畫屛 八首 其六</title>,<text>秋溪淸且淺。霜重枯荷折。雙鷺下寒渚。羽毛閒且潔。窺魚有何獲。波中終夕立。嗟爾非俗禽。騷人愛閒適。胡爲不自重。規規日謀食。我本忘機者。笑爾機未息。</text>
<title>畫屛 八首 其七</title>,<text>斷雁落秋渚。凄涼傍寒沙。霜風吹澤國。蕭蕭響蒹葭。中原稻粱微。飢來唼蘆花。失羣正堪哀。寂寞伴魚蝦。悲鳴望江南。天涯歸意賖。何時逢舊侶。雲外數行斜。</text>
<title>畫屛 八首 其八</title>,<text>山鳩有何好。野花亦非佳。嗅花不馨香。聽鳥不喈喈。無聲又無臭。明德從可懷。嗒然思玄處。寂寞掩寒齋。</text>
<title>次友人遊頭流韻</title>,<text>天鷄初搏翼。河漢洗淸曉。獨立千層壁。臨流意欲悄。一落塵世界。十載夢魂杳。</text>
<title>宿山堂 癸卯</title>,<text>塵緣誤我落千層。九萬長風挾未能。夜黑山牕愁似海。一星明滅是村燈。</text>
<title>次檜山韻 丁未</title>,<text>百里分憂意已違。枉尋何事費心思。洗冤剔蠹終無計。置板歸來最得宜。</text>
<title>留宿灌圃堂</title>,<text>剩水庭心鏡面開。主人携客繞千梅。夢驚夜半蕭蕭雨。認得源頭一派來。</text>
<title>自蟾津乘舟。晚泊雙溪洞口。戊申</title>,<text>蟾津渡口晚潮回。百丈牽船緩緩來。長笛一聲山水綠。隔江雲樹是篷莱。</text>
<title>示學者</title>,<text>風霜雨露天之敎。萬物生成自不停。此理昭昭非怳惚。晴牕盥手讀西銘。</text>
<title>三月三日</title>,<text>半黃半綠澗邊柳。欲落欲開巖底花。閒踏靑靑原上草。滿腔春意自然多。</text>
<title>遊魚靜洞 己酉</title>,<text>春深草木連千里。雨歇波聲漲一溪。弄雛貪却風光好。劚朮挑蔘日已西。</text>
<title>聞鶯</title>,<text>晝永山村竹牖開。遊絲歷亂繞庭梅。何處鶯聲來太早。偶然穿柳不相猜。</text>
<title>山海關 丁酉赴京時</title>,<text>高關百尺笑嬴愚。虛築長城萬骨枯。一夕轀車鮑臭亂。亡秦非是北來胡。</text>
<title>葩串洞口 在淸州○乙卯</title>,<text>四面雄奇活畫開。一江中注萬山回。無詩可答江山債。一篴秋風空往來。</text>
<title>自一善還蓮潭 丁未</title>,<text>南康欣得一蓮湖。草閣初成敵舞雩。朗詠歸來風滿袖。半庭新月據枯梧。</text>
<title>自一善呈病還家</title>,<text>情深烏鳥南州遠。義重丘山北極遙。忠孝從來無二致。丹心元不暫時消。</text>
<title>題醫方冊面</title>,<text>醫人醫國皆儒分。不可差殊小大看。孤獨疲癃終有養。做功都只我心丹。</text>
<title>雙溪樓上。俯看水碓。戊申</title>,<text>虛而能受滿而傾。招損持謙只暫頃。碓自低昂休不得。原泉活活本無情。</text>
<title>讀宋史有感</title>,<text>彙征正屬雲霓望。八載生靈肉骨多。豈意自從分社飯。競將紹述弄官家。</text>
<title>天淵臺壬戌</title>,<text>江上巖巖百尺臺。暖風晴日久徘徊。淵淵浩浩無窮地。問柳尋花幾往來。</text>
<title>蚊川</title>,<text>臨流照影發慙多。事事年來敗意何。只作鷄林饞太守。蚊川三載食銀梭。</text>
<title>梁山觀魚</title>,<text>臺上觀魚却兩忘。綠波深處自洋洋。昭昭可見流行妙。潑潑心頭肯助長。</text>
<title>訪吾魚寺寺在延日</title>,<text>一帶淸江白石寒。紫煙橫抹暮雲端。秋深洞壑多愁思。滿插黃花更整冠。</text>
<title>利見臺二首</title>,<text>扶桑東望海漫漫。初日曈曨縹緲間。獨立荒臺思不極。數聲孤鶴過前山。</text>
<title>利見臺二首 其二</title>,<text>大王巖下波千丈。利見臺頭月一痕。莫向海門吹玉篴。萬山紅樹欲消魂。</text>
<title>蘆峴賞月。夜深而還。</title>,<text>誰劈靑山作玉溪。滿空涼月夜凄凄。臨溪賞月忘歸去。纔到城門聽曉鷄。</text>
<title>遊內迎山</title>,<text>今朝雲翳豁然開。盡日窮源踏翠苔。花柳滿山誰會意。一川風月獨徘徊。</text>
<title>九月初四日</title>,<text>橋山今日始遷安。哽塞難攀落照寒。寂寞舊阡愁思重。孤臣北望涕汎瀾。</text>
<title>到家偶作 癸亥</title>,<text>寒園辜負數年春。竹碧梅香各保眞。削盡殘瓜還舊壑。風光肯許本來身。</text>
<title>謝鄭仁吉來訪 自慶州瓜滿還家。時仁吉爲監司未數旬。卽來訪。</title>,<text>窮山轍迹從來少。蓬蓽年年設雀羅。玉節光臨風義重。川原處處絢春霞。</text>
<title>訪韓錄事舊隱 戊午</title>,<text>萬古淸風韓錄事。一生陋巷李龜巖。三度歸來誰會意。山花欲語露毿毿。</text>
<title>到昇平。訪臨淸臺。臺卽寒暄金先生被謫時所遊處也。臺廢無遺址。只有老樹。○甲子</title>,<text>小臺頹沒是臨淸。樹擁寒江漏日明。訪古徘徊堪歎息。爲修遺址託深情。</text>
<title>精舍偶吟 己巳</title>,<text>堂前稚柳葉初舒。竹外蒼梧一丈餘。明月到時心似洗。淸風來處爽襟裾。</text>
<title>偶吟</title>,<text>萬殊一本理昭然。方寸中間卽是天。暗裏色絲誰認取。從來自得在精專。</text>
<title>胡思亂想</title>,<text>線去絲來閃忽間。纔生和議便奴顔。湛船燒舍要前進。汛掃終能奏凱還。</text>
<title>書山人智寬畫軸 二首</title>,<text>靑山斷處碧江流。一棹孤舟萬木秋。巖際風煙藏古寺。夕陽飛錫意悠悠。</text>
<title>書山人智寬畫軸 二首 其二</title>,<text>知爾前身老斲輪。一胸間架總精神。雖然舒卷能由我。糟粕休將謾眩人。</text>
<title>菊花</title>,<text>菊英霜後最精神。環立寒階對主人。可惜山中老松樹。一番風雨庇狂秦。</text>
<title>己巳十二月十九日曉夢。退溪先生送書云。欲相見到踐門。以事未果云云。其下段別贈一言。左右各四字兩行。下云 心心心心時時時時。夢中再拜讀之。泫然良久而覺。感而書之。</title>,<text>屋樑晨月照牕寒。千里書傳夢未闌。警誨丁寧同面命。分明八字鏤心肝。</text>
<title>己巳十二月十九日曉夢。退溪先生送書云。欲相見到踐門。以事未果云云。其下段別贈一言。左右各四字兩行。下云 心心心心時時時時。夢中再拜讀之。泫然良久而覺。感而書之。 附次韻 退溪先生</title>,<text>吾心明似鏡光寒。自恐磨治力易闌。賴有故人同此意。夢中相勉亦忱肝。</text>
<title>謝退溪先生解夢詩</title>,<text>放來鷄犬未追尋。濯濯深憂梏此心。夢受至言常感佩。更承佳什學居欽。</text>
<title>謝退溪先生解夢詩 附原韻</title>,<text>千里巖棲豈易尋。夢中書札亦論心。此心操攝無餘法。念念時時着一欽。</text>
<title>月夜。憶李大空。次驛亭韻書之。庚午</title>,<text>風入新篁夜自淸。月穿疏樹靜無聲。故人游泳無餘事。閒聽隣鷄報曉鳴。</text>
<title>書舊日歌辭後</title>,<text>少年爲學欠精詳。氣感乘之却反傷。如今始識眞腴味。有事要須勿助忘。</text>
<title>寄鄭上舍 仁平</title>,<text>春服歸來望已乖。三冬爻象亦非佳。莽蒼隔面如千里。未認何時討好懷。</text>
<title>記夢</title>,<text>閶闔雲開日月明。天官宣侍玉階平。丁寧顧問承前席。銀燭煒煌五夜淸。</text>
<title>寄許草堂 曄</title>,<text>明誠乃是大功程。然後規模始得成。萬僞消來千念滅。終無表裏與粗精。</text>
<title>贈四耐翁 二首</title>,<text>今世愛生還愛寶。古人憂道不憂貧。雲林城市何分別。只在吾心不在身。</text>
<title>贈四耐翁 二首 其二</title>,<text>山河大地百千花。盡在尋常百姓家。可笑舊都安處士。自知其性有增加。</text>
<title>謝友人送蓴</title>,<text>故人知我苦懷鄕。遠寄銀絲滿椀香。莫道張鷹識秋興。江東風味獨先嘗。</text>
<title>次文義東軒韻 救荒敬差時作</title>,<text>五十餘城幾度回。燕山今日又重來。滿庭嫩綠淸陰靜。躑躅嫣然笑砌隈。</text>
<title>忠州自警堂。次李忘軒 冑 韻。</title>,<text>可惜孤忠忤主昏。至今奇禍駭凡聞。遺詩吟罷多悲感。末世何人直似君。</text>
<title>次汝守令公韻</title>,<text>雨後春江漲綠波。峽中幽興晩來多。扁舟緩棹滄洲暮。隔岸人煙有幾家。</text>
<title>次洪陽板上韻。奉呈牧伯靜仲年兄 二首。</title>,<text>睡餘喉渇啜淸茶。日暖黃蜂趁午衙。庭院寂寥人不到。晩風吹落刺桐花。</text>
<title>次洪陽板上韻。奉呈牧伯靜仲年兄 二首。 其二</title>,<text>半夜蕭騷聽雨聲。喜深田畝占西成。曉來爽氣穿帷至。添得詩人一枕淸。</text>
<title>六月廿六日立秋。臥病偶書。</title>,<text>井桐金颯動如絲。消長潛看默運時。今日人間方苦熱。須臾閉塞孰先知。</text>
<title>元日庚午</title>,<text>沖融大氣轉洪勻。生意無窮此日新。妙理昭昭人莫會。流行總是一般仁。</text>
<title>次鄭以南哀退溪先生</title>,<text>一脈斯文無內外。分明白日照天東。山頹樑折吾誰仗。歎息何人繼大功。</text>
<title>病中見鄭以南丈老書。復以絶句。</title>,<text>書來扶病讀三回。摠爲衰癃起死灰。從此喚醒期進步。神明旁燭日光開。</text>
<title>中秋看月 己巳</title>,<text>月在中秋最有光。寒堂遙對廣寒涼。乾坤洞豁無纖翳。桂露零時襟抱香。</text>
<title>次維鳩驛</title>,<text>世味酸辛已飽更。一生榮辱儘堪驚。斜陽馳入新豐縣。民樂民愁摠繫情。</text>
<title>見唐薏苡</title>,<text>萬物雖然各識時。明珠何事更離離。世間豈乏梁松口。去後笙簧未可知。</text>
<title>自頭流。還泊牙湖。登快哉亭。戊申</title>,<text>海日茫茫欲暮天。孤舟初泊泗溪邊。快哉亭上重回首。咫尺龍山隔晩煙。</text>
<title>寒夜賜毛褥應製 己未十二月十二日。以承旨入番。宣醞。仍賜毛褥。又出御題。製進。</title>,<text>玄冬積雪嫁獰風。生意都消一夜中。聖主推恩憐瑣直。微臣竊祿欠絲功。自甘誅責恆惶悚。敢覬龍光極煥隆。醉飽更敷雙豹褥。念他飢凍激丹衷。</text>
<title>春雨後。聞數邑倅方獵。</title>,<text>連村昨夜雨初勻。天地無私處處春。綠柳巧藏逃稅屋。好花空對結鶉人。喘牛却怪東君政。蒐獸深嗟列守仁。聖世閒氓今扣腹。時時鋤圃咏周豳。</text>
<title>次梅鶴亭韻 丁未</title>,<text>孤山橫斷馬山前。誰構江亭洛水邊。萬頃汝南無俗累。千梅和靖絶塵牽。波傳鶴響回漁艇。風送琴聲挐客船。何日仙舟同捩柁。灑煙巖上玩流年。</text>
<title>病後 己酉</title>,<text>淵明宅畔柳初綠。康節窩邊花復栽。好客到遲庭不掃。村兒戲劇眼慵開。斫薪挑菜味方永。食肉橫金心自灰。春巷日長無箇事。臥看山影入窓來。</text>
<title>辭別退溪先生</title>,<text>山花溪柳總精神。千里登門意更新。懷玉未成前歲約。斷金誰識此心眞。高明自有胸中樂。鄙吝潛消坐上春。何事塵宂還作掣。強鞭官馬向東辰。</text>
<title>辭別退溪先生 附次韻 退溪先生</title>,<text>道義相交卽會神。何人頭白尙如新。放麑不忍雖云誤。納履爲嫌豈是眞。世路風波經百險。男兒心地照千春。天將玉汝因讒毀。更願孳孳競日辰。</text>
<title>次恩津板上韻</title>,<text>蒼煙籠野望夢夢。客路情懷暮春中。鞍馬此時巡海右。蓴鱸何日下江東。閒庭影靜花含月。小砌聲淸竹帶風。信美湖城非我土。不如歸去伴漁翁。</text>
<title>次奇明彦 大升 韻</title>,<text>構臺作主問何年。雲水鄕中一地仙。檻外奇圖圍遠岫。砌邊新練漾澄川。煙霞濃淡隨朝暮。花木扶疏自後前。便欲尋君成一醉。晴窓終日兩閒眠。</text>
<title>送李景顔赴燕京</title>,<text>少歲同君負笈遊。半年風雨讀江樓。芹宮幷袂推兄弟。槐院隨行閱夏秋。湖海幾多傳遠信。燕雲今復送征輈。須憐短拙烏臺客。䑛犢情深可解憂。</text>
<title>奉呈楊山金使君善初案下 二首</title>,<text>行趨來自白沙汀。歷拜淸標償宿情。定省久違歸意促。笑談纔了別愁生。靑龍浦口潮頭退。急水門前雨脚橫。目斷天西雲樹遠。綠蘋洲畔夕陽明。</text>
<title>奉呈楊山金使君善初案下 二首 其二</title>,<text>逢秋脈脈戀家山。見月歸心不自寬。霜菊嬋姸糚小砌。風荷浙瀝撼危欄。新詩寫興遣懷稳。薄酒洗愁就醉難。回望黃岡多屬意。可能樽酒共淸歡。</text>
<title>黃岡月夜。與希安，迎春，善初三令公共遊。三首。</title>,<text>少時懷抱未全灰。一日愁膓問幾回。風戶冷聲鳴破紙。月庭疏影落寒槐。二年臥郡元非病。兩紀投閒是不乖。安得更營終老地。龜溪稳把濁醪杯。</text>
<title>黃岡月夜。與希安，迎春，善初三令公共遊。三首。 其二</title>,<text>宦情投老冷於灰。佩綬西州久未回。惻惻寒風吹海日。蕭蕭病葉落庭槐。自憐佳會片時樂。誰恨殘生萬事乖。秋盡關河愁轉切。不妨沈醉客中杯。</text>
<title>黃岡月夜。與希安，迎春，善初三令公共遊。三首。 其三</title>,<text>陽月初飛葭管灰。客中玄律已重回。愁來短髮霜侵弁。夢覺寒聲風打槐。懷土忽驚佳節改。行身偏覺壯心乖。故園黃菊今應好。惆悵無因泛酒杯。</text>
<title>次東軒板上韻 六首</title>,<text>半生心事入搔頭。落晩來登異地樓。殘岫迢迢圍野遠。寒煙淡淡繞村浮。身愚自愧當淸世。才薄還嫌試大州。南望故園歸思切。龜溪何日作閒遊。</text>
<title>次東軒板上韻 六首 其二</title>,<text>蕭蕭短髮雪蒙頭。淸夜愁多獨倚樓。庭院風微簾影靜。池塘月照水光浮。鄕心惹夢飛千里。宦味欺人滯一州。想得故園秋正美。幾時鷄黍共君遊。</text>
<title>次東軒板上韻 六首 其三</title>,<text>世事紛紛合掉頭。思君頻倚望京樓。和平能養邦家福。恬靜誰敦習俗浮。明道不須非介甫。謫仙何必見荊州。平生相識皆黃土。獨向樽前憶舊遊。</text>
<title>次東軒板上韻 六首 其四</title>,<text>綠樹重陰覆檻頭。蓮花無數映朱樓。前村趁夕淸煙起。後岳當朝爽氣浮。風景蒼茫迷遠野。笙歌喧咽屬名州。病來不耐離愁苦。辜負秋宵秉燭遊。</text>
<title>次東軒板上韻 六首 其五</title>,<text>一守荒城已白頭。行藏無計倚危樓。秋寒虛落孤煙起。雨霽空山斷靄浮。溪逐歸潮通海國。心隨去雁入皇州。淸愁滿眼消無處。擬把深杯盡日遊。</text>
<title>次東軒板上韻 六首 其六</title>,<text>客夢頻過漢水頭。懷歸幾度賦登樓。層空自歎孤雲遠。闊海誰憐斷梗浮。白首可堪回北闕。靑衫不耐滯西州。一塲歌管渾無賴。暫醉蒲觴當勝遊。</text>
<title>挽曹判書 潤孫</title>,<text>投筆穿楊自妙年。三邊節制德威宣。撫巡南鄙師諸葛。經略西陲小漢騫。浪帖黑江弓早掛。塵淸熊海箭無傳。汾陽富貴渭陽壽。大樹勳名誰更肩。</text>
<title>有懷 己酉</title>,<text>憂則違之樂則行。何嘗戚戚向平生。每憎俗態慵開眼。閒惱塵愁未放情。一榻輸心惟竹弟。半庭知己是梅兄。上天臨赫那欺得。安命休寒歲暮盟。</text>
<title>凝翠樓</title>,<text>世間何地滌煩塵。今日登臨浩氣新。默對高山心自靜。笑看靑草物同春。雲開石壁圍羅幌。風掃莎堤展錦茵。却喜主人非俗子。詠歸狂興會精神。</text>
<title>次扶餘板上韻</title>,<text>古國慘憺餘山河。宮殿變作狐兔家。扁舟緩棹一弔古。陳迹宛然遺恨多。濟王當日恃富強。詑大志欲呑新羅。構釁挑禍竟輿櫬。國破無復覩䌓華。宮娥冤魄何處托。巖上寂寞開殘花。感慨興亡豈獨爾。洛陽荊棘悲銅馳。當時舊物石甕在。咄嗟爲爾成短歌。歌罷汀洲一悵望。白沙芳草迷煙波。</text>
<title>贈四耐翁</title>,<text>安氏之子山中人。往來楓岳如有神。自謂松都之四耐。我擬商嶺之一皓。酒一杯兮水十鉢。歌三闋兮舞百倒。飢不恚兮飽不嬉。取則非兮予則辭。君不見漢家東方朔。白晝溺衙無怖怍。</text>
<title>有懷偶書</title>,<text>嶺樹含初日。霜繁多落葉。高歌詠鳳凰。泣摘遺篁實。</text>
<title>曉征</title>,<text>客眠難可着。危坐讀唐虞。伴影隨晨月。歸來我不孤。</text>
<title>月波渡</title>,<text>招招爭涉處。卬否更誰須。波碧深千尺。寒空白月孤。</text>
<title>宿陶山。夜雨曉霽。月色如晝。卽占所見。</title>,<text>光風吹綠柳。霽月照淸江。院靜人如玉。對山闢曉窓。</text>
<title>宿安彦驛</title>,<text>遊子行千里。思親意轉忙。數聲聞獨雁。秋夜覺偏長。</text>
<title>贈四耐翁</title>,<text>雲水淸相映。塵埃濁自侵。塵埃與雲水。等是外吾心。</text>
<title>壽母八十五歲朝</title>,<text>耋經加五老。稀滿去三兒。夜久鍾鳴盡。人情有不悲。</text>
<title>次安挺然韻。書上人軸。</title>,<text>落落數竿竹。巖巖一片石。故人筆力豪。探玩昏眸碧。</text>
<title>巖上遠望 乙巳</title>,<text>終日高巖上。縱橫眼界寬。鰲峯空外碧。鯨海望中寒。</text>
<title>金遷乘舟 丙午</title>,<text>崧高橫月岳。盪潏漾江波。日暮舟初放。西風客思多。</text>
<title>種梅</title>,<text>雨歇江村晩。煙消洞壑開。岸巾鋤白月。竹外種新梅。</text>
<title>夜半</title>,<text>驚罷三更夢。徘徊月欲西。枕邊松樹在。無限子規啼。</text>
<title>蓮潭</title>,<text>仙子踏明鏡。馨香來襲衣。呼之爲淨友。風月兩依依。</text>
<title>龍岫</title>,<text>隴斷碧溪頭。昻昻龍作瑞。朝朝壟上行。誰會潛藏理。</text>
<title>四玩堂四絶 秋月竹影一絶入元集</title>,<text>嫋嫋溪頭柳。千絲復萬絲。好風吹滿面。老子詠歸時。</text>
<title>四玩堂四絶 秋月竹影一絶入元集 其二</title>,<text>前山白雨過。堂畔松花落。獨立意悠悠。靜聽風滿壑。</text>
<title>四玩堂四絶 秋月竹影一絶入元集 其三</title>,<text>雪滿庭前樹。風來一榻香。柴荊無俗子。默對伴寒堂。</text>
<title>訪吾魚寺壬戌</title>,<text>山靜秋容肅。雲開水面空。回頭楓滿壑。朗詠倚朗詠。</text>
<title>月夜遊小蓬島在長鬐</title>,<text>海闊滄波遠。霜繁紅樹多。夜深松月白。遊子意如何。</text>
<title>還自海山。黃菊滿逕。</title>,<text>江海心同大。山泉興轉幽。歸來尋竹榻。霜菊滿園秋。</text>
<title>呈退溪先生</title>,<text>歲晩溪堂冷。歸來雪滿山。暮雲愁思亂。何日更承顔。</text>
<title>過內迎山在淸河</title>,<text>洞門積氷雪。病客難重尋。他日如容我。窮源不厭深。</text>
<title>閒吟</title>,<text>兒戲書床畔。狵眠石砌邊。披經尋古義。老子自怡然。</text>
<title>留宿安心寺。待景時不至。三首。</title>,<text>古樹參天直。新波觸石鳴。客來人不見。隔海是岐城。</text>
<title>留宿安心寺。待景時不至。三首。 其二</title>,<text>潔月天心白。淸溪石下流。有懷無夢寐。蜀魄更添愁。</text>
<title>留宿安心寺。待景時不至。三首。 其三</title>,<text>眠邊滄海闊。頭上碧天寬。漙博淵泉地。何人喫緊看。</text>
<title>乘舟往會丁季晦于巨濟海邊蕭寺。宿三夜而別。仍往南海。訪金季應。</title>,<text>擧頭惟白日。開眼只滄波。一棹分南北。靑山隔海多。</text>
<title>書山人軸 二首○己巳</title>,<text>獨坐草堂靜。高僧何處來。故人詩滿軸。昏眼忽然開。</text>
<title>書山人軸 二首○己巳 其二</title>,<text>海山遊歷徧。從此可藏踪。莫誇觀覽富。心地或生蓬。</text>
<title>申君洽到精舍。夜月彈琴。庚午</title>,<text>臺上梅初白。階前柳尙顰。聞君三兩曲。淸夜一胸眞。</text>
<title>聞兩兒中司馬</title>,<text>讀書無數卷。蓮榜共題名。萬里長途遠。自期不可輕。</text>
<title>贈周景遊先生 時爲豐基郡守。癸卯年間。余以榮川郡守。受由來覲。書此以別。</title>,<text>溪嶺俱名竹。中開邑勢奇。芝蘭千百畝。荊棘兩三期。飛躍渾呈妙。風雲摠入思。十寒嗟歲晩。淸誨訟前非。</text>
<title>贈周景遊先生 時爲豐基郡守。癸卯年間。余以榮川郡守。受由來覲。書此以別。 附次韻 愼齋</title>,<text>明珠驚滿眼。向夜夢先奇。歸袂誰將挽。登堂已卜期。橘紅應動興。松拱獨添思。白髮猶羈馽。深悲昧昨非。</text>
<title>和灌圃韻。贈溫師。</title>,<text>浮雲千岫外。蹤跡杳難逢。眼碧今宵月。心空五夜鍾。跏趺參祖榻。禪悟對寒峯。明逐泉回谷。何時卜更從。</text>
<title>觀野 爲一善時○丁未</title>,<text>興狂春雨後。扶病勸鋤耰。洛水新波立。烏山宿霧收。綿綿江草意。潑潑我心頭。觸眼皆眞境。吾生覺不浮。</text>
<title>排房寺 戊申</title>,<text>亂山高下裏。寥落一琳宮。雲向靑高去。風從嶺嶠通。乾坤心自遠。身世道還窮。頭上看星斗。龍泉躍匣中。</text>
<title>戊申七月。余在雙溪。初與舍者爭席。日月住久。多有知姓名者。一日。有一野叟姓羅者。携新釀，香糕，辣薑，軟瓜來饋之。頗存禮意。是日陰雨。</title>,<text>禮簡情猶厚。相忘日欲曛。榼開新釀冽。案束嫰芽薰。瓜軟甜疑蜜。糕香色奪雲。天陰山路黑。臨別謝慇懃。</text>
<title>雙溪贈惠通</title>,<text>携師幾尋壑。三尺手中筇。入定心猶活。談經語不慵。潛看千井月。深省五更鍾。流想斷能否。惺惺問主翁。</text>
<title>登佛日庵前峯。俯窺龍湫，鶴湫。</title>,<text>千尋緣古棧。萬仞陟危龕。脚底羣山小。潭中萬象涵。沖空仙鶴舞。入竇老龍潛。落日貪幽趣。忘歸一一探。</text>
<title>命僕夫雇船。載行橐於落灘。徑往岳陽孔丈宅。困於酒。留宿縣館。翌日。歸瓮浦待舟。孔丈及鄭丈兄弟携子姪來送之。移時而船至。遂相與分袂。同舟者誰。外弟鄭節也。孼季名柏也。從丘。竹孫，從孫也。沙彌一人。梢工一夫也。順流而南下。</title>,<text>節換猩猩染。尊傾灔灔杯。船從江上出。人自岳陽來。迢遞雲陰合。蒼茫水葉開。頭流秋更好。怊悵首空回。</text>
<title>挽曹判書潤孫</title>,<text>哀挽新阡去。天風亦颯然。臺亭空舊館。湖水只蒼煙。杯酒承容榻。溫言得接筵。雄顔無復見。不覺淚懸泉。</text>
<title>獨坐 己酉</title>,<text>夜深無夢寐。何物洗吾心。風到松彈曲。月來竹碎金。玲瓏鳴野水。哀怨叫春禽。靜裏天機動。對山復一吟。</text>
<title>送虎 鯤赴京 己巳</title>,<text>學而思繹之。安得暫時休。嗜欲如防賊。交遊莫善柔。步趨須謹細。言語敢輕偸。義利尤分曉。是生死路頭。</text>
<title>夏日。登靜觀臺。</title>,<text>雨餘山更好。乘興陟危椒。臺上俗塵隔。胸中閒氣消。淸風來竹岸。新月掛松條。無盡油然趣。難將彩筆描。</text>
<title>次陰城板上韻</title>,<text>雪城淸夜到。新月嗣西暉。樹影橫溪亂。山光當戶圍。思君靑瑣遠。戀母白雲飛。風力欺春早。輕寒欲透衣。</text>
<title>次唐津板上韻</title>,<text>春愁催鬢白。馬上惜流年。新麥沾甘雨。荒村斷冷煙。誰傾竹葉酒。醉臥杏花天。索莫心中事。書空坐亢然。</text>
<title>贈輪上人</title>,<text>煙霞前世約。影嶽是丹丘。辟粒思遺俗。捨身欲淑尤。洗心秋磵淨。參佛夜堂幽。山月還生白。寒窓灝氣浮。</text>
<title>次黃磵駕鶴樓韻</title>,<text>樓豁宜登眺。偸閒且少留。危峯凝秀色。寒澗漾淸流。興杳脩林外。吟高曲檻頭。何人名駕鶴。千古擅奇遊。</text>
<title>次奉牧伯令史</title>,<text>庭院花開後。高軒展席初。杯醪香可飮。詩句美堪書。風彩從前慕。胸襟自此虛。分携情不極。雲樹政愁予。</text>
<title>溫陽松亭。次姜善述韻。</title>,<text>溪亭幽且靜。光景雨餘朝。波際魚游樂。林間鶯語嬌。莎平宜細履。灘急合橫橋。最愛蒼髯客。淸陰晩更饒。</text>
<title>次奇明彦韻</title>,<text>神慳靈境久。勝槪盡難堪。名岳橫天北。淸溪割野南。誰敎具眼客。便作養眞庵。却恐乘雷雨。蛟龍起晩潭。</text>
<title>次滕北海長字韻</title>,<text>北渡遼河遠。東馳海路長。興來頻把筆。愁到幾傾觴。蔥秀山名勝。碑高詩韻香。兩仙探往迹。幕裏有鄒陽。</text>
<title>次安仲任韻</title>,<text>塵世浮休裏。殘生困是非。逢春裘半綻。投老鬢全衰。把酒開愁面。論懷寫好詩。海城風日晩。惜別意遲遲。</text>
<title>與李仲應登二樂樓。梨花滿發。小酌偶吟。</title>,<text>節物方駘蕩。梨花擁畫樓。淸香圍座至。嫰色映杯浮。佳麗傳名郡。風流擅勝州。琴歌終日話。彷彿玉京遊。</text>
<title>與李仲應登二樂樓。梨花滿發。小酌偶吟。 附次韻 仲應</title>,<text>欲賞三春好。携壺共上樓。天機自寒暑。人事幾沈浮。擡眼便收景。折腰愧作州。簿書寧有極。一醉辦佳遊。</text>
<title>題西原德閥辛生員別墅</title>,<text>幽居專夜趣。嘯咏水雲中。竹老埋殘雪。松寒帶晩風。杯觴方取醉。䃫石未全空。節序春將近。階花幾日紅。</text>
<title>題支磯巖</title>,<text>佳麗西原地。風流此日開。高歌春晩野。芳醪客登臺。興逐閒雲遠。詩從夕照來。百花迷醉眼。應見玉山頹。</text>
<title>寬心亭在黃岡</title>,<text>籃輿登絶頂。一望對𪚥顔。江碧沙鷗白。林靑野菊斑。逍遙遊物表。瀟灑出塵間。揮手招仙侶。冷風脚下寒。</text>
<title>畫屛二首○八首入元集</title>,<text>滄江縹緲裏。孤鷗沒復見。離羣獨何向。遠害爾堪羨。白日照碧濤。寒影浮一片。乾坤寄生涯。浩蕩無所戀。悠悠任去來。歲月幾消遣。煙波誰爾伴。相隨有燕燕。</text>
<title>畫屛二首○八首入元集 其二</title>,<text>花下兩鷓鴣。容貌鮮且明。品流近山鷄。口含斷腸聲。平蕪煙草暖。湖光漾新晴。相呼復相親。愛爾最多情。佳人彈瑤琴。哀響入雲淸。棄婦重含悽。逐客涕泗橫。閒窓製新詞。韻調誰與評。</text>
<title>次友蓮堂韻</title>,<text>寥寥郡閣晩。池面落樓陰。官閒友何物。荷葉翠色深。愛看淡忘言。默想濂溪襟。高標出塵表。灑落立水心。風來德馨至。雨過聽涼音。軒牕坐終夕。興極發淸吟。</text>
<title>期與曹南冥作話雙碧樓。曉征有感。樓在梁山</title>,<text>曉頭山路熹微。草際繁霜點衣。一帶村煙橫抹。數聲獨雁南飛。</text>
<title>過吉注書古里乙巳</title>,<text>金烏山下一村墟。第宅連雲撲地居。古屋獨欹秋草裏。行人爭說注書閭。</text>
<title>次南龜庵在 韻。讚詠冶隱先生。</title>,<text>黃河已潔應天生。德業崇長萬世榮。若也後人論體道。馨香猶勝伯夷聲。</text>
<title>月波渡</title>,<text>暮牛呼犢回坡去。寒雁叫羣帶月歸。獨立津頭惆悵久。幾人爭涉倒裳衣。</text>
<title>遊直指寺丁未</title>,<text>二月金陵雪半消。新波鳴玉出松橋。偶然乘興來遊處。桂影穿雲萬壑遙。</text>
<title>上金烏絶頂</title>,<text>層層疊疊插蒼空。盡日拚援力欲窮。步步從容要不躐。陟高方信自卑功。</text>
<title>贈山人</title>,<text>金烏山峻洛江深。動靜看來活我心。自信平生無寸惑。一毫那怕物交侵。</text>
<title>次友人遊頭流韻 二首</title>,<text>鶴背靑靑影滿天。舊時行跡覺茫然。暴流何日飄殘髮。潤色三仙洞裏煙。</text>
<title>次友人遊頭流韻 二首 其二</title>,<text>磊落胸中萬古心。山盤矗矗海波深。何時更向天王上。快踏千峯與萬岑。</text>
<title>次檜山韻 二首</title>,<text>春風我欲整漁舠。劈海殲鯨看日高。何處靑山拚一笑。放歌汀岸斫溪毛。</text>
<title>次檜山韻 二首 其二</title>,<text>負壁荒廬是我居。秋風去歲捲茅餘。月明東望溟珍水。南地淸光不改初。</text>
<title>次檜山韻 二首 附檜山元韻 二首</title>,<text>幽幽蠻海不堪舠。況是風濤日夜高。彼美人兮未可見。寧作北飛鴻雁毛。</text>
<title>次檜山韻 二首 附檜山元韻 二首 其二</title>,<text>一胸無賴海山居。遥夜孤燈風浪餘。成誦故人書數字。明朝照鏡變毛初。</text>
<title>春日書懷</title>,<text>手中喜把漁翁竹。頭上閒披野士巾。若得朋尊須盡日。誰將老大好禁春。</text>
<title>春日登前峯</title>,<text>高歌大酌靑山上。眼底江村碧海頭。無數征人南北路。一春孤客淺深愁。</text>
<title>次雪溪韻。書山人軸。軸有靈川畫竹</title>,<text>病中何幸見吾師。半幅瀟湘當萬毉。塵骨頓醒風可御。金華從訪牧羊兒。</text>
<title>雙溪樓上。俯看水碓。戊申</title>,<text>明明止止千尋水。淡淡輕輕一抺雲。我自無心能物物。昭森萬象自毫分。</text>
<title>加谷江上。白沙如雪。卸鞍濯纓。獨坐於江心巨石。日暮忘歸。好風吹水。水紋微細。蹙蹙如皺穀。楓葉初染。影滴江波。斑駁若錦繡。顧望雙溪洞口。徘徊者久之。有一繫陶壺者突而來前曰。江上之遊樂乎。九旬山中。何不厭淸寂。而躊躇顧戀。若此之膏肓也。余莞爾而歌之曰。見下頭流歌。 繫壺者仰而笑俯而酌。遂相與健倒。醉摘松葉。滿插而還。</title>,<text>尋仙未遇何須歎。此日淸閒此日仙。況復野人情意厚。一尊來屬碧江邊。</text>
<title>月夜。與友人遊機池上。觀小兒羣戲。</title>,<text>君擧深杯我飮之。眼前爭戲是羣兒。蒼蒼夜月天如洗。一曲長歌雙涙垂。</text>
<title>松下有梅。歲久枯朽。旁枝一叢。殘雪中嫣然開數英。</title>,<text>數點寒英短枿孤。渾山殘雪靜如愚。癯容暗蓄調羹意。閒對幽人氣自孚。</text>
<title>偶興 己酉</title>,<text>野菜初香宿麥芃。一春勝事屬村翁。偶然携客溪南過。竹外桃花亦放紅。</text>
<title>立竹四箇爲之柱。更以竹縱橫其上。編松枝以蓋之。安一席了小榻。獨坐卧其上。名之曰養素軒。</title>,<text>數枝松葉竹爲椽。一榻淸風膝欲穿。更覺人間吾獨富。牀頭文字百千篇。</text>
<title>贈石巖寺僧 丙辰</title>,<text>偶爾山中臥此身。此身誰信此中人。潙山有語師知否。老子西原已四春。</text>
<title>次檜山贈山人兩絶韻 戊午</title>,<text>惄然欲訪岐城信。長爲吾師掃綠苔。南風吹了北風起。白雪滿山今始來。</text>
<title>次檜山贈山人兩絶韻 戊午 其二</title>,<text>去歲雙溪樓下路。鏗鏗踏盡滿階苔。明春桃李溪邊爛。更理漁舟一往來。</text>
<title>次檜山贈山人兩絶韻 戊午 附丁季晦首題及金厚之次韻</title>,<text>多師眞意侵南瘴。獨踏孤居滿地苔。除將黃卷留心外。盡日閒無人事來。</text>
<title>次檜山贈山人兩絶韻 戊午 附丁季晦首題及金厚之次韻 其二</title>,<text>師於身世無閒累。穿破頭流幾屐苔。一宿便回孤棹去。水邊山際肯重來。</text>
<title>次檜山贈山人兩絶韻 戊午 附丁季晦首題及金厚之次韻 其三</title>,<text>天涯如見鷄龍面。病落金鰲竹外苔。聞道春風吹百卉。年年喜此一番來。</text>
<title>次檜山贈山人兩絶韻 戊午 附丁季晦首題及金厚之次韻 其四</title>,<text>龜巖相見是何年。隻字能爲道者傳。欲寄新詩無好語。病中相贈愧諸篇。</text>
<title>旣別季晦。季晦追送于烏壤驛館。挽我留宿。贈以一絶。仍次其韻。</title>,<text>四面雲天漠不開。此心終日儘悠哉。孤舟遠遠花田去。疋馬依依古縣回。</text>
<title>旣別季晦。季晦追送于烏壤驛館。挽我留宿。贈以一絶。仍次其韻。 附元韻 丁季晦</title>,<text>葵花雨裏盡情開。上下雲煙孰見哉。已作淫霖思霽日。披簑終夕獨遲回。</text>
<title>旣別季晦。季晦追送于烏壤驛館。挽我留宿。贈以一絶。仍次其韻。 附金季應次韻 二首○乘舟往南海。訪季應。季應將別。次前韻。送我於舟中。</title>,<text>孤懷一紀未曾開。七夜披肝幸矣哉。解纜明朝堪折柳。海門迢遞首空回。</text>
<title>旣別季晦。季晦追送于烏壤驛館。挽我留宿。贈以一絶。仍次其韻。 附金季應次韻 二首○乘舟往南海。訪季應。季應將別。次前韻。送我於舟中。 其2</title>,<text>海國新晴瘴霧開。送君歸去意悠哉。孤鸞曲罷滄洲晩。可忍離腸日九回。</text>
<title>宿斷俗寺。夜雪新霽。月色如晝。</title>,<text>月在西南雪擁扉。上房鍾磬響遲遲。靑松翠竹山前後。正是幽人獨立時。</text>
<title>寄南冥南冥時在三嘉雷龍舍</title>,<text>湖光似鏡元無勅。山色如孤更有梅。日曬胸中千萬卷。潛龍時復動鳴雷。</text>
<title>四月初三日。迎使命于北亭。是日灑雨。辛酉</title>,<text>淸晨郊外迎新節。細雨溪邊綠溪邊。更願相公宣德意。有生咸育至仁中。</text>
<title>節友社。次退溪先生韻。壬戌</title>,<text>眞源今日試來尋。山正高高水正深。入社更看梅吐萼。高人幾許爲渠吟。</text>
<title>濯纓潭</title>,<text>仙舟上下漾江波。舊曰曾遊問幾何。一泒靈源流浩浩。泝洄從唱武夷歌。</text>
<title>石澗臺</title>,<text>堪歎何年續此遊。一春心事碧江流。澗邊送別丁寧語。追憶令人白盡頭。</text>
<title>偶感</title>,<text>抱病衙官白髮明。鈴庭永日費心精。飛鶯自在如相慰。槐柳陰中送好聲。</text>
<title>四月十七日。種烏竹。</title>,<text>雨後新移竹數竿。鈴庭自此便生顏。枝間尙帶千年淚。老守看來鬢亦斑。</text>
<title>過迎日縣</title>,<text>臨汀昔日寅賓地。元氣全輸此海頭。歲晩幽人無限意。烏川一望輒生愁。</text>
<title>次南冥雙碧樓韻</title>,<text>不忍臨溪唾綠流。夕陽樓上共悲秋。悠悠世路渾無賴。不必開尊喚莫愁。</text>
<title>海汀夜月</title>,<text>上天下海兩茫茫。白月分明上下光。安得胸中如許大。月明明處海洋洋。</text>
<title>遊內迎山</title>,<text>川回谷轉路層層。盡力躋扳次第登。十二瀑流流不息。源泉一脈本淸澄。</text>
<title>次退溪先生韻 余除順天府。先生詩以喜之。○甲子</title>,<text>瑞鳳高翔薄大堪。纖鱗隨浪落湖南。含愁東望龍門遠。神佑何年獲侍談。</text>
<title>書山人軸 己巳</title>,<text>靜坐從來或坐馳。法堂一丈草離離。渠家有訣師須記。翠竹黃花眼豁時。</text>
<title>書山人道雲軸</title>,<text>問汝名誰曰道雲。煙巖月壑度朝曛。偶然飛過柴門畔。笑我龍鍾落世紛。</text>
<title>臺上種梧</title>,<text>種得蒼梧着意深。何年嫰綠秀穹林。他時桂影相交處。臺上開襟伴爾吟。</text>
<title>登靜觀臺</title>,<text>南山相對儼風持。萬樹回瓌舞影僛。竟日臺頭觀物處。有時飛雨灑松枝。</text>
<title>先妣諱辰</title>,<text>失養今辰已四齡。尋思謦咳淚河傾。一生冤痛終何極。如在如聞只此誠。</text>
<title>惺惺</title>,<text>須臾或放勢懷襄。一服淸心孰快嘗。欲掃胸中千萬病。守惺惺法是眞方。</text>
<title>淊淊</title>,<text>淊淊利欲劇瘍瘡。誰劑巴黃滌胃腸。若使和扁守醫局。君臣佐使復平常。</text>
<title>百泉寺途中</title>,<text>萬丈高山立半穹。千尋巨海入無窮。動容出氣須詳愼。看取山安與水空。</text>
<title>百泉山中大雨。約數三友不至。</title>,<text>彌日山中雨脚長。水聲喧豗震林岡。澤蘇羣槀心同悅。其柰仙車隔杳茫。</text>
<title>贈山人</title>,<text>牛散山空路久塵。寥寥方外亦無人。請師早學三藏智。橋上胡孫覰得神。</text>
<title>山中大風雨</title>,<text>亂峯環處梵宮巋。兩水交流斷岸危。盡日山中風雨急。愁看老樹半離披。</text>
<title>雨後來寓精舍</title>,<text>山蹊不用草交迷。寸寸躋來日已西。獨立臺頭深省處。滿山明月子規啼。</text>
<title>齋室偶吟</title>,<text>綠竹千竿菊數叢。對看終日此心通。倚墻更有梧桐在。月照懷中萬念空。</text>
<title>雨後溪竹</title>,<text>雨霽風涼秋意深。杖藜閒步幾孤吟。羣山湧出雲煙靜。獨立溪南綠樹陰。</text>
<title>山堂秋雨</title>,<text>山雨蕭蕭意未休。松篁儼立壓涼秋。可憐野外多閒樹。一陣西風帶晚愁。</text>
<title>秋日茶花</title>,<text>靑枝綠葉着瓊英。簇簇開來粲列星。何羨玉川數三椀。繞花心骨自輕淸。</text>
<title>九月秋祭</title>,<text>秋滿江村物色嘉。一番霜露感懷多。蘋蘩浻酌情無極。怵惕其如風樹何。</text>
<title>臘月大雪。出門久立溪邊。二首。</title>,<text>蒼茫歲暮玉花飛。踏出柴扉白滿衣。眼界淸明無寸累。訪梅隨竹却忘歸。</text>
<title>臘月大雪。出門久立溪邊。二首。 其二</title>,<text>不思驢背吟詩興。不作剡溪訪載歸。遙想師門終日立。流行隨處摠春輝。</text>
<title>病中見鄭以南丈老書。復以兩絶。一入元集</title>,<text>春風無處不光華。溪老山翁獨卧痾。憂戚從來庸玉汝。因循爭肯踵前車。</text>
<title>次柳蠹癡星明詩卷韻 庚午</title>,<text>雲卷雲舒萬丈峯。峯高玉立靜儀容。聞君結屋雲山裏。我欲從君訪舊蹤。</text>
<title>家後山園。有先君手植海松。築臺培根。敬書二絶。</title>,<text>亭亭翠柏蔭山園。早荷先君培養恩。歲歲東風沾雨露。千枝萬葉共乾坤。</text>
<title>家後山園。有先君手植海松。築臺培根。敬書二絶。 其二</title>,<text>樹欲靜兮風不止。皐魚當日立而枯。拚枝臺上天無際。嗚咽深慙反哺烏。</text>
<title>六月二十六日立秋。病卧偶書。</title>,<text>流行摠是一春融。逝代相承感應中。擴去收來無間斷。方能不息體蒼穹。</text>
<title>訪姜得源</title>,<text>尋幽試入洞天來。向晩柴扉手自開。半日茅齋開好話。山雲時復傍簷回。</text>
<title>病中謝姜得源來訪</title>,<text>君專一壑猜車馬。我患千痾抱舊新。今日開襟忘倦處。白頭人對白頭人。</text>
<title>嬰病長臥。書以自嘆。</title>,<text>春花開落門常掩。秋月盈虧負好期。衰病光陰容易擲。此生進益問何時。</text>
<title>讀史。見司馬公識破曹操噉葛飮遺令等事。書一絶。</title>,<text>瞞曹凶狡暗如鬼。𪚥葛啖來孰照奸。賣履分香欺十目。一誠能自破心肝。</text>
<title>秋夜</title>,<text>滿眼星辰心自爽。千山草木冷颼颼。莫言秋意移人意。任聽寒蛩叫不休。</text>
<title>寄姜得源</title>,<text>山北皤翁不出門。山南病老負朝暄。秋風澗谷多霜菊。采菊何時試酒尊。</text>
<title>赴孝陵途中一絶</title>,<text>風雨西郊遠樹微。懸流無處不飛絲。籃輿布帽含哀去。正是玄宮欲閉時。</text>
<title>次退溪先生韻。贈性眞。</title>,<text>獨垂老弟千行淚。灑盡先生四句詩。上下甲辰庚午歲。幾人能使後人思。</text>
<title>孝陵端午祭</title>,<text>丘木蒼蒼龍虎微。草間𪚥𪚥不勝悲。偶然三子來同事。盡是賓天後孑遺。</text>
<title>泊龍灘</title>,<text>雨後江山故寂涼。東風吹盡野花香。龍灘老弟商顏客。前浦維舟兩鬢霜。</text>
<title>白蓮</title>,<text>疏影橫斜水淸淺。暗香浮動月黃昏。却嫌朱夏風流絶。故被芙蓉奪得魂。</text>
<title>寄許草堂</title>,<text>此心無外物無形。格得窮時卽是明。人心𪚥心誰得一。吾儕賴有草堂誠。</text>
<title>贈四耐翁二首</title>,<text>世事如雲日日難。逢人盡道入深山。松都處士眞無着。水上葫蘆任往還。</text>
<title>贈四耐翁二首 其二</title>,<text>回首相逢八載秋。中間消息兩悠悠。一封糖翟充慈案。盡興飄然返古丘。</text>
<title>別四耐翁二首</title>,<text>浮生草草寄人間。閒亦忙猶忙亦閒。無處無時無至樂。不須鯨海與楓蠻。</text>
<title>別四耐翁二首 其二</title>,<text>世事如雲日日新。雙溪一柱屬何人。回看汗漫辭雲去。一任淸風墊角巾。</text>
<title>次東園韻。贈洪應休。</title>,<text>京國歸來兩鬢霜。幾人遺臭幾人芳。偶將菊蕊明秋夜。絶勝蔡花向太陽。</text>
<title>許翰林家。吟示諸人。</title>,<text>翰林風彩善持門。花竹依依日涉園。可惜商山餘一皓。不知霜露滿丘原。</text>
<title>贈別崔牧赴公州二首</title>,<text>養到專城百里頻。恩生玉頂彩衣新。可憐獨受揶揄笑。空把氷銜老一身。</text>
<title>贈別崔牧赴公州二首 其二</title>,<text>回首中原髮已星。歸來絶島眼終靑。一生流落輕離別。惟解乾坤水上萍。</text>
<title>次贈上人</title>,<text>風雨淒淒寺下溪。暫時相賞駐歸蹄。山僧熟視呈詩軸。直許蘇翁取次題。</text>
<title>送眞公遊長白</title>,<text>幾歲心遊今始身。身心畢竟較誰親。白頭山外閒行遍。只是歸來說得眞。</text>
<title>送李寧</title>,<text>老儒不語向天坐。居士長歌出谷來。一夜東廊燈火裏。嗒然雙影共徘徊。</text>
<title>贈珠上人</title>,<text>法身充滿是宗林。花草笙鏞沒相音。分付一珠那底在。一生猶解覓詩吟。</text>
<title>偶吟</title>,<text>劉伶擧口千杯酒。李白飛毫百首詩。今日又逢江海客。雪封何惜醉如泥。</text>
<title>贈成和仲</title>,<text>字爲和仲姓爲成。才降于天運不亨。安得與之成二老。往來幽地儘無營。</text>
<title>偶吟 二首</title>,<text>由來席上有餘珍。都解將詩媚主人。不向退思巖畔醉。正應歸去訪車茵。</text>
<title>偶吟 二首 其二</title>,<text>媚棘人何觸不辛酸。孤獨相哀往還。今曉一聲驚別意。也應終歲哭空山。</text>
<title>蕩春臺</title>,<text>王郊西麓深深洞。盡日沿流濯我纓。正是陽春三月暮。更嬰陰谷十年情。</text>
<title>贈僧</title>,<text>昔和一賢今五賢。詩成已覺四經年。半生修道山中坐。半世浮生不偶然。</text>
<title>偶吟 三首</title>,<text>晝看雲日夜燈靑。族館無人只卧瓶。夏凊冬溫俱不管。麴生何意慰飄零。</text>
<title>偶吟 三首 其二</title>,<text>故山松竹夢中靑。相望領原恥罄瓶。自覺偸生如許大。祖先遺澤有餘零。</text>
<title>偶吟 三首 其三</title>,<text>聖恩如海不能名。一拜堂前亦已榮。心火近來氷火極。不如蠻貊死無營。</text>
<title>贈僧</title>,<text>老年牛蟻故相喧。不用區區苦閉門。我欲南時渠欲北。人心元自有昏明。</text>
<title>次燕岐板上韻</title>,<text>好雨知時亦久晴。煙消山野日光淸。若敎膏澤重蘇物。今歲民生正得寧。</text>
<title>贈輪上人</title>,<text>遙下層岑扣野扉。愧無籠鶴報漁磯。還山雲袂何由返。暮恨悠悠接翠微。</text>
<title>次扶餘板上韻</title>,<text>弔古悲歌薄暮時。濟王城郭已崩虧。山靈欲雪前朝恥。驅雨腥風盡日吹。</text>
<title>次鎭岑板上韻</title>,<text>黔首啼飢幾向隅。去年田野半荒蕪。誰知問瘼奔馳客。曾是龜江一釣夫。</text>
<title>次汝守令公韻</title>,<text>澄江西下漾微風。窈窕飛欄俯半空。水色山光凝碧處。漁舟來往淡煙中。</text>
<title>病中次子省韻 二首</title>,<text>秋堂病臥夜如何。歸思悠悠見月多。垂老方知離別苦。終南愁望費吟哦。</text>
<title>病中次子省韻 二首 其二</title>,<text>宿火爐中曉尙溫。淸朝煮藥沃心源。新詩吟罷沈痾去。樽酒何時更細論。</text>
<title>送梁公燮任晉山二首</title>,<text>義氣堂堂凜雪霜。少時才藝擅文塲。如何又署南州吏。矗石樓中發醉狂。</text>
<title>送梁公燮任晉山二首 其二</title>,<text>訥齋當日抱高名。驚世文章困一生。行事居官君正似。更將其意向南城。</text>
<title>別時晦赴燕京</title>,<text>離亭日晚雨霏霏。萬里燕山送爾歸。遠別私情難盡說。丹心終始願無違。</text>
<title>次大受韻。送表弟奇景延赴燕京。二首。</title>,<text>怊悵平生作久離。今宵又把別君危。關河正有相思處。須記高安夜話時。</text>
<title>次大受韻。送表弟奇景延赴燕京。二首。 其二</title>,<text>征旆悠悠啓遠行。華人從此識君名。却知義氣推時輩。須把淸標快物情。</text>
<title>送姜大猷令公赴京</title>,<text>相許何須較甲庚。能容衰病感深情。燕雲回首路千里。更把離杯盡意傾。</text>
<title>次洪陽板上韻</title>,<text>十年關海阻開襟。脈脈離情自不任。花落湖城風雨夕。客牕斟酒慰重尋。</text>
<title>題西原德閥辛生員別墅</title>,<text>狂風驅雨浴山川。海若奔騰捲晚天。林下書生知底事。但傾村酒臥尊前。</text>
<title>題德閥松亭</title>,<text>秋晚松亭日又曛。多情鳴笛遏歸雲。傍人豈識羈愁苦。佩酒臨風倍憶君。</text>
<title>方伯臨江亭</title>,<text>玉節巡臨江上屋。澄潭臺下夕陽明。罇酒重開仍見月。碧波鷗鳥慰寒盟。</text>
<title>題孤山亭</title>,<text>數椽茅屋白雲棲。望裏峯巒劍不齊。主人久負沙鷗約。江上孤山月欲低。</text>
<title>望見夢瑞故居。有感。</title>,<text>山花飄落古城下。野草萋萋碧水湄。遙望柳村腸欲斷。不須聞笛夕陽時。</text>
<title>次洪陽板上韻。奉呈牧伯靜仲年兄。</title>,<text>洪鍾何日發和音。慕古悲今抱鬱襟。事業倘敎乖素志。餘生端合臥雲林。</text>
<title>宜奬忠孝臣應製</title>,<text>居官忠敬居家孝。止止端能致信誠。氷裏躍魚人事盡。省中焚詔相功成。聖明秪合推恩賞。臣子初非爲譽名。天語宣來多感激。滿朝誰不竭心情。</text>
<title>二月三十日。西岳精舍有作。二首。</title>,<text>柳綠花紅物色殷。訪隨肯學少年羣。千年大地俗非古。一介迂儒心似薰。素食幾驚中澤雁。岸巾空望出山雲。仙桃洞裏新開宇。探勝歸來滌垢紛。</text>
<title>二月三十日。西岳精舍有作。二首。 其二</title>,<text>虞家數語相傳後。萬古斯文白日明。一唯參乎心默契。再賢回也道重亨。光風東洛從容意。秋月西林感慨情。會友琢磨今有地。丁寧毋負此堂名。</text>
<title>挽曹判書 潤孫</title>,<text>歃良六載民懷德。豆滿三年虜怛威。參贊巖廊名自重。從頌樞密算無遺。金鑾殿上能辭寵。綠野堂中便脫羈。運去蛟龍天送雨。精靈他日政騎箕。</text>
<title>次梅鶴亭二首○一首入元集○丁未</title>,<text>淸洛悠揚古縣前。上庠亭子水之邊。金烏暗浸銀波立。白鷺閒隨蒯纜牽。風颺鶴潭看舞石。月籠梅塢倒觥船。興酣擬向蓬瀛去。泛舸中洲問長年。</text>
<title>次退溪先生韻 壬戌冬。往省先生于溪堂。留五晝夜。質問啓蒙。臨別。先生贈之以詩。</title>,<text>洞壑尋來不見麾。承顏深幸質蒙疑。持身旣之尋源學。處世難藏着足癡。爻象理明須識勢。占辭義顯可觀時。問酬未半還分手。況復從今闊後期。</text>
<title>次李求禮梅月亭韻</title>,<text>休官人道一毫輕。林下亭臺孰顧名。雪擁疏籬梅欲綻。煙消曠野月初明。南溟縹緲朝千水。北極蒼茫拱列星。高臥多君無外事。白頭叢薄最傷情。</text>
<title>己巳夏。在精舍。閏六月十五日夜。夢陪大夫人轎。行數里。二十二日夜。陪嚴君讀詩。冤淚交下。欲訴違膝之痛。風吹燭盡。奄忽而覺。驚起四顧。悄悄夜黑。萬感交集。垂涕而書。</title>,<text>庚戌之三丙寅四。兩年春夏禍殃深。流光易失悲撑肚。雷夢才成淚滿襟。拜跪欲言魂耿耿。風煙奄隔魄沈沈。極天冤痛訢何處。驚起彷徨萬樹陰。</text>
<title>次忠州板上韻 二首</title>,<text>風光浩蕩賁名區。細柳繁花映坐隅。郭外長江如作酒。樓前列岫豈非圖。望中美景難堪說。醉後狂歌正可呼。病裏不知時節好。遊車何日輾淸蕪。</text>
<title>次忠州板上韻 二首 其二</title>,<text>舊遊蹤跡付名區。寂寞空軒坐一隅。幾爲微尰題好句。每將佳話作良圖。寒城細雨終朝灑。古樹飜鴉趁夕呼。族恨惱人王事急。忍看田野盡荒蕪。</text>
<title>次堤川訥齋韻</title>,<text>旅夢初回月欲低。春寒欺客透孤棲。詩情索寞思靈運。茶味淸泠勝建溪。深峽民貧愁遏糶。畏塗人過怯衝泥。自慙賑活無長策。馹騎空馳東復西。</text>
<title>次丹陽板上韻</title>,<text>遠尋荒郡逐江流。斜日寒溪二樂樓。短短黃楊依石渚。輕輕白鳥泛沙洲。雲消洞壑春光媚。雪盡軒庭竹影幽。景物儘佳心事苦。幸逢靑眼慰孤愁。</text>
<title>次庇仁板上韻。示金博士明遠。</title>,<text>還隨殘照入孤城。愁坐中宵睡未成。風過寒庭疏竹響。月臨荒戍小軒明。吟詩自是緣無賴。把酒誰敎撥不平。萍水偶逢連日話。海天雲物惹離情。</text>
<title>次公州板上韻 二首</title>,<text>功名深愧誤芳年。白首奔馳歎獨賢。繞郭村居憂餓死。滿山花卉媚晴天。此時湖海詢民瘼。何日林泉理石田。佳節惱人愁欲老。家園一望意茫然。</text>
<title>次公州板上韻 二首 其二</title>,<text>佳麗公山獨上樓。繁華從古擬楊州。閒花映日臨池面。嫰柳嬌春拂檻頭。幾處笙歌酬勝景。數行紅粉擅風流。客中豈識芳菲盡。早夜遑遑抱隱憂。</text>
<title>次淸州板上韻</title>,<text>瘦悴何時面復光。一年佳節負芬芳。忙馳驛路春將盡。倦倚軒窓夜欲央。雨灑庭花離恨重。煙迷原草客愁長。思親戀闕情多少。北望懷歸寫短章。</text>
<title>次沃川韻</title>,<text>閒窓睡罷舌方乾。仙菓新茶滿客盤。一片初嘗心自爽。半盂纔啜骨先寒。野情曾許專恬泊。世味誰敎飽苦酸。白首未能歸舊隱。更鞭郵馬跨巑岏。</text>
<title>次槐山韻</title>,<text>溪山勝處好樓亭。幽趣從前說此城。暮樹寒雲羈恨遠。晴川芳草別愁生。百年桑梓纒深慕。一境煙霞惹舊情。回首重憐棲息地。樵兒牧豎誦吾名。</text>
<title>會于烏竹村彦豪家</title>,<text>江城春盡百花殘。風雨凄凄半夜寒。壚上詩人愁白髮。窓間艷女惜紅顏。南隣酒熟誰相飮。北闕心懸自未寬。一唱淸歌消壯志。可能無意到荊關。</text>
<title>次善初令公韻 二首</title>,<text>聞說諸公遊海汀。白沙風物愜高情。落霞孤鶩詩材富。長笛深尊逸興生。遙想淸談歡裏暢。政知奇筆醉餘橫。依依不耐臨池別。忽得神篇落眼明。</text>
<title>次善初令公韻 二首 其二</title>,<text>看盡四方海與山。遠遊胸次百千寬。曾因歷見喜傾蓋。幾爲相思愁倚欄。萬朶紅花開政好。兩篇華什和皆難。浮生興味年來少。擬把芳樽更博歡。</text>
<title>奉呈楊山金使君善初案下 四首○二首入元集</title>,<text>海西佳麗說楊山。最愛蓮池百頃寬。翠蓋曾看擎曉月。紅雲今想映雕欄。行忙漫過休須恨。憶爾重過亦不難。何況主人詞翰伯。晚來交契托深歡。</text>
<title>奉呈楊山金使君善初案下 四首○二首入元集 其二</title>,<text>飄泊孤臣傍海汀。殘年出守愧非情。笙歌豈𪚥愁顏老。簿牒還催素髮生。白日看雲心轉亂。淸宵戀闕淚偏橫。秋來又負歸田計。不寐閒吟曉月明。</text>
<title>次東軒韻</title>,<text>垂柳依依拂檻頭。梨花淡白映高樓。斜陽燕影池邊亂。芳草風光野外浮。佳麗自能名海曲。繁華何獨說楊州。三春抱病愁如雨。久欠尊前辦一遊。</text>
<title>曉月獨坐。偶吟。</title>,<text>泛泛孤舟橫渡頭。愁來懷土獨登樓。人情草草飜還覆。宦路悠悠休復浮。憂世爭如梁太傳。格君誰似薛居州。行身更愧虛名累。投紱何時盡意遊。</text>
<title>首陽瀛海樓。次使相韻。</title>,<text>首陽高聳海波平。樓壓雄州擅勝名。雲物蒼茫彌玉宇。笙歌縹緲沸秋城。香濃琥珀杯頻倒。興入風煙槊屢橫。何幸龍門叨奉袂。強將荒句寫中情。</text>
<title>題畫屛</title>,<text>密城朴生好事者。用賢其名字鳴治。胸懷灑落自無閒。一生榮利非所期。少歲學畫透奇妙。筆端物物生眞姿。西原館裏酒半酣。乘興寫作雙駿騏。其餘翔走各盡態。贈我十幅尉羈思。歸來蔀屋展玩久。更覺深意還在斯。見物思人自生感。爲向圖間寫古詩。</text>
<title>次景肅令公韻</title>,<text>金風半夜鄕園杳。愁雨寒簷滴到曉。歸興浩如春草濃。宦情正似秋毫小。紅花燦燦傍階斜。去雁翩翩落遠河。病裏那堪時物改。歸來池上嗅香荷。</text>
<title>龜巖歌自年少時。出入於灌圃先生之門。先生多有所誘掖。余受由來覲。必往省先生。留數日而還。及去閒。無月不往拜討質。先生年近八十。亦命駕來訪者累矣。溪山好處。山寺幽靜。無不陪遊。故篇末及之。</title>,<text>伊之南兮泗之北。巖有龜兮洞府寂歷。巖之上兮萬松環立。巖之下兮有泉淸冽。歌而樵者是何人。一狂迂兮天地。逍遥遊兮上而下。萬象呈態兮風雲入思。裁袷衣兮隨柳。春風習習兮吹未休。岸葛巾兮理穢。憶南熏兮我思悠悠。金飆颯兮骨欲蘇。江以濯兮陽以曝。歲律暮兮氣凝。闢閤乾坤兮品題雪月。閱四時兮探玩。會一元兮一胸。欣天理兮流行。歎逝代兮無窮。仰太空兮詠三百。日月照臨兮萬古如昨。男子豪雄兮。肯與草木而同腐。陸陸半世。學顔而志尹兮。雷奮胸臆。好古兮心遠。可師可友兮黃卷聖賢。滌蕩查滓與冷浰。風來月明兮地靜天旋。況與君子。幷世而同立。樂哉龜巖兮。洵訏且樂。混沌在東兮。高高仰止。灌溪一泒兮。源源而不渇。</text>
<title>蓮潭辭 丁未</title>,<text>潭之水兮千丈。鏡面平兮綠淨。雲影兮徘徊。擎芙蓉兮萬柄。披簑兮漁父。歌一曲兮暮沙渚。楊花兮毶毶雪。藕絲兮容與。華嫣然兮開顔。香滿衣兮馥郁。觀魚兮心活。狎鷺兮機息。潭水淸兮濯纓。潭水濁兮濯足。采采兮上下。淸風吹兮葉葉。詠而歸兮意不窮。頭流橫兮入望。明月兮滿山。思美人兮天一方。</text>
<title>遊頭流歌</title>,<text>山之高兮仁者靜。風之來兮聖之淸。白雲飛兮碧江深。余懷之長兮誰與評。</text>
<title>神明舍賦</title>,<text>立天地之小幕。愍中區之隘陿。友混沌以相携。澹遊神於沖漠。顧方寸之中虛。瞰神明之有舍。洞廣豁而無外。廓中正而不亞。喜止宿之有地。恨識路之蓋寡。援無極而玄想。究權輿之經始。自寅開之初載。沕化化於一理。運二氣之妙機。凝五行之極致。玆經綸而散施。奠玆舍於腔子。旣依德而據禮。又築信而鞏基。椽衆善而固結。棟三綱而善持。對仁山之博厚。蘸智水之淸波。蔭肝木之敷榮。鎭脾土之靜嘉。信體勢之平易。豈怪惡而險阨。然無主則乃亂。命天君而是宅。作一舍之主宰。儼渙號之昭掲。總具我之衆理。應萬事之巨細。彼日用之精粗。孰不本於虛靈。子而孝兮臣而忠。父而慈兮君而明。咸明明於玆舍。各運斟而不忒。是神明之所致。固厥妙之叵測。若日曬而天晴。似神入而鬼出。猗包括而體物。宜君子之攸適。然道心之惟微。有向背之不一。紛在邇而求遠。竟顚倒於鬼室。視不見兮聽無聞。與魑魅而爲隣。故君子之主敬。養浩浩之天眞。關誠意而出入。杜外侮之來窺。雖利慾之風雨。曾一榱之不欹。仰往古之羣聖。咸善宅而中規。嘉堯舜之相傳。喜湯武之建極。況數仭之墻高。有將聖之允執。噫杏壇之草沒。悲後代之絶迹。然玆舍之自若。復潤輝於濂洛。勤藻雪而滌垢。去查滓之溷濁。我所志之在玆。敢怠忽於頃刻。肆存省於隱微。吿天君而自飭。箴曰。我有一舍。統攝情性。左連天根。右接道境。我豈與人。人豈我奪。敬乎義乎。方之直之。神也明也。闢矣廓矣。敬哉有舍兮。毋曠毋荒。守之如郭。</text>
<title>祝網賦 丙申別試壯元</title>,<text>猗上天之覆燾。妙施化之惟均。肆聖人之體元。藹一視而同仁。仰湯網之有祝。感至德之漙博。擴愛民之餘緖。竟微物之徧及。時曷喪之方歎。抱不殺之仁德。脫夏臺之拘攣。保休命之維新。路亳都而言邁。遇㭬罝之有人。掉發祝之饒舌。罟四面之高張。籠兩間之飛走。欲打盡於一網。嗟淫欲之是耽。激聖慈之神衷。噫庶物之初賦。紛惷蠕之總總。鍾氣化之駁濁。縱偏塞之有異。然吾與之爲物。亦攝生於天地。固物我之無間。初豈殊於彼此。宜盡性而及物。囿羣類於卵育。胡貪欲之是肆。恣逞意而外發。矧吾人之中立。首萬物而爲主。荷天畀之最厚。任化育於率普。倘肆暴而盡物。寔自失其主道。應取物之有節。答天心之洪造。玆惻念而闡說。爰開三而掛一。伊或左而或右。聽自罹而是獲。推一端之子諒。活三隅之禽獸。物自得其生生。嘉血氣之咸遂。苟一物之失所。若患害之在躬。是豈干譽而外假。諒弸鬯之由中。偉此心之不忍。實至仁之拳如。德旣及於羽毛。恩豈嗇於黔黎。儼字惠而懷保。盡涵泳於聖澤。藹人物之咸被。致和氣之浹洽。有大畏而小懷。或遠來而近悅。竟代虐而莅位。纘大禹之舊服。懿祝網之一心。樹國脈於六百。痛三代之云逖。世仁君之不作。芟赤子兮猶忍。況推恩而建物。田焚林於咸丘。已見罪於聖筆。矧以羊而易牛。徒矯情而非實。久仁德之未聞。慶復覩於今日。民舍哺於盛德。又蒐狩之以時。旣仁民而愛物。邁成湯之允釐。然此心之靡常。願聖上加敬而孜孜。親而民兮民而物。冀序仁而不忒。幸承虛於前席。勤推此而啓沃。</text>
<title>鴻門宴圖賦 癸未本道夏課魁</title>,<text>惟鴻門逖在西表。控萬里之函谷。胡爲乎移入尺素。掛中堂之半壁。龍之跳兮虎之躍。宛酬酢之如昨。摩余手兮刮余目。想當日之遺蹟。方魚狐之示讖。紛幾雄之掎角。沐猴江東之年少。隆準沛上之長者。睥睨十年之奏鹿。馳騁一片之中夏。咸磨牙而鼓吻。疇高才而疾足。關門忽鎻於劉手。怒光電閃於項目。夜半之要伯斯急。曉頭之謝楚何亟。講兩君之和好。奄讌歡於一夕。儼主客之相對。列羽林之如蝟。龍顏而文成五彩者。非芒碭赤帝之子乎。重瞳而喑噁叱咜者。非西楚蓋世之雄乎。擁盾兮直入。噲髮之所以上衝也。擧玦兮再三。范怒之所以不釋也。舞白刃兮天地窄。碎玉斗兮響霹靂。紛當日之萬狀。盡輸入於數幅。彷彿乎依俙乎。毫分縷析。籠千古於一接。撫斯圖而發歎。重起感乎余之臆。嗟天之福善禍淫。理不爽於毫髮。漢施仁於三章。楚坑卒於咸陽。較兩人之所爲。判一興而一亡。何彼猾棄德從惡。謾爭衡於沛王。況芉氏之君楚。曾北面而臣事。宜恪恭而敬聽。肩劉季而相比。定百二之雄關。復熊繹之舊域。功可存於納麓。封亦畀之以次國。何舞譎而賭漢。設詭會而詐酌。固逆天之難保。竟迷路於大澤。然豈獨項氏之罪過。尤有憾乎白髮之謀臣。旣知夫天子之氣像。何嗾羽之斯頻。至今遺綃之森然。孰不爲爾而一惜。攬栽培傾覆之謨訓。賦餘圖而歎息。</text>
<title>代鼂錯雪冤賦</title>,<text>余惟行行之峭直。早筮仕於昌辰。忘一身之纖微。謂余志之將伸。嗟所懷之未孚。靈修反以疑余。痛奸佞之逞術。渙余涕之沾裾。彼七國之跋扈。連數圻而盤結。爭流涎於羊鼎。謂天常之可越。矧在吳之不軌。抱博局之兇忿。紛招亡而納叛。擬周鼎之一問。嗟禍機之已露。伊不朝則必夕。視變故之至此。敢恝然而默默。宜削地而折強。俾內尊而外抑。爰進一得之瞽說。再賈生之痛哭。嗟才劣而德乏。縱勘定之不克。顧余心之止此。非發亂而誤國。皇胡不察夫誠僞。反信讒而莫思。盎也余素不善。謾懷忌而惹私。苟余心之詐譎。必見厭於神祗。況余志之愚戇。亦聖上之所識。夙忝侍於東宮。恒不離於帷幄。晚從事於密邇。接天顏之雍穆。凡有利於國家。勤不遺而啓沃。知臣者莫如君兮。寵余身之罔極。何圖浮雲之蔽日。致君臣之乖隔。行行東市。西風吹余兮。白日邈邈。願聖上兮揆度。庶照余之孤忠。宥不赦之臣罪。回旣朽之華風。豈微軀之足惜。恐奸計之得行。抱深冤兮難可掩。訴余衷之不平。</text>
<title>次許耆卿 千壽</title>,<text>相對究經未盡談。那堪今日送征驂。峨洋琴上歌招隱。人在天山月在潭。</text>
