<title>暮春。登皇華臺。</title>,<text>終日厭厭簿領間。不因送客肯偸閑。孤村暮色煙拖去。故國春光鳥帶還。萬古消沈悲逝水。百年懷抱喜登山。平生習氣銷磨盡。秪對殘花一解顏。</text>
<title>次梅月亭韻</title>,<text>滿身風露夜尖新。自是分明箇裏人。夢破羅浮淸透骨。賦成梁院妙如神。香飄舞席回長袖。影入茶鐺浥半輪。老子婆娑應坐此。一生襟抱更誰親。</text>
<title>次快心亭韻</title>,<text>天敎仙境貯隅隈。句引風光活畫開。但愛雲山千疊秀。宜嫌文簿萬重堆。眼因勝景靑常在。鬢向頹齡綠未回。坐嘯半年推不去。平生百里本非才。</text>
<title>次快心亭韻 其二</title>,<text>晩泊孤舟野水隈。山花無數倚巖開。酒傾浮蟻金尊灎。膾斫纖鱗雪縷堆。滿壑淸風槐影亂。一簾微雨燕飛回。叮嚀報與詩人道。安得奚囊借鬼才。</text>
<title>次快心亭韻 其三</title>,<text>一亭高聳樹林隈。珠箔銀屛面面開。日落微涼生簟上。雨餘新漲沒沙堆。登臨幾度詞人過。賦詠重瞻使節回。滕閣千年無傑句。秪今猶數落霞才。</text>
<title>次快心亭韻 其四</title>,<text>罨畫風煙斷岸隈。綺筵頻爲賞心開。從敎玉斝香醪凸。不管金盤燭淚堆。鶴膝蜂腰詩態度。秋蛇春蚓字縈回。傍人且莫分輕重。摠是騷壇第一才。</text>
<title>次快心亭韻 其五</title>,<text>百年懷抱絶稜隈。得向溪山衮衮開。漱石跳波珠點碎。浮空煙岫婦髽堆。偸閑轉覺優游好。遇景唯思酩酊回。萬事一身雙白髮。遠遊空嘆子長才。</text>
<title>題實相寺</title>,<text>徑爲人稀狹。菴因地僻尊。石奇還似塔。松偃偶成門。發省鍾晨動。惺心水夜喧。短詩題素壁。遺跡故應存。</text>
<title>題實相寺 其二</title>,<text>安心問初祖。寓世欲光尊。早悟無生理。難尋不二門。雲開巖樹立。風過塔鈴喧。多少塵機息。唯餘夜氣存。</text>
<title>題實相寺 其三</title>,<text>追惟乙丑歲。隨侍岳家尊。對雨看流水。披榛度石門。浮生飛鳥過。往事暮蟬喧。廿載重來此。回頭感慨存。</text>
<title>題實相寺 其四</title>,<text>境僻人來少。僧稀古佛尊。採松成壑路。防鹿掩柴門。嶺樹遮雲暝。溪流漱石喧。重遊十年地。懷舊意猶存。</text>
<title>退休堂感懷韻</title>,<text>誰能不免如安石。自咲謀生後計然。半夜空堂長咄咄。九皐淸唳警孤眠。</text>
<title>退休堂感懷韻 其二</title>,<text>吟詩每喚兒供寫。無酒難憑婦與謀。雨過小軒成獨臥。碧天如水夜悠悠。</text>
<title>退休堂感懷韻 其三</title>,<text>軒窓寂寂爲誰開。積雨經旬滿院苔。園竹庭楸今已長。也應終歲待吾來。</text>
<title>退休堂感懷韻 其四</title>,<text>我本無家孰與依。轉頭人事摠成非。千年華表歸來晩。丘隴纍纍感令威。</text>
<title>退休堂感懷韻 其五</title>,<text>向來鷄肋咲浮名。晝錦歸榮荷聖明。風雨弊廬徒四壁。此身終坐拙謀生。</text>
<title>夜坐有雪。令兒子遂唱韻。因成二十句。</title>,<text>歷亂銀成界。糢糊玉作蹊。深林留虎跡。曠野沒驢蹄。兒凍牙生戰。翁寒面帶黧。尋巢飢雀噪。失侶暝猿啼。掩滿千層嶺。平鋪萬頃畦。舞風簷影動。爭勢曉光迷。惹起騷人詠。編成內集題。謀炊僧汲井。探勝客緣梯。落處疏猶密。飛時散復齊。海膠蛟隱穴。松偃鶴翻棲。樹有査査鵲。途無滑滑泥。飄揚隨遠近。排拶壓高低。乍可煎陶茗。還須訪剡溪。跳梁喧邑犬。喑啞絶隣鷄。細細斜穿箔。輕輕巧撲㡙。嚴應氷酒醴。威已折綿綈。獵子裘茸亂。樵童鼻液凄。林鴉宵未定。櫪馬夜頻嘶。何處催歌管。誰家閉閤閨。獨憐衰病甚。欹枕小齋西。</text>
<title>題金山寺</title>,<text>兩山環合水中流。寺在煙蘿最上頭。薄暮驅馳來駐節。分明記得少年遊。</text>
<title>題金山寺 其二</title>,<text>一片歸雲出斷山。仙區咫尺隔塵寰。客來暫借藤床睡。剩做嚴程半日閑。</text>
<title>題金山寺 其三</title>,<text>去年携酒醉溪橋。躑躅初殘嫩綠交。眞境宛然禪榻淨。一生塵慮坐來抛。</text>
<title>題金山寺 其四</title>,<text>芒鞋竹杖恣窮探。野蔌山蔬不厭甘。老覺宦遊無意味。夢驚猿鶴秪懷慙。</text>
<title>題金山寺 其五</title>,<text>割據南城四十強。那期畢竟困兒郞。山僧不識當時事。謾說來遊百濟王。</text>
<title>題金山寺 其六</title>,<text>亂峯屛擁雪糢糊。落日氷崖似畫圖。土榻從他煨榾柮。蒲團全勝紫氍毹。</text>
<title>題金山寺 其七</title>,<text>滿壑松聲畫角催。雙雙旌節擁輿臺。道人嗔却遊人衆。踏破蒼苔一徑開。</text>
<title>題金山寺 其八</title>,<text>平生性癖愛雲林。老去疏狂轉不禁。暫卸征鞍尋大士。一宵償得百年心。</text>
<title>題金山寺 其九</title>,<text>千株柏樹擁森森。歲貢天庖匪自今。聞說何人謀逞憾。枉將斤斧赭山陰。</text>
<title>題金山寺 其十</title>,<text>母岳嶄嶄第一峯。我來怊悵倚長松。明朝却入紅塵去。回首煙露翠幾重。</text>
<title>送兒子遂。入楞迦山讀書。</title>,<text>楞迦之山高揷天。巨靈贔屭南海堧。鐵崖半入滄溟中。根盤百里何蒼然。招提不復數南朝。碧眼往往參高禪。琪花瑤草披琅玕。地行亦或逢眞仙。蔽日喬松大百圍。蒼鱗赤甲埋雲煙。棟樑豈獨扶明堂。桅檣端合充漕船。跂跂斯奔鹿如馬。當春游戲群百千。虞人羅網跨巖谷。取爲脯醢登盤筵。古稱天府良有以。不比他山但蜿蜒。我昔負笈遠尋師。往事回頭三十年。東風夜月實相寺。曲肱不眠聞杜鵑。如今持節過山前。白髮飄蕭滿馮顚。還將送汝入山去。却憶舊遊空懸懸。探奇搜勝乃餘事。勉對黃卷師聖賢。平生四海昌黎人。騷壇獨步誰爭先。咀嚼天葩得眞髓。莫將句讀尋陳編。九仞功成在一簣。良驥騁途要着鞭。不憂富貴苦相逼。向來淸白渠家傳。</text>
<title>洞庭秋月應製 乙未。中廟幸西湖。水戰時命題。</title>,<text>月到中秋勝。江從楚澤寬。練光千里瀉。蟾彩十分團。未信霜天曉。空驚鶴夢殘。危樓仍徙倚。淸籟逼人寒。</text>
<title>太液淸波應製 柏梁體</title>,<text>禁籞深深開太液。淸波灎灎動寒光。琱輿時自九天廻。魚吹柳絮爭跳玉。畫舫前頭藻荇香。日帶鸎聲穿上苑。風搖柳影拂觚稜。水雲深處藕花開。纖波不起平如拭。雨過方知徹底澄。</text>
<title>西山霽雪應製</title>,<text>簾捲高樓雪後天。山河一色浩無邊。瓊葩粲粲光相射。銀闕峨峨影接連。東郭尙欣存履指。灞橋偏覺聳詩肩。凍雲鎖盡層巒外。寒氣全消玉斝前。蝶散擬尋膝閣畫。興來還棹剡溪船。遺蝗入地須三白。已喜淸時更有年。</text>
<title>姑蘇臺應製</title>,<text>岌岌高臺百尺危。俯臨寒碧漾淪漪。至今猶想勞民地。當日眞成敗國基。十萬貔貅潛掩泣。三千歌舞可支持。東門懸却忠臣目。麋鹿千年更怨誰。</text>
<title>黃鶴樓應製</title>,<text>結構崢嶸面漢陽。晴川芳草思茫茫。遙岑積翠浮朱箔。層漢歸雲宿畫樑。黃鶴佳名今寂寞。白雲遺跡俱荒涼。仙梯一斷無消息。醉後凭欄感嘆長。</text>
<title>江亭餞客應製</title>,<text>亭外群山面面眞。登臨其柰別情親。馬嘶芳草披靑帶。棹拂楊花覆白蘋。酌盡一尊同掩抑。歌殘三疊更逡巡。日斜獨立江沙晩。回首長程不見人。</text>
<title>沙汀翫月應製</title>,<text>爲愛沙頭月。停杯坐夜分。江流澄瀉鏡。銀漢瑩無雲。咽咽蛩音斷。飄飄鶴唳聞。淸虛如可御。塵世謾紛紛。</text>
<title>書尹參議 豐亨 所藏東宮大字屛風書後</title>,<text>靑宮晝永春沈沈。簾旌不動彤雲深。視膳問寢外何事。只將書史娛宸心。揷架奚趐三萬軸。漆書科斗燦奎璧。弱齡墨戲貴天成。昭回典則承家學。宣城鷄距鵝溪紙。大方盈尺雲煙起。字體雖臨雪庵翁。筆法遠過張長史。春蚓秋蛇何足奇。龍跳虎臥或相宜。一字千金價未論。祕藏不許人間窺。書筵學士淸風後。講舌乾餘拾瓊玖。歸來不敢私囊篋。粧成寶障張座右。紅光紫氣射軒楹。兒童走藏神鬼驚。人人爭看銀鉤妙。日聽門前車馬聲。勸我揮毫紀其顚。柰我文章不直錢。敬作狂歌歌盛美。願同瓜瓞垂綿綿。</text>
<title>題松石居士山家八詠 崔同樞命昌。居于雙溪。以松石自號。</title>,<text>雲護松扉盡日關。幽居剩占百年閑。疏簾不礙前山翠。長對先生几案間。</text>
<title>題松石居士山家八詠 崔同樞命昌。居于雙溪。以松石自號。 其二</title>,<text>駝峯東面蔽雲林。天際遙看碧玉簪。長日誰敎窓戶暝。一簾嵐氣晝沈沈。</text>
<title>題松石居士山家八詠 崔同樞命昌。居于雙溪。以松石自號。 其三</title>,<text>深淺山花相映開。飄紅落紫襯蒼苔。主人白髮聊延佇。箇裏風流酒一杯。</text>
<title>題松石居士山家八詠 崔同樞命昌。居于雙溪。以松石自號。 其四</title>,<text>無賴東風颺碧絲。入簷低戶影參差。只憐不傍長安陌。折盡繁枝贈別離。</text>
<title>題松石居士山家八詠 崔同樞命昌。居于雙溪。以松石自號。 其五</title>,<text>粉堞峨峨跨石巓。煙嵐深鎖女墻前。靑氈免與偸兒手。花底孤狵盡夜眠。</text>
<title>題松石居士山家八詠 崔同樞命昌。居于雙溪。以松石自號。 其六</title>,<text>陰陰桑柘綠成村。睡起思傾濁酒尊。自是愛閑人到少。不關山骨謾爲門。</text>
<title>題松石居士山家八詠 崔同樞命昌。居于雙溪。以松石自號。 其七</title>,<text>㶁㶁溪流灑石矼。鳴琅漱玉自成腔。夜深驚破尋眞夢。撚斷吟髭獨倚窓。</text>
<title>題松石居士山家八詠 崔同樞命昌。居于雙溪。以松石自號。 其八</title>,<text>滿山松櫟絶囂塵。淸籟霏霏欲襲人。但覺前溪金滉漾。不知東嶺湧金輪。</text>
<title>次曺三宰 潤孫 冥鴻堂韻</title>,<text>舊說冥鴻扁。曾紆大手書。共歌君子芋。不似野人廬。竹警園鳴鶴。荷翻沼戲魚。金章復何有。終欲老幽居。</text>
<title>次曺三宰 潤孫 冥鴻堂韻 其二</title>,<text>愛景堂重構。隨緣席屢移。淸尊迎好客。新曲敎歌兒。牛臥黃雲隴。鷗眠白水陂。樵歌聞向夕。路啓槿花籬。</text>
<title>次曺三宰 潤孫 冥鴻堂韻 其三</title>,<text>洞府雲歸後。紗窓日上時。細斟尊裏酒。朗詠壁間詩。雨圃移瓜蔓。煙波理釣絲。從來棲隱地。歲晩共君期。</text>
<title>次曺三宰 潤孫 冥鴻堂韻 其四</title>,<text>重疊連峯秀。縈廻一水長。椑垂千顆卵。竹聳萬竿槍。入饌多魚蟹。登場足稻粱。平生丘壑志。敢負聖明王。</text>
<title>次曺三宰 潤孫 冥鴻堂韻 其五</title>,<text>役役軟紅塵。悠悠三十年。浮名繫簪組。淸夢繞林泉。謾費千鍾粟。方求二頃田。秋風送人去。歸思益飄然。</text>
<title>全羅途中。偶吟。</title>,<text>蝸角浮名抵死爭。母恩君寵兩關情。歸心北隔鷄龍岫。去路南穿馬鼻坪。野店煙生人語鬧。溪橋氷泮水流淸。故園趁得春風早。借問梅花幾樹明。</text>
<title>樂生驛偶吟</title>,<text>隣鷄催曉漏初殘。氷渡江心馬足乾。萬疊靑山連故國。三竿紅日望長安。吟髭種種難禁雪。病骨稜稜易怯寒。小憩郵亭仍假寐。宦情鄕思一時闌。</text>
<title>送金監司國弼嶺南之行 正國</title>,<text>湖嶺東南數十城。二難相繼展澄淸。旌旗觸處江山麗。風土詢時父老迎。鬢雪衝冠猶舊態。腰金照地是新榮。交遊契闊還三載。佇聽棠陰政有成。</text>
<title>送金監司國弼嶺南之行 正國 其二</title>,<text>憶曾同醉曲江秋。新試官袍拜狀頭。戲語敢期今日事。交情須向古人求。靑雲顧我眞非分。白首憐又遠遊。寄語無雙江夏子。婆娑丘壑亦風流。</text>
<title>李判官 英 池亭次韻 進退格</title>,<text>忙裏求閑亦未閑。此身安了卽心安。漁翁春水思同泛。野老秋山許共攀。勝處池臺猶舊業。芳辰尊俎罄新歡。白頭奔走黃塵裏。安得從君一解顏。</text>
<title>李判官 英 池亭次韻 進退格 其二</title>,<text>奇材那得占長閑。謾說靑氈是遺安。騰踏名途應有地。翺翔雲路不容攀。興來擬擅園林勝。歲晩聊尋里社歡。聞道共遊多韻士。好將珠玉侈亭顏。</text>
<title>書尹亞相鏡之屛 仁鏡</title>,<text>種傳西土幾千秋。緣竹龍鬚走上頭。好沁詩脾消渴懣。何須一斗博涼州。</text>
<title>書尹亞相鏡之屛 仁鏡 其二</title>,<text>一枝斜映碧溪灣。染得淸霜分外丹。不待幽崖秋色老。試携藜杖幾回看。</text>
<title>書尹亞相鏡之屛 仁鏡 其三</title>,<text>亂葉長枝拂曉寒。分明花色奪鷄冠。游蜂豈識霜風急。悞喜春葩映畫闌。</text>
<title>書尹亞相鏡之屛 仁鏡 其四</title>,<text>翠葉黃花秀澗邊。嫩含朝露絶堪憐。世間何限憂中老。相對都忘萬慮煎。</text>
<title>書尹亞相鏡之屛 仁鏡 其五</title>,<text>夭矯柔枝帶雨斜。薰風開遍女仙家。纖纖指甲須紅染。共把金盆夜擣花。</text>
<title>書尹亞相鏡之屛 仁鏡 其六</title>,<text>望帝春魂夜夜悲。血流應得着花枝。滿山落日紅如火。正是東風二月時。</text>
<title>書尹亞相鏡之屛 仁鏡 其七</title>,<text>溪雨疏疏不滿叢。繁紅倒浸夕陽中。芒鞋擬踏秋沙岸。隨意分披伴釣翁。</text>
<title>書尹亞相鏡之屛 仁鏡 其八</title>,<text>絶品分明碧玉容。幽姿不與野花同。嫣然獨咲空山裏。怕有披榛採藥翁。</text>
<title>題徐水使 壽千 畫馬圖</title>,<text>何人胸次貯騵驪。貌得權奇奮玉蹄。龍去渥洼雲漠漠。春深沙苑草萋萋。千金駿骨誰能市。一策騰驤路不迷。黑髮將軍思逐虜。每因風雨欲聞嘶。</text>
<title>進梅燕圖詩 幷序</title>,<text>淑氣初回天地春。韶光纔着句芽新。翠巖離立蒼山晩。淸泉縈帶波粼粼。紅梅一樹吐仙葩。桃杏未敢爭奢華。天然不借丹鉛色。暖風晴日枝交加。海燕雙飛復雙棲。呢喃似欲尋巢泥。定知仙境非人世。九曲依俙武夷溪。畫師心匠神與契。盤礪空堂春晝閉。不寫凡禽與俗花。獨摹頡頑孤高勢。玉堂學士人中僊。文采風流鑠雲煙。前年手擎金華詔。恩綸來向靑丘宣。吾王敬迓皇華使。禮義雍容尊俎裏。別來戀戀不能忘。方信交情淡若水。致人心服自聖敬。每値朝天候溫凊。還將墨戲遠輸誠。梅淸燕信襟懷映。此事無今亦無古。數百年來欣始覩。微臣濡筆書其端。萬歲千秋歌舜禹。</text>
<title>題金孝順山水圖</title>,<text>江上靑山矗萬層。曉來驚見白崚嶒。阿誰爲愛瓊瑤窟。策杖閑尋物外僧。</text>
<title>題金孝順山水圖 其二</title>,<text>百道飛泉掛樹梢。野橋橫斷跨江郊。寶坊知在峯回處。滿地藤蘿細路交。</text>
<title>禮判李眉之。送紙五幅。求詩幷書。書西都五詠以送之。龜齡</title>,<text>江水沈沈鏡面平。細風斜日縠紋生。扁舟蕩槳中流去。何處一聲羌笛橫。</text>
<title>禮判李眉之。送紙五幅。求詩幷書。書西都五詠以送之。龜齡 其二</title>,<text>畫樓高枕碧山隈。一一窓扉面水開。睡起披衣窮遠望。濛濛煙樹曙光來。</text>
<title>禮判李眉之。送紙五幅。求詩幷書。書西都五詠以送之。龜齡 其三</title>,<text>燒殘紅燭夜將窮。獨倚闌干萬慮空。星月滿江天上下。此身如在水晶宮。</text>
<title>禮判李眉之。送紙五幅。求詩幷書。書西都五詠以送之。龜齡 其四</title>,<text>挾路垂楊颺碧絲。夕陽江閣詠歸遲。海門西望天低處。雲樹離離晩更奇。</text>
<title>禮判李眉之。送紙五幅。求詩幷書。書西都五詠以送之。龜齡 其五</title>,<text>縹緲孤峯半入雲。雨餘紅紫謾紛紛。遊人踏破香粘屐。報答春光酒一醺。</text>
<title>寄趙濟牧 士秀。兼謝柑橘之惠。</title>,<text>海島何曾着玉人。初看除目訝非眞。如今旋首還朝路。自是文章動聖神。</text>
<title>寄趙濟牧 士秀。兼謝柑橘之惠。 其二</title>,<text>昨夢扁舟過洞庭。噀人香霧眠偏明。遠書珍重分羅帕。消得文園病渴情。</text>
<title>寄趙濟牧 士秀。兼謝柑橘之惠。 其三</title>,<text>銀山怒蹴碧天高。駕海龍驤不用篙。萬里未愁危木道。人間平地足風濤。</text>
<title>寄趙濟牧 士秀。兼謝柑橘之惠。 其四</title>,<text>玉堂靑鎖舊詞臣。坐鎭南藩寵命新。聖世選才終重內。不應雲海滯斯人。</text>
<title>寄趙濟牧 士秀。兼謝柑橘之惠。 其五</title>,<text>候迎華使鴨江邊。回首曾遊已六年。老子虛名終坐累。秪今雙鬢雪飄然。</text>
<title>立春日。書窓壁。</title>,<text>一臥林泉已六春。眼看百物幾番新。太平煙火三邊靜。長作南州版籍民。</text>
<title>立春日。書窓壁。 其二</title>,<text>少日聲華斗以南。只今雙鬢雪毿毿。布衣竹笠村夫樣。閭巷猶呼亞相銜。</text>
<title>立春日。書窓壁。 其三</title>,<text>土牛靑陸報春知。淸曉家家送菜絲。收得禁門題帖手。小窓閑寫勸農詩。</text>
<title>立春日。書窓壁。 其四</title>,<text>故國春回轉寂寥。曉窓殘夢日空高。時淸但願身長健。右手持杯左手螯。</text>
<title>元日</title>,<text>新歲今朝是。人呼六十翁。靑山猶有興。白髮漸非公。庭畔梅舒萼。池邊柳帶風。年華隨處異。獨坐願時豐。</text>
<title>元日 其二</title>,<text>詎幾是童丱。倏然成老翁。不辭推里長。坐受壽家公。遠樹鳩呼雨。晴簷鳥喚風。登臺望雲氣。農事占凶豐。</text>
<title>乙巳冬。西嶺新舍成。始來寓。</title>,<text>此地於吾豈有期。至今人說正郞基。興來幾草歸田賦。老去偏憐感舊詩。深掩竹扉人散後。初回塵夢月明時。季鷹謾憶江東膾。丘壑婆娑我未遲。</text>
<title>乙巳冬。西嶺新舍成。始來寓。 其二</title>,<text>龍華一帶北來長。到此仍成萬竹岡。日月四時偏照耀。雲山千疊遠微茫。槿籬苔徑足幽勝。土榻藜床宜燠涼。看取老夫何事業。不因棋局卽農桑。</text>
<title>乙巳冬。西嶺新舍成。始來寓。 其三</title>,<text>童丱當年憶釣遊。自嗟霜雪已蒙頭。田園有興成三徑。聲利無心好四休。毋岳遠連高達翠。雁川遙向石灘流。開窓快送西南目。騎氣飄然下十洲。</text>
<title>乙巳冬。西嶺新舍成。始來寓。 其四</title>,<text>菟裘晩卜翠微顚。繞舍森森碧玉椽。百里山川雙眼底。六年光景獨吟邊。溪雲曉起樹如薺。沙鶴夜鳴人未眠。却問西隣有新釀。賖來一酌便陶然。</text>
<title>乙巳冬。西嶺新舍成。始來寓。 其五</title>,<text>天涯春立雨濛濛。占歲豐凶問老農。往事有時空獨咲。可人何處每相逢。淸詩自是輕千戶。疏糲從敎芥萬鍾。坐算流年應換甲。童心茅塞尙如聾。</text>
<title>乙巳冬。西嶺新舍成。始來寓。 其六</title>,<text>爆竹驅儺歲已更。向衰心事轉堪驚。憂來尙廢燈前酒。眼暗休看月下經。幾處火盆明野店。三聲早角報山城。老懷耿耿終無寐。披却裯衾坐到明。</text>
<title>乙巳冬。西嶺新舍成。始來寓。 其七</title>,<text>芒鞋竹杖自由身。問舍求田寂寞濱。采菊恨無陶令酒。臨風愁汚庾公塵。功名有分難容力。天地無私亦佑仁。三十年前曾卜此。數椽新構鬢如銀。</text>
<title>怛忉</title>,<text>怛忉何處不嬉嬉。我亦歡呼伴小兒。未信陶潛方止酒。只知靈運酷耽詩。壯心忽忽渾無賴。衰鬢垂垂似有期。隼擬春來成大隱。種松栽竹老偏宜。</text>
<title>上元</title>,<text>黃鷄白日自晨昏。一歲風光又上元。擇勝誅茅依竹木。憑高極目望郊原。飄飄漁笛前溪雨。靄靄炊煙何處村。蓬戶邇來添寂寞。爭簷唯有暮禽喧。</text>
<title>卜居于炭谷</title>,<text>狹乎南北廣東西。上有靑山下有溪。日月蔽虧峯嶂合。煙雲掩靄樹林迷。山僧野老閑來往。秋葉春花足品題。況有良田餘二頃。也敎黃犢更提携。</text>
<title>陽谷</title>,<text>宦遊幾載說歸鄕。及到歸鄕鬢已霜。環堵蕭條閑日月。柴門岑寂懶衣裳。黃鷄白酒秋應好。翠竹蒼松俗自防。昨夜打窓風雨急。擁衾高臥夢偏長。</text>
<title>東陽申氏山水畫簇</title>,<text>粧奩塵掩坐春慵。睡起紗窓日射紅。一片江山生眼底。萬重煙樹吐胸中。尋眞徑繞層崖轉。撒網舟從曲岸通。數尺氷紈幽意足。信知神筆奪天工。</text>
<title>新倉途中</title>,<text>寒林平楚老鴉啼。野色蒼涼日欲低。人語炊煙村遠近。河流田隴路東西。雪埋氷渚鴻留跡。潮沒危橋馬蹙蹄。四十年前來往地。汾陰祠賦記曾題。</text>
<title>題仲氏新堂</title>,<text>南山松檜是菟裘。垣屋周遭地勢幽。水有魚蝦資口業。野饒粳稻足生謀。靑衫幾載勞歸夢。白首重來感舊遊。壽酒偶成荊樹會。婆娑三老也風流。</text>
<title>己酉立春</title>,<text>坐覺年齡冉冉添。已周重甲更加三。慣穿謝屐雲生屨。倒着陶巾雪滿髥。隨世卷舒雖失策。對人言語免懷慙。明朝好結尋春伴。醉散陽坡踏草纖。</text>
<title>己酉立春 其二</title>,<text>流光如箭暗相催。咲口何曾日日開。陰沴已隨殘臘盡。陽和潛逐早春廻。森森亭畔萬竿竹。嫋嫋堂前雙樹梅。老子婆娑應坐此。百年未至且銜杯。</text>
<title>題礪城尉琴棋書畫簇</title>,<text>古屋深深竹木淸。白鬚紅頰會群英。峨洋要解孤桐韻。行怯思饒一路枰。春蚓秋蛇相綰結。錦囊玉軸謾縱橫。曾從止老看遺墨。今日天涯眼倍明。</text>
<title>次退休堂前韻</title>,<text>多事始知田舍好。坡翁此語出天然。了無牒訴來相溷。閉閣通宵聽雨眠。</text>
<title>次退休堂前韻 其二</title>,<text>爾時常怪陶彭澤。歲晩羞爲五斗謀。誰料我今輕若若。故山松竹意偏悠。</text>
<title>次退休堂前韻 其三</title>,<text>柴門無客不曾開。園巷深深長綠苔。筍已成叢梅已子。主人何事未歸來。</text>
<title>次退休堂前韻 其四</title>,<text>自憐隻影轉依依。室在人亡夢也非。細雨孤燈眠不得。可堪風幔落伊威。</text>
<title>次退休堂前韻 其五</title>,<text>儒林廿載竊虛名。潦倒如今白髮明。曷不乞身歸舊隱。退休堂裏送餘生。</text>
<title>曉吟</title>,<text>天星牢落曙光微。樹梢霜華滿院飛。吏胥追呼村犬吠。家僮猶未啓柴扉。</text>
<title>曉吟 其二</title>,<text>靑燈明滅夜將闌。衾鐵稜稜覺倍寒。善利底須分舜跖。一身安處卽心安。</text>
<title>書奉安使慰宴契軸</title>,<text>恭捧縢函閟木天。却從佳境敞華筵。亭臺隱約臨山水。賓主歡娛醉管絃。宴賞更誇簪組盛。風流堪作畫圖傳。人間此會眞難又。雲樹明朝便黯然。</text>
<title>聚遠亭爲全肅川 彭壽 題</title>,<text>樓以坡仙著。堂因趙氏名。江山供宴賞。孝友藹家聲。兩美古難具。千秋君乃幷。搆亭臨水鏡。攬勝納軒楹。駘蕩花初艶。煩敲雨乍晴。黃雲收䆉稏。白雪散瑤瓊。景象回環屆。歡娛取次成。網魚銀潑剌。獵雉錦縱橫。少長分茵席。杯盤瀉濁淸。灘爭歌響咽。風引舞衫輕。友愛行閭里。流傳滿洛城。鋪張李伯益。題詠鄭雲卿。古意霜空迥。詞華劍戟明。唱高知和寡。聊答遠求情。</text>
<title>書洪古阜 春年 畫屛</title>,<text>風吹動蘆花。潮退露沙渚。行行篆碧空。陣陣自成侶。回翔隨落霞。日暮更容與。</text>
<title>書洪古阜 春年 畫屛 其二</title>,<text>秋月瑩如洗。秋江澄似練。初疑白玉盤。墮此琉璃面。虛明情境空。佇立至夜半。</text>
<title>書洪古阜 春年 畫屛 其三</title>,<text>茫茫楚天暗。湛湛江水深。涔涔一夜雨。漠漠千古心。客舟何處泊。滿岸楓樹林。</text>
<title>書洪古阜 春年 畫屛 其四</title>,<text>風峭水欲立。雲昏天正黑。不見六花飛。但見千山白。瓊瑤失斷橋。愁殺尋眞客。</text>
<title>書洪古阜 春年 畫屛 其五</title>,<text>落日獨尋僧。林深崖谷邃。雲外忽聞鍾。雲間遙認寺。草露濕芒鞋。踏入前山翠。</text>
<title>書洪古阜 春年 畫屛 其六</title>,<text>斜照耿汀洲。撒網各收釣。不知錢有無。但問魚多少。前村酒可賖。取醉任喧叫。</text>
<title>書洪古阜 春年 畫屛 其七</title>,<text>山城雨初過。嵐翠散邐迤。樓臺滅沒間。草樹空濛裏。淸流映麗譙。彷彿桃源水。</text>
<title>書洪古阜 春年 畫屛 其八</title>,<text>極浦杳無涯。平波息纖纊。帆影轉西風。三三復兩兩。誰能五湖遊。魚鳥恣心賞。</text>
<title>金公景錫。來鎭南藩。秩滿而還。訪余于休堂。出示一帖。且告曰。吾高祖考摠制公諱廷雋。當英廟朝。以文武全才。杖鉞湖南。此一時諸公送別詩也。子其和之。余受而莊誦。仍嘆曰。人之功業。可以輝映一時。而不能繼世相守。今公能承祖業。又鎭南道。可謂繩繩不匱矣。而況諸公鉅筆。珠玉交輝。龍蛇綰結。誠希世之絶寶也。余以譾陋。安敢仰賡。重違公請。於其行也。書以爲贈。</title>,<text>英材咸萃斯。獨受聖君知。文武蜚揚日。風雲際遇時。棠陰新杖節。祖席共傾巵。贈別詩成集。流觀起後思。</text>
<title>嘉靖癸卯。旣作圃舍于陽谷。谷之嶺西。因五金舊號。又作小刹數楹。山人淡元。實主之。今年夏。避病來寓。留廿日而還。書壁上。</title>,<text>蕭寺依林麓。開窓眺望偏。矢堤寬似海。沃野遠連天。圃老規初制。元僧結勝緣。幽棲端着便。旣月未言旋。</text>
<title>用劉長卿韻</title>,<text>西庵頗幽僻。人跡往來稀。樹密鸎留語。庭空燕學飛。鍾音雲外遠。僧錫雨中歸。五月寒猶在。中堂披衲衣。</text>
<title>冬暖行</title>,<text>去年冬日倍寒沍。凍合潮頭如厚土。今年冬氣暖如春。木葉漸抽花欲吐。年年寒燠自無常。來歲豐凶那可詳。老生於世百無用。但願麥熟禾登場。大寒之後値大旱。三秋苦雨無時斷。高田焦熇卑田沈。曠野漫漫流潦滿。惟存稂莠棲阡陌。人家所收無半菽。催租吏胥夜追呼。鞭朴公門恣狼藉。省災使者彼何人。認災爲實良不仁。農夫痛哭訴馬頭。大梃搥肌加怒嗔。天旣降災人作虐。哀我赤子塡丘壑。東西流殍塞康莊。獨立風前淚橫臆。</text>
<title>有感</title>,<text>鷄鳴而起各孜孜。舜跖俄分一念差。得失須看塞翁馬。靑紅空嘆墨公絲。人情漾漾風中纛。世事紛紛局上棋。終日如愚眞自得。暮年林壑最相宜。</text>
<title>夜吟</title>,<text>昨日又今日。今吾非昔吾。參苓資口腹。霜雪染髭鬚。借健藜莖在。扶衰酒力須。猶能看細字。長夜伴燈孤。</text>
<title>夜吟 其二</title>,<text>鉢飯與衣綿。任情隨所便。曉先烏鵲起。宵共耳兒眠。呼婢問更漏。勸妻留酒錢。殘骸幸無着。漸近古稀年。</text>
<title>夜吟 其三</title>,<text>牛羊來下夕。各已閉柴門。襲絮衣猶冷。明燈眼亦昏。厭囂綠室靜。省事爲心煩。怪彼妻孥問。通宵嘿不言。</text>
<title>曉起</title>,<text>碧天霜曉雁聲長。起整衣裳候日光。屈指餘生眞冉冉。回頭往事轉茫茫。圍棋客散收殘局。問藥人來檢古方。夜兔朝烏爭奮迅。爲誰相遞爲誰忙。</text>
<title>五月十五日。試都會儒生于快心亭。奉呈同試礪山，錦溪兩先生。</title>,<text>重重帟幕碧溪南。二百諸生摠粉衫。法鼓忽催驚膽破。氷漿時快渴喉饞。吳蠶食葉聲難辨。階蟻逢春戰未酣。過眼恐迷雲五色。老夫終日只懷慙。</text>
<title>復次礪守韻</title>,<text>少日聲名斗以南。十年塵土汚朝衫。事多北里愚翁計。筍許吳興太守饞。老去不知爲郡樂。興來聊喜盡君酣。家山咫尺頻回首。浮世行藏却自慙。</text>
<title>送尹千秋使 思翼 赴燕京</title>,<text>才堪專對又觀光。十載風塵兩鬢霜。文字不隨言語別。山川應共道途長。天低鶴野還晨霧。路入秦關欲夕陽。景物敢撓氷孼摻。歸來兼恐罄奚囊。</text>
<title>送林判官 亨秀 赴會寧府幷序</title>,<text>朝廷近日重邊關。牧守還從玉筍班。淸節固應驚朔野。威聲先已振胡山。行藏自信心無累。勳業當看鬢未斑。聖代賜環終不遠。東湖風物暫時閑。</text>
<title>送林判官 亨秀 赴會寧府幷序 其二</title>,<text>遠迎華使共周旋。幕府風流最少年。老我虛名但箕斗。看君落筆靄雲煙。鴨江花柳三春後。浿水亭臺一醉邊。今日又成千里別。回頭西北思茫然。</text>
<title>俛仰亭。爲宋內相 純 題。</title>,<text>竹林深處草亭幽。百尺危臨斷隴頭。積水滿時平野闊。暮雲歸後亂峯稠。錦城近送千林雨。瑞石遙分一片秋。魂夢每驚淸禁漏。故園猿鶴未應愁。</text>
<title>重別林判官</title>,<text>鼇山北望塞天長。匹馬東風路渺茫。凍合龍江春未解。雪埋雲嶺夏猶涼。邊頭舊識弓刀健。草木新添翰墨香。湖海年年嗟遠別。老夫無力住行裝。</text>
<title>次雲卿韻</title>,<text>門巷人稀草欲蕪。驚聞剝啄不趑趄。交情忽悟三生裏。故態初看一咲餘。林靄送寒長在戶。山禽啼晝更撩予。勞生正坐虛名誤。半世浮沈兩鬢疏。</text>
<title>次雲卿韻 其二</title>,<text>少日心期在釣漁。至今餘習未全除。長思陽谷尋眞隱。聊向屛巖結草廬。性懶不堪趨曉鼓。眼昏偏怯讀殘書。多君作意勤相訪。還有新詩慰索居。</text>
<title>題關西契軸 幷序</title>,<text>關西官路直如弦。屈指曾遊已九年。使節遠從天北極。文星先照海東堧。非才儐接慙孤拙。殫力周旋賴衆賢。白首更無簪盍日。也宜摹作畫圖傳。</text>
<title>戊申立春</title>,<text>一臥田園已九春。今年春色又看新。逢春只覺歡悰少。多病唯將藥餌親。竹屋圍棋迎野老。松窓讀易共山人。平生悔費閑言語。硯匣從敎日惹塵。</text>
<title>戊申立春 其二</title>,<text>春滿乾坤物向榮。却嗟衰骨轉崢嶸。途窮喜與交遊絶。自斷休將力命爭。靑陸豚蹄祈歲熟。白頭瓮牖樂時平。棲遲正坐虛名累。更有求詩戶屨盈。</text>
<title>庚戌立春</title>,<text>新搆藏書屋一間。三冬文史足盤桓。無人問字始眞隱。有口不言方大閑。魚蟹眼翻茶鼎熟。鷓鴣斑熱篆香殘。坐成癡鈍從年換。却喜春光滿闠闤。</text>
<title>辛亥立春</title>,<text>堆盤紅縷又如期。斗覺年華上鬢絲。半夜雪花應滿地。小盆梅萼尙留枝。竹爐香盡宵眠後。土榻煙消午坐時。末暮勝緣惟適意。一丘圭蓽好棲遲。</text>
<title>迎祥</title>,<text>驅儺結隊夜將晨。金鼓喧喧動四隣。萬斛窮愁隨歲去。一場歡咲入春新。不辭後飮屠蘇酒。惟願長爲版籍民。賣却舊癡癡未盡。燕居終日學申申。</text>
<title>復次遊皇華臺韻</title>,<text>九十春光一夢間。誰敎博得片時閑。花欺返照紛如雪。燕背遊人故不還。十里空濛煙裏樹。四屛濃黛雨餘山。醉來更起歸歟興。浮世悠悠盡強顏。</text>
<title>復次遊皇華臺韻 其二</title>,<text>韶光融冶樹林間。對景其如我未閑。不爲流連應辦此。只牽情興自忘還。淵明晩歲聊耽酒。靈運平生酷愛山。獨立高臺無限恨。夕陽和霧滿孱顏。</text>
<title>定慧寺</title>,<text>鵑啼巖木寂。僧少石門關。水泛殘花去。雲隨倦翼還。樹陰初映榻。雨氣欲沈山。弭却雙旌節。偸他半日閑。</text>
<title>定慧寺 其二</title>,<text>入社先投紱。參禪解透關。誰能脩不死。我欲問無還。留與佛牙骨。鎭茲鷄足山。雲窓春正靜。準擬博長閑。</text>
<title>八詠</title>,<text>曹溪山水名南國。萬壑千巖鎖翠煙。淸淨身兼廣長舌。箇中那結俗人緣。</text>
<title>八詠 其二</title>,<text>禪僧結構稱龍象。照眼金人殿宇開。十五年前遊賞地。白頭孤客試重來。</text>
<title>八詠 其三</title>,<text>四松三被風摧折。獨幹亭亭蔭一臺。着脚試憑高處望。蜂房蟻垤細縈廻。</text>
<title>八詠 其四</title>,<text>水舂雲碓千山響。擣玉揚珠夜復晨。釋子從今閑更甚。晩來唯有拾枯薪。</text>
<title>八詠 其五</title>,<text>阿誰剖竹偸靈派。架壑緣崖百折流。半夜寒聲驚客夢。悞疑風雨在床頭。</text>
<title>八詠 其六</title>,<text>葉厚花深柯削鐵。嚴霜朔雪鎭長春。平生半世披圖畫。今日山中始見眞。</text>
<title>八詠 其七</title>,<text>淸溪㶁㶁轉晴雷。綠樹陰陰護石臺。六月炎塵飛不到。尋眞知有幾人來。</text>
<title>八詠 其八</title>,<text>白雲當晝宿簷端。漱石跳珠鶴夢寒。爲有前賢詩滿壁。獨吟佳句凭欄干。</text>
<title>藏春堂。用鄭雲卿韻。贈宋宣傳官。</title>,<text>此身藏處卽名藏。休把乘除問伯陽。靜裏乾坤春不老。壺中日月景偏長。辭官未必開三徑。稱善由來足一鄕。遙想更深閭里敬。手栽松竹已成行。</text>
<title>藏春堂。用鄭雲卿韻。贈宋宣傳官。 其二</title>,<text>長占湖山分外春。名場回首不逡巡。野情蕭散尊中酒。談麈招邀席上賓。食力自堪供租賦。愛閑誰復嘆沈淪。退休水石歸來晩。末路婆娑愧老身。</text>
<title>題承政院契軸</title>,<text>跪捧絲綸入夜宣。又從晨鼓侍經筵。極知鳳沼深嚴地。長拜龍顏咫尺天。綾被夢驚淸禁漏。錦袍香惹御爐煙。他年萍水遙相憶。勝事須憑畫史傳。</text>
<title>題槐院長房軸</title>,<text>大策輝煌墨未乾。九重喜色動天顏。鵾鵬水擊三千里。騏驥蹄騰十二閑。已把姓名題雁塔。更將袍笏立鵷班。槐陰滿院文書靜。莫逆襟懷伯仲間。</text>
<title>題薇垣契軸</title>,<text>日臨金殿正當頭。五色雲中拜冕旒。諫院封章新事業。茅亭高會舊風流。不愁狡兔藏三窟。會見霜鵬屬九秋。一幅生綃名姓在。他年留與汗靑求。</text>
<title>送江原鄭監司 順朋</title>,<text>關東山水名天下。楓岳巉巉特地奇。却趁西風持使節。定收佳勝入新詩。海銜初日扶桑近。路出鳴沙石磴危。簿牒政稀身又健。好勤咨度答恩私。</text>
<title>送平安尙監司 震</title>,<text>華戎交界國西門。斧鉞仍兼節制尊。山水會心江繞郭。樓臺延賞酒盈樽。津亭日晩飛霙暗。嶺徼風高彩旆翻。賑餓撫邊俱屬望。獨將離恨謾銷魂。</text>
<title>送李黃州 元和 之任</title>,<text>平世功名白髮新。銅魚遠赴海西春。煙花樓閣笙歌鬧。水竹鄕園夢寐頻。簇錦如今開勝境。齊安從古著詞臣。州人不用詢名字。二十年前舊幕賓。</text>
<title>題鄭雲卿都監契圖</title>,<text>雲岡學士龍津子。文采風流天下士。聯翩手捧黃金詔。靑丘來作皇華使。儐接應須第一流。廷議共推雲卿氏。雲卿胸中藏八斗。往復揮灑窮千紙。險韻瘦詞兩勍敵。萬里雲濤戲魴鯉。從此聲名動中華。奇才未免遭脣齒。人間萬事本悠悠。毀譽蚊雷眞過耳。丹靑豈足傳不朽。數卷文章照千祀。</text>
<title>禱雨齋宿。示嚴舍人 昕，宋舍人 麒壽。</title>,<text>今年旱勢自初春。宵旰憂勞每側身。已許臣僚虔露禱。更從宗社整精禋。人心妄惑求茫昧。天意分明愛聖神。忽有片雲生北嶺。佇看滂沛慰斯民。</text>
<title>題銀臺契軸</title>,<text>象魏迢迢北斗賖。演綸蓮炬字橫斜。昏鴉棲定方歸舍。曉漏聲殘已赴衙。法醞綠搖西苑柳。宮袍紅妬上林花。雲霄剩有回翔地。咫尺天威寵倍加。</text>
<title>久旱得雨</title>,<text>農夫渴雨望蒼蒼。簷溜俄聞滴夜長。殺馬毀車甘退隱。得閑聊復願豐穰。</text>
<title>久旱得雨 其二</title>,<text>水漲前溪已渺漫。游魚潑剌逐狂瀾。持竿擧網非無興。却怪衰遲自鮮歡。</text>
<title>久旱得雨 其三</title>,<text>竹林日日縱梟盧。三老風流亦甚都。金馬他年耆舊傳。何人著我虎溪圖。</text>
<title>次金羅牧 益壽 韻</title>,<text>衰疾那堪一據鞍。暮年眞樂是心安。聲名爲累宜歸去。漁釣爭隈好往還。若要有田寧乏食。早知無事當居官。多君意氣頻相問。世上何人愛我閑。</text>
<title>次山人守眞韻</title>,<text>寵昵曾嘗御手羹。衰遲只合退歸耕。松摧老幹和煙立。柳長新梢舞雨輕。酒美擬成千日醉。蔬甘不換萬鍾卿。山中道侶頻相問。吟罷淸詩想典刑。</text>
<title>次山人守眞韻 其二</title>,<text>見說芚山似會稽。密藤高檜綠陰齊。前峯松暝雲生壑。淺石苔殘鹿過蹊。晝永茅齋思共話。春初廬舍憶分携。方期蠟屐尋眞去。花滿千巖水滿溪。</text>
<title>次山人守眞韻 其三</title>,<text>一室逍遙百慮兼。小軒終日下疏簾。心閑免被回頭錯。神隱那敎炙手炎。潑潑潛魚深入水。啾啾寒雀謾爭簷。藥爐書卷都抛擲。拄笏看山尙未厭。</text>
<title>次山人守眞韻 其四</title>,<text>人間萬事摠隨緣。坐算浮生孰百年。老去藏名陽谷裏。向來投足畏途邊。身如病鶴長垂翅。心似寒灰不復然。獨坐獨行還獨臥。卷舒休更問蒼天。</text>
<title>次山人守眞韻 其五</title>,<text>道人脩行世皆稱。鶴骨珠瞳絶可矜。閑比嶺雲雲易散。淸如流水水難勝。三千界內神遊慣。八萬峯頭逸興騰。而我幸無簪組累。隨師登陟老猶能。</text>
<title>偶吟</title>,<text>二十年前此卜基。竹林咲我退歸遲。荒隣改觀憑誰問。線路通幽只自知。百里山川環舊眼。一春花木入新詩。從今永作耕田叟。回首蓬萊夢亦疑。</text>
<title>題畫屛</title>,<text>火燒霞蒸秋雨時。水濱沙際恣紛披。兒曹不識風霜老。悞喜韶光摠在斯。</text>
<title>題畫屛 其2</title>,<text>形色鷄冠與兩當。本來無格亦無香。姚黃魏紫凋零後。獨占空園媚夕陽。</text>
<title>金剛山僧靜崇。因猶子邂求詩。書此遙寄。</title>,<text>關東山水名天下。楓岳巉巉第一奇。聞說崇師深住錫。直從靑歲到霜眉。</text>
<title>金剛山僧靜崇。因猶子邂求詩。書此遙寄。 其二</title>,<text>萬瀑千峯夢想曾。每將詩興付歸僧。羨伊獨占茲山趣。縮地何由叩葛藤。</text>
<title>金剛山僧靜崇。因猶子邂求詩。書此遙寄。 其三</title>,<text>老我臥遊今幾春。尙爲塵網未離身。阿咸帶得煙霞語。如見金剛面目眞。</text>
<title>金剛山僧靜崇。因猶子邂求詩。書此遙寄。 其四</title>,<text>與同甲子吾衰甚。蠟屐尋山計未成。安得揚眉資目擊。一龕燈火話三生。</text>
<title>金剛山僧靜崇。因猶子邂求詩。書此遙寄。 其五</title>,<text>背負南暄已九霜。杜門猶恐未深藏。山僧不悟逃名字。千里求詩意甚長。</text>
<title>獨坐</title>,<text>十月空山裏。連朝雨氣昏。人稀溪上路。煙斷崦前村。香盡金爐冷。眠遲土榻溫。時聞松子落。一犬吠柴門。</text>
<title>題櫟庵</title>,<text>山木深悲自寇年。輪囷何幸不材全。每逢匠氏何曾顧。會有幽人也獨憐。鑿屋揭號成小隱。閉門麾客讀殘編。朝朝斤斧相尋處。長伴風霜歲暮天。</text>
<title>次風詠亭韻。爲金牧使 彥琚 題。</title>,<text>可休休處好休休。鳧鶴俱懷斷續愁。雲却無心橫遠嶺。草多生意滿芳洲。極知靈運耽山水。還有淵明任去留。早晩浴沂鏗點瑟。肯敎花月負春秋。</text>
<title>次風詠亭韻。爲金牧使 彥琚 題。 其2</title>,<text>百年難得自由身。皐壤山林孰幻眞。春服未成春欲暮。滿亭雲物幾回新。</text>
<title>次風詠亭韻。爲金牧使 彥琚 題。 其3</title>,<text>閱遍江南數十州。幾多歌管擁紅樓。爭如風詠亭中老。閑伴天機自在遊。</text>
<title>書南宮觀察 淑 詩軸</title>,<text>紫綬金章鬢未絲。明經飾吏貴逢時。桐鄕遺愛生猶祀。棠樹淸風口是碑。騰躍已看雲路闊。褒揚合受聖君知。繡衣又按湖南節。洗眼人爭覩玉儀。</text>
<title>見嶺南趙監司 士秀 無題七律。有懷其人。用韻答意。</title>,<text>蟻封蝸角浪營營。寂寞誰留後世名。閑愛杖藜尋活水。醉思披褐睡風楹。十年契闊身多病。千里襟期月共明。昨夜夢回幽興動。江邊鷗鳥又春聲。</text>
<title>夜坐</title>,<text>窓外雨聲集。窓間燈暈微。幽棲深覺便。末路漸知非。琴劍心猶壯。詩書興不違。聞鷄仍獨坐。形跡兩忘機。</text>
<title>謝臨陂守南宮 翼。携米酒見訪。仍求鷹子。</title>,<text>片片桃花點紫苔。竹扉長掩爲誰開。抛書坐睡春岑寂。閭巷驚傳五馬來。</text>
<title>謝臨陂守南宮 翼。携米酒見訪。仍求鷹子。 其二</title>,<text>丈室書巢一餉留。少年文酒話交遊。半生出處形容變。我已白頭君黑頭。</text>
<title>謝臨陂守南宮 翼。携米酒見訪。仍求鷹子。 其三</title>,<text>早叨官廩拙謀生。老去空嗟甔不盈。擬向監河方貸粟。麥舟深荷故人情。</text>
<title>謝臨陂守南宮 翼。携米酒見訪。仍求鷹子。 其四</title>,<text>三何鳴世繼登科。蘭玉何曾數謝家。笙管未宜陳壽席。武城猶自有絃歌。</text>
<title>謝臨陂守南宮 翼。携米酒見訪。仍求鷹子。 其五</title>,<text>臥聽春山角角聲。時哉三嗅若爲情。憑君試借凌雲翼。撇捩千林五色驚。</text>
<title>子遂將禮賓寺契軸來示。書其額。</title>,<text>突兀蠶頭壓江面。勝槩靑丘收獨擅。雲帆片片掛斜暉。萬頃寒瑤澄似練。光祿諸郞好風流。偸閑作意尋春遊。披襟一咲酒盈斝。洗盡人間多少愁。風景不殊天地老。幾人登眺開懷抱。浮生聚散苦悤悤。且對煙花休草草。</text>
<title>炭谷雜吟</title>,<text>茲地絶人蹤。森森雲樹重。溪喧喚塵夢。木落減秋容。一日只爲樂。百年能幾逢。苔庭不曾掃。獨立聽晨鍾。</text>
<title>炭谷雜吟 其二</title>,<text>衰慵愛幽僻。寂寞掩柴扉。踏石雲生屨。穿林霧繞衣。灘聲夜深響。岳色雨餘微。手種階前竹。秋來長幾圍。</text>
<title>夜吟</title>,<text>臥久不能寐。開窓月影孤。露寒驚睡鶴。風動落棲烏。少日簪纓累。餘生水石須。前村聞怒叫。有吏夜催租。</text>
<title>夜吟 其二</title>,<text>歲已迫頹景。人今非盛年。幽懷元耿耿。長夜更懸懸。腷膊忽聞叫。伊吾猶未眠。興衰千古事。撫卷輒潸然。</text>
<title>感舊</title>,<text>少小庭闈樂事多。當時氣力儘堪誇。穿街趁蝶身先蝶。繞苑尋花面勝花。尋果遍登千樹杪。探雛走上四隣家。那知老病渾無興。隱几孤眠類縮蝸。</text>
<title>觀獵</title>,<text>小獵蠶頭北。停鞭龍華東。蕭蕭値晩霽。颯颯戰霜風。草木窮秋後。湖山落照中。割鮮催煮酒。一醉萬緣空。</text>
<title>陽谷</title>,<text>路滑斷人跡。柴扉終日關。松陰不受暑。雨氣欲昏山。深樹鳥相竝。小庭苔自斑。看書孤枕臥。轉覺此身閑。</text>
<title>贈山人天應</title>,<text>雲裏上元寺。人間兜率天。渠今方結社。我已久逃禪。救苦常留偈。談空不離玄。應須留寶帶。來往盡餘年。</text>
<title>次廣寒樓韻</title>,<text>蓼水逶迤繞畫樓。寒光長浸碧沙頭。舞衫歌扇筵初秩。銀燭金尊夜不收。萬古英雄俱寂寞。一時我輩復遨遊。人間自有瑤池勝。底用淸都分外求。</text>
<title>次廣寒樓韻 其二</title>,<text>嶺南矗石儘名樓。爽豁終須讓一頭。簷際宿雲飛不散。簾旌積翠捲還收。擬攀月桂淸虛住。如御泠風汗漫遊。邂逅偶成荊樹會。令原知有急難求。</text>
<title>遊任實烏原驛前川。贈同年黃，朴兩老。</title>,<text>飄然白髮兩同年。携我夷猶坐小船。綠樹陰中歌宛轉。碧波磯上舞蹁躚。情因話舊偏多感。興到忘形始欲顚。落日半沈西嶺外。幾回歸袂動遭牽。</text>
<title>送洪牧許淸夫</title>,<text>我爲沛邑觀梅尹。君作洪陽臥閣人。出處悲歡十年事。死生憂患二毛新。春風浩蕩催花柳。暮雨霏微襲杖巾。萬斛離愁何處寫。一杯相送漢江濱。</text>
<title>萬景臺。次圃隱韻。</title>,<text>巃嵸陟入半空橫。徙倚偏驚十載情。三面雲山新過雨。萬家煙火夕陽城。孤筇獨立黃花晩。五馬重臨白髮生。惆悵鄕閭在何許。龍華回首卽箕京。</text>
<title>奉次困菴兄韻。別林書記 鵬。</title>,<text>儒林當日少君倫。入幕還爲第一人。筆倒江波浩無際。射穿楊葉妙如神。天低鐵嶺心先去。路過銀溪興轉新。白首同庚何事業。不堪敲榜對疲民。</text>
<title>次朴訥齋 祥 韻。重別。</title>,<text>自咲勞生劇算沙。百年忽忽夢中過。才名老去嫌三絶。學業從來貴四科。漸覺丈夫爲別苦。未要君子上人多。海南塞北唯明月。秋晩相思意若何。</text>
<title>次朴訥齋 祥 韻。重別。 其二</title>,<text>疏屛平世幾何人。書記除名自聖宸。要使胸襟藏萬甲。肯從鼷鼠發千鈞。天涯謫宦三年客。帳裏談兵九尺身。他日共尋芳草約。任敎丞相近前嗔。</text>
<title>次朴訥齋 祥 韻。重別。 其三</title>,<text>茲行不用嘆遲遲。國耳寧須顧我私。客況謾消千日酒。風懷唯有百篇詩。秋高甌脫旌旗動。月暗胡山鼓角悲。終見民夷看一樣。佇聞名子美譽馳。</text>
<title>題金堤東軒</title>,<text>憶曾行樂布韋時。杖鉞重臨不盡思。滿目風煙魂欲斷。百年存沒淚潛垂。粉袍禮謁多新面。皁笠庭參少舊知。浮世去來皆夢幻。黃金橫帶我爲誰。</text>
<title>題昌平東軒</title>,<text>故鄕花柳記閑行。往事微茫一夢成。少日交遊雲共散。暮年懷抱酒難平。山圍瑞石連天秀。水到龍潭徹底淸。負郭恨無田二頃。秪今簪組困虛名。</text>
<title>次大平亭韻</title>,<text>尊罍錯落彘肩肥。錫宴寧辭盡醉歸。睿澤却宣荒服遠。法觴應及長年微。黃金帶緩腰疑重。白雪調高興欲飛。從此海波恬不起。將軍聲價動天扉。</text>
<title>次大平亭韻 其二</title>,<text>一頭潮打畫亭前。霞鶩千年興杳然。雙快騷人探勝眼。偏高漁父倚船肩。紅粧滿坐分三隊。綵索凌空戲半仙。此會天涯眞不分。弓彎聊踏綺羅筵。</text>
<title>興德培風亭</title>,<text>縹緲孤城占斷峯。岧嶤華館扁培風。半邊霞鶩斜陽裏。百里人煙細雨中。髮爲遠遊能種種。眼因登眺尙濛濛。倚闌却咲浮生事。願借邯鄲一枕通。</text>
<title>題錦山東軒</title>,<text>漠漠天疑盡。冥冥雨欲來。花明山路熟。雲斷石門開。好鳥嬌如語。新蒲嫩似苔。倚闌仍獨咲。摹寫乏仙才。</text>
<title>次許家韻</title>,<text>嘆息斯人白璧淪。石交非是爲姻親。舊廬重到庚寅歲。荒句初題甲子春。食報尙忻方有後。責天寧恨不于身。人間俯仰成今昔。谷口歸來愧子眞。</text>
<title>芭蕉</title>,<text>家家園裏種芭蕉。鸞尾翻風十尺高。忽憶旅窓愁不寐。三更聽得雨聲驕。</text>
<title>題星州新亭</title>,<text>我昔馳過官道傍。遙瞻飛閣壓層岡。共言太守經營巧。能使行人指顧長。穀雨初晴溪柳嫩。春風不盡野花香。嚴程未暇酬登眺。孤負憑闌對擧觴。</text>
<title>題星州新亭 其二</title>,<text>垂柳陰陰夾路傍。咄嗟華構出林岡。雲煙浩渺遙岑秀。丘壟參差積水長。北海尊開歌管咽。東山妓集綺羅香。主人愛客還牽挽。一擧應須累十觴。</text>
<title>題星州新亭 其三</title>,<text>朱甍輝映碧溪傍。大野前頭列遠岡。一抹炊煙茅店小。數聲漁篴海天長。使君意匠神爲契。內相詞華字亦香。咲我平生戀奇勝。登臨何日把杯觴。</text>
<title>題星州新亭 其四</title>,<text>幾多樓觀闠闤傍。獨占城南第一岡。勝境有意天不祕。雲山如畫望來長。河豚上日蘆芽短。紫蟹肥時稻穗香。簿牒政稀鈴索靜。何妨携客勸深觴。</text>
<title>題星州新亭 其五</title>,<text>少日相從筆硯傍。君才華岱我陵岡。十年翰苑聲名大。萬里雲途步驟長。却向螭頭親奏事。更將鷄舌剩含香。遙知今夜銀臺上。對月頻斟九醞觴。</text>
<title>題星州新亭 其六</title>,<text>種得叢篁遶屋傍。蕭騷到底勝黃岡。離離粉籜風前解。濯濯纖枝雨後長。幽鳥篆苔應有跡。閑花落地自生香。翛然獨坐多淸況。却把茶甌當酒觴。</text>
<title>題星州新亭 其七</title>,<text>太守治聲召杜傍。胸襟磊落軼崇岡。星星頭上霜華亂。若若腰間印綬長。劇郡每聞威惠竝。褒書會見姓名香。新亭勝賞空回首。一醉無由倒玉觴。</text>
<title>題星州新亭 其八</title>,<text>不才忝侍五雲傍。奉使經過幾澗岡。遇景自憐遊興少。思歸不覺夢魂長。山城榕葉逢秋薄。澤國荷花抵死香。忽憶去年西海路。三行淸淚落離觴。</text>
<title>題星州新亭 其九</title>,<text>名區知在洛江傍。況對金烏萬仞岡。遶郭逶迤村路細。穿林隱映野橋長。雲歸洞府晴峯出。雨過郊原小草香。徙倚斜陽成遠想。客懷無語但傾觴。</text>
<title>題星州新亭 其十</title>,<text>毀譽蚊雷過耳傍。幽居幸在萬松岡。抛書歲久從眸病。策睡勳成喜晝長。此日萍蓬愁作客。何時燕寢亂凝香。由來出處天休問。萬事悠悠酒一觴。</text>
<title>中秋大同江</title>,<text>牡丹峯上中秋月。迥徹澄江可鑑毛。萬古淸光唯此夕。一年佳會復吾曹。擬招黃鶴凌三島。如在丹丘聽九簫。景物無窮詩力退。茲遊猶借畫圖摹。</text>
<title>中秋大同江 其二</title>,<text>平昔寬懷詩百首。今宵發興酒三杯。狂濤怒撼朝天石。皓月偏留乙密臺。搖落一年秋已半。關河千里首頻回。悠悠興廢無窮思。不盡英雄萬古哀。</text>
<title>聞鶯</title>,<text>雨餘槐樹午陰淸。忽聽黃鸝一兩聲。睡起小窓驚節換。病夫無限感時情。</text>
<title>題繕工監契軸</title>,<text>渠渠大監稱將作。左鉅右斧指千億。豫章杞梓塞江下。雷椎伐盡東山石。倏看平地起大廈。高飛燕雀爭相賀。胸中自有一般輸。官僚盡是英豪者。盤錯恢恢有餘地。暇日尋芳謀一醉。久要須堅歲寒心。半幅溪藤寫姓字。春山蒼蒼春鳥語。煙嵐遠羃長林去。翩翩細馬耀錦韉。知是諸君舊遊處。</text>
<title>記夢</title>,<text>出屋穿籬千萬枝。開時須早落敎遲。主人愛費天工力。付與春風自不知。</text>
<title>書祖師詩軸</title>,<text>雲衲霜髭松絡巾。飄然不受市朝塵。倚筇幾照秋潭影。入定方休歲暮身。丘壑未償前世債。煙霞長結後生因。淸詩底用勤收拾。綺語紛紛恐損神。</text>
<title>題漢城郞官契軸</title>,<text>三輔稱難治。平反在得人。簿書從委積。斷決不逡巡。高會江亭晩。論交酒興新。他年回首處。看取畫圖親。</text>
<title>送閔兵使 齊仁 之南道</title>,<text>詞源筆下浩汪汪。繞指曾經百鍊剛。自是北門須鎖鑰。暫時東省輟文章。胡塵迅掃牙旗外。塞月分明玉帳傍。莫謂燕鴻從此隔。向來千里一肝腸。</text>
<title>尹正郞 之和 來訪于金馬。詩以爲別。</title>,<text>鄴架書千卷。陶琴酒一尊。偶來黃葉寺。仍訪綠筠軒。我尙懷京輦。君應返故園。重逢更何日。相對共忘言。</text>
<title>姪子 許麟。 構樓于家前溪邊。來求樓名。以臨鏡爲顏。而系之以詩。</title>,<text>溪水洄洄鏡面平。百年心地與俱淸。桃花春漲孤舟動。楓葉秋山兩岸明。滿眼風塵迷宦興。幾人林壑養閑情。登樓日日無羈絆。點檢浮生有底爭。</text>
<title>題部將契會圖</title>,<text>壯氣桓桓羆與熊。番休宿衛明光宮。夜巡禁籞仙漏盡。晝立螭頭冠劍雄。萬人辟易在揮挺。左右輦轂隊伍整。按簿日日唱姓名。貔貅不譁聽號令。江上春風搖綠柳。暇日尋芳謀一醉。他時蓬梗各西東。披畫定應思故友。</text>
<title>題兵郞契圖</title>,<text>重選須名士。淸班古夏官。翺翔通禁裏。飛步上雲端。簿領資談咲。杯盤瀉肺肝。他年相憶處。時復展氷紈。</text>
<title>送沈監司 連源 之嶺南</title>,<text>嶺外山川杖鉞行。黑頭功業荷恩策。新羅舊國雲煙老。駕洛遺墟草樹平。聖代卽今分陝化。名流從昔擅治聲。九重宵旰憂民急。棠茇何時報政成。</text>
<title>送金知樞 麟孫 以謝恩使赴京</title>,<text>斧鉞初辭浿水濱。煙花又向薊門春。天書渡海皇恩大。使節掄材寵命新。骯骸未酬丘壑志。衰遲翻愛遠遊身。白頭同榜嗟餘幾。獨立離亭望去塵。</text>
<title>次光州喜慶樓韻</title>,<text>急雨來從瑞石岑。試登高閣快開襟。蓬蓬涼吹千林動。隱隱驚雷萬鼓音。拂檻貓頭分爽氣。緣簷鴨脚豁淸陰。更將酪粉調氷椀。消得三庚病暍心。</text>
<title>題高山東軒</title>,<text>兩世仁恩一紀深。非忠無孝古人心。試看壁上龍蛇字。此後誰能更起尋。</text>
<title>題高山東軒 其二</title>,<text>春風杯面十分深。慰我天涯潦倒心。陳跡只應生感慨。舊盤桓處懶重尋。</text>
<title>題高山東軒 其三</title>,<text>路轉山腰草木深。一杯蕭寺細論心。秪今雲樹空回首。淸夢分明夜夜尋。</text>
<title>浮碧樓</title>,<text>凍合長江雪滿天。高樓勝槩落霞前。主人剩勸杯三百。使客都忘路四千。氷底脩鱗還上釣。林間錦雉亦登筵。醉歸不覺寒更盡。斷送浮生癸巳年。</text>
<title>浮碧樓 其二</title>,<text>共把屠蘇塞外天。客懷寥落一燈前。高談直欲攀星斗。美酒何勞費十千。忽憶趨庭披綵服。仍思鳴佩侍經筵。明朝匹馬燕山道。回首茲遊又隔年。</text>
<title>次宣川八愛亭韻。贈盧使君 公佐。</title>,<text>逶遲遊勝地。探歷過名州。不作兼程去。聊爲半日留。歸心天北極。羈夢海西頭。獨立孤亭晩。空懷范老憂。</text>
<title>余以進賀使朝京。迤路到鐵山郡。主守辛公。龜壽 新構門樓。因求爲扁。余方有思親之念。以望雲名樓。而系以詩。後有與余志同。其必有作矣。</title>,<text>颶風吹海浪黏天。地角從來此一邊。使節遠經千里外。倦遊曾記十年前。松低官道棲殘雪。柳暗郊居惹暮煙。望斷白雲歸未得。夕陽芳草思綿綿。</text>
<title>鴨綠江贈閔使君 齊仁</title>,<text>千遭萬匝燕山道。白雪黃雲鴨水濱。落日不知分手去。只緣俱是望鄕人。</text>
<title>宿牛家莊</title>,<text>早發海州衛。晩到牛家莊。城中數百家。築土爲連墻。候館在東偏。庭宇何荒涼。下馬便入門。褰衣坐中堂。館吏三四輩。禮貌頗不揚。向我索面皮。不肯饋水漿。呼奴速炊黍。副以具茶湯。啜罷夜已久。困倒眠土床。土床亦不暖。破窓風吹霜。城頭擊拆聲。云是備胡羌。展轉遂不寐。萬慮攪中腸。何時謁帝閽。返旆還遼陽。</text>
<title>過三叉河</title>,<text>瘦馬凌兢踏曉霜。長風不斷野茫茫。三叉河畔天妃廟。多少行人酹一觴。</text>
<title>高平</title>,<text>平原如掌塞天低。列障前頭日欲西。遙認碧煙投野店。旅懷鄕思雨悽悽。</text>
<title>盤山</title>,<text>迢遞盤山道。凄涼倦客身。華音猶未慣。殊俗自難親。野曠雲呑日。溪暄柳弄春。嚴程寧少暇。嬴得鬢毛新。</text>
<title>東岳廟</title>,<text>巍然神廟廣城東。樓觀參差出半空。諸像殿中何突兀。雙碑庭畔最穹隆。獸爐香火緣求福。藻楶罘罳不礙風。聽得老僧談起廢。枉將民力費無窮。</text>
<title>廣寧館</title>,<text>廣寧行館鬱岧嶤。稅却玄菟使者軺。御史慇懃遺蜆紙。太監珍重送香醪。窮途得此偏多感。旅況逢場亦不聊。排闥聚觀人又散。黃昏獨坐轉寥寥。</text>
<title>閭陽途中。望醫巫閭山。</title>,<text>自發牛莊不見山。今朝却喜對孱顏。嶄嶄劍戟明如洗。如在仁王水石間。</text>
<title>閭陽</title>,<text>廣寧之南五十里。界牌鋪子孤城裏。薄暮劫劫驅車來。人家處處炊煙起。離家三月行非緩。回首長安纔過半。華人環視恣欺嗤。館夫傲睨煩呼喚。平生甘守井底蛙。此日便作風中花。退之詩語政起我。戀闕那堪又憶家。天涯遊子淚相續。鏡中衰髮雪漸白。土炕假寐冷如霜。又從鷄叫催行色。</text>
<title>過天妃廟。次景遇韻。</title>,<text>水作三叉去。堂依兩岸存。疏疏平野雨。漠漠塞天雲。延袤墻爲塹。華夷界此分。故園梅已發。回首問東君。</text>
<title>宿沙嶺。次景遇韻。</title>,<text>古館人初定。遙岑月欲生。羈危眠未穩。寂寞夢還驚。好句吟成壘。窮愁酒破城。鷄鳴問前路。鞴馬又晨行。</text>
<title>大凌河塔</title>,<text>征驂午過十三山。塔影遙橫蒼莽間。安得梯空凌絶頂。白雲東北望鄕關。</text>
<title>渡小凌河</title>,<text>河氷初破漲沙堧。汩汩流澌沒馬韉。誰識忙中詩料在。斜陽猶自聳吟肩。</text>
<title>小凌河水陷車翻。衣籠盡濕。戲作。</title>,<text>春暖河氷堅未堅。車摧牛仆濕盤纏。冊從熨火篝中燎。衣向陽和架上懸。攘奪却嫌狂寇至。護看嬴得小廝憐。前途縹緲淹征旆。咄咄支頤日抵年。</text>
<title>中山鋪後嶺</title>,<text>迢迢嶺路此差高。跋馬登臨氣勢豪。北望胡山濃翠黛。南瞻滄海壯洪濤。異鄕風物堪乘興。王事驅馳敢怨勞。怊悵一春今又半。靑銅唯覺換霜毛。</text>
<title>小凌河。次景遇韻。</title>,<text>料峭東風刮面寒。長年作客路岐艱。午梵隔雲知有寺。回頭却羨老僧閑。</text>
<title>小凌河。次景遇韻。 其二</title>,<text>銀河一派與天通。獨立蒼茫望眼窮。歸計未成身又倦。陽侯願借片帆風。</text>
<title>杏山途中</title>,<text>杏山晨發冒黃塵。剗地顚風欲倒人。馬上偶然成小睡。故園梅柳夢中春。</text>
<title>連山</title>,<text>千里銜綸命。經年客道周。遠遊司馬志。登眺仲宣樓。歲饉人相食。冬寒麥不秋。幾時辭帝里。歸路走吾州。</text>
<title>寧遠鋪。逢老叟歌。</title>,<text>寧遠城邊逢老傖。揖我謂我向何方。看君急急歸意忙。勸君行李煩周防。去歲夏旱天早霜。前年蝗飛蔽穹蒼。年年菽粟不登場。哀哀赤子多流亡。草根木實無留藏。在處道饉還相望。鬻妻賣子不充腸。噉人之肉如啗羊。我聞此語心蒼皇。不覺涕下爲霑裳。殺人相食古所傷。豈意盛世罹此殃。嗚呼何時順雨晹。民歌擊壤遊康莊。煕煕時俗回虞唐。</text>
<title>次景遇發杏山遭風韻</title>,<text>朝天馬首向西迤。塞上胡笳日夕吹。千里關河身已遠。五雲宮闕夢先馳。情因惻惻春寒苦。眼入冥冥鳥去遲。習氣平生消未盡。藥爐詩卷鎭相隨。</text>
<title>夜到曹家莊</title>,<text>晨昏靡鹽爲嚴程。忽憶朝回一字行。景物撩人猶慘澹。風埃眯目未分明。從遊親舊嗟堪喜。潦倒形骸儘可驚。入夜弊莊窓月白。也應相對話平生。</text>
<title>次韻調殷卿</title>,<text>別懷多日漸冥冥。何處高樓玉笛聲。明發又從山海去。不堪顦悴過秦城。</text>
<title>次韻調殷卿 其二</title>,<text>離筵玉筯注秋波。誰把長刀割愛河。旅店孤衾眠不得。悔偸靈藥學嫦娥。</text>
<title>過前屯衛</title>,<text>行到前屯日未斜。靑煙漠漠滿人家。城臨蜃市潮聲近。地接胡天殺氣多。風色漸搖溪上柳。韶光初着苑中花。誰憐寂寞三韓使。屢策吟鞭緩緩過。</text>
<title>少憩楊摠兵園莊。用前韻。</title>,<text>奕奕朱門向路斜。行人云是摠兵家。日長院落窓扉靜。春滿園林卉木多。墻下舊封山杏樹。簷前新種海棠花。叮嚀說與居停道。準擬歸來又一過。</text>
<title>宿高嶺人家。用前韻。</title>,<text>踏盡平原石徑斜。朅來高嶺館夫家。不嫌遊子形容悴。頗怪居人意氣多。種種頭今微點雪。昏昏眼復自添花。帝鄕漸近家山杳。明日秦關匹馬過。</text>
<title>楊摠兵園莊</title>,<text>卸鞍楊氏宅。弭節夕陽時。爲愛林亭勝。渾忘去路遲。煙光欺弱柳。春色換辛夷。啜罷三杯酒。吟成五字詩。</text>
<title>入山海關 進退格</title>,<text>山勢南奔到海窮。雄關屹屹鎭要衝。城高百雉連雲表。壕塹千尋錮地中。主事芳名纔弱冠。指揮威譽挾霜鋒。登堂交禮誠非分。一味茶湯百慮空。</text>
<title>食梨</title>,<text>滿籠梨子大如拳。十顆何曾直一錢。眞味濃香消渴吻。雪膚甜厚制饞涎。看來只愛紅逾頰。喫罷方知骨欲仙。遠客不堪懷橘意。擬將收買早言旋。</text>
<title>鶿鷺</title>,<text>鶿鷺雙雙下野田。縞衣高脚宛胎仙。翺翔得意靑霄外。飮啄隨緣碧澗邊。性警豈虞罹畢弋。肉腥終不薦盤筵。林塘養爾爲詩伴。今日相思更可憐。</text>
<title>馬上困眠。令馬奚唱歌。戲作。</title>,<text>馬上橫眠惱氣多。小奚高唱韻淸和。殊音聒耳非吾樂。爭似新安老妓歌。</text>
<title>過昌黎縣有感</title>,<text>千年山斗播淸芬。可惜奇才不遇君。正直豈惟馴海鰐。精誠能自感衡雲。氣凌餘子無全目。道合前脩討古文。今日偶從公縣過。臨風雙涕謾紛紛。</text>
<title>楡關途中</title>,<text>疊障連滄海。雄關隔塞垣。馬嘶芳草路。人語綠楊村。景物撩春興。風煙慘客魂。應須沽美酒。一醉欲忘言。</text>
<title>撫寧館望月</title>,<text>露坐庭磚上。多情海月寒。故山千里隔。淸影兩鄕看。雲掃天如水。星稀夜欲闌。同行盡知己。相對話團欒。</text>
<title>撫寧縣西七八里許。有小峯俯臨溪水。其頂圓平。有松樹甚奇古。人言唐太宗征東時駐蹕之處。</title>,<text>短峯松老偃虯枝。記得文皇駐綵旗。畢竟反褒安市將。何如不踣鄭公碑。川流未洗當時恨。山意猶含萬古悲。獨立風前多憾慨。暮煙平楚馬行遲。</text>
<title>過盧峯口店</title>,<text>門外垂楊拂酒旗。多情立馬爲移時。珠簾半捲東窓曉。依約春蔥畫翠眉。</text>
<title>老翁</title>,<text>老翁雙鬢雪飄然。隣里相傳未記年。春去春來都不管。綠楊陰裏抱兒眠。</text>
<title>雙望館。次板上韻。</title>,<text>西來知過幾重山。冉冉征塵染鬢斑。短棹微風渡遼水。烏紗落日入秦關。酒狂何處淋漓飮。詩惡應須次第刪。遙想帝城花似海。一年春色轉頭間。</text>
<title>渡灤河</title>,<text>灤河之水淸且漪。不舍晝夜流如斯。滔滔汩汩向南去。波光淨瀉靑琉璃。深有舟兮淺有梁。人家兩岸藏垂楊。綠窓朱戶春晝閉。笙歌咽咽飛金觴。我從山海驅車來。盲風日夕吹黃埃。顏貌昂藏衣帶緩。到此頓覺襟抱開。仰視粉堞臨斷岸。崢嶸樓閣凌霄漢。我欲升之望故鄕。此身安得生羽翰。長沙漠漠圍平楚。脚敲兩鐙鞭瘦馬。萬慮糾紛復塡胸。夢覺七嶺孤館夜。</text>
<title>永平府雜詠 五首</title>,<text>峨峨首陽山。下有孤竹國。二子祠宇存。淸風凜如昨。</text>
<title>永平府雜詠 五首 其二</title>,<text>地是漢北平。曾經李飛將。至今射虎石。猶踞南山上。</text>
<title>永平府雜詠 五首 其三</title>,<text>河流北繞城。龜谷枕其右。靑草四時生。長春名不誣。</text>
<title>永平府雜詠 五首 其四</title>,<text>沄沄河水淸。環繞偏涼亭。至尊來打魚。名字留巖扄。</text>
<title>永平府雜詠 五首 其五</title>,<text>昔賢有惠政。州人挽不留。留靴當留鞭。掛在城南樓。</text>
<title>次景遇渡灤河韻</title>,<text>崢嶸高閣岸西東。日映窓紗蘸水紅。罷釣磯頭人獨立。一聲漁唱隔蘆叢。</text>
<title>次景遇渡灤河韻 其二</title>,<text>春愁何處鎖粧臺。牢落軒窓晝不開。深院日長花欲動。多情唯有燕飛回。</text>
<title>次記夢韻</title>,<text>早將經術補吾王。雨露渾身荷寵光。魂夢不知歸路遠。衣冠猶染講筵香。</text>
<title>榛子店</title>,<text>榛子店前朝日暉。黃塵如霧馬如飛。家家桃杏紅初綻。風物依然故國非。</text>
<title>榛子店 其二</title>,<text>五夜隣鷄催早發。睡餘春氣尙瞢騰。好風忽送三聲笛。人在瓊樓第幾層。</text>
<title>七家嶺。用壁上韻。</title>,<text>終日塵沙暗客程。寒溪一帶忽流淸。風吹大野征夫斷。柳繞前村酒旆橫。忙裏自諳殊俗語。老來還惜遠人情。君恩未報年華促。獨夜空床旅夢驚。</text>
<title>七家嶺板上韻</title>,<text>見說蝗災歲不收。荒田渺渺接河洲。此身一任隨蓬轉。遠恨還應逐水流。千里歸程頻屈指。百年世事幾搔頭。蓬萊咫尺無由到。擬泛滄溟一葉舟。</text>
<title>義豐館 進退格</title>,<text>義豐館裏日初曛。獨坐胡床嘿不言。皓首馬官臞似鶴。蒨裙遊女鬧如雲。土壚煨筍貓頭逬。石鼎烹茶蟹眼翻。暫就舌人詢舊俗。羈懷此夕轉紛紛。</text>
<title>永濟館</title>,<text>古館無人鳥自呼。晩來聊復稅征騶。翛然一枕邯鄲夢。胡蝶翩翩繞漢都。</text>
<title>道傍。有四五老翁嫗。將帚子淨刷草根。向風揚之。傾筐取之。問之則飢甚拾草實者也。感而賦之。</title>,<text>帚掃草根箕簸風。數杯一粒簣猶空。前阡刮盡移前隴。老婦嗟呼勉老翁。未死尙堪虞食缺。無田奚獨怨年凶。民飢盈路渠爲甚。飽煖如吾有底功。</text>
<title>玉田途中</title>,<text>裹頭騎卒效前驅。導我東西任指呼。楡柳團村無十里。棗梨成畹有千株。路平疑展梟盧局。山遠看如水墨圖。芳草今年還異域。不堪塵土走長途。</text>
<title>陽樊館買數種菜把。喜而賦之。</title>,<text>縣市買菜盈髹槃。旅店芼羹供晩飧。飢腸得此喜欲倒。一筯快寫無留殘。枯魚乾胾終何有。禁臠駝峯不要看。我問驛夫栽培術。云是善養誠非難。護以秫籬澆以水。經冬不受霜雪寒。嫩芽蔥翠眞可愛。不比苜蓿長闌干。嗟我客久無適口。忽覺旅況差便安。床頭倒身甘寢罷。一飽未暇論辛酸。</text>
<title>道邊屍</title>,<text>禾不登場麥不秋。嗟哉流殍活無由。皇朝至德天同大。忍使僵屍臥道周。</text>
<title>乘車</title>,<text>靑騾駕軛出城門。噦噦鈴聲聒耳紛。車卒坐前鞭慢走。譯官從後戒橫奔。安閑尙喜眠氈帳。騰踏還思逐馬軍。十丈黃塵飛不到。望中煙樹忽平分。</text>
<title>早行</title>,<text>遠樹鳩鳴曙霧沈。風光無不攪春心。原頭輾却雙輪過。薺麥靑靑一寸深。</text>
<title>別山店</title>,<text>種種新愁日上顏。星馳那得片時閑。眼前物色皆殊態。只有靑山似故山。</text>
<title>登漁陽驛門樓</title>,<text>華醮落日迥臨風。闤闠周遭雉堞雄。山勢北來龍虎壯。水聲南去海潮通。驚殘鼓角胡天動。舞罷霓裳蜀路窮。此恨到今猶未泯。曲江千古嘆孤忠。</text>
<title>失風領戲作</title>,<text>館夫竊我毛風領。吾叱奴人却慢藏。縱使被偸無可恨。融融和氣已春陽。</text>
<title>漁陽館蓐食將發。聞御史入州。馹馬亦不至。悵然作。</title>,<text>旌旗曉動薊州城。聞有巡來御史行。館夫捲將氈毯去。驛丞收了馬騾迎。空庭闃寂人如掃。毀壁喧啾鳥亂鳴。過午徘徊頻坐起。衣包藥裹摠關情。</text>
<title>白澗鋪</title>,<text>鷄叫樑頭犬過墻。坐無倚子食無床。雪髥老叟來前揖。髣髴相逢李與張。</text>
<title>逢御史行</title>,<text>車騎雍容左右驅。肩輿當路指東趨。下車拱向行塵立。誰記三韓老大夫。</text>
<title>三河館有感</title>,<text>遊冶誰家女。鉤簾日暮時。眉凝濃翠黛。脣學淡臙脂。不被周文化。焉知漢廣詩。傾城非倚市。回首獨含悲。</text>
<title>馬尾鋪午憩。馬困與景遇換騎。三五七言</title>,<text>君馬赤。我馬白。赤也健能走。白兮瘦而弱。君白我赤相換騎。十里長亭在吾目。</text>
<title>路傍有井。井下有木槽。注水其中。飮馬牛。</title>,<text>刳木爲槽接井欄。轆轤晨夕注餘瀾。馬驢遙望爭先至。騈首連群飮未乾。</text>
<title>入通州界</title>,<text>殊方事事轉悠哉。終日何曾咲口開。女把鋤頭挑嫩菜。男牽爬子刷枯荄。春陰漠漠鳥飛盡。草色萋萋人未回。却喜帝京行漸近。五雲深處望蓬萊。</text>
<title>通州次景遇韻</title>,<text>萬家花柳媚春晴。形勝千年拱帝城。江流遠分來北極。桅竿簇立自南京。聯坊奇貨丘陵積。截渡繩橋日夜橫。爲向店頭尋酒幔。應須一醉暢幽情。</text>
<title>過通州市</title>,<text>揚鞭午過通州市。衆味薰香滿眼前。安得腰纏十萬貫。飯家取飽酒家眠。</text>
<title>初到玉河館。見杏花。</title>,<text>一枝紅艶倚墻東。便覺春光故國同。秪恐韶華難久駐。明朝寒食不禁風。</text>
<title>玉河館 舊名烏蠻驛</title>,<text>曉裝發通州。西馳行意王。倏至朝陽門。城高千仞壯。中使譏出入。棨戟森相向。徐驅不敢過。一一名字唱。鳴鞭當午市。東西迷俯仰。物貨萃四方。酒食邀親黨。峨峨黃金闕。迥出霄漢上。千官退朝歸。髣髴識天仗。褰簾遊冶女。三三復兩兩。高樓聞咲語。怪我各殊狀。兒童說高麗。走卒稱宰相。却到烏蠻驛。四壁無屛障。擧目非所親。何從得一餉。隔屋醜虜輩。辮髮忽來訪。揮之使退去。蹙口恣詬誑。茲行備艱辛。一身幸無恙。衣衾施土床。蘆席當氈帳。困臥鼻如雷。不覺朝日亮。</text>
<title>玉河館五思歌</title>,<text>有君有君聖明君。卅載至治由憂勤。少年通籍入君門。兩袖携得天香氛。前冬銜命出鳳城。今春擎表來帝京。一生空切犬馬誠。半歲難禁葵藿情。思君一歌兮歌正長。五雲回首心茫茫。</text>
<title>玉河館五思歌 其二</title>,<text>有親有親在北堂。年高八袠猶康強。鞠我撫我長在傍。焉知此夕遊他方。白雲遙望但依依。夢魂無夜非庭闈。風霜弊盡身上衣。何時報得三春暉。思親二歌兮歌一聲。一聲歌罷雙涕橫。</text>
<title>玉河館五思歌 其三</title>,<text>有兄有兄瞻前三。一官俱繫江之南。相將戲綵舞朝衫。而我孑孑情何堪。九十韶光已過半。灼灼園中桃杏亂。手採薇蕨蒼山晩。齊陪杖屨淸溪畔。思兄三歌兮歌婉娩。不覺身在烏蠻館。</text>
<title>玉河館五思歌 其四</title>,<text>有兒有兒名麒兒。年纔髫齕失其慈。空堂幾歲嘆伊威。只今看汝成長時。南窓讀書聲伊吾。氣象淳朴眞迂儒。置之膝上聊相娛。呼來不許離斯須。思子四歌兮歌鬱紆。我之懷矣無時無。</text>
<title>玉河館五思歌 其五</title>,<text>有家有家仁王陰。泉石縈廻雲木深。當年詔使顏淸心。佳名千載眞賞音。紅塵咫尺車馬稠。不似退休閑且幽。退休卜築吾菟裘。茂林脩竹臨淸流。思家五歌兮歌悠悠。逝將畢命依松楸。</text>
<title>二月晦日四更。詣闕。帝以疾免朝。仍向禮部尙書。又不仕。未得見官而退。</title>,<text>黃金宮闕夥沈沈。鳴玉公侯伯子男。鋪地翠珉光炯炯。守門馴象視眈眈。花紅上苑春如海。柳綠龍池水似藍。可恨未霑光祿酒。退朝還向禮官參。</text>
<title>閏月朔早朝</title>,<text>長安門外待晨鍾。星斗闌干漏未終。恩許放朝春又過。寒鴉飛散上林風。</text>
<title>謾成</title>,<text>桃花如燒柳如眠。春色無多只自憐。落日倚闌愁不語。故鄕東北隔三千。</text>
<title>謾成 其二</title>,<text>白頭孤館楚囚同。行坐逍遙密室中。一段春愁禁不得。滿城花木雨濛濛。</text>
<title>後園桃花半落。小飮其下。閏二月初二日也。</title>,<text>提督廳前桃兩株。紅葩照耀雲錦敷。一朝狂風捲地惡。萬片飄泊紛相逐。病夫三春滯空館。荏苒年光嗟已晩。初來枝上競紛挐。不覺葉裏留無多。土榻睡起招我友。杖頭仍掛一壺酒。相携緩步爲來尋。飄廊點地沒膝深。怳然坐我文錦茵。平欺雪鬢參差新。杯行到君須大嚼。今年那更逢春色。</text>
<title>次景遇花下小酌韻</title>,<text>桃已飄零杏欲人。東園風物一番新。逢場作戲惟須飮。携伴看花倍覺親。美景不孤佳麗地。遠遊難得自由身。最憐庭畔靑靑草。報答王孫寂寞春。</text>
<title>次景遇花下小酌韻 其二</title>,<text>滿城花柳已春深。無處風光不攪心。對景朗吟詩似錦。逢人欲語口如瘖。天涯共把張騫節。橐裏曾無陸賈金。永夜思歸無夢寐。挑燈剌剌伴鄕音。</text>
<title>代陳娘奉答殷卿御史三絶</title>,<text>依依垂柳綠藏門。無限韶光欲斷魂。記得鴨江分手處。深盟密誓兩情勤。</text>
<title>代陳娘奉答殷卿御史三絶 其二</title>,<text>採蘭歌罷白蘋洲。脈脈粧成上小樓。燕子不來春又去。寸懷無賴似含鉤。</text>
<title>代陳娘奉答殷卿御史三絶 其三</title>,<text>一刻春宵抵萬金。夢中神采覺來欽。大同江水深千丈。須把離愁較妾心。</text>
<title>西照女直數十來觀。令陳歌舞以戲之。</title>,<text>拍手長歌語嗢咿。卉裳椎髻舞僛僛。華人不用鞭驅去。客裏聊堪一咲嬉。</text>
<title>西照女直數十來觀。令陳歌舞以戲之。 其二</title>,<text>冠裳雖異語音通。云是鍾城城底戎。膜拜庭前仍饋酒。再三稽首謝稱翁。</text>
<title>閑甚。碎磁器成片。寫古人詩其上。遞聚爲句。不成則罰以相戲。</title>,<text>戲將陶片寫新詩。散置烏皮復聚之。畢竟宛然成好句。怪余才思十分遲。</text>
<title>燒香</title>,<text>一炷香煙繞博山。客窓終日伴淸閑。瑤牋題罷無人見。鳥喚晴簷獨掩關。</text>
<title>晝眠謠</title>,<text>晝岑岑春冥冥。空館無人庭草靑。獨自行兮獨自坐。抛書不覺眠風櫺。春風吹夢迷處所。春氣着人如中暑。行盡江南數千里。簾外落花幽鳥語。</text>
<title>夜詠</title>,<text>羈懷獨夜正難裁。寂寞南窓手自開。月色自兼花色淨。漏聲時逐雁聲來。傷春恨逼淸明節。遇景慙非賦詠才。坐到鷄鳴仍不寐。鴨爐香灺已成堆。</text>
<title>次景遇月夜詠懷韻</title>,<text>故國海東東復東。夢尋疏竹與高松。從來野性成眞懶。不是殊方斂履蹤。</text>
<title>次景遇月夜詠懷韻 其二</title>,<text>晴窓睡起鳥聲餘。鞅掌方知爲簡書。忽憶龍華山下路。竹松深處是吾廬。</text>
<title>次景遇月夜詠懷韻 其三</title>,<text>無端昨夜妬花風。斗覺繁枝掃地空。消却客愁須底物。一杯聊喜故人同。</text>
<title>次景遇月夜詠懷韻 其四</title>,<text>天涯去住謾徘徊。春事無多白髮催。爲謝有情雙燕子。背人飛去又飛來。</text>
<title>次景遇月夜詠懷韻 其五</title>,<text>笛弄梅花怨舊腔。旗翻翠鳳錦韜杠。自從遠作燕山客。三見團團月滿窓。</text>
<title>四時圖</title>,<text>四幅丹靑景致幽。畫師心匠與神謀。韶光駘蕩花連屋。暑氣霏微柳拂樓。短日淸霜凋萬木。暮天寒雪滿孤舟。老夫的有看山興。家在仁王水石頭。</text>
<title>龍虎圖</title>,<text>誰把霜毫寫此圖。經營眞箇費工夫。騰拏鐵壁初離海。咆吼空山乍負嵎。雨散長空雲似墨。風生古木鳥相呼。無端一寄平生快。傲兀胡床興不孤。</text>
<title>閏月十日。恭受欽賞有作。</title>,<text>異數元因帝命將。大官親賜賞來王。鵝羊陸續分天府。酒果醲薰自上方。白粲已應炊黍鼎。紅醪新試代茶湯。明朝聽鼓趨金闕。拜舞皇恩矢不忘。</text>
<title>閏月十三日。行下馬宴。押宴太監黃錦，尙書夏言也。</title>,<text>萬國來同館宇幽。早開公宴薦華羞。尙書勸酒傾瓷椀。中使分茶㵸玉甌。庭下觀光蹲衆醜。堂前呈戲集群優。如今飽聽皇家樂。惟願辭朝早返輈。</text>
<title>寒食</title>,<text>佳節今朝是禁煙。綠楊高掛畫秋千。雙雙遊騎尋芳去。寂寂畸人閉閤眠。輕霧曉迷靑草岸。暖風晴拂杏花天。遙憐兄弟登堂處。戲綵翩翩壽席前。</text>
<title>次景遇偶吟</title>,<text>逆旅身如寄。拘幽氣未舒。靑春行荏苒。白髮日蕭疏。頗學色空寂。誰憐權李予。相隨復相晤。肝膽寫無餘。</text>
<title>次殷卿客中偶吟</title>,<text>蕭颯驚衰鬢。龍鍾咲此身。日移花影轉。簷暖鳥聲頻。曉夢迷千里。歸心負一春。同行盡才俊。相對更傾囷。</text>
<title>自詠</title>,<text>渴則求漿飽則眠。動非趨省靜非禪。中原兩月空留滯。滿地春陰日抵年。</text>
<title>閏月廿一日。帝疾愈。始視朝。</title>,<text>見說今朝帝視朝。千官環佩九門遙。此身定不空歸去。應向明庭聽舜韶。</text>
<title>不眠</title>,<text>老眼元無睡。春風又遠方。幽懷頻展轉。歸計却微茫。窓外疏花影。床頭短燭光。鷄鳴何預我。起舞自彷徨。</text>
<title>遊海印寺</title>,<text>三月韶華客中老。騎馬忽踏長安道。長安士女靚粧新。怪余衣冠何草草。連墻接屋千萬家。堆金積玉如相誇。策轡茫茫無所詣。塵沙漠漠吹面紗。人言海印寺非遠。入門上堂僧午飯。試登高閣豁雙眸。忽覺胸中破孤悶。湯湯海子繞皇城。翦翦輕風搖磬聲。閣影連天塔影直。檜花滿地菜花明。香幡寶蓋殿宇邃。大士高軀金碧祕。古鑊長然無盡燈。貝葉尙留西梵字。吁嗟佛法入中國。至人悟道迷者惑。柰何不念民力殫。爭尙虛無事崇飾。礱磚築砌如高山。禁籞瓊樓相對閑。同遊自是權與李。陪侍又有張序班。輪藏殿前共延佇。啜罷茶甌各歸去。茲遊亦足多環觀。持向邦人誇說與。</text>
<title>詣國子監謁聖</title>,<text>晨起衣冠謁素王。大平絃誦喜洋洋。德尊不廢千年享。道大難窺數仞墻。壇上杏花紅半落。庭前檜樹翠成行。平生只會歌鴻雁。今日摩挲石鼓傍。</text>
<title>上馬宴</title>,<text>宴開迎餞兩旬間。三月皇州却未還。柳絮白於衰客鬢。桃花紅勝美人顏。春愁黯黯延空館。歸興翩翩滿故山。早晩句當公事了。拂衣長嘯出秦關。</text>
<title>曉吟</title>,<text>春日苦難夕。春宵苦易曉。床頭眠未起。簾外已啼鳥。皇城當人物。車馬夜喧擾。風塵撲面飛。落花縈衣繞。香街多遊俠。高樓擁燕趙。垂楊蔭朱門。紫鞚嘶腰褭。信美非吾土。轉覺爲況少。窓明朝旭高。夢落滄洲杳。男兒重行止。百年未可了。</text>
<title>三月朔出遊。路逢旗導。軍容甚盛。後有兩將竝轡而來。問之則聲殲大同叛賊。今始回軍云。</title>,<text>大同逆賊弄天兵。兩將奇謀不日平。注首旗竿曾獻馘。凱歌今日入皇城。</text>
<title>謁帝王廟 嘉靖十年間始搆。記歷代君臣之有功於世者。有碑甚大。文則御製。</title>,<text>庭宇深深廟貌尊。道人邀我爲開門。數功歷代君臣享。上自羲軒下至元。</text>
<title>遊朝天宮</title>,<text>邃殿中間儼道君。香煙白日炷爐薰。雪髥羽客多情況。饋我茶湯禮意勤。</text>
<title>遊朝天宮 其二</title>,<text>晝靜黃蜂課蜜忙。石壇松偃閉幽房。寥寥一犬雲間吠。始覺仙家氣味長。</text>
<title>上巳</title>,<text>久客又逢三月三。幽居默默學瞿曇。驚心節序春光盡。回首風流曲水慙。千里歸途迷薊北。一蓑煙雨憶江南。漫天柳絮飛如雪。欺我參差兩鬢毿。</text>
<title>琉球使。餉海螺三枚。小如梨子。黑點成文。甚光潤。剖作酒杯。</title>,<text>琉球使者贈花螺。奪目斑文瑩可摩。剖却尖頭成飮器。手斟罈酒助唫哦。</text>
<title>以受賞賜。連三日四更赴闕。皆免朝。歸期綿邈。</title>,<text>免朝三日未朝辭。來往憧憧氣力疲。氣力縱疲猶有可。奈吾歸計益無期。</text>
<title>三月初六日。帝視朝。乃受賞賜。</title>,<text>赭袍高拱儼堯眉。旭日纔臨扇影遲。一代衣冠周典禮。千年文物漢威儀。纖塵不到黃金闕。佳氣常浮白玉墀。海外微臣還拜賜。退朝空誦角弓詩。</text>
<title>初七日驗包</title>,<text>春官主事偕兵部。來坐中堂共驗包。東討西搬看點了。百人奔走語呶呶。</text>
<title>聞笛</title>,<text>隔屋胡兒捻笛吹。夜風和送一聲悲。自是愁人無夢寐。擁衾危坐不禁思。</text>
<title>初十日辭朝後。往禮部告辭。因尙書仕遲。久坐虛廊。</title>,<text>辭拜春官禮似初。隱身門屛屢趑趄。秩宗命取沿途作。郞寀求觀所讀書。仙鶴翩翩遊院落。槐陰羃羃布庭除。蹇驢明日通州路。回首皇都一夢餘。</text>
<title>贈別夏序班 麟</title>,<text>相逢情未洽。相別却生悲。目斷東歸路。茫茫獨去時。</text>
<title>十二日發北京</title>,<text>去時望帝居。歸時望通州。此路無遠近。此心有去留。釋茲三宿戀。駕我千里輈。舌官情鄭重。驛宰語綢繆。別懷轉依依。後會良悠悠。行出城南門。却顧城上樓。池魚返故淵。羈鳥放籠囚。炎塵蔽蒼穹。少年成白頭。羸馬退且仆。征夫行未休。春風歸路杳。日暮靑山稠。勿云鞅掌苦。快哉何所憂。</text>
<title>次殷卿發北京韻</title>,<text>釋嶠看雲縱。開籠放鳥囚。擧鞭辭寓照。乘興走通州。列舸排江岸。高樓擁路周。狂歌對明月。抖擻客邊愁。</text>
<title>通州江船上觀月</title>,<text>畫船簇簇泊江頭。無數檣烏颭柁樓。脚扣兩舷聊咲傲。一天明月滿中流。</text>
<title>館夫于鄭追送潞河館</title>,<text>憐汝難忘一飯恩。遠來相送厚情存。他年名字君須記。知是于逵鄭甫元。</text>
<title>發潞河館</title>,<text>潞河驛馬穩於船。盡日長驅不用鞭。翻咲歸心忙更甚。凌空欲與鳥爭先。</text>
<title>發潞河館 其二</title>,<text>行邁悠悠落日邊。眼前景物倍堪憐。來時野杏紅初綻。去日靑看結子圓。</text>
<title>三河路中</title>,<text>嫩綠連村暗。殘紅掃地無。一鞭催去意。千里隔脩途。風起沙如雪。田荒草欲蕪。今年春又旱。生理憫農夫。</text>
<title>三河館</title>,<text>晩抵三河館。初回萬里程。郵人如舊識。一咲喜相迎。</text>
<title>午飯邦均店</title>,<text>邦均店裏日正午。列肆槐陰喧百賈。下馬少憩道觀中。時有淸風自開戶。</text>
<title>望薊州城</title>,<text>十里鋪頭望薊州。麗譙層出聳危樓。鳥邊雲盡山如畫。野外煙沈樹欲浮。短堠長亭何日了。來牛去馬幾時休。紛紛安史成陳跡。橋斷漁陽水自流。</text>
<title>用別山寺壁間韻</title>,<text>雪風吹徹黑貂輕。兩月追隨詔使行。却到燕山尋舊跡。曾從鴨水送華旌。離亭把酒言猶在。古寺題詩句尙淸。怊悵九京無起日。更憐鵬翮鎩雲程。</text>
<title>用別山寺壁間韻 其二</title>,<text>柳暗前村酒旆輕。披蓑還向雨中行。爲尋十笏維摩室。聊駐三韓使者旌。杞葉榴花春晝寂。鬢絲禪榻旅懷淸。山僧莫怪悤悤去。王事從來自有程。</text>
<title>途中遇雨卽晴紀事</title>,<text>小雨無端霽。輕塵不更揚。雲山高縹緲。煙樹遠微茫。隴麥靑靑色。園蔬冉冉香。殘春首歸路。隨處好風光。</text>
<title>路傍有杏林。結子如彈丸。</title>,<text>昔日花房未着枝。綠陰靑子已離離。吾行猶及春歸去。不見紅黃爛熟時。</text>
<title>陽樊十五夜望月</title>,<text>陽樊館裏望新月。河漢瑩無雲點綴。屈指離家今幾時。四回團圓五回缺。</text>
<title>午憩路傍槐樹下。主翁餉菜菹。</title>,<text>困來欹臥石壇空。綠樹重陰進晩風。爲把寒虀供午饌。深情多荷主人翁。</text>
<title>豐潤縣西數里許。溪流回抱。綠柳成行。歇馬其下。</title>,<text>萬株楊柳問誰栽。翠幄初敷閣岸苔。野草自花還自落。沙禽相近不相猜。三春謾逐羈愁老。千里今從帝里回。斜日半竿歸路遠。爲憐光景重徘徊。</text>
<title>榛子店途中</title>,<text>蕭蕭羸馬屢竛竮。石磴欹危俯絶陘。莫問七家多少路。前頭猶隔兩長亭。</text>
<title>望夷齊廟</title>,<text>驅車孤竹來。瞻彼首陽巓。二子有遺烈。萬古猶眼前。當時商祚絶。率土皆周天。此膝分不屈。粟薇何擇焉。一死不容惜。一草安下咽。高歌聊托興。後世妄相傳。徘徊不忍去。佇立斜陽邊。</text>
<title>十八日。發永平。風雨大作。咫尺不辨。人馬皆仆。西來行李之苦。此日最甚。</title>,<text>昨日塵沙捲地飛。不堪撩亂撲征衣。今朝風雨漫天惡。更柰凄迷向夕暉。旅店荒涼人跡絶。長空昏黑雁過稀。閑披襏襫尋詩料。猶勝皇都滯未歸。</text>
<title>是時久旱。風雨忽作。僕夫有怨行役之苦。詩以解之。</title>,<text>天旱佃夫怨。天雨行人嗟。雨旱各有憂。天公知柰何。不如任所遇。浩浩發長歌。</text>
<title>午憩雙望鋪。風收雨止。</title>,<text>晩來風定雨還晴。無數靑山擁馬迎。大野東頭泥滑滑。彈丸句向此間成。</text>
<title>過蘆峯口</title>,<text>棗林桑柘綠藏村。人語蕭蕭隔短垣。却望撫寧無十里。據鞍猶自役吟魂。</text>
<title>撫寧城西溪邊</title>,<text>水綠藍初靛。沙平掌樣齊。亂峯圍畫障。粉堞隱晴蜺。官道槐陰遠。人家柳影迷。信知形勝地。立馬夕陽西。</text>
<title>煤炭</title>,<text>天生䃜石代烏薪。車載驢馱接路塵。炕裏通宵然不滅。三冬留得鎭長春。</text>
<title>楡關用壁上韻</title>,<text>海近田爲鹵。山高石作城。郊村春雨過。庭樹午陰淸。望遠天將暮。懷人意未平。閑吟壁間句。華使有題名。</text>
<title>次殷卿永平道中韻</title>,<text>急急趨前館。忙忙涉遠途。羯胡情叵測。候吏色非敷。衣帶從他緩。儀容肯更都。羈懷千萬緖。漂泊嘆衰儒。</text>
<title>到楡關。留宿待車子。日晏不至。通事安自命來報。坐車人爲達賊窘打。通事宋禧良，軍官蘇世禮被傷。走入人家僅免云。嘆而賦之。</title>,<text>從來達賊性兇頑。不識人間有禮閑。毒手爭先驅我僕。後車那得到楡關。堪嗟譯士傷顱骨。又嘆材官裂面顏。安得盡傾銀漢水。洗空沙漠混區寰。</text>
<title>紅花店</title>,<text>梨花淨盡棗花開。三月將闌四月來。節序變遷彈指頃。江南遠客幾時回。</text>
<title>紅花店 其二</title>,<text>山海關頭日欲暮。紅花店裏雨初收。茫茫沙磧平如掌。一帶淸川繞郭流。</text>
<title>前有虎行</title>,<text>前有虎兮後有熊。一身也立熊虎叢。踉蹡畏首復畏尾。潛身竄伏店舍中。深目高鼻彼何人。旃裘辮髮非我親。腥膻滿目狀貌獰。安知父子與君臣。華人相顧亦褫魄。況我羈窮行色薄。願借舊斬樓蘭劍。掃盡犬戎淸漠北。</text>
<title>山海關</title>,<text>海闊南來近。山橫北望長。一關通出入。千古壯金湯。煙火連鍾鼎。人家接棟樑。村村種楡柳。戶戶養猪羊。漢子衣無帶。姑婆耳有璫。行商塡午市。車轂擊康莊。覆屋時須土。開窓必向陽。紅梨驚合抱。火棗大盈筐。旋磨供驢役。煎茶代酒漿。雖然稱樂土。終欲憶吾鄕。閔默消長月。崎嶇滯大方。豺狼塞前路。引領更彷徨。</text>
<title>次景遇留山海關韻</title>,<text>鶴野東通道。龍庭北扼喉。朝霞明綺疏。暮角起譙樓。標語如輕燕。胡情似怒貅。三晨路傍舍。甘作白頭囚。</text>
<title>次景遇留山海關韻 其二</title>,<text>山海關雄峙。東西路此繇。日兼春欲暮。身與雁俱遙。遠樹晨團薊。寒雲夕度遼。擬登高嶺望。鄕國邈難超。</text>
<title>次景遇留山海關韻 其三</title>,<text>城依山矗矗。樓瞰野迢迢。主事襜帷駐。將軍箭羽凋。看星還命駕。策馬厭鳴鑣。匹耐王孫草。靑靑已沒燒。</text>
<title>廿三日晩牌出關</title>,<text>整車鞴馬候關門。兵部分司地位尊。詩卷贈來情眷眷。茶甌飮罷語溫溫。城臨隱約煙中樹。望極依微野外村。日暮長歌傍山去。匹如仙翮謝籠樊。</text>
<title>到高嶺</title>,<text>月黑夜如漆。征人行未休。林端遙見火。忽到驛南樓。</text>
<title>景遇馬渡小溪。忽臥水中。詩以調之。</title>,<text>潺潺河水不容輈。誰料羸驂臥淺流。濕盡衣靴顚未起。傍人拍咲自家憂。</text>
<title>高嶺悼任士鈞 樞</title>,<text>旅魂漂泊欲何依。少日追歡夢也非。珠玉照人形覺穢。淸談揮麈客忘歸。天涯扶櫬哀文度。華表留詩憶令威。千古西州是高嶺。浪浪雙涕不勝揮。</text>
<title>再過楊摠兵園林。用前韻。</title>,<text>畫閣鉤簾燕影斜。重來不復問誰家。名園依舊風煙好。年矢跳丸感慨多。穠李梢頭初着子。薔薇架上已無花。多情主媼迎相問。前度郞君今又過。</text>
<title>到沙河館。見白牌謝恩使柳潤德，陳慰進香使李誠彥朝夕將至。喜而賦之。</title>,<text>山海逢三患。沙河聽兩忻。深知消息近。還訝報云云。</text>
<title>自沙河向東關。日已迫暮。投宿中後所。</title>,<text>平沙渺渺忽孤城。前館迢遙日已傾。迂轡暝投中後所。也無一箇館夫迎。</text>
<title>自沙河向東關。日已迫暮。投宿中後所。 其二</title>,<text>勺水何由活涸鱗。城中店舍半無人。擔頭看得挑囊米。喜說皇恩賑餓民。</text>
<title>東關路中遭大風</title>,<text>天外狂風駕海來。征人立仆馬頻隤。妖氛却卷胡山去。驚浪遙呑地軸廻。擬擧一身尋禦寇。愁將雙耳鬪晴雷。披襟剩寄平生快。欲賦慙非宋玉才。</text>
<title>曹家莊。遇陳慰使李誠彥，書狀官朴翰。因與同宿。始聞本國消息。</title>,<text>曹莊館裏咲相迎。君自遼陽我北京。今日喜聞鄕國信。聖躬千歲母親寧。</text>
<title>曹家莊。遇陳慰使李誠彥，書狀官朴翰。因與同宿。始聞本國消息。 其二</title>,<text>草草行裝天一方。形容變盡鬢滄浪。相逢各說悲歡事。半是中朝半故鄕。</text>
<title>過寧遠鎭</title>,<text>寧遠城東百尺崖。晩來寒影蘸淸溪。分明記得歸時節。楊柳搖村葉未齊。</text>
<title>連山途中</title>,<text>午發連山走杏山。塔山應更住中間。三山過了天連海。倦鳥孤雲相與還。</text>
<title>連山途中 其二</title>,<text>黑雲翻墨欲遮山。征館遙遙蒼莽間。回首桑乾沙磧地。古來征戰幾人還。</text>
<title>杏山西數里。逢謝恩使柳潤德，質正官崔演。下馬地坐。相話而別。</title>,<text>昨日逢陳慰。今朝見謝恩。斑荊坐相晤。不覺暮鴉翻。</text>
<title>自杏山抵小凌河遭雨</title>,<text>去時陷薄氷。來時逢晩雨。天公本戲劇。更苦凌河路。山光自明滅。雲氣互呑吐。孰謂遠遊好。而無濟勝具。短蓑不掩髂。濕盡衣與袴。沈吟屢回顧。策馬勇前赴。公館不容宿。却尋人家住。主翁頗繾綣。了不見嗔怒。土炕潔且溫。聊堪一宵寓。欹枕困眠罷。裊裊香煙炷。賢勞敢相怨。苦樂安所遇。</text>
<title>小凌河</title>,<text>桃花春漲綠沄沄。隔岸東西路自分。借問行人水深淺。歸心先逐渡頭雲。</text>
<title>大凌河</title>,<text>野迥天空宿霧收。河流南去水悠悠。停鞭少坐靑莎岸。時有漁翁棹小舟。</text>
<title>望十三山</title>,<text>大小凌河過了。十三山館蒼然。雲生東嶺當面。沙壅前程沒肩。里堠迎來幾許。炊煙起處那邊。年華馬上孤負。九十春光可憐。</text>
<title>閭陽</title>,<text>山到閭陽盡。天垂鶴野低。鄕關何處是。落日望還迷。</text>
<title>廣寧途中遇雨</title>,<text>雲間隱隱一聲雷。忽有長風送雨來。聳盡吟肩無好句。天公憐我費詩才。</text>
<title>廣寧途中遇雨 其二</title>,<text>半載虀鹽未解圍。沈腰瘦減不勝衣。薊門遼海行應遍。底事春歸猶未歸。</text>
<title>望東西岳廟</title>,<text>東西岳廟鬱相望。殿宇崇崇聳一方。從古廣寧戎馬地。萬家煙火媚斜陽。</text>
<title>到廣寧。王御史送致酒肉。</title>,<text>察院威聲振朔方。再遺醲酒與肥羊。也知骨肉斯文意。不但窮途救莧腸。</text>
<title>盤山驛有賣雉者。戲作。</title>,<text>不向空山自在飛。可憐耿介陷危機。買來敢問錢多少。蔬腹今朝頓解圍。</text>
<title>過盤山</title>,<text>結束晨裝發廣寧。盤山行盡望高平。雙雙鸂鷘分飛去。兩兩鶬鶊上下鳴。泥路沒韉征馬倦。宿雲解駁午風輕。驅馳尙有還家樂。細數東歸次第程。</text>
<title>三月晦日吟</title>,<text>去年春盡在洛城。今年春盡遊燕京。年年佳節客中過。坐對落花空復情。春光更有明年好。人生其柰明年老。朝見紅顏妬花姸。暮看白髮欺霜皓。何如日飮無事酒。匹羅大杓不論斗。醉後耳熱歌嗚嗚。困倒客窓忘老醜。傍人不飮咲我狂。狂名於我眞膏肓。我自狂兮人自癡。浮生百歲春夢忙。</text>
<title>高平</title>,<text>頑雲潑墨雨霏微。日落前村掩夕扉。幾度衝泥經野甸。春風吹老綠蓑衣。</text>
<title>過高橋鋪</title>,<text>黑霧終朝面面遮。倏看日脚漏雲斜。薰風吹遍江南路。無數靑開馬藺花。</text>
<title>渡三叉河</title>,<text>長墻南面大河邊。塞草靑連一望天。敢有胡人來牧馬。任看漁子慣行船。已經沙嶺猶回首。却指牛莊屢策鞭。造物從來難可料。雨餘風日便淸姸。</text>
<title>望海州衛城</title>,<text>牛莊東去海州城。沙岸沿洄四十程。日暮斷橋人絶跡。綠楊枝上乳烏鳴。</text>
<title>望海州衛城 其二</title>,<text>靑蛙亂叫草離離。江路迂如月半規。遙望孤城煙樹裏。不堪愁暮角聲悲。</text>
<title>鞍山</title>,<text>兩山穹似馬鞍形。山下官郵賴得名。陡覺此山非我土。見山應起故山情。</text>
<title>憩八里站後嶺</title>,<text>西路蒼茫外。東城指顧間。薄雲低度樹。殘照半銜山。興與殘春盡。身隨倦翼還。迎軍聞已到。却喜近鄕關。</text>
<title>到遼陽館。見榜目。乃知兄子連中武科。喜而賦之。</title>,<text>吾家積慶世相傳。科甲登名望後先。文武不殊惟器用。莫將勳業負靑氈。</text>
<title>到遼陽館。見榜目。乃知兄子連中武科。喜而賦之。 其二</title>,<text>蓬矢桑弧志四方。六韜三令足鷹揚。直從圯下傳奇祕。不獨科名慰北堂。</text>
<title>到遼陽館。見榜目。乃知兄子連中武科。喜而賦之。 其三</title>,<text>衰門多故一身存。頭白岑岑眼欲昏。吉語忽聞千里外。喜心翻瀉淚雙痕。</text>
<title>遼陽館</title>,<text>炊煙滅沒樹森森。萬井千門鎖夕陰。貨有貂狐通北賈。市無錢幣重南金。羈魂已斷遼河水。歸夢先尋石嶺岑。從此不愁重譯語。東寧舊俗半鄕音。</text>
<title>遼陽館遭雨</title>,<text>遼陽候館秣征馬。東風吹盡雨如瀉。正好淸和時節也。自嘆留滯羈孤者。屋漏浪浪翻老瓦。昏霧重重塞長野。風動槐龍舞初夏。煙生林杪抹炊舍。半年爲客口如啞。千里去家知者寡。已厭旅窓翦香灺。安得愁襟澆若下。早晩歸臥鷄豚社。慷慨長歌淚盈把。</text>
<title>聞鸎</title>,<text>雲暗風微欲雨天。一鞭行色正蕭然。歸期好趁淸和節。綠樹鸎聲擁後先。</text>
<title>冷井</title>,<text>觱彼路傍泉。涌出巖石穴。初嘗雪入喉。氷霜讓淸潔。一酌神魂醒。再酌潤枯膈。我從燕京來。地洿無井洌。或掬牛蹄涔。或抔車轍滀。不暇涇渭分。何計淄澠別。炊飯飯帶黃。烹茶茶染墨。飮食輒嘔吐。情思日昏濁。今來飮此水。洒然洗肌骨。少乏塵土韻。雅負林泉癖。何當辦一身。永作山水客。</text>
<title>詠路傍海棠</title>,<text>曉看紅濕錦官城。桃李漫山品自輕。短句至今人膾炙。少陵那得不關情。</text>
<title>詠路傍海棠 其二</title>,<text>晨粧脈脈露凝新。虛度空山寂寞春。玉砌瑤階多意緖。不如開落路傍塵。</text>
<title>過王祥廟</title>,<text>雲木深深哭杜鵑。杏山仙隴故依然。豐碑剝落無人打。苔蘚年年長綠錢。</text>
<title>渡三遼河</title>,<text>馬渡三遼水。眼穿雙嶺雲。山村林樾靜。白日掩柴門。</text>
<title>靑石嶺</title>,<text>亂石靑漸漸。鳥道千重曲。我僕互呀咻。我馬屢顚踣。十步九回顧。側步穿雲木。夜宿最高頂。松風響巖谷。斬茅結穹廬。假寐似龜縮。茲行已云苦。後來安可卜。險盡遂凄凜。事往空嘆息。人間路更難。平地多翻覆。</text>
<title>甜水站</title>,<text>甜川穿路路穿城。宿霧初收曉日明。快馬輕衫吹笛過。珠簾十里斷腸聲。</text>
<title>高嶺 進退格</title>,<text>高嶺峨峨揷帝靑。煙嵐深鎖舊來程。丹崖碧巘雲呑吐。翠木蒼藤晝晦冥。正値夏初猶爽朗。若敎秋晩轉凄淸。應須借得龍眠手。寫取眞形上短屛。</text>
<title>連山把截東幽谷中。有數家自成一村。頗有山林之趣。</title>,<text>公門鞭朴背生瘡。渠自無心更遠藏。髣髴朱陳村裏俗。子孫努力事耕桑。</text>
<title>分水嶺</title>,<text>石劍鑽馬蹄。溪風吹我衣。谷邃山鳥語。煙開朝日暉。念昔始西邁。氷玉紛旁圍。如今復東還。嫩綠交相輝。節序如許變。遊子胡不歸。時時馬上夢。猶傍閑雲飛。</text>
<title>羅匠塔</title>,<text>不寒不熱日舒長。乍雨乍晴好風光。行過高嶺與分水。羅匠塔前未斜陽。</text>
<title>草河洞</title>,<text>暮雨疏疏不滿蓑。草河十里睡中過。山深地沃民風簡。擬訪東陵學種瓜。</text>
<title>通遠堡</title>,<text>兩山環萬疊。一水抱孤城。見說無邊寇。人人樂大平。</text>
<title>雨甚。借宿瓮後人家。</title>,<text>蕭條矮屋野人居。上雨傍風四壁虛。寄宿一宵甘寢罷。世間大廈謾渠渠。</text>
<title>雨甚。借宿瓮後人家。 其二</title>,<text>風雨蕭蕭生薄寒。旅人無睡夜將闌。旋燒榾柮通紅火。燎却衣裳濕未乾。</text>
<title>踰獐項嶺</title>,<text>劍氣崢嶸射斗牛。百年壯志子長遊。人行危嶺穿獐項。馬渡淸江破鴨頭。緣岸火耕看觳觫。隔林幽響聽鉤輈。明朝黔島經過地。應有黃郞艤小舟。</text>
<title>斗嶺</title>,<text>水如西子濃粧抹。山似樊姬擁髻鬟。知有何人愛標致。風流陣裏占淸閑。</text>
<title>踰長嶺。過松站。</title>,<text>林下人煙遠近。松陰石徑高低。隨風亂點山雨。繞郭分流野溪。</text>
<title>雙嶺</title>,<text>嶺迥臨無地。林深少見天。泉聲來樹杪。嵐翠冠松巓。鳥喚淸如語。花欹晩欲然。此間有眞趣。莫向俗人傳。</text>
<title>午憩路邊川上</title>,<text>盤屈一條路。飛流百道泉。坐來少塵想。況値雨餘天。</text>
<title>龍山</title>,<text>龍山險無比。劍峯森似束。不知何代城。鬱鬱山之麓。當關一夫守。萬人莫敢敵。雲深木竦竦。谷密雉角角。臨崖蔽煙嵐。幽徑歌樵牧。我欲一登覽。還朝行意迫。後來邈無期。仰視三嘆息。</text>
<title>喜晴</title>,<text>瓮村昨夜雨絲絲。今日淸風滿意吹。霧散煙開天更迥。身輕馬健路非遲。銜泥紫燕營新壘。曬翅黃鸎立晩枝。莫訝東歸無長物。囊中收得百篇詩。</text>
<title>行到湯站。義州申判官。濱 馳馬來迎。</title>,<text>水環平野野環山。湯站城臨野水間。忽有馳來申半刺。馬頭橫揖各開顏。</text>
<title>四月八日。到鴨綠江。閔使君齊仁希中。艤船以待。遂逆流而上。泊義順館前。乘轎入城。日已曙矣。</title>,<text>千里關河返使旌。也勞賢守遠來迎。侑觴偏勸銀絲鱠。下飯初嘗玉糝羹。供帳却承危石坐。搒船還泝逆灘行。佳辰正値觀燈夜。萬點銀釭妬月明。</text>
<title>再用前韻。和希中。</title>,<text>沙頭頻駐使臣旌。江柳年年管送迎。懷抱敢辭從事酒。庭闈應戀小人羹。歌高不厭歸雲遏。船駛還如健馬行。從此更揮南北袂。華山蒼翠眼分明。</text>
<title>三用前韻。和希中。</title>,<text>驅馳猶秉大夫旌。到處應煩五馬迎。末路人情看炙手。百年世味已徵羹。爲憐江練沿洄去。更鼓陽春一再行。四事未違如不樂。靑菱添却髮華明。</text>
<title>希中有詩。次韻。</title>,<text>月華燈彩夜無煙。錦纜徐牽上水船。唱盡竹枝人不見。欲隨空甒坐沙邊。</text>
<title>贈別閔牧使</title>,<text>暮雪輕裝西去時。君應憐我赴羈危。薰風駟馬東歸日。我却携君重別離。萬事悠悠春夢罷。百年忽忽隙駒馳。只要後會身長健。不用陽關動遠思。</text>
<title>次殷卿韻。重別。</title>,<text>天光遙漠漠。江影近離離。去住尊前意。悲歡別後思。龍灣新節制。鴨水舊城池。不有君恩重。爭傾此日巵。</text>
<title>舟渡古津江。感舊。</title>,<text>碧江終日泛虛舟。憶得當年做薄遊。萬里歸來春已盡。落花隨水亦東流。</text>
<title>良策館。唐天使皐。有天寒滿酌不須辭之詩。諷誦之餘。有感於懷。因次其韻。</title>,<text>天寒滿酌不須辭。風雪侵凌夜宴時。從事謾勞隨遠接。拜塵猶幸許相知。金郊館裏投佳句。鴨綠江邊倒別巵。十四年來如一夢。九原何處覓丰儀。</text>
<title>次張珹韻</title>,<text>㶁㶁巖泉響玦環。炊煙掩靄樹林間。馬頭南面遙連海。龍骨東邊只見山。驛路逶迤人去盡。客軒瀟洒坐來閑。啾啾鳥雀前簷暝。天際孤雲薄未還。</text>
<title>車輦蟠松</title>,<text>蟠屈亭亭幾百春。氷霜雪月舊精神。留題名動中朝使。不必官封汚暴秦。</text>
<title>淸江</title>,<text>石橋橫斷水奔流。匹馬斜陽感舊遊。雲物不殊人事換。百年來往幾時休。</text>
<title>東林城</title>,<text>殘城蕪沒草芊芊。喬木寒溪鎖暮煙。聖世卽今無戰伐。野人耕種夕陽田。</text>
<title>林畔館。用董圭峯韻。</title>,<text>乳禽閑傍短簷飛。手捲疏簾納晩暉。谷口煙深蔘葉長。石田風擺麥苗稀。樵路細開靑草岸。柳陰斜護紫荊扉。鱸魚膾玉鵝黃酒。好箇州官慰我歸。</text>
<title>同盧河</title>,<text>宣郭河爲界。東西石作塘。新晴鴉浴水。旭日鷺窺梁。風斷山雲細。人稀野徑長。少年遊賞地。今日剩悲涼。</text>
<title>雲興館</title>,<text>醜石槎牙步步登。亂峯斜日到雲興。幽燕奉使春前事。孝女題詩板上曾。三尺短碑煙漠漠。百年故里樹層層。炎塵似惱文園渴。坐久頻思玉椀氷。</text>
<title>堂於嶺</title>,<text>日斜驅馬陟堂於。爲避巉巖策馬徐。雨後亂峯靑似染。煙光草色上征裾。</text>
<title>迎薰樓。次唐史兩使韻。</title>,<text>碧海靑天共渺茫。高樓閑對晩山陽。詩仙杳杳今何在。塵世悠悠只自傷。地迥可堪人語鬧。草芳頻聽馬嘶狂。雕闌徙倚偏惆悵。往事回頭一夢長。</text>
<title>㺚川</title>,<text>朝離定州館。晩渡㺚川橋。兩岸蒲芽短。河豚上早潮。</text>
<title>納淸亭。唐詔使所扁。仍有詩在板上。用其韻。</title>,<text>半載星軺回帝里。亭下楊花覆溪水。景物留人人不留。搖搖雙旆還東指。當年詔使揭亭扁。勝事至今傳野史。菲才謾侍筆硯傍。亭廢亭新究終始。</text>
<title>納淸亭。唐詔使所扁。仍有詩在板上。用其韻。 其二</title>,<text>亭下寒溪溪上山。閑雲時度翠屛間。林泉老去眞成癖。俗累從來自不關。愛把詩篇酬勝趣。羞將雙鬢照淸灣。悲歌急管離亭晩。垂柳陰陰拂醉顏。</text>
<title>石門嶺</title>,<text>滿山嵐翠幾重重。百尺絲蘿掛碧松。知有寶坊千樹裏。隔溪遙聽夕陽鍾。</text>
<title>嘉平館。次金太僕韻。</title>,<text>百壺官酒不勞賖。醉後閑談半憶家。髮爲感時難𢔂雪。眼因傷別易生花。簾疏不隔曉星月。窓薄未遮西嶺霞。景物撩人詩思惡。瑤牋題罷字如鴉。</text>
<title>泛大定江</title>,<text>扁舟隨意放回潮。浪激危磯百尺高。當日天孫西渡去。誰敎魚鼈也成橋。</text>
<title>泛大定江 其二</title>,<text>長竿漸沒覺生潮。爭渡人喧日己高。暫息征驂廣通院。一彈指頃過楓橋。</text>
<title>淸川江</title>,<text>薰風吹上木蘭船。弱纜隨潮不費牽。七佛寺前江瀉鏡。百祥樓下柳如煙。夷猶勝賞酬今日。慷慨狂歌記昔年。擬看鎔銀千頃月。蒿師莫訝重留連。</text>
<title>雲巖院</title>,<text>古院偏依松樹林。白雲深護晝沈沈。山禽如怨還如訴。惱殺離人一寸心。</text>
<title>肅寧館門樓</title>,<text>樓壓重門百尺強。江南歸客坐斜陽。含煙老柳鸎藏密。拂水新禾燕掠忙。馬卒倚鞍紅布帶。佳人行酒綠羅裳。風情漸覺消磨盡。回首雲山引興長。</text>
<title>於波嶺</title>,<text>大小於波取次行。樹陰低地暮雲平。一雙野鴨驚飛去。畫旆前頭鼓角聲。</text>
<title>次公父韻</title>,<text>勝賞饒今日。風懷減舊年。又經佳麗地。重踏綺羅筵。柳影迷歸路。波光媚遠天。悲歌南浦別。腸斷暮雲邊。</text>
<title>南浦舟中。與公父別。</title>,<text>錦纜牙檣日落時。風濤如此去安之。十年出處嗟君健。萬里歸來怪我衰。極目關山煙樹杳。滿船簫鼓暮江遲。天涯去住重携手。浿水終南別後思。</text>
<title>生陽館。諫院吏持有旨而來。景遇拜正言。旋聞移持平。詩以志喜。</title>,<text>遭遇淸時早擅場。諫垣烏府恣騰翔。靑雲脚底從來事。好罄丹忱補舜裳。</text>
<title>渡猪灘</title>,<text>悠悠西邁復東征。路入平山轉不平。漆嶺天深嵐氣重。猪灘風淡縠紋生。暗香忽過巖花落。幽響時聞谷鳥鳴。萬斛閑愁添客恨。斷雲銜日欲西傾。</text>
<title>送宋同知</title>,<text>子欲霜侵鬢。吾今雪滿顚。升沈不必問。衰白秪堪憐。一晤眞如夢。重逢定幾年。西風迫摧倒。丘壑意茫然。</text>
<title>患眼</title>,<text>中年常患眼。老去轉添花。黯黯如遮霧。濛濛似隔紗。縱能防睇視。猶未廢吟哦。閣束書千卷。時時手撫摩。</text>
<title>晝眠</title>,<text>通宵背燈坐。盡日倚窓眠。髮短不虞禿。齒搖寧更堅。永無雲外思。唯愛定中禪。萬事悠悠裏。多生冉冉邊。</text>
<title>題尹正郞 之和 新堂</title>,<text>夢斷大槐國。閑營小隱堂。園蔬筐擷嫩。林果手搓香。有興摩詩壘。無何入醉鄕。閉門妨俗駕。惟見雀羅張。</text>
<title>題高敞東軒</title>,<text>一片殘城控翠巖。幾年蕪絶蔽松杉。經營實藉成方伯。締構仍煩趙縣監。縹緲簾櫳飛沆瀣。崢嶸闌檻隔塵凡。停驂半日忘歸去。輕脫還如馬謝銜。</text>
<title>廣寒樓</title>,<text>天上催成白玉樓。飄然笙鶴綵雲頭。一生淸苦無人識。百卷文章有子收。栗嶺風煙懷舊跡。蓼川魚鳥記仙遊。從今夜雨聽蕭瑟。怳惚音容夢裏求。</text>
<title>送李都事 若海 赴關西</title>,<text>御車須經太行路。操舟必涉滄海流。男兒弧矢志四方。百鍊方成繞指柔。縱觀會稽探禹穴。司馬文章還遠遊。玉堂揮翰君能事。胡爲佐幕關西陬。關西勝景稱佳麗。江山隨處環名樓。萬斛明珠咳唾餘。歸來搜得奚囊收。相看非復舊阿蒙。從此名聲徹冕旒。翶翔不待吹噓力。鵬程萬里何悠悠。老我平生竊虛名。三年六躡同江舟。送君今日益悵望。玄花昏眼霜滿頭。安得更尋沙岸路。練光浮碧相夷猶。願揮椽筆寫新篇。時時起我籠中囚。</text>
<title>寄嶺南沈監司 連源</title>,<text>鴨水前年悵遠離。星山此別轉堪悲。悠悠往事渾成夢。一紙書來慰所思。</text>
<title>寄嶺南沈監司 連源 其二</title>,<text>金陵館裏人初散。駕鶴樓中夢未圓。從此雲山看漸遠。只應明月伴孤眠。</text>
<title>寄嶺南沈監司 連源 其三</title>,<text>嶺南山水稱奇勝。使節巡遊屬盛年。邂逅一尊成醉倒。別來唯有夢相牽。</text>
<title>用快哉亭韻。贈蔡判書孝仲。紹權</title>,<text>共驚殘雪滿馮顚。離合眞堪付莞然。萬事算來閑是樂。百年看了飮差賢。林泉宿債多生裏。簪組浮榮一夢前。落日危亭仍徙倚。文章空嘆舊儒僊。</text>
<title>登後嶺。次杜舍人九日韻。</title>,<text>獨上高岑興欲飛。暮寒吹酒力猶微。蘿陰翳徑人誰到。石磴入雲僧獨歸。滿野風光含晩霽。千村煙樹掛餘暉。百年行樂無多子。擬向靑帘日典衣。</text>
<title>癸卯六月十四日夜夢。謁主上于內殿。賜飮燒酒。親勸健倒。上亦傾杯示之。覺而感懷。吟成三絶。</title>,<text>愚臣釋褐成名日。正是龍飛第四秋。三十五年無寸效。夢中猶復荷天休。</text>
<title>癸卯六月十四日夜夢。謁主上于內殿。賜飮燒酒。親勸健倒。上亦傾杯示之。覺而感懷。吟成三絶。 其二</title>,<text>可早歸時未便歸。將身不覺陷危機。聖恩寬大猶全命。許作丹徒一布衣。</text>
<title>癸卯六月十四日夜夢。謁主上于內殿。賜飮燒酒。親勸健倒。上亦傾杯示之。覺而感懷。吟成三絶。 其三</title>,<text>夢賜霞觴許盡傾。覺來肌骨未全醒。更酬恩造知無日。却恨浮名誤聖明。</text>
<title>九月晦日。登雙峯。次杜紫薇韻。</title>,<text>秋盡江南木葉飛。望中煙景極熹微。千層遠岫孤雲度。萬里寒空一雁歸。黃菊有情開絶巘。白頭無語對殘暉。憑高忽憶曾遊樂。嫩蕨新蔬採滿衣。</text>
<title>山人衍煕。將南遊求詩。走筆書贈。</title>,<text>回龍峯下華山東。上院梵宇居其中。髡頭戢戢三千指。撞鍾擊鼓聲摩空。僧之有名衍煕者。少年隨我未暫舍。縱未深探佛根源。頗解禪理知其可。手持唐牋求我語。我卽提毫書贈與。再拜謝告携遠遊。萬水千山好歸去。</text>
<title>楞迦山靈隱寺僧智明。袖金僕射 丘 詩求和。</title>,<text>每憶壺中景。仍逢物外僧。靈區談選勝。佳節値然燈。幾欲開三徑。終當謝五陵。風軒與月榭。何日共渠憑。</text>
<title>次菱池韻</title>,<text>咄咄誰相問。沈沈百所思。竟無麟閣念。徒有鹿門期。靜坐溪邊石。閑敲竹下棋。茲歡那可已。聊待雨晴時。</text>
<title>次菱池韻 其二</title>,<text>凍雨群峯暗。殘燈獨夜思。百年眞暫寓。萬事本前期。翻覆應由手。虧盈且看棋。鷄聲良不惡。伴我擁衾時。</text>
<title>次菱池韻 其三</title>,<text>歲暮幽居閟。天長旅雁思。駸駸愁作伴。忽忽老如期。眼暗猶尋字。機忘亦鬪棋。東籬霜菊淨。策杖立多時。</text>
<title>晝臥聞杜鵑</title>,<text>深深園樹葉初齊。日轉茅簷晝欲迷。我已抛榮歸去久。杜鵑何事盡情啼。</text>
<title>寄七城兄</title>,<text>七城雖小試牛刀。節序駸駸又怛忉。口業向來猶可托。政須閑坐養霜毛。</text>
<title>寄七城兄 其二</title>,<text>七點峯巒枕碧流。百年形勝擅龍頭。聞道寒泉甘似乳。暮年吾欲卜菟裘。</text>
<title>夜坐</title>,<text>三更起坐到天明。獨對殘燈百感生。自是夜來風雨亂。打窓聲急夢難成。</text>
<title>夜坐 其二</title>,<text>兩株楊柳舞和風。嫋嫋長條雨露中。昨夜嚴霜仍霹靂。被他摧折倂枝空。</text>
<title>謝沈監司 光彥 來訪</title>,<text>闃寥門巷正張羅。坐枉高軒許再過。草草杯盤供野味。溫溫談咲接春和。嶙峋霜節當窓舞。縹緲煙岑入望多。四牡明朝江路闊。獨憐丘壑謾婆娑。</text>
<title>乙巳立春</title>,<text>天寒催短景。風颭捲浮埃。冉冉歲將盡。堂堂春鼎來。雪消階下竹。雨綻澗邊梅。獨酌芳尊酒。辛盤一咲開。</text>
<title>乙巳立春 其二</title>,<text>人皆憂老病。我獨任衰遲。不出何勞杖。無眠只愛詩。形骸閑更佚。節序問方知。又報春光至。朝暄小閣宜。</text>
<title>丙午立春</title>,<text>白頭空嘆歲頻遷。再換人間丙午年。萬事忘形須痛飮。一身如寄且閑眠。寒消靄靄殘暉外。春入濛濛細雨邊。歲歲土牛聊爾耳。豐登只欲訴蒼天。</text>
<title>偶吟</title>,<text>古徑掩蒼苔。蓬門晝不開。山銜雲氣暝。鳥帶暮光回。習靜成眞懶。居閑稱散材。隣僧時乞米。猶恨歲頻災。</text>
<title>贈鷄龍山人</title>,<text>平生咫尺望鷄龍。長恨鷄龍見未窮。今日鷄龍渠說盡。鷄龍還在我胸中。</text>
<title>贅郞李殷。來見還京。用遂韻以別。</title>,<text>離合浮雲豈有因。老懷都付酒三巡。升沈已悟皆關數。蘭玉誰云不預人。千里山河從此隔。一枝消息苦難眞。明宵雪月眠孤館。應撫天孫只愴神。</text>
<title>題張處士幽居</title>,<text>甔石纔盈豈願餘。林泉結習早如如。逢僧暫輟耕雲耒。敎子先尋種樹書。三尺短扉長掩晝。數聲啼鳥謾撩予。藤蘿翳徑溪流轉。髣髴桃源避世居。</text>
<title>夜吟</title>,<text>宿鳥依簷暖。歸雲入戶低。沈沈萬籟寂。獨坐到晨鷄。</text>
<title>謝金尙牧 彥琚 惠黃栗及茶食</title>,<text>兩地無千里。三年闕一辭。向風頻悵望。見月倍相思。異味兼珍果。深情荷遠遺。老懷難盡謝。聊代五言詩。</text>
<title>謝金尙牧 彥琚 惠黃栗及茶食 其二</title>,<text>溪山申氏畫。風詠駱峯詩。總作傳家寶。眞成絶代奇。更須求我語。唯覺被人嗤。蜆紙災難逭。濡毫強自持。</text>
<title>愼日</title>,<text>天時又値怛忉辰。歌咲喧喧動四隣。堪咲老夫何事業。閉門終日獨吟呻。</text>
<title>南窓</title>,<text>南窓日午暖如烘。仰裏唯聞響雪風。凭几片時成小睡。翩翩胡蝶亂山中。</text>
<title>寒食拜先塋</title>,<text>策馬尋前路。逢僧問舊蹤。孤村寒食雨。蕭寺夕陽鍾。宰木千章秀。山雲萬疊重。菟裘吾已卜。歲晩幸從容。</text>
<title>山人處仁。來謁求詩。用韻答意。</title>,<text>少日心期只愛山。豈知蹤跡落塵間。一春岑寂千花鬧。萬事侵尋兩鬢斑。咲我未能忘世味。憐渠終欲透禪關。衲衣筇杖身方健。楓岳頭流好往還。</text>
<title>日本躑躅一叢。歲久繁茂。今年。分種三處。開益爛熳。汝以病不來而花將落。有感于懷。折送一枝。若浸甁水。可度數日。時子遂臥病完山任所。久不來省。</title>,<text>綠苔庭院晝沈沈。三朶妖紅伴獨吟。折送一枝須把翫。明朝風雨恐難禁。</text>
<title>奉安使任參贊。權 遣人問遺。詩以謝之。</title>,<text>屛居田里老侵尋。七載偏傷兩世心。聞說玉函來沛府。攀髥無路只霑衿。</text>
<title>奉安使任參贊。權 遣人問遺。詩以謝之。 其二</title>,<text>同庚使者美風儀。人道韶顏勝舊時。衰朽却慙蒲柳質。雪花蕭颯滿頭絲。</text>
<title>奉安使任參贊。權 遣人問遺。詩以謝之。 其三</title>,<text>連宵積雪滿庭除。寂寞袁安臥草廬。多謝故人珍重意。香醪玉粒問幽居。</text>
<title>書辛亥曆</title>,<text>新曆年年不厭看。年年看曆亦應難。從今但願身長健。秋月春風却盡歡。</text>
<title>書辛亥曆 其二</title>,<text>光陰如箭迫稀年。世路升沈盡偶然。今日又看新曆日。餘生猶喜得安眠。</text>
<title>謝淸洪李監司 夢弼 惠紙</title>,<text>一旬重枉故人書。廿幅溪藤雪色如。閑寫相牛經數卷。子孫努力事犁鋤。</text>
<title>謝淸洪李監司 夢弼 惠紙 其二</title>,<text>當年結駟共觀周。出處榮枯已白頭。繼佩湖符眞幸耳。西風回首思悠悠。</text>
<title>謝淸洪李監司 夢弼 惠紙 其三</title>,<text>憐君多病事驅馳。棠茇淸風入好詩。習氣平生消不盡。佇看珠玉滿烏絲。</text>
<title>詠牡丹</title>,<text>桃花零落杏花殘。次第春光到牡丹。露浥穠葩紅欲拆。眼明終日倚闌干。</text>
<title>謝高敞守李 遠 惠米醢</title>,<text>窮通生死摠關天。兩世交遊亦勝緣。尙有典刑堪慰我。故人誰謂隔重泉。</text>
<title>謝高敞守李 遠 惠米醢 其二</title>,<text>一臥林丘十二春。只應憂道不憂貧。那知避病窮村裏。十口無歸尙累人。</text>
<title>謝高敞守李 遠 惠米醢 其三</title>,<text>紫蝦醢漬桃花色。白粲香炊玉雪光。羊蹴蔬園聊爾耳。八珍方丈謾芬芳。</text>
<title>前年日本躑躅開時。遂以病不來。今年。余避病出來。又不見開。感而書示遂。</title>,<text>前歲花開汝不來。今年吾不見花開。年年歲歲花開好。只是年年憂患催。</text>
<title>前年日本躑躅開時。遂以病不來。今年。余避病出來。又不見開。感而書示遂。 其二</title>,<text>看花人自郡中來。共說如今滿意開。但要年年博長健。不愁春色苦相催。</text>
<title>謝嶺南趙監司 士秀 惠籜皮方席。次其韻。</title>,<text>氷簟銀床讓碧寒。野人爭訝籜龍盤。哦詩盡日雙趺坐。肅肅松風繞夢間。</text>
<title>庚辰年間。先君守廬于伊城。山人玄覺。往來侍話。書贈二十字。今者。携來謁我。不覺淚下。粧完紙背。又恭和三首。仍囑勿混置諸賢卷中。別爲一軸而藏之。</title>,<text>手把先君筆。來尋隱退居。回頭三十載。揮淚憶寒廬。</text>
<title>庚辰年間。先君守廬于伊城。山人玄覺。往來侍話。書贈二十字。今者。携來謁我。不覺淚下。粧完紙背。又恭和三首。仍囑勿混置諸賢卷中。別爲一軸而藏之。 其二</title>,<text>我已成眞隱。渠今不定居。霜髭與白足。還向舊山廬。</text>
<title>庚辰年間。先君守廬于伊城。山人玄覺。往來侍話。書贈二十字。今者。携來謁我。不覺淚下。粧完紙背。又恭和三首。仍囑勿混置諸賢卷中。別爲一軸而藏之。 其三</title>,<text>年老休方便。山深好靜居。前村風雪亂。吾亦愛吾廬。</text>
<title>夜吟炭谷草舍</title>,<text>山家秋興十分濃。野菊欲花楓始紅。半夜夢回風雨亂。不知身臥水聲中。</text>
<title>次李上舍 綱 韻</title>,<text>滿岡松竹結茅廬。三十年前此卜居。末路野情方背世。美人瓊佩忽遺余。中秋皓月明如洗。一夜淸談勝讀書。會見莫邪終躍冶。況聞天網正恢疏。</text>
<title>次李上舍 綱 韻 其二</title>,<text>從來吾亦愛吾廬。老去眞成小隱居。不遣俗緣剛敗意。肯敎閑事謾撩余。多君稅駕勤相訪。延頸求詩要自書。夜月幾回思雪棹。天邊鴻雁未應疏。</text>
<title>謝扶安守金 允悌 惠蝦醢及魚</title>,<text>紫蝦顏色勝桃花。政値秋園摘露茄。此味只憂兒輩覺。憑君休向北人誇。</text>
<title>謝扶安守金 允悌 惠蝦醢及魚 其二</title>,<text>秋雨經旬土蝕花。盤饌久厭飣瓜茄。筠籠遠惠莘莘尾。却對妻孥獨自誇。</text>
<title>謝宋同知 孟璟 携琴酒見過</title>,<text>菟裘新卜隴山秋。三面竹籬臨水頭。長笛短琴仍醉舞。憑君抖擻十年愁。</text>
<title>謝宋同知 孟璟 携琴酒見過 其二</title>,<text>谷邃林深錦葉齊。滿山秋色着人迷。相逢一咲還相送。不覺追携過虎溪。</text>
<title>送李都事 彥憬 還京</title>,<text>溪山臺榭幾名州。幕府巡遊歲已周。視草剡章新事業。醉花吟柳舊風流。手中白刃硎初發。脚底靑雲擁未休。萬里晴空騰彩暈。會看鵬翼簸滄洲。</text>
<title>謝僧行岑。送庸學及椒實。</title>,<text>師老年今八十三。雙瞳如洗瑩秋潭。細書大學中庸卷。遠寄幽人似面談。</text>
<title>謝僧行岑。送庸學及椒實。 其二</title>,<text>椒實離離迥得霜。煩師新摘紙爲囊。我今悔舌方捫了。此物還知合口良。</text>
<title>題公山錦江樓船</title>,<text>遠來卸馬飮春江。一上蘭舟洞八窓。潮落寒沙饑鳥集。煙沈蕭寺暮鍾撞。渡頭笳鼓催征旆。潭底魚龍避畫杠。坐久無端成獨酌。待看山月照空缸。</text>
<title>題公山錦江樓船 其二</title>,<text>緣江路熟走湖南。記得同舟野老談。津市買魚憑斗粟。山城沽酒典春衫。行人尙喜身無垢。詞客爭誇語帶嵐。白首重來爲況少。倚篷聊復稅歸驂。</text>
<title>有人自京來。袖示湖陰諸公避暑遊漢江之作。午睡初醒。情甚無聊。不覺奮興卽和之。</title>,<text>退朝何處鏖殘暑。選勝偏宜御晩風。魚鳥懽迎先戒路。帆檣高擧豁開篷。江光灎灎杯浮綠。妓舞翩翩臉暈紅。造物定知遺畫本。滿船靑紫水雲中。</text>
<title>有人自京來。袖示湖陰諸公避暑遊漢江之作。午睡初醒。情甚無聊。不覺奮興卽和之。 其二</title>,<text>雨後澄江沒短橈。放舟流下不辭遙。坡翁賦就名終在。袁紹杯深興未銷。仙境淸秋如有待。羽人明月欲相招。他年此會須回首。細故侵尋兩鬢蕭。</text>
<title>有人自京來。袖示湖陰諸公避暑遊漢江之作。午睡初醒。情甚無聊。不覺奮興卽和之。 其三</title>,<text>桂棹蘭槳聯畫舫。渚花汀草接芳郊。綺羅粲粲圍簪組。歌鼓喧喧間謔嘲。宿鷺驚飛帆影轉。潛蚪出聽浪紋交。醉揮健筆酬淸賞。佳句明朝萬口呶。</text>
<title>再用前韻</title>,<text>鑠體深愁趙盾日。披襟恰受大王風。江山勝處須同賞。巾履交時共一篷。峯帶晴嵐全搭素。雲銜殘照半沈紅。新聲艶質仍觴詠。金谷蘭亭一咲中。</text>
<title>再用前韻 其二</title>,<text>篙師隨意刺輕橈。渚鶩沙鷗近却遙。暑氣才沈山靄捲。平波如拭水煙銷。網收銀鯽寧論價。座釘金釵不費招。遊興未闌天欲雨。風生蘋末暮蕭蕭。</text>
<title>再用前韻 其三</title>,<text>人家掩映緣高岸。汀樹微茫抱遠郊。收取名區忙裏趣。免敎漁父靜中嘲。狂歌拍手紅顏破。密席傳觴紫綬交。半日忘形成浪跡。休論莫莫與呶呶。</text>
<title>送猶子邂還京</title>,<text>寓世眞如夢。謀生各自忙。形容吾潦倒。意氣爾昂藏。綵服辭慈母。親朋別故鄕。聖朝方急士。好去莫回翔。</text>
<title>舍人司惠臘藥及香筆。走筆謝之。</title>,<text>仙家送仙藥。何必越人方。老子添閑興。含毫更爇香。</text>
<title>午睡</title>,<text>細草茸茸長碧芽。暖風晴日鳥聲和。幽人睡起無情思。自向階前拾落花。</text>
<title>紀夢</title>,<text>爲尋眞境上崔嵬。九折危途脚底開。流水桃花迷洞府。石田茅屋繞池臺。斷崖百丈藤蘿合。古木千章霧雨埋。白首未離塵世網。宿緣時作夢中來。</text>
<title>寄高山王使君 希彥 求牡丹種</title>,<text>昔歲曾驚滿眼紅。牡丹開遍縣庭中。如今乘雨思移種。送力煩君乞一叢。</text>
<title>細雨</title>,<text>細雨滋春早。終朝不肯晴。輕盈花上灑。點滴竹間聲。隴麥靑如染。畦蔬綠漸榮。悠然觀物化。聊復感吾生。</text>
<title>偶吟</title>,<text>今年衰又甚。食罷覺神昏。搘杖從兒戲。撞簷禁鳥喧。豈惟陶止酒。眞欲孔無言。夜雨沾濡足。呼僮理小園。</text>
<title>有獐越入北垣。觸碎醬瓮。詩以解之。</title>,<text>吾家傍林麓。竹木擁中堂。山禽與野獸。族戲群飛翔。馴擾在園庭。見人不走藏。昨朝婢白事。有獐踰藩墻。觸碎大醬瓿。流汁如翻漿。余起訊來由。隣人告其詳。北垣外數步。有洞狹而長。村虞竢獐眠。肅肅罝罦張。旣罹偶挺脫。東西走倀倀。投足不計險。塡坑忽超岡。況乎彼垣籬。飛越同康莊。聞之余釋然。兒女但遑遑。皆云此大眚。終有何災祥。人生在世間。禍福由蒼蒼。脩善與積惡。殃慶甚昭彰。苟能爲物惑。吉凶終茫茫。作詩聊自慰。且進醇醪觴。</text>
<title>高山送牡丹一叢。詩以謝之。</title>,<text>一春浪紫與浮紅。開落紛紛煙雨中。菊未吐英梅已淨。花王終擅艶陽叢。</text>
<title>次猶子巡韻</title>,<text>行樂靑春要及辰。三分春過二分春。梅飄香雪風吹盡。桃染臙脂雨洗匀。淑氣漸知隨處遍。韶華偏喜着人新。老夫亦有尋芳興。不肯逢場訴酒巡。</text>
<title>次猶子巡韻 其二</title>,<text>細雨人誰到。深杯手自親。曾歌時浩唱。點瑟亦能陳。肉食天庖遠。蔬饌野味眞。相將成內集。還幸自由身。</text>
<title>踏靑日。子姪輩設酒樂以慰。詩以謝之。</title>,<text>芳辰正値三三節。無數煙花雨後明。蘭玉滿庭聊慰意。笙歌沸耳足娛情。老來不厭生狂興。病後猶能嚼大觥。萬古踏靑同此日。幾人如我享眞榮。</text>
<title>病中。邇兒折紅桃一枝。置案上。感而書之。</title>,<text>小兒憐我病支離。走傍緋桃折一枝。冉冉流光那可挽。且將春色駐多時。</text>
<title>病中。邇兒折紅桃一枝。置案上。感而書之。 其二</title>,<text>殘紅點點草離離。殿晩夭桃尙滿枝。兒輩亦知春易老。折來聊慰病吟時。</text>
<title>病中聞園花開盡。感而示遂。</title>,<text>我抱沈痾過一春。如何汝亦臥彌旬。園中舊種花千朶。今歲爲誰開向人。</text>
<title>病中聞園花開盡。感而示遂。 其二</title>,<text>四季薔薇與牡丹。兩朝開了及春殘。春殘不暇容吾惜。只惜繁英病未看。</text>
<title>園花將落。令小奴日折數品。揷盆中翫之。用前韻示之。</title>,<text>轉頭虛負夢中春。氣味岑岑浹四旬。閉戶已忘遊賞興。風光全付少年人。</text>
<title>園花將落。令小奴日折數品。揷盆中翫之。用前韻示之。 其二</title>,<text>誰能爲我煉還丹。獨臥幽房百念殘。唯有愛花心未了。呼童晨夕折來看。</text>
<title>得疸病臥苦三朔</title>,<text>疸病淫淫今幾時。短屛高枕掩深帷。通宵脚倦無眠睡。盡日腸飢啜粥糜。人說茵蔯煮可服。僧言芹菜效尤奇。自知衰骨成沈痼。唯願逢他却老醫。</text>
<title>遂患脚腫。連月不出。又用前韻。</title>,<text>憶汝趨庭初學時。只應長下董生帷。觸屛幾度睡聞戒。對客任敎炊作糜。行地健爭黃犢走。登山捷較白猿奇。那知膝上纏風腫。大炷長針日問醫。</text>
<title>林光牧鵬。乞郡而去。將有永休之志。錦城營山之側於舊居。構歸來亭。求詩於縉紳。將申二相鄭禮判詩邀和。次其韻。</title>,<text>天地藏孤境。雲山滿四隈。園林開蔣徑。松菊待陶來。夙負穿楊技。今爲製錦才。北門須臥護。南路肯低回。</text>
<title>林光牧鵬。乞郡而去。將有永休之志。錦城營山之側於舊居。構歸來亭。求詩於縉紳。將申二相鄭禮判詩邀和。次其韻。 其二</title>,<text>凜凜餘年近古稀。白頭應乞郡章歸。玉階佩響方疑夢。金殿爐香尙惹衣。瑞石聳雲圍燕寢。錦江如鏡洗塵機。三邊正賴鷹揚將。秪恐苔痕復滿磯。</text>
<title>戀思堂。爲咸悅守李 元福 作。</title>,<text>江縣年來把一麾。戀君思母兩依依。榮深五馬恩何報。敎切三遷敬不違。楓陛每懷鳴玉佩。萱堂長記舞萊衣。公餘日日憑闌望。直北雲山蔽夕暉。</text>
<title>壬子重午</title>,<text>去年重午不可說。避病携兒寓小刹。潢池暴客恣橫行。門楗弓刀謹防設。今年重午復何事。疾着支離困父子。鸎花寂寞過三春。我病纔差子亦起。年年佳節何草草。獨酌蒲觴聊自咲。紛紛兒女戲秋千。靚粧瑜佩爭姸好。墜釵遺屨往來忙。小院翻成遊樂場。老夫起坐忘老拙。拍手時時助歡謔。憶昔少年逢此辰。綠楊陰裏身如鶻。那知白髮隱窓間。俯首沈吟長伴閑。世事回環何足嘆。不如高臥對靑山。</text>
<title>有稱方丈山靈觀法師門徒學專者。袖柳村所贈詩軸。踵門求謁。諷詠數四。有懷其人。卽和韻付還。寄觀法師韻。</title>,<text>白首投閑送雁亭。頭流禪定幾移星。虎溪許我容三咲。元亮從來愛酒甁。</text>
<title>贈專上人</title>,<text>幽壑松孤偃。高枝鳥亂鳴。擬携靑眼舊。長臥白雲扃。一雁湖天遠。千峯嶺嶠橫。憑渠報消息。觸撥十年情。</text>
<title>贈專上人 其二</title>,<text>君居昭德里。我住弼雲山。一字天津路。三同侍從官。舊遊渾似夢。行路漸知難。風雨衡茅下。身閑心自安。</text>
<title>送松廣寺住持能印</title>,<text>曹溪鎭南紀。松廣住中峯。水激碓聲響。山深嵐氣重。龍蟠晨呪鉢。鯨吼夜聞鍾。未結遠公社。空懷雲外蹤。</text>
<title>一門男女。約於生辰。各設會其家。餘人持斗酒隻鷄及飯米而往。以盡宗䣊之懽。八月初五。楊善首行之。酒半。令少年輩。占韻做詩。翌日。依韻答意。以示諸在座子姪同賦。</title>,<text>共期壽日各開筵。老少交酬喜咲連。歡會向來由友愛。莫敎此約負他年。</text>
<title>贈浩師</title>,<text>未應多事始求閑。本自無心可要安。淸淨身兼廣長舌。溪山幽興一生闌。</text>
<title>謝高山王使君惠紅柿</title>,<text>數斛蒲萄謾博涼。誰知七絶勝糖霜。老夫正苦文園渴。入口偏欣味更長。</text>
<title>全尹金 光軫，高守王 希彥。邀 巡，逢 兩姪。作同年會于無等亭。有詩次韻。</title>,<text>林亭秋氣最堪悲。文酒寧敎四事違。魚鳥便驚檀板響。盤筵留作肉屛圍。溪山終古勝長在。遊樂幾時人自非。鎖院當年遺老在。病聞高會未同歸。</text>
<title>陳上舍 億。新構溪堂。邀我及諸子姪。余以老病未赴。陳送酒肴。以詩謝之。</title>,<text>聞君卜築枕溪湄。水石亭臺特地奇。老病自嗟鞍馬倦。遊觀分付少年兒。</text>
<title>陳上舍 億。新構溪堂。邀我及諸子姪。余以老病未赴。陳送酒肴。以詩謝之。 其二</title>,<text>岑岑餘氣未全除。枉費招邀尺素書。定被溪山嘲我慢。愧分鷄黍慰幽居。</text>
<title>題金禔畫。贈韓秀祿。</title>,<text>亭亭雙樹下。獨立水聲悲。日落無人見。閑拈短笛吹。</text>
<title>題金禔畫。贈韓秀祿。 其二</title>,<text>萬木擁森森。浮嵐搭飛絮。曳杖過危橋。尋僧向何處。</text>
<title>題金禔畫。贈韓秀祿。 其三</title>,<text>古木雙崖拆。煙蘿一徑微。獨跨蹇驢去。天風吹我衣。</text>
<title>題金禔畫。贈韓秀祿。 其四</title>,<text>寺藏萬木中。塔影露雲表。尋眞作意深。去去何時到。</text>
<title>題金禔畫。贈韓秀祿。 其五</title>,<text>鐵壁掛天紳。奔轟怒雷吼。便須下馬看。注目閣雙肘。</text>
<title>題金禔畫。贈韓秀祿。 其六</title>,<text>山醪相勸酬。茅屋倚深樾。小兒扶醉歸。却指孤舟月。</text>
<title>題金禔畫。贈韓秀祿。 其七</title>,<text>釣磯雪未晴。凍合琉璃面。盡日坐垂綸。空鉤亦忘倦。</text>
<title>題金禔畫。贈韓秀祿。 其八</title>,<text>帆腹飽西風。江東歸興濃。蓴鱸正堪膾。隨意繫孤篷。</text>
<title>感髮禿</title>,<text>我自弱冠年。晨起理頭髮。日日又日日。遂至六十七。若値憂病時。雖廢未忘櫛。當時立委地。如雲復如漆。小帽不容髻。長勞合掌挈。四十五十來。氣力漸衰歇。遇篦霜葉零。欹冠白成雪。白成雪猶可。禿似秋山兀。室婦憂死迫。兒童驚醜拙。余亦爲長吁。浮生劇箭疾。舊知已鬼錄。存者百無一。眼前纍纍塚。多是少年骨。功成早退休。衣食幸無缺。雖云一老髡。尙齒古有說。坐深鄕倘敬。酒食爲先設。持此慰妻子。且用自怡悅。</text>
<title>山人惠華。持樗莊公贈詩來謁。和以與之。</title>,<text>棄俗棲眞境。冥心返太初。乾坤身更遠。水月性偏虛。一錫碧山晩。千林紅葉疏。手携台相筆。尋我到寒廬。</text>
<title>曉吟</title>,<text>紙窓明處曙光來。砧響鷄聲遠近催。枯葉戰風晴亦雨。嬌兒惡睡鼻如雷。蒼苔滿院呼僮掃。翠竹藏門待客開。記得少年愁早起。五更珂馬趁朝回。</text>
<title>月前韻</title>,<text>昨宵今曉迭相來。不覺年華暗裏催。衰鬢愁多難禁雪。飢腸吟苦轉成雷。雲欺霜月時呑吐。風撼窓扉自闔開。舟水屐山探勝地。夜闌欹枕夢先回。</text>
<title>曹監司 光遠 來訪。用前韻。</title>,<text>窮閭驚見使車來。急管哀絲盡日催。莫逆襟期仍感舊。忘懷杯酒不聞雷。眉頭向老難爲展。口角逢場屢大開。却恨明朝雲雨散。碧天無際首空回。</text>
<title>朴完判 應 來慰。用前韻。</title>,<text>人罷一官人又來。恰如寒暑遞相催。悲歡摠是因風絮。毀譽從來過耳雷。美景政須佳客共。黃花應待白衣開。舞衫歌扇初傾蓋。長夜厭厭未擬回。</text>
<title>偶吟</title>,<text>嗔欲消磨樂自增。一瓢三省慕顏曾。書臨晉帖趙松雪。畫出輞川王右丞。園裏稀逢看竹客。門前長滿乞詩僧。平生會得江湖趣。擬放扁舟聽采菱。</text>
<title>偶吟 其二</title>,<text>久紆朱紱謗流增。耒耜西疇返我曾。琴撫無絃五柳令。詩哦不負二松丞。登高步濕愁跛鼈。脫帽頭童感老僧。陽谷春來成小築。更開方沼種荷菱。</text>
<title>偶吟 其三</title>,<text>閑來蔬筍味偏增。却勝都無下筯曾。天下未應無好漢。使君何必喚聾丞。塞翁得失但看馬。錢子行藏休問僧。唯有少年心尙在。每驚霜雪滿靑菱。</text>
<title>夜吟</title>,<text>斗帳沈沈夜正長。征鴻叫斷月如霜。睡蛇已死心猿伏。方免浮生到底忙。</text>
<title>聞雁</title>,<text>萬籟俱空夜抵年。數聲飛過泬寥天。湘江苔岸沙如雪。澤國蘆花水似煙。翅重絶防矰繳地。腹飢休下稻粱田。炎涼去住隨時轉。却羨謀身要自全。</text>
<title>野意</title>,<text>潦倒形骸一野萌。自斟濁酒慰幽情。山雲橫練朝朝色。邏卒巡倉夜夜聲。路啓竹林無客到。棋收楸局共誰爭。無能食力眞堪稱。慙愧從前祿代耕。</text>
<title>野意 其二</title>,<text>衰年只合作遐萌。識盡世間榮悴情。此日林泉便散質。舊時魚笏困虛聲。惟思禪榻凝神坐。久厭名場抵死爭。自咲百年生事拙。石田磽确倩人耕。</text>
<title>夜坐責鼠</title>,<text>飢鼠嚙空梁。伺夜鳴喞喞。叩之暫寂然。俄復恣奔突。初疑窓戶裂。轉訝榱桷折。誰謂爾無牙。莫邪避斷決。爾軀甚幺麽。爾性孔狡黠。皇天胡不仁。產此邪穢物。我身無完衣。我庾無全粟。呼兒聘銜蟬。當使爾輩伏。莫倚巧跳梁。終看爾族赤。</text>
<title>簡謝曹監司 光遠 見過</title>,<text>北闕皇華使。南宮舊日僚。衰遲可丘壑。飛步自雲霄。一咲論暌闊。千觴慰寂寥。歡娛未終極。燭跋繼長宵。</text>
<title>晨起。望母岳，頭流兩山。</title>,<text>開窓望母岳。秀色杳茫間。夜愛月當嶺。朝憐雲滿山。携筇凌崒嵂。掬水弄潺湲。此興恐難遂。吾衰腰脚頑。</text>
<title>晨起。望母岳，頭流兩山。 其二</title>,<text>天缺西南角。遙空浮翠眉。依俙鶴洞曉。彷彿石門湄。百里不能往。一生徒爾思。明年倘身健。作意赴深期。</text>
<title>遂也患眼。詩以寫懷。</title>,<text>少年常愛讀書眼。中歲頭風乃成患。兩眥眵昏濕未開。難向窓前理筆硯。衰來愈覺腦脂遮。羞見韓家園裏花。永夜無眠背燈坐。政如禪老盤雙跏。爾今所苦與我同。萬金之藥終無功。束書斂局謝來客。閉戶唯將湯熨攻。却愁幻翳掩明珠。誰把金篦解刮膜。老翁虛喘吳牛月。耿耿憂端空自吁。</text>
<title>今年巫祀。比往尤甚。</title>,<text>祀鬼由來俗尙宜。病無醫藥只迎巫。鳴錚擊鼓村村鬧。盡室婆娑夜未遲。</text>
<title>鴉</title>,<text>昏棲竹木曉分飛。晝日謀生飮啄微。寄語鵾鵬莫相咲。野田雲海各天機。</text>
<title>鴉 其二</title>,<text>寒林棲息有餘枝。底事爭鳴終日悲。低飛淺草高雲際。羅網前頭却免危。</text>
<title>遂兒初度</title>,<text>我値回死歲。爾之初度年。我已近古稀。爾鬢亦蒼然。非才躡崇班。受謗誰我憐。爾何蹈危機。不能隨世緣。相將掛衣冠。耒耜甘歸田。歸田也不惡。耕釣性所便。今年幸小登。鷄黍事盤筵。飽卽散步行。醉便枕書眠。永無瞻戀意。一室共周旋。以此樂餘生。浮世徒憂煎。</text>
<title>閑中十詠</title>,<text>短髮才過耳。搔痒瘡欲生。朝朝理塵垢。垢盡覺頭輕。</text>
<title>閑中十詠 其二</title>,<text>幾度步花甎。曾經踏舞筵。生嗔塵土涴。踞洗煮山泉。</text>
<title>閑中十詠 其三</title>,<text>淵明漉初罷。椰子殼還空。古雅非時樣。偏宜隱几中。</text>
<title>閑中十詠 其四</title>,<text>脫却朝衣重。裁成野服寬。豈惟忘畏景。堪稱免風寒。</text>
<title>閑中十詠 其五</title>,<text>穿破荒苔地。閑尋野寺秋。休爲葛陂化。好掛百錢游。</text>
<title>閑中十詠 其六</title>,<text>携看白勝雪。捆織厚於綿。謝屐何勞蠟。登山穩後前。</text>
<title>閑中十詠 其七</title>,<text>簷短浮蒼靄。枝長蔽夕暉。暝禽棲集定。坐待月光輝。</text>
<title>閑中十詠 其八</title>,<text>炕裏通紅火。旋添榾柮燒。倒身甘睡着。夢斷五更朝。</text>
<title>閑中十詠 其九</title>,<text>自汲階前水。頻澆竹裏花。花開至花落。百匝日西斜。</text>
<title>閑中十詠 其十</title>,<text>移種窓前地。孤根傲雪天。明年春色早。香拂鴨爐煙。</text>
<title>頭流山人印正。持號牌來示。卽我判民部時所押。幷饋紅柹。詩以畀之。</title>,<text>牌文一幅汝行藏。屈指如今十七霜。卵出頳虯光照頰。踵門遺我沁詩腸。</text>
<title>感舊紀事</title>,<text>中廟龍飛四載春。偶叨金榜第三人。文昌粉署回翔遍。終致巖廊一品身。</text>
<title>感舊紀事 其二</title>,<text>仕宦悠悠卅二年。當時綠鬢已華顚。收身早返桑楡社。回首橋山淚泫然。</text>
<title>感舊紀事 其三</title>,<text>恩寵初從釋褐年。日承三接侍經筵。金蓮燭底黃封酒。人道登瀛第幾仙。</text>
<title>感舊紀事 其四</title>,<text>薇垣柏府肅風霜。鵷鷺班中獬豸光。呵喝六街橫截過。妖狐狡兔自深藏。</text>
<title>感舊紀事 其五</title>,<text>靑宮僚佐選當時。輔德初除至貳師。月望殿中常會講。講餘中使勸深巵。</text>
<title>感舊紀事 其六</title>,<text>四迎上國宣綸使。一接南隣獻贄夷。朝野淸平身已老。合歸田畝事耕犁。</text>
<title>感舊紀事 其七</title>,<text>賜暇書堂選宿儒。却從淨業轉東湖。七人四掌斯文柄。重任何緣亦及吾。</text>
<title>感舊紀事 其八</title>,<text>三持斧鉞繡衣行。晝錦桑鄕世共榮。瀝血陳情頻乞養。聖恩應許再專城。</text>
<title>感舊紀事 其九</title>,<text>壽筵歌管酒盈杯。具慶堂前戲老萊。六子朝簪輝映處。最榮相繼入銀臺。</text>
<title>感舊紀事 其十</title>,<text>慈親八袠有餘齡。迎養京師自聖情。到得侍還余髮素。墓廬三載偶全生。</text>
<title>感舊紀事 其十一</title>,<text>困庵好學古人似。不輟伊吾能忍飢。諄諄誨我俾成立。豈但我兄眞我師。</text>
<title>感舊紀事 其十二</title>,<text>昔者嘗聞同進忌。莫耶生吻片時中。猜心一作鶴媒後。攘臂爭誇下石功。</text>
<title>歸來大家</title>,<text>西嶺堂成已八年。竹陰林影路斜穿。耳兒已健蟲兒壯。共擧藍輿走上巓。</text>
<title>夜坐不寐 時遂眼患久臥。心懷不平。</title>,<text>萬境沈沈獨未眠。龕燈明滅夜如年。開窓坐待村鷄叫。月落星稀霜滿天。</text>
<title>至月二日及十七日大雪</title>,<text>去年無雪由冬暖。海畔居民嘆無麥。今年冬暖去年如。臘前猶能見兩白。來歲豐凶定何似。冬瘟壓盡蝗應死。積潤滋榮望有秋。庶將鼓腹衢樽裏。洒日篩寒夜政遲。打窓風急捲書帷。朝來自起鉤簾看。一色山川生絶奇。</text>
<title>問遂疾</title>,<text>去春汝病脚。出入不自任。我亦疸爲患。閉戶長臥吟。芳菲都未省。節序徒駸駸。汝膝幾成癭。我肌黃如金。東西隔川陸。杳如商與參。飮食不相視。醫藥不相尋。還忘己所苦。憂慮兩關心。我起汝旋差。汝忽解朝簪。所樂在優游。何足計升沈。採山且釣水。勝處同登臨。及秋余項腫。一室坐沈沈。冬又汝繼臥。頭痛欲岑岑。平生企行善。仁義性所欽。父子病連綿。天道信難忱。長宵耿不寐。危坐擁寒衾。萬籟闃無聲。棲鴉噪竹林。非無一尊酒。自酌還自吟。死生本一指。達者是知音。</text>
<title>夢遊淸心堂有感</title>,<text>仁王舊築擅淸幽。書舍賓軒占水頭。魂夢不知千里遠。泠然時作玉京遊。</text>
<title>夢遊淸心堂有感 其二</title>,<text>金鑾玉署忝諸公。文字交游氣槩中。暇日來觀爭嘆賞。君家泉石勝靈通。</text>
<title>夢遊淸心堂有感 其三</title>,<text>小堂新闢石溪湄。華使題詩滿兩楣。太史當年初揭號。淸心從此上邦知。</text>
<title>夢遊淸心堂有感 其四</title>,<text>舊時花木手親栽。覆屋高槐倚砌梅。爲問春風誰把翫。夢和遼鶴一歸來。</text>
<title>夢遊淸心堂有感 其五</title>,<text>友朋淪逝老如期。只有雲卿與獻之。出處向來難自料。莫嗟今日各天涯。</text>
<title>夢遊淸心堂有感 其六</title>,<text>隣舍多非舊主人。酒徒棋伴盡成塵。堂如逆旅還堪嘆。日月居停出入頻。</text>
<title>謝全尹金公 光軫 惠雉獐走筆</title>,<text>扣門有使傳佳信。五翼華蟲一首獐。急掃寒廚烹且炙。充腸奚翅蹴蔬羊。</text>
<title>老將</title>,<text>壯歲沙場百戰身。單于馘血染袍新。筋衰不試弓刀用。猶敎兒童鬪草人。</text>
<title>老儒</title>,<text>螢雪辛勤誤半生。一名不立鬢星星。昨聞詔下收多士。忙向窓前閱舊經。</text>
<title>老妓</title>,<text>桃花顏面綠雲鬟。歌舞筵中佩響珊。頭雪漸深人少問。滿堂絃管獨汍瀾。</text>
<title>老僧</title>,<text>袈裟日赴上堂鍾。禪語玲瓏梵唄雄。強學休糧無氣力。霜髭不翦守房櫳。</text>
<title>老奴</title>,<text>服勤南畝朝忘夕。控馬長途疾若飛。妻悍子頑身又病。日喂淡粥臥牛衣。</text>
<title>老馬</title>,<text>九衢春色曉鳴珂。穩踏輕塵赴早衙。一入牛欄齕枯草。每逢橋斷怯橫過。</text>
<title>自嘆</title>,<text>欲看細字雙眸暗。擬躡重階兩脚萎。食厭堅粘衣厭重。臥難便穩立難支。不煩刀削頭無髮。長負朝暄膝過頤。匣裏剡藤偸竊去。昏昏常被小兒欺。</text>
<title>哀吳繼洪</title>,<text>堂堂吳氏子。乃吾兄之甥。自少志于學。孜孜勤舌耕。遂通六藝文。赫赫流聲名。高科是餘事。擬摘頷髭莖。那知命不偶。未遂稽古情。秪今不惑年。尙滯白袍生。前年中發解。喜色盈天庭。携文來示我。辭語頗未精。余勸進一步。誘掖更丁寧。子心頓開豁。如酒洗然醒。來宿炭谷舍。連夜論生平。余擬王子立。詩禮常相評。今聞白璧淪。起立神魂驚。森然七子女。嫁娶無一成。我懷欲殞絶。況乎白頭兄。久知死生理。叫天天不聽。題詩寫余哀。無從涕自零。</text>
<title>吳嘗以唐紙八幅。求我書所製詩。余病懶未就者久矣。今也撫紙感嘆。寫八哀還置于柩前。</title>,<text>壺山吳氏世名家。之子才華更孰加。常擬立登雲路上。柰於時與命乖何。</text>
<title>吳嘗以唐紙八幅。求我書所製詩。余病懶未就者久矣。今也撫紙感嘆。寫八哀還置于柩前。 其二</title>,<text>兄家耳耳求佳壻。選得東床坦腹郞。萬斛明珠終不售。一枝仙桂失芬芳。</text>
<title>吳嘗以唐紙八幅。求我書所製詩。余病懶未就者久矣。今也撫紙感嘆。寫八哀還置于柩前。 其三</title>,<text>去秋來示試圍文。滿紙淋漓數百言。天上樓成催召去。曲江何處可招魂。</text>
<title>吳嘗以唐紙八幅。求我書所製詩。余病懶未就者久矣。今也撫紙感嘆。寫八哀還置于柩前。 其四</title>,<text>長男初冠女扶床。滿十除三列雁行。共喚爺爺聲轉苦。鏡中何況泣孤凰。</text>
<title>吳嘗以唐紙八幅。求我書所製詩。余病懶未就者久矣。今也撫紙感嘆。寫八哀還置于柩前。 其五</title>,<text>益兒十歲綴文章。辭語琅琅抵夜光。瑚璉向來眞國器。有兒如此未云亡。</text>
<title>吳嘗以唐紙八幅。求我書所製詩。余病懶未就者久矣。今也撫紙感嘆。寫八哀還置于柩前。 其六</title>,<text>圃舍前年把桔橰。不辭終日灌蔬勞。君時憐我多閑況。爲買盆松慰寂寥。</text>
<title>吳嘗以唐紙八幅。求我書所製詩。余病懶未就者久矣。今也撫紙感嘆。寫八哀還置于柩前。 其七</title>,<text>平生口絶出淫辭。慷慨希賢志不移。懷抱未爲當世用。聲名應有後人知。</text>
<title>吳嘗以唐紙八幅。求我書所製詩。余病懶未就者久矣。今也撫紙感嘆。寫八哀還置于柩前。 其八</title>,<text>八十年光未足多。憐君纔半忽蹉跎。世間憂樂都抛擲。好向靑山隱薜蘿。</text>
<title>嶺家八詠</title>,<text>山凹蜂腰斷。峯尖馬耳齊。氷輪初上冷凄凄。輾向海門西。晧彩流丹壑。淸光映碧溪。上元歲歲占高低。水旱不曾迷。</text>
<title>嶺家八詠 其二</title>,<text>崖谷臨千仞。松杉滿四圍。三竿落日漸低微。嶺上掛餘暉。掩映晴嵐捲。蒼茫暮靄霏。牛羊野外各知歸。處處掩柴扉。</text>
<title>嶺家八詠 其三</title>,<text>雄鎭南維壯。平臨北野寬。白雲長鎖碧巑岏。夜宿不知寒。旭日飛游絮。輕風散細紈。晨昏變態好常觀。極目倚闌干。</text>
<title>嶺家八詠 其四</title>,<text>大野連天闊。長江繞岸廻。新禾耘後嫩如苔。積雨不曾開。浩浩迷阡陌。茫茫沒草萊。試携藜杖上高臺。一望海濤堆。</text>
<title>嶺家八詠 其五</title>,<text>縹緲雲岑迥。崎嶇石徑長。羸僮瘦馬挂奚囊。略約跨空梁。近寺鍾音出。沿溪去意忙。逢僧一咲坐禪床。松火煮參湯。</text>
<title>嶺家八詠 其六</title>,<text>一水穿村過。群魚得計游。漁竿衝雨傍溪頭。紅蓼滿川秋。灘急頻投餌。波寒懶上鉤。炊香膾玉興悠悠。機熟狎沙鷗。</text>
<title>嶺家八詠 其七</title>,<text>凍雨涔涔落。尖風淅淅鳴。重裘深擁覺猶輕。隱几到三更。不見漫天勢。唯聞瀉竹聲。明朝手掬瀹茶鐺。一飮有餘淸。</text>
<title>嶺家八詠 其八</title>,<text>屈鐵霜枝古。蟠虯老幹雄。炎天畏景正如烘。來此濯淸風。氣爽蒼髥裏。涼浮翠蓋中。人間何地可相同。除却水晶宮。</text>
<title>夜雪</title>,<text>滕六隨風夜半來。不知庭院已成堆。山僮曉夢初驚覺。誤認梅花滿樹開。</text>
<title>夜雪 其二</title>,<text>少年狂興獵平原。雪滿狐裘氣尙溫。今日袁家煙斷絶。土床茶竈怯黃昏。</text>
<title>夜雪 其三</title>,<text>飛霙夜夜不兒知。大地渾成白玉墀。誰識老夫詩料在。勝如肩聳㶚橋時。</text>
<title>至月晦日</title>,<text>窮冬餘幾日。元曉隔三旬。斷送悲歡了。推遷節序頻。老難知世味。貧不損吾眞。新買烏牛健。深耕要及春。</text>
<title>謝人惠鵪鶉</title>,<text>雪中短尾轉多脂。蓬底張羅也自罹。風味正宜供獨酌。蟹鼇從此不須持。</text>
<title>訓狐</title>,<text>雲陰雪欲落。月黑天如漆。沈沈萬籟靜。悄悄群動息。先生欹枕臥。境與神俱寂。鵂鶹啼舍東。狐貍嘷舍北。屋樑鼠喞喞。竹林烏攫攫。夜久不暫停。聒耳睡未得。蒼頭亦不耐。彈射或投石。聲聲相應發。訓狐最獰惡。雄鳴山岳震。雌咲樹木裂。所向輒生災。百凶無一吉。兒童驚走藏。婦女愁蹙頞。惟天生萬類。兇物亦亭毒。暗夜恣喧騰。晝日自潛伏。何時更漏盡。庶見東方白。</text>
<title>東山寺僧正惠等八人。往試三經。皆受度牒而來。一時受牒者。湖嶺兩道各五百。皆年少之僧。而他道來試者。陸續不絶云。</title>,<text>按籍充他幾萬兵。搜丁徧及孔門生。山僧只誦經三卷。受度安閑樂大平。</text>
<title>聞李殷除玉果縣監</title>,<text>山縣小於斗。君恩重似山。重恩在所報。小縣何足關。</text>
<title>失鷹</title>,<text>星眸劍翮拂雲煙。狡兔何曾脫老拳。歲暮擬看三窟盡。掣縧飛入九重天。</text>
<title>失鷹 其二</title>,<text>縶得雲霄萬里身。肯因飢飽也隨人。晴空昨夜霜風厲。一擧飄然俯俗塵。</text>
<title>鷄</title>,<text>少日厭他鳴最早。老來愁了叫常遲。夜長夜短時猶在。人厭人愁汝不知。</text>
<title>犬</title>,<text>韓盧逐兔渠忘逐。黃耳傳書爾豈傳。雪落風過皆問訊。我能警夜但貪眠。</text>
<title>猶子適歸覲咸安</title>,<text>雁行歲晏各東西。還似飄飄踏雪泥。長怪簡書千里隔。不將魂夢半途迷。湖天漠漠凝雲暗。嶺路迢迢落日低。行色政催歸興急。小窓羸臥獨含悽。</text>
<title>五更吟</title>,<text>一更月如鉤。疏箔弄微影。才照草堂前。已移西嶺上。</text>
<title>五更吟 其二</title>,<text>二更月欲西。鴉鵲棲應定。悄悄寂無聲。風過竹林靜。</text>
<title>五更吟 其三</title>,<text>三更月已落。萬籟俱寂然。梟狐亦聲絶。我獨不能眠。</text>
<title>五更吟 其四</title>,<text>四更雪滿庭。窓白疑天曉。起坐整衣裳。村鷄方始叫。</text>
<title>五更吟 其五</title>,<text>五更群動作。砧響繅車鳴。不識田家苦。爭誇衣食嬴。</text>
<title>見藏氷</title>,<text>凍合平川一帶長。瑠璃千頃雪爭光。臥聞萬指沖沖鑿。凌室今年滿意藏。</text>
<title>見藏氷 其二</title>,<text>氣暖南天水不氷。汚池陰處暫堅凝。厚盈一尺淸如玉。人道年來見未曾。</text>
<title>邇病</title>,<text>汝方髫齕我將稀。看汝成童念我衰。令我年年憂汝病。我心憐汝汝應知。</text>
<title>大諫姪家。開酌見邀。地主，訓導亦會。</title>,<text>肩輿赴佳會。蘭玉列前楹。密席調長曲。髹盤薦決明。廣文蹲屢舞。太守倒深觥。詎盡尊前興。聊寬病後情。</text>
<title>六十七吟</title>,<text>崎嶇老態我何堪。前去稀年尙隔三。只有嬉嬉閑適地。曉寒應不趁朝參。</text>
<title>凍梅嘆</title>,<text>我有一尺梅。種之矮盆中。滋養歲月深。戢戢生意豐。專仗灌漑力。不資雨露功。柯葉巧扶疏。人謀奪天工。年年臘前破。香氣透簾櫳。先生隱几坐。射窓朝日紅。何須爇蘭麝。塵滓去心胸。今冬倍凝沍。盆凍土未融。䔒蕾不肯吐。黯黯靑枝空。若待陽和候。凡卉將無同。對之三嘆息。遲爾來春風。</text>
<title>田家苦</title>,<text>田家苦。日夜長傴僂。揮鋤汗如流。赤日正當午。農歌一聲長。口裏生炎土。婦姑共辛勤。有兒那暇乳。蒸藜且煮葵。壟上炊瓦釜。勤農天不惜。夏旱秋多雨。刈穫未云竟。催租吏來怒。家徒四壁立。父子爲人雇。相携哭別去。誰識田家苦。</text>
<title>田家樂</title>,<text>田家樂。歲幸無災惡。西疇罷耘耔。黃雲滿阡陌。家家築場圃。秋晴好收穫。官倉訖輸稅。私廩有餘積。鄕隣事嬉遊。酒食相徵逐。何以侑杯盤。溪毛間旨蓄。耳熱歌嗚嗚。歲時與伏臘。無罪旣當貴。又無遠行役。人生要自安。無如田家樂。</text>
<title>大雪</title>,<text>凍結重雲暗萬山。曉來渾作玉峯巒。貪看作態盤天舞。不覺隨風剗地寒。點綴梅枝工刻鏤。埋藏竹葉失琅玕。從敎深掩袁安舍。倚杖尋詩強自寬。</text>
<title>庚申夜</title>,<text>兒曹環列守庚申。餠果前頭戲咲頻。拍手傍觀同樂事。老翁眞是箇中人。</text>
<title>庚申夜 其二</title>,<text>平生自信仗忠誠。毀譽榮枯已不驚。今夜政須高枕睡。巧言那更畏三彭。</text>
<title>庚申夜 其三</title>,<text>邇兒能舞迹能歌。一室風流也自多。香篆欲殘燈燼落。滿庭風雪夜如何。</text>
<title>庚申夜 其四</title>,<text>更鼓遲遲已五檛。百年如此轉頭過。隣鷄叫罷林鴉散。喜見東窓曙色多。</text>
<title>齋刹老僧來。稱官刷無役甚苛。年少者。皆逃散云。</title>,<text>民遭饑疫半流亡。今復搜丁星火忙。臺笠鶉衣紛駭散。野僧何事亦遑遑。</text>
<title>齋刹老僧來。稱官刷無役甚苛。年少者。皆逃散云。 其二</title>,<text>象敎初尊佛日新。三經讀了可安身。如何反怯從前令。奔避還同版籍民。</text>
<title>謝人惠栗</title>,<text>箇箇初離殼。團團大似拳。手煨頻撥火。細嚼味偏全。</text>
<title>家畜白雄鷄最早鳴。求食竹林之下。爲貍所斃。嘆而賦之。</title>,<text>有貍有貍黃貍子。生長北山叢竹裏。北山叢竹連平岡。縱橫狐兔群所藏。其中貍也最狡捷。身輕可趁穿花蝶。晝從籬罅攫鼬鼯。夜緣竹枝拏鵲烏。家有雄鷄司早晏。朱冠雪衣何粲粲。寒夜衾裯如潑水。先生耿耿元無睡。萬境俱空星月皎。腷膊一聲驚太早。喈喈終不廢風雨。何須更置蓮花漏。昨日竹間啄稻粱。不虞老貍伺其傍。錐爪劍牙恣啖咋。忍使先生添寂寞。側耳纔聞遠鷄聲。披衣坐到東方明。</text>
<title>地主父親自江西送大同江凍秀魚二尾于地主。以一分我。</title>,<text>浿江江水綠於藍。江出鰡魚味獨甘。幾度往來曾染指。渺然今日隔西南。</text>
<title>地主父親自江西送大同江凍秀魚二尾于地主。以一分我。 其二</title>,<text>江西太守使君親。遠送江心凍玉鱗。老老餘恩應及我。南烹終亦讓西珍。</text>
<title>齒病</title>,<text>我老經百病。病莫如病齒。發時連頰痛。痛輒無少已。爛飯尙槎牙。何由識甘旨。只喂稀淡粥。俱傷冷熱水。退之未四十。尙憂衰卽死。況我近稀年。凜凜何足恃。雖妨食與飮。吟嘯亦可喜。從今慕舌柔。悔晩徒垂耳。</text>
<title>臘月十六日夜。大雪。前此未有。</title>,<text>舊聞瑞雪盈三尺。又聞臘前有三白。農家喜說豐年祥。壓瘟藏蝗最宜麥。今年臘雪奚止三。三冬連夜飛毿毿。厚坤都作瓊瑤窟。眼眩東西與北南。頑雲時日乍陰晴。風竹騷騷時有聲。寒威慘冽向昏黑。凌凌秪覺衾裯輕。三更窓牖晃然皓。却訝曙色來何早。起看萬鶴舞中庭。須臾埋盡門前道。門前道緣高嶺。向來齟齬愁下上。鋪陵蓋谷幾丈深。山川浩浩平如掌。先生常憂臥黔突。一夜翻成白銀闕。水作粉面山作翁。竹梢搶地松腰折。茅簷排拶相崩騰。牛跼蹐兮馬兢陵。山僧野老面如墨。摠說平生見未曾。飛花撒鹽何足擬。村村未見炊煙起。強拾凍樵自煎茶。先生宛在氷壺裏。沍氣凜凜欲裂骭。城南城北人蹤斷。高臥蝸廬不出門。誰能喚起先生懶。</text>
<title>雪後望王宮塔</title>,<text>雪中舊宮塔。聳立霄漢間。却訝仙人掌。只無承露盤。又疑華表柱。遼鶴何時還。若欲添奇絶。崢嶸月滿山。</text>
<title>夜坐至曉。以四更山吐月。分韻賦之。</title>,<text>已聞鷄響三。又度更籌四。悄悄夜將闌。風鳴幽竹裏。</text>
<title>夜坐至曉。以四更山吐月。分韻賦之。 其二</title>,<text>竹裏雪如縞。窓間山月明。淸寒逼肌骨。耿耿數殘更。</text>
<title>夜坐至曉。以四更山吐月。分韻賦之。 其三</title>,<text>殘更仍不寐。呵手熨衰顏。松籟來書幌。香煙繞博山。</text>
<title>夜坐至曉。以四更山吐月。分韻賦之。 其四</title>,<text>博山灰漸多。有口誰與吐。自酌還自吟。超然洗塵土。</text>
<title>夜坐至曉。以四更山吐月。分韻賦之。 其五</title>,<text>塵土滿胸襟。人寰何處雪。不如歸山中。掬水弄明月。</text>
<title>翌夜。以殘夜水明樓。分韻足賦。</title>,<text>明月照窓白。起看星斗殘。摵摵風簾動。凄凄生曉寒。</text>
<title>翌夜。以殘夜水明樓。分韻足賦。 其二</title>,<text>曉寒衾鐵稜。燈靑東壁下。兒曹鼾睡甘。我獨坐長夜。</text>
<title>翌夜。以殘夜水明樓。分韻足賦。 其三</title>,<text>長夜何漫漫。幽懷轉未已。世事劇風旌。年光急流水。</text>
<title>翌夜。以殘夜水明樓。分韻足賦。 其四</title>,<text>流水與高山。無絃空復情。美人不可見。展轉霜天明。</text>
<title>翌夜。以殘夜水明樓。分韻足賦。 其五</title>,<text>天明向何處。一室空悠悠。惟思吹鐵笛。飛上岳陽樓。</text>
<title>偶吟 五仄體</title>,<text>坐臥丈室內。齒豁髮已皓。萬事付一咲。歲月不貸老。野鶴鎩羽翮。引領望碧昊。病驥伏皁櫪。憶踏萬里道。戚戚感物我。歲晩共潦倒。昨夜一尺雪。蓋地積練縞。土榻潔且溫。弄筆但戲草。諷誦不暫廢。性癖夙所好。一日復一日。略不省晏早。莫嘆守寂寞。會有識我抱。</text>
<title>又 五平體</title>,<text>流光風前燈。浮生無長期。誰能追喬松。延年如蛇龜。朝暉東窓明。詩書常相隨。桐孫餘遺音。峨洋無人知。呼兒烹茶鐺。仍吟淵明詩。胡爲乎遑遑。歸田眞吾師。閑雲依遙岑。歸禽棲深枝。吾廬容吾軀。參苓能扶衰。明朝春陽和。梅花開垂垂。壺觴携朋儔。酣歌遊芳時。</text>
<title>讀史</title>,<text>三晉爲侯天下分。春秋風雨轉昏昏。江山出入縱橫口。畢竟都爲呂氏呑。</text>
<title>讀史 其二</title>,<text>孔孟棲棲吾道窮。一經秦火便成空。坑灰未有重噓地。慢罵翻遭馬上翁。</text>
<title>讀史 其三</title>,<text>由來俗尙繫安危。節義功名自一時。奸賊未能傾漢鼎。桐江一脈足扶持。</text>
<title>讀史 其四</title>,<text>瞞賊潛懷挾帝權。區區吳蜀可爭先。東風赤壁聊乘便。公瑾成功亦偶然。</text>
<title>讀史 其五</title>,<text>一片乾坤屬五胡。盡將腥血染中區。羊車舊習傳兒女。只識人間有丈夫。</text>
<title>讀史 其六</title>,<text>江左淸談足勝流。山河空嘆楚人囚。六朝王氣終消盡。形勢唯餘舊石頭。</text>
<title>讀史 其七</title>,<text>別院離宮列水頭。載將歌吹向楊州。至今衰柳隋堤上。暮雨寒煙滿目秋。</text>
<title>讀史 其八</title>,<text>李唐家法先麀聚。却遣司晨恣牝鷄。兒戀塞酥啼未已。六軍遙駐馬嵬西。</text>
<title>讀史 其九</title>,<text>石晉忘羞父契丹。氈裘從此換衣冠。後來脩史迷輕重。終作胡元一統看。</text>
<title>讀史 其十</title>,<text>夾馬香孩應祝生。五星同聚啓文明。不容臥榻人傍睡。擬挽天潢洗甲兵。</text>
<title>讀史 其十一</title>,<text>仁厚雖優武略疏。忍看君父拜穹廬。西湖埋却英雄骨。五國千年憤未攄。</text>
<title>讀史 其十二</title>,<text>國亡家破競逃奔。幾箇男兒不負恩。寰宇已無乾淨地。海航猶作宋乾坤。</text>
<title>臘月廿七日</title>,<text>舊歲餘三日。新春隔四朝。光陰何卒卒。我意自搖搖。殘雪粧梅萼。微風動柳條。百年成底事。嬴得鬢毛凋。</text>
<title>臘月廿七日 其二</title>,<text>大寒忽今日。殘臘已前朝。菜嫩紅絲細。杯深綠蟻搖。坐窮書萬卷。曾賦燭三條。只愛階前竹。靑靑最後凋。</text>
<title>謝人惠鳴鷄</title>,<text>寒燈挑盡坐深更。讀罷黃庭兩卷經。滿地淸霜山月落。喜聞孤奏忽泠泠。</text>
<title>書巢</title>,<text>衰慵自與世情疏。杖屨何曾出草廬。萬卷巢成圍左右。生涯眞似蠹書魚。</text>
<title>書巢 其二</title>,<text>少年儤直邇英廬。夢破靑綾夜讀書。結習未消餘宿債。石渠還到竹林居。</text>
<title>夜夢耕田</title>,<text>夢斷玉堂金馬。躬耕南畝西疇。原頭宿雨初霽。山上晴雲未收。</text>
<title>夜夢耕田 其二</title>,<text>東風土脈新解。西舍耕牛正肥。澗底流泉決決。田頭細草菲菲。</text>
<title>夜夢耕田 其三</title>,<text>石田磽确緣山。草屋依微傍溪。雨過長郊鳥語。煙生遠樹鳩啼。</text>
<title>李殷妻隨赴玉果。相見喜賦。</title>,<text>潦倒應無見汝期。今朝相遇喜還悲。團欒況値椒觴節。兒女成行慰我思。</text>
<title>除夕用東坡韻</title>,<text>浮世乘除足可悲。田園生事未應微。淵明五斗那容挽。張翰扁舟早已歸。下里風流貧是樂。貴游消息近全稀。殘年更識幽居味。倦鳥閑雲各有依。</text>
<title>除夜</title>,<text>窮景斜暉赴壑蛇。任敎雙鬢雪霜加。三杯臘酒昏昏醉。聽唱黃鷄白日歌。</text>
<title>除夜 其二</title>,<text>訪水尋山計杳然。一丘高臥歲頻遷。今宵最殿屠蘇飮。已換人間壬子年。</text>
<title>除夜 其三</title>,<text>南來十四見春回。手種梅花滿樹開。擧酒敢爲新歲祝。一門無恙亦無災。</text>
<title>癸丑元日有感</title>,<text>出處從來不自謀。樂天知命更何憂。一言寤主俄爲相。百戰收功竟未侯。浮世只應忙裏老。幾人能得死前休。蘭亭脩禊當年事。却喜吾猶一再遊。</text>
<title>雪盡虛簷滴分韻</title>,<text>瓦隴白平鋪。應留臘前雪。夜來作雨聲。春氣已潛洩。</text>
<title>雪盡虛簷滴分韻 其二</title>,<text>我生任棲棲。幾見歲云盡。百年箭脫弦。孰謂不易進。</text>
<title>雪盡虛簷滴分韻 其三</title>,<text>哀彼籠中鳥。眷茲氷底魚。身隨雲共懶。心與念俱虛。</text>
<title>雪盡虛簷滴分韻 其四</title>,<text>東風融雪汁。寒溜落晴簷。幽人不能寐。疑有雨纖纖。</text>
<title>雪盡虛簷滴分韻 其五</title>,<text>夜久夢初回。空階聞點滴。行當曳竹筇。緩步溪邊石。</text>
<title>初三日雨</title>,<text>習習和風至。冥冥細雨來。暗消窮臘凍。催放小梅開。農務還應急。民勞亦可哀。羲黃今已遠。何處是春臺。</text>
<title>六日。送迹兒娶婦于稷山。</title>,<text>少時在膝下。不識別親愁。今日我爲父。反懷離汝憂。子孫行復爾。世世何窮休。但願愼行己。無令貽我羞。</text>
<title>六日。送迹兒娶婦于稷山。 其二</title>,<text>今朝寒氣甚。料峭倍嚴冬。枯盡北山竹。凍殘西嶺松。念爾啓行邁。使余懷鬱悰。衣鶉頭不裹。最憫馬前僮。</text>
<title>又吟一絶</title>,<text>我年知命汝生辰。汝髮初冠我髮銀。今日我爲求汝匹。汝行辭我我沾巾。</text>
<title>人日</title>,<text>誰道閑中歲月長。老來愈覺隙駒忙。新年人日還今日。剩欲題詩寄草堂。</text>
<title>春從細草回分韻</title>,<text>土脈雖含凍。天心已帶春。山桃與溪杏。生意暗津津。</text>
<title>春從細草回分韻 其二</title>,<text>淸閑勝禪定。寂寞斷過從。春陰不見日。默默對前峯。</text>
<title>春從細草回分韻 其三</title>,<text>草色小階幽。竹陰幽徑細。煙收野欲平。雲起山還翳。</text>
<title>春從細草回分韻 其四</title>,<text>白眼漸昏昏。黃冠殊草草。生嗔車馬喧。踏破門前道。</text>
<title>春從細草回分韻 其五</title>,<text>宿草欲抽碧。微陽應暗催。何日尋芳去。香輪一醉廻。</text>
<title>去冬寒甚。春又倍之。園竹盡枯。奴輩縱斧斤斫取供炊。嘆而賦之。</title>,<text>我有一畝園。種此千竿竹。栽培歲月深。繞舍森如束。旣致徽之詠。堪作柯亭笛。春雨長龍孫。離離含粉籜。炎蒸三伏天。瀏瀏淸風足。先生臥其間。嘯歌便終夕。玄冬夜夜雪。奚啻盈三尺。大地凍欲裂。何況閑草木。凌霜百尺恣。夭矯皆摧落。家僮取爲薪。斤斧何曾惜。平生甚愛護。一枝不忍斫。那知天作災。滿園赭成禿。儲胥漫長圍。蓊鬱唯荊棘。但使寸根在。貓頭行過屋。</text>
<title>怛忉</title>,<text>節序駸駸又怛忉。群嬉閭巷屬兒曹。頭童齒豁吾衰甚。却咲從前嘆二毛。</text>
<title>啞鷄</title>,<text>爾職司晨不可違。名人名省取知時。如何嘿到霜天曙。無柰三緘警我癡。</text>
<title>鳴鴉</title>,<text>竹林深處夜爭棲。乘曉群鳴和遠鷄。今日竹林枯死盡。更於何處向人啼。</text>
<title>鴻山守申彥淑母挽</title>,<text>昔尹完山日。夫君始見知。爭棋衙罷後。勸酒月明時。家業渠方盛。餘生我已衰。今聞賢內訃。深爲舊情悲。</text>
<title>鴻山守申彥淑母挽 其二</title>,<text>閥閱河東系。徽柔女範嘉。如賓同冀室。翦髻似陶家。種福門楣大。專城牲鼎多。春風歌薤露。七十未蹉跎。</text>
<title>立春</title>,<text>天涯看立十三春。紅縷辛盤慣食新。已縮西淸供帖手。却爲南畝把鋤民。行藏自與雲舒卷。憂樂寧隨俗喜嗔。滿眼韶光催節物。苑梅溪柳露精神。</text>
<title>立春日雪</title>,<text>曉來春色逗人家。十日寒威一夜和。忽訝園中花滿發。不知窓外雪交加。纖纖宿麥埋還盡。折折疏篁響更多。推說災祥吾未信。只應衰鬢轉添華。</text>
<title>選自京來。說迹已於十一日娶妻。選又入屬譯院。</title>,<text>汝弟得妻汝得官。汝兒汝婦又平安。摠是新年好消息。老夫聊作一場歡。</text>
<title>上元</title>,<text>上元今日又如期。老感流光只自悲。炊秫飯烏千古俗。編茅覆屋一年規。不嫌湖海身猶遠。惟願安閑老更宜。着脚試登高閣望。物華撩我入新詩。</text>
<title>是夜望月</title>,<text>上元看月占豐凶。厚薄高低早晩中。今夜早生高且薄。共嘆凶歲月光同。</text>
<title>同壻許子俊之孫紹，繼。俱志于學。聯名鄕榜。紹來見而還。書此以贈。一示其守李郞。</title>,<text>許氏佳兄弟。聯翩出谷鸎。早能勤學業。終欲振家聲。慷慨期千里。藏脩待一名。衰年多感舊。應識遠來情。</text>
<title>同壻許子俊之孫紹，繼。俱志于學。聯名鄕榜。紹來見而還。書此以贈。一示其守李郞。 其二</title>,<text>雪山眞十室。生聚迫東西。客館才旋馬。吾甥試割鷄。民情宜細究。吏術最難稽。爾去傳余說。爲官小大齊。</text>
<title>寄敎宗判僧守眞</title>,<text>平昔師應憐我苦。如今我却咲師忙。此心不與閑忙變。獨愛山林興味長。</text>
<title>騎馬訪人</title>,<text>今朝騎馬出門前。搖蕩如乘上水船。滿地春陰寒始盡。澗邊幽草綠成氈。</text>
<title>盆梅</title>,<text>坐覺年華逝不留。已看蓓蕾滿枝頭。明朝次第開還落。開便貪看落便愁。</text>
<title>春雪</title>,<text>凜凜餘寒尙有威。雪花無夜不飛飛。一春將半芳菲晩。野色蒼茫自落暉。</text>
<title>野鴉千百爲群。夜棲園林。人稱二相家禽。不敢彈射。</title>,<text>孔雀楊梅摠有名。群鴉何意亦傳聲。野人指點飛鳴處。二相家禽戒勿驚。</text>
<title>記夢</title>,<text>一馬瘡又瘏。一僮擔且負。登登山路峻。碧嶺圍左右。下馬徐步行。前村尋我友。陂塘抽綠稻。籬落編靑柳。隔水望邑居。古縣小於斗。叉童三四輩。擧網當魚罶。粼粼碧波澄。可以濯塵垢。顧我正少年。哦詩不停口。平生山水心。此癖天所誘。夢覺怳蘧蘧。只應回白首。</text>
<title>有感 方脩軍藉。刷丁甚急。無良丁可充。年老者減年。幼弱者加歲。</title>,<text>人能進退天生歲。天自冥冥人自靈。莫說是黃幷是白。老猶成壯幼成丁。</text>
<title>讀皇華集</title>,<text>鸎花樓閣唱應酬。十五年光只轉頭。却愧嚴詩編杜集。每將披閱憶同遊。</text>
<title>簡答朴泰仁 應川壯元紹之子 謝見訪</title>,<text>苔石篁墩一徑橫。也迂征轡訪柴荊。坐談半餉霏瓊屑。野鶴昂藏記典刑。</text>
<title>簡答朴泰仁 應川壯元紹之子 謝惠封餘</title>,<text>門外小奚傳尺書。開箱重疊至尊餘。長齋剛厭陳蔬茹。老老仁波及涸魚。</text>
<title>簡答朴泰仁 應川壯元紹之子 賀美政</title>,<text>詩山從古說孤雲。更有靈川與使君。老子幽居無百里。望風猶自揖餘芬。</text>
<title>題炭谷家壁</title>,<text>自策羸驂緩緩行。春寒猶覺晏裘輕。山含古木風煙寂。路入小橋沙水淸。丘壑不殊前度色。往來偏感舊時情。土床連夜逢僧話。松月窺窓夢未成。</text>
<title>枯竹嘆</title>,<text>湖南地暖蕃草木。家家脩竹森如束。靑柯碧葉貫四時。傲雪凌霜不改色。去冬寒凜古應無。日夕獰飆恣怒號。槎牙老樹凍欲折。可憐勁節亦摧枯。滿園唯見白蕭森。樵爨寧辭斤斧尋。坐對眞成長嘆息。此君何處助閑吟。</text>
<title>春雪</title>,<text>春半南天特地寒。四郊飛雪白漫漫。早梅枝上猶含凍。粲粲瓊葩幾日看。</text>
<title>書齋</title>,<text>我搆一間屋。規以度炎涼。四傍俱有頰。中安三尺床。卑戶每打頭。出入謹低昂。揷架書萬卷。倚壁琴一張。縱筆作大字。哦詩成短章。客來何所爲。無非話農桑。往還誰最數。三老髥俱霜。時時設象戲。可以消日長。各言峻令急。租稅輸官倉。前年縱少登。我廩無留藏。吏胥恣依倚。隣屋多逃亡。吾廬蔽風日。藜藿亦充腸。久無簪組累。且免晨夕忙。胡爲將兩耳。惡語聞洋洋。不如閉門臥。苦樂兩相忘。</text>
<title>作遮陽小欄</title>,<text>三楹草舍竹林間。臥對圖書坐對山。更縛矮欄遮日影。淸涼勝似聽潺湲。</text>
<title>謝金全尹 光軫 惠早藿。走筆簡答。</title>,<text>春寒惱病臥荒村。厭却腥鹹咬菜根。早藿剩含南海味。分甘多荷使君恩。</text>
<title>見咸安兄簡</title>,<text>昔迓扶桑使。仍成嶺外遊。郡居當路口。午飯駐溪頭。樹木煙中暗。桑麻雨後稠。兄今一麾去。頻見雁書脩。</text>
<title>喜堂弟文獻見訪</title>,<text>春陰慘不解。春風吹欲倒。曠野無人跡。黃塵漲行路。況我寂寞居。閉門唯却掃。渠能惠然來。相對髮俱皓。寒齋設午飯。不嫌供惡草。憶昔少年時。詩書敦夙好。靑雲豈無分。我獨致身早。乞骸臥林丘。窮通何足道。從今至歲暮。畎畝共安保。但願勤來晤。慰此幽抱懊。</text>
<title>曹通禮 禧。求所居三詠。次湖陰韻。</title>,<text>鬱鬱松楸近宅陲。秋霜春雨一生思。蘋蘩每起如存感。瀡滫常懷未逮悲。詩禮永違趨鯉對。門閭無復望歸遲。老子餘生同此恨。忍揮衰淚和新詩。</text>
<title>曹通禮 禧。求所居三詠。次湖陰韻。 其二</title>,<text>陶劉千載共襟期。長恨杯觴到手遲。荷鍤已拚埋死地。枕糟寧有咲醒時。一中趣味誰能會。多酌風流獨自知。爽氣西山供住笏。朝朝相對足神怡。</text>
<title>曹通禮 禧。求所居三詠。次湖陰韻。 其三</title>,<text>縹緲孤亭俯鳥飛。門前俗客正須揮。新禾雨後迷千頃。稚竹春來長幾圍。靉靆遠峯披絮帽。玲瓏淺渚映漁磯。只愁林下難容住。苔蘚重封白板扉。</text>
<title>三月一日</title>,<text>二月已闌三月來。寒威猶勒澗邊梅。今年節物較差晩。秪恐春殘花未開。</text>
<title>次巡寄遂韻</title>,<text>莫嘆崎嶇命未通。酸鹹不與世人同。百年鼎鼎奔輪裏。萬事悠悠春夢中。但保行藏能在我。久知憂樂摠成空。今朝邂逅聊堪慰。相對依然兩禿翁。</text>
<title>次巡寄遂韻 其二</title>,<text>拾遺流落坐詩窮。野性支離散木同。盡日天遊虛室內。餘年形托醉鄕中。陶琴自足消閑興。顏巷何須嘆屢空。刺舌吾今方汩沒。任他呼作蜜翁翁。</text>
<title>三月六日。大風交雪。</title>,<text>三春日日雪和風。井竭泉枯土未融。寒燠失時吾不管。只憂無麥廢農功。</text>
<title>幹奴父子遞病</title>,<text>暮年家事付蒼頭。晨夕饔飧不自謀。今日中寒相繼臥。縱身無病也多憂。</text>
<title>聞親耕。夜夢隨駕。覺而有感。</title>,<text>迎氣脩農政。登壇祀穀祗。五推祈歲有。千畝及吾私。遠徼躬耕老。先朝小禮儀。鑾輿東郭路。猶得夢中隨。</text>
<title>寒食日。宿炭谷。次前韻。</title>,<text>寒食東風吹我行。靑鞵布襪一身輕。溪流避石聲猶怒。竹葉藏村境轉淸。落日孤煙無限思。空山宰樹若爲情。幾年擬卜幽棲地。草屋三間晩始成。</text>
<title>庭梅晩開。兒女爭折簪之。一夕殆盡。</title>,<text>手種梅花近十年。如今開遍雪爭姸。紛紛兒女爭簪髻。折盡繁枝不自憐。</text>
<title>三月二十二日。宿炭谷。三用前韻。</title>,<text>渡澗緣岡取意行。馬蹄隨處踏沙輕。洞天漠漠煙光膩。雲樹深深鳥語淸。杖屨永懷三月暮。山川應識百年情。早知乘化終歸盡。悔却從前宦跡成。</text>
<title>閏月重三。宗室竹長監抱箏來。時坐事謫恩津。乃洞舊味谷令之子。</title>,<text>投老江湖十四秋。田歌牧笛厭喧啾。王孫指法傳供奉。舊曲聞來淚欲流。</text>
<title>閏月重三。宗室竹長監抱箏來。時坐事謫恩津。乃洞舊味谷令之子。 其二</title>,<text>杏謝桃開次第春。尊前誰主復誰賓。存亡出處終宵話。摠是仁王洞裏人。</text>
<title>仲氏還杜山。送別郊外。</title>,<text>分飛鴻雁影。各爲稻粱謀。縹緲暮天迥。逶迤歸路脩。雲收山疊疊。春盡水悠悠。兩地稀消息。長勞望斗牛。</text>
<title>偶吟</title>,<text>去歲春多雨。村容滿意滋。今年天久旱。花事十分遲。人靜伴歡伯。月明聞子規。浮生眞逆旅。休嘆鬢如絲。</text>
<title>贈山人志敬</title>,<text>愛山不出山。獨棲絶壁下。雲中拾墮樵。白石通宵煮。耽禪意未已。人道休糧者。</text>
<title>謝金府尹 光軫 携酒見訪</title>,<text>鸎花撩亂暮春天。草舍孤村寂寞邊。老子形骸從潦倒。使君風彩擬神仙。杯觴款款忘三夜。談辯云云動四筵。多謝年年爲此會。自知衰骨已深鐫。</text>
<title>携兒輩登山</title>,<text>山榴落盡蕨芽肥。撲地楊花似雪飛。童冠又携三四輩。碧峯隨意詠而歸。</text>
<title>自酌</title>,<text>自酌茶甌詠楚騷。天風吹鬢白蕭蕭。南來莫問年多少。手種庭梅欲勝巢。</text>
<title>夜雨</title>,<text>風吹簷溜落紛紛。病客書灰坐夜分。何處征鴻歸意迫。數聲飛過萬山雲。</text>
<title>觀燈</title>,<text>層上層層又一層。燈燈相續遍然燈。暗時秪爲狂風動。明處翻疑曉月升。舊値上元成習俗。今當八夕禮胡僧。隨緣且可拚行樂。酒興詩懷老轉增。</text>
<title>四月將半。尙未畢種。騎馬觀野。仍坐圃舍。井泉皆竭。渴未飮水。</title>,<text>不雨經冬又過春。麥苗如薺杏如榛。天窮此老知何柰。十載田廬慣食貧。</text>
<title>四月將半。尙未畢種。騎馬觀野。仍坐圃舍。井泉皆竭。渴未飮水。 其二</title>,<text>騎馬今朝偶出門。每每原野赤如焚。未塡溝壑猶謀口。老少爭挑宿草根。</text>
<title>四月將半。尙未畢種。騎馬觀野。仍坐圃舍。井泉皆竭。渴未飮水。 其三</title>,<text>學圃堂成已十年。手栽松栗蔽窓前。爾時逃暑逍遙處。塵掩書床草掩甎。</text>
<title>路逢權判書 輗 奴</title>,<text>臺笠縫衫謁路周。尙書權氏舊蒼頭。停鞭略問存亡事。相對移時感未休。</text>
<title>謝七城守曹 季文 惠鱸魚。走筆。</title>,<text>寂寞荒村一老翁。非君誰肯念幽窮。今朝飽喫鱸魚膾。轉覺江東興味同。</text>
<title>金訓導 希孟 以放學還鄕。走筆贈別。</title>,<text>棲息雙峯下。過從一載餘。每憐官獨冷。長嘆食無魚。歲旱裁公俸。身輕返故廬。明年知健否。臨去更蹰躇。</text>
<title>次巴山兄韻</title>,<text>雁行分散嶺雲頭。夢裏猶尋舊日遊。貧覺淮陽眞不薄。老諳田里亦多愁。一緘短札情偏重。兩首淸詩語更遒。炭谷近成精舍好。滿山煙雨長新楸。</text>
<title>次巴山兄韻 其二</title>,<text>斂跡藏名寂寞濱。任敎無酒不謀隣。望窮雲際長侵夜。陟遍岡頭又送春。張翰風流要適意。淵明歸去早收身。荊花欲落鴒飛急。何日東皐共角巾。</text>
<title>龍潭十詠 太守高夢參求之</title>,<text>萬壑煙嵐洞府幽。石臺千尺浸寒流。紛紛鵬鷃何曾較。聊共莊生物外遊。</text>
<title>龍潭十詠 太守高夢參求之 其二</title>,<text>奇巖矗矗擁山根。官舍蕭條似野村。詠罷新詩却長嘯。餘聲彷彿聽蘇門。</text>
<title>龍潭十詠 太守高夢參求之 其三</title>,<text>冷蕊疏枝玉雪明。香氛馥馥滿中庭。幾回驚破羅浮夢。月落參橫酒易醒。</text>
<title>龍潭十詠 太守高夢參求之 其四</title>,<text>歷盡千霜與百霆。雙虯夭矯上靑冥。關河六月炎蒸路。長記翛翛玉立形。</text>
<title>龍潭十詠 太守高夢參求之 其五</title>,<text>潭水洄洄鏡面開。千林紅紫錦雲堆。孤筇緩步蒼苔石。疑入桃源洞裏來。</text>
<title>龍潭十詠 太守高夢參求之 其六</title>,<text>鬱鬱蒼髥占斷岡。滿天靈籟自生涼。免敎斤斧朝朝伐。會見凌雲萬丈長。</text>
<title>龍潭十詠 太守高夢參求之 其七</title>,<text>重重翠葉映參差。赤日當空午未知。獨立幽崖誰會賞。六年題遍使君詩。</text>
<title>龍潭十詠 太守高夢參求之 其八</title>,<text>山影離離護綠陰。縈紆一徑細穿林。霜風吹擺經過少。逬殼跳黃沒膝深。</text>
<title>龍潭十詠 太守高夢參求之 其九</title>,<text>風滿前林月滿川。山醪獨酌便陶然。醉來却枕雲根臥。世事何嘗到耳邊。</text>
<title>龍潭十詠 太守高夢參求之 其十</title>,<text>雨後淸溪碧玉流。寒光如洗蘸磯頭。垂綸盡日忘機坐。應被傍人咲直鉤。</text>
<title>聞子姪輩會于大家</title>,<text>臥聞群從會高堂。風送歌聲雨送涼。滿座巾裳唯一姓。吾宗遺澤發源長。</text>
<title>端午</title>,<text>今日是端午。戲遊群少年。街街爭角觝。樹樹颺秋千。酒泛蒲觴暖。門編父虎懸。老翁何所事。終夕掩書眠。</text>
<title>是日。拜掃先塋。仍憩新舍。</title>,<text>策蹇擧荊鞭。行行地自便。草埋沙口路。樹接隴頭煙。怪鳥聲如訴。幽泉韻勝絃。小堂塵榻淨。坐久意悠然。</text>
<title>書扇面寄巴山兄</title>,<text>忽報平安字。聊寬夢想懸。孤雲飛嶺嶠。片月照湖天。兩地無千里。相望近六年。茅簷雨聲夜。長憶對床眠。</text>
<title>書扇面寄巴山兄 其二</title>,<text>迢遞巴山路。微茫信使稀。容華今日異。人事去年非。遊樂心常在。衰遲計盡違。炎塵恐相汚。輕箑正堪揮。</text>
<title>初秋</title>,<text>近床切切候蟲聲。已覺秋生暑氣淸。竹籟送涼來北牖。樹陰籠月蔽前楹。畊漁南土身猶健。車馬東華夢亦驚。昨日又嘗新野味。襲人香稻勝烏程。</text>
<title>李使君 仁賢 邀遊川上。詩以爲謝。</title>,<text>強起衰翁懶。叨陪地主游。山川宜勝賞。草樹已深秋。入網銀刀亂。傾杯玉蟻浮。未須愁暮雨。華館正堪投。</text>
<title>李使君 仁賢 邀遊川上。詩以爲謝。 其二</title>,<text>久厭區中隘。初從濠上游。催詩應有雨。落葉更悲秋。節序頻相失。吾生本自浮。瓊瑤要把翫。先遣木瓜投。</text>
<title>使君見和。再用前韻答意。</title>,<text>中年常縛束。末路可優游。一免白頭吏。幾經黃葉秋。澗岡尋窈窕。魚鳥共沈浮。置醴蒙殊遇。寧愁井轄投。</text>
<title>使君見和。再用前韻答意。 其二</title>,<text>偶作留連會。仍成爛漫游。黃雲千頃野。紅蓼一溪秋。狂興從疏誕。衰懷任拍浮。向來情獨厚。莫謂分初投。</text>
<title>三用前韻</title>,<text>松菊老元亮。絃歌逢子游。暫收塵裏跡。來賞澗邊秋。雨過村容淨。雲歸野色浮。移尊有餘興。明月辱頻投。</text>
<title>三用前韻 其二</title>,<text>踐勝聯鞍出。忘形盡日游。溪喧魚躍雨。山暗葉飛秋。好藉平沙軟。何勞畫舸浮。前林欲含暝。坐待暮禽投。</text>
<title>四用前韻</title>,<text>莫是耽禪謝。將非立雪游。衰遲形似木。蕭颯鬢驚秋。自愛陶廬好。誰能范艇浮。林泉勝緣在。袍笏早相投。</text>
<title>四用前韻 其二</title>,<text>張翰吳江去。坡仙赤壁游。世寧無此境。人自不知秋。素月天心滿。黃花酒面浮。應須勤會晤。莫待簡書投。</text>
<title>五用前韻</title>,<text>浪跡妨趨走。危機飽宦游。永抛塵世累。閑臥故園秋。南澗淸流駃。西山爽氣浮。秪應身要健。何地不堪投。</text>
<title>五用前韻 其二</title>,<text>水石唯疏放。鸎花幾倦游。茅簷偏得月。籬菊正逢秋。蠟屐思山陟。乘桴擬海浮。興狂無處寫。縞帶佇珍投。</text>
<title>簡呈李使君</title>,<text>板輿心切奉萱堂。五馬三回綰郡章。豈但治聲超渤海。定應遺愛在桐鄕。別他利器須盤錯。困了長松待棟樑。莫嘆郞潛生白髮。鶴書非久下徵黃。</text>
<title>次來韻</title>,<text>跫音久絶雀羅堂。珍重遨頭屢報章。野性已驚鍾鼓樂。秋懷偏愛稻魚鄕。苔痕雨後侵庭戶。竹影風來滿屋樑。悵望白衣佳節近。菊英籬下萬金黃。</text>
<title>次使君韻</title>,<text>誤恩南國再焚黃。賜告仍規學圃莊。宅遶松杉皆合抱。手栽桃柳已成行。長思蠟屐尋雲巘。一任哦詩臥草堂。此日偶陪賢守飮。婆娑終夕醉相將。</text>
<title>次使君韻 其二</title>,<text>早從藝苑事雌黃。晩註蟲魚老墨莊。懷抱每開新蟻甕。夢魂猶阻舊鵷行。文章敢效黃山谷。閑退聊同綠野堂。誰謂衰頹渾落莫。腰間霜刃耀干將。</text>
<title>次使君韻 其三</title>,<text>一畝荒園對菊黃。平泉敢擬贊皇莊。任敎白髮三千丈。安用金釵十二行。松影冷當看鶴院。竹陰斜護架書堂。鄕隣簡召聯翩至。酒席闌珊愧德將。</text>
<title>次使君韻 其四</title>,<text>底用腰金照地黃。綠蓑靑蒻足雲莊。幾因煙月乘漁艇。獨立斜陽數雁行。盈把自憐陶令菊。銜杯爛醉阿咸堂。洛濱迎侍還相値。望斷仙鳧恨未將。</text>
<title>次使君韻 其五</title>,<text>君才捷較騁驪黃。眼底全無四達莊。水部縱橫方竝駕。參軍俊逸可同行。久知早闖王良路。誰道今陞仲氏堂。枳棘果非鸞鳳地。會看聲實煥方將。</text>
<title>茂盛山人守安。持安分堂詩求和。走筆。</title>,<text>甁錫深棲茂盛山。無心底用更求安。却怜遺世勤脩業。還幸逃名早掛冠。雨過苔痕迷竹徑。秋淸蟾彩滿松壇。勤渠問我閑中趣。洗盡塵根好靜觀。</text>
<title>吾自前月念三。感寒發熱。幾致不救。汝來用藥。幸得蘇醒。今日將還官。迫於吾勸而適雨。雨留之故云耳。時遂爲淳守。</title>,<text>汝來看我病方危。使我延生汝孝思。天雨亦能知我意。故敎一日阻歸期。</text>
<title>初夏</title>,<text>夢中春去可能追。且向園林興自移。美酒割愁同利劍。名花娛老當蛾眉。呢喃燕語穿疏箔。重疊荷錢點小池。門外泥深人不到。綠陰隨處坐題詩。</text>
<title>甲寅秋九月念有二日。鄕中品官等。作秋景會于淸心樓北樹陰下。邀地主及吾等。終日遨遊。日暮乃罷。餘興未盡。請陪巴山兄來。遂第階菊盛開。設小酌彈琴箏。不知夜之將艾。吟短句書懷。</title>,<text>興與花俱發。情隨酒共深。百年如此可。世事漫侵尋。</text>
<title>題畫簇</title>,<text>葉裏金櫻箇箇團。誰將春色散毫端。山空野闊無人見。一片紅英鳥啄殘。</text>
<title>題畫簇 其二</title>,<text>幽禽飛上石榴花。得暖和鳴意若誇。玉砌雕欄多事在。却須分付野人家。</text>
<title>遂兒自甄城送盆菊一條。枝葉蒙茸。不可翫。以詩還之。</title>,<text>霜風凍雨迫摧殘。只有黃花傲歲寒。却恨栽培無好事。一枝荒穢不堪看。</text>
<title>己酉季秋廿二日。全判遂兒邀城主權煌及余。觀魚于津山川上。與會者。巡邂及陳億陳俊也。因吟長律二首。</title>,<text>偶因秋興到溪東。渚蓼崖楓滿意紅。抱野亂峯明簇簇。點村煙樹影童童。魚從落照跳淸瀨。雁帶晴光入遠空。掩戶十年甘寂寞。自憐今日暢幽悰。</text>
<title>己酉季秋廿二日。全判遂兒邀城主權煌及余。觀魚于津山川上。與會者。巡邂及陳億陳俊也。因吟長律二首。 其二</title>,<text>一點完山故國東。花枝曾見裊長紅。別筵皺面當時妓。擁帚長髥舊日童。二十年光彈指頃。幻泡世事轉頭空。西風不負遊人興。何限詩懷與酒悰。</text>
<title>八月望拜掃後。宿炭谷。又用前韻。</title>,<text>年年幾度此閑行。老去無官去住輕。林果受風當馬落。石泉跳玉瀉窪淸。兩宵伴宿野僧意。百歲脩齋游子情。却恨狂雲翳明月。桂華淸賞故難成。</text>
<title>圃舍曉吟</title>,<text>風籟蕭蕭響萬松。起看殘月掛西峯。人歸井逕聞驚犬。草沒沙堤泣露蛩。窓戶凄淸秋氣肅。星河牢落曉雲重。矮床獨坐仍無寐。隱隱一聲何處鍾。</text>
<title>訪五金新庵</title>,<text>不到峯西寺。三霜瞥眼過。談禪僧已寂。甃石沼空波。往事眞如夢。浮生亦有涯。危樓高百尺。獨立夕陽多。</text>
<title>有感</title>,<text>歲荒場圃不登禾。野市唯饒吉貝花。又被追呼官稅急。繅車轣轆響家家。</text>
<title>晩眺</title>,<text>木葉颼颼戰晩風。山川蕭瑟夕陽中。鳥尋幽樹衝寒霧。鴻送哀音墮遠空。短髮剩添當日白。衰顏非復向時紅。人間俯仰成今昔。蕩却牢愁酒有功。</text>
<title>頭流山人靈芝。手携詩卷來示。只三詩而皆可觀。求和甚懇。走筆書畀。</title>,<text>半世望頭流。歲月如飛電。今逢芝上人。宛對頭流面。相看坐移時。謾將茶餠薦。三詩似彈丸。細讀至終卷。</text>
<title>秋盡</title>,<text>滿庭枯葉響颼飅。一陣凄風拂樹頭。醉裏自憐身更遠。老來偏覺歲頻遒。燕鴻有信春秋至。江漢無心日夜流。十事從來違八九。幾人林下早歸休。</text>
<title>晩往陽谷前峯。觀放鷹。</title>,<text>風色暮蕭蕭。斜暉掛樹梢。共矜鷹觜利。翻訝雉飛高。走逐寧辭險。徐驅不覺遙。少年狂興在。跋馬自忘勞。</text>
<title>次伴仙亭韻</title>,<text>懸崖危搆半空浮。埃壒寧容一點留。緗箔霧宵長貯月。桃笙畏日剩含秋。擬騎鶴背凌三島。如按雲璈戲十洲。莫遣落花流出洞。尋源疑有武陵舟。</text>
<title>不眠</title>,<text>室小難伸脚。霜寒欲透綿。暮年常少睡。今夜最無眠。耿耿孤燈照。重重百慮煎。隣鷄忽鼓翼。啼徹五更天。</text>
<title>昨宵。來坐子舍。諸姪亦會。蒙惠酒。共飮至醉。仍留宿。夜來無眠。錄奉五絶于使君。至月十四日也。</title>,<text>釋褐先朝正妙年。邇英長侍講經筵。明晨也是昇天日。遙望橋山淚泫然。</text>
<title>昨宵。來坐子舍。諸姪亦會。蒙惠酒。共飮至醉。仍留宿。夜來無眠。錄奉五絶于使君。至月十四日也。 其二</title>,<text>兩世交遊分最親。二天今日見情眞。鳴琴酌酒鈴齋靜。頻送詩筒及老民。</text>
<title>昨宵。來坐子舍。諸姪亦會。蒙惠酒。共飮至醉。仍留宿。夜來無眠。錄奉五絶于使君。至月十四日也。 其三</title>,<text>諸咸來共把霜螯。却問墻頭過濁醪。忽遣靑州六從事。免敎延望白衣勞。</text>
<title>昨宵。來坐子舍。諸姪亦會。蒙惠酒。共飮至醉。仍留宿。夜來無眠。錄奉五絶于使君。至月十四日也。 其四</title>,<text>宵分獨坐到鷄鳴。老眼非關睡思淸。斗帳沈沈燈欲滅。只應霜月照窓明。</text>
<title>昨宵。來坐子舍。諸姪亦會。蒙惠酒。共飮至醉。仍留宿。夜來無眠。錄奉五絶于使君。至月十四日也。 其五</title>,<text>平生性癖夜觀書。如染油膏拭未除。何事暮年猶矻矻。不知爲累政緣渠。</text>
<title>謝地主惠雉獐</title>,<text>少年狂興獵平野。短後長鞭騎快馬。尖風刮面不知寒。走遍崖巓與林下。臂上蒼鷹初脫鞲。五色驚飛還觸頭。蕭蕭急景隱西嶺。樂哉此心終未休。嘉與同遊二三友。拾薪撥火自煮酒。擊鮮歡謔却忘歸。滿酌深觥不停手。那知靑歲去堂堂。兩眼昏花頭滿霜。棲身竹木最深處。畏人嘿坐如逃藏。昨夜官街健兒集。使君小獵將供臘。平明吹角出隼旟。麅網兔罝包原隰。憐我老衰不出門。日課園丁挑菜根。一首死麕兩翼雉。至尊之餘及窮村。搴鼎烹胹恣啖嚼。頻頻染指不待熟。解圍何啻羊蹴蔬。美味遠勝子鵝炙。平生殺戒不曾守。口腹於人眞一祟。從今繡佛好長齋。莫向屠門更回首。</text>
<title>伴仙亭重題</title>,<text>縹緲飛甍勢欲浮。招邀羽客慣相留。千林暖洒桃花雨。萬壑涼生鐵笛秋。玄圃雲深迷石室。赤城霞起接滄洲。濯纓歌罷無人見。放櫂歸來月滿舟。</text>
<title>完尹金子任 光軫 惠白鶴</title>,<text>白鶴何年別海堧。縞衣粲粲雪爭姸。九皐長記中宵唳。六翮安知一網罥。行處却愁仙侶失。飢來猶得主人憐。他時蓬島遙相憶。隔斷雲泥路幾千。</text>
<title>啜粥</title>,<text>摵摵霜風曉起寒。博山香盡夢初殘。擁衾細啜桃仁粥。一飽人間萬事闌。</text>
<title>書分給子女文券後</title>,<text>平生鉛槧雖吾業。柰値殘年眼有花。今日強爲書此券。緘封堅守可傳家。</text>
<title>書分給子女文券後 其二</title>,<text>代耕餘澤及兒孫。冀免飢寒盡主恩。善自保持狂自失。籝金懸磬不須論。</text>
<title>養神亭爲全僉樞 彭齡 題</title>,<text>宦拙群吹後。亭幽獨眺餘。雲山心共遠。水月性俱虛。樹暮歸棲鳥。波淸看躍魚。高名徹宸極。重疊下褒書。</text>
<title>養神亭爲全僉樞 彭齡 題 其二</title>,<text>道在神常泰。家貧樂有餘。孤亭臨莽蒼。四面逼淸虛。僧乞長腰米。江收縮項魚。相懷杳川陸。遙寄數行書。</text>
<title>立春</title>,<text>洛社歸田二十年。古人先我離塵緣。已於軒冕心無累。轉覺山林癖未痊。新線也添長至後。暖氛潛逗早梅邊。從今更願身無事。不遣遊鞍一日懸。</text>
<title>用遂兒韻。奉別咸安兄還任。</title>,<text>分襟天嶺路。雲樹萬重情。連被休堂夜。團欒一片誠。酒傳金盞灎。風送玉箏聲。明日還蓬梗。相看也自驚。</text>
<title>太守爲吾小集川邊。是日甚風。畏寒不赴。代以詩。</title>,<text>岑岑衰病邇來加。強半春寒尙未和。共集溪邊傾竹葉。獨尋庭畔嗅梅花。煙橫曠野迷靑草。雨過遙山點碧螺。節序推遷佳景在。勝遊應向老夫誇。</text>
<title>龍潭縣令高 夢參 哀詞</title>,<text>堂堂殿中君。乃我洞良友。每爭石澗棋。幾醉松亭酒。斯人今寂寞。歲月已成久。吾子乃其胤。風標眞有後。千頃貯汪洋。萬斛懷瓊玖。向我敬父執。不啻牛馬走。再分南縣符。美政似杜母。憐我乞身歸。永作林下叟。問訊頗綢繆。一歲書八九。平生所親知。未有如君厚。考滿轉京官。朝夕回馬首。常嘆未相造。離筵話分手。忽驚訃音至。夢也果眞否。慟極繼之淚。咄咄心語口。鶴髮八十慈。誰上高堂壽。纍纍哭孤兒。哀哀啼室婦。有善不享報。天意終難料。老病阻執紼。生死慙永負。</text>
<title>太守妹挽</title>,<text>玄元家世遠綿綿。更識淸風絳帳邊。一夜延津先劍化。鏡中孤影也堪憐。</text>
<title>太守妹挽 其二</title>,<text>截髮共嗟陶客盛。親春還似孟光賢。中饋百年宜壽母。雲輧忽返大羅天。</text>
<title>次張生員 應斗 韻</title>,<text>舊識潛珍彥。驚看碎錦詩。窮無原憲病。聰有仲車知。坐失南溟化。仍成北極羈。幽居堪入畫。水石一生奇。</text>
<title>次張生員 應斗 韻 其二</title>,<text>春晩聊尋舊圃遊。意行隨處可消愁。頭顱閱遍三千界。花木陰成十五秋。陶令菊籬堪隱逸。邵平瓜地轉淸幽。扣門況有松溪老。一咲相看共白頭。</text>
<title>三月晦。獨坐圃舍。書示地主國信。</title>,<text>寂寞堂空在。蕭條事可驚。揮毫資柹葉。照夜爇松明。野蕨隨風長。園蔬帶雨榮。猶堪供晩食。聊足慰幽情。</text>
<title>松灘老人。惠山菜兼示以詩。走筆答之。</title>,<text>逃病臥村墅。杖藜行澗岡。髮應添種種。春已去堂堂。</text>
<title>松灘老人。惠山菜兼示以詩。走筆答之。 其二</title>,<text>兩束含雲菜。聯篇碎玉詩。哦詩煮山菜。自覺助淸奇。</text>
<title>謝洪監司 曇 惠紙。其從兄暹。時爲平安監司。頃送佳硯。故幷及之。</title>,<text>關西石硯眞石英。紫質綠章雕琢精。渭水宣沙不愛寶。鳳咮龍尾難爲兄。湖南蜆紙白於雪。滿目晶熒光皎潔。肌膚滑膩女兒羞。側釐雲英那足說。帝鄕大家好弟昆。道義文章夙所敦。繡衣分擁西南節。氷蘗芳聲萃一門。應憐老子苦耽書。聯翩遠致林下居。見此二美喜欲倒。習氣平生猶未除。鋪床撫摩心語口。八法慙非羲獻手。晴窓閑寫相牛經。庶使子孫爲世守。人生有癖孰無之。癖而招累還成癡。書淫自是勝障麓。但願相好無時衰。</text>
<title>贈僧</title>,<text>遙聞雲外鍾。更尋雲中寺。落日淡餘暉。千林動涼吹。石苔滿草鞵。飛錫穿山翠。</text>
<title>題尙左相畫雁軸</title>,<text>蕭蕭孤影暮江潯。紅蓼花殘兩岸陰。謾向西風呼舊侶。不知雲水萬重深。</text>
<title>題尙左相畫雁軸 其二</title>,<text>楓落蘋香蘆荻花。疏翎隨意泛晴波。塞天昨夜風霜厲。却愛江南有歲華。</text>
<title>八月晦日。與兩兄遊溪上。</title>,<text>秋空湛湛收殘暑。三老聯鑣到溪澨。芒鞵緩踏碧莎行。數罟屢爲纖鱗擧。黃鷄蒸軟紫蟹肥。遠勝何曾無下筯。涼飆颯爽灘瀨鳴。兩兩沙禽來又去。斜陽歸路草間微。却望人煙杳何許。叢林翳翳紙錢飛。知是野巫歌舞處。</text>
<title>贈馬耳山人戒環</title>,<text>亭亭馬耳山。雙尖揷天表。重瞳一回顧。名字終皎皎。秋晴木葉下。縹氣通䆗窱。我昔偶見之。至今夢長繞。渠也棲其間。登陟攀蘿蔦。筠籠寫山果。貽我慰悄悄。坐談剖奇勝。怳若凌縹緲。安得隨渠往。飄然脫塵擾。</text>
<title>九月十六日。遊板橋川上。</title>,<text>霜林蕭蕭葉盡下。一片秋光逗平野。先生乘興偶出門。縱轡意行聽老馬。寒流無波瑩如洗。作隊游鯈時濊濊。菽粟初收稻離離。人道今年勝前歲。龍華斷麓如蠶頭。登臨面面雲山稠。網薦銀刀鷹捕雉。香粳炊熟香浮浮。小姬緩歌撫秦箏。助以篳篥羌管聲。自燒枯槎煮白酒。陶然不覺相忘形。待看瑞光生雲端。氷輪涌出黃金盤。人生百年眞瞬息。何用多愁無好顏。君不見上蔡犬華亭鶴。人生到此寧非惜。不如日飮一百杯。佳辰美景恣歡謔。</text>
<title>上西岑</title>,<text>斜陽振策步林皐。極目晴空正泬寥。霜葉落殘風力峭。宿雲飛盡雁聲高。淵明謾採東籬菊。畢卓長思左手螯。而我幸無簪組累。每逢佳興醉陶陶。</text>
<title>有沙彌。袖小詩軸求和。走筆書畀。</title>,<text>來自萬山中。談山說不窮。隨師五臺住。歸去趁西風。</text>
<title>贈上院持音僧海超</title>,<text>白雲生東嶺。更向西岑落。上人不出門。盡日盤雙脚。師閑雲不閑。太虛本寥廓。畢竟兩無心。湛湛秋空碧。</text>
<title>呈國信地主壽席</title>,<text>八十慈親五十兒。登堂上壽酒盈巵。梁塵欲動歌聲咽。萊綵頻翻舞袖垂。紅映綺筵楓樹葉。黃欹紗帽菊花枝。自慙野跡叨虛左。白首空懷未逮悲。</text>
<title>輓部將兄嫂</title>,<text>敬奉難兄六十霜。瑟琴和樂共康強。兒孫滿眼俱蘭玉。爭羨人間福履長。</text>
<title>輓部將兄嫂 其二</title>,<text>憶曾童騃庚申歲。負笈從兄赴學宮。煮鯽蒸匏長飽喫。至今恩感在胸中。</text>
<title>輓部將兄嫂 其三</title>,<text>明珠一顆已爲多。朝夕人期占大科。歲晩未成牲鼎志。新阡負土柰如何。</text>
<title>哀吳俶</title>,<text>我來桑梓鄕。于今十五秋。往還老少輩。爭席相嬉遊。吳生俶其名。骨貌淸而脩。東西望居止。僅可鳴一牛。不來未隔旬。來輒盡綢繆。頗能習詩禮。所學亦孔周。有時縱奕棋。飛雹落紋楸。我見每伸眉。渠非庸衆流。髥始生君頤。雪已蒙我頭。如何老尙延。少者逝不留。壽夭理茫茫。皇天胡不尤。倚杖久惘然。我心良悠悠。</text>
<title>近得趙松雪所書七月篇。愛其筆法之工。試臨之。嘆其手濕而賦之。</title>,<text>松雪趙學士。筆法妙天下。大字猶龍騰。小字極端雅。平生愛慕深。得之不暫捨。近觀七月詩。照眼倍瀟洒。晴窓試一臨。手不從心寫。却坐發浩嘆。甚矣吾衰也。無鹽效西施。奚啻有眞假。不如且斂衽。終身仰嬌奼。</text>
<title>兒子選迹。設酒饌。邀吾三老及諸子姪。會于其家。巡姪有詩。次韻。</title>,<text>老去空懷反哺慈。轉頭違養已成衰。每嗟戲綵知無日。豈意稱觴亦有時。舞袖飄香花滿座。酒光浮玉蟻盈巵。人間此會還堪畫。鶴髮翁携綠鬢兒。</text>
<title>哀李希平</title>,<text>早通勳籍路非迷。高臥林泉興未低。豈止一鄕稱善士。要看千里騁霜蹄。每忻臂隼臨窮巷。幾共觀魚坐小溪。久視天慳纔不惑。彭殤從古自難齊。</text>
<title>夜吟</title>,<text>兔走烏飛夜復晨。老來光景似奔輪。衰遲奄及從心歲。酣飮只緣無事身。莫嘆美人千里隔。行看芳草一番新。家徒四壁書盈架。萬卷粼粼未是貧。</text>
<title>夜吟 其二</title>,<text>不辭袁酒飮無何。且放參乎金石歌。寂寂咲人眞可咲。容容多福未應多。鋤犁把慣牛堪相。輪鞅來稀雀可羅。老眼校文明尙在。夜窓猶自翦燈花。</text>
<title>去春。二老奴家失火。今又兩齋刹。隔數日繼燒。嘆而賦之。</title>,<text>三月二日曁三日。大火連燒兩奴屋。臘月三日與十一。又燒東山五金刹。人人驚怪來慰我。災不迫我眞我厄。一臥空堂終夕僵。咄咄仰天心甚惡。卜云今歲最不吉。我雖愼齊終無益。追思少日百事順。天若有相皆惠迪。那知老去値屯蹇。耳目所及無不逆。死生禍福豈由人。不如聽天竢就木。</text>
<title>陳億母挽</title>,<text>賢比三遷敎。年幾八秩尊。乘龍一進士。趨鯉兩生員。好卜新阡兆。愁瞻舊隴雲。庭除蘭玉秀。餘慶大于門。</text>
<title>甲寅除夕</title>,<text>七十明朝是。古稀猶可誇。驅儺厭喧鬧。餽歲喜經過。擧足行應濕。尋山興未涯。東風吹欲暖。早起看梅花。</text>
<title>炭谷新齋。守歲。用壁上前韻。</title>,<text>更勸王孫一再行。人生七十固非輕。任他身世雲俱遠。却要心源水共淸。竹葉剩澆磊落氣。荊花不盡急難情。擬回頹景終宵守。秪恐尊前醉不成。</text>
<title>除夕</title>,<text>守歲寒齋共不眠。照人燈火咲談連。四隅楞木梟盧樣。一盞屠蘇老少傳。蛇沒脩鱗難可挽。馬犇長坂不容牽。明朝好結尋春伴。遊遍山巓與水邊。</text>
<title>贈別彌勒持音雪峻</title>,<text>龍華山前彌勒寺。一牛鳴地勢奇雄。緇流住錫多千指。石塔凌雲聳半空。我少讀書長戀戀。師今告別却悤悤。春天日暮頻回首。松月何年訪遠公。</text>
<title>正月三日雨</title>,<text>三冬無雪賸寒威。麥未抽苗凍四圍。雨洗根荄蘇得否。佇回春暖見芳菲。</text>
<title>謝地主携酒見訪</title>,<text>冠蓋臨窮巷。雍容問病夫。年華兩相慰。衰白獨長吁。淺酌敎兒進。淸談至日晡。春山新蕨長。期佩紫薇壺。</text>
<title>立春</title>,<text>十有五春立。南來老轉增。巷喧催稅吏。門滿乞詩僧。足弱扶難穩。衣寬瘦未勝。年年愁水旱。今歲願豐登。</text>
<title>聞壻李壽由察訪除主簿</title>,<text>汝官于嶺五年餘。身逐征鞍不暫居。垂老每憂無見日。喜看名字在除書。</text>
<title>次李府尹 潤慶 韻</title>,<text>谷口雲深拾墮樵。向來軒冕不曾料。窓虛長挹靑山色。夢罷猶驚紫殿朝。擁褐無心披短後。撑腸有分賴長腰。飄然更欲乘桴去。萬頃鷗波放兩橈。</text>
<title>次李府尹 潤慶 韻 其二</title>,<text>君是雲霄我牧樵。天涯簪盍本非料。騰翔久已推時望。衰朽眞堪老聖朝。巷僻坐迂賢尹蓋。酒闌看舞小蠻腰。更爲後會知何處。春浦氷消理釣橈。</text>
<title>又用炭谷壁上韻</title>,<text>脚衰猶未廢山行。坐睡籃輿意自輕。松韻刀刀由也瑟。溪流激激聖之淸。一丘一壑有餘興。爭席爭隈空復情。老盡形骸從歲換。且拚歡會咲談成。</text>
<title>李府尹惠示和什次韻</title>,<text>迷路棲棲紫陌晨。疏狂直欲運方輪。山林久迓非生客。耕釣惟宜遠世身。鼎鼎百年隨手盡。悤悤萬事轉頭新。訪梅洗竹翻成癖。一任生涯慣食貧。</text>
<title>李府尹惠示和什次韻 其二</title>,<text>病眼無眠坐到晨。尋芳何處輾香輪。少年遊賞多淸興。末路婆娑愧老身。春意暗隨靑草長。交情愈覺白頭新。誰知丈室才容膝。今歲貧猶去歲貧。</text>
<title>李府尹惠示和什次韻 其三</title>,<text>彈丸誰復數陰何。正始遺音可詠歌。七步波瀾眞足尙。八叉淸捷未爲多。玉生藍嶺無瑕玷。雲散春空粲綺羅。把玩連朝忘肉味。夢回曾識筆生花。</text>
<title>李府尹惠示和什次韻 其四</title>,<text>枳棘鸞棲惜柰何。割鷄聊足試絃歌。量如河海猶嫌淺。才比機雲更患多。擺落塵紛歸雅麗。冥搜物象入包羅。還將餘興追前輩。東閣官梅滿樹花。</text>
<title>李府尹惠示和什次韻 其五</title>,<text>手種稚松已作樵。平生行止信難料。漁磯細雨垂綸坐。象魏平明拂劍朝。不向名途猶著脚。却從閑地快伸腰。夜深忽憶曾遊處。洛水同江泛畫橈。</text>
<title>李府尹惠示和什次韻 其六</title>,<text>縱無負郭可歸樵。洛社優游已自料。早整巾裳遊北學。晩慙名字忝中朝。霜華消盡悲潘鬢。帶眼移頻嘆沈腰。常愧季眞煩勑賜。有誰爭棹鑑湖橈。</text>
<title>正月自望後雨。雨不止。廿二日。雨雪交下。雪深數寸。</title>,<text>蕭蕭連日雨。泥潦不曾乾。漠漠漫天雪。風威轉作寒。居人龜自縮。行路鼈應難。我亦憂無麥。終宵病未安。</text>
<title>有人來說龍山原野之間。柏樹三幹。共一叢。長丈餘。蔥鬱可玩。卽令數奴舁來。種于庭西隅。正月十八日也。</title>,<text>火燒牛磨立斷岡。幾年憔悴困風霜。如今移種庭前地。擬看參天萬丈長。</text>
<title>猶子巡。送稚柏一株。長只寸餘。種東庭。用前韻以記之。三月十三日也。</title>,<text>挺挺苗生鬱鬱岡。歲寒初飽滿林霜。虯枝屈鐵無多月。莫訝離披一寸長。</text>
<title>曉吟</title>,<text>百感中來睡不成。一龕燈火翳還明。隔屛兒寢齁齁響。鼓翼鷄鳴撲撲聲。虛室白生吾自適。流光梭擲夢頻驚。海山兜率終安往。短枕長檠了此生。</text>
<title>病足嘆</title>,<text>胡鞾不踏花甎步。短衣不逐東郭兔。蠟屐登山計已虛。僛僛舞席誰能赴。皇天知我百無用。意行澗岡猶未縱。半年長下董生惟。一室盤桓事諷誦。平生自詑腰脚健。歷險尋幽凌絶巘。譏訶衲子捷爭先。盡日行行足不繭。芒鞵竹杖樂淸眞。踏遍湖山草木春。幾年出入鵷行裏。振履鳴玉趨楓宸。人生少壯能幾時。鷄皮鶴髮老如期。何況如今伏枕席。肉消骨酸多風痺。安得抽身跨黃鶴。閬風高擧翔寥廓。</text>
<title>贈廣德寺住持僧戒仁 效韋體</title>,<text>山雨漲天紳。山風號地籟。孤筇蘿徑深。鍾響落雲外。尋幽行未已。夕靄昏樹杪。</text>
<title>野行</title>,<text>長空雲散雨初晴。坐睡藍輿緩緩行。嫩葉交加鸎語滑。細風吹過燕飛輕。田間積水連天遠。野外遙岑入望平。白首農夫相告語。今年豐兆慰吾生。</text>
<title>次困菴喜雨</title>,<text>從來休咎信蒼天。一旱寧論號令顚。雲漢謾勞輿望切。桑林終見聖心虔。田疇不患秋無麥。簡策應書大有年。病守只堪歌樂職。奚童頻報溢前川。</text>
<title>謝完尹李重吉。重午日送酒饌。</title>,<text>長掩柴荊斷足音。使君高義念偏深。年年憑仗作端午。珍饌香醪慰老心。</text>
<title>端午炭谷途中</title>,<text>濃綠村村合。秋千處處皆。不愁時易失。聊喜節頻佳。細葛宜初暑。蒲觴洽老懷。休辭山路險。心賞苦難諧。</text>
<title>宿炭谷草舍。用前韻。</title>,<text>病脚纔堪控馬行。烏紗白葛野裝輕。靑苔滿院人蹤斷。綠樹重陰鸎舌淸。高枕永無塵世念。幽尋猶有少年情。小松昔歲移根種。今見團團翠蓋成。</text>
<title>頭流山人性煕。來住上院寺。於其還也。詩以贈之。</title>,<text>方丈三韓外。茲名天下知。山今多韻釋。觀也繼嚴師。期爾將傳鉢。臨分爲贈詩。他時過溪去。一咲兩伸眉。</text>
<title>贈詩僧太雲</title>,<text>孰謂雲無心。夜依靑巒宿。朝晡多變態。靄靄春空碧。渠今吐佳句。可與翔寥廓。向我留一偈。庶免鶴頭側。言歸復何戀。卷舒本無跡。</text>
<title>壽咸安兄 七十三</title>,<text>南極爭傳耀壽星。未應龜鶴羨長生。蠅頭細字挑燈寫。蠎轉危途不杖行。少婦室中常妬寵。奕秋堂上每輸嬴。近聞鯨浪騰滄海。唾掌先期一劍淸。</text>
<title>六月二十四日。獨往斗堤川邊。看迹邇捕魚。因炎熱所惱。乃還。偶吟。</title>,<text>下馬步亭皐。平沙細草交。獨遊憐野逸。群唱憫田勞。潭暖魚兒聚。天晴燕子高。吾非肥遯者。夙志在蓬蒿。</text>
<title>松岡薦遂兒宰長溪。又贈十絶以爲別。用韻答意。吏判趙士秀號松岡</title>,<text>野草園花各自春。謾將羊酪敵蓴銀。世間何限閑丘壑。少有求田問舍人。</text>
<title>松岡薦遂兒宰長溪。又贈十絶以爲別。用韻答意。吏判趙士秀號松岡 其二</title>,<text>抱道攻文夙所敦。慣簪雙筆侍金門。在前糠粃吾曾媿。回首西遊欲斷魂。</text>
<title>松岡薦遂兒宰長溪。又贈十絶以爲別。用韻答意。吏判趙士秀號松岡 其三</title>,<text>舊時槎集案頭存。把玩猶堪替晤言。白首林間望天上。手栽稚竹幾生孫。</text>
<title>松岡薦遂兒宰長溪。又贈十絶以爲別。用韻答意。吏判趙士秀號松岡 其四</title>,<text>聽會峨洋古所稀。此身甘與世相違。芒鞋竹杖溪村路。從使人看舊布衣。</text>
<title>松岡薦遂兒宰長溪。又贈十絶以爲別。用韻答意。吏判趙士秀號松岡 其五</title>,<text>簷外陰陰樹葉重。岸巾無語坐高舂。荊扉密掩人蹤斷。竹逕松蹊碧蘚封。</text>
<title>松岡薦遂兒宰長溪。又贈十絶以爲別。用韻答意。吏判趙士秀號松岡 其六</title>,<text>感君高義首重稽。文度如今刺碧溪。試却牛刀須十室。從來獄市寄全齊。</text>
<title>松岡薦遂兒宰長溪。又贈十絶以爲別。用韻答意。吏判趙士秀號松岡 其七</title>,<text>五馬鳴珂到草堂。腰間若若帶恩光。何緣報答陶鈞力。要遣遐氓蹈大方。</text>
<title>松岡薦遂兒宰長溪。又贈十絶以爲別。用韻答意。吏判趙士秀號松岡 其八</title>,<text>驚看落筆靄雲煙。詩社同歡屬妙年。顧我虛名但箕斗。淤泥終隔九重天。</text>
<title>松岡薦遂兒宰長溪。又贈十絶以爲別。用韻答意。吏判趙士秀號松岡 其九</title>,<text>松岡卜築傍松溪。蔓引藤蘿石磴迷。塵事自疏心境淨。地行還向洞天棲。</text>
<title>松岡薦遂兒宰長溪。又贈十絶以爲別。用韻答意。吏判趙士秀號松岡 其十</title>,<text>窮年鉛槧事詩書。百念俱灰四壁虛。倦鳥歸雲機自熟。亂山深處共躊躇。</text>
<title>柳村黃獻之。題僧詩軸一侓。李府尹 潤慶 次韻。僧持黃簡來求我語。走筆與之。時李新有剋倭之功。</title>,<text>扣門僧有把詩來。短軸囊緘手自開。碎錦彈丸詞宛轉。驚蛇飛鳥字縈廻。鵬圖新展名還重。驥足長繞志未乖。二老風流吾已了。多生綺語爲渠該。</text>
<title>丙辰除夕</title>,<text>金鼓連村鬧。驅儺聚小兒。駸駸迫年序。故故屆春時。只要誇新健。何妨守舊癡。屠蘇須滿酌。後飮更何辭。</text>
<title>書立春帖</title>,<text>七十年光石火然。蜉蝣身世轉堪憐。今朝又得從頭數。回首稀年是少年。</text>
<title>書立春帖 其二</title>,<text>少年宮帖製春詞。老去荊扉寫祝詩。邊拆不驚仍歲有。傍花隨柳恣娛嬉。</text>
<title>曉起</title>,<text>衰年多病怯寒風。坐到東窓日射紅。雪滿庭中人不掃。曉鴉啼散竹林空。</text>
<title>曉起 其二</title>,<text>窣窣簾櫳戰曉風。白灰旋撥尙餘紅。莫言老眼渾無睡。自是年來念念空。</text>
<title>妹氏輓</title>,<text>嗟我六弟兄。簪紳廁鵷列。當時具慶側。盛事人人說。妹也居其間。賢明獨超脫。杯圈奉甘旨。晨夕承親悅。歲月曾幾何。榮華如電滅。瞻前二兄在。顧後唯妹一。妹年近古稀。三老成耆耋。怡愉同氣樂。鳩杖映鶴髮。過從不待呼。一日復一日。庶幾無疾病。酒食酬佳節。如何困二豎。溘然先永訣。祖載向山陬。哭望腸如割。舊壟柏森森。凄風吹斷骨。人生眞朝暮。風燈與泡沫。百年會有終。憂虞何時畢。</text>
<title>遊竹靑洞</title>,<text>亂峯回合水潺潺。尋賞寧辭石磴艱。瘦馬羸童勞叱馭。嫩嵐飛翠滿孱顏。村嫗餉菜衣裳古。野老携壺禮數刪。疏懶自嗟棲隱晩。盤桓終夕却忘還。</text>
<title>題僧詩軸</title>,<text>步入林間翠。閑尋竹下泉。袖藏千首寶。囊乏一文錢。掃石邀棋伴。披衣醒醉眠。看渠足眞趣。莫向俗人傳。</text>
<title>玉果李殷。新得贅壻曰姜大虎。來學坡詩而還。詩以爲贈。</title>,<text>登山必上泰華岑。觀瀾要泛滄溟深。士欲遠到須博學。不求糟粕求其心。騷人收拾三百遺。風雲月露非知詩。文章小技道之閏。安用篆刻雕蟲爲。漢唐以還尙詞華。紛紛作者爭名家。平生四海東坡老。波瀾筆下傾江河。餘事千篇流永久。賸馥殘膏丐人厚。我少好之稟苦頑。未窺涯涘霜髮皓。憐渠有意企前脩。發憤忘食樂忘憂。重趼不憚千山遠。竹林茅舍來從遊。試談其粗亹亹聽。孤衾十日宿寒廳。梅發庭前月皎皎。書擎床上燈熒熒。垂橐應慙促去裝。從來志士惜流光。選試如今尙聲律。老夫拭目看騰翔。</text>
<title>許 繼 雙淸堂詩韻</title>,<text>山下小溪溪上垣。步隨流水覓眞源。幽幽丈室淸無累。炯炯摩尼瑩不昏。萬卷書應盈鄴架。一甌茶足代陶尊。梅邊月落參橫後。喚起羅浮醉裏魂。</text>
<title>溪上吟</title>,<text>溪草萋萋溪水流。繞溪閑步見魚游。微風不起波如拭。一洗人間萬斛愁。</text>
<title>登山惜春用邇韻</title>,<text>山榴半落鎭殘春。春色唯饒嫩綠新。欲挽春歸春不住。出門皆是惜春人。</text>
<title>遊串寺前盤石。可卜幽居。悔不早知。</title>,<text>騎馬出門去。穿深度密遲。正當春盡日。應値艶陽時。林麓殘花在。村邊弱柳垂。峯巒攢劍戟。沙水淨琉璃。共坐盤陁石。仍依屈曲枝。巖廻含徵羽。潭瑩貯漣漪。谷鳥嚶嚶喚。山風細細吹。何人能賞愛。而我獨心知。畏暮杯頻倒。貪歡席更移。菟裘吾卜晩。白首謾含悲。</text>
<title>落山川上。用邇韻。</title>,<text>雲淡風輕雨後天。渚淸沙白塔前川。閑人遊樂眞忙事。不往山顚卽水邊。</text>
<title>場巖川上。獨柳成陰。遊其下。</title>,<text>行穿畦壟間。東野曠無山。獨樹重陰合。孤村比屋連。溪魚跳潑刺。石瀨響潺湲。落日歸來路。牧童相與還。</text>
<title>次雙峯韻</title>,<text>綠暗紅殘鸎亂啼。草茸如織野雲低。常期蠟屐穿重嶺。每共携竿坐小溪。幾處名區窮踐勝。連朝密雨忽成泥。猶嫌一日違相對。却嘆吾廬隔水西。</text>
<title>次雙峯韻 其二</title>,<text>屋上山禽自在啼。樹陰交影入簷低。貓頭筍燒苔深苑。鹿角魚收雨後溪。窓裏硯池蛛曳網。案頭經卷燕墜泥。從今漸覺成眞懶。臥簟鋪床日未西。</text>
<title>次雙峯詩。用去年壽詩韻。</title>,<text>屈指交遊似曉星。百年多事咲浮生。當時幾擁輶車走。此日還騎款段行。高臥養閑偏得趣。力耕終歲嘆無贏。翛然午夢誰呼覺。爲有來詩字字淸。</text>
<title>謝內藏寺住持送尾扇芒鞋</title>,<text>道友山中傳好信。一圓輕箑一雙鞋。白頭閑地眞相稱。時引淸風步碧溪。</text>
<title>寄李監司 潤慶 時以兼巡察鎭羅州</title>,<text>雙懸龜鶴領民兵。玉節牙旗駐錦城。重望固孚朝著寄。威聲先遣海波淸。臨邊算盡胸中蘊。憂國霜添鬢上莖。林下老身還自賀。一生長作大平萌。</text>
<title>部將兄老職陞堂上。志喜。</title>,<text>德齒高來爵亦隨。忽看恩誥下彤墀。笠銀頂玉新儀肅。賀客爭瞻海鶴姿。</text>
<title>邇初度</title>,<text>渠生已一紀。初度在今朝。喜爾身方健。嗟余鬢漸凋。唯愁愛梨栗。寧望帖雲霄。三鶴共爲壽。喬松眞可超。</text>
<title>次雙峯兄韻</title>,<text>殘雪馮顚久已欹。任敎長被小兒欺。繫腰誰羨黃金印。獻酌曾銜碧玉巵。颯颯竹風吹面至。浪浪屋霤隔簾垂。無端一枕邯鄲夢。猶自軒騰似昔時。</text>
<title>次雙峯兄韻 附雙峯詩 仲兄世儉。自號雙峯。</title>,<text>萬事傷心半枕欹。殘骸唯覺病相欺。百年身世供憂患。一夜悲懷付酒巵。靜愛閑雲空冉冉。生憎華髮漫垂垂。東波西日渾無賴。不借人間住少時。</text>
<title>題逢姪花山別墅</title>,<text>昔年戢戢見稚杉。今已森森覆翠巖。渚草汀花迷極浦。長風落日送歸帆。雪絲交映三休老。蘭玉相酬兩阿咸。一室風流仍勝地。怳疑身世隔塵凡。</text>
<title>挽膺善</title>,<text>維時六月七。乃我初度日。壺觴誰內集。兩兄及諸姪。盤筵具鮭菜。絃管亦略設。起舞爲我壽。醉袖互飄拂。爾於群從中。風神獨秀發。俯仰何軒軒。見者共怡悅。吾嘗向家豚。稱爾每吃吃。千頃自汪洋。行敏言則訥。豈止大吾門。期秉華國筆。翌朝忽來告。爾患河魚疾。意謂觸夜冷。不然卽中暍。湯慰又藥餌。巫呪竝陳列。救之寧少緩。危勢未暫歇。何知秪隔夜。溘然成異物。老懷不可言。隣里亦驚怛。爾父與爾母。欲與爾俱絶。弱妻抱稚女。哀哀焉所托。天公胡瞢瞢。跖壽顏夭折。回夭哭之慟。況爾纔廿一。白璧埋黃壤。郉亡黃有說。古今共一軌。不憂斯爲達。持此慰爾父。沈痛庶少洩。眷彼道川洞。山廻水汩汩。去家未牛鳴。卜兆安爾骨。爾魂倘來往。長看屋樑月。</text>
<title>謝雲水李太守 秀莞 送銀唇</title>,<text>寂寞還多病。交遊漸覺疏。感君足義氣。作意問幽居。玉札頻傳雁。銀唇每饋魚。烹嘗果枵腹。高臥北窓虛。</text>
<title>題畫</title>,<text>昨夜山中雲氣沈。驀然風雨暗平林。呼兒試問寒溪水。流到階前幾尺深。</text>
<title>題畫 其二</title>,<text>策蹇尋眞向草亭。松杉寂歷鎖雲扃。山深不覺瓊花滿。回首林巒失舊靑。</text>
<title>贈山人曇允 法師守眞弟子也</title>,<text>兜率山高揷碧天。寶坊新壓舊松川。眞人甁錫棲禪地。參透玄關爾更賢。</text>
<title>答李同年 世憲嶺南人也</title>,<text>榜名存者幾何人。甲子今過半百春。我與黃童俱未冠。當時綠鬢已成銀。</text>
<title>答李同年 世憲嶺南人也 其二</title>,<text>一臥林泉十七秋。也無簪組極優游。雲山重隔同年面。一紙書來慰寂幽。</text>
<title>九日。用牧之韻。</title>,<text>亭皐葉落隴雲飛。九日風流杜紫薇。只要登高能作賦。儘敎吹帽却忘歸。驚心節序隨流水。滿目山川幾夕暉。記得少年參賜宴。酒痕沾灑侍臣衣。</text>
<title>過塞洞</title>,<text>古木森森噪暮鴉。傍山籬落兩三家。從來地僻無人到。殘雪幽蹊虎跡多。</text>
<title>哀棋伴李 成聃</title>,<text>不論雨夕與霜朝。長對棋槃送寂寥。定性忽隨雲共滅。淨坊何地不君饒。</text>
<title>自嘆</title>,<text>衰甚人人慢。神昏念念差。幾回愁日暮。秪爲夜難過。</text>
<title>夢遊山寺有作。覺而只記頷聯。因足成之。</title>,<text>寺在煙蘿第幾顚。飛流百道見奔川。風生孤塔雲初散。月白千巖僧未眠。上界鍾聲落天外。石壇松影到窓前。飄然擬結靑霞佩。蟬蛻塵區伴列仙。</text>
<title>哀李同知 和宗。譯官也。華語精熟。風儀丰秀。屢往京師。官至二品。華人稱爲舌官第一。余再爲遠接。再爲從事。皆與之同事。聞訃哀之。</title>,<text>四迎華使鴨江濆。轉舌通情只有君。常恨更無相見日。可堪哀訃病中聞。</text>
<title>家有一鷄最早鳴。昨與隣鷄相鬪。爲風犬所咬而斃。感而賦之。</title>,<text>飼畜庭除閱幾春。高棲墻壁轉相親。每當風雨蕭蕭夜。及至胸懷鬱鬱晨。萬籟闃寥愁黑暗。一聲嘹亮徹蒼旻。如今忽爾收淸響。默坐終宵只愴神。</text>
<title>廣文金 遠。聞我失鷄而悵。侵晨縛送一鷄。仍有詩。用韻爲謝。</title>,<text>腷膊長鳴報早晨。聲聲相續慰幽人。只因啄粟遊南圃。時復追雌過北隣。可惜鬪群機不密。豈知風狗性非仁。感君更有朱冠送。棲近窓前夜夜親。</text>
<title>次雙峯用香山老病之韻</title>,<text>隔斷知聞不待聾。幽襟閑拂竹窓風。死生已落浮休裏。憂樂終歸幻影中。漸覺病隨年共至。更憐身與世俱空。明朝梅蕊傳春信。相對依然感禿翁。</text>
<title>次雙峯用香山老病之韻 附雙峯詩</title>,<text>目視玄花耳向聾。百年光景燭當風。挑燈坐臥忘機事。悼世悲歡付醉中。去就秪須要適意。窮通元是摠成空。堆胸萬念增堪恨。不作從前放浪翁。</text>
<title>哀大李 世聃</title>,<text>一盧三李俱儒老。日日聯裾訪蓽門。十八年來成坐隱。却嗟今只一人存。</text>
<title>地主携酒見訪</title>,<text>歲律已云暮。韶華方鼎來。遨頭傾皁蓋。藍尾灎深杯。箏逐歌聲遠。風翻舞袖回。夷猶興不盡。歸騎莫相催。</text>
<title>夢遊山村。宛是桃源之境。吟成長律。覺而忘之。只記頷聯。因足成之。進退格</title>,<text>石田茅屋自成村。蔓引藤蘿路不分。一水前橫眞似剝。兩崖中斷忽如坤。紅霞遠近春長在。碧霧高低晝欲曛。盡日永無鄕井念。怳然身世入桃源。</text>
<title>偶吟 回文</title>,<text>纖纖草碧滿庭中。處處啼禽晩樹風。尖退筆床書帙亂。簾疏映日曉窓東。</text>
<title>次雙峯韻</title>,<text>厭見朝霏與夕霞。相望咫尺怳天涯。侵階草色欺尊醁。滿地梅花妬鬢華。水暖最宜魚入網。山新應已蕨抽芽。從今好結尋春伴。踐勝寧嫌病脚斜。</text>
<title>贈守眞法師</title>,<text>結社招提境。脩禪宴坐淸。向來桑下戀。應起定中情。照我雙瞳碧。隨身兩膝輕。虎溪成一咲。潦倒愧淵明。</text>
<title>用韻贈妙香山人</title>,<text>絶境吾曾了。毗盧景最淸。聞渠一宵話。憶我十年情。野鶴心俱遠。山雲跡共輕。頭流還入望。歸路眼邊明。</text>
<title>用韻贈妙香山人 其二</title>,<text>夙世山林癖。虛襟水鏡淸。隨師眞實意。尋勝遠遊情。踏石芒鞵穩。穿雲竹杖輕。他時如憶我。松月照窓明。</text>
<title>仁王洞友權遇鸞。寄書問且有詩。</title>,<text>久謝簪紳臥故園。百年人事摠浮雲。當時里閈交遊者。聞說如今只有君。</text>
<title>仁王洞友權遇鸞。寄書問且有詩。 其二</title>,<text>洛社閑居二十年。敢將出處較前賢。今朝喜得親朋信。況有珠璣臾滿篇。</text>
<title>次吳益韻</title>,<text>抵死爭名蠻觸紛。琴尊一室足徵君。天遊漆叟逍遙樂。世態狙公芋栗分。仕道固宜輕管葛。才多寧復數機雲。翟門羅雀從來事。自咲無氈老廣文。</text>
<title>贈山人印脩</title>,<text>昨日愁大旱。今朝喜甘澍。淸飆撼竹軒。高臥雙脚露。蓬門鳥雀棲。忽然僧來晤。饋我鳳尾箑。向我求詩句。我正困紅燎。綺語聊一吐。他時水石間。携卷倘相遇。</text>
<title>哀任參贊 權</title>,<text>溫溫任士經。是我同庚友。相從未弱冠。飮德如飮酒。虛名我最早。晩塗君獨久。出處不自謀。天公豈薄厚。白首坐廟堂。況逾古稀壽。乘化更何恨。不用掃愁帚。</text>
<title>題圃舍</title>,<text>芋隴瓜區繞舍回。池光映島紫薇開。蒼蒼樹木皆成拱。記我當年手自栽。</text>
<title>龍巖去礪良。兩牛鳴地。境頗幽勝。爲遊觀之所。余往見猶子逢于花山村舍。曁其還也。金使君顯之。迎候于此。列坐巖上。酒行無算。俯仰溪山。談屑亹亹。忽値迫暮。解携而返。奉此爲謝。使君名英世</title>,<text>龍華之山高幾丈。龍巖之水流滉瀁。雲木深深洞府幽。天開絶境資遊賞。少年屢結尋春伴。芒鞵踏遍晴沙岸。石上猗猗瑤草生。林間磔磔珍禽喚。離立盤陁連翠麓。淸波縈帶千重曲。鏘然澗谷響琮琤。潎潎游鯈亂跳玉。老病年來不出門。染濡鉛槧窮晨昏。今朝偶訪花山姪。匹馬倦行楊柳村。多情太守金夫子。帟幕壺觴遠相俟。靑山舊色水舊聲。滿目煙霞粲成綺。一杯消盡百年心。回首逡巡悲古今。西岑落景催歸騎。興極却忘山逕深。浮生於世醢鷄瓮。聚散還如夢中夢。我欲起懶君撥忙。從今繼遊須二仲。</text>
<title>又用諸子韻</title>,<text>水繞奇巖徹底淸。珊珊環佩有餘聲。半生匹馬遨遊地。此日重來只愴情。</text>
<title>石路嘆</title>,<text>茅簷飛出竹林抄。不因久雨來人少。緣崖細路苦巉絶。石齒嶄嶄馬蹄脫。馬蹄脫血欲注。十步九鞭退且仆。馬不進何足嘆。更有人間行路難。</text>
<title>謝任實守李 秀莞 惠銀唇魚</title>,<text>重重荷葉裹銀刀。一尺淸氷半未消。多謝有情雲水守。題封遠寄慰無聊。</text>
<title>山行</title>,<text>細路縈紆繞翠微。亂藤危石自相依。野僧耕種庵前地。白日松枝掛衲衣。</text>
<title>除夜。于炭谷山舍。用前韻。</title>,<text>馬蹄衝破素塵行。掠面風吹襏襫輕。不憚幽居重嶺隔。只知詩料十分淸。興來每踏崎嶇路。老去偏懷潦倒情。但願年年携歲酒。令原高會此間成。</text>
<title>登雙峯。次邇韻。</title>,<text>身御泠然汗漫風。茫茫繡隴畫屛中。山川百里煙雲膩。眼入長空望始窮。</text>
<title>張翰歸江東。次邇韻。</title>,<text>秋杳杳江悠悠。江風吹送東歸舟。長空萬里一雁度。孤帆遠點江天頭。晉家天下胡塵暗。白日戈鋋城邑陷。大廈元非一木支。知幾其哲何人敢。蓴絲欲老鱸魚肥。人自不歸君獨歸。飄然已脫塵埃表。肯向名場爭是非。</text>
<title>南世彥妻挽</title>,<text>擇配宜家半百春。齊眉主饋敬如賓。秦樓不共蕭郞住。空對粧奩淚滿巾。</text>
<title>南世彥妻挽 其二</title>,<text>尊中常滿醍醐酒。身上長披霧縠衣。白首忽孤同宂約。空閨落月嘆伊威。</text>
<title>南世彥妻挽 其三</title>,<text>伯鸞晩歲幽棲志。應有親舂老孟光。誰使鏡中悲隻影。蘭帷香歇謾神傷。</text>
<title>南世彥妻挽 其四</title>,<text>年年乘興訪幽居。酒有香醪飯有魚。石逕松扉今寂寞。西風回首涕漣如。</text>
<title>贈上院寺住持浻浩</title>,<text>華山東麓回龍峯。峯前福地攢杉松。參差佛宇隱林杪。十里髣髴聞晨鍾。居僧戢戢幾千指。爭把遺經究宗旨。何況浩師來住之。胸藏貝葉三千字。雲斷石門黃葉堆。應嗔鹿戲破庭苔。山圍宴坐梵音杳。水繞禪扉心鑑開。邀我重尋舊遊處。西塘東榭聊容與。他年會作三咲圖。不用勤求一轉語。</text>
<title>西郊秋行。用邇韻。</title>,<text>四野風光屬暮秋。碧天如水思悠悠。短衣匹馬江村路。萬頃黃雲正未收。</text>
<title>題宋處士山居</title>,<text>不踏壺山道。于今十八年。偶尋塵外境。忽到洞中天。屋舍雲霞裏。園林錦綉邊。松醪泛秋菊。終夕醉陶然。</text>
<title>題林應門幽居</title>,<text>搖落秋將盡。縈回地自偏。栗梨供飣餖。鷄黍具盤筵。野迥淸溪遶。籬疏細竹穿。村容隨處好。行樂倍堪憐。</text>
<title>九月二十六日。陪兩兄。登報德北峯。</title>,<text>碧落無雲天氣淸。西風策策振林鳴。興來強試登山脚。醉後偏多感舊情。千疊遠峯呈秀色。一行歸雁送寒聲。秋光縱老身差健。且折黃花壽兩兄。</text>
<title>奉謝吳水使 潝 見訪</title>,<text>昔扈松京蹕。今逢地一隈。靑雲君奮迅。白首我摧頹。久要嗟蓬梗。沈痾怯酒杯。悲歡說不盡。臨去更徘徊。</text>
<title>吳益輩。登雙峯有作以示。次其韻。</title>,<text>劍削雙尖馬耳峯。登臨終日興無窮。不嫌短髮霜添白。且喜衰顏酒借紅。木葉漸凋山欲瘦。農功纔訖野邊空。一年遊樂時將晩。景物都輸感嘅中。</text>
<title>又用兒息意賦之</title>,<text>蠟屐試登溪東峯。相携所歡歡何窮。秋容已盡尋無處。時見楓林霜葉紅。羌笛吹殘碧山晩。征鴻叫斷靑天空。唯願高歌對明月。月光長照尊罍中。</text>
<title>次雙峯兄韻</title>,<text>百年身世嘆飄零。老大無營學鍊形。對鏡不愁新髮白。避塵唯愛舊山靑。芋吹南郭迷群譜。菊滿東籬笑獨醒。明日擬尋蓮社去。幅巾藜杖訪雲扃。</text>
<title>次雙峯兄韻 其二</title>,<text>任達寧須慕謝梭。且將挏馬飮無何。晦翁諫疏嗟傷直。陸子文才忌患多。疏懶顧非醫國手。衰遲合放採芝歌。黃鷄白日催年矢。徂歲駸駸赴壑蛇。</text>
<title>次雙峯兄韻 其三</title>,<text>黃塵失脚畏途邊。自咲謀生後計然。末路襟期眞落莫。古人糟粕謾流傳。水深南澗垂綸坐。日照西窓枕麴眠。此是老來閑事業。任敎行樂又逢年。</text>
<title>次雙峯兄韻 其四</title>,<text>愁似繅車千緖嬰。心如隱月漏雲明。算窮百世去來事。聽盡孤城長短更。饘粥烹煎炊婢倦。形容消瘦侍兒驚。却怜姜被連宵冷。歲晩令原無限情。</text>
<title>次雙峯兄韻 其五</title>,<text>姹女還應抱數嬰。肯嫌霜雪滿頭明。百年毀譽身多病。千里江湖歲屢更。往事暗隨流水去。壯心偏向少年驚。高松瘦竹菟裘地。猶有平生未盡情。</text>
<title>亡僧衍煕兄僧志敬。自玉川來見。示吾舊贈詩卷。全僉知 彭齡 和詩亦在。仍書兩絶于卷後。</title>,<text>每嗟煕也隔重泉。今見兄師益愴然。平日過從凋謝盡。慰懷猶有舊詩篇。</text>
<title>亡僧衍煕兄僧志敬。自玉川來見。示吾舊贈詩卷。全僉知 彭齡 和詩亦在。仍書兩絶于卷後。 其二</title>,<text>松亭遺老和吾詩。氷玉襟懷海鶴姿。兩地悠悠杳雲樹。一杯相屬定何時。</text>
<title>今年冬暖如春。至月之初。庭梅始開。</title>,<text>誰言梅蕊臘前破。今歲花開至月初。秪恐明朝春色老。巡簷索咲遶庭除。</text>
<title>新雪</title>,<text>四郊飛雪朔風寒。節序無端近閉關。淅瀝竹間摧劍葉。糢糊天際失層巒。灞橋何處吟肩聳。山逕斜陽獵騎還。獨有衰翁長臥病。擁爐嘿嘿覓心安。</text>
<title>病中送玉果女返京。長水兒還縣。有懷耿耿。夜不能寐。感舊而賦之。</title>,<text>昨日別女向畿甸。今朝送子還水縣。人生各爲口腹謀。骨肉參商不相見。少時行樂身無事。上有椿萱下妻子。荊花況復六枝開。共躡雲梯淸禁裏。鳴玉垂紳三十年。衣冠染盡御爐煙。再監遷陵三按節。四迎華使一朝天。自謂康強長若斯。寧知衰耄來如期。齒牙半脫妨食飮。鬢髮雪白無餘絲。敎兒詩書嬾不讀。勸奴耕種頑不力。人間萬事摠悠悠。所恃平生無愧怍。一病于今經五旬。掩關寂寞向誰親。庭畔梅花忽開滿。推窓却喜又逢春。</text>
<title>病中書懷</title>,<text>少時爲學欠工夫。只習區區應擧模。三十餘年徒竊祿。安能措世致唐虞。</text>
<title>病中書懷 其二</title>,<text>父兄誨我髧髦初。誦讀無非孔孟書。但着胸中眞實力。誰知媒爵乃其餘。</text>
<title>病中書懷 其三</title>,<text>弱冠後先登兩科。譽言終少毀言多。至今延世眞爲幸。萬弩前頭側足過。</text>
<title>病中書懷 其四</title>,<text>從古人情多反覆。笑談中有鏌鎁鋒。驥騏伏櫪駑駘奮。道大由來自不容。</text>
<title>病中書懷 其五</title>,<text>貴者殆而富者勞。萬鍾那似一瓢高。憑君莫說獨醒好。傍席難堪醉語呶。</text>
<title>病中書懷 其六</title>,<text>戀酒貪花且多病。兩親不以此吾憂。當官未守三緘戒。行與時違合退休。</text>
<title>病中書懷 其七</title>,<text>宣力惟思報主恩。兩關湖嶺互馳犇。而今甚矣吾衰也。斗室盤桓不出門。</text>
<title>病中書懷 其八</title>,<text>爾時長怪白頭翁。抱膝垂頤好曲躬。歲月消磨筋力減。自憐形狀不期同。</text>
<title>病中書懷 其九</title>,<text>平生泉石也關心。聞有名山着意尋。猿鳥爭先誇疾走。豈知羸臥但呻吟。</text>
<title>病中書懷 其十</title>,<text>常擬求閑未得閑。得閑還覺老凋顏。顏衰齒豁頭如雪。頭白岑岑臥病間。</text>
<title>失鷹嘆</title>,<text>家有一蒼鷹。體矮未盈尺。飽飼不颺去。四載爲吾畜。小奚朝臂出。日日上原陸。潛身翳深藪。側耳聽角角。群犬忽散驅。穿林越澗壑。雉飛過山腰。鷹厲入寥廓。撇捩砉有聲。五色碎叢薄。俊才固無匹。百中不虛一。昨偶逢鷙禽。人言是肖鶻。其翼張如箕。其距大如撅。瞥然驅爾去。雲際互相逐。力微不及避。忽爲彼所掣。錦絛掛松梢。金鏇委荊棘。奚童走來報。聞之三嘆息。靜思究物理。天意杳難測。禍福自回環。去來如有約。爾害物命多。固當爲物磔。從今不願畜。庶荷生成力。</text>
<title>夜吟</title>,<text>西岑日落漸黃昏。脩竹陰中獨掩門。坐到三更風露冷。博山薰歇火猶溫。</text>
<title>夜吟 其二</title>,<text>吏胥呼怒夜催租。我亦開窓戒老奴。逃戶已空無犬吠。寒齋獨守一燈孤。</text>
<title>昔戊寅歲。遊妙香山。愛上院菴淸絶。至今未忘于懷。夜夢忽至是寺。宛如舊遊。覺而記之。</title>,<text>夢到香山上院菴。依然方丈舊燈龕。百年未盡林泉債。嬴得禪窓一夜談。</text>
<title>僉知兄初度。建也設壽席。吾以病先出。題此于新曆之後以獻。</title>,<text>遼鶴三千歲。靈椿五百春。松筠增氣槩。氷雪爽精神。蘭玉森森秀。杯觴款款陳。摧頹嗟病季。終席未逡巡。</text>
<title>有一臺官獻說。盡改科場舊規。行未數年。多有所礙。今聞一依前制。喜而賦之。</title>,<text>祖宗科式甚分明。何事紛更變舊程。今日忽聞還改革。豈徒深慰擧人情。</text>
<title>十一日。雨雪。</title>,<text>終朝寒雨雪交加。門外泥深斷客過。獨有庭梅知節候。南枝已綻臘前花。</text>
<title>曉起</title>,<text>鴉鵲飛鳴各自回。紙窓明處曙光來。呼童却掃門前地。白板雙扉尙未開。</text>
<title>夜坐</title>,<text>夜如何其夜未央。天晴列宿何煌煌。幽人展轉不能寐。屈指百年春夢忙。</text>
<title>歲暮嘆</title>,<text>歲云暮矣日欲落。千山萬山殘雪白。家家煙火咲語喧。我獨撫枕長嘆息。人間膏火自相煎。誰能蟬蛻從神仙。形容變盡已驚怪。何況再加從心年。庭梅傲寒花半吐。却恐明朝落泥土。物華生意暗津津。坐看開落成今古。暮去朝來春復秋。江山依舊歲如流。素琴濁酒且行樂。朽質散材宜老休。</text>
<title>今冬長雨而暖。自念後始寒。水泉凍合。又下雪。</title>,<text>山中三日寒。石路成氷滑。夜來風更吹。掃盡門前雪。</text>
<title>齒髮衰嘆</title>,<text>齒者骨之餘。骨衰齒應落。髮者血之餘。血衰髮乃白。念昔少年日。骨壯血流溢。齒密若匏犀。氷玉讓牢潔。大胾與硬肉。不啻干將切。髮梳日百遍。黝潤過點漆。其長立委地。其夥盈兩握。浮生能幾何。百歲風中燭。流光不貸人。奄忽逾七十。髮素日就禿。齒搖日就脫。僧髭不勞翦。牛飯唯宜嚼。攬鏡非故吾。舊友不相識。少壯逮老黧。盛衰理則一。自嘆復自咲。古來非我獨。不如飮美酒。頹然臥終夕。</text>
<title>聞儺</title>,<text>鳴錚擊鼓競驅儺。假面朱衣十百多。記得少年淸禁直。上林侲子亦喧譁。</text>
<title>聞儺 其二</title>,<text>家家咲語恣娛嬉。我獨潛懷迫老悲。兒輩不知時易失。春光猶恨隔宵遲。</text>
<title>戊午迎祥</title>,<text>人皆新歲願多財。我願身無疾病災。騎馬出門惟意適。山隈水澨剩含杯。</text>
<title>戊午迎祥 其二</title>,<text>亞相前銜已不勝。只甘閑況淡於僧。如何更說功名事。祝語皆稱拜政丞。</text>
<title>立春</title>,<text>七十三回見早春。只應霜鬢逐年新。猶有少時狂興在。擬尋芳草輾香輪。</text>
<title>立春 其二</title>,<text>人間萬事已成空。唯有圖書繞病躬。從此盡爲閑日月。醉鄕何必訪無功。</text>
<title>立春 其三</title>,<text>菜盤人勝鬪新年。坐對殘燈却憮然。半夜忽驚春信至。滿枝梅雪映窓前。</text>
<title>上元</title>,<text>愼日倏然過。上元還鼎來。名辰屢相失。咲口幾回開。齒脫只餘舌。肉消空有骸。吾衰今更甚。心事日低摧。</text>
<title>曉坐感舊 演雅體</title>,<text>荒鷄叫斷罷更籌。却喚奴人起飯牛。風颭竹林鴉欲散。霜晴簷曉雀還啾。銷金帳暖羔兒酒。羯鼓聲催燕子樓。回首百年駒過隙。蝸藏空憶舊風流。</text>
<title>次雙峯韻</title>,<text>鏡中殘雪滿馮顚。興味岑岑日索然。駐景恨無延世藥。卜居愁乏買山錢。百年毀譽誰知己。末路行藏莫問天。竹逕荒涼人不到。獨披黃卷小窓前。</text>
<title>次雙峯韻 其二</title>,<text>出水蒲芽似劍尖。韶華忽覺麗茅簷。幽禽枝上聲初碎。細草池邊雨乍沾。怪底流光丸走坂。休將樂事竹緣鮎。病餘漸起東皐興。飣餖寧嫌只有鹽。</text>
<title>次雙峯韻 其三</title>,<text>算却謀生老轉迷。妻兒還向有年啼。顚毛漸脫霜摧葉。羲馭潛驅水漏隄。憶昨峨冠趨象魏。秪今芒屩踏山蹊。猶嫌無地逃名字。一咲何緣過虎溪。</text>
<title>次雙峯韻 其四</title>,<text>三三五五遊冶郞。城北城南村路長。浮世悠悠浪自苦。佳辰鼎鼎何太忙。雨過山容增秀麗。煙含野色逗芬芳。病夫亦有懷春興。強起呼兒進一觴。</text>
<title>次雙峯韻 其五</title>,<text>局促名場意已酸。遠遊今復嘆衰殘。壯心長苦塵區隘。淺量唯思酒面寬。物外誰能尋鍊竈。人間無處避跳丸。翛然丈室焚香坐。非意元來自不干。</text>
<title>嘆老</title>,<text>甚矣吾衰也。今年甚去年。腰頑扶始起。脚顫立如顚。髮種難成髻。衣寬不任穿。無營亦無慮。唯欲枕書眠。</text>
<title>次雙峯韻</title>,<text>韶光駘蕩遍區寰。雨後鸎花一望間。合置淸尊關北海。擬携佳妓上東山。頭童不耐霜仍在。鼻塞難禁涕自潸。白小腥蜻春味足。盤飧猶勝一瓢顏。</text>
<title>次雙峯韻 其二</title>,<text>世情朝暮變炎涼。我自愛閑人自忙。心委讀書羊已失。夢驚鳴玉虎曾傷。潛藏却掃袁安舍。勇往須升子路堂。莫說春風公道在。不爲吹盡鬢邊霜。</text>
<title>七十三吟。用放翁韻。</title>,<text>七十三來念念新。得閑還是大平民。百年未滿寧虞死。萬卷成巢不患貧。草色綠迷平野雨。杏花紅映小園春。尋芳遊興依然在。莫嘆筋骸不及人。</text>
<title>雨中對花</title>,<text>寒食淸明過昨朝。滿林風雨更蕭蕭。李花開盡桃花咲。無限韶光慰寂寥。</text>
<title>自冬曁春。杜門病臥。三月旣望。爲地主李使君所邀上雙峯。</title>,<text>良辰正値艶陽天。滿目風光儘可憐。幾樹巖花含宿雨。數行村柳舞晴煙。峯巒繚繞龍華外。垣屋參差馬耳前。景物自佳時易失。日斜扶病更留連。</text>
<title>次邇韻</title>,<text>九十春光疾似飛。來從何處去何歸。一犁穀雨村村足。花已飄零草自菲。</text>
<title>宋府尹携酒見訪。書此別之。</title>,<text>簪組交遊二十年。悲歡出處各華顚。絃歌到底嗟君晩。糠粃從前愧我先。憂患飽來心尙健。升沈看了飮差賢。一場佳話眞如夢。歸騎怱怱又着鞭。</text>
<title>宋見和。又次韻。</title>,<text>與君相別幾何年。白首重逢喜欲顚。情爲感時杯覆易。眼因談舊淚垂先。鍊丹誰見老還少。有子非關愚與賢。萬事悠悠天所賦。駑駘雖慢更須鞭。</text>
<title>次雙峯韻</title>,<text>綠暗紅稀春盡頭。南楹獨坐思悠悠。呢喃燕語梁間軟。縹緲煙光野外浮。山影入簾靑可摘。竹陰當戶翠偏稠。漁竿自此猶堪把。雨後淸溪漾碧流。</text>
<title>又用宋尹和韻</title>,<text>龍鍾身世過稀年。自咲疏狂老更顚。虛譽每慙居客右。退歸猶幸在人先。荷鋤慣踏陂南北。擧琖寧嫌酒聖賢。呼馬呼牛吾不管。謾將生業寄羊鞭。</text>
<title>書彌勒寺住持雪希詩卷</title>,<text>雪積千峯人跡稀。禪關白日掩柴扉。道人宴坐觀空處。秪有瓊花滿院飛。</text>
<title>書彌勒寺住持雪希詩卷 其二</title>,<text>華山西麓古伽藍。吉地相傳冠海南。石塔聳空三百尺。最宜彌勒與同龕。</text>
<title>邇兒病臥累日</title>,<text>慈性固無才不才。余今衰老爾童孩。如何一疾成沈痼。便至連朝失咲咍。巫說本根來作祟。盲言木石動爲災。兩家祈祝朝兼暮。差效茫茫安在哉。</text>
<title>代邇兒。答其友詩。</title>,<text>三尺微軀寓大包。一生行道秪爲憂。詩書耽向晴窓讀。懷抱須求勝友輸。聞說淸朝搜士急。會磨霜刃待時秋。鵾鵬變化須臾事。休嘆鋤犁滯綠疇。</text>
<title>奉次雙峯兄韻</title>,<text>輶車昔歲走天涯。投老潛懷迫隘悲。才愧陶韋多宂語。放非劉阮怯深巵。眼花漠漠連空霧。鬢雪毿毿滿鏡絲。惟有誇張行樂事。一生長囿化無爲。</text>
<title>奉次雙峯兄韻 其二</title>,<text>江山依舊歲如流。昨日少年今白頭。酒熟正堪招客飮。詩成無可與人酬。松簷對月終宵坐。竹塢迎風盡日留。閑適世間誰似我。家徒四壁未須愁。</text>
<title>猶子巡妻挽</title>,<text>共喜結褵猶昨日。忽驚題挽在今朝。浮生一世同春色。纔有芳華便向銷。</text>
<title>猶子巡妻挽 其二</title>,<text>如賓相對爲齊眉。雨散雲離只暫時。鏡裏幾回悲隻影。空堂落月感伊威。</text>
<title>奉別李地主 仁賢 秩滿還京</title>,<text>我性疏且愚。二紀臥田野。酬世無令姿。自是悠悠者。幸逢賢太守。獨收衆所捨。頻過原憲門。屢叩袁安舍。籬根植皁蓋。巷柳繫五馬。詩如右丞淸。量比安石雅。分甘及臠味。置酒設醴斝。皮毛已刮去。肝肺盡傾瀉。流光不我貸。六朞如隔夜。今朝忽告別。相對兩嘆咤。有懷鐙欲絶。無力寇可借。後會杳難期。老淚但盈把。</text>
<title>送元監司 混 遞任還京</title>,<text>我按湖西節。君爲幕下賓。樓臺亭共眺。二十六回春。往事眞成夢。殘年覺更親。柴門三見訪。臨去重逡巡。</text>
<title>都事連姪挽</title>,<text>吾門積慶爾家偏。丹桂聯芳耀後先。末路已嗟俱失意。況聞今日隔重泉。</text>
<title>都事連姪挽 其二</title>,<text>早從黃石事鞍鞿。六十流光瞥眼歸。有子三人官五品。世間如汝亦應稀。</text>
<title>都事連姪挽 其三</title>,<text>憶汝乃翁遊宦日。淸心共被又屛巖。看渠兒戲同魚隊。豈料吾先哭阿咸。</text>
<title>李正言 承孝 晩翠亭。用宋府尹 純 韻。</title>,<text>鬱鬱蒼髥老合棲。移家偏近斷岡西。珠纓曉綴三庚爽。靈籟宵生萬壑迷。淸唳有時聞白鶴。燃明不暇照靑藜。釀花醺得陶然趣。讀盡莊生論物齊。</text>
<title>宋大尹 純 於所居秋城。有亭曰俛仰。檀溪山花竹之趣。爲一方形勝。其季氏又築亭於俛仰上流一牛鳴地。其境益奇。顏以濟勝。而求題詠於縉紳之能詩者。積成卷軸以示余。余乃書此而歸之。</title>,<text>俛仰西濟勝東。二難來往風流同。亭上秋迎山月白。亭前春泛桃花紅。人看今日破天荒。萬古乾坤閑斷岡。兩叢荊樹雨中茂。一雙鶺鴒沙際翔。賓滿座酒滿甕。不羨竹林來二仲。鶴書飛來俛仰空。半夜忽驚姜被夢。畢竟園亭誰作主。閑趣全輸濟勝有。我欲寄聲問溪山。金章野服孰爲愈。亭在南天盡處村。蒼松翠竹欲藏門。安得剡舟乘興去。一杯相與卯君論。</text>
<title>至月廿四。鄭判樞， 士龍 趙三宰 士秀。或罷或死。鄭以試官策題不公。趙以感寒不起云。</title>,<text>經術詞章非二致。累朝儲養幾人全。湖陰被斥松岡逝。我爲斯文一悵然。</text>
<title>送邇兒就婚京師</title>,<text>吾年六十爾方生。抱負偏鍾舐犢情。豈意如今求有室。也能騎馬向京城。</text>
<title>送邇兒就婚京師 其二</title>,<text>人言婚媾各謀生。暫別寧須苦愴情。只是老懷長耿耿。何時還見解愁城。</text>
<title>立春</title>,<text>晨鷄與暮鴉。光景隙駒過。菜細春盤嫩。醪香臘味多。舊遊時自說。新健却須誇。倚杖柴門內。寒梅已欲花。</text>
<title>立春 其二</title>,<text>獨立數歸鴉。天寒斷客過。流年空冉冉。細故謾多多。有興人誰共。無營意自誇。佇看應有麥。臘雪又飛花。</text>
<title>雪次韻</title>,<text>黑風驅雪暗雲端。璚草瑤花頃刻漫。烹茗也宜陶穀飮。聳肩應好浩然看。遙村漠漠炊煙斷。大野茫茫落日寒。苑裏時聞聲淅瀝。不知摧盡竹千竿。</text>
<title>己未迎祥</title>,<text>少日爭名遊漢北。暮年投笏臥江南。任敎壯盡衰還至。倏過人間七十三。</text>
<title>己未迎祥 其二</title>,<text>去歲門闌憂患多。今年知復定如何。應須除却窮愁日。長向花前縱醉歌。</text>
<title>聞雁</title>,<text>雲海微茫春復秋。南來北去幾時休。碧天無際明殘月。滿耳哀音獨倚樓。</text>
<title>李金堤 仁賢 母挽</title>,<text>九十明年是。哀榮此日多。板輿先繡幰。鈴閣聽絃歌。酒食稱陶母。芝蘭滿謝家。靈輀忽言駕。遙指故山阿。</text>
<title>李金堤 仁賢 母挽 其二</title>,<text>翦髻賓筵盛。齊眉婦道全。三牲幾榮養。五馬四回旋。大夢驚新歲。哀笳返舊阡。憶曾隨綵服。屢舞壽觴前。</text>
<title>次雙峯韻</title>,<text>久視誰能度劫灰。風燈泡沫暫徘徊。浮沈未悟安流便。顚躓翻成疾走媒。好意每爲塵事敗。幽居幾見可人來。一春遊興休輕擲。選勝尋芳不放杯。</text>
<title>次雙峯韻 其二</title>,<text>當年移植嶺頭梅。秪爲孤吟頃刻開。寒影蕭疏春尙早。空庭寂寞雨頻來。三聲玉笛風傳怨。一點瓊葩月照杯。莫訝詩人無會意。雪堂應有乞分栽。</text>
<title>益與邇作律詩示之。用韻以答。 次益韻</title>,<text>醉鄕何處訪無功。却掃長年伴敬通。萬事侵尋成幻夢。一春岑寂掩簾櫳。興來好蠟登山屐。花發愁經剗地風。衰病但看時易失。明朝濃綠翳殘紅。</text>
<title>益與邇作律詩示之。用韻以答。 次邇韻</title>,<text>洗竹迎風入移花。帶雨霏。放慵成小隱。悟往賦言歸。釀蜜蜂兒鬧。銜泥燕子飛。端居觀物化。不覺日西暉。</text>
<title>次雙峯韻</title>,<text>手種庭梅已十尋。流光箭疾可能禁。不辭隔水常常見。唯願聯裾日日臨。老去鴒原無限意。向來花萼有遺音。淸詩說盡心中事。肯數多情漢上衿。</text>
<title>又次憂旱韻</title>,<text>旱極方知患有身。逃炎無地謾傷神。袁安門巷難容出。顏氏簞瓢久慣貧。民是天民民可卹。物爲生物物皆春。開窓夜夜瞻雲漢。早晩幽懷快一伸。</text>
<title>梁使君喜。示逸老堂題詠長律數首於余曰。堂卽吾先祖所搆。先祖屢典名郡。以廉愼褒擢堂上官。晩節休退。優游鄕里以終。其一詩乃吾先君所製。余受而讀之。不覺嘆想。謹步韻以呈。</title>,<text>隱約華榱蔽樹陰。四知家世一邦欽。遺安肯負平生志。食報聊償此日心。共說枝繁由植厚。會看流遠自源深。從今衮衮于門慶。眉白兒郞振大音。</text>
<title>閑吟</title>,<text>自是衰年斷往還。非因地僻掩柴關。山頭日日雲舒卷。若比山雲我更閑。</text>
<title>次雙峯韻</title>,<text>自愛移床就竹陰。脫巾偏受冷光侵。閑時只要長爲樂。後日懸知不似今。細故驅愁來故故。羲和催馭走駸駸。苔深石逕無人過。咽咽寒蟬伴獨吟。</text>
<title>次雙峯韻 其二</title>,<text>萬事看如醉復醒。倘來榮悴不須驚。身閑愈覺靑雲遠。褐穩還知紫綬輕。澗曲正宜微雨釣。嶺頭猶有舊遊程。秋風不待荊花老。日討平生未盡情。</text>
<title>夜吟</title>,<text>秋氣稜稜夜漸長。披衣不寐坐匡床。百年但要身長健。潦倒寧嫌滿鏡霜。</text>
<title>昔年赴京時。同行譯官高彥明。以唐人取供事下來歷訪。高壯我衰。殆不相識。</title>,<text>齒豁頭童面皺多。形容變盡語音訛。相逢却被頻相顧。疑是非吾誤認他。</text>
<title>辛酉秋。遂兒自淳昌任所。送畫山水八幅。書其額以還。</title>,<text>桅竿簇水湄。上有孤亭迥。幽期及未晡。踏破蒼苔徑。</text>
<title>辛酉秋。遂兒自淳昌任所。送畫山水八幅。書其額以還。 其二</title>,<text>天紳掛斷崖。松籟滌煩署。採藥晩歸休。相看欲相語。</text>
<title>辛酉秋。遂兒自淳昌任所。送畫山水八幅。書其額以還。 其三</title>,<text>呼兒抱瑤琴。策杖尋僧去。路窮烟水底。寺在雲深處。</text>
<title>辛酉秋。遂兒自淳昌任所。送畫山水八幅。書其額以還。 其四</title>,<text>疊巘樹森森。谽谺捲素練。橋斷無人過。岸中揮羽扇。</text>
<title>辛酉秋。遂兒自淳昌任所。送畫山水八幅。書其額以還。 其五</title>,<text>繿繫綠陰下。沙明蒼石遠。水寒魚不食。却枕棹頭眠。</text>
<title>辛酉秋。遂兒自淳昌任所。送畫山水八幅。書其額以還。 其六</title>,<text>翠竹霞後芽。携樽乘小舠。自彈還自酌。日夕興陶陶。</text>
<title>辛酉秋。遂兒自淳昌任所。送畫山水八幅。書其額以還。 其七</title>,<text>臨風復長嘯。獨坐修篁下。淸溪曲曲流。爽氣消炎夏。</text>
<title>辛酉秋。遂兒自淳昌任所。送畫山水八幅。書其額以還。 其八</title>,<text>山中夜來雪。皓皓迷嶙峋。漁翁撑曉艇。簑笠坐垂綸。</text>
<title>自吟</title>,<text>新葺書巢地轉幽。松陰竹影滿床頭。漢庭用少甘衰朽。宣室求賢可罷休。枕麴眠時心浩浩。策筇行處鬢颼颼。若非疏懶渾無用。爭得閑居二十秋。</text>
<title>秋夕祭後。憩小隱堂。用前韻。</title>,<text>三鶴飄然竝轡行。松風蕭瑟鬢絲輕。賸賞水石多生債。轉覺襟懷百倍淸。滿畝黃雲村老興。飣盤白飯舊奚情。廿年來往優游地。當日兒孫亦長成。</text>
<title>八月望夜月蝕</title>,<text>一年佳節中秋好。萬古淸光此夜多。誰遣鏡奩藏玉兔。欲將匕首斬妖蟇。</text>
<title>戲用雙峯贈長水韻。右兄有侍婢。演其意而次之。</title>,<text>年來剛被主家嚴。酒飯餘恩一未霑。長夜抱兒眠破簟。淸晨垂首傍葦簾。眉攢愁黛千重結。腰賸衣襻一束纖。縱得充飢難忍凍。願求吉貝當輕縑。</text>
<title>遊斗池溪上</title>,<text>班荊地坐淨無塵。溪上風光雨後新。自是老來機事少。近前魚鳥也相親。</text>
<title>夢中作</title>,<text>嫩嵐陰靄午濛濛。山色全籠樹影中。滿地屐痕人不見。琳宮遙在斷崖東。</text>
<title>用雙峯韻</title>,<text>小池蒲藕漸摧殘。徂歲眞同下坂丸。風度竹松宵送籟。露凝簾幙曉生寒。醉鄕久識無功興。末路誰彈貢禹冠。紫蟹黃鷄村味好。過從且莫阻淸歡。</text>
<title>偶閱宋府尹 純 舊和韻。提筆漫書。</title>,<text>寂寞山棲問幾年。由來疾走信多顚。故園三徑老元亮。便腹十圍眠孝先。走兔飛烏容易過。愁生醉死果誰賢。超然蟬蛻名區外。倘遇斯人願執鞭。</text>
<title>重陽日。登五金寺北峯。</title>,<text>黃花赤葉映孱顏。乘興來登寺後山。沃野瀰漫靑草色。楞迦縹緲碧煙鬟。却羞短髮冠頻整。爲惜芳辰夜始還。記得昔年參錫宴。盤松亭下醉躝跚。</text>
<title>用雙峯韻</title>,<text>身世悠悠巧兩違。又看黃葉滿山飛。擬傾缸面三杯酒。盡洗人間萬事非。長日閉門心悄悄。少年行樂夢依依。何方一上蓬萊頂。俯視塵寰手更揮。</text>
<title>自吟</title>,<text>我不如劉伶。一飮酒一石。又不如李白。一斗賦詩百。蕭然丈室內。宴坐便終夕。閉眼觀我心。徑到希夷域。萬念寂已灰。無營又無欲。樂哉何所憂。百年眞暫息。</text>
<title>自吟 其2</title>,<text>我有千卷書。讀究群聖心。我有一張琴。彈破千古音。淳風日以遠。大道日以沈。貧者衆所背。富者人所尋。孰知人爵貴。悽然霑我襟。</text>
<title>前有水行</title>,<text>前有水兮千丈深。後有山兮高嶔岑。欲濟深兮白浪無舟船。欲升高兮靑壁難夤緣。不窺園蔬二十霜。兩膝垂欲穿藜床。默坐冥心一室中。神遊八極萬緣空。大千往來只一息。塊視三山杯四瀆。男兒到此自可怡。莫嘆高深山水隔。</text>
<title>曉吟</title>,<text>落月掛西岑。村村鷄亂叫。急起攬衣裳。坐待東窓曉。</text>
<title>曉吟 其二</title>,<text>昨夜月鏡圓。今宵月玦缺。月缺行復圓。吾生嘆衰歇。</text>
<title>答山人</title>,<text>詩僧來自孤雲寺。正是草堂黃菊秋。老子病餘無好句。淸談還送思悠悠。</text>
<title>答山人 其二</title>,<text>松川正印渠能繼。愧我塵中萬事悠。安得抽身兜率去。共攀蘿蔦恣遨遊。</text>
<title>秋盡日風雨</title>,<text>凄風吹雨送秋歸。繞屋園林葉盡飛。只有籬邊數叢菊。不隨搖落獨芳菲。</text>
<title>曉吟</title>,<text>村饑腹不果。食盡司晨鷄。不覺曙光至。但看窓月低。</text>
<title>曉吟 其二</title>,<text>瀏瀏竹間風。蕭騷終夜語。月明霜葉翻。棲鵲驚飛去。</text>
<title>五更歌</title>,<text>一更新月明如洗。空堂獨坐嘿不言。歲惡方憂無粒食。有吏催租來叫喧。</text>
<title>五更歌 其二</title>,<text>二更涼氣入窓扉。却念身上寒無衣。轣轆繅車聲斷續。家家夜織燈火微。</text>
<title>五更歌 其三</title>,<text>三更月隱萬籟靜。丁東漏稀夜逾永。千村萬落俱寂然。我獨不眠空耿耿。</text>
<title>五更歌 其四</title>,<text>四更窓風摵摵鳴。墻頭落葉琤有聲。忽送淸音何處鷄。擁衾坐待東方明。</text>
<title>五更歌 其五</title>,<text>五更曙色窓漸白。四隣人語蜜翁翁。起看霜林射朝旭。千思萬慮還成空。</text>
<title>嘆老吟</title>,<text>種稻二須腹不飢。稚桑百條身可絲。餘齡幸免飢寒念。況逢太平全盛時。古稀之年忽過四。今者不樂復何竢。但念筋力逐日衰。倦踏山顚與水涘。白傅頭上髮毛脫。吏部口中牙齒豁。始信遊鞍懸莫騎。下堂蹣跚類跛鼈。不願畢卓甕頭眠。不願李白呼上船。只願無災且無病。一生長作地行仙。</text>
<title>去年大水。今年大旱。民不聊生。流散殆盡。家奴數輩。亦告流離就食。吾無術賑救。亦無以禁之。悵然而作。</title>,<text>僮僕呼飢列眼前。今朝心緖轉茫然。我爲家老窮難救。爾是天民命可憐。却勸提携趨樂土。更期還集待豐年。餘生凜凜能相見。望極長途涕自漣。</text>
<title>送迹邇六孫上洛</title>,<text>今晨胡爲忽不樂。兩兒一孫偕赴洛。暮年懷抱轉悽悽。獨掩書帷添寂寞。憶昔戲綵具慶時。瞻前兄四後弟一。或居侍從或專城。出入鞍馬光輝赫。年年南路竝轡行。趨拜庭闈多喜色。回頭往事夢黃粱。何許榮華坐消歇。冉冉流光過古稀。三鶴相看鬢如雪。兒孫成長各分飛。昨日孩提今有室。人事從來盡若斯。天涯一別何足說。開尊自慰各超然。屈指唯期還見日。</text>
<title>自吟</title>,<text>我性厭紛華。晩歲喜靜便。生理任天眞。口業隨吾緣。朝晡但喫飯。昏夜亦不眠。止酒塵生斝。廢琴蛛網絃。逍遙一室內。坐臥千卷前。對人或無言。終日如參禪。平生慕山水。夙志在雲煙。起居腰脚頑。出入衰病纏。悠哉何所爲。已矣空自憐。</text>
<title>奉別安監司伯珍秩滿還京。兼示仲珍相君。時仲珍爲左相</title>,<text>一壑交游問幾隣。君家兄弟獨相親。自嗟白髮三千丈。每喜靑雲九萬新。伯氏今方承寵渥。小難應已掌洪鈞。輶車却返煙霄去。明日還爲兩地人。</text>
<title>完尹守初初度壽詩 宋純</title>,<text>文章獨步杏園春。出入三朝侍從臣。晩把牛刀棲枳棘。却從鷄口望星辰。囊中久祕還丹妙。鬢上初驚雪點新。莫道稀年纔隔四。也應重見海揚塵。</text>
<title>至月初三日。邇發向京洛。到礪山患病而還。痛至六日。紅疫發見。幾至廿日。乃得差歇。書以示之。又聞其妻病重。</title>,<text>我之耳順年。爾之誕生辰。敎養不離膝。日夜望立身。歲月曾幾何。倏忽及成人。前年求有室。桃葉正蓁蓁。今冬向京師。中路遭疫神。寒熱與咳嗽。伏枕彌兩旬。勺飮不入口。臥立徒吟呻。巫師日三祝。盡拈衣服陳。昨來始啜粥。愁眉方一伸。旋聞汝妻病。暫咲還復嚬。如何垂死年。憂患來頻頻。浮生百歲間。瞥若奔風輪。上聖自忘情。胡爲浪悲辛。不如聽天賦。有酒漉葛巾。書此以付汝。汝宜書諸紳。</text>
<title>臘月暖甚。大雨連日。川流溢岸。</title>,<text>臘月連逢雨。浪浪屋霤聲。黃流滿庭戶。白霧暗窓楹。氷泮水流急。梅舒春意生。明年定何似。愁殺老農情。</text>
<title>歲時。人所重也。而今年貧甚。無酒食娛樂者。家家患疫。又不聞驅儺之聲。感而書之。</title>,<text>歲序今應盡。門閭更悄然。疫多人臥病。炊絶屋無煙。有麥期來歲。驅儺憶去年。村村氣蕭索。投老轉堪憐。</text>
<title>歲時。人所重也。而今年貧甚。無酒食娛樂者。家家患疫。又不聞驅儺之聲。感而書之。 其二</title>,<text>明朝七十五。浮世去來今。迅晷風燈似。餘年電影沈。嘵嘵眞過耳。赫赫謾勞心。早識名爲患。藏形悔不深。</text>
<title>庚申年迎祥。立春倂入元日。</title>,<text>頭童正好安巾帽。齒豁何曾廢嘯歌。五福人間稱壽一。衰容還向少年誇。</text>
<title>庚申年迎祥。立春倂入元日。 其二</title>,<text>雨順風調百穀穰。全家寧泰絶災殃。門前不見差科者。此是新年第一祥。</text>
<title>庚申年迎祥。立春倂入元日。 其三</title>,<text>早抛簪笏把鋤耰。放意田園二十秋。歲歲賣癡癡尙在。秪今生理拙於鳩。</text>
<title>庚申年迎祥。立春倂入元日。 其四</title>,<text>少時常恨歲時遲。老去方知疾似馳。回首一年眞瞬息。屠蘇幸殿第三巵。</text>
<title>庚申年迎祥。立春倂入元日。 其五</title>,<text>去歲淫淋水冒田。今年旱火熾如然。豐登敢爲新年祝。斗米應須直一錢。</text>
<title>書新曆</title>,<text>己未年應盡。庚申曆又廻。看來心自幸。題處手親開。卷倣華人疊。粧敎小子裁。天公眞省事。元日倂春催。</text>
<title>書任參贊 權 銘文後</title>,<text>惆悵斯人隔九京。白頭揮淚寫新銘。累朝事業應留史。一片貞珉詎盡情。蕙折蘭枯香不滅。龍亡虎逝跡猶明。今逢令子連宵話。相對依然舊典刑。</text>
<title>人日雨</title>,<text>天涯人日雨絲絲。已覺韶光動柳枝。寂寞無人通問訊。草堂深處獨題詩。</text>
<title>人日雨 其二</title>,<text>南天二十一年春。春入今年分外新。冬暖無氷催物候。小梅纖草雨中匀。</text>
<title>曉吟</title>,<text>矇矓睡眼屢摩挲。忽見南窓曙色多。遶屋群飛聲啞啞。竹風驚散夜棲鴉。</text>
<title>書朴孝子 根 詩軸</title>,<text>人於百行孝爲先。追慕終身爾更賢。聖世卽今崇奬典。佇看綽楔樹門前。</text>
<title>次雙峯韻</title>,<text>虞庠早歲服靑莪。不悟才名忌患多。末路效瘖消宿債。閑時洗盞滌煩痾。人情老覺同芻狗。世味嘗知看石皤。昨夜東風催淑氣。苑梅溪柳弄陽和。</text>
<title>金僉樞 潭 挽</title>,<text>莫逆平生友。相睽二十年。有懷長耿耿。無日不懸懸。常恨違千里。那知隔九泉。天涯思舊淚。遙洒北風前。</text>
<title>金僉樞 潭 挽 其二</title>,<text>禁闥曾通籍。緋衣早着身。淸脩仍得壽。悃愊却臨民。階樹生皆玉。門楣作更新。世間膺五福。如子幾何人。</text>
<title>送迹之豐川。謁外舅崔府使。彥英</title>,<text>暮年離別意非輕。何況天涯父子情。海西道里吾曾了。此去豐城三十程。</text>
<title>題金牧使林亭</title>,<text>金家好兄弟。選勝占亭臺。羅帶龍潭去。鴉鬟瑞石來。逢人釃白墮。垂釣坐蒼苔。水竹仍簪組。相傳興未裁。</text>
<title>題金牧使林亭 其二</title>,<text>自得悠然趣。多從靜者流。平沙印屐齒。晴浪搒漁舟。雨過鸎花膩。風翻䆉稏稠。琴尊日觴詠。此樂當封侯。</text>
<title>題金牧使林亭 其三</title>,<text>臺壓水深處。亭臨山盡頭。砌危新漲沒。簷迥宿雲浮。曳杖辛夷塢。尋芳杜若洲。因君致雙鯉。記得少年遊。</text>
<title>題金牧使林亭 其四</title>,<text>山骨鎭溪心。無雲水自陰。幽尋時獨往。名勝每同臨。夾岸蒼髥古。藏門碧玉森。使君堂搆手。飛榭出靑林。</text>
<title>題金牧使林亭 其五</title>,<text>脩禊曾行樂。相携兩玉人。抨弓爭的道。網鯽膾鮮鱗。賞會當年事。回思一夢新。吾衰斂蹤跡。重眺悵無因。</text>
<title>二月十日。庭梅始開。至晦日。花之落者過半。感而賦之。</title>,<text>梅花初開春尙早。梅花半落春又老。花開花落春復春。唯有人生不再好。昨夜顚風吹雨過。萬片飄泊蒼苔道。欲挽春光春不留。對花盡日傷懷抱。</text>
<title>長溪尹沃。送牡丹二叢。植于前階。</title>,<text>兩叢木芍藥。移自尹家園。漠漠雨初霽。姸姸春漸暄。永辭山店僻。來托我階根。待得花開日。朝看直到昏。</text>
<title>春雨</title>,<text>連朝小雨細如絲。紅杏墻頭放數枝。寒食淸明都過了。看花能得幾多時。</text>
<title>遊隱仙庵 改名白蓮社</title>,<text>九十春光已云暮。書巢斗屋長獨守。三老招邀竝鞍行。阿咸群稚隨其後。龍華東麓洞府幽。雨後溪水潺湲流。岧嶢石窟雲霞古。迢遞村廬竹木稠。亂石縱橫苔蘚老。白水前頭問歸路。路漸偪仄人漸稀。遙望蓮宮隱松杪。意行不覺到門前。二三殘僧來導先。斧音纔絶壁初乾。僧言是寺名隱仙。壘石爲階百餘尺。三間棟宇頗軒豁。泉流巖竇潔且甘。一酌頓解塵喉渴。山榴爛熳山鳥飛。蔬葉茸茸蕨芽肥。虞奴臂鷹獲兩雉。香粳新炊飽我飢。飢渴已消煩惱空。一枕黑甜當窓風。金堂玉室不在遠。便欲此地安衰躬。回頭二十年前事。今日信知如脫屣。山花未落吾更來。寄語庵僧好相俟。</text>
<title>安左相挽</title>,<text>閥閱文成裔。朝家社稷臣。千年遭聖運。三載掌洪鈞。天上中台拆。人間一鑑淪。平生憂國念。靑史見情眞。</text>
<title>安左相挽 其二</title>,<text>厚德兼淸節。今無古亦稀。盤飧苜蓿菜。身着木綿衣。俯仰關輕重。危疑定是非。楊公天遽奪。朝野涕交揮。</text>
<title>安左相挽 其三</title>,<text>常媿雙珠彥。叨稱一字師。年高心轉小。位極志還卑。詎意摧梁訃。來聞臥病時。披衣驚起坐。慟哭豈吾私。</text>
<title>安左相挽 其四</title>,<text>居止簷相接。交游分不輕。有無通假貸。晨夕話平生。我已歸田里。君方秉國衡。家奴忘貴盛。猶道少時名。</text>
<title>安左相挽 其五</title>,<text>昔按南中節。頻尋甕裏眠。及門遙下馬。推座不當筵。自別三千里。相望二十年。那知死生隔。今日在吾先。</text>
<title>安左相挽 其六</title>,<text>年前草先狀。憑付伯珍來。虎洞求銘墓。魚書謝不才。丁寧敦信義。終始念衰頹。簡札盈箱篋。頻頻拭淚開。</text>
<title>贈敏淨上人</title>,<text>松扉晝掩斷知聞。香盡金爐火尙熏。一念已消千劫妄。孤筇曾破萬山雲。眼中不見當時士。軸上唯存舊日文。白首重逢還自咲。去來塵世摠紛紛。</text>
<title>惜春</title>,<text>倚筇無語立多時。漠漠春陰面面垂。荏苒韶華留不得。小庭閑把牡丹枝。</text>
<title>喜雨</title>,<text>禾苗憔悴麥將枯。每望田園歎綠蕪。甘澍朝來忽霶霈。喜看野色潤如酥。</text>
<title>落花</title>,<text>顚風驅雨不禁吹。半委泥沙半在枝。枝上縱空君莫嘆。明年春色亦非遲。</text>
<title>儒士等。來示相與唱酬春雪律詩。用韻答之。</title>,<text>漫空滕六破春溫。入戶穿簾夜轉紛。舞急却疑埋月色。積多還訝漲沙痕。冥冥咫尺人難辨。漠漠東西路不分。老覺灞橋詩興減。從敎深掩雀羅門。</text>
<title>遂開壽筵。雙峯兄贈詩。次其韻。</title>,<text>三鶴蹁躚舞一堂。諸兒爭獻九霞觴。高軒風遞瑤箏響。短帽香交絳萼芳。老與世忘宜逸樂。身隨心泰不驚忙。人間此會從來事。壽籍連倫倍有光。</text>
<title>八月七日。獨坐空軒。心懷益悄悄。率迹，邇，吳益，擇善諸兒。往板橋川邊。日夕而還。時喪選兒。</title>,<text>石稜沙觜兩餘溪。岸岸渾非舊日蹊。却對好山增鬱悒。縱逢晴景亦凄迷。野連蒼莽潢流滿。天遠西南海氣低。久坐草間無返意。樹林深處暮鴉啼。</text>
<title>次雙峯韻</title>,<text>急流辭退已成翁。馬脫鞿銜鳥謝籠。晩矣參乎聞道一。懷哉點也浴沂風。崎嶇世路身如寄。躄躠名場夢亦空。竟日支頤渾不語。竹陰斜護小窓東。</text>
<title>次雙峯韻 其二</title>,<text>流光又迫菊花秋。柰此胸中未解憂。過電眼前人暗換。跳丸頭上歲頻遒。死生孰謂由天賦。骨肉翻成夙世讎。獨臥空堂長咄咄。乘桴欲泛大江流。</text>
<title>遂息前月。遞長水如洛。眼足有患。乘馬轎而去。邇隨往妻家。今者。迹亦歸省。養母于稷山。塊然獨處。感舊詠懷。終以自慰。九月十一日也。</title>,<text>遂也病眼又病足。獨馬轎上盤雙脚。邇兒愚駭年十六。生來不解離我側。前月相將上京洛。今朝汝又告之稷。人生於世孰無欲。不爲妻孥卽口腹。我有四兒一纏酷。三兒聯翩更遠適。盡日掩關苦幽獨。丈室沈沈自生白。憶自髫年事文墨。二十有四褐初釋。當時兩親顏甚渥。王父母又髮未鶴。虛名誤恩被親擢。晝日三接侍經幄。金閨玉署恣敭歷。畢竟腰犀亞黃閣。自顧無才與無德。未老收身臥泉石。如今齒豁幷髮禿。凜凜餘齡在朝夕。三兒暫離何嘆惜。二兄康強倍疇昔。相携日日事登陟。賞遍山顚與水曲。群從縱復非蘭玉。追隨杖屨助歡謔。衰遲如此自可樂。孰與塵埃長局束。</text>
<title>重九日。與兩兄及諸子姪。登五金寺後嶺。時經秋水。禾穀尙未黃實。</title>,<text>古堞雲煙散。孤峯草樹荒。巾裳萃群從。鷄黍作重陽。霜染楓初赤。風凄菊欲黃。靑靑田野色。猶恐未登場。</text>
<title>翌日。陪兩兄。又登家西松嶺。</title>,<text>西林昨日會。長詠牧之詩。東嶺今朝集。深懷宋玉悲。杯傾顏有暈。菊映鬢如絲。筋力兄皆健。蹣跚我獨衰。</text>
<title>次巡姪韻</title>,<text>殘年無處不悲傷。晝夜相催遞短長。野興迢迢思踐勝。幽懷嘿嘿似迷方。憂來尙喜尋詩料。病後還憐怯酒觴。縱使形骸成潦倒。莫將心事墮茫茫。</text>
<title>大諫姪妻挽</title>,<text>逆旅人間世。浮休夢裏身。郞爲大司諫。身是淑夫人。詩禮傳三子。仁恩洽四隣。晩年宜食報。今日忽歸眞。</text>
<title>大諫姪妻挽 其二</title>,<text>翦髻賢無對。如賓敬不違。長宜主中饋。遽使感伊威。舊屋簾櫳閉。新阡草樹菲。哀笳內池路。悽斷欲沾衣。</text>
<title>端午</title>,<text>綵絨搖颺綠陰稠。朱箔家家盡放鉤。白髮老夫驚節序。細風斜日倚樓頭。</text>
<title>詠野菊。用兩兒韻見意。</title>,<text>獨自矜孤艶。誰憐殿衆芳。歲寒成隱逸。羞對俗人香。</text>
<title>自詠</title>,<text>簪組無眞分。山林有宿緣。肺傷停夜食。身倦愛朝眠。兀兀非中聖。冥冥似坐禪。窮村稀勝友。長對卷中賢。</text>
<title>李監司 澤。携酒見訪而去。因地主往。隨書此以謝。</title>,<text>南涯北極兩茫然。回首分携二十年。玉節煌煌巡郡邑。綈袍戀戀訪林泉。錦鱗香粳偏宜口。側釐螺丸合草玄。多荷使華珍重意。謝懷憑付二天傳。</text>
<title>嘆老</title>,<text>臨餐未免先愁硬。上齒雖存下齒空。逢人不覺重相問。左耳纔聰右耳聾。房裏擁爐知暖熱。窓前開卷嘆矇矓。少年遊與依然在。勝地時時入夢中。</text>
<title>嘆老 其二</title>,<text>勤把鋤耰只自憐。甁無儲粟橐無錢。小妻每勸加飧飯。稚婢常從罄簡編。燈盡一龕依壁坐。日高三丈擁衾眠。餘生念念隨泡幻。却喜胸中息萬緣。</text>
<title>至月晦日</title>,<text>長至昨朝過。嘉平明日臨。百年從漫浪。萬事付侵尋。袁酒只須醉。陶琴誰賞音。南窓梅信早。獨坐自長吟。</text>
<title>至月晦日 其二</title>,<text>歲序忽云暮。老懷尤不聊。光陰悲短景。霧雨暗連朝。留滯周南久。回瞻漢北遙。盤桓一丘地。霜鬢日蕭蕭。</text>
<title>落齒嘆</title>,<text>上齒下齒各十六。三十二齒白勝雪。嚼破榛栗若瓜潰。齧斷乾胾如刀切。上國糖霜日本麪。南烹北饌嘗應遍。四接皇華宣慰杯。屢預龍床進爵宴。一生飮食窮芳鮮。那知奄及耄期年。年年漸落先入土。使我對案心悽然。上完下缺吁可怪。完不補缺知何柰。啜糜餵粥送餘生。縱然呀豁寧復愧。人生再齕亦無多。何況猶存嘯與歌。容改語訛休悵望。逢場唯可飮無何。</text>
<title>辛酉迎祥</title>,<text>流光頭上劇跳丸。一盞屠蘇歲又殘。抖擻餘生煩熱惱。竹籬茅屋更求安。</text>
<title>立春</title>,<text>夜來春色滿人家。又見天涯換歲華。索寞不愁身漸老。曉庭還繞看梅花。</text>
<title>次權洪牧 應昌 韻</title>,<text>粲粲詞華錦不如。淸新句法右丞餘。白頭論舊情偏厚。黃耳傳音夢未虛。三復怳瞻千里面。一吟勝讀十年書。袁廬雪擁無人問。珍重分甘慰索居。</text>
<title>次權洪牧 應昌 韻 其二</title>,<text>休將力命問蒼天。人咲謀生拙計然。酬世舌應眞勝齒。行身方已不如圓。纔離萬疊風波地。永結三生水石緣。丹鼎鍊成終縹緲。任敎霜雪滿馮顚。</text>
<title>次權洪牧 應昌 韻 其三</title>,<text>山木輪囷爲不材。官銜常媿亞三台。簪纓脫去尋眞隱。杖屨優游作里魁。愁帚時招麴生掃。禍門寧向俗人開。蒼鷹撇捩凌霄去。燕雀紛紛浪自猜。</text>
<title>次權洪牧 應昌 韻 其四</title>,<text>人間岐路有千般。岑寂荊扉盡日關。石鼎茶翻魚蟹眼。竹爐香爇鷓鴣斑。年華未散頭邊雪。酒力猶凋鏡裏顏。莫謂身心無伎倆。此身閑處卽心閑。</text>
<title>次權洪牧 應昌 韻 其五</title>,<text>有約靑山不我違。白鬚林下好相依。心非形役知今是。壯逐年消過古稀。蝸角爭名嗟薄相。劍頭炊米有危機。平生擬伴玄眞子。細雨斜風坐石磯。</text>
<title>次權洪牧 應昌 韻 其六</title>,<text>塵世紛紛足百罹。嘆衰憂死却成悲。徒聞滄海揚塵日。未見蟠桃着子時。末路萍蓬元不定。浮生會合豈無期。床頭尙有書千卷。獨把遺經泳聖涯。</text>
<title>次權洪牧 應昌 韻 其七</title>,<text>鷗盟歲晩未應寒。還憶君家有二難。遠別每嗟成老醜。相逢安得展悲歡。歸來菊徑思元亮。寂寞山窓對懶殘。却喜洪陽纔隔水。時憑短札瀉心肝。</text>
<title>次權洪牧 應昌 韻 其八</title>,<text>舊交零落此身存。猶得棲棲返故園。甔石屢空還歲惡。林泉獨樂亦君恩。紅爐暖屋身方直。白日看書眼更昏。萬念成灰吹不起。冥然惟覺息心猿。</text>
<title>次權洪牧 應昌 韻 其九</title>,<text>昔奉綸音赴日邊。大同江館値交年。滿尊綠蟻杯心凸。十隊紅粧舞袖連。遼海征驂春竝策。烏蠻羈思醉相牽。憑君莫說當時事。離合升沈盡偶然。</text>
<title>次權洪牧 應昌 韻 其十</title>,<text>幾年留滯海南陬。斂跡都忘涉世憂。柴戶雀羅長掩晝。竹林禽語自成謳。我方種菜耕陽谷。君欲垂綸俯洛流。嶺樹湖雲從此隔。一天明月兩鄕愁。</text>
<title>鳥鳴有若祈死者。感而賦之。</title>,<text>鳥呼求死夜猶鳴。喚起幽人睡不成。毛羽摧殘鷹觜利。深林無處可逃生。</text>
<title>陰雨連旬</title>,<text>漠漠眼常暗。茫茫愁正長。有床皆漏雨。無地不生瘡。淋洒苔生榻。尖新筍過墻。幽居斷輪鞅。開卷靜焚香。</text>
<title>種竹</title>,<text>碧玉兩三叢。移栽細雨中。宿根纔入土。嫩葉已含風。正好開尊綠。應須障日紅。明年堪作杖。吟倚白頭翁。</text>
<title>奉次雙峯韻</title>,<text>簪組浮沈宦海名。林丘遊賞暮年情。每嗟顧後唯孤影。却喜瞻前有兩兄。短李招來圍博局。春娃醉罷咽歌箏。人生適意斯爲貴。紫綬金章未必榮。</text>
<title>奉次雙峯韻 其二</title>,<text>問柳尋花興未休。有時吟嘯上高樓。一邦魚鳥渾相識。九陌風埃不記愁。地僻免爲塵事惱。席虛延却可人留。羈縻絶域身空老。禹宂龍門負遠遊。</text>
<title>六月七日初度。見示韻。</title>,<text>白首長懷不逮悲。一生沈痛海無涯。丸成熊膽備嘗苦。趨過鯉庭叨學詩。草短春暉難再報。衣翻萊綵更何追。年年此日多傷感。記得尊前舞袖垂。</text>
<title>次雙峯韻</title>,<text>策策西風木葉摧。縱非緘口爲誰開。客求已疾朝丸藥。兒好煎茶夜撥灰。山鳥每依窓竹語。溪雲長入棘籬來。餘生便是婆娑地。不向繁雄首重回。</text>
<title>次雙峯韻 其二</title>,<text>自算浮生漸向摧。百年蹤跡怳形開。莫嗟叔夜無仙骨。要看昆明有劫灰。劍佩縱違趨象魏。安閑猶足遺雲來。神遊八極身匏繫。却憶佯狂老萬回。</text>
<title>次秋夕偶吟韻</title>,<text>中秋蟾彩十分明。萬里無雲河漢淸。互答悲歌韓子句。羈遊汾浦樂天觥。小園叢竹翻驚鵲。遠寺晨鍾聽吼鯨。獨倚南窓終不寐。幽懷脈脈向誰傾。</text>
<title>次秋夕偶吟韻 其二</title>,<text>百年人事看從頭。高臥山中春復秋。松菊已成元亮徑。蓴鱸寧羨季鷹舟。有身莫說斯爲患。無事由來却勝侯。竹裏屢傳黃耳信。珍投深愧木瓜酬。</text>
<title>次王宮塔下韻</title>,<text>崎嶇荒壟路高低。馬首靑山面面齊。捕蟹泝沿蓬罶遍。守禾前後竹棚棲。臨風好聽歌頻唱。發興寧嫌酒未携。後會更期何處是。却從山北到溪西。</text>
<title>板橋溪邊韻</title>,<text>草沒苔蹊水壞橋。幽期初不爲人邀。飯炊玉粒香堪飽。膾斫銀刀味轉饒。散慢合敎山有素。疏狂自與世殊調。悠悠萬事嘗應遍。不獨官爲合口椒。</text>
<title>用重陽前三日韻</title>,<text>節序回環秋復春。南山依舊事皆新。縱遇芳辰時選勝。愧無詩筆已如神。巾裳不變昂藏態。天地能容潦倒身。寄語傍人休咲怪。匣中猶有少年眞。</text>
<title>用重陽前三日韻 其二</title>,<text>少喜功名歲九遷。退歸耕釣老堪憐。涼生北牖當風臥。暖入南楹背日眠。樹影漸疏搖落候。雁聲高叫泬寥天。靜觀物理唯孤咲。得失榮枯摠眼前。</text>
<title>用重陽前三日韻 其三</title>,<text>節臨吹帽憶長房。憀慄山川滿目傷。百世浮休飛鳥過。一年光景隙駒忙。黃花泛酒寧辭醉。白髮緣愁不禁長。明朝却欲追餘賞。斗酒聊謀老孟光。</text>
<title>用重陽前三日韻 其四</title>,<text>宿雲飛盡露靑空。俯視平臨地欲窮。木葉蕭騷霜落後。老懷披拂笛聲中。酒邊已覺無堅壘。風裏何曾有定蓬。出處蓋棺應始了。古人陳跡愧相同。</text>
<title>題朴承旨 啓賢 滿浦送別詩帖</title>,<text>謝章韓鉞慶遭逢。頗牧從來在九重。一范固知驚賊膽。六韜何用盛軍容。才華自致風雲會。霄漢偏承雨露濃。父子大名方擅世。明廷接武藹夔龍。</text>
<title>用擁翠堂韻</title>,<text>樹底穿池賸畝方。淸陰寒影共黃堂。破荒幻出蓬壺界。具眼應緣太守良。芳圃雨餘花竹膩。綺窓風約咲談涼。神屠妙割閑鈴索。蠟炬賓筵夜政長。</text>
<title>用擁翠堂韻 其二</title>,<text>斤斧收聲不及民。咄嗟輪奐却疑神。翻風翠幄宜圍座。蓋鏡紅雲欲動人。斗印齊趨南郡日。萱芽芳茂北堂春。洛濱侍從看尤盛。擁路笙歌繡幰新。</text>
<title>僧希印來住上院寺。今將往京監禪試。用其軸詩韻以贈別。</title>,<text>紅樹路千里。白雲山萬重。忍飢擎一鉢。信脚策孤筇。草露濕芒屨。上方尋暮鍾。西風轉蕭瑟。幾日返行蹤。</text>
<title>詠懷。用擁翠堂韻。示叔平大尹。</title>,<text>獨抱瑤琴天一方。幾回明月滿虛堂。醉中却咲逃禪晉。物外徒思辟穀良。兜率海山俱寂寞。雲床石室謾荒涼。千林瘦盡黃花晩。目斷霜空感嘆長。</text>
<title>詠懷。用擁翠堂韻。示叔平大尹。 其二</title>,<text>三朝版籍有遺民。却掃焚香學養神。轉眼光陰眞過隙。忘懷魚鳥自親人。綸竿罷釣孤舟月。紺殿難尋萬壑春。賴有休文頻問訊。交情誰道白頭新。</text>
<title>詠懷。用擁翠堂韻。示叔平大尹。 其三</title>,<text>藝苑翺翔蹈大方。長身七尺見堂堂。詞華早已追開府。筆法還應逼遂良。五馬門前集冠蓋。三行席上奏伊涼。晴窓睡覺披瓊什。讀罷敷腴味更長。</text>
<title>詠懷。用擁翠堂韻。示叔平大尹。 其四</title>,<text>高軒屢訪葛天民。況復詩才捷若神。不獨深情能起我。也知綺語動驚人。女膚敢比桃花色。淺量難辭竹葉春。獨倚南楹望行色。雨餘皁蓋逐風新。</text>
<title>詠懷。用擁翠堂韻。示叔平大尹。 其五</title>,<text>老狂於世轉迷方。琴劍隨緣臥草堂。袁酒無何嗟潦倒。庖刀便劇見循良。珠看薏苡終讒援。酒作葡萄解博涼。萬事到頭難自了。鳧應非短鶴非長。</text>
<title>詠懷。用擁翠堂韻。示叔平大尹。 其六</title>,<text>丘壑婆娑佚老民。林泉佳勝筆傳神。匣中劍吼思雷煥。肘後傳方慕越人。咲我一生餘白首。羨君雙鬢尙靑春。東陽自昔多文藻。寫盡瓊瑰滿目新。</text>
<title>詠懷。用擁翠堂韻。示叔平大尹。 其七</title>,<text>不見豨膏可運方。那將樗櫟拄明堂。友仁尙有人如玉。執策誰言馬不良。食粟萬鍾非爲飽。披裘五月亦生涼。龍門禹宂遊蹤遍。獨憶平生馬子長。</text>
<title>詠懷。用擁翠堂韻。示叔平大尹。 其八</title>,<text>絃歌百里活疲民。衮職終期補聖神。元亮本無諧俗韻。臣卿眞覺有情人。白頭未試囊中祕。靑眼聊憑若下春。屢把鉛刀齒匕首。詩筒驚見庾淸新。</text>
<title>又代人次韻</title>,<text>綠樹重重蔭四方。倏看燕雀賀新堂。胸襟自有般輸巧。締搆聊煩匠石良。南牖雪朝堪炙手。北窓畏日剩含涼。賓朋簪盍庭無訟。醉盡瑤尊舞袖長。</text>
<title>又代人次韻 其二</title>,<text>平反慈愛惠斯民。赤白探丸未足神。翰墨偶收脩鳳手。絃歌試作割鷄人。簾櫳隱隱鸎啼曉。箏笛嘈嘈鳥哢春。獨有長卿方臥病。未聞張老頌聲新。</text>
<title>憶彥之</title>,<text>吾友堂堂李彥之。其人骯髒志雄奇。讜言竟被群邪嫉。大廈安能一木支。悵望煙霞埋舊宅。謾憑魂夢詠新詩。琴亡秪爲知音絶。白首長懷踽踽悲。</text>
<title>憶獻之 與獻之生同歲。進士及第皆同榜。年近八旬。暮年閑退又同。故云五同。</title>,<text>江夏無雙黃獻之。五同交誼自多奇。高才出類還爲累。積謗如山竟未支。雪裏披裘馳獵騎。溪邊掃石寫淸詩。年垂八秩猶聞健。病不開門我獨悲。</text>
<title>贈朴監司 忠元</title>,<text>候迎華使鴨江頭。往事微茫歲幾周。雨散雲飛君我在。山長水遠夢魂稠。翟門謾署三交說。范轡能容一餉留。却是閑忙不同路。明朝回首轉悠悠。</text>
<title>夜吟</title>,<text>歸去來兮兩紀強。手栽松竹已成行。門無輪鞅交遊盡。案有詩書日月長。靜裏縱饒閑氣味。鏡中寧見舊容光。霜華永夜穿疏箔。紙被稜稜臥土床。</text>
<title>完尹沈公 銓 載小妓而來。示以一絶。走次。</title>,<text>把玩花枝須少日。韶華一去可重來。挑燈朗詠風流句。深嘆梁園賦客才。</text>
<title>咸悅縣監許 時 魁鄕試。竟得末第。故戲作頭尾語贈之。</title>,<text>先頭後尾君休嘆。頭尾扶搖運一身。頭已入雲還掉尾。便看騰躍上天津。</text>
<title>冬至夜雪</title>,<text>冬至子之半。雪花盈尺深。津津回物意。浩浩見天心。關閉爲禁旅。陽生初破陰。窮愁添一線。挏馬正堪斟。</text>
<title>夜坐不寐</title>,<text>磊落平生志。悲吟此夜情。眼花看更黑。頭雪掃還生。歲律崢嶸暮。韶華荏苒經。鷄鳴不能寢。堅坐到天明。</text>
<title>次快心南溪船亭韻</title>,<text>隼旟遊賞颺央央。倚櫂催呼窈窕娘。細浪淨涵晴日影。斷崖斜映綺霞光。竹枝歌罷閑情洽。款乃聲高野趣長。憶向習池頻醉倒。兒童拍手使君狂。</text>
<title>次快心南溪船亭韻 其二</title>,<text>移席沿洄夜向央。紅裙翠袖舞吳娘。潛魚出聽纖歌闋。宿鳥還依畫蠟光。煙樹萬家珠箔捲。平沙一面火城長。倒冠落佩號呶客。半是醒狂半醉狂。</text>
<title>次縶維亭韻</title>,<text>銅魚分鼎火維鄕。挏馬交醮綵舞觴。老老餘懽及嘉客。亭名留與口碑香。</text>
<title>壬戌正月三日夜。大雪。又雨。</title>,<text>黃昏風急散飛霙。變作浪浪雨徹明。屛障重重圍土塌。安眠猶念旅人情。</text>
<title>入新正來。無日不雨雪。</title>,<text>元日到上元。天陰雨雪繁。低摧松偃嶺。淅瀝竹欹園。庭草無生意。溪流失故源。寒威綿欲折。唯愛土床溫。</text>
<title>寄朴監司 忠元</title>,<text>節序頻相代。歡華摠是虛。又看新歲至。漸覺故人疏。寂寞揚雄宅。雍容駟馬車。相望不相見。猶阻數行書。</text>
<title>得仁王洞老權遇鸞寄詩。走筆答之。</title>,<text>疏慵偶脫風波地。放意林園二十年。棋伴酒徒君獨在。飄然眞是地行仙。</text>
<title>得仁王洞老權遇鸞寄詩。走筆答之。 其二</title>,<text>老去世緣俱土梗。仁王泉石獨難忘。當日故人零落盡。夢中時復對君傷。</text>
<title>得仁王洞老權遇鸞寄詩。走筆答之。 其三</title>,<text>我居南土君京輦。千里相思杳莫攀。黃耳忽傳瓊玉什。氷輪奚翅照淸顏。</text>
<title>次雙峯韻</title>,<text>湖海相望幾故人。白頭高臥舊山春。三家來往常連被。一別東西忽隔旬。過去光陰同掣電。崎嶇世味備嘗辛。浮休底用忘憂物。頭上空餘一葛巾。</text>
<title>次雙峯韻 其二</title>,<text>萬事悠悠一夢成。掩書孤坐午窓明。跡非肥遯曾無悶。心委窮通也不驚。欲去每愁泥路滑。相望只隔野川橫。春來却阻荊花會。怊悵東君亦世情。</text>
<title>喜還堂用韻 權同知應挺放還作堂</title>,<text>曠蕩恩深返故鄕。林泉佳處闢華堂。邀賓盈座酒盈瓮。種竹滿園松滿岡。五馬雙旌新寵命。釣磯詩社舊風光。自嗟湖嶺猶重阻。悵望停雲幾夕陽。</text>
<title>喜還堂用韻 權同知應挺放還作堂 其二</title>,<text>山下淸溪溪上亭。一丘間許野人耕。異鄕景物情多感。故國風煙眼却明。金鼓自知非鳥性。朝簪寧肯負鷗盟。回思二十年前事。雲樹茫茫便隔生。</text>
<title>畫牛</title>,<text>雨收平野草芊芊。牧罷歸來落日邊。不管前溪水深淺。橫眠牛背穩於船。</text>
<title>畫牛 其二</title>,<text>蘆管吹殘日欲斜。亂山深處却還家。終朝飽喫溪邊草。自向長橋緩緩過。</text>
<title>畫鷹</title>,<text>浪激危磯百丈高。重溟依倚氣增豪。塞鴻叫斷雲邊月。獨遡西風刷羽毛。</text>
<title>畫鷹 其二</title>,<text>霧捲煙消萬里秋。碧天無際水悠悠。眼中自覺無凡鳥。擬看鵾鵬出浪頭。</text>
<title>邇兒得草亭之基于竹林西麓</title>,<text>新開竹逕占幽居。茆屋三間興有餘。蒲扇葛裘高角帽。此身莫是畫圖如。</text>
<title>邇兒得草亭之基于竹林西麓 其二</title>,<text>不論城市與山林。卜築先須傍竹陰。好是餘生游息地。世間無事更關心。</text>
<title>哭李同知 夢弼</title>,<text>昔年進賀天庭日。權李兩君從我行。長路聯鑣愁馬倦。旅窓燒燭課詩成。悠悠聚散萍難定。浩浩風波夢亦驚。日夜望持南道節。忽聞哀訃不勝情。</text>
<title>三月晦日</title>,<text>九十春光一瞥過。滿城濃綠翳殘花。流年冉冉歸何處。悵望前山日又斜。</text>
<title>有山僧持前守李 仁賢 贈詩卷。次韻。</title>,<text>恨違對榻千山裏。憶荷分甘六載間。忽有野僧携卷至。一篇珠玉百廻看。</text>
<title>逢姪過亡妻之禫。邀吾三老。設酌于礪山家松亭。帶夕而返。宿炭谷精舍。用壁上韻。</title>,<text>衰疾經年有此行。布衫烏帽竹輿輕。松花黃暗洞門邃。柳影綠搖溪澗淸。駟馬羸驂來往路。紅顏白髮古今情。百年俯仰成陳跡。萬事悠悠一夢成。</text>
<title>有僧稱爲禪科。書長律示我。以求詩軸。卽走筆步韻以贈。</title>,<text>三千界內一身微。早脫塵緣食蕨薇。行處溪山觀物變。到時閭井嘆人非。雲深蘿徑穿芒屩。雨霽松梢掛衲衣。我亦休官成小隱。山禽猶喚不如歸。</text>
<title>遊斗堤川上 回文</title>,<text>沙鋪岸上水悠悠。暖日風淸盡興遊。家遠生煙炊處處。多陰綠樹竹邊樓。</text>
<title>瀟湘八景</title>,<text>隱隱一聲鍾。招提在何處。蹇驢苔逕深。暮入煙蘿去。</text>
<title>瀟湘八景 其二</title>,<text>玉露浩如瀉。金波晴浸湖。琉璃一千頃。孤艇泛虛無。</text>
<title>瀟湘八景 其三</title>,<text>五五復三三。編蒲風自擧。波平一片遲。莫是江東去。</text>
<title>瀟湘八景 其四</title>,<text>漠漠一天秋。涔涔滿江雨。船窓夜不眠。漁火耿沙戶。</text>
<title>瀟湘八景 其五</title>,<text>蘆間三兩家。返照紅將斂。漁人及未昏。撒網歸茅店。</text>
<title>瀟湘八景 其六</title>,<text>沙明宿雁群。落日轉紛紛。萬里孤舟客。哀音月下聞。</text>
<title>瀟湘八景 其七</title>,<text>風急飛如舞。江空落不知。水寒魚不食。回棹日斜時。</text>
<title>瀟湘八景 其八</title>,<text>山郭樹層層。煙嵐搭晴素。樓臺滅沒間。谷風吹不掃。</text>
<title>收麥</title>,<text>黃雲收野雨初晴。處處人家打麥聲。從此舂歌相應起。老夫偏動食新情。</text>
<title>贈棄庵 李景憲。宗室支子也。以棄自號。</title>,<text>擬著潛夫論。肯嗟生事微。獨收人所棄。從與世相遺。丘壑不違志。風塵甘息機。天遊室生白。終夕掩柴扉。</text>
<title>雨後觀所栽花木</title>,<text>數株花木手親栽。春後長遭霧雨埋。嫩蕊已抽三四寸。明年應好滿枝開。</text>
<title>贈禪宗僧脩正</title>,<text>剝啄求詩寂寞濱。第簷相對兩閑人。留連細說山中事。如見渠師面目眞。</text>
<title>六月六日仲氏初度有詩。次韻。</title>,<text>歲歲逢生設壽筵。爭如今日慶懽全。花開荊樹追田氏。草合平池愧惠連。戲綵弄雛嗟已矣。大衾長枕可終焉。從茲永結鷄豚社。杖屨相過共淡然。</text>
<title>地仙樓 完山尹沈叔平。旣作擁翠堂。又搆樓三間於其側。高明爽塏。非煙火食所宜居。取地仙名之。而徵詩於余。余方病臥。書此答意。</title>,<text>使君元是地行仙。合住瓊樓五百年。靑鳥傳音風灑灑。紫雲度曲月娟娟。鼎中龍虎看成煉。海上松喬咲拍肩。鳧舃明朝飛絳闕。回瞻句漏但雲煙。</text>
<title>題金吾郞官契軸</title>,<text>聖世彬彬俊彥多。金吾郞寀選又加。片言牘背推良折。對立床頭運筆花。暇日每携韓酒話。餘閑時向白蓮哦。翺翔不待吹噓力。滿後靑雲鬢未華。</text>
<title>咸兄往道泉寺針灸。以詩見寄。且云吾兄弟四人。讀書于是寺。今六十二歲。而大諫兄下世。故感而次韻。</title>,<text>往事回頭六十秋。功名而我足封留。乾坤俯仰唯三老。湖海風流謾一丘。禪定苾蒭聊共話。機忘魚鳥與同遊。百年汩沒浮休裏。濯足還思萬里流。</text>
<title>八月十六日。與兩兄遊參奉家西川邊。巡姪以病不赴。示以詩。次韻。</title>,<text>八月旣望壬戌秋。偶陪二兄臨淸流。靑嶂逶迤自列障。黃雲掩靄還盈疇。百代幾人賡絶唱。一年今日繼前遊。飄然獨立蒼茫外。如御泠風興未休。</text>
<title>次雙峯韻</title>,<text>人間底處可伸眉。釣石鷗盟獨爾思。蠟屐尋山追阮子。從師學圃咲樊遲。曾叨粉署靑錢選。屢預天廚白玉巵。九萬里程今稅駕。茅簷唯愛負暄時。</text>
<title>次雙峯韻 其二</title>,<text>兄才堪嘆亦堪誇。淸切曾經夢筆花。萬丈焰光眞爇漢。多生綺語自成家。椿齡高邁人皆仰。姜被交懽世孰加。獨有穎濱多病久。欲將齊物問南華。</text>
<title>喚鶴堂。爲曹上舍 汝諶 賦。</title>,<text>喚鶴堂深宿白雲。九皐淸唳離塵氛。松花細細窓前落。瑤草茸茸澗底芬。世故更無來敗意。可人時與細論文。石川佳句題應遍。不覺沈吟到夕曛。</text>
<title>贈醫僧景徽 徽也少有疾病。學醫術於朴兵使英。尤精針灸。人有病眼者。割去弩肉及去翳如神。</title>,<text>鍼頭如毫芒。氣出如車軸。古人有斯語。今日尤信伏。余嘗患脚氣。偏腫在左膝。遍問諸名醫。皆云風濕毒。或云浸鹽湯。或云服注藥。師來鍼數宂。渙若春氷釋。曾末浹三旬。消散平如削。又能去眼翳。鉤鍼割膜肉。久患雀目人。快視同明燭。術業妙入神。前身訝扁鵲。今晨來告別。杖錫還靈國。倘能重訪否。書此題詩軸。</text>
<title>次雙峯韻</title>,<text>骯髒難容衆目憐。經營身計竟無氈。袁安履雪尙存指。許邁有妻還獨眠。壯志終羞作牛後。虛聲長愧在王前。尙餘林下風流在。妙曲時從聽李娟。</text>
<title>次雙峯韻 其二</title>,<text>眼花書字正難楷。思濕聯詩亦未佳。掃地燒香聊自逸。上樓看雪與誰偕。早叨榮寵宜知足。不待推擠始乞骸。除却晴窓對黃卷。此生何處寫幽懷。</text>
<title>題畫屛</title>,<text>踏遍綠楊枝。爲誰終日噪。韶光冉冉歸。又入前林暮。</text>
<title>題畫屛 其二</title>,<text>三湘棲息好。不爲稻粱謀。地暖無風雪。蘆花細雨秋。</text>
<title>題畫屛 其三</title>,<text>雙飛復雙浴。水宿何曾孤。眞成佳會合。相倚傍殘蘆。</text>
<title>題畫屛 其四</title>,<text>長身古君子。獨立整衣縞。警露一聲高。晴空月正午。</text>
<title>題畫屛 其五</title>,<text>細草綠芊綿。平郊盡日眠。不緣耕地力。那得被人牽。</text>
<title>題畫屛 其六</title>,<text>斜陽柳陰下。喫盡溪邊草。前頭水正深。浮鼻尋歸路。</text>
<title>題畫屛 其七</title>,<text>溪風颺頂絲。背出寒塘水。誰知一片心。却在魚蝦裏。</text>
<title>題畫屛 其八</title>,<text>毛羽養初成。風枝不驚墮。返哺爾猶能。相依任啞啞。</text>
<title>書香山僧詩軸</title>,<text>少年遊遍妙香山。往事回頭四十秋。今日逢渠談上院。如臨絶壑聽潺湲。</text>
<title>感新燕</title>,<text>去歲巢成今歲飛。畫堂依舊主人非。浮生眞似東流水。一去悠悠更不歸。</text>
<title>感新燕 其二</title>,<text>雙棲雙語復雙飛。豈識人間事事非。獨立風前增感慨。年年安得爾同歸。</text>
<title>寄遂</title>,<text>殘紅落盡綠陰成。深鎖春光一院淸。黃卷聖賢終日對。好風時送讀書聲。</text>
<title>答李進士黃鶴臺韻</title>,<text>寺古僧殘只舊臺。奇巖矗矗水縈廻。靑螺寶髻長相對。綠樹重陰有幾堆。淨榻披書眞自得。柴門無客不曾開。公餘我欲尋奇勝。杖屨煩君試一陪。</text>
<title>答李進士黃鶴臺韻 其二</title>,<text>平生懷抱向誰開。暇日登高亦快哉。蘿水依依循砌轉。山雲細細入簷來。吟殘夜雨千光寺。醉倚秋風萬景臺。往事回頭便陳跡。遊觀分付少年才。</text>
<title>題南原丑川亭。次府使兄韻。</title>,<text>幾度經過地。重臨感愴多。至今山似畫。依舊水如羅。世事雖無盡。吾生亦有涯。白雲橫栗嶺。南望淚傾河。</text>
<title>題南原丑川亭。次府使兄韻。 其二</title>,<text>寧親路出帶方城。綵服翩翩一字行。往事杳如春夢斷。浮榮眞似電光明。溪山衮衮呈新態。歌管嘈嘈按舊聲。酌盡深尊休惜醉。轉頭今古若爲情。</text>
<title>留帶方。戲次人韻。</title>,<text>簾幙重重鎖土床。不知窓外已朝陽。衰遲減却金釵興。難把風情落帶方。</text>
<title>留帶方。戲次人韻。 其二</title>,<text>十分醽醁灎深巵。正是令原邂逅時。情極又成容易散。明朝雲樹攪離思。</text>
<title>留帶方。戲次人韻。 其三</title>,<text>咄咄幽懷坐畫灰。開軒不見可人來。世間憂患空催老。萬事無如酒一杯。</text>
<title>次使相韻。送別全都事 舜仁 還京。</title>,<text>東曹郞署向來淸。芳歲高名取次成。飛馹莫愁關路遠。綈袍猶記故人情。五更歸夢千山隔。一曲離歌百感生。落日酒醒頻悵望。白雲西北是王京。</text>
<title>次使相韻。送別全都事 舜仁 還京。 其二</title>,<text>碧樹森森暑氣淸。高樓佳會偶然成。平生浪說歸田興。末路難堪送客情。萬事驚心看逝水。百年如寄咲浮生。天涯潘鬢千莖雪。半是悲秋半憶京。</text>
<title>次使相韻。送別全都事 舜仁 還京。 其三</title>,<text>莫道離魂倍黯然。消懷還有酒如泉。水搖人影迷朱檻。雲曳歌聲度碧天。自愧此心非昨日。極知行樂貴當年。明朝別後遙相憶。月寄淸詩累百篇。</text>
<title>次使相韻。送別全都事 舜仁 還京。 其四</title>,<text>怪底棲遲皓首郞。一生渾未識行藏。如君才調寧論屈。作別襟懷只自傷。萬里雲霄翩勁翮。千官環佩共周行。殘城落日空延佇。長憶金爐共御香。</text>
<title>種梅</title>,<text>爲訪閑人乞一枝。手栽庭畔雪消時。暗香疏影多情況。記得西湖處士詩。</text>
<title>過栗里。和兒子韻。</title>,<text>不管門前五柳春。淸風高臥北窓人。無絃旣得琴中趣。漉酒何須用葛巾。</text>
<title>送李監司 芄 之關東</title>,<text>吾君天下士。楓岳海東奇。玉節經行處。淸篇賦詠時。名隨山共大。人與境相宜。老我空回首。臨風有所思。</text>
<title>題咸平東軒</title>,<text>四牡長途遞勝觀。此身何處占淸閑。風煙信美非吾土。筍蕨初甜憶故山。須把羈愁澆若下。不堪年矢走黃間。墻頭躑躅紅如火。折得繁枝一解顏。</text>
<title>題井邑東軒</title>,<text>誰把流逋手撫摩。自慙持節再經過。客邊不覺靑春盡。鏡裏生憎白髮多。遊騎長途迷細草。羽觴何處泛淸波。佳辰鼎鼎今如許。回首家山路未賖。</text>
<title>送全都事 舜仁</title>,<text>忽患河魚疾。還傷祖席分。老懷元耿耿。離恨轉紛紛。落日詩難就。秋風酒未醺。天涯回白首。幾度賦停雲。</text>
<title>題法聖浦新樓</title>,<text>樓壓危譙勢轉孤。九峯巉絶自成圖。潮通海口閑來往。雲起孱顏乍有無。白粲歲漕三百艦。靑帘日賣十千壺。居人只慣昇平樂。愼重邊籌保不虞。</text>
<title>贈姜子悅</title>,<text>撒綱魚跳玉。掀蓬月浴秋。不將時俯仰。滄海一孤舟。</text>
<title>洪州月山</title>,<text>坤維萬古擢煙鬟。雄鎭州居號月山。雲出上頭飛雨落。磬殘蕭寺老僧閑。却怜病守無多暇。遙對危岑未一攀。今日看渠登覽作。怳然携我陟孱顏。</text>
<title>贈印文師</title>,<text>松杉如畫嶺雲低。紅葉繽紛沒草鞋。尋了眞源山亦盡。到頭心地不曾迷。</text>
<title>謝适姪割蜂房遠寄</title>,<text>多君爲割崖蜂蜜。遠寄休堂病肺翁。手酌淸泉和㵸飮。定知雲液未全功。</text>
<title>謝适姪割蜂房遠寄 其二</title>,<text>透却禪窓有至談。採花成蜜爲誰甜。憐渠用盡辛勤力。嬴得先生一口饞。</text>
<title>九九日次韻</title>,<text>九九歡悰非盛年。白頭聊醉菊花前。惟餘落帽風流在。坐到氷輪輾碧天。</text>
<title>題宣傳官契軸</title>,<text>寵甚雲臺少十人。西廂地禁不生塵。每依龍尾宣傳急。分立螭頭接武親。少日風流弓劍壯。暮年懷抱畫圖新。江亭紅葉秋應晩。高管繁絃酒屢巡。</text>
<title>題地曹郞官軸</title>,<text>僚寀多名輩。英材足起予。風流杯酒裏。文簿咲談餘。利器根盤別。全牛刃觸虛。白頭猶坐嘯。慙愧老尙書。</text>
<title>題入門官軸 武科</title>,<text>朝家重科選。天網萃郡英。白戰龍猶怒。黃間虎更爭。桓桓弓馬健。一一揀綸平。試罷門官靜。丹靑寫姓名。</text>
<title>題宣傳官軸</title>,<text>堂堂冠劍侍楓宸。每荷宣傳寵命新。一代英豪龍虎共。百年懷抱咲談親。風傳畫角江天暮。春滿淸尊麗日辰。蓬梗他時倍相憶。白頭長對卷中人。</text>
<title>題部將契軸</title>,<text>劍拂霜花匣裏鳴。只應身世際昇平。辟人斗覺囂譁息。巡夜長敎禁籞淸。五衛健兒爭聽命。八方軍簿摠知名。白沙碧柳江頭路。躍馬還爲選勝行。</text>
<title>題松都武科試官契圖</title>,<text>國破臺仍在。秋深葉欲飛。山川迎玉輦。父老望天威。展禮脩陵寢。收才闢試圍。應須傳盛事。合作畫圖歸。</text>
<title>題漢城府郞官契軸</title>,<text>官位兼三輔。郞僚簡衆材。蟲鳴囂訟鬧。山積簿書堆。剖決誰能手。平反要鑑裁。江皐風日麗。公退且銜杯。</text>
<title>題司宰監契軸</title>,<text>托契元非假。論交已去皮。江山供勝賞。杯酒話心期。金石山焦見。松筠歲暮知。丹靑留一幅。名字與長垂。</text>
<title>送尹監司 豐亨 赴江原</title>,<text>旌節煌煌出鳳城。路人爭識繡衣榮。莫嗟鵷鷺班相阻。却喜豺狼膽已驚。嶺徼上時看日出。馬蹄行處踏沙鳴。久知楓岳名天下。帶得煙霞句更淸。</text>
<title>題泰安東軒</title>,<text>地勢西馳此極邊。鯨波三面浩粘天。夜風吹送鮫人淚。曉月平分蜒戶煙。江燕尋巢來又去。嶺雲含雨斷還連。浮生餘幾長蓬梗。戀闕思親獨惘然。</text>
<title>題扶安東軒</title>,<text>竹馬回思卅載奇。馮顚今見雪華欹。山川歷歷曾遊處。村巷般般舊日基。百里地連滄海闊。千尋樓入暮雲危。客懷寥落渾無賴。閉戶愁聞屋溜垂。</text>
<title>午睡寄淸臞子</title>,<text>山雨鳴松榻。茶煙繞竹爐。愛閑成午睡。幽夢到江湖。</text>
<title>題驄馬契圖</title>,<text>面帶霜威摠偉人。淸晨珂馬踏香塵。東西拱立班行肅。倉庾分臺簿計親。對揖巖廊知禮抗。齊歌舊曲見情眞。殊恩到底陞官秩。不比尋常具位臣。</text>
<title>題衛將契會圖</title>,<text>不論南北與東西。御筆親題儤直同。夜領貔貅巡禁苑。曉先鵷鷺侍重瞳。淸時得意雲霄裏。末路論交氣槩中。一幅丹靑名姓在。他年回首嘆飄蓬。</text>
<title>題五部參奉契軸</title>,<text>身値千齡運。恩霑一命官。衣冠趨闕下。環佩立朝端。豈害灰塵棄。要令里社安。靑春行樂地。留取畫圖看。</text>
<title>書日記冊後 辛丑壬寅癸卯合三年爲一冊</title>,<text>三年日曆多成卷。憂患重重吉事無。但願時淸身亦健。杜門高臥誦唐虞。</text>
<title>書日記冊後 辛丑壬寅癸卯合三年爲一冊 其二</title>,<text>百鍊難成繞指柔。暮年行樂只林丘。流年冉冉春將及。又聽枝頭百舌啾。</text>
<title>書日記冊後 辛丑壬寅癸卯合三年爲一冊 其三</title>,<text>花開花落逐年新。秪恐花枝漸不春。醉裏豈知醒者咲。醒來還怕醉中嗔。</text>
<title>尹領相 仁鏡 挽</title>,<text>三朝元老國蓍龜。勳業終看勒鼎彝。天拆台星人莫贖。風摧玉樹世同悲。常思一字鳴珂日。不見長身絶席時。湖海幾揮懷舊淚。八哀重和少陵詩。</text>
<title>蔡監司 世傑 母挽</title>,<text>翦髻慈儀著。齊眉婦道完。未宜躬井臼。應是托芝蘭。養極須三釜。榮生有二難。那知九原淚。忽殺老萊歡。</text>
<title>蔡監司 世傑 母挽 其二</title>,<text>隔幔風流遠。升堂舊事違。尊榮人共羨。具慶世應稀。曉雨丹旌暗。薰風畫翣飛。張林碑突兀。行路涕交揮。</text>
<title>尹監司 殷弼 挽</title>,<text>黃甲科名聳縉紳。銀臺玉署掌絲綸。平看脚底靑雲闊。未信人間白髮新。悃愊無華聊世態。交遊莫逆見情眞。從今不復追歡咲。寂寞空山宰樹春。</text>
<title>黃正 恬 父挽</title>,<text>甲子同蓮榜。過從三十秋。官高吾不分。理達子無憂。燕寢香消歇。霜臺事已悠。百年俱是夢。彈指看浮休。</text>
<title>尹留守 倬 挽</title>,<text>天津一字共鳴珂。賸馥殘膏見丐多。心絶岸涯追古雅。學傳洙泗接餘波。虞庠已見鳶魚化。開府欣聞召杜歌。祖道未由陪執紼。白頭西望意如何。</text>
<title>安判書 潤德 挽</title>,<text>三朝遺老國蓍龜。晩節名途又受知。位不滿能人共嘆。善猶食報我何悲。剩陪亹亹淸談麈。忽隔堂堂玉立姿。回首關西舊遊處。只應陳跡夢追隨。</text>
<title>崔參判 世節 挽</title>,<text>屹立鵷班突兀然。愧將糠粃在君前。談兵玉帳詩書將。搦管金閨李杜篇。共道才堪明世用。豈知運値白鷄年。傾朝祖送東門道。丹旐翩翩拂曉天。</text>
<title>李參判 壽童 挽</title>,<text>七尺堂堂兩鬢新。翺翔雲路不逡巡。三灘詩筆應無適。一代風流更有人。少日交遊多宿草。暮年懷抱倍傷神。今朝忍淚題君挽。把酒論文跡已陳。</text>
<title>蔡判書 紹權 母挽</title>,<text>鬱鬱槐陰欲滿庭。百年積德藹家聲。男官高至六卿貴。女爵多封一品榮。八袟已應登上壽。三牲還復享餘生。蒼茫栗谷松楸杳。范式他年只愴情。</text>
<title>黃判書 士祐 挽</title>,<text>暮年桑梓故難忘。恩許焚香帶寵光。見說先聲騰煥赫。俄聞哀報出倉皇。士林共抱云亡嘆。聖主方懷不整傷。銓省巖廊俱寂寞。只應靑史姓名芳。</text>
<title>尹吏判 仁鏡 妻挽</title>,<text>擇配如今長六卿。夫人錫號又加貞。眉齊敬勝專中饋。耳順年尊少一齡。幹蠱有人眞骨肉。送終無憾極哀榮。春風悽斷揚州路。薤露聲和霧雨冥。</text>
<title>李大司成 希輔 妻挽</title>,<text>脫去繁華習。來嬪德業門。便應親井臼。終欲襲蘭蓀。安分心無累。如賓敬自尊。神傷那可已。風幔掩黃昏。</text>
<title>宋留守 㻩 母挽</title>,<text>絳帳淸風遠。秤鎚古義存。鼎牲頤厚養。萊綵報深恩。積慶仍前世。遺榮裕後昆。可憐千字誄。長照果川村。</text>
<title>尹判書 世豪 挽</title>,<text>早蘊匡時略。深懷濟物情。幾年紆印綬。徐步到公卿。七袟非云壽。三牲未足榮。唯須汗靑上。不朽是芳名。</text>
<title>金右相 克成 挽</title>,<text>襟度恢恢道與謀。安危常共九重憂。鼎彝勳業三台上。科甲才名兩狀頭。一代山川收爽氣。百年人物想風流。從今寂寞西州路。不爲蒼生且暫留。</text>
<title>潘判書 碩枰 挽</title>,<text>文武全才秀士林。暮年憂國鬢霜侵。宮袍幾染爐煙裊。鐵馬曾經塞雪深。七袟纔登非壽骨。六卿親擢是宸心。西風淚洒山陽笛。落月空梁有夢尋。</text>
<title>李別坐挽</title>,<text>夙昔江湖興。平生魚鳥親。拋官彭澤令。嗜酒謫仙人。吟苦翻成癖。家貧且任眞。庭除森玉樹。文度錦袍新。</text>
<title>黃進士 應琛 挽</title>,<text>無雙江夏說黃童。野鶴昂藏有父風。種德源源宜食報。賜封行賁九泉中。</text>
<title>黃進士 應琛 挽 其二</title>,<text>茅亭昔日賞秋光。飣餖盤孟柿栗香。歲月幾何人事換。白頭無處更逢場。</text>
<title>黃進士 應琛 挽 其三</title>,<text>接晤辭歸只隔晨。訃音初報訝非眞。持鼇把酒無人共。空對黃花一愴神。</text>
<title>黃進士 應琛 挽 其四</title>,<text>平昔葭莩分最多。雀羅門巷屢經過。從今寂寞西州路。虛負春風幾度花。</text>
<title>柳上舍 彭成 挽 世華父</title>,<text>抱屈猶司馬。生兒更大科。詩書孔門盛。蘭玉謝庭多。瀡瀡專城養。沈綿積歲痾。東阡新卜兆。蔥鬱美山河。</text>
<title>柳上舍 彭成 挽 世華父 其二</title>,<text>斂跡成中隱。懷才未大施。林泉甘獨善。詩禮訓諸兒。對俗非靑眼。趨庭摠白眉。豈惟鄕里說。留與後人知。</text>
<title>金鎭安 敏思 母氏挽</title>,<text>回首仁王洞。曾叨孟母隣。虀鹽常假貸。父子遞交親。爲有通家誼。方忻反哺仁。專城未終養。丹旐故山春。</text>
<title>金鎭安 敏思 母氏挽 其二</title>,<text>氷蘖家聲遠。柔嘉婦道宜。明珠萬事足。仙桂一枝遲。月帶完山慘。風含鎭邑悲。衰顏仍慟意。挽語不成詩。</text>
<title>金鎭安 敏思 母氏挽 其三</title>,<text>卜築依山趾。連墻隔水湄。賓筵參翦髻。閨範識齊眉。▒葉兒同逕。漚麻婢共池。白頭懷往事。今日最堪悲。</text>
<title>金龍潭 釴 挽</title>,<text>駒城舅氏舊通家。三世交遊分最多。耆老風流今有幾。忽聞君訃倍傷嗟。</text>
<title>金龍潭 釴 挽 其二</title>,<text>晩從山縣佩銅章。悃愊無華漢吏良。十室絃歌武城治。百年遺愛在桐鄕。</text>
<title>金龍潭 釴 挽 其三</title>,<text>任眞方寸少磷淄。爲政皆稱孝所移。名字大書循吏傳。淸風不愧後人知。</text>
<title>大諫母氏挽</title>,<text>徽柔端合作門楣。擇配吾家早結䄜。生子繼登龍虎榜。奉兄看入鳳凰池。爵封淑號重爲貴。壽過稀年再是奇。十念收功歸淨域。松風蘿月謾凄其。</text>
<title>金錦山 生海 母氏挽</title>,<text>鷄黍過從處。交遊父子間。范堂期拜壽。陶室盛杯盤。專邑方榮養。回輀忽故山。張林非健筆。安得寫幽閑。</text>
<title>羅府尹 世纘 挽</title>,<text>璞玉良金未混眞。琢淘惟簡在中宸。牛刀暫試武城理。國器須成廊廟珍。會見名垂千字誄。豈唯巷哭一州民。茫茫天道終難料。丹旐雙飛錦水春。</text>
<title>羅府尹 世纘 挽 其2</title>,<text>早年遊學郡庠中。落筆爲文思不窮。穠麗肯爲時世態。淵源獨有古人風。</text>
<title>羅府尹 世纘 挽 其3</title>,<text>先朝曾設擢英科。吮墨明廷簇似麻。畢竟輸君一頭地。才名應不數陰何。</text>
<title>羅府尹 世纘 挽 其4</title>,<text>膺命豐鄕五馬臨。臥治三載却鳴琴。庭無雀鼠渾閑事。人識絃歌化自深。</text>
<title>羅府尹 世纘 挽 其5</title>,<text>半百生涯二品身。世祠遺愛在完民。眼前耳耳何須嘆。三顆明珠一又論。</text>
<title>羅府尹 世纘 挽 其6</title>,<text>哭子人嗤子夏褊。鍾情隨化最堪憐。靈輀繼至松楸路。薤露聲聲徹九泉。</text>
<title>逡挽</title>,<text>吾門幾支裔。才氣爾爲先。絡秀擬興業。童烏還不年。人琴俱已矣。書劍只依然。不落糞墻上。須歸兜率天。</text>
<title>漢江樓。恭參賜宴。醉中留別諸公。</title>,<text>遲日風光好。高樓賜宴開。知申傳寵命。中使勸深杯。異數眞難報。微生柰不才。明朝雲嶠外。回首望蓬萊。</text>
<title>題鶴城君亭</title>,<text>細逕緣靑磴。玆居近翠微。濤喧驚客夢。波減露漁磯。宿霧囱間濕。風帆樹杪飛。不知朝日晩。吟嘯自忘歸。</text>
<title>淸心樓</title>,<text>高樓瞰碧流。鏡面平如拭。沙禽檻前飛。野雲簷際宿。</text>
<title>神勒寺</title>,<text>紺園殿宇崇。滿地松花老。山僧迎客來。却掃蒼苔路。</text>
<title>鳥嶺</title>,<text>石徑躡雲高。縈紆三十里。人行喬木杪。馬入翠屛裏。</text>
<title>龍湫</title>,<text>不雨雷長吼。無雲水自陰。倦來盤石坐。潭影翠沈沈。</text>
<title>次善山板上韻</title>,<text>垂楊官道綠陰成。回首金鼇夕照明。鞍馬不愁炎路永。溪山剛愜遠遊情。炊煙淡淡籠平野。喬木森森擁故城。明日玉函藏祕閣。新封應記小臣名。</text>
<title>書贈楊上舍 拜善</title>,<text>飄飄才氣欲凌雲。三十年前憶樂群。北海波寒鵾未化。南山霧隱豹成文。珠璣百斛乖時用。水石三生斷世紛。明日天涯勞悵望。一尊何處更逢君。</text>
<title>藏實錄于新閣</title>,<text>木天高處迥無塵。畫桷朱甍出半旻。石室固扃雲鑰壯。金縢深祕玉函新。經營崇搆憑賢守。恭捧來安屬老臣。珍重一方宣力意。歸朝將擬達楓宸。</text>
<title>藏實錄于新閣 其二</title>,<text>極恢規制煥丹靑。縹緲簷楹在杳冥。形勝舊聞佳麗地。溪山初展畫圖屛。美人別意歌三疊。使相風流酒百甁。奇會莫敎容易散。浮生蹤跡水中萍。</text>
<title>次金山東軒韻</title>,<text>谷邃雲長暝。村遙樹欲浮。隔簾黃鳥語。連舍綠陰稠。</text>
<title>次金山東軒韻 其二</title>,<text>雲山千里遠。天地一身浮。邂逅金陵夜。相看舊意稠。</text>
<title>贈黃獻之</title>,<text>少日從遊翰墨場。雲霄咫尺共回翔。我慙名位三公亞。君臥林泉十載強。山色亂排窓戶入。松陰低護几筵涼。百年出處天休問。猶喜逢場兩鬢蒼。</text>
<title>贈黃獻之 其二</title>,<text>向來聲價擅詞場。準擬雲鵬萬里翔。酬世只應悲局束。處閑嬴得博康強。揮殘白羽炎氛爽。讀罷黃庭道味涼。情極自忘歸路遠。明朝回首亂峯蒼。</text>
<title>贈別慶州妓</title>,<text>一枝玆艶爲誰開。句引紛紛蛺蝶來。寄語風流洪大尹。好收春色貯粧臺。</text>
<title>贈別慶州妓 其二</title>,<text>急管繁絃玳瑁筵。三行回首最嬋娟。莫言老子風流薄。猶向郵亭一夜眠。</text>
<title>贈別慶州妓 其三</title>,<text>客裏相看一笑親。今朝還作兩鄕人。雲山莫嘆音塵隔。儻結來生未了因。</text>
<title>南仲設餞于路上。詩以謝之。</title>,<text>浴蘭佳節又他鄕。咫尺鄕園思渺茫。久客不妨成潦倒。此身無處問行藏。炎塵杳杳歸猶遠。林樾深深午正涼。淺量不愁當酒怯。主人珍重勸蒲觴。</text>
<title>東陽申氏山水畫簇</title>,<text>百折溪流千疊山。巖廻木老路紆盤。樹林霧靄空濛裏。帆影煙雲滅沒間。落日板橋仙子過。圍棋松屋野僧閑。芳心自與神爲契。妙思奇蹤未易攀。</text>
<title>題許生員 叔賢 淸白堂</title>,<text>十年湖海任沈淪。菽水晨昏奉老親。汲古已成三昧手。種花長作一生春。耕漁逸興逍遙客。杖屨閑吟自在身。萬物靜觀皆得妙。只將尊酒養天眞。</text>
<title>謝礪山守宋 叔璟 惠炭</title>,<text>多君作意送烏薪。暖得曲身成直身。門外從他風雪亂。房中應有別般春。</text>
<title>送淸臞子歸餘金</title>,<text>裘▒高靈裔。才華爾更英。書傳松雪法。詩學右丞凊。水石縈鄕思。風塵少宦情。買田江上地。歸去及春耕。</text>
<title>淸臞子持靈川子畫竹。求余詩甚懇。書此以贈。</title>,<text>家在江南萬竹岡。西風披拂響琅璫。看君乞得靈川筆。髣髴寒聲袖裏藏。</text>
<title>送誾僧南遊</title>,<text>少小離家入翠微。有心傳得祖師衣。乾坤萬里寄甁錫。身世百年無是非。物外已甘饒勝趣。人間寧信有危機。南遊倘訪謙齊老。須上雙峯扣竹扉。</text>
<title>送誾僧南遊 其二</title>,<text>舊遊回首轉依微。老去空憐未拂衣。八過年來時幾變。一彈指頃夢還非。山林有約先償債。聲利無心久息機。邂逅南天眞不分。勤渠携卷款柴扉。</text>
<title>送誾僧南遊 其三</title>,<text>野情迢遞宦情微。肩上唯餘舊衲衣。是是非非非是是。非非是是是非非。靑山綠水眞安宅。紫綬金章足禍機。若也三生緣未了。會須來打月中扉。</text>
<title>次泰安東軒韻</title>,<text>銜命來巡堀浦邊。搖搖征旆夕陽天。一村桑柘經新雨。兩岸䔡葭帶暮煙。剗却高低岡勢盡。放他南北海潮連。紛紛群策終難定。永夜挑燈坐嘿然。</text>
<title>次泰安東軒韻 其二</title>,<text>安興梁在海西邊。島嶼巉巉浪拍天。蕭寺舊基猶擁樹。鹽區殘竈已無煙。潮通蟻項雙舡過。山斷蜂腰一帶連。漫把陳言詢故老。回瞻漕路益茫然。</text>
<title>次尼山東軒韻</title>,<text>長路漫漫局面平。初從南徼達王京。扣門幾被閽人怒。擁帚今看太守迎。萬事隨緣雙鬢改。百年如寄一身輕。雲山莫嘆鄕關隔。猶是揚鞭半日程。</text>
