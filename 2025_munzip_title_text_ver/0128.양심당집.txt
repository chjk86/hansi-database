<title>仲秋見月有感。贈黃鄭八十一韻。</title>,<text>碧天空闊秋冥冥。三五月圓生東溟。千尋深水新洗明。團團漸吐霄崢嶸。氷光冷射滿八紘。玉京銀闕流金瓊。世間窮達人爭迎。坐翫詩詠吹簫笙。佳人樓倚玉鳴箏。豪士臺陟金傾甁。眠城宿海夢難成。櫂凄角慘聲悲驚。征衣裁了吹短檠。賦鵩吟罷懷蘭蘅。空閨臥冷守煢煢。謫淚落寒雙熒熒。榮歡羈苦總多情。未似病夫千愁幷。身遭憂患丙連丁。滂滂血泣衣斑𩤏。祖母育我自在繃。號余小字祈聃彭。慈恩未報捐三牲。慘慘山麓悲荒塋。鳳悲失凰垂彩翎。獨伴瘦影深宵鳴。那聞赤弱泣喤喤。托人乳食哀遭惸。肝心怫懊病忽萌。瘦肌熱苦當燖烹。暫喜少間辰在庚。巉巉雪峽猶孤征。山村臥疾阻回程。扶▒緣棧愁顚坑。煙床暗屋晝猶暝。寂無覩聽如聾盲。黃昏豺虎嘯紫荊。白日蛇虺巢寒廳。分飛異原慯鶺鴒。悵望白雲天南橫。船乘伊水抵洛京。石稜跳擲灘雷轟。蒼崖夾江天削成。晩花紅紫涵澄渟。空林得意禽鳥嚶。往往喜得聞啼鸚。明朝雨合迷眼晴。夜投海口穿涂汀。奔風暴起驅萬兵。軒空怒浪馳驚霆。鬐張齦露魚奮獰。天昏水黑波噴腥。開船曉棹促暗撑。家山欲近雙眸靑。江行七日異陰晴。人事亦豈無虧盈。家君作倅關西行。反値空屋如拘囹。子病雖悴親則榮。五馬塞途連輜輧。我意昔屯今始亨。豈料凶訃驚吾聽。痛哉門戶日彫零。孤兒寡母成伶俜。一室同臥弟與兄。噎噦嘔咳呻吟▒。此心爲親殊未誠。軀命惜死猶求生。修眞養生驗丹經。昌陽▒與千齡苓。日三服餌言通靈。宿▒未療▒▒嬰。累愆積惡天所刑。幾許不爲人譏評。悠悠寒月照滿庭。笛吹短長何處聲。吾聞陰魄寒水精。可洗寸腸愁紆縈。輝光澹澹不能▒。煩心無計還惺惺。竟夜坐吟當風櫺。念少身健無拘儜。氣若霜刃新發硎。三秋騎馬出郊坰。穿雲踏月馳駉駉。荒尋古寺絶窮陘。壑籟響發淸雙聆。山前沙路明碎星。谷中水石光淸泠。手弄寒潭愛幽泓。玉破金碎撞琮錚。塔前僧飽臥膨脝。松上鶴寒高竛竮。澄光滿椀茶屢傾。坐覺風露神魂輕。二三豪友復同舲。金波碧湖琉璃平。岸楓赤葉血猩猩。渚葦雪花雲屛屛。奇岩有孔儲地禎。金投潭水留佳名。巖頭華屋聳亭亭。照耀丹碧翬飛甍。村酤酌月溢杯觥。夜闌沾飮詩歌賡。醉舞皎光伴娉婷。譁爭威仲雲溫卿。邇來落莫逾十齡。百事飄渙風蓬萍。親交一時盡佩珩。蔚炳靑綠輝簪纓。聲名喧赫動朝廷。交游冠蓋皆豪英。構雲新斸列高營。沸吹激天凝餘晶。嬌嬰頹意若含酲。金盤斫玉纖纖擎。一斗百篇儷騎鯨。眇聚肯數蚊與蝱。良材落落秀三檉。近說兩君眞邦楨。殿前射榮聲何宏。鬪場走敵應無勍。肆言發口類建瓴。大手走筆無留停。天風時下飄餘馨。時當三月花滿城。長街百戲前趨伶。每聞此事顏生赬。我誠小人慙硜硜。白業無成坐落蓂。華髮懶守窓間螢。多年魚蠹落書棚。平生虛棄千金籝。囊空甔倒無餘贏。榮華敢與人爭衡。歸矣有田深深耕。秋來刈熟擣香粳。春還採野抽柔莖。當壚鴟坐自烹羹。飫飽飢口甘如餳。藏深守雌安處貞。不負煙水雲山盟。明晦去來誰使令。進退兩途門逢扃。同車寶璧連雙瑩。想知酣醉無時醒。圍棋爭途對楸枰。射矢電馳弓驚抨。纖雲掃翳拔眼釘。白毫千丈來軒楹。滿庭蒼竹光瓏玲。綠酒共對金尊盛。詩吟時送韻流鏗。滿聽如去耳聤聹。獨入衆啾聞韶韺。仰君高氣壓霄崢。愧我弱力摧撞筳。豈知收記忽忘形。長抱默感心中銘。繼此煩君閣前鈴。莫惜佳句煩頻伻。我思誰昔悲難更。開懷寫作新詩呈。空看殘影傾金鉦。</text>
<title>寄朴啓賢姪壻</title>,<text>吾心常恨天。每與人苦異。吾悲善者少。天必爲之閟。吾惡惡者多。天必爲之施。常遣荊棘繁。反使芝蘭悴。聊憑轉物手。欲變天所畀。剗浮以就實。留朱或屛紫。且使道傍苦。化作和鼎美。幸有調羹者。可薦華屋裏。有志恨不遂。不覺言至此。非爲喪我口。非爲翫我視。衰病實無聊。非意遣荷是。愧煩嚴府尊。送書勤致意。寄語君勿謝。前言聊戲耳。</text>
<title>接花果。贈朴啓賢。兼示沈守精，申宗淮。</title>,<text>吾嘗接子心。接以道與藝。吾欲見其生。鋤去荒與穢。吾欲見其華。栽培非一歲。吾欲見其實。徘徊繞樹際。願子勤勿怠。爲詩以勸勵。</text>
<title>余讀易比卦。其序卦曰。水地爲比。物之相切比無間。莫如水之在地上。以言與人相比之義。其爻初六曰。有孚盈缶。言當比之始。誠信積中。不用外飾。如瓦缶中滿也。三曰。比之匪人。言勿比匪人也。二曰。自內貞吉。四曰。外比貞吉。自內。言由己也。外比。言比於九五剛陽之賢也。言守己以中正之道。以比於賢。皆爲貞吉也。上六曰。無首。無首。言無終也。不誠信不中正。比匪人則雖親比。終必爲仇爲隙。乃爲無首也。凶之道也。此爲人君比天下之道也。比鄕黨比朋友。莫不以是而推之耳。余特以比朋友爲意。以爲以誠以信。以中以正。與夫匪人之傷。外比之吉。無首之凶。幷歸之於六二之由己。以爲當學問時習自修。爲可比之道。則六爻中事。皆爲一己中事也。亦各以此交相比輔。如是則我不求於人。而賢者自至。愚者不肖者。亦思變其氣化其質。以求比於我矣。至於父子君臣夫婦長幼。相比之道。亦豈外是乎。不責以善。不和以義。逢迎阿比。非比道之善。以私以利。比友慢長。尤非比道之善。此皆爲無首之凶也。余因賦以爲詩。贈朴，沈，申三姪。以爲勸戒。兼示諸輩。</title>,<text>世俗日漸偸。人心吁已異。吾猶未免然。交道敢輕議。試觀水地象。無間物莫譬。當初可盈缶。在三尤致意。貞吉皆由己。無首亦自致。江淸鷗鷺集。池汚蛙黽萃。勿違時習敎。朋來各以類。吾悲今世友。但知私而比。未聞責以善。多見交以利。吾聞諸夫子。君子和以義。朋友在五倫。本非爲異事。若一不自盡。其餘皆爲僞。爲詩告諸子。當自孝悌始。</text>
<title>余與崔進士仲洪，沈子溫，金公達。同防堰于守安城南大坡澤。崔監其事。來督米甚急。余家貧不堪。每一來督。輒作一詩以遺。</title>,<text>進士寧城子。多生而不熟。作事不謀始。火急來相督。持布走市坊。得米不盈掬。事與材俱窘。日夜長促促。吾生餘幾許。當食幾斗穀。貧富自有分。一飽詎可卜。</text>
<title>余與崔進士仲洪，沈子溫，金公達。同防堰于守安城南大坡澤。崔監其事。來督米甚急。余家貧不堪。每一來督。輒作一詩以遺。 其二</title>,<text>我田苦磽确。連年秋不熟。未見監河侯。誰作靑州督。防堰守安海。有米無數掬。徑斷機中織。走市殊迫促。用此一生力。倘可收斛穀。餘生黑石頭。築室同君卜。</text>
<title>余與崔進士仲洪，沈子溫，金公達。同防堰于守安城南大坡澤。崔監其事。來督米甚急。余家貧不堪。每一來督。輒作一詩以遺。 其三</title>,<text>艱難已備嘗。世事因曾熟。安居守蓬蓽。免被人所督。春花開滿屋。照座光堪掬。主人方閑詠。寄語君勿促。邇來學踵息。漸思休粒穀。焉能勞此心。頭顱已可卜。</text>
<title>夜偶不寐。詠柳子厚獨覺詩。因用其韻。</title>,<text>坐來夜未久。不寐人尙少。耿耿月流輝。神慮與俱皎。爭如鷄喚起。始覺窓戶曉。</text>
<title>愚溪詩</title>,<text>五行在天地。爲性各隨姿。土信水曰智。淸激誰敢欺。非惟照群形。細或分姸媸。逢方卽爲矩。遇圓忽成規。暗外而明內。辭高而就畢。能淸又能濁。智者斯樂之。阿誰辱以愚。而使潔者緇。吾憐柳柳州。似點還似癡。謂子以爲愚。文字鳴於時。謂子以爲智。結友文與伾。來作山中囚。空費徵咎辭。狷懷無處展。日日溪之湄。謬欲同其愚。聊以與娛嬉。縱隨煩以言。誰能聽爾爲。幸自諡其已。不可名於茲。假使謂之愚。水肯隨子移。居然立名字。空使後人疑。貪廉亦豈實。人或枉以私。至今雅山下。澄流去逶迤。但見美哉質。洋洋乎如斯。</text>
<title>題景陽金剛錄後</title>,<text>君去金剛遊。袖携金剛還。中藏萬二千。翠色餘毫端。君猶縱目見。我能以心觀。目所未到處。有地尙更寬。翻然心界窮。不若不觀完。嗒然凝冥想。往到無還間。時於吟嘯裏。一一露峯巒。君雖勞遠涉。不得異所看。盈篇紙上字。儘我胸中山。</text>
<title>上李相公表兄</title>,<text>竊聞南還計。私心頗不豫。微禽色斯擧。君子愼所處。苽田吾已往。李下吾旣去。雖非冠屨嫌。安能免其語。況於聽氷耳。孰掩成虎口。邇來飽所更。萬事令人嘔。欲問南島日。驪江不足歟。淸泚照幽坐。甔石幸有儲。此身苟得養。餘憂理固拒。稽首相公兄。愚者倘可許。未必無一得。日復日千慮。</text>
<title>上李相公表兄 次答 李長坤希剛</title>,<text>平生少智計。遇事多猶豫。迷途悔妄擧。危機寧久處。主恩猶未報。未忍焚章去。災生負且乘。風雷鼓謗語。曲全荷聖明。撫躬心語口。垂死轉飄泊。哽咽仍泄嘔。去住實狼狽。指南者誰歟。倚樓眞吾弟。氷壺秋月儲。盈篇骨肉語。吾寧事捍拒。黧顏映華髮。殘生餘幾許。長歌寂莫濱。禍福非人慮。</text>
<title>王昭君。絶句二首。</title>,<text>【宮前愛一步。日暮沙場道。】廟算和戎榮。君恩不得老。</text>
<title>王昭君。絶句二首。 其二</title>,<text>漢日不照地。黃沙多北風。已分宮娥老。那復怨畫工。</text>
<title>王昭君。絶句二首。 敬次接果韻 朴忠元仲初</title>,<text>丈人該物理。嘗聞不試藝。束脩導後生。豈嫌收芳穢。賤子托皐皮。屈指經幾歲。曾氏世學孔。擬欲承交際。好詩來入手。訓蒙兼自勵。</text>
<title>王昭君。絶句二首。 敬次接果韻 朴忠元仲初 其2</title>,<text>【麒麟視犬羊。氣稟特殊異。】良材蔽幽谷。怳若天慳祕。伊人旣超醜。大受何嗇施。功名懶著鞭。忍聞蒼生悴。雖能抱淵靜。是孤天所畀。【聊將霖雨手。養花紛紅紫。】秋風齊結實。摘來皆肥美。隔世方咫尺。【宛在桃源裏。】時作鵬鷃游。煩累同彼此。宇靜發天光。息機收視聽。千秋萬歲後。富貴更誰是。嗟予困乾沒。刻楮費眞意。襲薰欲善良。渾金璞玉耳。</text>
<title>王昭君。絶句二首。 次獨覺韻</title>,<text>【丈夫重意氣。未可輕年少。君心春風和。吾情秋月皎。相知幸無累。相思坐淸曉。】</text>
<title>王昭君。絶句二首。 次防堰韻</title>,<text>【儒家坐淸貧。常憂歲不熟。】爲祿食太倉。那堪簡書督。邇來甔石罄。握粟不盈掬。【安貧士之常。棲遑非局促。】買田豆應村。里閭能我穀。永作鄕先生。不疑更何卜。</text>
<title>王昭君。絶句二首。 次讀易比卦韻</title>,<text>【洙泗失正派。衆論日構異。門戶旣未識。堗奧誰敢議。紛紛百家語。破碎煩取譬。秦火不灰易。非人乃天意。】乾坤高且遠。則象由身致。【梅窓盥手讀。萬理一篇萃。】君子苟有敎。善惡固無類。變化在誘掖。發養時兩比。軻書貴收放。孔門戒倣利。【韋編效三絶。】庶幾知大義。晨曉榮豚犬。沈潛忘食事。有詩莫惜寄。郵筒從此始。</text>
<title>感興</title>,<text>鬱鬱蒼松下。離離生衆草。晨曦與夕露。窮年不得到。有此陰翳氣。如懷不展抱。日祈風雨來。千尋盡摧倒。勁幹苟若茲。爾脆那獨保。及茲方酷炎。大旱日焦槁。君看曠原上。兀兀赤如掃。不如松陰下。靑靑顏色好。</text>
<title>義不帝秦</title>,<text>諸夏不可亂。戎狄不可親。吾觀膺懲詩。周公聖且神。三綱揭日月。夷夏各有倫。王法一墜地。此道久已淪。七雄紛戰爭。天地起埃塵。惟彼山西戎。其俗狠而嚚。貪猾乃素心。首功豈吾仁。孔子環天下。轍跡獨無秦。若復二聖起。干戈渭水濱。偉哉魯仲連。此義固所遵。寧甘東海死。豈作西戎民。余死非少惜。天位固可珍。區區鷄狗輩。游說徒紛綸。牛後寧知恥。割地獻何頻。當時獨一人。一言發韶鈞。勁如金石振。感激切星辰。高風吹宇宙。六合忽淸新。吁嗟東海士。還似首陽人。</text>
<title>次韻詠性</title>,<text>靜觀無物始。此理卽具在。借問鏡中人。匣裏誰與對。</text>
<title>寓興。贈允精示意。</title>,<text>梅下不高吟。恐有驚枝鳥。違此芳菲夜。曙他叢薄小。</text>
<title>代仙人招余詩</title>,<text>閑把黃庭掃綠苔。五雲笙鶴獨徘徊。人間底處有何好。明月滿山君不來。</text>
<title>彈琴。次劉文房韻。</title>,<text>松林山雨細。竹下泉聲寒。只言天機動。不道幽人彈。</text>
<title>題瀛海山水障後</title>,<text>十載身猶臥。看山未到山。只緣神獨在。遊此水雲閑。</text>
<title>夜到僧舍</title>,<text>禪心僧坐榻。山月鵲驚枝。主人方入定。剝啄爾爲誰。</text>
<title>送瀛海隨人往讀試書</title>,<text>山鳥辭喬木。桃花枝上啼。春盡妖華歇。將身何處迷。</text>
<title>又因別暗寓諷意</title>,<text>野闊天猶近。谿回地欲窮。獨立平郊路。君歸山雨中。</text>
<title>騅馬詩</title>,<text>有馬蒼白毛。逸足如電馳。方當逐逸鹿。逢此重瞳兒。背上萬夫雄。目下千人騎。山東少着鞭。百萬驚紛披。一蹴減陽道。秦關坦而夷。新安蹀人屍。奮迅如互期。江中縱暴日。霸上縞素時。枉與隆準翁。角立爭雄雌。方乘夫子驥。復擧三章辭。按轡驅遲遲。赤符皇王師。彼仁我以暴。人誰饒我爲。到處陰陵道。鮮不爲人欺。江東亦人心。人心騅亦知。垓下騅不逝。滿天歌聲悲。由來上天意。無貳於人斯。苟知天亡我。胡不由人推。知天吁亦晩。騅兮將何之。嗟汝與亞父。不擇從所宜。</text>
<title>寄聽松</title>,<text>日日松來風。君耳常自靜。已入寥天一。無聲安用聽。</text>
<title>寄聽松 其二</title>,<text>懷君不可見。還有照松月。今朝滿床輝。永願無虧缺。</text>
<title>寄聽松 其三</title>,<text>仲玉坡平下。築室爲老計。故人病在牀。悲辛思決贅。</text>
<title>次李白將進酒</title>,<text>君不見六鑿纔開。萬事紛然來。混沌已死難再廻。又不見江上靑山橫一髮。白雲萬疊堆如雪。勸君對此勿用勞精魂。天公爲爾墜此尊中月。醉鄕三萬六千日。一日一刻不願人間來。傾倒流霞釀。萬斛玻瓈杯。擾擾是非得失憂樂於吾何。浩歌一聲鬢髮颯颯長風生。壺中自有羲皇天。泯泯無見聽。夷齊空餓死。屈子謬獨醒。浮雲一夢中。區區爲小名。擧世無人知至樂。仰面拍手笑綽諕。天爲幕地爲席。山花爲我笑。不必勸人宜獨酌。充飢不過飯一盂。禦寒只足冬一裘。中腸鬱屈千廻萬廻如車輪。無懷葛天在何許。今若不飮滿腔都是愁。</text>
<title>讀金人銘</title>,<text>君不見連山示象牝馬貞。六四括囊吾宜遵金人。金人在周廟。三緘爲戒多言人。豈徒煩言傷內守。須識利口妨人瞋。垣猶有耳室無暗。一言何啻輕千鈞。興戎出好亦毫忽。禍福倚伏紛相因。尤忌讒口堪銷金。可投畀北那相親。翻成貝錦轉成虎。使父疑子君疑臣。鳥有百舌號春風。星有四箕搖牙唇。不獨在人招人譏。幷被詩刺何紛綸。是知縱橫辯說費機鋒。未似一默含千淳。語息而嘿嘿而語。誰其使者徵吾神。以道爲用靜爲根。反顧我內斯精純。守中默契何言天。強勉牢閉疑非眞。紛紛外譏亦未免。知言不惑鄒軻醇。汝觀吾舌尙在否。其視斯人安足倫。臨刑刺舌者何益。自不謹口誰敢嗔。齊城七十卷一掉。可憐不救堆釜薪。嗚呼背後有銘嚴且備。我輩曷不書諸紳。邇來是非久已默。此事自可安吾身。但念人間風雨少休日。嗷嗷萬口川方臻。治之有道愼勿防。一朝防潰吾懼傷汝徒悲辛。</text>
<title>讀金人銘 其2</title>,<text>我讀金人銘。刺彼多口唇。言辭約而古。且復到情眞。吾師顧謂余。口給屢憎人。回乎汝之愚。雍中亦未醇。口覆邦家者。其流儀與秦。游談圖利己。斤斧或及身。寘辭介于石。木訥近乎仁。我口謀諸內。心曰在吾神。澄神無起念。靜嘿道所臻。上天固無言。乃獨夫子遵。噫乎彼嗇夫。喋喋豈吾倫。</text>
<title>河之水</title>,<text>河之水洋洋。沿流泝復洄。石無齧足憂。河流誠美哉。我豈不欲濟。不濟良可哀。中心尙不已。臨水久徘徊。回首見山色。山色邀我廻。聞道巖春紫芝老。拂袖長歌歸去來。</text>
<title>惜春</title>,<text>荏苒光陰能幾時。滿園春色夢依依。可憐屋角蜘蛛網。留得殘花一片飛。</text>
<title>贈彥威七十韻</title>,<text>吾友成氏子。藝若波橫舫。蘭桂爲棹楫。通波非斷港。湖江恣浮尋。淮漢足來往。高桅掛一帆。長風萬里浪。廣泛實浩渺。幽窺極坦宕。蒼梧與洞庭。便颿信所向。南風聽舜韶。仙樂聞帝廣。沈魂屈可弔。浮海丘還想。潛龍見騰踔。狂鯨敢奔放。簸噴掀大波。宇宙驚相盪。樓噓蜃霍欻。珠出蚌燦朗。睢盱亂眩駭。奇怪多宂長。其餘衆鱗介。零碎不足王。臣細盡收拾。高深在不讓。耳目日有富。文字浩滉瀁。漫瀾深不測。嵬屼高可象。少小學不倦。爲藝今已亢。沈冥北池久。圖南志轉壯。仰見蒼蒼天。層風幾萬丈。扶搖在一搏。蒿鷃詎可搶。邇來選取士。都邑喧方漲。褰霧南山空。捲釣北海曠。彬彬會多聞。蔚蔚萃直諒。吟肩聳山岳。書腹脹罋盎。惟子於其中。快若孤鶻颺。橫飛有邪戛。狐兔期掃蕩。臨壇騁豪快。登場勇先倡。條陳說時要。有似爪爬痒。宮庭坐兀傲。左右驚惝怳。滿座摠銜箝。低顏不敢抗。君門射榮出。每見人推奬。兒童說相稱。閭閈讙騰響。時維三月三。天地春方旺。滿城桃李花。照耀新日亮。爭馳紫陌塵。競賀龍虎榜。金宮拜重瞳。玉階隨仙仗。爐香飄襲人。魂骨覺蕭爽。天街鬧冠蓋。都市傾瞻賞。靑雲路不遠。穩步行可上。家家設賀筵。高衢動淸唱。雷鼓擾䃔䃧。密席羅脯醬。歡杯壽北堂。慶爵酹墳壤。登名三十人。嗟子有所枉。動蠖屈長伸。高懷戢遠暢。神鋒磨復韜。大弨張還韔。朝署嘆遺賢。蒼生悲缺望。壯志久不酬。使以愁爲黨。而我望徒類。恨不副所仰。輾轉不能寐。終宵抱愴悢。窮通不可謀。惟內固所養。笑彼求鵠輩。憂喜在得喪。囂囂聲利區。窺窺衆所嚮。趨榮非獨今。世情元自曩。宦海足險巇。風波不可榜。禍福由愛憎。翻覆最無妄。無嫌屈大才。爲學日勉強。但得就中樂。不必圖卿相。窮巷一簞瓢。其意每所倣。釣渭月蕩漾。耕華春蒼莽。古人皆自得。榮辱馬脫鞅。好惡各殊途。彼此趣有兩。病夫本無用。與世異所尙。榮華雖可樂。薄命豈能享。失得自有天。懼非分所當。中心苟有得。餘外都象罔。歸耕在吾事。胡爲久戃慌。癡子漸可語。愚婦亦能餉。我家西江上。君來問無恙。呼兒席風櫺。對月傾家釀。君居東嶺頭。我去君相訪。君窮儻有酒。詩賦足暢悵。</text>
<title>次柳子厚早梅韻。贈僧元珪。</title>,<text>嶺梅開早花。秪宜湘竹碧。風昏香獨遠。曉冷生凍白。湖山雖兩阻。心事自不隔。堂堂歲寒意。莫傳方外客。</text>
<title>次柳子厚早梅韻。贈僧元珪。 其二</title>,<text>高齋坐寂寥。竹戶夜掩碧。忽有一樹梅。花明室亦白。淸香自近人。澹冷煩喧隔。玉▒臨風前。對此愁伴客。</text>
<title>次柳子厚早梅韻。贈僧元珪。 其三</title>,<text>梅花何事早。陰岩映處碧。霜繁香欲凍。曉冷皴生白。淸瘦苦幽獨。永與春光隔。溪深黑無月。更無尋芳客。</text>
<title>次柳子厚早梅韻。贈僧元珪。 其四</title>,<text>早梅破冷蕊。靑枝如玉碧。橫月淡又淡。映竹白更白。氷雪還嫌暖。塵埃元自隔。傍有吟詩者。亦知非俗客。</text>
<title>次柳子厚早梅韻。贈僧元珪。 其五</title>,<text>雪樹岩壑老。陰崖護寒碧。一枝二枝瘦。三點四點白。莫作春芳看。春事一年隔。歲寒誰主者。風吹雪是客。</text>
<title>次柳子厚早梅韻。贈僧元珪。 其六</title>,<text>瞻彼臘前梅。已占東風碧。我不成鼎丹。猶自觀鼻白。因知六六宮。春光無處隔。秖恐風花落。索莫愁是客。</text>
<title>釀酒</title>,<text>今歲秋早霜。前年夏無雨。幸非天降災。盡爲官所賦。饒乏寧不計。萬事唯倚酒。卑▒待儲釀。終未入吾口。傾甔炊潔玉。汲溪烹潑乳。飛黃出石臼。攪手不暫住。歸甕安室奧。見熟猶畏久。奪被曩防冷。移席居當戶。龜縮坐永夜。寒涕胡垂露。停吟靜側耳。聽甕如叱怒。饑年猶費釀。酒亦應我惡。寧避人譏到。還甘妻罵遇。笑矣營營者。生死兩皆苦。我非念世徒。況世非可慮。曷不飮醉樂。所憂非我務。是非不欲聞。淸濁亦何數。傾彼罋中春。恢我胸裏宇。寒吟足自暖。醉餘吾無顧。</text>
<title>感春贈希舜。四十三韻。</title>,<text>東風吹古屋。白日墜簷凍。新暉覺初暄。映戶雲意弄。窓扃室幽幽。荒廢絶洶洶。愁憂倦出頭。抑噫長抱擁。強懷勸還怠。弱念來猶勇。瀾漫不自收。默臥如當痛。廢見時任聽。幽鳥得意哢。昨朝出門看。平地綠初縱。溪梅花暗吐。岸柳春全送。豈獨梅與柳。萌意千林動。陽浮野靄靄。氣達川溶溶。歸還臥前楹。風毳落巢氄。豈不感時節。煕煕物百種。歎耳昔尙輕。悲目今愈重。我慕焉爾求。有淚忽泉湧。念少未知憂。遊轡煩屢控。漫漫逐流水。悠悠去尋泂。凝紅山爛熳。積翠陂芃茸。芳醪醉流觴。暖吹臨絶冢。只知生足樂。何用苦倥傯。嘉遊不可常。萬事令心悚。病楇迭相尋。綿若抽雙蛹。深思已咎愆。逢人卽慙恐。豪意無舊快。鬱抱有新壅。春豈異今昔。此心殊懽慟。親交亦已變。靑綠耀珪珙。嘶馬馳長途。平步高雲竦。嬌歌花月飮。金甌纖玉捧。傾心衆慕歸。佇足群聽聳。誘接謂登龍。安肯顧疏宂。吾子出流俗。所業皆周孔。我才無所取。眷意還異衆。至今身在病。於世百無用。榮華豈望蜀。學猶未得隴。維思老峽中。要君歸途共。採幽多新艶。抽潛有纖踊。下優妻孥養。上饒北堂奉。蘋蘩亦滿沚。時薦兼足供。此計吾已熟。晨夕心常誦。庶幾遺往轍。維當勿退踵。餘生此難料。前期過如夢。仰看北歸雁。雖非輝世鳳。輕羽能飛肉。去去難追從。</text>
<title>送正仲歸覲湖南</title>,<text>楊柳已映道。杏花初落雪。韶光迫曛暮。易知顏色失。親年當喜懼。倚閭望亦切。風吹歸意動。還與佳人別。嬌歌挽不留。坐使春情歇。正看桃與李。萬樹花交月。佳人不忍去。行子意獨決。</text>
<title>次宜中韻</title>,<text>談天學奇祕。語怪非素王。究之了無得。但見潛與翔。窮通似前定。衰勝或低昂。歸來詠滄浪。遲疑久彷徨。知由我自取。我田宜鋤荒。將秋望有秀。霜鎌可揮揚。進退亦在我。吾非跋㚄狼。何當侍座側。羅縷詰其詳。顚沈臥十載。怫懊愁生腸。靜思已愆尤。惕慄儼若忘。坐辱言顧重。聽受如在旁。德影照滿目。可挹師與商。文辭亦高步。造化生毫芒。陶甄作一世。非公復誰當。荊璞豈終韞。至寶難自藏。求福不可回。天日明昭彰。如吾安可分。大車其無將。</text>
<title>大星</title>,<text>大星明煒煌。曉來生東方。嗟彼衆行路。仰此輝輝光。行度如白日。暮追西山岡。昏昏夜漸至。衆星爭翻芒。崢嶸斗奮角。侈哆箕口張。縱彼牙啄狼。莫非爲天章。苟不失其度。曷謂汝非祥。莫事暗中輝。其未有朝陽。書生坐待曙。柰此更漏長。</text>
<title>養心池</title>,<text>方塘來照天心月。瑩澈澄光淨似磨。欲識此心萌起處。須看波面乍風過。</text>
<title>養心花</title>,<text>吾眼看來興更多。何須入口去沈痾。淨色天然泥不汚。也宜名汝養心花。</text>
<title>養心琴歌</title>,<text>和含暖日閑花。淸呼寒月碧竹。輕雲淡淡。珠露滴滴。滴滴淡淡。滌穢消滓。我心得得。</text>
<title>題養心堂</title>,<text>世事紛紛也萬端。百年那有一年閑。飯雖疏糲唯求飽。衣或麤麻只禦寒。濁酒可堪開鬱肺。素琴能得解愁顏。今人不識箇中樂。贏取千金始解歡。</text>
<title>養心堂詩</title>,<text>太極賦至理。萬物同一軌。人生稟美材。賢愚初未異。皆由一也心。耿耿元不昧。觀物識省身。察理知繩己。鑑空燭萬事。影與形相値。因明求是明。明明皆自至。方塘一鏡開。活水來不已。渟涵作淸澈。更納澄光月。淸澈得澄光。泂泂色愈潔。餘明射入室。室中皆生白。納影爲素虛。生白緣無物。靜然方寸間。慮念當不起。淡淡虛似室。皎皎明如水。求之卽在是。反觀而已矣。今人不自思。古聖云難似。常懷天賦材。茫茫徒自棄。明召外物暗。善喚邪思滅。川原浩浩隔。溷濁無由洩。欲知聖者事。爲學當兀兀。因繩察吾直。取準揆吾已。居閑每懷誠。處獨相抱敬。兢兢若涉險。戰戰如蹈危。頃刻勿小怠。僶勉須再思。思之久不已。所求亦已多。涓涓泉始達。濯濯春初芽。萬善自有餘。一身如飽飫。源源隨處發。沛然難得禦。其驗乃如斯。捨此將安爲。取彼聖人謨。願以依爲規。</text>
<title>病憤詩</title>,<text>人皆謂我病。寬心爲上治。我豈不欲寬。寬心自不至。怕壓褥間蠹。懼墜壁上蟻。二者於我何。亦能使我起。六鑿外感迷。七情內應易。響與聲相逐。影與形相値。奄忽尙如斯。收禁豈暇耳。耳目不能無。寸心猶未死。擾擾無端愁。慘慘何所似。昭君望邊月。荊軻臨易水。休道寬心語。寬心非我事。還如晉帝癡。何不食肉米。一點方寸火。起滅無常軌。殘燈風裏暗。盛焰燎原熾。輾轉不自安。危懼還似墜。背負霜刃刀。喉橫竹木刺。朽索更懸虛。萬丈高於地。百藥都無計。惜哉死也已。</text>
<title>又次前韻</title>,<text>世無折肱醫。我病誰得治。床褥臥一枕。春音聞再至。瘦肌齧蚤蝨。汗膚侵螻蟻。千愁自蝟集。萬恨爭蜂起。鬱鬱此胸懷。消遣頗未易。琴歌爲我發。枘鑿如相値。歡音更悽楚。啾啾難入耳。怒憤或如狂。愁慘或欲死。吁嗟旣爲病。寧不癡者似。蕭蕭窓外雨。滴滴簷端水。尤來惜死悲。益慮身後事。身雖死則已。弟亦能負米。稚兒尙誰訓。諸父賢可軌。寬抑返驚怯。是病愈日熾。肝腸熱如火。胸膽落如墜。終夜不少睡。轉反猶針刺。憤來擲枕起。眩目疑無地。余素不自養。追悔那可已。</text>
<title>又次前韻</title>,<text>古人云此心。以心心可治。惡使可以去。善斯可以至。紛紛眼前事。蔑似看螻蟻。心神內自固。慮念中不起。入病固已難。去病云更易。我何有此心。苦與病相値。微燈照我眼。寒雪慘我耳。正欲慰我心。靜臥方若死。錚鏦耳又鳴。哭泣聲相似。還生畏懼疑。怖汗流如水。不解余所安。死是吾便事。飮窮千箱藥。食盡十斛米。治養亦云至。疾病猶一軌。杳杳心中火。炎炎常自熾。風蛛旣怖落。寒蠅更懼墜。是物素可惡。皆如眼中刺。我心何似者。今哀汝墜地。我非誠哀汝。吾心哀也已。</text>
<title>又次前韻 其2</title>,<text>吾心有似陰處萌。嫩黃夭夭空自長。淫淋濕土長不已。我哀汝弱何由剛。爲開孔隙通風氣。更除蔽遮承日光。微風暫至動若折。朝日少見枯欲死。風吹日炙物成性。未有摧萎而汝似。嗚呼風日不到始生時。縱隨扶植漑灌徒爾爲。天公人力無柰何。憐汝托根非所宜。枝披葉偃終知難可待。我心爲汝增傷悲。</text>
<title>孔巖八景</title>,<text>岸岸花開滿。江亭三月初。霞濃微雨後。錦散晩風餘。香走岩間鼠。紅游水上魚。高臺春正好。爲樂竟何如。</text>
<title>孔巖八景 其二</title>,<text>山月江樓滿。軒窓爲不扃。片雲留渚白。珠露着花明。寒到琴中入。淸來句上生。夜深仍就臥。殘影半庭橫。</text>
<title>孔巖八景 其三</title>,<text>欲暮山風急。湖雲黯霮橫。岳來潭底黑。日在雨邊明。孤鶴歸微影。千林送遠聲。悠悠無盡興。剩與晩潮生。</text>
<title>孔巖八景 其四</title>,<text>欲快醒時眼。高樓雨後登。竹連山色淨。天接水光凝。遠岫望邊出。歸雲日外崩。晩來晴更好。寒月復東昇。</text>
<title>孔巖八景 其五</title>,<text>欲新衰朽氣。淸曉獨憑闌。宿霧窓猶濕。殘潮石未乾。露添階竹勁。霜助砌梅寒。坐久仍成趣。愁懷也解寬。</text>
<title>孔巖八景 其六</title>,<text>夜半多淸景。悠悠我所思。念隨幽處息。心與靜中期。波面風無也。天心月有之。箇中難語趣。都在不言時。</text>
<title>孔巖八景 其七</title>,<text>長亭天欲暮。佳趣坐來成。鳥入墻邊竹。魚游水上萍。微微山霧起。漠漠渚雲生。人去煙橫處。寥寥一犬聲。</text>
<title>孔巖八景 其八</title>,<text>凍雲似野黑。飛雪晩風吹。黯黯尋簷亂。回回着水遲。增寒寒竹裏。添白白梅枝。最是多奇處。高樓夕月時。</text>
<title>詠八景有感</title>,<text>暗風終夜雪簫吹。衰病寒衾獨臥時。雨響江聲都入想。雲容山態共來思。昔年歡意無斯句。今日愁懷有此詩。潛憶舊遊仍一詠。【無端情緖萬端悲。】</text>
<title>孔巖老松</title>,<text>流金爍玉炎炎日。飛雪層氷冽冽時。高標尙存前日態。蒼顏猶有昔年姿。若非每吸江雲濕。定是長含石髓滋。問汝岩頭何事也。爲君思長鶴巢枝。</text>
<title>病中有感</title>,<text>敢將衰朽問蒼蒼。鳧鶴如何異短長。黃髮脩延無足樂。朱顏摧夭亦堪傷。生來久久知多辱。死去茫茫見足殃。若見折長能補短。不如分作兩中央。</text>
<title>宿重興寺</title>,<text>芒鞋曉踏重興洞。携琴晩入重興宿。庭前寒木風蕭蕭。階外暗水鳴㶁㶁。空堂闃寂門不扃。蝙蝠聯翾飛入屋。憑軒坐階人語靜。浪奏一聲山中曲。聲終曲罷僧來謁。碧眼脩眉皆老禿。急洗茶鼎塔間移。添膏更明佛前燭。人參共煮雜山薰。滿甌甘辛傾入腹。因炊客飯汲寒溪。滑匙新稻嚼香玉。坐來月出前山高。夜深淸籟生澗谷。長天玉露明如洗。時見寒光連砌竹。禪房入臥土床暖。書生一身溫飽足。明朝飛杖穿雲去。白雲一峯天外碧。</text>
<title>彈琴</title>,<text>莫言山莫言水。山水不待君言知。我琴一張三尺許。中有峨洋山水姿。雲濃風黑暗雨夜。月寒霜淸欲曉時。一絃二絃彈五絃。依然自發悠悠思。岩溜石瀨鳴激瀝。崖橫壁斷山崎㞾。不獨山不獨水。松聲鶴唳俱來思。爲君何不再之彈。天外一抹雲逶迤。</text>
<title>病中。題拒冬小盆。</title>,<text>春風仁物不專功。活底嚴冬未是冬。賴有病翁能護汝。病翁猶自臥如弓。</text>
<title>病中。題拒冬小盆。 其二</title>,<text>方寸盆中方寸土。數莖幽草見全天。莫言高也難堪問。要自求之只在前。</text>
<title>病中。題拒冬小盆。 其三</title>,<text>寸土移根手自添。春柔含潤綠纖纖。問渠生意那能許。只爲分泉一勺霑。</text>
<title>病中。題拒冬小盆。 其四</title>,<text>灌爲瓦盆土易枯。却愁豐艶漸成癯。含滋勿被盆滲盡。添作朝來葉上珠。</text>
<title>示弟昱所懷</title>,<text>西風將雨掠窓吹。寒到衣裳念到肌。念是吾肌親所受。念吾曾未念吾時。</text>
<title>山中春晝</title>,<text>阻到塵蹤地。身幽松作門。穿花香滿屨。踏石足生雲。人世那唯熱。山中亦是溫。春風吹更好。非酒尙能醺。</text>
<title>庚辰十二月初二日。歸朔寧得病。明年四月二十六日。自安峽乘舟。越四日。到泊臨津。</title>,<text>病阻回南路。還家計未能。山村悲久臥。峽水得新乘。舟疾風生耳。灘鳴石出稜。艱危欣得脫。江晩有孤燈。</text>
<title>同題</title>,<text>翠峽深深擁屋扉。暗窓晴畫聽禽知。柴煙眯目添新淚。壁蝨侵肌減舊肥。白日繞簷蛇覓飽。黃昏蹲戶虎謀飢。羈愁會逐南帆便。乘此溪山風月歸。</text>
<title>辛巳十月二十七日夜。夢見月中梅花有感。</title>,<text>蟾宮桂發政芬芳。分付梅花不主張。雙白凝明同樣白。兩香濃郁一般香。已留殘雪媒寒色。更借淸霜嫁冷光。月落天昏魂欲破。五山雲雨但茫茫。</text>
<title>寧城客中夜懷</title>,<text>無風雲自暗。月黑掩柴關。客夜眞堪永。病床不暫安。認鷄山色曉。知雨葉聲乾。忽忽成悽感。悲腸正解酸。</text>
<title>寧城客中夜懷 其二</title>,<text>今歲冬猶暖。雲將雨意行。嘯鳶風上疾。戲鵲樹頭輕。終日仍成霔。連宵不放晴。無由蘇痼瘵。持此柰西成。</text>
<title>李昆弟作雪中觀梅詩以示予。多用古語。因戲以答之。</title>,<text>梅花開處說心懷。梅是新詩詩是梅。天眞元不汚脂粉。詩句如何染得來。</text>
<title>復用前韻。贈三李，一李，二洪。以徵其詩。</title>,<text>氷玉精神雪月懷。世情趨暖豈趨梅。風味病中猶不減。君詩頻付冷香來。</text>
<title>復因梅花。贈前人以求其志。</title>,<text>淡疏從俗豈謀身。不爾於梅也是塵。看君去就爲吾伴。梅杏元來各自春。</text>
<title>和李秀才雪中觀梅詩</title>,<text>山鬼嘯空林。陰風吹雪來。翩翩纔繞樹。薄薄不成堆。岩谷猶貯寒。溪橋暖潛催。病夫乘淸旦。獨到荒山隈。初疑雪着樹。不覺春到梅。瓊心倩冷破。玉笑迎寒開。崖陰護六花。凍白生氷顋。排枝巧爭折。相逼何須猜。泂泂色欲奪。馥馥香難埋。凝明照衰鬢。嚴冷氣苦排。旣愛癯似我。復喜淸無埃。還如玉女靜。步月臨瑤臺。何人詠此梅。喚取羌音哀。貪夫對伯夷。餬口羞談財。寒雪亦辭淸。隨風忽飄回。秀色看愈淡。耀日醉瓊瑰。爾來暫相伴。萬事心如灰。政欲留一醉。應嫌暖酒杯。空把無窮思。遶樹久徘徊。</text>
<title>次彥威賞春吟</title>,<text>蓂葉纔看盡。驚春髮欲華。梅心舒小嫩。雲意弄輕和。對景妨衰病。臨風欠笑歌。愁中春色異。立伴暮暉斜。</text>
<title>題貫道畫山水圖</title>,<text>疏籬依古木。細路轉淸溪。秋水空光豁。雲山遠勢低。穿林孤鳥盡。歸浦一帆迷。燕坐來千里。尋詩未易題。</text>
<title>子溫嘲予塚間作亭。詩以答之。</title>,<text>構亭不厭荒墳側。欲見丘前酒到時。一年四日三杯酒。魂醉魂醒自不知。</text>
<title>次柳州早梅</title>,<text>梅花開數枝。月落天心碧。我心思美人。肌膚如雪白。悠悠雲盡頭。遙遙遠相隔。窓外花驚眼。如見相思客。</text>
<title>次柳州早梅 其二</title>,<text>梅花此日雪。春色明年碧。遠▒衆芳暄。寒後殿一白。自彼至此辰。三百六旬隔。爲晩豈是早。知汝有病客。</text>
<title>次柳州早梅 其三</title>,<text>曉吹帶朔寒。陰洞岩光碧。蒼蒼萬木中。寂莫一花白。所思入淸懷。豁達無滯隔。人間春未歸。住哉山中客。</text>
<title>次柳州早梅 其四</title>,<text>有梅無佳句。羞對尊中碧。風味林和靖。詩豪李太白。其人俱可尙。已古與今隔。憐汝霜雪瘦。逢此苦吟客。</text>
<title>次柳州早梅 其五</title>,<text>新曦照高樹。瓊葩耀空碧。皎光迥相映。愛此暉暉白。中間有淸風。莫使陰雲隔。雪暖埋不得。生香方到客。</text>
<title>次柳州早梅 其六</title>,<text>茅茨長掩扉。看竹詩情碧。飛花忽送酒。翻喜杯心白。長風吹孤月。纖雲無薄隔。夜冷淸到骨。不得眠寒客。</text>
<title>次柳州早梅 其七</title>,<text>花高崖樹老。深映暮山碧。有竹可共寒。無雪應獨白。猶嫌春識面。更倩寒雲隔。玉笑冬相伴。東君不速客。</text>
<title>次柳州早梅 其八</title>,<text>何處滿芳草。東風未吐碧。獨有岩下梅。素艶雪爭白。寒笛送晩愁。只此一雲隔。香魂吹欲斷。思殺獨歸客。</text>
<title>次柳州早梅 其九</title>,<text>新粧自瑤池。深澗雲初碧。不作丹粉態。自是天然白。相思不可語。柰此仙凡隔。淸香時一送。聊慰斷腸客。</text>
<title>次柳州早梅 其十</title>,<text>默默處幽寂。坐閉雙眼碧。以我方守黑。梅乎知汝白。虛堂自生明。有香無物隔。夜半人正靜。誰是知心客。</text>
<title>次柳州早梅 其十一</title>,<text>桂樹月中老。桃花天上碧。可是稱三絶。幷此人間白。仙姿高出日。瀟灑風塵隔。帝應悲下土。遣送瑤臺客。</text>
<title>次柳州早梅 其十二</title>,<text>槎樹慘欲枯。莓苔凍不碧。疏花數點開。暗中猶獨白。天上有明月。枝頭寒雨隔。但使香獨在。何怨無來客。</text>
<title>求詩與藥。不獲答惠。復作十首奉呈。博笑。</title>,<text>精魂氷玉潔。松筠友晩碧。終期鼎有實。先春花吐白。嬋娟方得月。點雲無礙隔。有風吹亦遠。餘香須到客。</text>
<title>求詩與藥。不獲答惠。復作十首奉呈。博笑。 其二</title>,<text>懶拙自無事。窓下茶煙碧。庭梅能獨早。笑我業未白。故人亦已疏。寸步逾迥隔。髮欲花相竝。淸寒欺老客。</text>
<title>求詩與藥。不獲答惠。復作十首奉呈。博笑。 其三</title>,<text>雲凍行難遠。溪寒曉凝碧。有花誰復識。深處熹微白。曙日應已高。重雲未掩隔。淸風須故人。吹快煩憂客。</text>
<title>求詩與藥。不獲答惠。復作十首奉呈。博笑。 其四</title>,<text>居貧只有梅。寒色凍生碧。何物遺子孫。可以傳淸白。南隣有富室。暖冷成遠隔。喧喧車馬徒。問是誰家客。</text>
<title>求詩與藥。不獲答惠。復作十首奉呈。博笑。 其五</title>,<text>枝幹磊磈古。孤煙鎖寒碧。愁中月欲黑。吟邊一葩白。淸到詩先諳。冷生春已隔。主人素多病。梅花亦無客。</text>
<title>求詩與藥。不獲答惠。復作十首奉呈。博笑。 其六</title>,<text>我悲孤蔕弱。寒日猶拆碧。垂雲嚲凍黑。積雲滿猶白。澹冷物亦惡。望風來又隔。我心如梅者。自無相厚客。</text>
<title>求詩與藥。不獲答惠。復作十首奉呈。博笑。 其七</title>,<text>力疾臥幽暗。深閉竹窓碧。五更月送梅。一室忽驚白。冷香巧尋人。透似去重隔。花心能獨惠。甦此煩痾客。</text>
<title>求詩與藥。不獲答惠。復作十首奉呈。博笑。 其八</title>,<text>素蘂嬌拆月。點綴寒枝碧。皎皎光玉塵。欺我衰鬢白。不料鼻亦齆。翻謂梅香隔。迂妄花猶笑。況乃靑雲客。</text>
<title>求詩與藥。不獲答惠。復作十首奉呈。博笑。 其九</title>,<text>獨早梅何意。芳草碧未碧。人寒花未尋。夜風欲飄白。自念時勢異。那更怨春隔。淸香亦一詩。不須吟有客。</text>
<title>求詩與藥。不獲答惠。復作十首奉呈。博笑。 其十</title>,<text>梅花不改舊。邀我溪陰碧。是知花之心。年年只一白。窮病吾已至。物情無間隔。一枝復一枝。折贈相好客。</text>
<title>若又不答。是不欲與吾言。吾不復言。其口敝矣。茲用別定一詩。以示志意。</title>,<text>我琴久不彈。有月來照之。淸意猶在此。正好無聲詩。蒼梧秋已遠。湘江有所思。嗟嗟齊門者。雖工欲奚爲。明月本無聲。更與汝相宜。</text>
<title>謝酬梅詩。得二十四首。</title>,<text>詠得寒梅氷雪淸。和香寄自仙人家。詩聲風發驚老聽。天眞不可磋與磨。濂溪先生坐自如。淸水秀出芙蓉花。芙蓉衆目同好看。詎識看花非在華。莫謂我詩何由知。識君最舊知亦頗。君心如鏡淸溢匣。寒光照膽無逃邪。斯人出言自無尤。入德有根詩應葩。我卽知君以知詩。人猶見詩知君多。是似覩影未覩形。豈得一一知無差。想君儀容敬君詩。掛在壁間長吟哦。神歡體舒病覺痊。不獨頭風亦沈痾。</text>
<title>送讓卿赴滿浦鎭</title>,<text>西藩新罷兵。朝廷方選俊。公材華岳大。雄嵬壓衆峻。民心依作固。宜用靜以鎭。殺敵已賈勇。何如恩有信。病裏言猶贈。丈夫志素期。棄我去不顧。嗟哉公與私。</text>
<title>贈讓卿別</title>,<text>延昌二古郡。獠蠻穴其地。前年事驅討。飢馬雪色裏。斬賊一人頭。殺我三軍士。書生尙懸膽。壯士志固恥。兵凶豈常踐。構釁恐未已。賈誼但文才。落落有雄志。請繫單于頸。指揮唯帝使。御狄誠有術。干戈非所事。況公文武藝。威德亦兼至。白羽橫紫袍。屹若長城起。大鎭控西北。界江流鴨水。行矣意無難。夷人亦赤子。</text>
<title>贈讓卿別 其2</title>,<text>聞君着紫袍。還詣滿浦鎭。臥痾不能起。送行何以贐。唯口一言在。戰疾君我愼。</text>
<title>贈讓卿別 其3</title>,<text>將軍別時酒。愁城醉解圍。飽德如醉酒。胡人亦醉時。一片戎蠻地。持以席捲歸。</text>
<title>次柳州梅贈別</title>,<text>不喜春粧點。朱紫紅綠碧。若取梨花比。白羽白玉白。明生高一樹。香動村籬隔。東枝新月上。應有懷人客。</text>
<title>次柳州梅贈別 其二</title>,<text>病夫尙豪氣。江山坐圍碧。玄冥又黑風。白梅能白白。縱有尋花客。幽逕雪阻隔。春色未歸來。焉有尋花客。</text>
<title>次柳州梅贈別 其三</title>,<text>思人不見人。曉夢窓戶碧。梅花許多枝。畫出詩上白。贈弟未贈兄。無乃有間隔。是以三四枝。復贈天涯客。</text>
<title>次柳州梅贈別 其四</title>,<text>梅花無處無。塞北春猶碧。層氷渡幾水。群山雪疊白。耳邊羌笛聲。鴨江江水隔。風枝有去鳥。樓上思歸客。</text>
<title>題梅花詩後</title>,<text>離愁何以解。心事酒相知。我病不能飯。梅花送子歸。</text>
<title>次仲韞雨中再寄景陽韻</title>,<text>獨步溪雲還獨詠。綠蘿輕雨晩風微。莫道相知無過我。此身曾到世間稀。</text>
<title>次仲韞觀德韻</title>,<text>孤城悲角動雲邊。極北風沙夜擁氈。書生早有香閨念。讀破千編坐席穿。</text>
<title>次仲韞病中見寄</title>,<text>嶺雲晝冷屋。澤霧夜蒸廬。臥燠方呻痛。憑涼好閱書。堂新衣有錦。鋏棄食無魚。榮貴與枯賤。殊須自可疏。</text>
<title>秋夜三首。呈仲韞膺之。</title>,<text>秋風吹我心。煩瘵已疏灑。淸月照微吟。澄江入高臥。懷人自不寐。詠此悠悠夜。</text>
<title>秋夜三首。呈仲韞膺之。 其二</title>,<text>新月上梧枝。歸雲掩輕灑。微風自天外。遲遲來晩臥。忽然思我友。達旦歌永夜。</text>
<title>秋夜三首。呈仲韞膺之。 其三</title>,<text>齋心驅外魔。茅屋坐瀟灑。當天有明月。敬之未能臥。世間不寐少。何人知此夜。</text>
<title>絶句</title>,<text>疏雨芭蕉葉。輕風綠柳枝。此間深有興。病子欲吟詩。</text>
<title>偶興</title>,<text>懶拙從人豈合求。此身宜臥碧溪頭。江搖月浪窓驚曉。風擺寒竿竹送秋。已與美名留子得。不將淸致許人收。一軒涼趣五更漏。若欲較之君未優。</text>
<title>示黃鄭</title>,<text>秋涼欲滿山。翠碧生庭戶。君言一瓢大。我眼三杯小。共持一壺酒。到處成歡笑。携輕行易謀。醒遲興亦悠。歌裏空江月。風前一葉舟。但念子方健。我病今十秋。會合知難久。出入自不侔。他年笑相別。送我溪水頭。靑雲遙憶子。明月江上樓。</text>
<title>示黃鄭 其2</title>,<text>病未君家到。新筍應雨老。邇來心久俗。肉食寧知飽。臥想猗猗美。思君增戀嫪。其容雖不見。播音實淸奧。吾詩投木瓜。可待瓊珠報。</text>
<title>乞藥</title>,<text>疏▒潤渴分心飮。暖血紅寒當酒杯。若知不可居無釀。十服須精劑惠來。</text>
