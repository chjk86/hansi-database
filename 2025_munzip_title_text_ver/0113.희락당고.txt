<title>鄭十玩牧洪州。寄詩于靑鶴台座。靑鶴和之。十玩送示我。且索賡語。其人立督就道。草草用韻答之。兼奉靑鶴公。共發一粲。</title>,<text>村居無事吏來稀。飢有餘糧凍有衣。祗合宣城哦好句。不須彭澤賦來歸。</text>
<title>鄭十玩牧洪州。寄詩于靑鶴台座。靑鶴和之。十玩送示我。且索賡語。其人立督就道。草草用韻答之。兼奉靑鶴公。共發一粲。 其二</title>,<text>數書連月豈云稀。剝啄聞來急攬衣。木李縱知酬報賤。丁寧憑報萬懷歸。</text>
<title>鄭十玩牧洪州。寄詩于靑鶴台座。靑鶴和之。十玩送示我。且索賡語。其人立督就道。草草用韻答之。兼奉靑鶴公。共發一粲。 其三</title>,<text>靑鶴詩聲古亦稀。忍齋佳句可傳衣。汗顏堪笑東江子。學步眞成匍匐歸。</text>
<title>鄭十玩牧洪州。寄詩于靑鶴台座。靑鶴和之。十玩送示我。且索賡語。其人立督就道。草草用韻答之。兼奉靑鶴公。共發一粲。 其四</title>,<text>顏丹金被瘴皴稀。肯許街塵更汚衣。直待桃花新水漲。要尋一棹趁春歸。</text>
<title>鄭十玩牧洪州。寄詩于靑鶴台座。靑鶴和之。十玩送示我。且索賡語。其人立督就道。草草用韻答之。兼奉靑鶴公。共發一粲。 其五</title>,<text>履盈求安理應稀。三寸爲師足布衣。悔殺少時輕冒險。離弦何以及忘歸。</text>
<title>鄭十玩牧洪州。寄詩于靑鶴台座。靑鶴和之。十玩送示我。且索賡語。其人立督就道。草草用韻答之。兼奉靑鶴公。共發一粲。 其六</title>,<text>病貧深覺舊交稀。悵望何嘗見白衣。愁緖每隨新節益。歡悰俱與舊年歸。</text>
<title>鄭十玩牧洪州。寄詩于靑鶴台座。靑鶴和之。十玩送示我。且索賡語。其人立督就道。草草用韻答之。兼奉靑鶴公。共發一粲。 其七</title>,<text>龍泉栗里兩依稀。苦淚餘痕滿客衣。曾向鳳城勤着夢。鳳城春夢又南歸。</text>
<title>鄭十玩牧洪州。寄詩于靑鶴台座。靑鶴和之。十玩送示我。且索賡語。其人立督就道。草草用韻答之。兼奉靑鶴公。共發一粲。 其八</title>,<text>臥聞更鼓曉聲稀。不睡何曾解夜衣。藏得一身無地可。看來萬事不如歸。</text>
<title>鄭十玩牧洪州。寄詩于靑鶴台座。靑鶴和之。十玩送示我。且索賡語。其人立督就道。草草用韻答之。兼奉靑鶴公。共發一粲。 其九</title>,<text>接三丞相出應稀。矻矻文章補闕衣。自是同城千里阻。況君千里一麾歸。</text>
<title>鄭十玩牧洪州。寄詩于靑鶴台座。靑鶴和之。十玩送示我。且索賡語。其人立督就道。草草用韻答之。兼奉靑鶴公。共發一粲。 其十</title>,<text>急流砥柱固知稀。止足何人敢拂衣。羞向故山猿鶴道。危機蹈盡始言歸。</text>
<title>奉寄蘇按察彥謙。彥謙湖南人。其母夫人尙康強在堂。杖玉鉞榮于鄕。眞所謂晝錦者也。</title>,<text>君不見嫂爲蒲伏侍取食。六國黃金印如斗。又不見臨筇牛酒市交懽。負弩令長馬前走。一時意氣夸鄕曲。悔愧輸與愚夫婦。孰若晝錦堂中人。來慰鄕民作父母。志惟功施不矜衒。豈止一邦將九有。寥寥百世僅有繼。士林之宗詞藻首。十年侍從超南宮。王曰咨汝可大受。寵以玉節按舊邦。綉衣絢絢紆紫綬。由來陰德高其閭。駟馬足容宮一畝。咨嗟豈獨夾道者。踴躍來迎有童叟。錦衣榮交萊服彩。棠花春滿萱堂酒。臨筵白日故作永。映髮靑山擧入壽。相州鐫刻可垂耀。未知當時有此否。奏賦何論滌器手。賣舌何數從橫口。曾從太淸回蝕月。魏公扶日功可耦。未來事業未可量。茲事亦足前無偶。白華編連勿拜詩。請被金石歌不朽。</text>
<title>畫障子。爲沈左相貞之公賦之。</title>,<text>蒼骨小崢嶸。寒菲吐幽白。秋光隨意着。郊墟斷人跡。誰殘野塘秀。折此山果赤。野鼠飢出穴。將雛恣晱暘。嚙綠玉破殼。咬紅雪溜液。一兒蝟縮團。傍母俯而嚼。一兒人拱跪。搖吻手竝作。其一走且伺。憯㫜目豆劈。自在禍斯遠。充芳腸屢易。折之猶可也。果吾不甚惜。愼勿窺玉井。殘我如船碧。</text>
<title>七休先生 孫文貞公舜孝 築終南精舍。顏曰勿齋。仍手書顏子四勿之語于壁上。洪虛白亭 洪文匡公貴達 留題二絶云。勿齋蕭爽絶紛華。玉白何嘗一點瑕。顏子卽亡程子逝。惺惺心法屬孫家。滿庭山翠酒盈缸。邀我同憑月下窓。此外斷無餘物在。松頭惟有鶴棲雙。勿齋之胤汝霖公。今示其詩。求我追和。不可虛辱其永慕不忘之意。草草步韻。以敍其事云。</title>,<text>貧非公病達非華。恕物爲心略垢瑕。坐對尋常庭草翠。一般生意自同家。</text>
<title>七休先生 孫文貞公舜孝 築終南精舍。顏曰勿齋。仍手書顏子四勿之語于壁上。洪虛白亭 洪文匡公貴達 留題二絶云。勿齋蕭爽絶紛華。玉白何嘗一點瑕。顏子卽亡程子逝。惺惺心法屬孫家。滿庭山翠酒盈缸。邀我同憑月下窓。此外斷無餘物在。松頭惟有鶴棲雙。勿齋之胤汝霖公。今示其詩。求我追和。不可虛辱其永慕不忘之意。草草步韻。以敍其事云。 其二</title>,<text>撫松邀月又開缸。想得當年共此窓。曠世風流今不死。詞宗仙伯可傳雙。</text>
<title>再疊韻</title>,<text>曄然心地自生華。不貳由來謹細瑕。不是惺惺逃外物。何妨百榼醉爲家。</text>
<title>再疊韻 其二</title>,<text>勿齋無物但提缸。今古冥迷爲啓窓。湛湛看他方寸地。溪淸月朗是堪雙。</text>
<title>三疊韻</title>,<text>珷玞叢裏看瓊華。生自藍田瑩絶瑕。要識淵源來有地。一端忠恕是傳家。</text>
<title>三疊韻 其二</title>,<text>感舊懷人酒一缸。四山蒼翠落虛窓。百年舊學知誰托。看取庭前玉樹雙。</text>
<title>絅齋 申大用 也。判刑曹。 避舍。與吾寓隔墻。以早梅一盆遺余。對花一飮。引燈照之。橫枝疏影。離離印壁。絅齋顧余樂甚。請延城寫之。延城卽展紙。隨影作勢。略移橫斜之態。明日。畫成。寄之曰。盆株雖存。精神則移。恐吾之徒擁虛器也。用以二絶博粲。</title>,<text>疏枝的皪綴明璣。一脈和風解雪圍。莫道春光偏住着。已隨毫穎過墻歸。</text>
<title>絅齋 申大用 也。判刑曹。 避舍。與吾寓隔墻。以早梅一盆遺余。對花一飮。引燈照之。橫枝疏影。離離印壁。絅齋顧余樂甚。請延城寫之。延城卽展紙。隨影作勢。略移橫斜之態。明日。畫成。寄之曰。盆株雖存。精神則移。恐吾之徒擁虛器也。用以二絶博粲。 其二</title>,<text>照燈描出一枝春。顏貌雖存已換神。却訝氷霜姑射骨。三生鍊畢蛻形塵。</text>
<title>題銀臺圖</title>,<text>天何爲哉自沕穆。宣其氣者四時吏。不有斟酌斗爲職。品彙何以能遂遂。代天之工理亦然。誰爲斗者尙書事。如人有喉車有軸。出由納由茲由萃。惟允之命聞曰龍。揀金剖璞皆國器。光承日月近天咫。澤偏雨露渾身地。蜚英千載際遇同。有孚一席朋契比。風流豈獨誇一時。欲以無忘爲後視。由來繪事必後素。秉素聊勖歲寒義。某賢某否恐指點。請代迂叟題名記。</text>
<title>閔大司成耆叟挽</title>,<text>原憲爲貧病非病。賈生於世逢不逢。茫無畔岸子須楫。綽有餘姸誰適容。只遣士林裹血淚。空敎天日照丹悰。百年絃上桓伊曲。散向悲風入嶺松。</text>
<title>孝仲爲養牧淸原。來覲于咸寧。適以左副承旨。降書宣召。咸寧宰鄭 世卿 設祖席于道左。鄕人俱會。予亦往焉。酒半。鄭咸寧卽席賦二律以道別。予亦醉中走次。以示座中。時庚寅暮春也。謫還在閑。往咸村時。</title>,<text>爲養還妨省。瞻雲幾上臺。閭充丹轂集。書降紫泥來。恨別春俱客。相乖病與杯。五雲回首處。高步上蓬萊。</text>
<title>孝仲爲養牧淸原。來覲于咸寧。適以左副承旨。降書宣召。咸寧宰鄭 世卿 設祖席于道左。鄕人俱會。予亦往焉。酒半。鄭咸寧卽席賦二律以道別。予亦醉中走次。以示座中。時庚寅暮春也。謫還在閑。往咸村時。 其二</title>,<text>行有遲遲色。徵催去去忙。違顏休鬢白。捧檄可眉黃。花柳濃薰醉。風湖晩進涼。俱含去住意。到手莫辭腸。</text>
<title>鄕人上舍印姓名臣彥者。邀集群上庠于家。作司馬會。以予爲斯文老人。亦招押其席。池亭甚瀟灑。主人伸紙請言。醉揮與之。</title>,<text>南來愁病此申眉。正好花飛絮落時。靄靄山光晴繞座。微微雲影淨涵池。繁楊作幄輕遮日。香䕽憑風細襲巵。百年佳會斯文舊。急管豪絲醉敢辭。</text>
<title>遊雙龍寺八詠 幷小敍。寺在聞喜之境。距曦陽山鳳巖寺三十里許。山水淸奇。幽奧之致。勝陽山遠甚。第創構未久。勝聞未甚著。具眼文墨之賞所不至。佳臺秀水。泯無名稱。茲據所見而名之。申以八詠云爾。</title>,<text>綠圍以千重。繚白仍萬回。仙葩紅泛流。天風吹泝洄。却恐流出洞。疑有漁人來。</text>
<title>遊雙龍寺八詠 幷小敍。寺在聞喜之境。距曦陽山鳳巖寺三十里許。山水淸奇。幽奧之致。勝陽山遠甚。第創構未久。勝聞未甚著。具眼文墨之賞所不至。佳臺秀水。泯無名稱。茲據所見而名之。申以八詠云爾。 其二</title>,<text>散襟丹丘峽。鑑髮淸冷淵。旣以丹丘稱。豈無丹丘仙。會有乘赤鯉。邀與相周旋。</text>
<title>遊雙龍寺八詠 幷小敍。寺在聞喜之境。距曦陽山鳳巖寺三十里許。山水淸奇。幽奧之致。勝陽山遠甚。第創構未久。勝聞未甚著。具眼文墨之賞所不至。佳臺秀水。泯無名稱。茲據所見而名之。申以八詠云爾。 其三</title>,<text>淵心蕩霞縷。峽上松明發。我非牛渚然。靈物且安窟。但恐驚笛聲。風雷起倉卒。</text>
<title>遊雙龍寺八詠 幷小敍。寺在聞喜之境。距曦陽山鳳巖寺三十里許。山水淸奇。幽奧之致。勝陽山遠甚。第創構未久。勝聞未甚著。具眼文墨之賞所不至。佳臺秀水。泯無名稱。茲據所見而名之。申以八詠云爾。 其四</title>,<text>龜石呀出流。虯松橫臥灘。巖花紅襯屨。山雲靑作欄。隱隱跨彩霓。何必騎紫鸞。</text>
<title>遊雙龍寺八詠 幷小敍。寺在聞喜之境。距曦陽山鳳巖寺三十里許。山水淸奇。幽奧之致。勝陽山遠甚。第創構未久。勝聞未甚著。具眼文墨之賞所不至。佳臺秀水。泯無名稱。茲據所見而名之。申以八詠云爾。 其五</title>,<text>水天涵虛明。魚游如納空。我旣不知魚。魚豈知此翁。翁魚但樂樂。何用言詰窮。</text>
<title>遊雙龍寺八詠 幷小敍。寺在聞喜之境。距曦陽山鳳巖寺三十里許。山水淸奇。幽奧之致。勝陽山遠甚。第創構未久。勝聞未甚著。具眼文墨之賞所不至。佳臺秀水。泯無名稱。茲據所見而名之。申以八詠云爾。 其六</title>,<text>水色本空白。潭渟積爲碧。紅自潭底來。映發成純赤。但見巖上花。寧知影倒射。</text>
<title>遊雙龍寺八詠 幷小敍。寺在聞喜之境。距曦陽山鳳巖寺三十里許。山水淸奇。幽奧之致。勝陽山遠甚。第創構未久。勝聞未甚著。具眼文墨之賞所不至。佳臺秀水。泯無名稱。茲據所見而名之。申以八詠云爾。 其七</title>,<text>過仙旣稱橋。聽鈞宜有亭。飆輪停佩地。輿衛千俜婷。何以侑霞液。廣樂來靑冥。</text>
<title>遊雙龍寺八詠 幷小敍。寺在聞喜之境。距曦陽山鳳巖寺三十里許。山水淸奇。幽奧之致。勝陽山遠甚。第創構未久。勝聞未甚著。具眼文墨之賞所不至。佳臺秀水。泯無名稱。茲據所見而名之。申以八詠云爾。 其八</title>,<text>半天橫疊屛。麗色非石頑。誰將織女襄。萬古張此間。春風作經緯。染爲雲錦斑。</text>
<title>奉恩寺僧名志雄者。出示遊楓嶽詩軸。乃靑鶴丞相首題也。乞留一言。以爲濟勝具。走步其韻。</title>,<text>志雄信志雄。遠遊而好奇。奇將何所得。乃欲憑吾詩。百劫俱幻妄。亦何有於茲。摩尼照濁源。我欲爾爲師。</text>
<title>旣題志雄軸詩。僧希則以詩求詩。又用前韻。</title>,<text>足白髭又赤。一見心頗奇。求詩以詩贄。始可與言詩。三百本於性。非深寧有茲。磨礱辭伯間。爾亦參寥師。</text>
<title>貞顯王后挽詞</title>,<text>攀號嬰慕罄蒭蕘。五紀坤臨事已遼。早定文祥嬪渭涘。更形胎敎母姬朝。安危勇決伊光策。調護何煩綺夏招。大姒興周還末命。丁寧謀翼兩垂昭。</text>
<title>貞顯王后挽詞 其2</title>,<text>服練亦曾聞漢馬。脫簪非獨在周宣。坤臨萬類資生至。毋享東朝禮養全。內燭群疑斯罪得。終凝大慮敢情遷。拳拳一念重遺囑。遠德哀思兩極天。</text>
<title>貞顯王后挽詞 其3</title>,<text>邦家隆運似周成。陰敎須知遠自京。纘女維時連出聖。易名當代兩聞貞。神孫萬億能貽遠。王母三千擬享亨。豈謂星軒催閉耀。九疑無處望皇英。</text>
<title>貞顯王后挽詞 其4</title>,<text>思媚推文母。相成助帝堯。匡歸陽九會。整了日三朝。謙抑深房闥。憂勤極廟祧。倏移長樂仗。空望白雲遙。</text>
<title>貞顯王后挽詞 其5</title>,<text>御翟符坤極。乘雲協夢祥。咸池重曜洗。前宿更晶揚。京室歸周造。梧山共舜藏。要爲能事畢。不待孝思長。</text>
<title>次韻湖叟擬古回文詩</title>,<text>柔肢瘦顫微風柳。苦淚珠垂泣露花。秋恨莫深藏扇篋。遠非人也遠其家。</text>
<title>次韻湖叟擬古回文詩 附湖叟回文本韻</title>,<text>柔情妾似春風柳。亂恨郞如暮雨花。秋雁一書傳密約。曉雲孤淚灑遙家。</text>
<title>次韻湖叟回文詩 四首</title>,<text>永懷淸坐小燈明。孤雁鳴悲曉吹輕。柄掛寒簷危見斗。人誰伴我獨含情。</text>
<title>次韻湖叟回文詩 四首 其二</title>,<text>好將秋節趁期佳。尊滿淸香花滿階。掃盡機紛紛得淨。情忘倦鳥共煕諧。</text>
<title>次韻湖叟回文詩 四首 其三</title>,<text>霽色寒林秋蕊小。衰顏慰我進淸觴。世間人髮催應白。閑得幾時幾更忙。</text>
<title>次韻湖叟回文詩 四首 其四</title>,<text>透細薰籠曉篆殘。孤衾吟蝶夢成難。茂叢風處蕭蕭竹。天半雨聲來枕寒。</text>
<title>次韻湖叟回文詩 四首 附湖叟回文本韻</title>,<text>永宵秋吟月生明。頭白驚心傷別輕。柄柄搖荷風露瀉。留君爲盡說深情。</text>
<title>次韻湖叟回文詩 四首 附湖叟回文本韻 其2</title>,<text>好月淸宵此會佳。荷衰繞榭水侵階。掃天雲影孤輪滿。羅綺同誇共賞諧。</text>
<title>次韻湖叟回文詩 四首 附湖叟回文本韻 其3</title>,<text>霽天秋月逢圓最。殘夜淸吟屬酒觴。世事無窮懽日少。白頭成恨一官忙。</text>
<title>次韻湖叟回文詩 四首 附湖叟回文本韻 其4</title>,<text>透幔紗燈照夢殘。霜天一字雁回難。茂林歸鳥孤飛倦。又見秋衣換薄寒。</text>
<title>聞梧溪老人病免憲長。書懷寄贈。梧溪。卽韓相效元。</title>,<text>北隣舊病羅門雀。南舍新章免豸冠。不是淸羸坐成闊。野人疏態怕高官。</text>
<title>聞梧溪老人病免憲長。書懷寄贈。梧溪。卽韓相效元。 其2</title>,<text>少年曾飽利名關。養老何方更勝閑。萬事翛然將理外。臥看霜月屋頭還。</text>
<title>聞梧溪老人病免憲長。書懷寄贈。梧溪。卽韓相效元。 其3</title>,<text>塊臥何人起晤言。枕傍聊置菊花盆。夜床不可無寒影。少啓窓扉試月痕。</text>
<title>聞梧溪老人病免憲長。書懷寄贈。梧溪。卽韓相效元。 其4</title>,<text>霜空月寂樹彫衰。籬下餘叢獨後時。不是寒香隨老減。世間唯許一蜂知。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。</title>,<text>落日溪橋畔。尋詩雪帽斜。回輿香忽認。遙覺隔溪花。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。 其二</title>,<text>共喜繁開處。誰憐獨落時。西湖人已遠。千載少眞知。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。 其三</title>,<text>風枿高偏折。霜英瘦更香。但憐眞性在。憔悴不須傷。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。 其四</title>,<text>凌寒元自賦。鬪雪故非情。羞作閑花草。乘春一向榮。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。 其五</title>,<text>林煙明脈脈。溪月倒垂垂。解道黃昏意。還吟處士詩。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。 其六</title>,<text>不奈紅相背。何多蠟共珍。寒林裕玉度。煩與月傳眞。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。 其七</title>,<text>䁱夢凄傳角。寒魂雪共眩。癯宜孤竹肌。肥謝太眞面。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。 其八</title>,<text>雪落空林暮。蕭疏一樹迷。片塵飛不到。玉色照明溪。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。 其九</title>,<text>氣栗非女姸。中剛寧老僵。唯愁一捻笛。凄惻易飄揚。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。 其十</title>,<text>韻勝春難與。崖高地受危。嚴霜圍作急。恩貸荷晨曦。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。 附子美詩</title>,<text>寒梢落帶月。疏影過溪斜。認得幽香遠。無香不是花。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。 附子美詩 其2</title>,<text>小竹間梅枝。蕭疏暮春時。貞心同不變。更報雪軒知。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。 附子美詩 其3</title>,<text>皓月參同曙。輕風遠報香。辭枝惜一片。萬點政堪傷。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。 附子美詩 其4</title>,<text>江波宜靜色。野趣合禪情。賞會一枝足。千林爭占榮。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。 附子美詩 其5</title>,<text>老幹緣雲上。新枝壓雪垂。梅仙此埋沒。何得做淸詩。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。 附子美詩 其6</title>,<text>淸質遠塵俗。高標不世珍。西湖林處士。千載賞余眞。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。 附子美詩 其7</title>,<text>煙沈半身沒。老眼看多眩。萬玉萃江南。姑仙昔日面。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。 附子美詩 其8</title>,<text>蒼石平蕪際。寒枝出水迷。西江元一滴。法嗣是曺溪。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。 附子美詩 其9</title>,<text>積雪霾天地。龍蛇攫更僵。橫生一枝瘦。詩老道方揚。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。 附子美詩 其10</title>,<text>朽老千年質。臨深不怕危。粘香夜來雪。共白不饒曦。</text>
<title>再和贈子美</title>,<text>靚倚籬邊立。明偏竹外斜。幽期在霜雪。難與語春花。</text>
<title>再和贈子美 其2</title>,<text>先物承春早。占年當暮時。魁花還殿臘。獨立意誰知。</text>
<title>再和贈子美 其3</title>,<text>論格能高潔。言眞更絶香。持斯欲誰侶。對爾獨神傷。</text>
<title>再和贈子美 其4</title>,<text>恥作春林色。空多雪夜情。江山正蕭瑟。看爾獨含榮。</text>
<title>再和贈子美 其5</title>,<text>抽嫩枝枝上。開房蕊蕊垂。豈無尊酒賞。嫌俗更成詩。</text>
<title>再和贈子美 其6</title>,<text>穠色奢非貴。徒香醉莫珍。韻藏香色裏。天地別精眞。</text>
<title>再和贈子美 其7</title>,<text>吸風香入脾。照眼寒生眩。此豈面輸心。俗交羞背面。</text>
<title>再和贈子美 其8</title>,<text>小佇幽香立。黃昏耿不迷。一枝橫到水。詩思在西溪。</text>
<title>再和贈子美 其9</title>,<text>乾坤深力裏。生意起顚僵。晩牖香吹度。輕風爲發揚。</text>
<title>再和贈子美 其10</title>,<text>古石根纏托。淸江樹倒危。霜癯寧守寂。不敢媚春曦。</text>
<title>次子美見贈韻</title>,<text>病也吾何事。頹然懶作人。恩從毛穎薄。情到鐵婆親。短枕那能夢。幽窓不肯晨。百年分得半。衰白又羞春。</text>
<title>次子美見贈韻 其2</title>,<text>髥似緣坡竹。吟如吐繭絲。看君鵬水迅。嘲我澗松遲。池草憐爲夢。江雲寄所思。白頭交契在。遲子一來期。</text>
<title>次子美見贈韻 其3</title>,<text>嗒爾吾忘爾。紛然盡偶然。方輪從莫運。好句豈妨圓。熱宦抛猶累。貧交貴或遷。不麾寧有客。自醉自還眠。</text>
<title>次子美見贈韻 其4</title>,<text>臥寂門無轍。居幽雪塞川。客懽呼酒出。郊興與詩牽。老臘舒山意。潛春動日姸。病夫輕歲月。懶不記新篇。</text>
<title>次子美見贈韻 附子美寄希樂堂四首</title>,<text>老去渾多病。扶持却賴人。壁間燈影小。床上古方親。夜雪多疑曙。隣鷄未報晨。衰腸無自暖。爲進一杯春。</text>
<title>次子美見贈韻 附子美寄希樂堂四首 其2</title>,<text>敎兒勤把筆。覓句撚霜絲。吟盡頭空掉。將書手自遲。世間無繫物。此事最關思。千載杜陵老。吾生後汝期。</text>
<title>次子美見贈韻 附子美寄希樂堂四首 其3</title>,<text>吾年五十五。知命固宜然。歸去辭空詠。田園夢久圓。一身今向暮。百歲幾時遷。聖訓垂如日。吾今擁褐眠。</text>
<title>次子美見贈韻 附子美寄希樂堂四首 其4</title>,<text>今年臘將盡。融雪看前川。一線陽初長。三杯興自牽。幽崖梅欲放。沙岸柳微姸。長念終南下。詩翁賦幾篇。</text>
<title>銀臺契軸</title>,<text>靑春白日肅陰陰。殿未央西禁院深。五味和因喉舌得。四時調亦斗魁斟。池鳳昔曾看薦鶚。臺銀行且作橫金。玉皇香案仙曺迥。他日風流此可尋。</text>
<title>太僕寺契會華陽亭圖</title>,<text>華陽亭迥漢之邊。豐草平坡綠漲煙。歸馬基隆周八百。多騋心塞衛三千。勝辰郊野春如海。暇日官曹酒若川。深契豈爲圖畫得。惟將佳會後人傳。</text>
<title>漾碧亭次韻 順天有士人。臨流作亭。名以漾碧。走韻請詩云。</title>,<text>何年華搆此穿裁。慳祕應須待子來。漾漾光排江檻入。沈沈影助竹窓開。酒邀隣叟春偏永。棋挽山僧暮却廻。倘有隙區能借許。一竿吾欲與爭隈。</text>
<title>次韻鄭洪州雲卿感春見示 五首</title>,<text>老人多意緖。對景每愀然。苔點桃庭錦。風鋪柳岸綿。佳辰纔蹴蹋。流序已薰絃。身世都無補。唯應付醉眠。</text>
<title>次韻鄭洪州雲卿感春見示 五首 其二</title>,<text>負郭初無業。僑居更市塵。鸎聲嬌傍柳。花氣暖薰人。雨圃頻行藥。春江憶采蘋。停雲空在目。會合悵無因。</text>
<title>次韻鄭洪州雲卿感春見示 五首 其三</title>,<text>索莫身多病。無詩過一春。遙筒來起興。小裹爲霑貧。談世心應折。論山口輒津。潛夫休著論。文字豈堪珍。</text>
<title>次韻鄭洪州雲卿感春見示 五首 其四</title>,<text>文應憎命達。詩豈不人窮。桴我何時泛。瓜君幾日終。魂傳千里信。花逐五更風。春賞心猶在。臨銅訝已翁。</text>
<title>次韻鄭洪州雲卿感春見示 五首 其五</title>,<text>本乏田園策。空吟歸去詞。聊爲城市隱。恐與桂松違。春盡鳥聲外。雨多梅子時。小亭應礙目。綠樹已成圍。</text>
<title>元惠師詩軸。次容齋相國韻。</title>,<text>天遊本無待。有待寧言遊。眞休本無忙。何者爲之休。冥觀我自地。初非境煩幽。可笑淺俗見。欲以山水求。</text>
<title>謝奉恩寺僧秋日惠箑</title>,<text>師乎送似知何意。豈爲乘炎更策功。只貴炎涼隨遇爾。棄捐曾不怨秋風。</text>
<title>辛卯夏。余在散地。閉衡長晝。無以却睡魔。吾兒延城。請余出郊。仍共留奉恩寺。寺僧競出紙求詩。翌年夏。余重判南宮。因奉審宣陵。重到是寺。寺僧又有求詩者。因念去年。兒已亡矣。掩涕呑聲。草草依韻書之。以洩其哀。</title>,<text>昔携今可復。拭淚忍言曾。醉對跳荷雨。吟挑點佛燈。重來悲老我。自在羨渠僧。坐夜沈懷久。鈴風語塔層。</text>
<title>又書其軸。用首韻。</title>,<text>痛湔煩惱至深骨。照徹請看江底月。月本無些江本淸。恐雲點月江泥汩。</text>
<title>童緇名惠然者。眉目瑩然。乃云代身僧也。</title>,<text>秀眼疏眉更妙年。問渠落髮竟何緣。河沙作算願爲壽。念念可能通彼玄。</text>
<title>金贊成玉耳挽詞</title>,<text>曾從玉署共靑裯。禁衛重陪領鎧鍪。揉性供人羞曲几。無心行世任虛舟。淸名掄入岩廊貳。風槩眞歸晉宋儔。七十光陰驚一夢。可堪爽氣蔽荒丘。</text>
<title>題春坊學士契會圖</title>,<text>聖朝諭敎侔周室。簡妙宮端士所欽。寧以膾腥徒養體。要爲去菜務治心。長時講閤承華內。勝日朋簪漢水潯。盛事豈容憑繪事。風流秪可後人尋。</text>
<title>答伯益見寄。用其韻。</title>,<text>目眯東華土。神醒多態雲。宦情全薄我。詩料苦饒君。好景猶連夏。愁人自斷魂。漸渾頭上雪。不耐歲驚奔。</text>
<title>答伯益見寄。用其韻。 其二</title>,<text>情極交還少。身衰患更繁。兀然眞喪我。已矣欲無言。春事未全退。枝花猶半存。可憐新筍出。玉立伴詩魂。</text>
<title>姜生永世。號其居曰山陰。余之在謫。訪問甚勤。余之謫還。贈以硯面雙鵝。今作詩。詑言山陰之致。且言硯鵝無恙。又有以薦藝怨余之意。用其韻答之。姜生。有道之士。固窮不求名。適有朝命。有雜藝者皆薦之。姜生亦在薦中故也。</title>,<text>寫盡黃庭弊硯心。觀鵝幽興似山陰。百年榮悴俱泡滅。一畝寬閑豈陸沈。取自無方遭聖代。藝寧當格棄山林。可憐昔日東江老。誰識愁懷今轉深。</text>
<title>次判京兆李重卿韻。京兆屢投詩。頗以不報讓之。</title>,<text>斜簷低照透雲陰。甑坐遭蒸覺更深。病肺難醫朱夏渴。淸詩快似碧筩斟。也曾刮目非三日。何啻來篇抵萬金。莫怪木瓜酬謝闕。愁中廢硯得誰尋。</text>
<title>題銀臺契軸</title>,<text>地在咽要望最尊。威顏咫尺接溫溫。逆敷元不孤龍命。出允惟多酌帝言。波闊鳳池恩共沐。臭同蘭室契能敦。畫圖秪爲徵離合。豈是紛紛戒覆翻。</text>
<title>廬山瀑布 三首皆畫也</title>,<text>日出香爐詩句裏。銀河今見畫圖中。半山林暗驚飛雹。一道天明落霽虹。造物豈容輕偉怪。與人眞欲駭愚蒙。座間寄語高吟者。能爲徐凝洗俗聾。</text>
<title>天台瀑布</title>,<text>偉事都從此辦功。坤靈終古擅奇工。呀開疊玉靑撑峽。飛出雙龍白舞空。雪灑千林籠爽氣。霆奔萬壑鬪餘雄。一筇縱未追仙侶。臥想猶堪快盪胸。</text>
<title>朴淵瀑布</title>,<text>窟古觀音山護洞。源深大興石承川。玻瓈躍出千尋瓮。霹靂驚飛十里天。橫展錦屛工壁削。遙張白練直空懸。地偏難遇靑蓮賞。未必廬山獨爾先。</text>
<title>答安分老人見贈。用其韻。安分堂。卽李伯益也。</title>,<text>憂懷不與鬢毛殘。宦味俱隨歲事闌。態輒生新酬世苦。交多非舊會心難。十年勝讀談還味。一日如秋眼更寒。若也郵筒頻有報。吟床未覺隔重山。</text>
<title>答安分老人見贈。用其韻。安分堂。卽李伯益也。 其2</title>,<text>謫宦今君半歲殘。病摧吾亦一懽闌。枯腸酒力饒相貸。亂簿詩功進自難。雪髮衝冠千慮集。霜韡待漏五更寒。海山看厭曾輕說。今日塵衢更說山。</text>
<title>答安分老人見贈。用其韻。安分堂。卽李伯益也。 其3</title>,<text>天時人事兩催殘。箏笛場中興漸闌。衰甚極知傷感易。情多更覺別離難。長途病驥寧堪力。遠海孤鴻不禁寒。相憶此時書到案。擧眸猶對桂陽山。</text>
<title>書祔廟廳契會圖軸。余以判南宮首預。</title>,<text>攀號何及桂輪欹。追愼情文極孝思。殷帝諒闇將畢制。姜嫄閟侐可無詩。諸君會禮繩元聖。老成叨曺愧伯夷。躋享儀成應永妥。還憑國喜敍朋私。</text>
<title>安分老人復次以寄。走答其意。</title>,<text>要賞亭梅及未殘。睽離安得共憑闌。一行信不爲臣易。三斗寧知吸醋難。敷敎人方推契敬。論詩誰復數郊寒。吾衰久已迷宗派。可笑洪厓說半山。</text>
<title>走簡。戲柳知樞彥博再巹之席。彥博喪偶。年六十四。更聘宗室女。</title>,<text>雪覆松髥白亂垂。小梅明艶與交肌。但取襟期同歲暮。何嫌皺幹與靑枝。</text>
<title>走簡。戲柳知樞彥博再巹之席。彥博喪偶。年六十四。更聘宗室女。 其2</title>,<text>野鴦洲鴨共誰娛。明月空江睡影孤。老鳳豈伊情思薄。新春先卜小凰雛。</text>
<title>桂陽守安分老人寄松醪。且有詩。步韻謝之。</title>,<text>煩公珍重中山法。寄我開封正發芬。麴秀才風傾客座。郞官淸德足人聞。釀成霜勁腸收健。帶得春韶面勒勳。一斗頹然誰百首。箇中詩思却輸君。</text>
<title>孔牛峯挽</title>,<text>由來種善隱耕鋤。不足於身後裕如。推及銅章知有自。顯揚曾飽慶充閭。</text>
<title>孔牛峯挽 其2</title>,<text>專城爲宰寧非顯。一子當家不在多。洪疇一曰尤諸福。何限人間見札瘥。</text>
<title>南參判正卿挽</title>,<text>昔同魚隊幸俱龍。糠粃之先我愧公。自是亞銓梯八座。天胡不貸太悤悤。</text>
<title>南參判正卿挽 其2</title>,<text>巡畿玉節照萱春。供御餘珍更及親。當日許多榮養事。如今爭與一悲匀。</text>
<title>南參判正卿挽 其3</title>,<text>漢水之南新卜築。公餘把釣約余同。亭墅纔成人則逝。傷心花鳥自春風。</text>
<title>南參判正卿挽 其4</title>,<text>朝從暮接問相連。一日睽違亦悵然。豈謂過門空掩涕。閉門疏柳鎖寒煙。</text>
<title>桂陽安分翁寄郭索。有一絶以侑之。走次以謝。</title>,<text>半帆歸意滿江東。回首身籠病鶴同。豈料盈庭鞭扑裏。持螯一興到衰翁。</text>
<title>桂陽有答。復報朴淵之約。使之同赴。</title>,<text>朴淵秋勝冠吾東。季望遊期伯與同。能事豈宜專自享。裁書更報桂陽翁。</text>
<title>靈通寺洞口花潭。走用樹洞人韻。</title>,<text>出郭輕輿雨淨埃。秋深洞壑自生哀。升沈未了人先老。聚散無期客偶來。勝賞倍輸花十隊。眞源尋盡水千回。丹楓白石臨流坐。萬事紛紛付酒杯。</text>
<title>土橋 卽靈通前。比花潭尤勝。</title>,<text>前騎狂奔白漲埃。風傳虛谷鼓簫哀。天曾有畫山當坐。人本無愁笛喚來。暝色藏林雲欲合。晶光暈水月初回。世間久信難逢笑。滿揷黃花肯輟杯。</text>
<title>靈通寺</title>,<text>剛厭東華沒軟埃。白頭人世足悲哀。千年古寺誰重起。廿載天曹今再來。傾意舊山迎笑出。如期好月會心回。高吟引滿俱非俗。萬戶何曾當一杯。</text>
<title>西樓用別韻。樓臨溪水。</title>,<text>坐壓風漪細鑑紋。侵脾雪色不敎醺。催詩古墮時時雨。應禱旋開淰淰雲。剩得餘懽酬白髮。要將小句洗紅裙。明朝驛騎靑郊路。回首秋山思正紛。</text>
<title>次西樓板上陽村韻</title>,<text>緣巖線逕慣穿林。金碧琳宮鎭太陰。靜榻欲氷溪覺近。虛窓自籟谷知深。無言鬱鬱山含古。多事亭亭塔到今。愁絶此時吹鐵笛。薄雲殘照共平沈。</text>
<title>昔年題名。紀遊于樓壁。今來尋之。則樓新而舊書亡矣。悵然又題。</title>,<text>重把行旌覓舊蹊。西樓試訪昔時題。浮沈已被山靈削。廿載遊蹤夢亦迷。</text>
<title>滿月臺</title>,<text>靑木遺基樹入空。連雲綺幙捲蔥蘢。留都常棣相逢處。杖鉞門闌偶會同。訪古無憑頭欲白。追歡不易燭燒紅。千年興廢悠悠事。摠落遊人一笛中。</text>
<title>走疊前韻</title>,<text>松嶽秋風木落空。蕭條無復氣蔥蘢。衣冠丘壟今安有。襟帶山河古自同。寺廢水猶僧眼碧。臺荒楓且女裙紅。騷人白首悲吟處。無限銷沈只此中。</text>
<title>書春坊契會圖</title>,<text>千載襟期眞淡水。一時掄選共承華。起居亦訓言須正。飮食皆箴菜去邪。車百都門誰漢傅。日三鷄障是周家。宮僚宴集堪登繪。同際煕朝最可誇。</text>
<title>書銀臺諸公契會江亭圖</title>,<text>郞署登庸斯最選。眞從平地上蒼蒼。斗杓旋幹斟元氣。日表雍容對耿光。庶采煕成由按判。綸音允出在稽颺。公餘剩辦滄洲醉。留取丹靑姓字香。</text>
<title>題尹參議 漑驪江別業八景</title>,<text>浴得淸漪垢已空。天光涵影共昭融。悠然直拉風乎袂。與入春和氣象中。</text>
<title>題尹參議 漑驪江別業八景 其二</title>,<text>峭壁參雲揷碧潯。散懷聊復此登臨。眼窮飛鳥蒼茫外。剩想當時小魯心。</text>
<title>題尹參議 漑驪江別業八景 其三</title>,<text>鏡中雲朶影離離。獨對忘言會意時。水月淸光醒俗韻。更和香氣入詩脾。</text>
<title>題尹參議 漑驪江別業八景 其四</title>,<text>霜姿勁色翠千竿。更被風敲碎玉寒。午枕輸吾淸暑殿。幻回隆伏作秋殘。</text>
<title>題尹參議 漑驪江別業八景 其五</title>,<text>放慵終夕不開扉。臥數風帆逐逐飛。競騖多應商子舶。意閑疑盡季鷹歸。</text>
<title>題尹參議 漑驪江別業八景 其六</title>,<text>匹紈橫白露遙峯。帳裏如窺翠髻重。日夕暝濛都沒境。認僧猶賴出寒鍾。</text>
<title>題尹參議 漑驪江別業八景 其七</title>,<text>苔磯蔭柳坐垂綸。聞餌魚來動白蘋。意適何嫌溫水小。盈車勞甚釣河人。</text>
<title>題尹參議 漑驪江別業八景 其八</title>,<text>玲瓏一澗響璆琳。掬弄多時坐淺潯。却恐纓塵爲水辱。擬將澄澈答吾心。</text>
<title>禁苑聞鶯。應製。甲午三月二十六日。慶會樓課武臣射。取太廏馬于池上。令中多者手自牽出。御出此題。命入侍諸臣。限半刻卽於座上書進。令二議政科次。首以此作進。命承旨擎御前大鹿皮賜之。命除謝恩。</title>,<text>弄雨春雲媚建章。上林鶯亂巧音長。乍穿嫩綠開煙暝。時掠殘紅落雪香。暇日闢壇回鳳馭。高才中鵠摠鷹揚。聲聲此日偏淸滑。有喜天顏進一觴。</text>
<title>子美次應製詩寄我。又以別律賀之。復用其韻以贈。一以答其語。一以道其行。蓋以參贊。特出按畿。</title>,<text>禁林新綠靄千章。恰恰鸎聲自在長。花樹去穿驚鳳輦。金衣來傍刷天香。昇平潤色徵文藻。未雨綢繆事戚揚。頻送好音知有意。代斯歌詠侑瓊觴。</text>
<title>用別律韻答其語</title>,<text>翰苑如公我所推。公詩其髓我其皮。八叉手縮傍觀日。三步才窮涸思時。恩忝賞花眞不分。榮叨奪錦詎曾期。誰圖宣室今重遇。却憶當年作遠纍。</text>
<title>疊其韻以道其行</title>,<text>書堂才藝昔相推。直置心親謝貌皮。中歲雲泥懸望日。老年館閣共升時。暫煩畿節恩寧屈。行試台躔畫若期。原隰諮詢應有暇。珠璣到處滿纍纍。</text>
<title>謁聖次韻。蘇君彥謙赴燕有述。禮部尙書夏言求見稱賞。下首同。其詩曰。晨起衣冠謁素王。太平絃誦喜洋洋。德尊不廢千年享。道太難窺數仞墻。壇上杏花紅半落。庭前檜樹翠成行。平生只會歌鴻雁。今日摩挲石鼓傍。</title>,<text>道德巍巍範百王。尊崇文化信滂洋。老行當世空環轍。啓牖來人爲穴墻。終古俎觴勤展潔。秪今函丈儼分行。焚香稽首存遐想。髣髴瞻前忽在傍。</text>
<title>上馬宴 彥謙詩。宴開迎餞兩旬間。三月皇州却未還。柳絮白於衰客鬢。桃花紅勝美人顏。春愁黯黯𪚥空館。歸興翩翩滿故山。早晩句當公事了。拂衣長嘯出秦關。</title>,<text>周旋觀樂兩蓂間。留滯周南未擬還。帝渥勞來紆盛讌。儐臣禮遇接溫顏。杳茫歸意三叉路。澹蕩春光萬壽山。使罷充然如有獲。遠遊眞可詑鄕關。</text>
<title>太液晴波。效郭輿柏梁臺體。應製。甲午四月二十八月。蘇君世讓以事被旨詣閤。御出此題與西山霽雪七言六韻。令製進。余適入政廳。日仄。中使來傳曰。卿亦政罷後製進。臣卽書進。各有賜物。</title>,<text>風暖鵝黃垂裊裊。春晴鴨綠漾粼粼。山鳧兩兩戲靑蘋。時淸自是多閑讌。步輦時時下紫宸。</text>
<title>太液晴波。效郭輿柏梁臺體。應製。甲午四月二十八月。蘇君世讓以事被旨詣閤。御出此題與西山霽雪七言六韻。令製進。余適入政廳。日仄。中使來傳曰。卿亦政罷後製進。臣卽書進。各有賜物。 其二</title>,<text>綵枻聲搖魚沒藻。朱旂影靜鳥窺竿。縠紋平瑩玉磨盤。一遊亦自爲身度。心鑑何如水鑑寒。</text>
<title>西山霽雪六韻 天韻。 應製。</title>,<text>西山雪後望無邊。氣勢凌凌上出乾。捲箔遠邀瓊島月。登臺與入玉壺天。吟侵尊醁難醺面。威脅燈薰易澁煙。義色偏歸松偃蹇。恩光曲借麥芊緜。灞橋寒着尋詩客。衛府仁開救凍錢。三白寧無修頌手。小儒安得筆如椽。</text>
<title>雨後江山寒韻。應製。甲午五月初六日。幸漢江觀水戰。出三題。令扈從諸臣製進。下二篇同。</title>,<text>江山十里展奇觀。曳曳殘雲雨意闌。畫出蛾眉新黛蹙。磨開玉鏡一奩寒。急申朝霽輝旌幟。穩送餘涼供几欄。鳳輦非關遊豫事。要將省稼與民歡。</text>
<title>親臨水戰。回韻五言。應製。</title>,<text>忘危非遠算。習艦翠華來。萬旅嚴豼虎。千檣迅電雷。角聲轟地動。旗色捲天回。兒戲昆明戰。如今不滿咍。</text>
<title>沙汀照月光韻。應製。</title>,<text>汀沙浩浩月相將。一望晶虛混四方。萬象難逃毛鑑數。千山皆徹眼羞光。影翻蛟室珠凝淚。夢吟蘭皐鶴驚霜。靜倚闌干淸透骨。泠風兩腋出圓蒼。</text>
<title>甲午夏。以英陵莎土補頹奉審事。同韓左相 元之，畿使洪 子美，繕提調朴 君實，禮參議金 季雅。舟向驪江。子美有作。卽步韻博笑。予爲觀象提調故也。</title>,<text>靑壁中間注一江。古來形勝說東邦。先帆易失灘回百。前角多譁鴨起雙。孤嶂出雲成細雨。千夫牽纜上危矼。偶因公事陪淸詠。觀海何勞聽石淙。</text>
<title>戲蔡挺之 二首</title>,<text>書堂無與伴春閑。珍重裁書意萬般。嫌疥不須誇手藥。拒人千里是君顏。</text>
<title>戲蔡挺之 二首 其二</title>,<text>獰卒秪敎生悍怒。甘言無賴屢丁寧。由來不可以威惕。況又安能口舌爭。</text>
<title>張領相 順孫 挽 二首</title>,<text>直道初三黜。耆成竟大來。艱難茲屬運。拯劑必須材。鎭躁方山立。還眞忽棟摧。巷舂俱不杵。豈獨鑑亡哀。</text>
<title>張領相 順孫 挽 二首 其二</title>,<text>夙昔交封事。風裁始接欽。時公忌少長。偏我許肝心。白首傷新契。黃扉想舊音。平生知己淚。爲國倍霪霪。</text>
<title>安不忘危 甲午秋。幸七德亭閱武。令扈從儒紳卽製進。三公科次。居首賜物。</title>,<text>講道隆文治。詰戎戒外攘。雲霞開鳳旆。鉦鼓殷沙場。陣合蛇銜尾。戈揮日退光。綢繆能未雨。端可繫包桑。</text>
<title>韓領相 效元 挽 二首</title>,<text>元祐永新治。明堂萃舊臣。品流區璧礫。庶類運陶鈞。不憖嗟諸老。如從可百身。僚筵餘粥飯。忍再哭仁人。</text>
<title>韓領相 效元 挽 二首 其二</title>,<text>大川津有楫。喬木國思臣。化世方無跡。扶身已倩人。平治其不欲。殄瘁奈斯臻。長者風猶在。叨慙繼後塵。</text>
<title>盆梅晩花。人有譏之者。率爾賦一律解羞云。</title>,<text>二月梅花同杏李。後時宜有俗間嗤。幽香凍日還暄日。疏艶斜枝更直枝。高節不須寒臘見。殊標尤向衆花知。漢庭曲學徘優裏。長孺儕班敢少之。</text>
<title>奉恩寺僧將入山。永詩頗懇。書其軸與之。</title>,<text>瞿曇學者例入山。入山例以詩媒妁。不自內得山已剩。又益以詩大似着。由來妙法是不二。觸類無非庭樹柏。禪律欲與詩律化。兩無聲臭可尋迹。師乎悟法我悟詩。笑領其旨不物役。唯我粥飯嘲未解。愧爾山中點頭石。</text>
<title>安分伯益墜馬臥傷。對雨有述見寄。次韻答之。</title>,<text>汚邪成瀆瀆成川。緣畝人人喜欲顚。徵歲咎休如有數。劇人憂樂詎非天。憐君快速眞能辱。顧我嵬危定孰賢。欲對晤言還止駕。畏泥難出覺衰年。</text>
<title>又用韻答墜馬之作</title>,<text>馬驕奔逸水標川。街市驚傳宰相顚。學士何傷身是石。陶公雖痛夢非天。無端折臂翻爲福。有意墜驢未足賢。在莒無忘眞當樂。煩君存戒記茲年。</text>
<title>伯益在告。移寓近隣。屢以詩報。用韻答寄。</title>,<text>隴西非病坐書淫。東里膏肓懶轉深。靜境澄森偏得句。忙途膠擾久忘吟。小塘積雨生秋爽。四嶽頑雲痼晝沈。暵欲爲霖霖欲霽。天難於此怨咨心。</text>
<title>屛天亭</title>,<text>嘗觀日本屛。風雲入神畫。滄洲寫曲折。萬里論寸尺。遠山鴉深靑。近山靄荷碧。上下銀光開。虛無元氣積。渚蕪水出入。綠呑而吐白。黃金鑠餘映。波蕩霞相射。夜壁猶曙色。炎室亦爽魄。豈意眞有此。心遊費夙昔。余今小亭上。假息玩晨夕。忽驚屛所曾。一一供吾席。如登貴筵賞。不覺落遐僻。屛非貧者畜。境胡窮常獲。乃知眞宰公。與人不偏益。勝觀酬遠厄。市塵朱紫役。豪家謂可兼。力欲造物敵。誇奢金綠間。幻奪巧其迹。塗飾竟難眞。孰若吾天闢。有物皆網取。彼豈眞此惜。余雖癖深性。久爲軒裳迫。生平不虞艱。焉有今者適。滿地生色畫。可麾丹靑客。</text>
<title>七夕雨</title>,<text>君不見天孫機杼勤七襄。繅出氷繭明秋霜。染成五彩何煒煌。龍繆鳳縱開天章。又不見薅鎛辛苦河西郞。日竟百畝牛欲僵。早收雲子百杵香。雪皎膏泫珠璣光。金神皓節行淸商。碧甃銀床梧葉涼。茲惟荐七訖耕桑。要將歲事課玉皇。靈烏絶漢虹作梁。蒼虯駕輿垂明璫。雲車轆轆輸豐穰。稽首敷奏言甚颺。霧細霞爛陳筐箱。雲委坻積堆粢粱。文章賁飾施明堂。坐朝黼黻裁衣裳。廣衢叩腹民煕康。日旰玉食回帝嘗。升功較績美乃彰。帝曰爾最餘難當。歲星官祿紊天綱。蚩尤簸旗肆猖狂。太白凶威逞鋒鋩。熒惑執法私姦強。南箕不可任簸揚。有捄天畢載施行。守臼仙㕙謾傳方。擣藥不補天久長。虛名坐羞汚流漿。群妬本自來帝臧。桂華韜影蟾魄藏。列宿是夕收寒芒。玄冥列缺勢交相。飛廉屛翳參翺翔。噓氛鼓霧翳玄蒼。九關深邃嚴雲房。線紋共仇鮮佩纕。反罪黽勉除莠稂。誑辭瀆神多譸張。繪句至今嘲淫荒。掩抑不白忠信腸。相對涕下何淋浪。翻風作雨催阿香。平地丈尺成潦潢。下土蔽惑深膏肓。謂是別淚添沱滂。赫赫曜靈天眼眶。不應此事終冥茫。眇予何能口隄防。題詩欲雪心悲傷。</text>
<title>興王寺古基 寺在豐德。距松京二十餘里。前朝𪚥𪚥𪚥所建。房屋千餘間。又構行宮于其傍。時時巡幸奉佛之地。今礎砌尙宛然。</title>,<text>埋林蒼石認蟠螭。梵殿行宮共廢基。毀道筑哀湍瀉咽。荒臺虯倒樹懸危。寒煙衰草深秋後。羸馬斜陽獨立時。莫把興亡閑較量。騷人去國自生悲。</text>
<title>興王寺古基 寺在豐德。距松京二十餘里。前朝𪚥𪚥𪚥所建。房屋千餘間。又構行宮于其傍。時時巡幸奉佛之地。今礎砌尙宛然。 其2</title>,<text>靑山襟擁四逶迤。粉石苔斑散路岐。五百年基灰共盡。一千間屋礎空欹。當時未悟臺城餓。過客空懷黍稷悲。珍重野人寧解事。一壺聊復慰孤羈。</text>
<title>興王寺古基 寺在豐德。距松京二十餘里。前朝𪚥𪚥𪚥所建。房屋千餘間。又構行宮于其傍。時時巡幸奉佛之地。今礎砌尙宛然。 其3</title>,<text>時從村老跨輕驢。指點頹垣訪舊墟。毀塔半輸塋塚用。廢房全與野夫居。秋生蕎麥花無賴。風入松杉韻有餘。白髮騷人方得句。映山寒雨忽疏疏。</text>
<title>次韻奉酬</title>,<text>早知機變摠關天。誰信看霜忽履堅。末路虛名眞累卯。淸時有口欲防川。非無獻可幾觀審。多誤鍾山學術偏。瘴海諸賢當日淚。漂奔不爲踵空穿。</text>
<title>十玩堂</title>,<text>愛風占山徑。歸田籬下採。一日那可無。黃昏佳詠在。西粧宜淡濃。米膝下䃬礧。斯人意寓物。世與相詆罪。經綸付魚鳥。棲遲負鼎鼐。胸噓走驚虹。唾落堆明琲。相望百世士。遙遙今有待。高玩衆賞幷。文波百川匯。六君共神契。四友同車載。冥然忘物我。宴息迷大隗。天其雙鳥鳴。孰能爲意怠。夙昔蓬山觀。盛之價增倍。況當升大猷。側席甚渴餒。不應摧拱把。乃獨崇椽棌。姑需鼎津賞。草木與光彩。由來事固爾。豈謂躬見逮。垢玉洗露質。棄纕何傷茝。供世謾尤畏。侶物饒樂凱。翫好或作荒。嘲吟更相浼。喪志古炳訓。數疏終難悔。躪暴神機慳。亦恐忤眞宰。嫌猜愼所祟。高才本天痗。佚死憂乃生。聖言寧我詒。不可竟逃物。曷若遄若采。</text>
<title>夢謁宣聖</title>,<text>鉏商盡天下。麟出反爲黷。皎旭燭陰曀。狂吠固宜蜀。講授武魋間。仁義人肝腹。時猶嘆高堅。況耳不得目。後生掃糠粃。樹立擬丘麓。邪軌漸多途。姦橐日滋俗。陋聞雖面墻。遺音願膺服。秪於塵簡上。警咳承肅肅。豈意虺蜴場。神魂接愉穆。屨杖執髣髴。函丈侍齊遫。一遇千世幸。連夜矧能複。當時急行道。姬夢久不復。豈以陳蔡厄。聊此勉羈逐。片夢尙充然。其乃親薰沐。巍巍四科目。衣錦與朽木。天地信至仁。疵纇在化育。濡霑均着物。淺深非霢霂。大哉涵養中。狂狷亦所錄。苟得聖依歸。艱難豈虞僇。所以昌黎子。蹈道哀我獨。</text>
<title>仲秋望夜。泛舟前江。二首。</title>,<text>霽宇淸涵玉。橫江淨展羅。秋從今夜半。月向一年多。風露澹生粟。星河微動波。寒光翻射底。應有泣潛鼉。</text>
<title>仲秋望夜。泛舟前江。二首。 其二</title>,<text>江遠天平渡。雲移水動紋。照疑茲地獨。輝得後宵分。上下虛還澈。東西浩莫垠。知爲銀渚客。不必問嚴君。</text>
<title>村人憐余旅居無田。以塡渠可耕。設策者二三子。請余往審。仍登前麓。網小鮮于川。偶成一飮。</title>,<text>千金寸土欲塡渠。萬事遺安只把鋤。甘與田翁修地券。羞從萊老獻天書。山河沆漭深秋氣。黍稌蕭疏古郭墟。偶荷隣人成小憩。寒魚堪打酒堪釃。</text>
<title>小窓</title>,<text>小窓携影顧誰憐。忘我渾如坐悟禪。前步誰煩泥自芘。背行惟恐累相牽。寬培酒力藏愁得。靜覓秋聲寄葉傳。投老生涯人莫問。驚魂不復夢塵緣。</text>
<title>秋日有懷容齋公</title>,<text>向暮柴門添寂寞。連秋畦隴漫橫斜。郊飛遠雨兒騎犢。江落寒潮雁叫沙。當肉園菁能白本。映籬山菊亦黃花。非無村酒來謀醉。嗟與伊人室更遐。</text>
<title>漫吟</title>,<text>故故秋寒生小裌。時時世事落微嚬。閑淫鉛槧猶賢博。懸富牙籤不救貧。疑網無緣言決衆。心旌寧可厄降人。丈夫白髮非徒爾。末俗翻嘲悼一身。</text>
<title>夕望</title>,<text>作客悲秋更病哉。愧無佳句獨登臺。漾空雲影波銜去。排箔山光鳥帶回。平歲烏蟾常恨疾。危塗鬢髮不嫌催。江湖暮意多搖落。古木荒城日自頹。</text>
<title>簡謝蔚之惠海蝦</title>,<text>海瘴猶能染客鬚。蝦珍誰許落貧廚。腥風忽被開枯胃。圍得寒菹得解無。</text>
<title>伯氏以容齋醉中之作見示。用韻以呈。</title>,<text>酒是昔時物。胸非今世人。秋將顏自改。愁與事常新。枕夢本成幻。風花那定因。天涯心不盡。欲說轉凄辛。</text>
<title>重用前韻</title>,<text>雲路多爲鬼。魑墟我尙人。丹心寧老破。白首肯交新。四業窮三業。前因了後因。那將眞攪妄。世味替甜辛。</text>
<title>題八畫。地主求得延城筆。仍索余題甚勤。書以還。</title>,<text>疾吹見餘立。隱斑生在孫。錦䙀纔欲脫。氣已萬牛呑。</text>
<title>題八畫。地主求得延城筆。仍索余題甚勤。書以還。 其2</title>,<text>毅顏霜發光。老骨鶴癯影。高者風之爭。斷竿立古勁。</text>
<title>題八畫。地主求得延城筆。仍索余題甚勤。書以還。 其3</title>,<text>遙見初疑雪。風香忽報知。枯槎心不盡。猶有發春枝。</text>
<title>題八畫。地主求得延城筆。仍索余題甚勤。書以還。 其4</title>,<text>群艶動盈樹。閑香豈少花。孤將氷雪色。難與競春華。</text>
<title>題八畫。地主求得延城筆。仍索余題甚勤。書以還。 其5</title>,<text>古石封蒼蘚。幽香托瘦根。徘徊成歲晩。愁絶不堪論。</text>
<title>題八畫。地主求得延城筆。仍索余題甚勤。書以還。 其6</title>,<text>罕出穠華徑。多生蓬棘欑。偶知孤竹子。相照冷心肝。</text>
<title>題八畫。地主求得延城筆。仍索余題甚勤。書以還。 其7</title>,<text>遠種何論地。珍盤以味充。漢庭煩六尺。難少秺侯忠。</text>
<title>題八畫。地主求得延城筆。仍索余題甚勤。書以還。 其8</title>,<text>珍重乘槎子。還多救世方。人間熬惱地。五內置風霜。</text>
<title>蔚之以兩華蟲見餉。走一絶謝之。蔚之家有二健翮。頗能擊雉云。</title>,<text>君家健翮趁山梁。一味炰羹久飫香。三歲詩腸生菜色。爲分膏膩洗天荒。</text>
<title>步韻答姜生</title>,<text>光涵水月鏡分天。鳴櫓疑聞玉漢邊。幽興不應中道盡。達人寧有雪回船。</text>
<title>步韻答姜生 其2</title>,<text>平生信我敢邀天。今日流遷任海邊。載酒知君應有意。不須問字但觥船。</text>
<title>雪夜</title>,<text>山木號風勢漸休。寒燈搖影斗帷幽。嚴宵窣窣鳴窓雪。小突薰薰擁被紬。始以譴閑深適懶。多緣詩瘦亦寬愁。臨頭賴有昭昭日。萬死何如忍一羞。</text>
<title>次眉山雪詩韻</title>,<text>至後新陽欲發潛。陰威驅雪更凝嚴。園留韓子一株李。庭覆姚家百斛鹽。曙色尋窓偏送紙。淸聲搖夢密投簷。酸寒舊習餘詩債。灞上孤驢耳豎尖。</text>
<title>次眉山雪詩韻 其2</title>,<text>金影冥沈昧谷鴉。瓊塵碾逐玉妃車。方驚不夜臨長月。始信連天作此花。發興悠然王子棹。誇豪麤甚黨兒家。如聞衛哭能排闥。誰道君門守夜叉。</text>
<title>再用前韻</title>,<text>皎態明姿鬪玉纖。梅粧氷額色矜嚴。花經聖筆成妖實。池遇諂韓作瑞鹽。關外擁迷山斗馬。燈前落細廣文簷。陽春但使回低唱。釵墮何須露指尖。</text>
<title>再用前韻 其2</title>,<text>縮若蝟毛噤若鴉。擁爐頻市炭人車。簁簁雲縷工翻水。翦翦風刀細綴花。半夜猷謀輸相第。一蓑圖寫屬漁家。崖平坑滿渾無界。驢背推敲失路叉。</text>
<title>三用前韻</title>,<text>全覆山田凍麥纖。始知流潤在威嚴。漫天何止五株柳。堆案誰無三月鹽。老竭高才寧授簡。索憐姸笑謾巡簷。臘前盈尺要爲瑞。記歲猶能把兔尖。</text>
<title>三用前韻 其2</title>,<text>林棲瑟縮凍寒鴉。雲起崩騰閣日車。讓潔猶能包物垢。輸香豈是妬春花。江妃幻骨應三世。蟾女和光自一家。映榻老來何事業。閉門無詠手空叉。</text>
<title>漫懷</title>,<text>料理平生愧莫追。強將三寸話安危。必爲罪去眞甘罪。秪未時隨豈病時。艶艶瓦溝看絮點。浮浮銅葉聽潮滋。做成一味昕朝臥。吾道終憑柳士師。</text>
<title>題名賢手簡帖後 幷敍</title>,<text>前輩交情若臭蘭。宣陵儲養盡通班。一時文治陶姚上。百世雄鳴鮑謝間。酬唱留連尊北海。風流跌宕妓東山。傷心無復當時事。追想如今豈易攀。</text>
<title>讀史有感</title>,<text>按堵人還喜拓邊。封疆從此不常全。談兵正中新參畫。破膽難逢老子賢。坐困誰知千病出。易盈都自一心遷。平生事業除廊廟。何似文章獨可傳。</text>
<title>謝堯卿送酒。走書回牘。三絶。堯卿爲松都留守。時雪甚寒凜。送酒問之。</title>,<text>萬樹輕盈糝玉塵。嚴威逼骨凍成皴。忽驚鄒子回餘律。吹送空山滿面春。</text>
<title>謝堯卿送酒。走書回牘。三絶。堯卿爲松都留守。時雪甚寒凜。送酒問之。 其二</title>,<text>撥水衾寒縮似龜。朝看一丈沒茅茨。白衣來趁吟髭凍。絶勝黃花悵望時。</text>
<title>謝堯卿送酒。走書回牘。三絶。堯卿爲松都留守。時雪甚寒凜。送酒問之。 其三</title>,<text>耐事袁安百不聞。按行何必問衡門。可憐洛令吹噓力。何似羔兒一瀝分。</text>
<title>堯卿和寄。且送酒。復用韻謝之。</title>,<text>學士龍團愧自塵。何如羊醁暖生皴。非關寒色搖成眩。銀海靑朱亂發春。</text>
<title>堯卿和寄。且送酒。復用韻謝之。 其2</title>,<text>滿斟聊荷換金龜。送我悠然入具茨。奇興豈須孤棹上。只應欹枕望江時。</text>
<title>堯卿和寄。且送酒。復用韻謝之。 其3</title>,<text>密雪投簷鬧夜聞。山甁寄遠叩朝門。酴釄風暖醺人面。倂把春光樹樹分。</text>
<title>三用前韻。寄堯卿。</title>,<text>惹砌風回舞絮塵。封身樹老玉鱗皴。如聞白屋膚皆襖。被得留都有脚春。</text>
<title>三用前韻。寄堯卿。 其2</title>,<text>窿然堆阜學蟠龜。小構能㮷我墍茨。都把病慵輸一枕。任他花雪替供時。</text>
<title>三用前韻。寄堯卿。 其3</title>,<text>閉帷瞑目更收聞。剝啄初驚雪擁門。封發春風浮盎盎。侑尊矧有臘紅分。</text>
<title>四用前韻。答姜生和寄。</title>,<text>資身闕策鼎生塵。頹歲無痕面積皴。將奈何詩今對雪。不多時日更逢春。</text>
<title>四用前韻。答姜生和寄。 其2</title>,<text>三白如期不命龜。喧喧村巷稼梁茨。那須驢背閑吟了。留待康衢頌獻時。</text>
<title>四用前韻。答姜生和寄。 其3</title>,<text>漁蓑堪畫愜前聞。鶴氅聊披試出門。大地皆爲包覆盡。淸沙汚壤不曾分。</text>
<title>五用前韻。寄姜生。</title>,<text>廿載東華掠面塵。軟紅何意化蒼皴。如今大臥關衡雪。敗絮雖寒亦自春。</text>
<title>五用前韻。寄姜生。 其2</title>,<text>知事誠非鄭尹龜。耦耕今判老蓬茨。滋滋若也濡秋旱。忍凍寧嫌滿尺時。</text>
<title>五用前韻。寄姜生。 其3</title>,<text>隔江鴉軋數聲聞。疑有幽人棹過門。鍊句未成推戶出。山川漠漠眩難分。</text>
<title>前苦寒行</title>,<text>澤國合沓玄陰垂。一日二日皆風凓。玄冥雖饕亦低昂。三日凶威喣一日。今年作怒未解虐。頑空雲凍高鬱峍。半月已難矧連月。密屋如刮奈疏蓽。山江縮裂萬類息。天地盡入凌陰室。金烏鼓翅氣未奮。北陸慘澹晶輝失。萬井叩氷凍淚乾。普天安得聞鄒律。</text>
<title>後苦寒行</title>,<text>積雪平埋地一丈。崩氷高起江千矗。瘴氣鬱蒸安在哉。猛風倒海失崖木。林僵虎兕走凍立。穴死鼬鼪難藏伏。江河流斷恐源涸。泰華石裂山應覆。物盡意地事必反。化機誰知不停軸。疾雷一聲天開除。劃破頑陰來作黷。</text>
<title>三哀詩</title>,<text>英英竹林伯。嶷嶷王家楨。氷壺納秋月。古松蒙寒霙。和氣陽春盎。苦操堅金錚。躅襲曾閔芳。血盡皐柴聲。提命若依聖。就造盡秤程。行可弟游夏。樂亦顏爲兄。有言自難塵。吐出皆粹精。奇騖陋眩俗。不大叩鏗鍧。風流隱陶白。不免安石嬰。旌寵輝西山。九皐難藏鳴。屬昔剖心日。懷襄安足驚。身猶一風葉。義何難捨生。矧茲饒利舌。天地日喧嚶。嚅唲做周孔。弦矢皆溝坑。玉質愈剛貞。獰飆被橫放。幹折枝猶爭。補綴銷潛機。忠貫金天晶。謹選登范策。慮深商山迎。盤霄嘆彀羽。擲土甘瓊瑩。赫日燭霿霧。迅怒回霆轟。兪咨夔契入。四罪虞庭淸。山立鎭囂躁。決濫觀天成。膏雨化時物。聲色初難名。始遇魃相病。爲功知莫京。堂堂獨樂叟。去來時屯亨。不憖悼元祐。奪速悲黎氓。龍亡鰌鱔舞。柱折渠侖傾。有識顧相視。暗憂何煢煢。喬木尙典刑。家訓貽生平。約律極愼可。略過常遇誠。階樹荷繩削。謬許推深情。彌留失痛呻。見我神爽明。思之五內裂。哀淚衣巾盈。</text>
<title>三哀詩 其2</title>,<text>南國盛秀氣。水𣲒山崱屴。富產物莫當。鍾秀爲英特。稜稜癯鶴標。矯矯孤準翼。風髥長襯帶。逸韻松勁植。雷談當酒席。爽氣來逼逼。公田養喜種。陰孼生潛蠈。蘭薰鮑奪腥。璞素蠅點墨。橫濤駕陵谷。林木俱摧抑。升沈入噓翕。醜好隨埏埴。士途鑿私徑。薦目口作式。有司拱手聽。公乃奮其色。隻手爲之扼。萬夫挽不力。電閃掣奇機。毛輕落南極。天風帚層氛。凋馨起蓬棘。輿論歸上公。長身二豎卽。平生憂國胸。屬纊忘不得。君實規後事。申公與托國。由來繩墨側。豈有欺枉直。矜長莫逃尺。鑑裏不容飾。獻可明難及。溫翁屢嘆息。餘忠凜不死。史簡輝煥赩。空遺志士淚。漼漼濕衣襋。</text>
<title>三哀詩 其3</title>,<text>平生牧犢子。可求百世上。毅骨山岧嵉。邃識江滉瀁。友于聯白璧。意氣可相長。季也鋼百鍊。蹈刃不觀望。伯也儼嶽立。屹屹於溟漲。口乳飛刺天。耆夙膝行讓。哫訾氣假焰。汲引勢相仗。吐肝推老友。詩筒日賡唱。公顏忽霜厲。其人面發湯。突薪嘆莫徙。堤蟻欲旋障。儇儇行險徒。手簸滔天浪。凶辭托言路。坤軸爲搖蕩。豸冠凜生風。怒髮掀皁帳。乃與容齋翁。一言固祧鬯。深根互結繆。高枿更茂暢。言忠身則危。百轍交醜謗。玉鉞忽中折。鬱屈齎志壯。九原不可起。萬古埋貞亮。大叫仰碧天。悲風助惻愴。</text>
<title>次韻灌圃堂東州道院十六絶 灌圃堂。卽魚得江子游也。</title>,<text>官豈爲官閑作郡。吏曾非吏散行仙。南烹縱說陳陳飯。淸瘦如逢飯顆前。</text>
<title>次韻灌圃堂東州道院十六絶 灌圃堂。卽魚得江子游也。 其二</title>,<text>淸水何塵侵一點。江鷗猶自浴霜毛。向人若也心永飽。那得無機似許高。</text>
<title>次韻灌圃堂東州道院十六絶 灌圃堂。卽魚得江子游也。 其三</title>,<text>百險終能辦一閑。高懷猶得寄遙山。世間除却山靑眼。何地騷人可展顏。</text>
<title>次韻灌圃堂東州道院十六絶 灌圃堂。卽魚得江子游也。 其四</title>,<text>記得看梅曾玉署。如今相對野人家。野人詎識終佳實。擬謂籬邊浪樹花。</text>
<title>次韻灌圃堂東州道院十六絶 灌圃堂。卽魚得江子游也。 其五</title>,<text>衰遲久判懽悰減。寂寞今從壯志休。詩有嚴規來白戰。酒無從事到靑州。</text>
<title>次韻灌圃堂東州道院十六絶 灌圃堂。卽魚得江子游也。 其六</title>,<text>醒得夢魂迷呂枕。笑他名價盡何樓。久知紫紱緇人意。寧識黃塵白我頭。</text>
<title>次韻灌圃堂東州道院十六絶 灌圃堂。卽魚得江子游也。 其七</title>,<text>多君好句破憂端。解難眞如楚士丸。割據詩壇吾欲北。提封輸與使君寬。</text>
<title>次韻灌圃堂東州道院十六絶 灌圃堂。卽魚得江子游也。 其八</title>,<text>野服黃冠任酒顚。淸江小雪入吟邊。漁翁豈解分圖畫。披苦寒蓑意得鮮。</text>
<title>次韻灌圃堂東州道院十六絶 灌圃堂。卽魚得江子游也。 其九</title>,<text>時須桔梗收功易。歌到陽春遇和難。動合英賢心裏事。古來惟有萬靑山。</text>
<title>次韻灌圃堂東州道院十六絶 灌圃堂。卽魚得江子游也。 其十</title>,<text>貧學晩飧甘當肉。居纔容膝小於輿。寒廚喜得千金味。太守盤中最賤魚。</text>
<title>次韻灌圃堂東州道院十六絶 灌圃堂。卽魚得江子游也。 其十一</title>,<text>遊歡遞付靑春士。歲月難饒白髮臣。許國愚誠眞坐謬。搴籬甘作獨醒人。</text>
<title>次韻灌圃堂東州道院十六絶 灌圃堂。卽魚得江子游也。 其十二</title>,<text>赤壁羈仙長嘯日。楊州老守詠梅時。一筒千里頻頻報。西水南花句句宜。</text>
<title>次韻灌圃堂東州道院十六絶 灌圃堂。卽魚得江子游也。 其十三</title>,<text>水國初春寒復動。晴林一鵲語還飛。婢兒汲井門仍掩。黃獨雪消苗正稀。</text>
<title>次韻灌圃堂東州道院十六絶 灌圃堂。卽魚得江子游也。 其十四</title>,<text>氷暖和聲鷗已放。春生雪外柳難欺。尋詩興與雲無定。隨意藜床得得移。</text>
<title>次韻灌圃堂東州道院十六絶 灌圃堂。卽魚得江子游也。 其十五</title>,<text>豚在鮦寧足一魴。醋須三斗鼻能嘗。世途於此曾難會。疏戇如吾合瘴鄕。</text>
<title>次韻灌圃堂東州道院十六絶 灌圃堂。卽魚得江子游也。 其十六</title>,<text>炎涼變態由來事。着眼何人看逐臣。東院故人心尙赤。一封遙慰瘴江身。</text>
<title>重用前韻</title>,<text>身堪隱吏腰懸綬。句帶餐霞骨挾仙。彈自無絃山自屐。多君風韻謝陶前。</text>
<title>重用前韻 其2</title>,<text>限百爲生眞石火。看千變態劇牛毛。偸榮未必非身辱。橫毀還應見道高。</text>
<title>重用前韻 其3</title>,<text>官簿忙時若憶閑。街塵迷處更懷山。如今閑與山俱得。怒目擠人是好顏。</text>
<title>重用前韻 其4</title>,<text>向老幾時能復少。有身何處卽非家。里名天浦重看雪。巖立山臺兩見花。</text>
<title>重用前韻 其5</title>,<text>苗培菜白春多事。露點編朱懶復休。但得問奇來載酒。何須人願識荊州。</text>
<title>重用前韻 其6</title>,<text>踵穿子美遊春履。梅落長沙聽笛樓。天盡孤雲徒極目。渚深煙草懶回頭。</text>
<title>重用前韻 其7</title>,<text>高林挺直先侵斧。小雀依人竟怯丸。材與不材周欲處。一身爲地十分寬。</text>
<title>重用前韻 其8</title>,<text>輕輿小帽任華顚。遊興多於野水邊。太守觀魚知有道。似聞爲政得烹鮮。</text>
<title>重用前韻 其9</title>,<text>羈子四年開笑少。春陰十日放晴難。一壺擬作懷襄漲。降得高愁萬仞山。</text>
<title>重用前韻 其10</title>,<text>機閑雪翼浮寒鑑。筆捷風蹄駕熟輿。不礙神交千里夢。濠梁應是舊知魚。</text>
<title>重用前韻 其11</title>,<text>客盡囊間錢子母。方抄肘後藥君臣。幽居阿堵何曾白。山鳥江花摠可人。</text>
<title>重用前韻 其12</title>,<text>鬧陰群鸒搏風起。穿雪稚蒿逬地時。節換不知頭倂白。暖回猶覺病相宜。</text>
<title>重用前韻 其13</title>,<text>羈愁若草春先動。歸意如雲靜復飛。古鴨薰香閑點穗。山禽立寂色斯稀。</text>
<title>重用前韻 其14</title>,<text>凶歲村無分釀醉。窮途病且與貧欺。風光獨富吾句管。一任書齋信筆移。</text>
<title>重用前韻 其15</title>,<text>東溟太守飫鰱魴。分與西州逐客嘗。一味吾曾南墅竹。可能春筍趁歸鄕。</text>
<title>重用前韻 其16</title>,<text>張相詩中悲燕子。桓伊箏裏泣憂臣。北窓信有寬天地。收得風波萬死身。</text>
<title>感春</title>,<text>東風汀芷意迢遙。細雨江雲夢寂寥。景自會春詩自麗。身仍積口骨仍銷。嬖人臧氏焉能尼。長者家兒莫得調。馬援與梁松父友善。松拜床下。援臥受之。不爲禮。援征五溪蠻。謂杜愔曰。吾受國厚恩。年迫日索。恐不死國事。今獲所願。甘心瞑目。但畏長者家兒。或在左右。殊難得調。介介獨惡是耳。其後果爲梁松等所譖。 萬事當時從貝錦。昔賢心與簡垂昭。</text>
<title>卽成</title>,<text>謫臥湖山豈是高。浮名猶自付秋毫。身蒙霧瘴顏爲墨。意放乾坤氣得豪。春事亂抽溪岸草。漁人閑試雪江篙。平生冷笑修玄者。嘲解紛紛秪見勞。</text>
<title>僑寓荒僻。旣與城邑相遠。鍾漏之所不及。村聚又隔。隣鷄不可得聞。守寂無眠。夜不肯晨。家養一鷄。以候早晩。忽爲貍奴乘暗嚙傷。慘然賦二絶。以志余防護不謹之過。</title>,<text>睡少羈人坐夜遲。喜聞風雨謹司時。防塒不密慙吾過。已被烏圓聖得知。</text>
<title>僑寓荒僻。旣與城邑相遠。鍾漏之所不及。村聚又隔。隣鷄不可得聞。守寂無眠。夜不肯晨。家養一鷄。以候早晩。忽爲貍奴乘暗嚙傷。慘然賦二絶。以志余防護不謹之過。 其二</title>,<text>幸因田鼠記微須。警曉爭如起舜徒。均是主人家畜養。詎知同戲敢相圖。</text>
<title>丁亥元月念有六日。小奚失謹。燈焰延燒屋茆。因風發逸。勢若燎毛。莫施救手。拱手竢天而已。天忽反風。靡靡吹向空缺處。烈勢隨歇。幸不盡廬而止。劉江陵格誠反風之驗。眞不誣矣。</title>,<text>鬼祟人窮四歲中。胡然交蘖祝融公。高高莫謂天空老。烈勢連雲忽反風。</text>
<title>丁亥元月念有六日。小奚失謹。燈焰延燒屋茆。因風發逸。勢若燎毛。莫施救手。拱手竢天而已。天忽反風。靡靡吹向空缺處。烈勢隨歇。幸不盡廬而止。劉江陵格誠反風之驗。眞不誣矣。 其2</title>,<text>片焰燒穹勢假蓬。蓬茅纔燼焰俱空。由來熾速還催滅。莫向人前手炙烘。</text>
<title>丁亥元月念有六日。小奚失謹。燈焰延燒屋茆。因風發逸。勢若燎毛。莫施救手。拱手竢天而已。天忽反風。靡靡吹向空缺處。烈勢隨歇。幸不盡廬而止。劉江陵格誠反風之驗。眞不誣矣。 其3</title>,<text>天爲書生試百窮。書生耐事荷天翁。平時曲突言誰納。終遣焦頭作上功。</text>
<title>乘小舸隨潮而下。登花莊亭。</title>,<text>嫩黃搖渚線。軟綠回野燒。淸晨幽事關。一棹寄傲嘯。滿舸載春色。挈榼句詩料。潮收岸爭流。霧罷山出峭。杖屧花莊亭。遙雲際淸眺。風帆蔽上津。側影排虛照。橫籬小杏萼。金粟未破笑。江扉動春碧。柳磯翁垂釣。水村簡事業。此豈來詆誚。吾謂武陵居。願言從荷蓧。翁額爲之顣。但言吏呼叫。廚傳競事飾。科漁甚租調。我聞神忽愴。無語只心料。誅求括幽棲。刀鉅尋廊廟。市野匀偪側。策身難徼妙。唯有鸕鶿雙。沈浮機甚少。近船輒飛起。可望不可召。爾高人得似。初無榮利要。</text>
<title>細雨</title>,<text>微微纔霧薄。浥浥欲霑匀。入夜潛搖夢。無風細潤春。農功初上喜。花事倂回新。牢落他州客。看春感涕頻。</text>
<title>復用前韻</title>,<text>雨絲虛復滴。雲脚密成匀。小枕斑羈鬢。寒城濕早春。湖添冥裏色。山出望中新。四野催農候。輕霑不厭頻。</text>
<title>幽居書事</title>,<text>幽棲無事遣春暄。移植山鵑補缺藩。遠岸上檣知海汐。長灣園柳認漁村。文章是病難除痼。聲利多魔欲洗根。悔向人前輕露意。誰將明月強投昏。</text>
<title>題壁</title>,<text>手携書卷凭烏皮。楊柳風來入鬢吹。身世也曾嘗橄欖。光陰已復上辛夷。淨除膏地驅愁帚。浩怯文波測海蠡。一雨與春生氣勢。朝來火急報花知。</text>
<title>寄絅齋南按九章</title>,<text>魚群在中潭。肥之日繞島。洋洋遊共隊。淰淰潛同好。狂潦不相失。永保芳渚藻。風雷期未遠。雲水方浩浩。</text>
<title>寄絅齋南按九章 其二</title>,<text>秋風九皐深。薿薿叢蘭被。獨鶴唳淸露。高聞升下地。其友和其音。遠亦求其志。下視鷄鶩群。共翔遙漢翅。</text>
<title>寄絅齋南按九章 其三</title>,<text>上帝十二閑。矯矯登龍媒。寒空立煙雪。寶校金光開。宛沙肥苜蓿。師子連錢來。長鳴群馬間。嗟非仗下材。</text>
<title>寄絅齋南按九章 其四</title>,<text>錯錯列宿躔。煜煜揚晶輝。棋分環紫垣。兩兩聯珠璣。東西曉復沒。落落何其稀。豈無後夜期。聚散長依依。</text>
<title>寄絅齋南按九章 其五</title>,<text>英英天上雲。迢迢海南陲。非無澤物氣。復有隨風姿。徘徊淸漢間。日暮空靄而。愼莫爲蒼狗。慰余跂望之。</text>
<title>寄絅齋南按九章 其六</title>,<text>中陵何所有。華木初皇皇。華凋實又成。日月行亦霜。行萬豈不倦。騑騑我驪黃。驪黃汔可息。王事心靡遑。</text>
<title>寄絅齋南按九章 其七</title>,<text>旖旎棠樹葉。有睆棠樹子。人好烏亦好。矧茲樹俱美。封殖貴在心。翦拜戒焉恃。爲報春風言。茂我樹千祀。</text>
<title>寄絅齋南按九章 其八</title>,<text>窈窕秦樓女。瑤箏在指下。一彈秋空杳。再彈風泉灑。豈謂人意事。乃爲朱絲瀉。莫作使君調。恐有越席者。</text>
<title>寄絅齋南按九章 其九</title>,<text>高阿藹衆馡。發榮俱及時。纚纚江中蘺。托生爾何卑。楚紉棄不收。幽香空自持。采采不盈掬。願言貽所思。</text>
<title>村居春事三絶</title>,<text>餘寒不盡到春三。一樹山梨半吐含。無數亂山齊出碧。崇朝小雨是挼藍。</text>
<title>村居春事三絶 其二</title>,<text>林間鳩鳥喚春雨。竹外桃花橫好枝。軟帽輕衫聊隱几。十年前事摠成癡。</text>
<title>村居春事三絶 其三</title>,<text>隨潮柔橧在前江。睡足幽人曉拓窓。知是漁人來乞火。綠楊門外吠孤厖。</text>
<title>四月霜雪嘆</title>,<text>繁霜紀正月。震電嘆亥孟。艶𪚥與噂沓。天極由職競。平世固難有。但見詩刺詠。水旱雖常數。豈非堯湯病。矧茲兩非常。豈意干治盛。于何滕六凶。更與靑女橫。此事聞未曾。此理難究竟。乖陰旣不靜。純陽反倒柄。禾芒卷將槁。粟苗萎不逬。毛髮懍若凍。戰牙裘欲倂。羈罪亦何知。寸丹猶怲怲。桑穀未必妖。乃見仁愛性。泣血畎畝間。佇聞回天敬。</text>
<title>次韻蔚之江亭 二首</title>,<text>多君足食便知休。勝處爲亭對十洲。入甃鼃曾甘沒足。蒙金牛豈願籠頭。臨銅高髻鴉騈出。挾日明虹玉展流。淸世夷猶寬有地。人間已判免三游。</text>
<title>次韻蔚之江亭 二首 其二</title>,<text>蠻戰婪酣不早休。晩從吾道托滄洲。囊空無智慙葵足。酒在澆愁典杖頭。歲月何曾饒老兮。江山元不負詩流。倘君鷄黍同秋社。細雨輕蓑可遡游。</text>
<title>又用前韻 二首</title>,<text>樾下收身可四休。人間適境是瀛洲。玩閑光景憑黃目。溺熱生涯笑赤頭。碎雪聲寒松擁座。溶金影弄月侵流。湖山遮斷東華夢。不復從前扈道游。</text>
<title>又用前韻 二首 其二</title>,<text>一身岐路了行休。舊業多腴似橘洲。酬俗也稀閑白眼。謀生惟簡付黃頭。枕衾天地非凡世。肺腑江花卽勝流。擬續小山招隱賦。要人來此且歌游。</text>
<title>李同年太叟牧耽羅。遠付書問。草走答之。四絶</title>,<text>由來詩禮可中軍。尊俎何妨了海氛。暫把牛刀聊試手。誰將武猛作奇勳。</text>
<title>李同年太叟牧耽羅。遠付書問。草走答之。四絶 其二</title>,<text>靑霞奇氣拂天寒。長嘯風生海宇寬。笑指扶桑眞一髮。橋成鼉鱉作橫欄。</text>
<title>李同年太叟牧耽羅。遠付書問。草走答之。四絶 其三</title>,<text>升沈一別歲空增。瘴海雲連滿目蒸。寂寞此時書到手。故人千里意堪憑。</text>
<title>李同年太叟牧耽羅。遠付書問。草走答之。四絶 其四</title>,<text>葵羹枵腹戰春芳。文字何嘗發焰光。遠海腥風搜略盡。枯腸瀉出漢拏蒼。</text>
<title>久旱逢雨旋霽</title>,<text>長夏魃爲虐。災怪間作雹。宿雀打滿林。赤壤拆龜殼。塗斃餓相藉。冤號天若邈。罪責回一念。感通在罔覺。爐薰未收脚。渰渰雲興嶽。霈然雖不早。焦焚稍霑渥。屯雲晩復駁。斜日在屋角。愁人病無悰。一臥了晦朔。妖瑞非敢議。飢豐係苦樂。陰晴入幽課。我管還得搦。安得傾天瓢。群槁一洗濯。</text>
<title>蜘蛛</title>,<text>蜘蛛爾何物。害物乃爲職。幺腹容幾許。機巧藏千億。吐出無盡絲。網虛纖如織。離婁視不見。況乃物無識。飛過忽見罥。撲撲粘兩翼。禍物而福己。騰躁謂計得。爲人襖寒膚。反笑蠶食力。皇天播萬類。孶育豈欲賊。胡爲生此孼。徒繁去不克。竝容雖大德。理不蒙淑慝。網巧豈恒福。天視不汝直。終作蹄間膏。炮烙禍反亟。</text>
<title>秋日。薔薇山茶俱有花。戲走二絶句記之。</title>,<text>春事空悲夢一忙。一年誰料再芬芳。始信臨筇能致魄。楊家幻出道家粧</text>
<title>秋日。薔薇山茶俱有花。戲走二絶句記之。 其二</title>,<text>秋陽融暖卉爭芳。坐使東籬少耿光。從此花工全錯柄。妖紅專占菊花場。</text>
<title>秋夕前數日。國卿，國弼因上塚于郡地。歷訪而去。兩公俱廢居村墅。不見已七載矣。歷思前昔遊從。慨然一吁。</title>,<text>從昔切磋攻玉地。秪今聚散轉蓬風。十年世事俱頭白。半日情巵舊頰紅。春樹望遙思渭北。秋蓴誰早決吳中。天公倘爲斯文末。得句閑吟是發功。</text>
<title>秋夕前數日。國卿，國弼因上塚于郡地。歷訪而去。兩公俱廢居村墅。不見已七載矣。歷思前昔遊從。慨然一吁。 其2</title>,<text>塵埃一別七炎涼。邂逅那知虺蜴場。物外形骸同土木。天涯顏面各風霜。湖山豈是伊優地。軒冕宜非潦倒郞。縱有朱絃誰更聽。梨湖路隔寄峨洋。</text>
<title>梅屛十幅</title>,<text>姑射氷雪容。一逢千歲期。愛欲挽不住。傳神留後思。誰爲丹靑手。月娣來描之。</text>
<title>梅屛十幅 其2</title>,<text>三千在點化。孔子元氣中。點也春氣像。孰若陋巷空。形槁意獨勝。點與天機通。</text>
<title>梅屛十幅 其3</title>,<text>昔見庾嶺下。璨瑳蠻煙中。幽貞衆所醜。三千嚬笑工。雖彫沙塞顏。一顧羞漢宮。</text>
<title>梅屛十幅 其4</title>,<text>古榦龍結糾。嫩枿筍直上。老不侮其幼。少豈阿其長。北平王子孫。玉雪摠可賞。</text>
<title>梅屛十幅 其5</title>,<text>堯帝仁如天。亦有箕穎抗。姚黃禪南面。馨德定來讓。橫枝淸濯流。洗耳斯同況。</text>
<title>梅屛十幅 其6</title>,<text>桃李萃狄門。眩矅春風手。凶陰義不辱。貞色獨素守。妖詔偸天柄。催得閑花柳。</text>
<title>梅屛十幅 其7</title>,<text>周王秉木德。一掃如林群。照野揚白旄。馨香足人聞。義色何可無。扶之孤竹君。</text>
<title>梅屛十幅 其8</title>,<text>幻出江妃魂。翦作枝上雪。的皪殊可好。隘恐病徒潔。不可無惠和。薰以旃檀爇。</text>
<title>梅屛十幅 其9</title>,<text>饕寒劇秦虐。萬卉俱秦灰。潛陽肉自亨。雪裏孤芳回。皓髮映天地。獨立商山隈。</text>
<title>梅屛十幅 其10</title>,<text>雪香非不烈。秪恐怕風色。所以槎牙石。傍立確其德。中虛亦貴竹。三友相勖飭。</text>
<title>次奉十玩子 三首</title>,<text>九疑當面信多畛。徑冒何嘗不恚嗔。妙矢誰珍牛拂脊。嬉鋒還怕蜜甜唇。看來萬變憐雙鬢。行遍千岐笑隻身。百策莫如謀一醉。紛紛惟定後時人。</text>
<title>次奉十玩子 三首 其二</title>,<text>世紛終逐逝波空。鷗鳥何曾負海翁。一札神交人則遠。百年身老道頻窮。都將直轍供辛苦。獨立危岐保介通。又見秋風來攪屋。旅思雕落似霜蓬。</text>
<title>次奉十玩子 三首 其三</title>,<text>雍容廊廟見垂紳。拭目朝家起老臣。利害可能工奪志。贗眞應亦解迷人。魂餘湯火從憂悸。身措湖山自寵珍。無妄厄君天有意。如聞飯顆繼芳塵。</text>
<title>次已。又走一詩以贈。</title>,<text>淸秋氣像漸凄辛。霪雨湖江未有津。但見崖蕪旋漲沒。罕聞砥柱不波淪。丹心尙在投荒骨。靑簡誰饒滿志人。千里情書來起病。歲寒心事豈緇磷。</text>
<title>藥名詩。效古人體。古人每一句。用一藥名。今用二藥名。遂成對偶。爲一律。</title>,<text>麗春草愧不彫木。百丈靑凌積雪堆。絡石川奔千里急。旋花風舞半天回。烏頭影閃金燈去。鳶尾驚翻赤箭來。窄地不容亦無患。白頭翁老當歸哉。</text>
<title>二飛蟲</title>,<text>君不見蚊擾擾觜錐尖噆人肉。荒山草暗海日昏。群飛輪結如雷哭。夏夜雖短長如年。坐擁葛被待旦旭。君不見蠅營。營點白里敗羞膳。瘴溽如湯汗蒸饙。吮眶透聰撲頭面。但願羲馭易宵匿。庶息兩腕疲搖扇。夜願晝晝願夜。孰若一寒將雪霰。嗚呼二蟲利害俱莫測。笑指寒空雲一片。</text>
<title>答寄濟州李牧使太叟 二首。</title>,<text>碌碌誰能守禿毫。頻年塞外擁旌旄。道惟忠信知無礙。身敢艱危聽所遭。萬斛風開橫海楫。千硎霜試斫鼇刀。鯨波靜拭何曾險。平地由來足駭濤。</text>
<title>答寄濟州李牧使太叟 二首。 其二</title>,<text>少歲聲華偕雁塔。中年得失兩秋毫。馨籬紉佩形容槁。綉帽橫戈氣像豪。去國蒼瀛身共遠。瞻天白髮首同搔。艱虞未必非天試。他日君應入座高。</text>
<title>忍性堂三絶</title>,<text>舟人網利逐煙波。幽興何嘗到短蓑。細雨蘆花鳴櫓去。秪敎詩子動淸哦。</text>
<title>忍性堂三絶 其二</title>,<text>看山江上日三回。想得他年意不裁。付與丹靑徒色似。不如收取句中來。</text>
<title>忍性堂三絶 其三</title>,<text>春來花絮苦相牽。秋去雲煙更黯然。白首四年羈子意。不知都向笛聲傳。</text>
<title>丁亥十月十三夜。大雷電雨雹。時杜鵑花亦盛開。</title>,<text>挾雹頑雲送雨來。滄江十月動驚雷。花工錯認春鞭蟄。剛向枝頭放蘂回。</text>
<title>詠史詩 二十四首</title>,<text>木強王業創非艱。都在從容借筯間。可憐三寸留侯舌。能破秦家百二關。</text>
<title>詠史詩 二十四首 其二</title>,<text>坑焰還輸馬上翁。做秦何待漢南空。漢家社稷藏無地。幸賴渠渠石閣崇。</text>
<title>詠史詩 二十四首 其三</title>,<text>至曜元非病覆盆。區區綜核秪勞煩。田間可使無愁嘆。不識朝中趙蓋冤。</text>
<title>詠史詩 二十四首 其四</title>,<text>優禮曾聞待不賓。高風大德兩無倫。如何許大包天量。尺喙難容一介臣。</text>
<title>詠史詩 二十四首 其五</title>,<text>久假猶收斗米功。當時虛佇鄭公忠。終然非有還枵腹。娬媚翻堪殺此翁。</text>
<title>詠史詩 二十四首 其六</title>,<text>瘦容一醉更難醒。金鏡塵昏詎鑑形。逆耳言來甘閉耳。何如留聽雨霖鈴。</text>
<title>詠史詩 二十四首 其七</title>,<text>銑銑終非點鐵成。耳邊堯舜飽魯聲。古來不是無安石。爲答君心好掠名。</text>
<title>詠史詩 二十四首 其八</title>,<text>頡頑勳名媢所由。求新誰肯守遺猷。推擧前人甘自下。古來惟有一曹侯。</text>
<title>詠史詩 二十四首 其九</title>,<text>三代以來一孝文。略施何恨不逢君。材高自是終難用。莫謂輕身絳灌群。</text>
<title>詠史詩 二十四首 其十</title>,<text>以言求士尙平津。徘畜寧知辟戟陳。只是渠留金馬日。已知終逐避帷人。</text>
<title>詠史詩 二十四首 其十一</title>,<text>十雨五風上世平。何嘗橫道見傷氓。況乎越瘠平通廢。豈識虞家有謗旌。</text>
<title>詠史詩 二十四首 其十二</title>,<text>乃翁雄傑色猶移。矧此優游固可知。機迫辛勤調護力。當初孰與逬諸夷。</text>
<title>詠史詩 二十四首 其十三</title>,<text>蘭蓀自在猶招寇。菱鑑何私亦見尤。除却雍煕更無地。況生衰季欲安求。</text>
<title>詠史詩 二十四首 其十四</title>,<text>垂釣初如渭水綸。掉頭今作潁箕身。箇中天地陶成漢。敢把虞唐屈故人。</text>
<title>詠史詩 二十四首 其十五</title>,<text>下士慇勤吐握班。當時譽洽尙驕顏。後來豈少王司馬。半道身亡得掩姦。</text>
<title>詠史詩 二十四首 其十六</title>,<text>謾說淸虛廢事功。誰知談笑了羌戎。可憐百萬投鞭氣。奪却紋楸一局中。</text>
<title>詠史詩 二十四首 其十七</title>,<text>功利夢醒霜菊邊。乾坤風雨一窓前。胸中鑄出羲皇地。不是柴桑別有天。</text>
<title>詠史詩 二十四首 其十八</title>,<text>扶唐人說儘忠純。事有天同豈是人。志若未明身若死。當時能免武朝臣。</text>
<title>詠史詩 二十四首 其十九</title>,<text>看他杌上武家雛。豈謂餘根更蔓蕪。可惜機疏終可悔。宮中還有一天樞。</text>
<title>詠史詩 二十四首 其二十</title>,<text>天幽覻破足神驚。萬古胸襟鬱不平。獨向靑山勤拭淚。非關橋上杜鵑聲。</text>
<title>司馬溫公</title>,<text>宣尼何損叔孫兒。宇宙崢嶸是黨碑。四海捲將人樂去。園成獨樂亦翻悲。</text>
<title>司馬溫公 文彥博</title>,<text>推直與人眞自享。虛襟引慝是求明。當時若與唐公辨。未必能留長者名。</text>
<title>司馬溫公 王安石</title>,<text>四海交傾百世賢。淸風非復後人肩。早知館閣垂名得。肯把台纏汚簡編。</text>
<title>司馬溫公 呂誨</title>,<text>肉相紛紛混俗眡。驪黃機在豈心迷。幽幽萬古蛟鼉窟。留照君家袖裏犀。</text>
<title>拗體</title>,<text>魑墟形影垂老邊。歲暮屋廬三至前。江市遙煙動孤日。山城斷角悲曉天。貧年多盜屢驚邑。末路無家初問田。老子餘生更何願。耳聾惟願聽薰絃。</text>
<title>至月 十三日。放虹。又溫霧竟夕。咫尺不辨。又木稼。○月令。十月虹藏不見。三月。虹始見。</title>,<text>自信荒墟隔上都。冬時景象覺多殊。寒曦倒射夕虹出。若霧平銜前浦無。雲物似非南至候。歲華豈欲遠人娛。崢嶸肝膽無因下。飮罷氷醪氣轉麤。</text>
<title>感興</title>,<text>淸江元自鑑毫釐。瀾起如何黑似緇。潮退江淸還夕汐。撓泥無有暫閑時。</text>
<title>九禽言</title>,<text>提胡蘆勸擧酒。春江染綠江染柳。柳絲綰春春緖多。不飮令人愁結糾。春江作酒山作壽。萬事人間不掛口。</text>
<title>九禽言 其2</title>,<text>不如歸去。海岱漠漠關梁阻。春城風起旌旆揚。客路春寒欺敗絮。三春行樂不如歸。望家家在高雲處。</text>
<title>九禽言 其3</title>,<text>婆餠焦兒啼飢。日斜翁獨耕荒陂。婆具餠餌待翁餉。一片兒分寧飽飢。吾伊啼索兒不歇。飛作春禽聲更悲。</text>
<title>九禽言 其4</title>,<text>泥滑滑泥滑滑。潮回渚深江汩汩。蘋花苕穎春茫茫。兩岸游女顏如月。泥深莫近鴛鴦渚。郞馬如龍去超忽。</text>
<title>九禽言 其5</title>,<text>梅脫袴脫袴。勸爾着新催去故。木綿無花蠶無桑。三年災魃田無雨。去故着新知不惡。科入無租吏叫怒。</text>
<title>九禽言 其6</title>,<text>麥熟吟麥熟吟。麥不登時憂更深。今年麥秀搖白芒。亦恐化蛾愁成霖。天晴麥黃刈上場。快活快活號深林。</text>
<title>九禽言 其7</title>,<text>姑惡姑惡。女妬兒愬婦恩薄。一生辛苦貧家婦。夜績絲麻晝酒酪。姑惡姑惡姑果惡。束縕誰令姑發怍。</text>
<title>九禽言 其8</title>,<text>蠶百箔聲酬酢。門前小雨桑沃若。女筐采采蠶事忙。柔指不避風日鑠。繰成雪絇衣寒膚。爲人願作蠶百箔。</text>
<title>九禽言 其9</title>,<text>蘄州鬼好乘闇。荒墟草木江霧暗。蘄州豈獨爲揶揄。鐵門高明鬼易瞰。使君愷悌神所勞。莫向蘄鬼心悇憛。</text>
<title>瘴山歌 瘴山歌。傷瘴山之候。而閔瘴山之人也。</title>,<text>瘴山穢矣多苦草。岡狠土頑石亦老。濱江水氣互參錯。夏日凄風冬日燠。霜繁雪覆月正陽。十月之雷花更芳。三蜺竝出斗建子。瘴荒時候難測常。黃霧晝蒸山昏昏。氣像忽恍雲吐呑。狨啼羆咆山鬼嘯。封蛇育子狐生孫。陰條翳椔藤蔓蔓。妖禽怪鳥聲相喚。遠客聽之神悄愴。況有訓狐號宵半。居人門對蓬窠堆。參幽雜明無相猜。憐爾瘴山之人狃此爲樂地。生不知淸都帝居何。哀哉爾雖蚩蚩亦人數。豈肯與山妖野魍甘保伍。廣衢人物之會。白日正宣朗。式遷爾室。愼毋安此土。</text>
<title>冬暖。陰霧常沈濕。顚風霏雨。草木皆萌動。絶似二月之候。</title>,<text>氣蒸江入瘴。候逆病乘人。土脈融先解。花心暗欲嚬。昏陰連海岱。喣雨接冬春。憂喘非吾事。猶應付十旬。</text>
<title>有懷故人。用渭北春天樹。江東日暮雲十字爲韻。略道偲切之情。</title>,<text>水鑑貴黜情。藻品極涇渭。嗜好隨衆口。焉在易牙味。一安招百妄。本心失首畏。安能丈夫身。取人喉卞氣。</text>
<title>有懷故人。用渭北春天樹。江東日暮雲十字爲韻。略道偲切之情。 其2</title>,<text>好惡鑿私眼。架空出相色。隻手弄斗樞。得非詩有北。後來不幽燭。安能光四域。誰爲若撻市。此道久已息。</text>
<title>有懷故人。用渭北春天樹。江東日暮雲十字爲韻。略道偲切之情。 其3</title>,<text>大偸生患失。蔓孼滋喣春。安知肝膈內。楚越連床親。獨哲惟帝難。一得蒭可詢。誰能黜吾尊。避堂而舍賓。</text>
<title>有懷故人。用渭北春天樹。江東日暮雲十字爲韻。略道偲切之情。 其4</title>,<text>諤諤張曲江。廷紳時莫肩。一爲鷹隼猜。若燕秋喑然。得喪寧關身。屯亨應亦天。胡爲不自重。反邀同舍憐。</text>
<title>有懷故人。用渭北春天樹。江東日暮雲十字爲韻。略道偲切之情。 其5</title>,<text>眇爾天壤間。人亦立三數。小智各相攘。紛然爭植樹。百年端爲身。畢竟一丘土。獨彼憂世心。不磨耿千古。</text>
<title>有懷故人。用渭北春天樹。江東日暮雲十字爲韻。略道偲切之情。 其6</title>,<text>道義大溟漲。文章爲導江。發源苟非深。何異隴頭瀧。開闡實有光。撑柱宇宙杠。叔世賤如土。餘波焉被邦。</text>
<title>有懷故人。用渭北春天樹。江東日暮雲十字爲韻。略道偲切之情。 其7</title>,<text>力挽日不足。逆覷幾自中。天定信人難。人衆猶可功。但恐金注殙。未白塡海衷。人能會此無。且從吾道東。</text>
<title>有懷故人。用渭北春天樹。江東日暮雲十字爲韻。略道偲切之情。 其8</title>,<text>獻璞顧何罪。暗投亦其失。輕重固有在。豈非相者㥾。漢廷哭驚俗。群吠宜蜀日。愆責當誰歸。賈傅名崒嵂。</text>
<title>有懷故人。用渭北春天樹。江東日暮雲十字爲韻。略道偲切之情。 其9</title>,<text>婦昔未入門。酒漿非所顧。結褵責其事。非謂坐食素。兒飢誰任咎。夫寒當誰怒。織紝戒及歲。日月恐晩暮。</text>
<title>有懷故人。用渭北春天樹。江東日暮雲十字爲韻。略道偲切之情。 其10</title>,<text>昔人大其憂。畎畝亦憂君。薄俗已忖人。茲亦貽囂紛。苟能有其中。鮑肆焉奪薰。寧爲象焚齒。愼毋狗變雲。</text>
<title>靑鶴道人。寄仲秋有懷之什于驪江伯氏。伯氏求和于國卿，漢之。國卿，漢之。俱退居驪江村。 各和五六篇。今以寄僕。靑鶴之作。兼有致意於僕者。故輒用其韻。以復靑鶴之意。又呈伯氏與諸君子之同和者。詩凡七。</title>,<text>矹硉何由氣得降。歸來寄傲有南窓。雪淸欲借山陰棹。練淨空吟謝守江。談俗不須彫渥貌。忘懷祗合倒深缸。無人可共論茲事。語與沙鷗忽近雙。</text>
<title>靑鶴道人。寄仲秋有懷之什于驪江伯氏。伯氏求和于國卿，漢之。國卿，漢之。俱退居驪江村。 各和五六篇。今以寄僕。靑鶴之作。兼有致意於僕者。故輒用其韻。以復靑鶴之意。又呈伯氏與諸君子之同和者。詩凡七。 其2</title>,<text>少向騷壇築受降。老慙功業退螢窓。淡交若水淸侵骨。妙句如艭快下江。邃量容容君鼎斛。孤聞淺淺我甖缸。古人意氣今誰見。國器由來少等雙。</text>
<title>靑鶴道人。寄仲秋有懷之什于驪江伯氏。伯氏求和于國卿，漢之。國卿，漢之。俱退居驪江村。 各和五六篇。今以寄僕。靑鶴之作。兼有致意於僕者。故輒用其韻。以復靑鶴之意。又呈伯氏與諸君子之同和者。詩凡七。 其3</title>,<text>庭松強項雪難降。獨抱寒姿對此窓。契闊且從家立壁。豪狂今負氣呑江。了輕千戶惟千首。斷送一生聊一缸。白日看雲情豈已。長敎瞻望眼勞雙。</text>
<title>靑鶴道人。寄仲秋有懷之什于驪江伯氏。伯氏求和于國卿，漢之。國卿，漢之。俱退居驪江村。 各和五六篇。今以寄僕。靑鶴之作。兼有致意於僕者。故輒用其韻。以復靑鶴之意。又呈伯氏與諸君子之同和者。詩凡七。 其4</title>,<text>紛華戰退道收降。自在心猿靜六窓。愼勿相荊其奈婦。無忘在莒有如江。故人身世輸梅鼎。浪子乾坤入酒缸。霜雪天長鴻鎩翮。叫群空伴鏡中雙。</text>
<title>靑鶴道人。寄仲秋有懷之什于驪江伯氏。伯氏求和于國卿，漢之。國卿，漢之。俱退居驪江村。 各和五六篇。今以寄僕。靑鶴之作。兼有致意於僕者。故輒用其韻。以復靑鶴之意。又呈伯氏與諸君子之同和者。詩凡七。 其5</title>,<text>折腰寧向俗兒降。淸賞聊乘供入窓。下戶謠歌惟杜母。諸公酬詠摠潘江。槎連銀渚光涵鏡。濤泛春香釀撥缸。遙想月明人倚柱。紫簫吹下鶴雙雙。</text>
<title>靑鶴道人。寄仲秋有懷之什于驪江伯氏。伯氏求和于國卿，漢之。國卿，漢之。俱退居驪江村。 各和五六篇。今以寄僕。靑鶴之作。兼有致意於僕者。故輒用其韻。以復靑鶴之意。又呈伯氏與諸君子之同和者。詩凡七。 其6</title>,<text>詩累難從厄難降。忽驚瓊什起吟窓。麻頒夢賚鸞回紙。政入琴彈虎渡江。排闥送靑非俗物。望人來白爲空缸。四年臣子東江上。萬事唯應集鬢雙。</text>
<title>靑鶴道人。寄仲秋有懷之什于驪江伯氏。伯氏求和于國卿，漢之。國卿，漢之。俱退居驪江村。 各和五六篇。今以寄僕。靑鶴之作。兼有致意於僕者。故輒用其韻。以復靑鶴之意。又呈伯氏與諸君子之同和者。詩凡七。 其7</title>,<text>茶槍不必鬪魔降。夢送鄕園睡寄窓。黃耳書稀筒負陸。白頭才盡錦收江。破廬氷谷鄒難律。村老瓷甖玉謝缸。望氣何人能斸劍。龍泉斗牛貫虹雙。</text>
<title>靑鶴道人。寄仲秋有懷之什于驪江伯氏。伯氏求和于國卿，漢之。國卿，漢之。俱退居驪江村。 各和五六篇。今以寄僕。靑鶴之作。兼有致意於僕者。故輒用其韻。以復靑鶴之意。又呈伯氏與諸君子之同和者。詩凡七。 附靑鶴相公中秋有懷之什。寄黃驪懶殘子。兼示忍性堂。</title>,<text>一麾頭白未心降。乘興高樓臥北窓。四海文章唯牧老。百年形勝擅驪江。故人相憶空書札。明月誰同對酒缸。更問洛濱希樂子。幾時鴻雁影還雙。</text>
<title>又用前韻 七首</title>,<text>壯志多爲五斗降。眞歸惟有一陶窓。奇籌舊乏張黃石。草築今成杜錦江。病未休心書滿架。貧艱割愛蟻浮缸。臨風寄與無窮意。水遠天長屬玉雙。</text>
<title>又用前韻 七首 其二</title>,<text>偃蹇靑山不肯降。偶隨高抱入吾窓。一林雲亂鴉翻壁。兩岸天平鳥度江。把費光陰銷客榻。將愁事業付春缸。夜床風雨眠誰共。伴與孤燈影作雙。</text>
<title>又用前韻 七首 其三</title>,<text>岳陽名勝較誰降。請上淸心試拓窓。眉帶遠沙橫作藪。玉涵斜壁半侵江。閻公有客霞留句。山簡爲徒日費缸。少卯吟顚定相憶。此間狂醉態難雙。</text>
<title>又用前韻 七首 其四</title>,<text>台除協卜士爭降。銀燭鷄籌報曉窓。入手時霖方澤域。投身荒瘴獨瀕江。事功老課蔬仍稼。出處閑謀榼與缸。天上故人多厚祿。河中沈鯉不能雙。</text>
<title>又用前韻 七首 其五</title>,<text>兩公才望我堪降。莫惜音塵慰客窓。飮量雄豪鯨吸海。詞瀾浩渺峽翻江。爽如靈籟豗松壑。炯若淸氷貯玉缸。逼逼令人醒俗骨。天敎海外鳥鳴雙。</text>
<title>又用前韻 七首 其六</title>,<text>斟醇未醉意先降。墻面令人豁牖窓。恩共書堂翻講舌。渴澆茶鼎聽鳴江。夢驚一枕長分袂。身慣千憂獨挈缸。雁沒高空空悵望。暮山何事展眉雙。</text>
<title>又用前韻 七首 其七</title>,<text>吾家門閥世曾降。舊業詩書雪映窓。聲急脊鴒呼暮雨。行疏鴻雁隔秋江。多憐荊樹分三朶。永負萊堂壽百缸。追憶豈堪論世事。一封題寄淚揮雙。</text>
<title>又用前韻 七首</title>,<text>嗣宗胸次酒澆降。彭澤風流膝憩窓。新月如期來赴席。流年若背逝隨江。難將朝菌論霜雪。差與醯鷄守瓮缸。遙念所思天一極。南金欲贈謾懷雙。</text>
<title>又用前韻 七首 其二</title>,<text>落落心旌未俗降。老收奇氣送茆窓。層城委曲山圍屋。健筆縱橫字學江。朔吹篩花朝放樹。春潮帶雨夜鳴缸。隣翁作臘相邀請。酒後嗚嗚耳熱雙。</text>
<title>又用前韻 七首 其三</title>,<text>羈愁圍我謾要降。賭得羲軒寓我窓。吾豈莊鍾音楚越。子非郊島筆河江。小爐炙硯雲生墨。晨井調茶雪涌缸。活計悠悠今老矣。羲娥何術轂停雙。</text>
<title>又用前韻 七首 其四</title>,<text>高懷無地可投降。濩落猶容是小窓。拱揖如迎遙謝岫。朝宗不舍亟稱江。酒生秋興螯持手。菹入冬羞菜發缸。晦夜成三縱無月。淸尊吾與足成雙。</text>
<title>又用前韻 七首 其五</title>,<text>鄙吝萌來遣子降。睽離四見雪投窓。三峯遠揷空瞻角。一葦前橫可杭江。雲樹幾番傳別什。金龜何日換淸缸。屋梁明月疑看面。未覺天涯雁失雙。</text>
<title>又用前韻 七首 其六</title>,<text>在傍珠玉則心降。靑瑣追隨雲霧窓。滄澤昔時吟楚澤。東江今日賦湘江。悠悠行止休觀筮。衮衮悲歡但對缸。我與誰居空感物。靑靑蒲下有魚雙。</text>
<title>又用前韻 七首 其七</title>,<text>望益求箴互受降。深肝幾度話晴窓。靑蒿本自依松樹。小澮猶須助海江。靑鶴堂中唯照月。楓明臺上憶傾缸。謫仙才調今誰繼。文靖淸芬聖可雙。</text>
<title>又用前韻 七首 附靑鶴道人和希樂堂三贈詩三首</title>,<text>崢嶸古氣若爲降。夜起彷徨更繞窓。魏闕有明通夢寐。親朋無幾隔湖江。每因惜日空看鏡。強欲澆愁奈罄缸。想得此公多少思。眼明天際雁飛雙。</text>
<title>又用前韻 七首 附靑鶴道人和希樂堂三贈詩三首 其2</title>,<text>赤壁堅城受我降。懸知更進玉堂窓。扶搖意氣輕千里。疏鑿功夫導九江。擬把俚聲賡濩武。未聞古器數盆缸。空煩隣里驚相問。白璧無端得幾雙。</text>
<title>又用前韻 七首 附靑鶴道人和希樂堂三贈詩三首 其3</title>,<text>素志餘生未擬降。老儒蹤跡自書窓。愧將迂拙叨台鼎。豈有埃涓補嶽江。眼病久曾疏簡策。肺傷還欲覆觴缸。一身萬事須料理。白首何因對榻雙。</text>
<title>次韻復奉靑鶴丞相三首 遷交河後作。戊子二月也。</title>,<text>詩來白戰望風降。撚斷氷髭謾倚窓。屢對愉容憑遠句。忽披昏瘴快晴江。旅遊多事惟酸鼻。春至無悰強索缸。可笑三生餘債在。艱虞猶自聳有雙。</text>
<title>次韻復奉靑鶴丞相三首 遷交河後作。戊子二月也。 其二</title>,<text>薰人富貴盡人降。素志誰能守講窓。霜後疏筠皆冷眼。潮來高岸漫平江。臭非玄酒休添蘖。磨得彝尊反類缸。白首厭看浮世事。靑山相對頰赬雙。</text>
<title>次韻復奉靑鶴丞相三首 遷交河後作。戊子二月也。 其三</title>,<text>虞朝登進盡龐降。高臥何人賦北窓。世泰自無朱折檻。愆深誰惜楚吟江。花寒夜有欺春雪。歲饉村空慰客缸。稍近京華恩罔極。來程路堠秪經雙。</text>
<title>海西按廉閔耆叟用江字韻送寄。對使者書答。</title>,<text>婾梗初迎玉鉞降。窮閻喜氣溢蓬窓。謠登棠苃應編雅。騷入蘅蘺獨採江。白首論交推石友。靑雲分味洗塵缸。指囷何待顏公帖。未信今無魯肅雙。</text>
<title>海西按廉閔耆叟用江字韻送寄。對使者書答。 其2</title>,<text>寧將萬變寸丹降。壯氣虹騰夜貫窓。玩飽爲恒同永某。投交非類盡臨江。坐成濩落補天石。影對婆娑問月缸。畎畝先憂無亦僭。范公千載豈堪雙。</text>
<title>海西按廉閔耆叟用江字韻送寄。對使者書答。 附耆叟寄忍性子詩</title>,<text>愁圍那得一幡降。五載山齋獨守窓。聚散飄如塵在陌。縱橫翻是木浮江。呼兒索共編遺札。謀婦時令續罄缸。只是才名增困躓。從來得失自難雙。</text>
<title>海西按廉閔耆叟用江字韻送寄。對使者書答。 附耆叟寄忍性子詩 其2</title>,<text>詞宗麻立醉心降。猶自專精不啓窓。沙岸潮回喧夜瓮。茶鐺濤起浩春江。何妨情至時援筆。却遇懷多卽倒缸。詩聖酒顚兄及弟。人間白璧本來雙。</text>
<title>耆叟又用韻以寄。復和。三首。</title>,<text>絃歌誰向蔡陳降。心裏乾坤閱靜窓。邂逅古人長簡牒。留連幽事剩山江。丈夫行止非關命。高世風流或托缸。已矣姬公難復夢。由來兩大不能雙。</text>
<title>耆叟又用韻以寄。復和。三首。 其二</title>,<text>潮捲原蕪次第降。危岡屹立遠當窓。山磽古木纔肩屋。地斷衡門盡面江。髮自風塵休攬鏡。憂非榮辱豈須缸。守玄寂寞無來往。目送寒鴉去自雙。</text>
<title>耆叟又用韻以寄。復和。三首。 其三</title>,<text>獨檜爭風不易降。暮軒留影滿虛窓。淺春煙色初添柳。遠雨潮聲已上江。漁舫腥來風逆鼻。村虛釀貴匹論缸。尋巢寄語雕梁燕。豈識偸安與禍雙。</text>
<title>耆叟又用韻以寄。復和。三首。附耆叟詩</title>,<text>高才日替向誰降。閱盡遺經又閉窓。百代典刑唯李杜。六朝人物亦潘江。許多妙語留詩札。大槩奇功在酒缸。自古名人元不借。如君光價迥難雙。</text>
<title>耆叟又用韻以寄。復和。三首。附耆叟詩 其2</title>,<text>何處羈愁未解降。癡蠅世界只知窓。才疏我自慙棠舍。地惡君休恨曲江。誰把精麤看玉石。向來大小混㼚缸。悠悠身事希夷子。千古風流可作雙。</text>
<title>耆叟又用韻以寄。復和。三首。附耆叟詩 其3</title>,<text>瀧吏言多子試降。從今刺舌閉深窓。岳侯四字誰看背。士雅孤忠謾誓江。累盡何知金是注。興來無待玉爲缸。蒼松莫作遲遲看。投老風流許我雙。。</text>
<title>用江韻。戲投梨湖案下。</title>,<text>河東獅子老方降。遮莫婷娉侍客窓。吏部曾聞歌柳巷。陶朱今見泛梨江。都忘渭北論新句。惟向襄陽鬪百缸。晩歲風流眞可羨。只嫌孤木刃侵雙。</text>
<title>題六畫</title>,<text>葉下氣尤昂。霜寒色愈好。橫空雙玉竿。雖槁不摧倒。</text>
<title>題六畫 其2</title>,<text>淸風宜竹間。太疾反爲病。爲病斯觀貞。折之難奪性。</text>
<title>題六畫 其3</title>,<text>首陽玉竝立。二子難爲兄。瘦色凜生氣。乾坤淸吹鳴。</text>
<title>題六畫 其4</title>,<text>枝遠欲雲臥。葉疏猶暑淨。誰將食肉肥。換此俗人病。</text>
<title>題六畫 其5</title>,<text>頭棹似嫌俗。衣霑猶濯纓。嘯吟聊自爾。非爲不平鳴</text>
<title>題六畫 其6</title>,<text>翠白寒鬪色。天地澹相映。不有威脅之。誰知強項令。</text>
<title>賡奉張樞相用江韻詩見贈 三首</title>,<text>煩惱多從靜處降。翛然未覺在羈窓。死生已熟危三玦。遷住何傷限一江。不分囊璣來滿案。空思荷沼召同缸。香山晩景夷猶地。瞻望無緣陪屨雙。</text>
<title>賡奉張樞相用江韻詩見贈 三首 其二</title>,<text>耆歲風流儘可降。棊消長日道家窓。甘爲機息雲歸壑。飫見波驚雨覆江。髮黑已回丹熟鼎。顏朱寧借淥搖缸。洛陽高會公應續。只恐朝中罕有雙。</text>
<title>賡奉張樞相用江韻詩見贈 三首 其三</title>,<text>竹林交契道相降。叨聽餘論幾侍窓。百歲峨絃塵入匣。十年人事淚如江。笑言尙在尊先執。羈罪何時奉壽缸。許國疏狂公所愍。緘章奚啻玦投雙。</text>
<title>晩起</title>,<text>人言少睡老愁兼。愁老如何睡更添。身世暭煕分得半。日高猶自夢羲炎。</text>
<title>小築</title>,<text>臨江小築本幽期。營構誰知費苦思。幽事還爲幽事累。一春眞坐此無詩。</text>
<title>懶吟</title>,<text>軒冕康身不是安。茅衡寄膝乃爲寬。長鳴立仗寧容馬。不幸當門却悔蘭。世事猬興思輒癭。佳辰鼎至食猶簞。一春光景今輸懶。花鳥全逃筆硯刊。</text>
<title>楊白華 楊白華。楊大眼之子。容貌瑰偉。魏太后逼幸之。白華懼禍。南奔于梁。太后追思不已。爲作楊白花歌。使宮人晝夜連臂蹋地歌之。</title>,<text>楊白花。飄零何太狂。輕盈簾幌忽漫空。游氛蕩日相悠揚。牽春無賴萬萬絲。千里萬里漠漠隨風光。錦溝一夕生秋波。凄凄夢斷胡蝶香。</text>
<title>虞美人 虞美人化爲草</title>,<text>虞美人。春風吹更榮。芳心默與閑草生。年年不盡當時幽怨情。玉帳暖日烏江煙。春色盡入冤血碧。楚山深處胡孫遊。莫近長安車馬跡。</text>
<title>閔按廉耆叟復寄江韻詩挑和。殘擣闌局。餘意索然。然應兵在所難已。掃境出戰。豈免窮黷之失。可笑可笑。</title>,<text>海山千里盡輸降。供了風謠詠裏窓。德有二三顰見俗。胸呑八九目無江。交情老益膠投漆。氣味薰如醴在缸。使我至斯寧得見。君應裹飯子輿雙。</text>
<title>閔按廉耆叟復寄江韻詩挑和。殘擣闌局。餘意索然。然應兵在所難已。掃境出戰。豈免窮黷之失。可笑可笑。 其2</title>,<text>千忙都向一閑降。臥穩朝光滿紙窓。投老琴松同栗里。收名裘釣異桐江。何堪列綉爭君句。安得如澠屬我缸。萬卷堆胸終底用。寧參聽法樹林雙。</text>
<title>閔按廉耆叟復寄江韻詩挑和。殘擣闌局。餘意索然。然應兵在所難已。掃境出戰。豈免窮黷之失。可笑可笑。 其3</title>,<text>玄處無機物亦降。鳴鷄談道伴幽窓。佇瞻鞍簇廚行玉。擬辨堂成路熟江。錢與買山霑客橐。門無問字負村缸。一琴行色應除鶴。能寄西湖養得雙。</text>
<title>閔按廉耆叟復寄江韻詩挑和。殘擣闌局。餘意索然。然應兵在所難已。掃境出戰。豈免窮黷之失。可笑可笑。 附按廉詩 幷其敍</title>,<text>寸珠猶意取齊降。叵耐奇珍疊小窓。平日英靈來斗壁。此時神助又溪江。味深正似咀甘蔗。心醉還如闢釀缸。應有儒林一頭地。看君孤步不容雙。</text>
<title>閔按廉耆叟復寄江韻詩挑和。殘擣闌局。餘意索然。然應兵在所難已。掃境出戰。豈免窮黷之失。可笑可笑。 附按廉詩 幷其敍 其2</title>,<text>元來七縱取深降。險韻交投鬪客窓。力盡吾如夸逐日。功成君已禹排江。敢將哆口挑詩壘。急把羊腔綴酒缸。只喜相逢期漸近。眉間黃色已浮雙。</text>
<title>閔按廉耆叟復寄江韻詩挑和。殘擣闌局。餘意索然。然應兵在所難已。掃境出戰。豈免窮黷之失。可笑可笑。 附按廉詩 幷其敍 其3</title>,<text>猗君不肯逐時降。素志渾如在雪窓。樂處豈曾關寵辱。憂來寧復異湖江。椎輪慣見成金輅。瓦缶無庸謝玉缸。山頂松筠霜後在。從來節義自成雙。</text>
<title>閔按廉耆叟復寄江韻詩挑和。殘擣闌局。餘意索然。然應兵在所難已。掃境出戰。豈免窮黷之失。可笑可笑。 附按廉詩 幷其敍 其4</title>,<text>文華偏得士心降。更下書帷對舊窓。一勺久慙川學海。千篇長怕筆翻江。道同韓子雲開嶽。跡放劉伶酒挈缸。濁水淸塵誰比擬。醉狂文伯是堪雙。</text>
<title>逍遙堂。爲沈左相賦之。堂在陽川孔嚴。臨大江最奇絶。</title>,<text>天游只在小欄凭。誰道逍遙物外升。萬古江山同自在。百年氷炭置何曾。饕呑久覺無雲夢。齊視從知任鷃鵬。鷗鳥生嗔渠莫識。手收霖雨也難能。</text>
<title>逍遙堂。爲沈左相賦之。堂在陽川孔嚴。臨大江最奇絶。 其2</title>,<text>楊花江上見翬飛。垂柳陰中掩晝扉。銀漢槎光連泛泛。赤城霞氣接霏霏。孔巖能有傅巖出。莘野寧難綠野歸。與物逍遙最何處。功成身退是眞機。</text>
<title>浩浩亭。慶可久別業。在原平。坡州 卽高而亭之。名以浩浩。求縉紳之爲詩者。以成軸。</title>,<text>山茹供美水供肥。矧有蕪田去可依。荻渚秋光粧月艇。柳磯春漲覘苔扉。有亭昭代難投紱。占壑窮途豈拂衣。鷗鷺笑人俱不免。白頭歸未譴方歸。</text>
<title>浩浩亭。慶可久別業。在原平。坡州 卽高而亭之。名以浩浩。求縉紳之爲詩者。以成軸。 其2</title>,<text>漵樹巖花出短楣。畫圖屛裏見渾疑。觀因浩浩天機大。名豈區區境地奇。欲老歸休良得計。圖粗報效恐無時。但須身健官非劇。暇沐來遊亦好期。</text>
<title>凌虛亭 三首○栗里新居。葺茆爲亭。僅一席許。名凌虛。</title>,<text>野有紆餘氣。山多闊遠模。松聲吹雨過。秋思入雲俱。兼味輸魚婢。微涼策竹奴。江湖居漸穩。端合養衰軀。</text>
<title>凌虛亭 三首○栗里新居。葺茆爲亭。僅一席許。名凌虛。 其二</title>,<text>亭迥天能大。江淸樹得涵。懶冠妨客禮。評稼盡村談。種藥呼兒課。標書敎婢探。閑來猶惜日。登眺日須三。</text>
<title>凌虛亭 三首○栗里新居。葺茆爲亭。僅一席許。名凌虛。 其三</title>,<text>貧築何嫌小。囚冠不恥儒。風蟬藏翳葉。雨鷺立當蒲。趁饁朝舂急。供慵午枕孤。溪翁時問疾。鮭菜佐村酤。</text>
<title>新居成 戊子歲也</title>,<text>高處新開向水扉。江風山靄摠來依。潮肥輕舫行欹柳。人靜幽禽覘小幃。雨脚斜穿日脚立。雲衣低濕石衣歸。高吟細寫陰晴事。絶勝人間說是非。</text>
<title>題新居 二首</title>,<text>栗亦曾陶里。人今故杜亭。隣墻分樹色。江檻與朝暝。本自謀長醉。胡然笑獨醒。不須論得失。秪是喜郊坰。</text>
<title>題新居 二首 其二</title>,<text>身便棲寂寞。夢不落囂呶。苔砌行蝸字。陶簷定鳥巢。夜虛邀月榻。松護聽風梢。自是人書斷。何煩著絶交。</text>
<title>坡牧挺之送秋露酒與靑瓜子。乃云白水眞人。靑衣童子。可與一娛。用其語。戲走答之。以博一粲。兼露謝悰。</title>,<text>匡床孤臥伴爐薰。交息年來謝世紛。白水眞人師白墮。靑衣童子裔靑門。惠然肯至顏如玉。莞爾相看氣若醺。會合倘敎能數數。楊州之鶴不須云。</text>
<title>悼湖叟喪姬。書以弔之。以當挽歌。</title>,<text>經卷謀生雲可憐。宰羊佐客秀之賢。挑琴暫作當壚女。奔月長爲竊藥仙。漠漠秋陰連曉閤。闇闇春意落幽泉。景中人去寧論景。無復西湖試問禪。</text>
<title>張都事 玉 用江韻詩見寄。次韻謝之。二首</title>,<text>郞曹玉立舊欽降。久闊今逢客裏窓。覆雨人多翻在手。狂瀾誰復倒回江。吟來鏗爾初聞瑟。談接醺然劇挹缸。杜老漂奔人孰顧。凌霄高義使君雙。</text>
<title>張都事 玉 用江韻詩見寄。次韻謝之。二首 其二</title>,<text>老抱於人亦愼降。夔魑今伴五年窓。驚君秀氣應懸榻。愧我塵襟欲濯江。錄事堂貲寧怕雨。中丞乳酒屢分缸。炎涼變態尋常事。豈意危途見絶雙。</text>
<title>張都事 玉 用江韻詩見寄。次韻謝之。二首 附張子剛詩 幷其敍</title>,<text>誅茅祕境地靈降。爲滯神仙護玉窓。不盡雲山供彩筆。幾番瓊屑灑煙江。無人渡口橫舟楫。隔屋墻頭過瓦缸。他日懸知名綠野。草堂蕭索未應雙。</text>
<title>張都事 玉 用江韻詩見寄。次韻謝之。二首 附張子剛詩 幷其敍 其2</title>,<text>詩壘堂堂士盡降。墻高難越況窺窓。晴虹貫處堆千卷。彩筆揮時倒九江。明月能媒人按劍。騷翁例愛酒盈缸。莫嫌楚澤吟偏若。今古名誰屈子雙。</text>
<title>張都事 玉 用江韻詩見寄。次韻謝之。二首 附張子剛詩 幷其敍 其3</title>,<text>凜凜詞鋒孰不降。毫端風雨撼吟窓。望高山斗梅和鼎。心脫煙埃月印江。若聚群仙飛玉屑。應敎賤子酌銀缸。洛城紙價從今貴。一首從今直璧雙。</text>
<title>恩休亭次韻</title>,<text>機雲榮悴一時同。弟卜浣西兄瀼東。贏得一休酬百鬧。深恩還覺到荊蓬。</text>
<title>恩休亭次韻 其2</title>,<text>休逸遭豐樂更全。兩君亭額豈徒然。孤臣稽首調元頌。只在君心不在天。</text>
<title>恩休亭次韻 其3</title>,<text>百千榮地弟難兄。百戰收身始悟生。獻曝誠除難更效。寒村一味負南榮。</text>
<title>次芒洞見寄韻 芒洞。國弼所居。</title>,<text>蕭條甘野居。土榻眠覺餘。老渥登顏酒。詩寒滿腹蔬。雲饕開岫小。蜂懶得花疏。點檢無塵事。深憑水護廬。</text>
<title>戊子十月閏十月間。四見雷震。有嘆。</title>,<text>十月三年嘆不寧。今年還見四雷霆。廊廟如聞談笑了。小儒翻訝是常經。</text>
<title>伯氏求延城筆十幅。令我題其上。</title>,<text>空色月同幼。但覺枝橫斜。不有香與影。何知枝上花。</text>
<title>伯氏求延城筆十幅。令我題其上。 其2</title>,<text>雪威有不屈。貞骨凍難僵。欲以色相厭。其如香遠揚。</text>
<title>伯氏求延城筆十幅。令我題其上。 其3</title>,<text>盈盈近忽迷。瞹瞹皎猶眩。群玉峯頭看。依稀雲霧面。</text>
<title>伯氏求延城筆十幅。令我題其上。 其4</title>,<text>會有西湖賞。聊酬萬斛香。憑風將遠報。何意竝飄傷。</text>
<title>伯氏求延城筆十幅。令我題其上。 其5</title>,<text>榦鐵空空老。枝花嫩嫩垂。剛心吐淸馥。眞會老夫詩。</text>
<title>伯氏求延城筆十幅。令我題其上。 其6</title>,<text>滿樹模糊雪。埋花巧積危。埋香埋詎得。難與見朝曦。</text>
<title>伯氏求延城筆十幅。令我題其上。 其7</title>,<text>古榦半枝折。都無競物情。東君爲搜訪。遺老最先榮。</text>
<title>伯氏求延城筆十幅。令我題其上。 其8</title>,<text>骨換江妃冷。魂憑翠窟珍。中山有仙族。幻出月中眞。</text>
<title>伯氏求延城筆十幅。令我題其上。 其9</title>,<text>淡掃太疏約。薰心醉更迷。恐留羅綺氣。醒骨浸寒溪。</text>
<title>伯氏求延城筆十幅。令我題其上。 其10</title>,<text>雪盡江寒夜。參橫月落時。乾坤愁絶意。聊與此君知。</text>
<title>洪君子美爲致日曆曁魚尾煎藥。走簡謝之。</title>,<text>瑞莢添千曆。羈齡報五窮。那堪催鬢雪。猶荷慰風蓬。一紙書忙拆。雙包惠又蒙。嘉魚知丙穴。仙劑想南宮。點手螯難味。調杯酒倍功。衰顏渾瘴墨。祕訣忽春紅。逐逐炎涼地。滔滔利害叢。誰將膠漆事。能向雨雲中。索莫惟甘我。殷勤獨愧公。臨河無限意。傳與禁城風。</text>
<title>靈筠</title>,<text>士出食君食。各思效一智。支頹苟一隅。隻手猶可冀。如其事不爾。油然去弊屣。吾悲楚正則。直轍謝軒輊。與處豈不熟。穆醴或可愧。吾道可自悅。吾田可自植。於何不自得。廓乎立天地。胡爲如莫容。弊形以自瘁。猗彼轍環人。不遇竟興喟。塗炭寧己責。棲遑忘食寐。大夫王所近。矧有肺腑寄。寧獨同姓卿。死無可去義。倖倖非人安。畎畝亦等位。騷歌豈自悼。王庶幾之意。遙遙不死者。千載固一致。</text>
<title>子房 此篇有爲而作。深歎當時謀國之不能。後來果然。知有先見。</title>,<text>楚漢初角鬪。相對如棋奕。漢手稍收贏。於良常有獲。勝負了一局。豈非功煥赫。園綺終一下。存亡在此擲。草昧易爲力。刀筆亦進策。燕昵人所難。期期猶莫格。於是倘微公。厚彼商山帛。秦高與晉獻。幾何不襲跡。俯仰安危定。九鼎重盤石。公功實在斯。迂叟顧莫覈。吾謂乃家事。孰非謨臣責。戚寵非一朝。陵偪漸必積。胡爲不於幾。乃竢強要畫。悍婦尙主室。強宗連噲澤。乃翁非甚昏。子弱誰抗嫡。當時意或爾。不早防其隙。人心苦難常。妖嬖巧移易。區區貴彊相。帝憂何足釋。定陶如植援。暗扇成毛翮。公其無奈何。晩計終何益。功成幸天會。至今寒心鬲。公智豈不及。猶貽論者惜</text>
<title>苦寒有感。次湖叟見寄韻。二首。戊子冬。寒酷雪深。古所未有。鳥獸與林木多凍死。</title>,<text>密室獰飆尙刮裘。絲身何術及遐州。江氷玉矗誇崇嶽。雪澗松摧臥老虯。暉奪陽烏韜赫赫。凍瘖朝鳳閣啾啾。頑陰詎礙回東馭。共作春酣鬲督郵。</text>
<title>苦寒有感。次湖叟見寄韻。二首。戊子冬。寒酷雪深。古所未有。鳥獸與林木多凍死。 其二</title>,<text>土堗龜藏砭骨寒。舌強寧可語翻瀾。密圍煖手空傳侈。大庇歡顏信覺難。功淺酒猶錢莫續。稜銛衣且篋無完。負薪有哭何由徹。蒲上無人學史丹。</text>
<title>釋悶次湖叟見寄韻</title>,<text>誰將煩惱敢爲魔。金石聲高獨出歌。意適丘園眞自勝。功成天地亦應麽。付人東閤收多士。輸我西山辦一蓑。更有送生詩與酒。由來萬戶不言多。</text>
<title>釋悶次湖叟見寄韻 附湖叟苦寒詩</title>,<text>沒脛雪曾埋四野。裂膚寒復到神州。壓摧厚土恐欹軸。凍徹深淵殭蟄虯。可使松篁遭挫抑。寧饒鳥雀亂啁啾。天心有意蘇群物。反令行春也速郵。</text>
<title>釋悶次湖叟見寄韻 附湖叟苦寒詩 其2</title>,<text>一曝無由救十寒。秪令藍縷淚汍瀾。烘肌取煖寧非謬。袖手通溫更覺難。一氣隨元均往復。四時成序底虧完。高居有宰能卑聽。下土微臣抱寸丹。</text>
<title>釋悶次湖叟見寄韻 附湖叟釋悶詩</title>,<text>冷被懷氷却睡魔。五更鷄凍不能歌。窮愁似我今安有。多病休官古亦麽。雲磴訪僧雙蠟屐。寒江釣雪一漁蓑。人生貴在從吾好。鍾鼎軒裳未必多。</text>
<title>重用苦寒韻</title>,<text>雪有丈深如漢歲。君今詩健似潮州。膠杯無賴黃浮蟻。冷爇難敎翠吐虯。龍亦髥氷嗟昔詠。鵠雖眼血異群啾。添春縱怕頭增雪。猶喜回元亟置郵。</text>
<title>重用苦寒韻 其2</title>,<text>猿噤蛟埋怨歲寒。崑崙凍折海枯瀾。紅通獸炭爲功少。黃送犀盤策效難。馬蝟而僵寧受任。肌鱗亦裂可求完。詩如鄒子回春律。讀過醺然臉發丹。</text>
<title>重用釋悶韻</title>,<text>欺人萬事未降魔。歲晏窮廬叩角歌。百稔藏愁雙鬢足。千鍾求宦一炊麽。閑來天地寬衡宇。老去經綸剩釣蓑。試問江湖與廊廟。憂民憂國較誰多。</text>
<title>立春後 三首○戊子立春。在十二月十七日。</title>,<text>山禽稍幽響。籬雪行漸稀。嫩日通輕信。寒梢怯積威。乾坤爲客久。湖海此心違。小几焚香坐。翛然獨掩扉。</text>
<title>立春後 三首○戊子立春。在十二月十七日。 其二</title>,<text>凍緊簷餘滴。寒驕臘半韶。雲姿閑弄日。霽色暗生苕。稍潤南畦麥。微喧北渚潮。殊方春事異。還覺一身遙。</text>
<title>立春後 三首○戊子立春。在十二月十七日。 其三</title>,<text>饕臘留憑雪。輕春暗着灰。意生南浦芷。香綻故園梅。物態欣逢節。羈情懶上臺。心忙何事業。花竹急須栽。</text>
<title>早春</title>,<text>客中時序換堂堂。觸眼風光秪自傷。曉白尙含鴛瓦凍。新靑欲動鷺洲芳。工如一一來雕繪。物得微微盡寵光。人世百年都幾日。六春猶自滯江鄕。</text>
<title>木稼 戊子臘月。連三日不解。</title>,<text>非霜非雪也輕盈。滿苑層層綴素英。粲粲林毛琪鳳擧。重重松蓋玉龍擎。木氷書異垂前聖。樹介言占有更生。田父詎知儒者恨。謾誇田粟瑞春耕。</text>
<title>佳節</title>,<text>立春元日迭成回。客恨春愁倂入來。勝憶粧幡分侍從。貧難餽歲恣追陪。五更高枕鷄三唱。一齒添人鬢半催。豪興漸隨衰病減。南阡猶欲訪寒梅。</text>
<title>村中書事</title>,<text>秋蔬傷旱稀冬酢。春麥濡苗擁雪殘。飢有殭麕充臘味。凍無芽蓼薦春盤。梅粧小歲先登紙。酒下嵬胸急瀉灘。憂世何人能食力。感時空老愧朝餐。</text>
<title>自笑</title>,<text>壯特行樂易成歡。老去他鄕少所安。松徑枯筇初得力。篝燈細字漸羞看。屢封曾上三千牘。一釣今追八十磻。莫向名關論得失。由來蒻笠勝蟬冠。</text>
<title>憶梅</title>,<text>故林寒艶想輕明。脈脈都悲遠客情。多少香傳風澗落。兩三枝出雪籬橫。春工未管逃商皓。曉瘦難禁餓聖淸。半夜相思半窓月。只愁魂夢笛中驚。</text>
<title>題醉陶軒 卽栗里亭也○三首○三詩。大抵皆用本家語。以著命軒之意。</title>,<text>縣秫未醇顏已赤。園松來撫眼俱靑。胸中甲子參麟筆。窓裏春秋入鳳蓂。但有停雲歸矯首。何嘗倦鳥奮收翎。經丘尋壑翻多事。身世全輸一醉冥。</text>
<title>題醉陶軒 卽栗里亭也○三首○三詩。大抵皆用本家語。以著命軒之意。 其二</title>,<text>平陸眼前江漫漫。湛霜胸裏菊鮮鮮。巾無用着常釃酒。琴不須聲已廢絃。偶爾來同千載里。悠然臥共北窓天。休將出處輕論世。有不言傳不浪傳。</text>
<title>題醉陶軒 卽栗里亭也○三首○三詩。大抵皆用本家語。以著命軒之意。 其三</title>,<text>誰把歸來畫入臨。依然衡宇此江潯。但傳三逕就荒地。誰見南窓寄傲心。道更千秋難共去。人於百世可同音。擬君與拓壺中地。只恐衣無白也尋。</text>
<title>醉陶軒書事</title>,<text>荊籬短短循回麓。江檻幽幽俯淺灣。入夜孤舂村點火。出林寒角獵圍山。胸書鬱屈蟠千古。頭雪分明映兩間。未必侯芭玄可托。尊前松菊送餘閑。</text>
<title>湖叟和前章。復步韻走答。</title>,<text>薦口纔休毀口稠。嗟君行止半炎州。吟緣多苦身癯鶴。書撥無聊字綰虯。濩武難音蛙競聒。孔鸞垂翅燕隨啾。留連造化爲功地。那識枯榮劇遞郵。</text>
<title>湖叟和前章。復步韻走答。 其2</title>,<text>失脚危塗膽尙寒。名場那復起情瀾。五車書讀君曾遍。三斗醋嘗我最難。釀欲與斟春共待。來毋淹駕月將完。胸中漸覺開祥宅。物外光陰付鼎丹。</text>
<title>湖叟和前章。復步韻走答。 其3</title>,<text>書屋窮愁正坐魔。荊門春掩和長歌。蛇杯貽惑翻成病。蝸角爲爭底匪麽。誰與文章能補衮。不應漁釣共披蓑。惟憎命達從來事。人患無才子患多。</text>
<title>湖叟和前章。復步韻走答。 附十玩子再酬栗里詩</title>,<text>江山那復苦相留。一日鷄書播遠州。解雨隨時霑宿枿。春雷掀蟄起潛虯。居移瘴海夷音鬧。耳脫荒墟鬼物啾。只是西南成悵望。漫敎鴻雁作書郵。</text>
<title>湖叟和前章。復步韻走答。 附十玩子再酬栗里詩 其2</title>,<text>退了蓬心戰熱寒。翛然古井湛微瀾。朱崖秪道危機最。黃閣那知末路難。交合金多從彼盡。名標璧重許誰完。唯堪借子飛霞佩。早晩功成九轉丹。</text>
<title>湖叟和前章。復步韻走答。 附十玩子再酬栗里詩 其3</title>,<text>名場擾擾劇奔魔。薖軸衡門我獨歌。紫陌高車眞自斷。滄洲小艇共君麽。回看世態隨蒼狗。直把勞生付綠蓑。畢竟公非忘事業。時聞輿論苦相多。</text>
<title>復用前韻。寄湖叟。</title>,<text>百歲常懷不滿憂。幾人錢鶴更楊州。固知物役珠彈雀。寧怪泥蟠鼈伍虯。大任於人饒拂亂。一炊爲夢足囂啾。醉鄕但占吾天地。少住何嘗日月郵。</text>
<title>復用前韻。寄湖叟。 其2</title>,<text>十玩胸中氷雪寒。文章況復富波瀾。山林委質俱堪許。畎畝忘憂兩自難。色以染殊絲不定。物緣剛折齒誰完。與人欲語何須語。一語如甁炳若丹。</text>
<title>復用前韻。寄湖叟。 其3</title>,<text>事如有定豈容魔。余不寓淫且嘯歌。利莫居贏尤更大。名難處盛得還麽。風塵書劍身長路。煙月江湖睡足蓑。無限壯心疑老盡。老來深覺酒中多。</text>
<title>復用前韻。寄湖叟。 附十玩子和章</title>,<text>才高筆老語兼遒。豪氣崢嶸蓋九州。賈賦何須憂集鵩。陶梭行復化騰虯。三遷子已輕艱險。一醉吾今任喞啾。且遞詩筒爲面目。不愁形跡滯程郵。</text>
<title>復用前韻。寄湖叟。 附十玩子和章 其2</title>,<text>開卷淸風拂面寒。似扶衰老快觀瀾。如今國士投閒久。自古文人得路難。易奉器盈憐始銳。欲磨圭玷悼初完。應須披寫歸耕早。剛及湖陰杏萼丹。</text>
<title>復用前韻。寄湖叟。 附十玩子和章 其3</title>,<text>世間榮落孰非魔。誰把松苗浪作歌。到了馬錢俱是癖。看來鵬鷃摠爲麽。笙歌北里披羅綺。雲水南湖卸笠蓑。莫苦憂貧憂道乏。平生半菽覺猶多。</text>
<title>五用其韻答十玩</title>,<text>里同名栗疑陶令。溪不稱愚豈柳州。傍漢爲高風借雀。失波無用蟻侵虯。斯文久絶師源正。大雅誰新幻語啾。萬古同沈俱逆旅。由來天地是亭郵。</text>
<title>五用其韻答十玩 其2</title>,<text>交情如水逼人寒。莫遣氷淵更起瀾。王子小舠疑興盡。巨卿千里豈來難。河憑淸濟羞其濁。玉入烘爐貴在完。他日逢君君必怪。鏡中顏面頓消丹。</text>
<title>五用其韻答十玩 其3</title>,<text>層空風刮掃陰魔。明月當尊客放歌。守瓮之天他自大。觀瀾於海外皆麽。蘇侯二頃賢紆組。陸子三間足蓋蓑。閑裏有身方我有。失非爲少得非多。</text>
<title>偶吟有感</title>,<text>靈寺鍾鳴鴉滿樹。丹江氷塞雁歸田。春行雪外寄如客。人立梅邊迥若仙。鷹斂雄威孤肉食。璞隨追琢失天全。世間誰與論岑鼎。惟有潮期也不愆。</text>
<title>畫菊花</title>,<text>金氣肅萬物。洗然天地淨。寒香備五色。中黃最獨正。曉霜稍作圍。幽日來發映。飢充夕英腴。滿腹吐芳詠。</text>
<title>畫杜鵑花</title>,<text>韶風入叢薄。山菲得先惠。鮮丹吐成染。妖姿美無儷。游蜂領新意。怪草共春霽。豈無悅人顏。所恨少幽契。</text>
<title>延兒寫竹于壁。戲書古體。</title>,<text>大竹干霄高竝節。小竹傍立不阿曲。脩纖直偃態俱別。望之蒼然色不辱。化工於物皆幻出。不求形眞求意足。淸風颯爽毛髮肅。翛然一榻淇園綠。請君有肉來大嚼。對此令人自不俗。</text>
<title>梅月圖。又以謔語戲書。</title>,<text>愛梅以香不徒色。色旋衰改香焉久。愛月以光寧在圓。圓欲虧時明豈有。能事與人恒不足。嬰弄萬物定誰手。我有梅花長不落。我有圓月長懸空。有月無光豈是有。無香有花與無同。端如快意嚼屠門。雖不得肉猶充然。月圓無多易陰魔。梅開幾何饒風顚。把翫何嘗容一瞥。追若繫影空可憐。梅開月圓難竝値。歲縱一値又幾日。人生百年半憂患。矧此佳期坐成失。曷若憑仗東郭豪。長留一壁隨坐臥。忘形與色閉視聽。意參造化相工課。胸中朗月照共徹。肝胃之香與襲壁。合則天地可一室。不合毫芒皆匹敵。規規物我不同條。何異騎牛苦更覓。領會唯堪付兩物。豈許俗兒來索謫。</text>
<title>自遣</title>,<text>夢斷龍墀鷺序趨。棲安雲海鶴孤癯。朝窓慣得三竿臥。醉徑頻須九節扶。句轉多奇酬媢謗。身差少病慰艱虞。千村點注閑花柳。憑仗春風展畫圖。</text>
<title>又用前韻</title>,<text>草如短髮逢春亂。篁似羈容帶雪癯。江逕多危令石補。風亭易側用松扶。藥無所事其無妄。譽不曾求矧不虞。萬甲胸中湖海用。騷壇付與發英圖。</text>
<title>己丑元月旣望。小奚報余。一官人馳馹至前江。潮漲氷澌不得渡。呼人付一文帖令示我。乃按使稱朝旨。不時點察流竄人。令長湍馳點我也。其官立馬江岸。遣吏督我。勢甚獰急。家人憂恐失措。莫知所爲。隣夫亦皆驚懼。奔走慰問者滿前。余卽整冠。步出江岸。再拜朝命。受考惟謹。其官偃蹇立。頗厲顏待之。意甚暴峻。傍列吏卒而威之。似甚有意於挫辱阨迫。使之有所不堪也。因念臣罪誠深。聖恩寬大。幽囚瘴墟。獲屬危息。閉衡思愆。引頸待死。今六年矣。臣雖無狀。曾叨六卿之列。粗知事君之禮。萬死一身。不敢自惜。寧有失飭於兢省之中。以貽君親之疑哉。不肖臣安老。罪當萬死。罪當萬死。稽首百拜。抆淚書之。以勖臣罪。其後有人來言曰。隷吏坐配于諸郵與邑者。官多陰貸。任還本土。朝家所察。意蓋在此。非謂卿大夫之遷放者也。按使曾力於逐公。怒公未已。承差州長。希旨迎意。乘此迫脅尔。傍州亦有朝紳係緊重坐竄者。果任意之他。而過廬不問。於斯可知其狀也。昔惇卞仇疾流人。因令使者迂往諸郡。以虛聲逼之。使其自裁。陳瑩中劉器之之事是已云云。</title>,<text>使帖急移言有詔。州官蒙督點流遷。愚臣罪大容無地。明主恩寬浩若天。曾添上卿粗識體。寧當一死敢祈全。杜門六載懲深咎。今拜王人倍惕然。</text>
<title>初。彥深 彥深姓魚。名泳濬。 之被散歸南也。僕追餞于郊。草草書一律。以道惜去難留之意。今七年矣。千里相隔。魂夢邈不相接。頃得一書。乃曰。每吟贐行一律。却悔爲別悤悤。彼此情懷。略可想也。悵然絶嘆之餘。追記其韻。走步答之。</title>,<text>傷心一別幾經春。西瘴南雲摠隔宸。狂謬區區眞坐國。漂遷踽踽敢怜身。喜聞餘潤初蒸菌。任見飄塵更汚人。千里相逢又何日。臨風搔首雪盈巾。</text>
<title>用湖叟韻 五首</title>,<text>春江星斗垂。城角水風悲。世事胡然集。羈顏乃爾衰。遠湖寒動色。微草靄含姿。客況無因遣。都收入小詩。</text>
<title>用湖叟韻 五首 其二</title>,<text>懶任攤書臥。看天意獨含。人年惟止百。春賞莫抛三。村柳晴新弄。江鴻影遠涵。傷時與傷別。牢落兩難堪。</text>
<title>用湖叟韻 五首 其三</title>,<text>枕落懷人淚。文招去國魂。江煙風靡靡。松日露翻翻。好鳥春聲碎。幽篁夕影繁。尊前隨意寫。留與忍齋論。</text>
<title>用湖叟韻 五首 其四</title>,<text>陂南生草早。崖北得春難。好景閑方惜。幽情倦頗關。歸雲開箔納。遠水翦松看。憑送生何處。涓涓在小蠻。</text>
<title>用湖叟韻 五首 其五</title>,<text>經世愚謨戾。醫身藥力些。雲容春漸密。客悶雨翻加。人遠嫌吾累。鷗親不汝瑕。村盤貧闕味。一筯薦菁芽。</text>
<title>書醉陶軒</title>,<text>制簡何煩結構工。居成只爲帶襟雄。幽軒俯挹松頭雪。靜几平臨雁背風。簇簇山當橫海斷。冥冥帆入遠雲通。蔥蘢彼固蓬萊頂。落照明霞極盪濛。</text>
<title>題銀臺圖軸。銀臺諸公。遠遣求言。</title>,<text>妙簡由來眷渥隆。披香敷奏每從容。處應當轄南昌左。尊亦居樞北斗中。聽有履聲知漢鄭。堲深讒說命虞龍。太平氣像分明畫。人物風流際會同。</text>
<title>題銀臺圖軸。銀臺諸公。遠遣求言。 其2</title>,<text>直北金鑾傍紫微。威顏咫尺敞仙闈。報鷄人早看星入。奏日官遲戴月歸。鳷鵲曙雲紅纈佩。鳳凰春柳綠欺衣。朝回光祿催醪進。秪爲時淸啓事稀。</text>
<title>有衲守眉者遠來求詩。走書與之。</title>,<text>逃賦叢中遇汝聰。溺空爲罪略相同。問渠見性多勤費。胡不移諸省養功。</text>
<title>題尹知奏鏡之梅花障子 二首</title>,<text>淡泊由來性所將。占孤非爲避群芳。誰敎滕六深蒙蔽。應有春風露却香。</text>
<title>題尹知奏鏡之梅花障子 二首 其二</title>,<text>獨蕊疏枝冷不禁。黃昏玉色耿千林。水邊籬落無人見。憑報中山歲暮心。</text>
<title>己丑五月二十四日。以旱災理冤。有敎原放。翌朝有雨。感喜有作。</title>,<text>六年湯火濯淸風。萬里乾坤鳥脫籠。衆類焦乾同霈澤。聖功眞是配天功。</text>
<title>感舊</title>,<text>失何堪戚得何忻。變覆眞如過漢雲。報國爲心還誤國。要君有術是忠君。荷珠乍耀寧當用。崑玉終輝不害焚。十目其嚴難竟掩。千年肝肺甚蕕薰。</text>
<title>梅畫有雪月水。爲李畿伯太叟賦之。</title>,<text>老榦鬱拂愁欲顚。元氣屭奰參無前。排嚴軟吐瓊玉香。外則摧朽中不愆。風雖陵暴豈相病。始妬姸好終伏堅。寒溪照骨淸自可。皎雪添神奇始專。有大發揮初無心。偶然而値山月圓。臭味聲色本同貫。歲寒聊與全其天。偸春雨露爭作榮。過眼桃李空紛然。</text>
<title>梅花詩次韻 四首</title>,<text>古榦顚倒埋荒村。翠窟香來工返魂。露濯風膠玉色淨。照人爲洗塵眸昏。連雲紅紫輸甲觀。冷艶自可騷人園。游蜂若浼俗難砭。虐雪甘被排春溫。宵寒弱蕊凍欲粟。解圍亦或煩晨暾。詩仙淸興定不孤。曳杖吟繞關蓬門。招邀明月共成三。對之嗒爾還忘言。相將淡泊要詩盟。歃血聊此當淸尊。</text>
<title>梅花詩次韻 四首 其二</title>,<text>幽林愁絶如山村。値此粲者醒吟魂。竊藥蟾娥練帨涼。坐閱今古如朝昏。何年玉𨍍飛爽靈。一笑迥立琪樹園。溪風刷香更濯濯。巖雪沐肌逾溫溫。窮陰慘慘凍木折。未易爲力嗟寒暾。高標此時寄幽獨。千菲寂寞候王門。廣平已去逋仙非。我縱欲賦難爲言。豪麤強壓小龍團。詩酸一洗黃金尊。</text>
<title>梅花詩次韻 四首 其三</title>,<text>梅花昔年嶺外村。羅浮一夢驚客魂。春風浮卉紛迷人。誰遣氷葩破酣昏。枯槎的礫雪羞潔。眼明忽値君家園。采薇之色槁逾厲。其人束蒭栗且溫。蹉跎歲月恐成晩。愛之無斁忘晡暾。凄涼羌笛莫吹徹。子結倘可供天門。擲置官道古所傷。成蹊桃李還能言。知音惜無雙井翁。共論此事傾深尊。</text>
<title>梅花詩次韻 四首 其四</title>,<text>苧羅山下西施村。國破至今游芳魂。化爲氷花醉骨醒。似欲追雪當時昏。三生脂澤巧洗鍊。莊色獨入先生園。根深蟠鐵含潛陽。雪饕莫奪梢間溫。寒蟾弄影窺淺水。縞璧流潤爭紅暾。因依篁綠共升堂。掃跡浪紫堅壘門。詡詡之交下井石。保此歲寒寧以言。花應會我一色醇。兩薰然醉麾甁尊。</text>
<title>郭山孝女詩次韻</title>,<text>事主死忠親死孝。捐身始可謂之報。此心萌處卽通神。一指區區寧見效。</text>
<title>郭山孝女詩次韻 其2</title>,<text>性非豐嗇於男女。女不喪初尤幾許。酒博人胡不顧親。女兒高風起行旅。</text>
<title>郭山孝女詩次韻 其3</title>,<text>地湧曾傳郭子金。郭山金女更聞今。州名人氏俱堪記。千載高風可繼尋。</text>
<title>郭山孝女詩次韻 其4</title>,<text>指如不俱體虧四。有手猶堪於事事。行不若人豈是人。欲全其體亦爲棄。</text>
<title>郭山孝女詩次韻 其5</title>,<text>丁寧聖訓炳星月。賦與初無愚智別。至性君看斷指人。古來非獨子瑕刖。</text>
<title>郭山孝女詩次韻 其6</title>,<text>千百人中僅有之。詠歌何愧白華詩。州人歲煥旌門額。剝落寧論石作碑。</text>
<title>郭山孝女詩次韻 其7</title>,<text>立馬躊踟孝女門。故山喬木倘游魂。遐濱不間無知女。一脈民彝亘古存。</text>
<title>又用前韻</title>,<text>豈獨郭山女稱孝。家家育子子知報。譊訛不復眞漫言。郵速孰非仁義效。</text>
<title>又用前韻 其2</title>,<text>上書感主淳于女。割指牋誠神所許。煥煥遺風重里閭。至今奠醑肴維旅。</text>
<title>又用前韻 其3</title>,<text>見賞何多擲地金。騰傳萬口更從今。道傍無限公卿塚。鐫刻雖工已莫尋。</text>
<title>又用前韻 其4</title>,<text>在人之德曰惟四。人所當爲皆我事。我有我身卽母遺。百身可贖何難棄。</text>
<title>又用前韻 其5</title>,<text>利慾蝕人如蝕月。由來聖狂從茲別。敎成三物有褒旌。不率者刑刑劓刖。</text>
<title>又用前韻 其6</title>,<text>何幸星軺一訪之。採風應亦入編詩。由來托物終難賴。幾處千金浪起碑。</text>
<title>又用前韻 其7</title>,<text>榮額依然照舊門。千秋慰此九原魂。增光一筆皇華使。留取高名四海存。</text>
<title>飮酪詩次韻 此亦唐皐韻也</title>,<text>糝以香粳用酪和。煎成文武味如何。淸晨細啜滋虛胃。養老爲功此最多。</text>
<title>飮酪詩次韻 此亦唐皐韻也 其2</title>,<text>莫說鹽梅入鼎和。鹹酸其奈損眞何。雲鐺穩下輕輕匙。漸覺衰膚發澤多。</text>
<title>飮酪詩次韻 此亦唐皐韻也 其3</title>,<text>五味紛然共劑和。其於眞色雪酥何。枯腸得潤還培氣。玉液瓊漿不足多。</text>
<title>飮酪詩次韻 此亦唐皐韻也 其4</title>,<text>玉乳偏耽釀至和。茶雖取快暴搜何。澆愁有酒非無力。蕩性戕生亦已多。</text>
<title>湖亭十絶。用梅宛陵韻。謫居之地。所見偶如此。</title>,<text>明晦候不一。見滅境亦暫。嬌霞放多晴。眉黛忽橫淡。</text>
<title>湖亭十絶。用梅宛陵韻。謫居之地。所見偶如此。 其二</title>,<text>丹臉倩欲笑。翠鈿工復遮。窺魚鷺猶可。啄破鏡中霞。</text>
<title>湖亭十絶。用梅宛陵韻。謫居之地。所見偶如此。 其三</title>,<text>綠涵被澤荇。紅蘸中陵花。兒童慣撑艇。擧網收小蝦。</text>
<title>湖亭十絶。用梅宛陵韻。謫居之地。所見偶如此。 其四</title>,<text>竹孫破亦好。林蕊襯宜照。▣▣▣▣▣。悠然成獨笑。</text>
<title>湖亭十絶。用梅宛陵韻。謫居之地。所見偶如此。 其五</title>,<text>漾穀水新足。抽針苗日長。連畦翠色齊。迷下復迷上。</text>
<title>湖亭十絶。用梅宛陵韻。謫居之地。所見偶如此。 其六</title>,<text>活活原頭泉。其源悟有處。來曾不自息。逝亦何嘗去。</text>
<title>湖亭十絶。用梅宛陵韻。謫居之地。所見偶如此。 其七</title>,<text>雲臥斷紅遙。林回匹練小。忽聞牛背笛。斜日下山杪。</text>
<title>湖亭十絶。用梅宛陵韻。謫居之地。所見偶如此。 其八</title>,<text>戲藻出游魚。弄竿維晩纜。煙霏忽滿蓑。細雨前山暗。</text>
<title>湖亭十絶。用梅宛陵韻。謫居之地。所見偶如此。 其九</title>,<text>割暝看霄擧。立靑知渚還。難藏終底病。悔殺雪標閑。</text>
<title>湖亭十絶。用梅宛陵韻。謫居之地。所見偶如此。 其十</title>,<text>盤登紫葉芳。豆薦霜稜老。何可少根漂。難圖奈蔓草。</text>
<title>木假山。戲用蘇雪堂梅宛陵韻。</title>,<text>好事收奇輒汚牛。云初得之湖上洲。水嚙沙蝕不記秋。舂撞走石隨洪流。三峯幻出非人鎪。左右戈劍尊豪酋。玩好爭同溝斷棄。化質天全少悔尤。窈焉盤谷高石廩。彷髴釣瀨中羊裘。籠鷄帶犢試往尋。請茅爲蓋林爲槱。盤旋安得老其下。橘中亦自藏丹丘。</text>
<title>謫居之地。山原俱濯濯。寸木不可得。居人斸樹根乃盡。余初至。或薪絶。不熟炊者累日。勖僮僕負之。</title>,<text>不毛壤少沃。如赭山空崒。薪窮根乃斸。刷剔劇梳櫛。村人罕籬設。蓄楢見誰室。況茲客居貧。四壁物無一。數日不擧火。飢吟但啾喞。且從釜魚生。豈無竈蛙出。監侯鮮見貸。孰救在陳日。且患季子桂。縱淅難謀飶。妻羞擔不避。欲采憂一疾。居上何嘆汲。直突免客詰。城市可易價。馬載直一匹。山野還貴湧。一束如金鎰。課僮若杜老。靑晨陵矹嵂。條枚竟無獲。空原拾朽蓽。爾知背錦囊。寧慣腰短銍。指脫尙不給。孰忍加扑抶。嗟余力不量。譙譙病据拮。阨窮自我孼。爾苦我反逸。食力謝爾曹。愧實顏間溢。天道信還往。物理互得失。勖爾無忘莒。不勞安有佚。當謀斛酒酬。奚待秋季律。</text>
<title>初寓天浦里。春癘大行。隣人有闔室盡亡者。轉相薰染。遷居于中連郵吏家。次韻東坡繫臺獄。二首。</title>,<text>萬死三遷色慘凄。逢人不語輒顏低。同裯詎信流涎鰐。照水唯慙斷尾鷄。櫪上有蹄須困士。囊中無帛救羸妻。三峯咫尺常留目。白首孤啼瘴海西。</text>
<title>初寓天浦里。春癘大行。隣人有闔室盡亡者。轉相薰染。遷居于中連郵吏家。次韻東坡繫臺獄。二首。 其二</title>,<text>忝竊猶多二十春。蹈危何處可安身。喪家眞似纍纍狗。作字終非咄咄人。百態雲翻心有鐵。千岐道哭病傷神。慈航擬得毗耶力。苦海還須渡後因。</text>
<title>再用前韻</title>,<text>毒霧盲風夏氣凄。遙山入望海天低。持疑未必憂家鵩。盡變安知發瓮鷄。任懶從橫堆蠹簡。交嗔羞澁對荊妻。一廛何地堪投老。草屋難謀浣水西。</text>
<title>再用前韻 其2</title>,<text>絮落花飛送一春。窮鄕憔悴寄孤身。撑腸文字眞仇命。滿地江湖解慰人。飄病更知時逝水。交游只賴夢通神。升沈終古悠悠事。過去來今豈定因。</text>
<title>虎嚙人行</title>,<text>西峯鬱起中橋山。洞阻巖回四立壁。歲久林深樵不入。古木無枝攢弊戟。群行白日老於菟。冥篠翳莽此爲宅。長嘯萬谷風振林。怒視百步光閃射。噉狐磔兔未充腹。饕兇闞人祕其跡。中連之人拾枯薪。夕謀朝爨朝謀夕。兩人持斧在山下。一人誇捷循岡脊。攀危獲多直前往。詎知耽耽藏咫尺。奮爪掉尾欻電加。山頹崖裂先飛魄。負嵎勢得威挾素。況出不虞逞齧齰。欲以力爭人甚武。游魂更能隻手格。出氣呼天雲變色。奮礫雨打風助擲。餒吻垂涎未咀呑。却走咆空空拏擭。藤蘿纏結如網張。人立而前頸爲搤。分明天視豈高遠。恣口肉人天愍惜。舁來傅劑膚革傷。腷塞且下血中積。臂雖攣曲不能人。有命幸不就窀穸。行不擇地智安用。人靈反爲物迫厄。血牙莫吐當路蹲。戒爾昏黑愼所適。君不見回車一顧駭塵起。唾手搏取如枯腊。又不見猿臂神箭霹靂摧。沒金飮羽叢中石。</text>
<title>自遣</title>,<text>士或緇其行。多爲得失嬰。龜雖能語爛。雁以不鳴烹。禍福元同域。行藏信有程。何須詹尹卜。直欲醉謀生。</text>
<title>讀賈太傅傳</title>,<text>事固來難策。言常往易陳。防幾寧任力。變轍不停輪。末俗終投鼠。淸時豈寢薪。甚高非適用。何遽哭要人。</text>
<title>閉門</title>,<text>杜陵得意魚鳥間。浣花花柳馱小蹇。黃州倘佯山水窟。赤壁風月弄秋晩。乾坤有物困嘲繪。衣被草木踰華衮。炎荒斥落未爲隘。四海且入吾息偃。予胡爲哉此偏迫。病鶴在樊獸在圈。德水雖云風土惡。幽處亦可容高遯。長天巨浸駭浪入。遠屛邐迤回疊巘。風檣隱隱出海來。快若駿馬馳長坂。此間嘯詠豈無地。奈此詈詆苦相挽。瓦礫爭侮怯彈鳥。蹄涔久困銜鉤鰋。頗憶副署容疏放。有興亦足走靑幰。靑袍漫散復何有。自在端如牛脫輓。軒冕鼎來推不去。易足悔不如飮鼹。吾今身上亦何物。趙孟之貴浮雲反。夢覺安得如槐安。了無一事爲益損。虛名不隨事俱往。爛熟餘臭尙未遠。此身雖空罪丘山。泣血無路叩天閫。簞食斗屋已爲寬。掃迹柴門謝往返。二公天上永相望。抄方還檢陸氏本。</text>
<title>詠史雜言。二十六首。</title>,<text>峨峨首陽山。人紀與高立。土毛誰非王。恥食何獨粒。箕狂聖所仁。餓死無太急。君子不爲隘。奈無過不及。</text>
<title>詠史雜言。二十六首。 其二</title>,<text>商於令初行。猶恐不我聽。客舍悔安及。莫柔心難勝。法立旋反身。天理是其應。善惡以類至。不僭若前定。</text>
<title>詠史雜言。二十六首。 其三</title>,<text>吾常笑卞氏。頗亦愍其愚。吾璞但自珍。胡至戕吾軀。物固瀆之賤。不幾爲珷玞。孔聖嘗有言。沽哉待其須。</text>
<title>詠史雜言。二十六首。 其四</title>,<text>浮雲出膚寸。已作千峯冒。彌漫何所爲。隨風忽如掃。田夫輒怨嗟。謂不澤旱燥。舒卷豈有心。未免形跡懊。</text>
<title>詠史雜言。二十六首。 其五</title>,<text>士但讀古書。頗易天下事。及出安可當。十事九不意。天下儘大器。孰能任小智。急功而自用。未始非食餌。</text>
<title>詠史雜言。二十六首。 其六</title>,<text>高閭若種穫。陰施昌于宗。僦舍須契明。人亦蹈其蹤。人云如響答。高聽惟民從。我自治我爲。在彼非力容。</text>
<title>詠史雜言。二十六首。 其七</title>,<text>翩翩商顏鵠。避世一何高。爲人寸舌役。去來無乃勞。旣言願死者。胡不竟蘊韜。止輸孤注用。孰若藏得牢。</text>
<title>詠史雜言。二十六首。 其八</title>,<text>虞彈沈南風。遙遙想遺音。宣操息天機。聖遠傳其心。何苦斷吾絃。聽異琴自琴。黃華與白雪。千載皆可尋。</text>
<title>詠史雜言。二十六首。 其九</title>,<text>馬初不受靮。奔踶氣高仰。一自範馳驅。金韀加錦障。毛鬃巧洗刷。不鳴慣登仗。垂首死櫪下。哀哉銅瀝葬。</text>
<title>詠史雜言。二十六首。 其十</title>,<text>游蜂釀蜜房。兩股收芳蕊。課衙奉其王。到死心不二。物性秉天賦。莫奪有如此。語我同心人。愼勿生厚恥。</text>
<title>詠史雜言。二十六首。 其十一</title>,<text>艶色本身崇。靜獨來衆醜。彼美王家姝。倩好以自守。郡知屛幔邇。姸蚩隨畫手。天子方惋嗟。六宮笑相肘。</text>
<title>詠史雜言。二十六首。 其十二</title>,<text>獵者當夏月。翳雉從茂林。角角鳴作餌。其友和柔音。誘賣如酈寄。同聲機已深。但爲人指示。亦恐非其心。</text>
<title>詠史雜言。二十六首。 其十三</title>,<text>江流洑淵渟。黝墨不計丈。蛟鰐吐涎沫。出沒多惚恍。幸不爲人窺。幻舞頗自放。照以牛渚犀。古鑑落萬象。</text>
<title>詠史雜言。二十六首。 其十四</title>,<text>植此園中木。英英華露滋。芳英固鮮好。翠葉亦葳蕤。霜風夜披拂。索然顏色衰。猶應蕡其實。受變眞汝規。</text>
<title>詠史雜言。二十六首。 其十五</title>,<text>玉固有其質。追琢乃玉災。方圓受物使。圭瓚而杯罍。其堅亦難恃。何貴於斯哉。可碎不可涅。重爲君子哀。</text>
<title>詠史雜言。二十六首。 其十六</title>,<text>病鵲墮地鳴。査査向人悲。營巢不自愼。乃爲童兒欺。報喜汝何負。反欲乘其危。幸災我何忍。脫汝使飛之。</text>
<title>詠史雜言。二十六首。 其十七</title>,<text>郞君白馬遠。少婦幽閨深。行路侮我貞。衆女諑余淫。鏡照憔悴容。琴彈匪石心。請持鏡中色。辨此絃上音。</text>
<title>詠史雜言。二十六首。 其十八</title>,<text>寒溪鑑毛髮。炯炯摩尼淨。洿池穢之府。蟲魚此潛泳。濯纓貴於淸。未必非水病。納細要不擇。其大無與競。</text>
<title>詠史雜言。二十六首。 其十九</title>,<text>亭亭水仙子。濂翁與同調。鮮鮮霜中英。陶徵君惟肖。趣異卒同流。可羨不可笑。歌哭初甚微。傷哉相傾誚。</text>
<title>詠史雜言。二十六首。 其二十</title>,<text>明鏡本無心。物至斯應之。姸醜乃在物。反爲明鏡疵。塵垢蝕不去。磨瑩工安施。不照鏡何傷。但恐失所司。</text>
<title>詠史雜言。二十六首。 其二十一</title>,<text>愁陰望日出。久曝物失養。憂焦渴雲霓。纔霖願開朗。成功者難居。四序迭奔放。平生子房業。多在赤松上。</text>
<title>詠史雜言。二十六首。 其二十二</title>,<text>堂堂宋天下。強寇西北障。富范屹山立。一葦莫敢抗。一自暴邊骨。得不補其喪。誰爲肇此謀。云是王丞相。</text>
<title>詠史雜言。二十六首。 其二十三</title>,<text>泥鼃笑江鱏。渚鴻小堂燕。區區敢嘲哂。何異蠻觸戰。畢逋雌雄難。雪嶺皁白變。鑿鑿淸水石。久久自當見。</text>
<title>詠史雜言。二十六首。 其二十四</title>,<text>淸晨秣吾馬。萬里極馳奔。西登穆王臺。東挹扶桑暾。蕩蕩靡所至。惆悵回我轅。黃昏入吾室。宿鴨薰正噴。</text>
<title>詠史雜言。二十六首。 其二十五</title>,<text>除此鑽穴盜。高策蒙貴勳。肉養旣飽足。翻盆聽莫聞。一驕來百怪。乃復恣鷄群。嗟爾本謀腹。爲人寧致勤。</text>
<title>詠史雜言。二十六首。 其二十六</title>,<text>筍簴列縞帳。廣樂靑草潯。蒼梧叫不起。黃陵雲正沈。餘丹瀉玉淚。苦竹斑徹心。古意邈難陳。過客空涕霪。</text>
<title>憂旱 二首</title>,<text>白髮孤臣坐百窮。更歌雲漢悼三農。舊聞不斷楚天雨。今見常連德水風。擧扇且從塵自汚。揠苗其奈日還烘。向人一飯愁難討。我縱無田亦願豐。</text>
<title>憂旱 二首 其二</title>,<text>經春膏澤阻蒼冥。瀦澤揚塵井臥缾。龍骨何緣聞轆轆。龜兆無復見靑靑。跂跂貯瓮空煩叩。鶂鶂橫盤亦漫刑。傳道桑林勤六責。伏龍何日起鞭霆。</text>
<title>夢中得金相玉汝之聯。覺而足成。</title>,<text>枕上籧籧蝶夢驚。依然白髮小燈明。願言思子金其相。未必非王玉汝成。倚伏終歸三驗馬。奇贏共落一輸枰。年來已學安心法。枯木雖春不復情。</text>
<title>漫吟 二首</title>,<text>平生懶散性林丘。逐逐浮名漫久留。多足不休眞自辱。一閑緣謫未爲愁。擬將小築從人卜。只恐深耕莫我謀。契闊疏迂今可悔。北窓幽臥雪渾頭。</text>
<title>漫吟 二首 其二</title>,<text>依風北馬與狐丘。何況南吟越客留。豈有顏韶回老貌。更無尊淥敵深愁。顚風不與薔薇地。晩藥行當蛺蝶謀。遮莫年華都過眼。懶拈枯筆放床頭。</text>
<title>日長怨</title>,<text>乾坤若傳舍。日月如磨驢。愁人苦愁思。愁思何時祛。奇窮境輒惡。事至皆欷歔。日短怨夜長。夜促怨日舒。人於宇宙內。百年潢易除。貴人歎老至。賤士急收譽。娛嬉惜九春。事業窮三餘。吾齒日以暮。吾鬢日以疏。何爲獨瑀瑀。反怨日月居。守此道傍絃。驅彼鞅掌車。十步足九坑。一人心百狙。置身四無所。乃投魑魅墟。魑魅亦喜人。見之還盱睢。此中黑甜魔。交義重桑輿。勝地不自祕。羈逐寧見疏。同乘漆園蝶。栩栩至華胥。翾翾蚊繞鬢。薨薨蠅入裾。不許逃暫頃。挽我開蘧蘧。還將憂惱兵。窘茲舊室廬。要須縛窮龐。一戰收幢旟。請洗空花眼。四大觀妄虛。</text>
<title>漢塞八韻</title>,<text>黑塞氈居逼漢疆。恢封遠算屬巖廊。吹纏殺氣金風慘。薄逆天時惡癘張。萬落頹墟空雚莽。三年餘烈更侵荒。除災阜物雖難策。鞏圉銷鋒豈乏方。一念祠禳勤北闕。十行威信動西戎。仁聲正可驅潛沴。高聽寧知隔彼蒼。本自舞干同舜帝。也應借筯悔張良。賤臣何者憂橫臆。秪爲邊氓涕泗滂。</text>
<title>避病遷寓。跫音久益絶。安獨齋僧戒默來問獨勤。書以與之。</title>,<text>干和癘氣遠纏連。十室三空最可憐。天地一身長客寄。萍蓬百口屢居遷。默州酬什無明叔。吏部留衣有大顚。咫尺香林堪結社。病俘何計學高禪。</text>
<title>從弟致剛來訪。對月有吟。三首。</title>,<text>如君顏貌稍侵秋。老我衰遲詎敢愁。平地崎嶇今白髮。百年情好舊靑眸。何心魂夢開靈運。秪愧平生念少游。旅店同裯纔數夜。明朝別去倍悠悠。</text>
<title>從弟致剛來訪。對月有吟。三首。 其二</title>,<text>夜氣如秋冷襲櫳。槐陰缺處月窺東。長河韜縟星芒小。遠水揚晶野色空。老髮垂垂風入幘。幽英濯濯露濡叢。一杯相對忘言地。萬事都歸醉眼中。</text>
<title>從弟致剛來訪。對月有吟。三首。 其三</title>,<text>微雲呑吐乍縱橫。曖曖游氛映半明。落浦星河光動盪。入林風露氣凄淸。依稀遠巘出孤島。暗澹長煙環大瀛。一雨何時洗天碧。銀蟾萬里看新晴。</text>
<title>五月十二夜記夢</title>,<text>薰風一簟北牖臥。體適何知縛繩律。形同蜩蛻兀在牀。神奔穆駿縱四逸。天游壙埌忽蕩蕩。賓筵觴豆俄秩秩。儒酸事業習未除。可笑區區追硯筆。忙侔旅枕一鼎熟。事擬塵區千緖出。無何有國亦典紀。震驚似聞讒說堲。分明羽窟看黃能。赫赫中天定舜日。煕煕之樂域乃壽。濟濟而趨士多吉。衆處無地不是非。神明之下誰逃實。中不前期可皆羿。擇鬣爲宮直豕蝨。紛然憂喜本相乘。何者是得何者失。此身如夢夢亦夢。眞假孰能齊以一。精孚兆感天所報。周家與齡商賚弼。欲見不見几几容。其可意致命難必。出明入幽通自然。於物無憐亦無疾。均爲竟空此差勝。豈比人間多舞術。端如喚影作良友。勝向翻雲妄投漆。安知不是夢爲眞。眞非其夢亦難詰。</text>
<title>旱甚。得雨未足而止。憫然有作。</title>,<text>一雨苦難足。三農實可傷。塵塍輕入潤。病葉暫回光。龍倦旋藏壁。雲纖已吐陽。通渠寧小澤。秪自長荒稂。</text>
<title>晩開芍藥</title>,<text>木藥與薔薇。爭姸競吐菲。一叢甘寂寞。晩蕊祕光輝。占獨春能永。翻新賞絶稀。後時何所恨。應亦後摧飛。</text>
<title>食新四詠</title>,<text>節物今差晩。荊桃五月中。瀉珠圓走滑。擎雪冷凝紅。筠籠交相映。瑛盤兩透空。嘗新從野老。殊錫憶諸公。</text>
<title>食新四詠 其二</title>,<text>磊磊籃收子。綿綿蔓架條。盆氷凝瑞露。膚粟凍靑瑤。手弄揮蠅扇。神醒出腋飆。東陵堪托老。吾欲謝塵囂。</text>
<title>食新四詠 其三</title>,<text>嫩葉抽淸沼。輕風動活莖。瓊涎寒凍椀。魚縷細芼羹。惹起吳州興。仍悲故土情。孤帆何日掛。滿意泛蒼瀛。</text>
<title>食新四詠 其四</title>,<text>走索橫遮浦。懸罾密掩潮。層濤眞易陸。臥玉不成跳。雪泣香霑火。絲飛滑落刀。縱然甘口腹。數罟愧唐姚。</text>
<title>安和寺僧學通求詩。書以應之。</title>,<text>居孰牽連去孰遷。飛空錫杖信翩然。心應有法門何二。身本無生劫屢千。墨或在夷猶進道。酒曾同社詎傷禪。塵根幻業消全未。擬欲從師了大緣。</text>
<title>聞鶯</title>,<text>陰林百族苦喧嚶。忽聽黃鸝耳暫明。洽洽盡情鳴底事。傍人猶作故園聲。</text>
<title>聞綏之南遷</title>,<text>平世浮沈我豈堪。歲寒高義子無慙。事曾不意常千萬。心自難防或二三。機塹方方工折軸。梔鞭得得競前驂。瘴江垂死孤臣淚。驚起聞君又落南。</text>
<title>晩眺</title>,<text>今夕定何夕。微風語高木。客意忽不愜。披衣步林麓。雲物變肅郁。景氣何澄穆。墮日初隱耀。餘彩煥川陸。江光滿出地。銀汞欲溢櫝。髻重山深墨。金盆映新沐。群鷗橫度壁。鴉幔雪飄撲。立獨神悄森。境寂幽事熟。心賞苦易失。暝色來逐逐。飫足坐久慣。深想生促速。美惡本因人。愁喜互倚伏。至奇寧可常。與人不爲瀆。蒼茫空注目。天際雲更矗。</text>
<title>聞孝仲告歸養。大歸南鄕。書以寄懷。</title>,<text>九重初上乞骸書。千里萊裾慰倚閭。養志由來多定省。凋顏奈此聽崎㠊。愚狂許國吾眞罪。骯髒謀身子亦疏。問舍南中如有日。期君不負把犁鋤。</text>
<title>安獨齋僧舍偶憩書壁</title>,<text>陰雲閣晝景。草色弄媚嫵。郊行意頗適。徑尋僧舍古。茲山不甚大。雄長此爲主。結構得勢迥。諸峯脚下俯。行雲宿簷角。日月臨丹戶。金碧半漶漫。佛壁薰餘炷。墻西老櫷木。虯根蟠厚土。古皮剝雪蘚。直榦戰雷雨。萬林寂不動。高葉風猶怒。涼籟襲生慄。蒸熇失亭午。居僧請移牀。指點供遐睹。山原互蔚紆。出入千江浦。鱗皺靑藍縠。繡錯白雪縷。快破桎梏眼。輕揷霄漢羽。慙非曠士懷。未免翻愁苦。三山耿在目。誰堪丘去魯。</text>
<title>用晩眺韻</title>,<text>游世化千億。殘生驚曲木。恩寬友夔罔。居幽囚複麓。戇病本累汲。幾作遠愧穆。平生業蠹簡。底用追潘陸。三獻秪自尤。可笑迷韞櫝。萬事謝雕飾。一懶廢梳沐。巾網壁蟲絲。案棲游塵撲。睡鄕小可侯。往來逕路熟。身如玉山倒。夢與楊花逐。齁齁閑所適。營營客不速。山雨忽滿簾。高涼壓庚伏。餘潤蘇衆植。微流生枯瀆。爐添一炷薰。臥看煙矗矗。</text>
<title>又用前韻</title>,<text>靑黃固爲災。皆願不材木。我見薪者斧。直曲罔遺麓。禍福本糾纏。回幹眞沕穆。順時坂轉丸。逆運舟推陸。巧獲雖詭遇。珠殮終破櫝。半世落鞿靷。百年幾休沐。端如膏火熬。何異燈蛾撲。羈窮蔗初苦。閑懶味久熟。故人幸鮑管。亦不愧三逐。富貴一塵集。羲娥雙轂速。翰墨有餘玩。千憂可屛伏。積拳屹九仞。多勺浩四瀆。無人與會語。寄意靑山矗。</text>
<title>落日行</title>,<text>雨來不來晩雲薄。日落未落遙山靑。歸鴉啞啞集寒木。遠天隱隱收殘霆。林深谷暗靑兕啼。西崦人家門半扃。</text>
<title>驕魃行</title>,<text>有渰有渰望祁祁。其雨其雨愁杲杲。步健驕魃竊帝機。囚幽屛翳毒后媼。浦上田風簸塵起秧飄根。陂下田堅不入犁種失旱。井深及泉泉亦枯。誰能汲淸滌炎燠。嗟哉驕魃陰比乖龍。遏此霈然降。不恤渴死。豈復恤秋成百寶。有時盜弄天瓢咨霑灑。曲示小澤寧潤燥。年年帛璧徧走望。神亦瀆矣。視之矇矇秪貪禱。雷公有斧漫傳名。何不搜磔其種活群稿。上帝之居雖高聽甚明。安得梯空叫閽一一披肝抱。君不見乾坤旱氣連疫氣。白屋嗷嗷向穹昊。</text>
<title>憎蒼蠅</title>,<text>洪鈞播群種。醜美與細巨。患人非一族。爲害亦多緖。人固靈於物。於物皆易與。跳梁巧穿嚙。畜貓恣之鼠。蝨雖工處禈。張爐烘破絮。利觜蚊甚毒。燎熏可秉炬。眇形天壤間。可憎誰等汝。閟堂潔蒸薦。爾輒汚牲俎。廣筵盛速客。淋漓敗肥羜。尋香溺甜滑。逐羶投湯煮。點染白黑間。變眩乃如許。我居地卑溽。無術逃暵暑。迎涼高枕睡。庶足忌羈旅。吮眶鼓兩翅。撲面引繁侶。扇拂疲立僕。揮攘困臂擧。細不擉刀網。黠未施訶詛。止藩詩興刺。點玉古所癙。陸橫姬驅遠。水妖溫燃渚。虎兕家深藪。虺蜴穴亂楚。水鏡與蛟鰐。潛息各有所。外畜知畏避。雖暴得以禦。習狎人所忽。爾幺最難去。滋育縱天仁。舒慘環四序。金風入井桐。曉寒生白紵。淸霜肅萬物。不知爾何處。</text>
<title>遷寓龍泉記事</title>,<text>野人爲屋僅斗大。四壁一牖劇墮井。鬱鬱誰能久居此。持斧破壁納光景。矮簷朱夏爍如燬。架以櫩宇蔭淸冷。松枚麻骨巧排㮃。坐承四板若浮艋。旅居從此稍目豁。戢戢群山如赴請。山霏靄靄寒送色。江雲搖搖翠連影。主翁知客喜淸曠。殷勤引我上西嶺。芟榛拂翳開線逕。詰曲而攀漸佳境。纔窮蒙密便高敞。灑然神魂出塹穽。向者之見眞一斑。到此始覺賞心逞。人情好與境俱遷。我忽收神鎭內靜。要將萬變試猛省。冥搜一一意默領。靑蕪似織江似鏡。遠帆飽風帆腹整。負兒嶪嶪高肩聳。天磨獵獵群馬騁。東瞻蔥鬱北蕭瑟。兩京在目路脩永。踽踽恐爲高士嗤。幽步安得踵箕潁。</text>
<title>陰風行</title>,<text>炎雲突兀陰雲俯。半年之旱半日雨。江皐鸛鶴鳴復歇。漠漠陰風空畜怒。高潮打岸江石走。靑山欲倒黿鼉舞。君不見龍泉有客獨棲棲。皓髮垂肩雙淚苦。</text>
<title>登南同閈亭子 三首</title>,<text>久客頻遷苦不聊。隣人有酒見招邀。崇岡杖出尋幽築。古塹虹垂過短橋。綠芡銀鱗供小饌。赤雲金柱盪新潮。向來不盡塵間意。今日尊前恰得銷。</text>
<title>登南同閈亭子 三首 其二</title>,<text>主人華構占岧嶢。更築虛臺迥入霄。決眥遙窮高鳥盡。臨筵平挹遠山朝。錦屯千牝明芳甸。雪坐三庚失酷歊。小艇漁蓑收網去。靑蕪半出殺寒潮。</text>
<title>登南同閈亭子 三首 其三</title>,<text>大野中間聳翠巓。縈回一帶走長川。鷗飛不昧穿蒼靄。棹去無痕戛暝煙。夜色澄虛連縹氣。波光搖漾入空邊。莫敎幽事人間道。恐有人嫌我着仙。</text>
<title>久陰不雨。雨或廉纖。暴風吹止。霿霧不解。淋濕殊甚。山嵐海瘴。助爲之勢。</title>,<text>細雨不成滴。頑陰竟塞空。久埋靑嶂日。徒簸白江風。潤入琴書內。涼高枕簟中。乾畦猶未水。還恐病農功。</text>
<title>流頭節</title>,<text>端陽纔過又流頭。歲月何曾爲少留。香餌粉團猶白屋。氷盤紫李想朱樓。十年病甚催殘鬢。一樹花酣照晩榴。節物雖同人事異。蕭然空覺在遐陬。</text>
<title>梳髮</title>,<text>朝日烘窓睡更濃。晩將華髮理鬆髼。涼飆習習含疏齒。亂雪濛濛落短蓬。手信千梳聊爾遍。肌淸萬竅颯然通。身心自擬無塵垢。欲照難永照膽銅。</text>
<title>早興。觀江潮平漲。雲日掩映。奇不可狀。率爾賦之。</title>,<text>短蕪沒潮長。長蒲立水勁。天空風不興。平滿江更淨。晴暾湧晨暉。嬌雲急作橫。餘光薄漏葉。徘徊落空映。注玉玻瓈椀。磨旃白銀鏡。盈盈瀉物影。麤纖一赴命。老木沈扶疏。靑壁盤頑硬。意幽俗可忽。趣獨奇相倂。惡事或翻勝。巧擠不人病。夙賞豈獨諧。律身此宜儆。鑑形莫如止。奉盈貴在正。寄分當路子。願持此爲政。</text>
<title>早興。觀江潮平漲。雲日掩映。奇不可狀。率爾賦之。 附十玩子和章 十玩子或號忍齋。或號湖叟。</title>,<text>若人抱奇質。外和內植勁。姸蚩莫逃形。心地如水淨。況受夸毗子。非理相干橫。城南卜居幽。門巷森綠映。向來材館錄。掄擇懸水鏡。蹮蹮趨競徒。得失若安命。奮身論世事。眼高仍啄硬。群噪忌孤雊。毒手巧舌倂。升楊本非願。淪謫果何病。寄意賦潮平。取喩當箴儆。孤松挺嚴霜。受性獨也正。何時山立相。起廢荷寬政。</text>
<title>夜坐。六月望後也。效柳體。二首。</title>,<text>天高露氣湛。月出林扉幽。絡緯稍近壁。淸風徐動幬。颯然迫秋意。老火推不流。幽人坐夜靜。悄悄懷百憂。蒼茫忽驚棹。潮生回釣舟。</text>
<title>夜坐。六月望後也。效柳體。二首。 其二</title>,<text>地瘴酷受暑。山繆添晩愁。淺渚禽立定。暝林鴉亂投。微涼集夜木。旅懷生白頭。半入幽棟水。淸欲高簟秋。虛明忽泛樓。殘月在江流。</text>
<title>觀網浦歌</title>,<text>北隣豪南好偉奇。淸晨招我觀潮長。半年却掃守窮獨。今日飄然携我杖。斷崖連渚草可藉。高柳吟風陰轉爽。橫江樹杙森白立。蜿蜿垂繩屬埋網。潮頭魚隊昧潛機。撥剌洋洋隨水上。漁師游泅若鳧鷖。舟子回舠風掠槳。挽綱掛杙如帳張。密目井井遮漭泱。古浦潮退細縞帶。層濤倏見成枯壤。翻菰倒窟無寸空。赤手戢戢收其黨。金光閃忽藻荇亂。玉聲跳觸鬐鬣響。小者煦沫吹瓊花。大者露背頭泥槍。罥罾一一懸銀梭。貫柳纍纍送廚饗。縷飛雪落鳴細刀。芥黃釅白相扶仗。東南佳味壓松江。河侯方丈笑萬鏹。大嚼謀腹豈足多。壯事落眼誠可賞。如棠之觀詑侈縱。聖字霜嚴來誡往。何如散郞主湖江。輕蓑靑蒻恣遊放。吾聞盡物古所隱。禁不中鬻仁甚廣。萬類天地心奈何。忽思古人泚余顙。</text>
<title>題丙申同庚契會圖軸</title>,<text>酒徒荒飮太沈冥。少長修禊徒謾會。香山尙齒傳盛事。大老風流金石鳴。高勳天地身名泰。謝組歸來總黃髮。晩日縱樂餘幾奈。今觀同袂十二士。宮帽整修袍綷蔡。俱生柔兆太平年。不老不少年方艾。契集不待桑楡晩。暇日何妨束朝帶。堿中幽處終南曲。淨室炳煌藏蔚薈。時維春暮高讌張。百花粧林香馣馤。十千美酒斝飛玉。二八佳人齒編貝。歡多諧譃舞傞傞。醉吐淸詩雲靄靄。良宵街鼓更秉燭。後閤窮賓寧饒丐。肩齊禮絶序後先。形忘放甚逃鉗釱。此會百年春復秋。茲肇可永懸車外。參尋芳躅嗣耆德。盍示心好垂圖繪。徒夸不飭或鮮終。意廣文字誰三昧。君不見口含談笑胸鏌邪。多是從前示肝肺。</text>
<title>孝仲在咸墅。和前詩以寄。又用韻答之。孝仲詩曰。流落窮閻老尙書。誰憐澤畔楚三閭。交情政似秦關險。世路還同蜀道㠊。孤直觸機人共忌。高名驚世衆皆疏。快亭寂寞庭前草。待子殷勤帶雨鋤。</title>,<text>因風一紙遠傳書。苦向南鄕問舊閭。對俗形爲欺魄喪。投膠心或太行㠊。詩功漸覺閑方進。酒伴深嗟客作疏。淨盡塵機今可試。不驚前渚立舂鋤。</text>
<title>孝仲在咸墅。和前詩以寄。又用韻答之。孝仲詩曰。流落窮閻老尙書。誰憐澤畔楚三閭。交情政似秦關險。世路還同蜀道㠊。孤直觸機人共忌。高名驚世衆皆疏。快亭寂寞庭前草。待子殷勤帶雨鋤。 其2</title>,<text>載酒無人訪著書。下賢誰有式窮閭。病抛縹帙九千貯。夢隔南關百二㠊。好在吾亭歸有約。莫忘江鳥意難疏。丁寧末路相依老。萌我心蓬遣子鋤。</text>
<title>孝仲在咸墅。和前詩以寄。又用韻答之。孝仲詩曰。流落窮閻老尙書。誰憐澤畔楚三閭。交情政似秦關險。世路還同蜀道㠊。孤直觸機人共忌。高名驚世衆皆疏。快亭寂寞庭前草。待子殷勤帶雨鋤。 其3</title>,<text>靑氈聊守舊詩書。丹轂寧期大巷閭。膏滑方穿難輾轉。岐藏周道亦嶇㠊。葵心縱折猶傾戀。媧石雖勤儘謬疏。尙荷聖明寬禦魅。故田何日就耘鋤。</text>
<title>孝仲在咸墅。和前詩以寄。又用韻答之。孝仲詩曰。流落窮閻老尙書。誰憐澤畔楚三閭。交情政似秦關險。世路還同蜀道㠊。孤直觸機人共忌。高名驚世衆皆疏。快亭寂寞庭前草。待子殷勤帶雨鋤。 其4</title>,<text>聖世寬民屢下書。札瘥何術救空閭。儆甚湯旱虔祈責。威懾秦關壯阨㠊。理得廟堂猷甚遠。憂非畎畝鬢徒疏。赬顏吾輩眞游食。歉歲先飢盡手鋤。</text>
<title>孝仲在咸墅。和前詩以寄。又用韻答之。孝仲詩曰。流落窮閻老尙書。誰憐澤畔楚三閭。交情政似秦關險。世路還同蜀道㠊。孤直觸機人共忌。高名驚世衆皆疏。快亭寂寞庭前草。待子殷勤帶雨鋤。 其5</title>,<text>厚祿故人斷尺書。長年飢客寄貧閭。昏花對月牛生喘。短齒登山𥜿走㠊。暮色含秋江練練。寒聲韻樹雨疏疏。淸吟久廢多荒澁。爲遣窮閑旋墾鋤。</text>
<title>孝仲在咸墅。和前詩以寄。又用韻答之。孝仲詩曰。流落窮閻老尙書。誰憐澤畔楚三閭。交情政似秦關險。世路還同蜀道㠊。孤直觸機人共忌。高名驚世衆皆疏。快亭寂寞庭前草。待子殷勤帶雨鋤。 其6</title>,<text>徒法難行類素書。喜新無用等戎閭。虛舟與世絶尤怒。平地加工生險㠊。橘以香來淮輒變。舌能柔在齒先疏。世間何處忘炎冷。庭草無心不要鋤。</text>
<title>孝仲在咸墅。和前詩以寄。又用韻答之。孝仲詩曰。流落窮閻老尙書。誰憐澤畔楚三閭。交情政似秦關險。世路還同蜀道㠊。孤直觸機人共忌。高名驚世衆皆疏。快亭寂寞庭前草。待子殷勤帶雨鋤。 其7</title>,<text>閉門無事檢方書。收劑時還採奄閭。蜜口輸歡終是刃。羊腸多曲豈爲㠊。隨身行李毛公在。走路生涯麴子疏。傍舍頗淳今不見。偸風其奈借耰鋤。</text>
<title>僕之初來。孝仲送至郵傳。草草以一詩爲別。今檢行篋得之。遂用韻以紓別時之情。</title>,<text>爲醴深慙穆子幾。與鷗相忘海翁機。三千丈髮今如許。五十行年昨乃非。朱組紆人憂甚大。丹心許國事多違。荒鄕萬死寧須恨。恨乏絲毫補舜衣。</text>
<title>僕之初來。孝仲送至郵傳。草草以一詩爲別。今檢行篋得之。遂用韻以紓別時之情。 其2</title>,<text>事曾不可若斯幾。手覆由來巧會機。賤肆何尤休若若。諛容寧訕謾非非。西郵一夜情空激。南路千山夢忽違。險阻心降今悟矣。對妻還愧泣牛衣。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。</title>,<text>春酣鳥相命。暑退蟬已競。紛然機自逞。漠爾時與更。千年松強項。不受物衰盛。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。 其二</title>,<text>知止莫俟日。待足終何時。死權笑夸者。賢智亦蹈危。幾何非百步。哀哉昧先知。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。 其三</title>,<text>毀有不足傷。譽又烏在衆。威斗豈兵厭。偃禾實天痛。蒼然甚昭聽。不可終舞弄。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。 其四</title>,<text>李苦乃多子。松高先受吹。落爲井螬食。摧亦大廈備。得失初莫知。豈易議愚智。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。 其五</title>,<text>世故落湔祓。眞氣回喣噓。宇泰吉爲宅。名忌德之輿。浮游玩萬物。至人隣太初。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。 其六</title>,<text>壯畫發風雷。黃屋重盤石。澶淵忠炳日。不救身詬謫。讒言一風葉。還往理甚白。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。 其七</title>,<text>吾愛疏廣受。從容謀出處。仕無赫赫累。退不悻悻去。其高安可及。高霄雙鵠翥。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。 其八</title>,<text>至道立於獨。中智稽于衆。鵬運不自大。駭者鷄守瓮。老矣吾見遲。笑捫腹空洞。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。 其九</title>,<text>物欲禍翻福。人自殖反毀。爲基不夷坦。高積促之圮。事過論始定。惟公後人耳。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。 其十</title>,<text>半菽心自泰。五鼎身隨辱。奄奄未死魂。炎炎一日熇。堂堂范孟博。生氣凜桎梏。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。 其十一</title>,<text>顚沛事四勿。宇宙朽三不。在我方寸微。立與泰山屹。區區蝸角爭。何異朽塵拂。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。 其十二</title>,<text>七十豈盡醇。四科猶小疵。時雨澤草木。淺深初不期。蝕復月何損。點化隨無爲。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。 其十三</title>,<text>勢在賓客盛。身孤萋斐工。貓刀驕白日。金鏡沈蒿蓬。風霜生老筆。紫陽嚴至公。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。 其十四</title>,<text>野鼠但深穴。不虞傾社垣。爾黠還大癡。垣傾穴不存。煌煌房杜業。時平身亦尊。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。 其十五</title>,<text>如破鵠可中。多岐羊乃亡。身眇一稊粒。物橫百強梁。苟不城塹守。孰非寇盜攘。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。 其十六</title>,<text>楚澤芰荷稠。小山松桂幽。芳潔縫裳衣。風霜結伴儔。脩門望云遠。眇眇空懷愁。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。 其十七</title>,<text>渙渙捐水佩。揚揚握芳蘭。荊蓬蔽愈烈。不爾貞何觀。憔悴非所辭。所懼香盡殘。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。 其十八</title>,<text>陶令恨枯槁。杜陵常笑嗔。頗亦嘆窮餓。譏還來後人。憲蓬實非病。顏瓢常含春。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。 其十九</title>,<text>士方在安宴。聞患亦愁思。及當安足恚。泰然行素位。但如窮絶險。不知路何自。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。 其二十</title>,<text>豺嘷出石交。溪弩藏衾褥。但使璧全趙。何足較秦曲。只有黔南詠。秀句爭山綠。</text>
<title>潘公父以紫金泥畫成十圖。要余賦之。</title>,<text>龍橫健榦臥。鶴膝脩枝墊。古貌謝春事。勁心發氷艶。魂將檀麝共。夢斷蜂蝶覘。看君百鍊色。黃耇猶莫厭。</text>
<title>潘公父以紫金泥畫成十圖。要余賦之。 其2</title>,<text>斜好竹外枝。瘦宜春頂花。天寒意自獨。氷瑩色無邪。丁寧月娣子。肝膽爲一家。金魄與蠟魂。幻影登翠紗。</text>
<title>潘公父以紫金泥畫成十圖。要余賦之。 其3</title>,<text>忽此金其相。何妨玉爲況。淸弄昭華三。餓色西山兩。不可遐爾心。何以存吾想。珍重朝禮之。鑄得陶朱像。</text>
<title>潘公父以紫金泥畫成十圖。要余賦之。 其4</title>,<text>竹何預人事。愛之至不肉。嶄然謝家子。楚楚好春服。聊試鏦鏦性。戲作調調觸。長身凜玉立。顚沛不弱伏。</text>
<title>潘公父以紫金泥畫成十圖。要余賦之。 其5</title>,<text>貌求子贍墨。金瀉胸中剛。氷霜色鬱屈。炎燬心淸涼。垂枝雨壓重。擲地聲振揚。霆摧強項令。百抑頭猶昂。</text>
<title>潘公父以紫金泥畫成十圖。要余賦之。 其6</title>,<text>龍孫老斷尾。偃蹇骨猶在。千霜試硬葉。半面出無對。挫鋒黯一足。發蒙弘百輩。會見葛陂騰。風雲弄姿態。</text>
<title>潘公父以紫金泥畫成十圖。要余賦之。 其7</title>,<text>幽蘭結蒼石。落欲半空欹。根踡瘦莖下。露漙秋蓬滋。孤馨不改度。置身何其危。誰解倒懸者。惠風來擧之。</text>
<title>潘公父以紫金泥畫成十圖。要余賦之。 其8</title>,<text>蒔穢羞衆苗。沃茗遂獨性。焦知坐異馥。好莫除茲病。愛佩豈敢燕。傷琴若對聖。臭如同心言。要試利金勁。</text>
<title>潘公父以紫金泥畫成十圖。要余賦之。 其9</title>,<text>房罅𧥄𧥄整。蓋偃淨淨植。紅粧風落衣。金氣老生色。長天秋遠涵。閑禽江共得。翛然蘆葦灣。坐我洞庭側。</text>
<title>潘公父以紫金泥畫成十圖。要余賦之。 其10</title>,<text>菰蒲富水國。芰荷相與長。霜柄倒亭亭。飛鷗落兩兩。十年塵土夢。萬里江湖想。颯然動秋色。眼明小屛上。</text>
<title>新得基地于東江山臺麓。里人共來除治。助余成之。卽忍性堂也。</title>,<text>元城忤章蔡。盛溽扶藍羿。崎嶇山嶺中。路人爲唏噓。脩蛇亦喜迎。況乃村老歟。東坡謫惠州。欲殺心未攄。忍哉何其甚。昌化非人居。僦官云不可。隙區謀一廬。士人來相之。寄膝安廣輿。至愚且知敬。未必天困且。權憸百其酷。物情難奪諸。醜辭極組繪。默默天鑑於。自古鰐可感。皇甫終焉如。狂謬誠可悲。愚戾誰似予。萬死不足償。止竄寬有餘。坡以畿近移。投此魚鱉瀦。食飮亦累謗。訊問皆瘡疽。骨肉見輒咎。親舊怵盡疏。構架日愈新。吹毛劇爬梳。耳目頗多覘。設鉤巧如漁。孤囚卽湯火。久已爲肉魚。罪公寧有私。我實甘耕畬。時論信仁恕。貸死自其初。云胡今至此。意恐言之虛。賃寓苦未定。一年三轉閭。有生難霧雨。木處我非狙。主翁指斷麓。云是山臺墟。松京全盛時。競走遊者車。蕪沒數百年。豈待子開除。平可置小築。爽可羈愁祛。里夫或捐田。聚徒治畚鋤。搸翳忽成曠。萬象各顏舒。江流山亦列。遠目淸以疏。茅棟簡易營。蝸小踰渠渠。我感里人厚。薄俗豈華胥。彼美劉與蘇。淸如出水蕖。我何與之匹。親若蕖下淤。羈苦幸同流。聞者多霑裾。我豈起人敬。人固哀拮据。我還謝其人。落成酒當釃。</text>
<title>仲秋望夜。獨坐待月。月出而雲忽掩之。嗟惋有作。</title>,<text>月到十分秋最好。光全三五露添姸。四難諧賞無多地。一度懸期動隔年。物固至明應妬祟。雲能作橫忽遮纏。倚空安得豐城鍔。劃破層陰出碧天。</text>
<title>山臺麓忍性堂垂成。試與登之。山海甚奇。偶成一遊。書以貽村儒之來從者。</title>,<text>貪潮欲捲基還妥。草築雖卑勢亦浮。脚踏雙雙高雁背。窓搜一一遠岑頭。瓮中詎信爲生蹙。樾下眞成未老休。已向不欺甘九死。不應奇絶待茲遊。</text>
<title>忍性堂雪夜。禁體。</title>,<text>去年來時風雪盛。我馬玄黃我僕瘏。今年見雪不見歸。只許染盡吾髭鬚。忍性堂成雪還作。對雪忽憶黃州蘇。黃州磊落世莫容。高吟擲與江山須。六出之淸可追匹。天意豈欲斯人俱。吾堂無物回天顧。似怪無詩起朽駑。投身雖險境地佳。置屋甚小眺望殊。山原浩杳但疏木。雲月隱映江有無。孤舟暝立定叉入。一燈遙認漁村孤。乾坤淸氣裝吟脾。萬頃晶虛歸捉模。千年奇事偶同値。造物與人多戲娛。詩成倘有蘇仙聞。意在何傷吾語蕪。</text>
<title>忍性堂雪夜。禁體。 附靑鶴道人和忍性堂詩 古人和其意而無次韻。此詩亦和其意云尒。</title>,<text>御車要經太行路。操舟必涉瞿塘流。出入齎汩亦有道。平地往往敗吾輈。希樂先生未折臂。樂樂不解憂其憂。天公故遣暫窮餓。下鄕一謫成三秋。黃茅昏墊不可耐。草堂四面僅如舟。扁以忍性固有意。欲自增益無悔尤。遠投尺書索我語。延城小畫眞冥搜。明月唯應兩地共。高鴻決起鳴相求。保眞主人今喪眞。白首與世還沈浮。他時安石恐不免。此日且作逍遙遊。</text>
<title>忍性堂雪夜。禁體。 附十玩子次韻忍性堂雪夜詩</title>,<text>無鹽入宮西子斥。疲牂立仗天驥瘏。從來萬事喜倒行。熟思令人虯怒鬚。天將降任故窮厄。不容何病吾大蘇。文章氣節動人主。可但文字爲時須。意足何須論後時。九原亦恨生莫俱。祥麟威鳳例驚俗。逸步不顧轅下駑。憂時有策或暗投。按劍未免群駭殊。撾翁傳虎古所惑。豈害謗口掎虛無。懸知曠懷了逆境。況有江山元不孤。邇來作堂顏忍性。頗與雪堂增規模。感物摛詞語驚絶。不數白戰窮謔娛。從今忍性胥所勉。分我芋區同翦蕪。</text>
<title>忍性堂雪夜。禁體。 頃時。得十玩子和章數篇。未幾。聞十玩去國。嗟惋彌日。其後。又聞靑鶴道人。惜十玩之去。而不能言。頗有嘅嘅之意。今獲道人詩。有與世浮沈之嘆。其亦感於中。而有不得盡其說者。披誦數四。絶憶其人。喟然賦之。十玩曾在玉堂論事。忤異當軸。因此坐禍。</title>,<text>靑鶴道人靑鶴癯。迢迢天上分時棟。人言晦叔太愼默。有懷安得如鳴鳳。少謂鮑管今酈寄。未免可否相形迹。斯人笑受寧汝嫌。可憐廊廟身如客。坐見一網打十玩。惜之不得容一口。長嗟不發恐有待。其心甚長人焉苟。鷓鴣才氣逸駿骨。整靶走下千仞坂。磊磈之胸端不降。有句一一高層巘。憂時孤憤吐萬丈。長瀾瀉出驚時語。掎奇入案古所病。天公劇人乃如許。高調獨多灑面時。酒中之仙化麤魄。百戰曾經患害場。三昧久脫靑黃癖。藏芒韜角尋無蹤。運斤掠耳風格格。毅色未見鬪霆顏。古氣可永淸廟彝。爲詩欲與處世謀。老處有非淺者窺。浮沈自省可絃韋。增益勉人眞吾師。無絃度曲意已足。洋洋有聲快同聽。面目千里此可憑。肝膽一家非煩贈。年來我病欲無言。尺素相傳恐爲剩。</text>
<title>鼻塞</title>,<text>風應膠液冷翻燻。鼓息雷鳴氣出雲。荀令薰爐嗟謾設。孔門鮑肆詎能分。葷芬莫擇還成好。噓翕無權也自欣。老眼昏花都不惡。何妨姸醜更紛紛。</text>
<title>次韻淸和朔朝紀懷。三首。十玩子有寄</title>,<text>功成汗馬戰紛華。萬事從今不戚嗟。斥地爲田防潰岸。火山宜蕨長新芽。虹非佳候工收雨。牀怕冥投怯見蛇。春去悤悤緣底事。爲人催得二毛加。</text>
<title>次韻淸和朔朝紀懷。三首。十玩子有寄 其二</title>,<text>詩到元和豈足多。忽驚鳴玉動衝牙。連筒不分傳荒徼。枯硯誰能潤大家。寵辱坐空如罷夢。陰晴臥了勝追衙。鳴鷄從此無心聽。一任窓西澹月斜。</text>
<title>次韻淸和朔朝紀懷。三首。十玩子有寄 其三</title>,<text>臥覺潮生聽軋鴉。病驚春去見飛葩。闇闇小雨催農候。款款輕鷗不我遐。羞對靑銅巾滿雪。懶開黃卷眼生紗。百年誰了千般計。莫把無涯攪有涯。</text>
<title>次江上喜雨韻</title>,<text>潑墨江雲晝鬱蒸。鳴簷急雨夜懸繩。荒庭鸛步我凭几。小浦魚來兒入罾。淡霽銜山明共晩。餘霑在葉滴還凝。一涼到骨恩難報。客枕魂淸病欲興。</text>
<title>次卽景韻</title>,<text>山雲映日不成遮。江霧騰霏作雨斜。幽事儘從窮處得。閑情深覺老來多。小溝分水東西畝。喬木藏村四五家。貧病本爲詩當酒。詩成無酒奈愁何。</text>
<title>次有感韻</title>,<text>江山老去眼增明。魚鳥春來意輒傾。狂雨打花眞少恕。幽禽語樹太多情。夏畦爲病愚難辦。火宅偸娛爛可驚。爲問元龍今悔否。求田無地可言耕。</text>
<title>次初夏書事韻 五首</title>,<text>婦有烹葵餉。兒扶學語喃。江風來柳慢。簷日得榴酣。秋事先登麥。春功好策蠶。焚香消永晝。宴坐欲禪參。</text>
<title>次初夏書事韻 五首 其二</title>,<text>陶窓今臥北。莊病尙吟南。道勝艱常泰。家肥餒亦湛。香分登餠麥。銀錯送魚籃。憂樂江湖夢。時隨萬玉參。</text>
<title>次初夏書事韻 五首 其三</title>,<text>手劇枯棋覆。愁如卯酒憨。步多迷穽蹈。性自若湯探。密竹風深穆。丹櫻雨熟甘。江山隨意取。秪恐謂余貪。</text>
<title>次初夏書事韻 五首 其四</title>,<text>危蹤魚罥罟。歸夢鳥思南。藻亂香縈棹。簾疏碧漏嵐。花風薰睡面。泥燕汚書龕。從此東華路。無心競騖驂。</text>
<title>次初夏書事韻 五首 其五</title>,<text>鼎赦雛鷄弱。盤升晩薺甘。貧無資阬北。居欠接張南。釀有披雲乳。愁空索栗男。園林好風日。隨意賞淸酣。</text>
<title>次有感韻</title>,<text>世路生多難。羈居境轉欣。遠林橫野斷。斜峽拆江分。交味蘭含臭。詩情鶴逸群。知君脩月手。鐫琢弄雲斤。</text>
<title>次急雨韻</title>,<text>香車雄鬪勢。銀箭亂排空。高響跳荷蓋。驚流破篠叢。山川蒸出氣。芽甲細分功。澤槁三農意。欣欣荷至功。</text>
<title>次韻 三首</title>,<text>小杵朝鳴出午煙。短籬春淨竹娟娟。漁翁斷占西江月。滿艇歸來不費錢。</text>
<title>次韻 三首 其二</title>,<text>深蒲乳鴨戲晴洲。初夏池亭冷欲秋。日日尋詩閑轉鬧。邇來三月不梳頭。</text>
<title>次韻 三首 其三</title>,<text>芭蕉雨入夜聽高。新水朝來沒半蒿。臥閉蓬門慵不出。空階鬪雀落風毛。</text>
<title>朝坐</title>,<text>八九椽家唯四壁。百年憂地只孤身。當簷可炙趙衰日。無扇能遮庾亮塵。遙白拖虹山外水。淺紅浮類酒中春。讀書向費平生力。今日翻供學圃民。</text>
<title>臘時頗暄姸。里中士人。招余登城。輒以杖屨從之。放鷹獵雉。壺酒見慰。龍泉寺，舞鼓亭古基在西北麓。環其頂築土。城基尙崢嶸。</title>,<text>雲海隨身一杖輕。偶然携出上高城。將春野色煙添弄。已臘天容雪展晴。困翼錦披翻草落。老拳電擊倏風驚。要將快事醒愁眼。況被淸壺續續傾。</text>
<title>獨坐</title>,<text>山齋兀坐送殘年。有髮還如入定禪。木上座唯隨病住。鐵湯婆共伴寒眠。狂追百觸三捫舌。吟了千奇兩聳肩。等是成閑無不可。秪嫌身世在流遷。</text>
<title>郊行 三首</title>,<text>亂畦斜隴接平坡。殘雪暄風野色多。氷拆小灘沙水淨。馬頭驚起一雙鵝。</text>
<title>郊行 三首 其二</title>,<text>雪消泥軟踏輕塵。臘後川原意轉新。小杏梢頭姿已弄。野人籬落欲先春。</text>
<title>郊行 三首 其三</title>,<text>尋詩立馬斷橋東。細路山村畫裏同。小暖先從沙際動。前溪短柳已搖風。</text>
<title>普濟庵 二首</title>,<text>古庵塵靜俗紛遺。坐盡爐薰話赤髭。爲問金蓮臺上客。向來何行距安危。</text>
<title>普濟庵 二首 其二</title>,<text>兩年羈客閉衡扉。偶作山遊意欲飛。嶺複猶嫌金地奧。更尋高處坐雲霏。</text>
<title>散步</title>,<text>氷浦回灣玉屈盤。亂峯殘雪錦叢欑。却嫌窓裏尋常見。步出籬西別樣看。</text>
<title>庚申日。觀兒曹守夜。乙酉歲有閏十二月</title>,<text>王扉闔左日玄枵。歲事訖蜡庚申夜。村中稚老謂佳節。爲具鷄黍迨此暇。守夜如魚不暝目。誰堪永漏遲遲下。沄沄諧笑雜作戲。分曹對局坐兩兩。點二十九圓陣形。中通直道外迂曠。梟木棗切腹白削。背黑而規善俯仰。手擲風生星落板。白黑轉翻靡定向。憑陵叫叱呼五穴。四俯四仰算皆上。先須秣出四箇馬。途逢相殺爭淹速。無容機智牧羝能。勝負心忙同博陸。此拒眠魔了長宵。庶免三彭赴帝闕。吾聞上帝鑑甚昭。有咎豈肯待訴訐。善淫或爽禍福理。亦恐汝蟲言不信。龍泉老翁鼻作雷。任汝所爲吾受順。兒曹覺我胡不懲。微蟲狙詭在所愼。我還起坐謝兒曹。爾實憐我乏緣飾。宅我心腹而謗傷。縱自得計天豈直。柳氏之子眞躁人。詈詆何用厲聲色。</text>
<title>立春日雪</title>,<text>玄頊餘威更逞豪。簸風驅雪戰靑旄。欲將小刻偸春巧。漫遣輕姿妬玉牢。陽豈終潛方暢達。陰難久盛莫深饕。生生意已枯荄遍。無朕方知大化高。</text>
<title>元日 丙戌歲</title>,<text>荒江一謫歲頻闌。異土年華亦厭看。老倦佳辰椒廢頌。貧存村俗餠留柈。新春倂入羈人恨。萬事多孤少日歡。欲賣深癡成小黠。恐將吾步失邯鄲。</text>
<title>容齋有黃驪送別之作。次其韻寄呈伯氏。伯爲黃驪牧。蓋坐吾累也。</title>,<text>左符曾共海南頭。色養深憑喜氣浮。遺痛竟天言可忍。流年隨水事今休。路還多梗驚轅折。雲復阻行斷雁愁。變轉悠悠終古事。一行寧嘆老爲州。</text>
<title>容齋有黃驪送別之作。次其韻寄呈伯氏。伯爲黃驪牧。蓋坐吾累也。 其2</title>,<text>爲州不慣飾盤筵。長誦歸來案上篇。奇釁詎知門戶累。漂奔應有友朋憐。蕭騷白髮三年別。牢落孤懷片夢傳。一水遙連南嶺路。何時泛過季鷹船。</text>
<title>禁煙節</title>,<text>皺顏對鏡怯增年。又見村村翦紙錢。恨別堂堂辰百五。憂時種種髮三千。䒠茸遠草綿春思。寂歷癯松守雪顚。老臥江湖身渺渺。長安回首意茫然。</text>
<title>春日漫興 三首</title>,<text>萬古炎涼眞互復。暫時華悴謾相呑。治田楊惲休歌穢。涉世坡公欲悔言。韭葉微微晴暗地。梨花淡淡雨明村。關情猶有一杯酒。世事如今難具論。</text>
<title>春日漫興 三首 其二</title>,<text>一雨靑匀沒火痕。村村牛馬散平原。風輕亂蝶鸎捎去。露重柔梢鵲踏翻。慵與病魂供睡困。雲兼水氣作春昏。迷津羞向長沮問。要傍靑門學灌園。</text>
<title>春日漫興 三首 其三</title>,<text>生平懶不着詩功。意足何須覓語工。市曁鳶盤漁集舫。柳磯春罷絮隨風。公孤菜地沒千稜。羈子茅營寬一弓。從此提壺休勸飮。村花雖富室皆空。</text>
<title>春雨</title>,<text>雲墨知山瘴。人稀覺壤遐。蕭蕭三日雨。脈脈一村花。綠渚江涵淨。微風燕受斜。艱難今了境。不敢怨春華。</text>
<title>春雨 其2</title>,<text>簷雨夜猶滴。江風春更譁。丁寧催客鬢。容易放年華。餘濕回輕鳥。殘陰耿小花。慙無供世力。書策負長沙。</text>
<title>有餉新蕨者。書以謝之。</title>,<text>蓬門寂寞掩春寒。誰省春光滿屋巒。忽見蕨芽如許長。始驚春事也垂闌。</text>
<title>卽景</title>,<text>三年懶散廢冠巾。鷗鷺何曾禮要人。巢鶴立晴麤意氣。火山回碧頓精神。魂驚歸計頻煩夢。酒撥閑愁付與春。老擯淮陽寧可薄。功名終不羨平津。</text>
<title>三年守寂。過眼風光。殊不省也。里中士人。爲余作川上一飮。黽勉赴之。</title>,<text>忽被風光攪。仍爲里士携。溪臨寒鑑淨。莎藉翠氈濟。正好春將半。難攀日易西。逢歡尤客少。不惜夜蹄迷。</text>
<title>靑山</title>,<text>偃蹇山何貴。人胡愛着看。不知佳事在。但使客心寬。態謝翻雲手。吟參歃血盤。尊前千古意。默默了悲歡。</text>
<title>午睡</title>,<text>壯年嫌午睡。惺惺以淸坐。早守雕朽警。中頗縛衙課。衰晩飽受變。萬事從昏惰。身世輸瞢騰。永晝供高臥。春薰劇中酒。味適如食餓。室除煩惱蛇。希夷與牀坐。冉冉百塵間。不滿一笑唾。鐵門鬼見笑。礦石椎亦破。中泰天爲大。一閑了百境。花鳥可居貨。</text>
<title>細雨</title>,<text>天地困游子。風塵催歲年。春猶明小樹。鷺共下靑田。細雨湖光動。輕煙野色鮮。詩翁方燕坐。未可欠新聯。</text>
<title>村中絶無花。忽見一桃盛開。感而有作。</title>,<text>向來不數桃花樹。百族珍紅迭占新。今日春光無處見。一枝村艶也驚人。</text>
<title>作詩</title>,<text>少時氣尙銳。甚知作詩易。百紙供一掃。古人不難知。中年漸覺難。亦頗役私智。規規聲病間。謂發關鍵祕。邇來坐戇妄。文字交病累。榮時棄蒭狗。土炭斯復嗜。竊覷古人處。豈敢苟一字。靚欲天葩敷。幽亦月窟邃。錙銖不放過。矩度戒縱肆。孰以容易得。受促非能事。肝腎晩雖苦。所嚼皆肥胾。輕黷悔前軍。當鋒不知避。今於短兵接。亦輒臥旗幟。臨事要當懼。易言兵家忌。簡發奇始見。七擒或餘戲。譬猶山下人。望山初不異。形模可髣髴。豈復知中粹。擧足涉其趾。洗然非下地。洞雲橫態出。峭石衆怪萃。遙跋踵已趼。奧討魂亦悸。肢窮出高頂。乃了骸體備。淸佩擷仚芬。天樂聞高吹。回頭視舊居。眇墨若點誌。人胡不自量。可笑螳交臂。懲我且勖人。聊以當揚觶。</text>
<title>大風 瘴海之濱。常多大風。物多被害。</title>,<text>發物風恒反物傷。捲茅靡草木摧長。軒軒直恐天維簸。天亦機權不主張。</text>
<title>村中禽詠 十六首</title>,<text>蓼灣容與更苔磯。意在窺魚立不飛。刷得雪衣容甚暇。傍人誰不導忘機。</text>
<title>村中禽詠 十六首 其二</title>,<text>行藏無賴識隨陽。齒序誰憐不亂行。瑣瑣看他閑鳥雀。唼人場稻免矰傷。</text>
<title>村中禽詠 十六首 其三</title>,<text>介節雖多作士儀。色斯寧有蹈危機。固知五采爲身祟。底用區區補帝衣。</text>
<title>村中禽詠 十六首 其四</title>,<text>靈氛應亦讓筳篿。反哺還兼參也賢。珍重報人渠甚厚。疾憎元爲語無姸。</text>
<title>村中禽詠 十六首 其五</title>,<text>汚不鴞鳶靜不鷴。査査猶得展人顏。林巢隨意成誰毀。免矣吾知禍福間。</text>
<title>村中禽詠 十六首 其六</title>,<text>柳上看穿羽刷金。花間聽弄韻調琴。多猜寄語爭枝鳥。飛去元無競物心。</text>
<title>村中禽詠 十六首 其七</title>,<text>飛舞喃酣被主憐。香泥隨觜落簷前。琴書點染渾閑事。恐向華梁汚廣筵。</text>
<title>村中禽詠 十六首 其八</title>,<text>錦暖桃波戲石淙。雪寒蘆月睡秋江。早知一粒藏虞弋。肯爲身肥氣少降。</text>
<title>村中禽詠 十六首 其九</title>,<text>城南奧木集梟鴟。夜瞰人家鬼與期。低首恣他幺羽翼。養勤焉用決雲姿。</text>
<title>村中禽詠 十六首 其十</title>,<text>膠膠曾上國風陳。風雨唯多不失晨。愼爾同聲莫輕諾。亂眞恐有出關人。</text>
<title>村中禽詠 十六首 其十一</title>,<text>物有無能是有能。饕何可愛潔何憎。家家攫肉鴟還飽。盤戲靑冥豈患矰。</text>
<title>村中禽詠 十六首 其十二</title>,<text>雨集深條啄蕊開。寒投簷際噪風來。幺麽爾腹還無厭。啄啄依人不滿咍。</text>
<title>村中禽詠 十六首 其十三</title>,<text>天生勁觜啄爲功。似爲枯楂去內訌。恐爾成勞傷我木。早除何似不深衷。</text>
<title>村中禽詠 十六首 其十四</title>,<text>弄春尖舌百音翻。坐使鸎喑燕語呑。一雨園林新綠漲。低回何處更無言。</text>
<title>村中禽詠 十六首 其十五</title>,<text>雪毛玄羽鶴同般。誰識癯身虺作餐。松上翩蹮閑意思。令人偸眼擬眞看。</text>
<title>村中禽詠 十六首 其十六</title>,<text>院落春陰杏萼明。空林逐婦喚餘晴。謀身敢恤爲巢拙。秪向人前苦勸耕。</text>
<title>三月</title>,<text>遊騎雖聞洛水濱。近前丞相奈深嗔。一林風定鳥幽立。三歲客游眉暗顰。何處夢闌笛吹月。此時酒盡花滿春。芳洲日日江蘺長。欲採無由贈美人。</text>
<title>送春</title>,<text>老覺流年疾。愁知壯事非。殘叢蜂抱蕊。芳草馬驕圻。日落遙江出。天陰衆綠輝。薰爐供病臥。默默送春歸。</text>
<title>獨立</title>,<text>一川橫截境。小逕曲連扉。雨罷山增染。潦收渚覺寬。林鸎啼換節。村樹綠成圍。獨立風乎地。悠然趣浴沂。</text>
<title>小亭</title>,<text>簾浮虛白漾。窓納遠靑堆。障缺籬從竹。來稀徑任苔。平江天盡入。迥榻鳥低回。有客皆漁侶。時時罄舊醅。</text>
<title>偶成</title>,<text>淮陽空抱病。賈傅豈論才。鍾鼓非禽享。犧尊果木災。分腥漁子過。催種里夫來。寂寞生涯熟。塵心久已灰。</text>
<title>早起</title>,<text>早起忙何事。村居亦不閑。驗潮痕課岸。候雨氣徵山。杖爲巡畦出。鋤將護藥還。欣然隨所遇。自可了危艱。</text>
