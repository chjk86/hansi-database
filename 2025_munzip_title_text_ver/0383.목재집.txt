<title>偶吟 二首</title>,<text>靜坐春風裏。胸襟浩如許。獨憐草長時。因知雷起處。</text>
<title>偶吟 二首 其二</title>,<text>萬物各性命。皆以我爲可。借問變化初。那箇是眞我。</text>
<title>呈李菊窓 燦○壬午</title>,<text>夙慕厓門心法正。當年承受想丁寧。先生莫吝從頭說。小子如今洗耳聽。</text>
<title>贈崔放翁 倜○壬午</title>,<text>天與萬物衣。不與萬物食。湖海衣波浪。峯巒衣草木。草木有枝葉。龍鱗龜有甲。翼禽毛諸獸。餘皆各有合。於人不與一。豈爲智能謀。種田克口腹。治絲文體軀。問君何太貧。道豐而智嗇。短布不掩脛。三旬九遇食。天不毛翼君。匪謀那可得。君曰不知我。箇中存至樂。人溫若吾軀。人飽若吾腹。在我未覺少。在他豈云足。孰笥萬疋錦。孰箱千鍾粟。持以要諸我。我終不願易。吾嘗多足下。聞此重歎息。可憐世之人。分外饒謀營。義失泰山重。利獲秋毫輕。乃禽耳獸耳。烏足以智名。</text>
<title>述懷 乙酉避痘在山幕</title>,<text>東海有布衣。生苦晩好古。所懷業回軻。魂夢繞鄒魯。撥棄戰藝具。日夜諷訓誥。擧世不我與。嘐嘐復踽踽。豈無君民志。櫝玉羞衒賈。況復遭陽九。寧期佩圭組。澆風扇天行。濁穢浸寰宇。轉丹慙伯陽。愼疾欽尼父。鬼神泣李白。隙地潛杜甫。猜訝類杯蛇。怖畏甚蜀虎。江湖似越州。峯巒恍天姥。縣壁巢翡翠。豐林竄麏麌。同住休他姓。今來半吾譜。旁巖築架三。臨溪結廬五。始到逼餘寒。倏已送春煦。黃鳥囀北岡。白鷗飛南浦。倩蔬時訪僧。談數偶要瞽。庭闈葉書字。隣邑笥遺脯。薇蕨欲梗口。萵苣初長圃。物妨來市曁。米嫌貸倉庾。谷嵐設門關。巖淙聽磬拊。不管忘肉味。堪愁絶䶢滷。餐霞沃飢火。酌溪當淸酤。遇節違展塋。看雲時陟岵。咫尺論萬里。鉤金重輿羽。脆弱幸完全。壯健或鬼簿。聞道擧國人。一半吟疾瘉。致此豈人事。抑恐天難怙。園葵驗世故。憂時腸欲腐。仁皇捲至和。懿文悲率土。國步漸迍邅。蒼生命絲縷。燮理徵皐夔。辛勤荷湯禹。殷史書七年。春秋錄不雨。雷師久曠職。旱魃更跋扈。謾哂暴尫羸。誰復催農鳸。穎栗欠來牟。萌芽斷秔稻。十室九餓莩。坊市總襤褸。朱門任傾奪。白日喧歌舞。黃鍾混瓦缶。美玉謝玞珷。吏胥性猰㺄。搢紳口鸚鵡。算略眞捉影。慰諭飜童羖。難瞻鶴鳴皐。愁聞鴇集栩。豈復思賑濟。但增催歲估。南徼連烽煙。遼塞響戰鼓。朝家困策應。赤子忘恤撫。缾罄北燕飢。罍恥東國窶。湖嶺竭倉廩。渤澥橫舳艣。大小別規模。存亡同理數。江南又作宋。版圖半屬虜。蒼黃比天寶。奔走似典午。殺氣迷河汴。妖星纏杜鄠。紋楸玉帝前。一片乾坤賭。荒淫悼孱孫。宏綱憶皇祖。治雖王霸雜。所貴名節樹。磊落滌弊根。嚴緊勒規矩。立紀正三綱。遵古建六部。一統山河在。萬國風雲聚。靑田謀子房。中山勛尙父。英雄漢唐上。禮樂虞周伍。九廟格神人。千春陳簋簠。嘉靖屬河淸。萬曆承祖武。玉燭揚光明。金甌不苦窳。鴻恩我國偏。至治天下普。六載勞王師。三韓再安堵。朔方悉稽首。扶桑頓慄股。飜覆遽至此。成敗寧逆覩。事有不忍說。志士傷肺腑。鹿走縣庖廚。鴻冥避網罟。時無不可爲。蹇劣將何補。摩頂休黔堗。魋顏遇奪釜。秋懷會擊節。壯志初題柱。每思撥鉛素。便擬把弓弩。其柰病纏身。斗覺愁塡肚。矧此避疾癘。分宜甘伏僂。防虎籬仍牢。怕客扉恒杜。驅蚊巧作煙。撲蠅懶把麈。峯田雜霧鋤。谷泉侵星斞。任敎山鳥怪。苦遭樵童侮。閱卷謾興愁。逢人輒增憮。慙侔脚被撻。疼若腦受盬。匡時乏籌奇。鍊神宜力努。最好捐書史。次忌妄喜怒。從今斷麴糱。久已斥眉斧。冥契至道精。擺落形象粗。聞來貴食母。見得衆父父。物我爲一體。今古倏仰俯。編籍上南斗。遨遊躡紫府。藏斂此身穩。發用蒼生祜。海內除禍障。赤子得哺乳。卽遣化風吹。便敎恩雨溥。時艱憐命薄。性僻嫌仕膴。名實孰作賓。煙霞舊無主。奇羽掠簷椽。紫草生堂廡。屋疏雲濕衣。山空月當戶。玄理入有無。禪談繹橫豎。休對白眼俗。獨坐靑燈炷。一別幾時見。二子吾差取。魯直文章古。谷口風節俁。胸襟燦星斗。令聞被文黼。汩汩詞源涌。灑落英音吐。元亮採菊華。靈均攬宿莽。報國思效軀。承家法幹蠱。渠輩摠瑚璉。異日堪宰輔。資品雖不同。一般此辛苦。洞廬苔上扉。書齋花滿塢。隔歲阻來音。何人動歸櫓。洛水暮盪漾。金烏明媚嫵。淸詩儻我投。擬遣頭風愈。</text>
<title>奉呈李澤堂 植○乙酉</title>,<text>讀書了萬卷。人物閱千載。平生澤風子。使我興感慨。風靜古澗冷。葉盡栴檀在。曾將一辦香。朝暮受淸誨。敢道便有得。歸來遣疑晦。山川莽寥闊。幾日登門再。</text>
<title>奉呈李澤堂 植○乙酉 附和澤堂</title>,<text>美人一封札。珍比靑玉案。屬我掩郊扉。披讀再三歎。斯文千古的。期子一矢貫。老夫等朽株。丹飾焉能煥。深知情素重。謬推顏更汗。歲晏霜雪濛。江嶺杳涯畔。無由展良晤。安得生羽翰。</text>
<title>漫吟戲呈李大方 榘</title>,<text>文章誦說十牛車。秋水由來便自多。不遣東流看北海。吾長見笑大方家。</text>
<title>題水月庵 乙酉</title>,<text>境卽羅溪古。山瞻太白尊。僧孤坐秋色。庵小倚雲根。繫馬巖邊樹。聞鷄水上村。玉燈曾比帶。留與鎭山門。</text>
<title>輓李大方。甲午秋○二首。</title>,<text>南朝只君子。東國一名儒。夕死知無恨。嗚呼命也夫。</text>
<title>輓李大方。甲午秋○二首。 其二</title>,<text>君當入地日。我尙未歸程。秋風無限淚。獨灑漢陽城。</text>
<title>輓李龍宮 大圭○甲午</title>,<text>前輩風流遠。能如此老無。子良元稟賦。詩禮更漸濡。素蘊何多也。淸標映友于。工夫由脚踏。謝父得膏腴。乍怨梅州鶴。仍飛葉縣鳧。歸歟陶靖節。貧似范萊蕪。歲月淹書囿。林泉任藥壺。乃知全性寶。不是爲名軀。考德珠無纇。傳家鳳有雛。西山餘爽氣。舊煙泣靑膚。痛矣難重覩。翛然與道俱。先人曾託契。小子幾趨隅。所幸承提誨。尋常仰範摸。由來成阻闊。瞻戀謾縈紆。承訃心如擣。題詞眼欲枯。神禾高四尺。他日奠靑蒭。</text>
<title>寄黃玉相 霦</title>,<text>新詩題罷寄情朋。春雨蕭蕭撲曉燈。萬里梅花消息斷。江南唯有一歸僧。</text>
<title>大明殿春日早朝 丙申</title>,<text>殿門晨闢樹龍旗。虎拜嵩呼法漢儀。日色纔臨三角岫。春風先到萬年枝。煕煕耕鑿昇平日。衮衮衣冠際會期。禁掖詞臣多大筆。何人敢和賈岑詩。</text>
<title>次獨樂園韻。奉呈龍洲趙先生 絅。</title>,<text>東國學中州。文章相上下。齊氣固應有。夷音僻而野。崔子觀周樂。淸廟列琖斝。益齋及陶牧。相繼變用夏。直到先生降。舂容振大雅。晩節遯丘園。風流傾白社。未許俗士遊。獨與造物者。淸名播益遐。白雪和彌寡。蒼生勤悵望。物色賴陶冶。芳潤漱姚姒。頹波建楊馬。餘事何足道。靜裏驗操舍。執役今幾年。僵走顏發赭。知音自難逢。萬古黃鐘啞。</text>
<title>永嘉謠二首。爲尹純甫 鏶 作。</title>,<text>永嘉山水淸而姝。樓臺隱映活畫圖。風流何處最堪翫。佳人蕩槳浮南湖。徑山六月冷侵座。錦帳不受飛蚊涴。使君定是元微之。謫居猶得蓬萊臥。</text>
<title>永嘉謠二首。爲尹純甫 鏶 作。 其二</title>,<text>太白雲深天醴瀉。丹葩翠剡發三椏。羅侯入貢唐帝家。上黨第一此其亞。龍癭虎鬣日催輸。山下十室九流逋。天遣公來樹佳政。遙知合浦自還珠。</text>
<title>贈蔡大提學 裕後，李奉敎 溟翼 藏史之行。丁酉</title>,<text>天祥纔敲太乙蔾。旋擎寶典路從西。方持文柄眞司馬。却到名山似會稽。江左風流成邂逅。罇前雪落記分携。龍鍾曾忝陪靑瑣。瑞日觚稜夢裏迷。</text>
<title>送徐監司載邇 必遠 赴湖西</title>,<text>杖節南來是舊遊。名都形勝控湖州。相如入蜀榮堪比。翁子還吳事罕儔。山驛亂蟬紅樹晩。海門歸雁碧雲秋。龍鍾偏覺離懷苦。莫惜詩筒數遞郵。</text>
<title>北遊</title>,<text>繁絃淸唱解相留。倚遍關山處處樓。北塞政要追去馬。東溟却得泛歸舟。功名春夢婆應笑。歲月秋風客自愁。流落天涯君莫恨。聖恩猶許辦茲遊。</text>
<title>望東海</title>,<text>天淸日朗絶纖埃。望裏波濤萬里開。不是浮雲遮目力。滄溟元未有蓬萊。</text>
<title>詠金剛山 丁酉九月</title>,<text>山與雲俱白。熹微不辨容。雲飛山亦露。一萬二千峯。</text>
<title>表訓寺</title>,<text>閑隨白鶴訪蘇耽。一宿毗盧頂上菴。節物會逢殷七七。峯巒數到後三三。難分月曉山光潑。不盡秋天石色涵。瑤草只應生是處。向來秦帝未曾諳。</text>
<title>海山亭却望九井峯</title>,<text>踏穿萬二千峯頂。眼力纔高脚力慵。歸到海山亭上臥。臥時還對踏時峯。</text>
<title>叢石</title>,<text>雲濤亂石雪崩堆。默想天公巧翦裁。飛出玉塵盈萬斛。削成金柱立千枚。不因禹斧隨山到。應爲秦鞭過海來。王母去時波已淺。蟠桃花落幾回開。</text>
<title>長安寺</title>,<text>層巒玉立海天東。千點閑雲萬壑楓。欲識此山奇絶處。遊人端合趁秋風。</text>
<title>天逸臺夕晴</title>,<text>落日登高處。秋雲忽自開。山靈應我識。曾伴永郞來。</text>
<title>正陽寺</title>,<text>偶入蓬萊山裏行。正陽佳處更多情。捲簾看盡一山勢。欹枕聆來萬瀑聲。丹壑最宜秋後翫。香城偏向夕陽明。三生笙鶴曾遊地。不用石間題姓名。</text>
<title>到摩訶衍。憶趙子羽 威鳳 却寄。</title>,<text>楓嶽諸峯白勝雪。秋來剩得漲紅雲。一筇穿破千重嶺。每到休時獨憶君。</text>
<title>登水嶺。用杜詩望嶽韻。</title>,<text>皆骨何崔嵬。三日登未了。紅林萬壑秋。白雲千嶂曉。北溟看脩魚。遼山認歸鳥。休問此山高。斗覺天地小。</text>
<title>憶金剛山 戊戌</title>,<text>天開萬二千峯玉。地閟尋常寸土金。爲問山中舊風月。儻能容我得重尋。</text>
<title>次東坡韻</title>,<text>中宵發長歎。我道竟何在。浮沈百年中。寵辱一笑外。志業晩無成。得州如斗大。都忘撫字義。第急簿書會。歲惡催科峻。何由免狼狽。已矣𪚥侯鐵。鑄錯始堪悔。責及安石緩。微祿詎足賴。邊圉類羈管。低回不敢退。由射失正鵠。天人莫歸罪。歸去更何求。女織男勝耒。</text>
<title>記夢 在北關時</title>,<text>秋風撼長白。衰鬢颯如蓬。思鄕轉悄悄。雲海隔萬重。歲晏道無成。中夜涕橫縱。忽夢陶山子。函丈接從容。微言雖未了。光景挹昭融。俄然夢蘧蘧。身在碧海東。此理誰復解。感歎正由中。千載會心人。朝暮得相逢。歸歟理遺篇。蚊蝱視千鍾。</text>
<title>印八分。寄趙晦余 威明。黃毛副焉。</title>,<text>靑丘翰墨謾紛紛。蓄眼何曾見八分。我今摹出開元字。魯國豐碑北海文。印訖題封寄子昂。家傳妙法世皆聞。筆勢翩翩晉風度。豫章眉山焉足數。勸君於此更著功。割取二分差近古。要令東國見斯邕。何異達摩開禪宗。長白巉巉獵黃鼠。毛頭氣與秋爭銳。贈君端合置墻藩。絶勝中山毛穎孫。</text>
<title>靈蓍歌</title>,<text>天地變化蓍乃生。聖人旣作蓍卽靈。寶根藏六問幾齡。玉葉上覆祥雲靑。羲文作易朝繫銘。採擷掛扐觀虧盈。宣尼晩節集大成。至道應須四聖更。翼以十傳燦日星。紛紛九師遂晦冥。明暗都輸燕蝠爭。千載歸來得考亭。指南斯理喚人醒。先公好讀洗心經。航海問道趨神京。魯國先生蓋初傾。白而長也尙典刑。贈以大衍五十莖。東還呼走勑丁寧。此物乃出夫子庭。再拜藏襲鏗有聲。不待呑畫契潔精。博士家言雜利名。閣束朱傳但誦程。次第門戶本不扃。獨向空山亂石聽。如何爾之爲物通神明。可憐萬里隨飄零。悠悠三載傍滄溟。燕坐明窓巾篋馨。蓍乎蓍乎。爾卽圓兮卦則方。本齋與爾同行藏。</text>
<title>元帥臺</title>,<text>拂劍高歌逸興催。登臨大海獨徘徊。千峯雪色女眞國。萬里春風元帥臺。躡盡丘陵連更割。坐看天地闔仍開。孤舟却泛滄溟去。不到三山不擬回。</text>
<title>奉別許肅川西行 二首</title>,<text>羸驂天嶺雪。孤棹薩川風。磊落平生志。羈危半道中。</text>
<title>奉別許肅川西行 二首 其二</title>,<text>去國三年淚。思親萬里情。望中滄海闊。愁外白山橫。</text>
<title>無題</title>,<text>塞鴻飛盡暮雲平。南客思歸萬里情。戍鼓不驚寒夜永。臥看秋月滿樓明。</text>
<title>北關故事</title>,<text>明月樓頭天下白。秋風架上海東靑。使君好領流來事。不是文星是酒星。</text>
<title>天君 八首○己亥</title>,<text>明見萬里外。天君乃聖神。都將不欺義。盡瘁作忠臣。</text>
<title>天君 八首○己亥 其二</title>,<text>臣妾不相治。何以事天君。盡禮唯在敬。閑邪要策勳。</text>
<title>天君 八首○己亥 其三</title>,<text>王道在愼獨。戒懼不覩聞。中和天地位。然後得君君。</text>
<title>天君 八首○己亥 其四</title>,<text>降衷元年正。靈臺儼紫宸。歸仁一朝驗。富有四海春。</text>
<title>天君 八首○己亥 其五</title>,<text>君有堯舜質。受命火德王。致知資賢輔。懲忿遣良將。</text>
<title>天君 八首○己亥 其六</title>,<text>克己卽匪躬。省察是諫諍。若論帶礪功。第一曰唯敬。</text>
<title>天君 八首○己亥 其七</title>,<text>人心每聽命。作德逸於上。恭己定無爲。太平還有象。</text>
<title>天君 八首○己亥 其八</title>,<text>天君眞富貴。持盈愼終始。莫敎頻出狩。端坐明堂裏。</text>
<title>詠懷 辛丑</title>,<text>還鄕倦客自長沙。病眼依俙舊物華。芳草空洲六七里。杏花疏雨兩三家。候門童僕悲兼喜。滿架書籤整復斜。把酒東隣來釣伴。共嗔何事到天涯。</text>
<title>輓李通禮 元圭○辛丑</title>,<text>東國文章盛。公才稟賦全。攷論師友善。樂有父兄賢。鯉對初濡染。龍門幾鑽硏。群經纔汎濫。諸子遂淹穿。文許先秦上。詩追正始還。騷壇如豹嘯。雲路得鵬騫。逸氣推長吉。高名埒仲宣。御筵香滿袖。掌制筆如椽。入幕頭因白。爲郞意尙玄。志長輕濩落。才大竟迍邅。名利倘來耳。湖山興杳然。亭亭塵外趣。灑灑酒中仙。忽報文星晦。猶疑落月縣。凄涼西嶽色。冷落酉溪煙。嗇壽人皆惜。傷心我最偏。從遊自先子。託契許忘年。風格留揚扢。波瀾借泝沿。談詩如服楚。把酒共遊燕。契闊途仍阻。光陰去更遄。醉羊堪慟哭。御李復何緣。永閟靑霞氣。空餘白雪篇。忍將他日淚。芻束置山前。</text>
<title>眼疾廢書。日事惺惺法。</title>,<text>長山海北白江東。身世飄飄若轉蓬。未了百年長作客。同來萬里主人翁。工程後面都要實。名利前頭看破空。領取孔顏眞樂在。眼中無日不春風。</text>
<title>次山谷古詩。七首。</title>,<text>歸鳥破煙急。空山秋日翳。手把淵明篇。感歎讀未旣。世人不求我。我自欲避世。哂彼劉阮醉。僅名挈缾智。</text>
<title>次山谷古詩。七首。 其二</title>,<text>筆力愧不如。事類大蘇傳。一上萬言書。謫在黃岡縣。江山自千古。幾經三國戰。樓頭羽衣客。時許夢中見。</text>
<title>次山谷古詩。七首。 其三</title>,<text>緬懷汶上士。高標迥離群。世人識者寡。故我獨多君。漢山碧岧嶢。白江去沄沄。何處許對談。淸風聞一薰。</text>
<title>次山谷古詩。七首。 其四</title>,<text>玄牝衆妙門。一待玉匙啓。無問亦無答。嗒焉初隱几。氣象未發前。此事無多子。君看萬籟寂。却從空處起。</text>
<title>次山谷古詩。七首。 其五</title>,<text>文章勝富貴。亦不潤黃壚。釣周蘊經綸。可待胸垂胡。賢轍環天下。歸來拳尙麤。志士貴立名。留皮死於菟。</text>
<title>次山谷古詩。七首。 其六</title>,<text>晦庵宗博約。立言眞不朽。云何新建子。離此別鑿牖。玉琢器粹美。鑑空物姸醜。箇中有妙處。試問君解否。</text>
<title>次山谷古詩。七首。 其七</title>,<text>君詩已得力。脩途騁逸軌。我射失正鵠。焉得中君矢。詩成輒寄似。秋天歸雁喜。吾得致師法。先摩屈賈壘。</text>
<title>偶書</title>,<text>老泉讀書破萬卷。斗覺胸中言益多。見處都在枝葉上。却欠眞功著自家。我老簡帙慵不理。有書不讀心無事。撑腸文字盡澡洗。然後始得書中趣。</text>
<title>寄贈睦達夫 兼善</title>,<text>海上毗廬高揷天。舊遊回首却茫然。人間逆境十八九。物外名山萬二千。蓬島獨來看舞鶴。石橋先去躡飛仙。淮南舊桂秋風老。應有當時招我篇。</text>
<title>送別睦尙州行之 行善 令公</title>,<text>夢裏三刀亦偶然。歸期那待及瓜年。都將東閣探梅興。却泛西湖載鶴船。別態欲摹詩欠巧。春愁難破酒無權。丁寧寄語山陰叟。爲送劉侯莫袖錢。</text>
<title>贈金善鳴日者</title>,<text>三山自是神仙鄕。道人寶訣碧瑤箱。膠著離朱始含明。浙東何限眼不盲。多生習氣未全磨。綺語遠追三朵花。他年有意訪寒梅。湖上孤山是吾家。</text>
<title>自歎</title>,<text>黃州團練正坐詩。我今無詩作湘纍。鸚鵡階亂雁嘿烹。禍福悠悠寧可期。今年捨琴苦不早。棄詩何年方入道。曾坑寸芽莫浪誇。醉眼誰復認眞茶。</text>
<title>午睡</title>,<text>綠樹陰濃午鷄鳴。南村北村聲相答。幽人高枕夢初回。一霎微涼風滿榻。</text>
<title>箕子</title>,<text>殷有三仁跡不同。朝鮮偏仰父師功。風流遠紹玄禽後。禮樂都隨白馬東。祇爲先王人自靖。却緣公物範陳洪。試論抱器奔周義。何似當年諫死忠。</text>
<title>述仁</title>,<text>年年作客問如何。少在堂中路上多。屋宅由來安穩在。也無人解是吾家。</text>
<title>初度日。黃以坤 德承，鄭鳳輝 道應，全明叟 翼耇 諸公。不期而會。各賦一詩。仍及去年孤寂之意。四月十日。卽初度也。</title>,<text>紅粧千指勸金巵。爭似騷人賦一詩。何幸情朋來滿座。絶勝身在北關時。</text>
<title>次喚仙樓韻</title>,<text>翠碧寒流聳玉樓。靈區擅勝幾千秋。煙霞是處通鼇島。幢節何年過鳳洲。聞說詩仙題美號。謾傷遷客阻同遊。他時儻許乘槎到。擬向河濱問飮牛。</text>
<title>急難圖引</title>,<text>二叔不咸姬公吁。作詩常棣淚眼枯。姬公旣殂詩更無。急難之圖欲幷驅。留與斯人勖友于。歲在執徐島夷呼。華嶽避兵兄弟俱。弟病遇賊墨而癯。僵仆頓地氣不蘇。泣謂伯氏亟先趨。我生何翅輕錙銖。乃兄煢煢膽氣麤。誓死不肯獨全軀。背負余季手彎弧。走上峻嶺如坦途。仰天大聲喝倭奴。二人性命脫斯須。誰知大勇出文儒。至誠正賴神明扶。此事當年塞寰區。此圖千秋敦薄夫。名公賞激盡操觚。滿幅字字驪龍珠。因嗟季世不令徒。幾多骨肉相翦屠。獨無是心胡爲乎。嗚呼皇天降衷不應殊。仔細看取急難圖。</text>
<title>石角種竹。生新葉爲賦一篇。</title>,<text>謫來天地一郵亭。老樹荒村獨掩扃。石色滿窓依舊翠。竹枝臨水漾新靑。江關日月此君醉。騷苑風流楚客醒。斷送睡蛇無定力。床頭拋却換鵝經。</text>
<title>次金龍宮士一 萬元 韻</title>,<text>遺音三歎只堪傷。更有何人與點狂。始識江山閑者主。偏憐日月靜時長。一床共客成牢睡。萬卷休看學坐忘。忽荷永州詩寄贈。燦如秋菊稟坤裳。</text>
<title>評易，詩，史法。寄睦來之 來善，李士徵 元禎 二學士。</title>,<text>男兒大業受命初。生此東韓亦不虛。萬里山河禹貢外。千年禮樂箕疇餘。碩儒譚易多臻妙。騷客言詩或起余。祇有史家門路錯。發揮心法正須渠。</text>
<title>題李進士 亨復 孤柏堂</title>,<text>伊昔苔軒翁。大節百世範。家口逼塡壑。海宇迷鬪艦。飄零到茲境。兵戈稍休犯。柏堂於我館。義同麥舟范。白眉辱知久。京洛手幾摻。此來得其詳。襟期益不減。幽居枕華陰。古槐倚風檻。交道貴若水。俯挹琴溪湛。題詩勖兩家。遺澤庶不斬。</text>
<title>次山谷晝寢韻</title>,<text>入井老蛇忙裏四。過墻蝴蝶夢中雙。睡回午榻微涼動。十里松聲拍翠江。</text>
<title>題陽明集後</title>,<text>文王周公演羲晝。宣聖何緣著工夫。若道晦庵添註脚。十翼可有亦可無。</text>
<title>題陽明集後 其二</title>,<text>學問工程有階梯。莫須辛苦說良知。倘敎上乘人人曉。一貫先將語樊遲。</text>
<title>敬題外曾祖霽峯集後</title>,<text>大節乾坤仰斗杓。更將詩卷汗牛腰。妙臻六馬蹄餘地。壯比三軍氣欲朝。瑞石山高秋日白。南溟雲盡碧天遙。遺風愧久袁公額。握管空令萬景驕。</text>
<title>偶吟</title>,<text>醉裏題詩醒復删。晩來携杖看秋山。身世優游如此足。欲於何處更求閒。</text>
<title>重陽日。會話直指寺。</title>,<text>看雲臨水息塵機。迢遞琳宮傍翠微。湖外白頭人更到。樓邊紅葉雁初飛。停觴盡惹鄕園思。對菊偏霑逐客衣。別後那堪浪相憶。一罇留醉得忘歸。</text>
<title>閑適</title>,<text>春來隱几似枯枝。未覺秋風拂面吹。壺中剩得乾坤大。靜裏添敎日月遲。看己讀書如宿契。逢初熟酒若新知。閑適百年今日最。了無餘樂比於茲。</text>
<title>待友人不至</title>,<text>雀羅門外客來遲。草屋蕭蕭竹作籬。只有溪風與山月。相將夜夜趁幽期。</text>
<title>奉呈張大成 應一。號聽天。時守金山。</title>,<text>詞客逢秋感慨多。遷流那用怨長沙。鏡中白髮緣憂國。罇畔黃花正憶家。瘴海絶遙看月共。鄕山雖近望雲賖。偶然來就陶彭澤。一任風前醉帽斜。</text>
<title>聲谷黃遠甫 緬 置酒邀之。阻雪未赴。</title>,<text>朔風號怒振崔嵬。歲暮幽懷未易裁。雪徑聞君松下掃。巖扉爲我月中開。山杯却阻愁來把。剡棹非關興盡回。自幸眉間黃色動。東歸準擬訪寒梅。</text>
<title>從張聖源 澩，郭興叔，黃遠甫，黃以坤諸公。會話頭陀寺。</title>,<text>羈蹤何幸辦茲遊。共宿頭陀舊寺樓。處士梅花香透斝。高僧竹葉夢登舟。天從物外酬佳景。人到閑中盡勝流。別後那堪浪相憶。一罇風雪更淹留。</text>
<title>冷泉八詠</title>,<text>餘杭泉在較何如。我欲於茲置屋廬。倘得此間淹百日。勝他二十考中書。</text>
<title>冷泉八詠 其二</title>,<text>金華羊叱幾千齡。醜石應須變幻成。忽見牧童山外過。世人無復識初平。</text>
<title>冷泉八詠 其三</title>,<text>日落江空暮靄橫。更憐寒月靜中生。東岑玉立三千仞。留得淸輝夜夜明。</text>
<title>冷泉八詠 其四</title>,<text>碧山雲盡鶴飛時。踏罷寒松尙有枝。紫府眞君傳玉字。海波淸淺得歸遲。</text>
<title>冷泉八詠 其五</title>,<text>春波澹蕩玉虹淵。石上花飛鏡裏天。醉倚高臺轟鐵笛。一聲驚破毒龍眠。</text>
<title>冷泉八詠 其六</title>,<text>靑蓮仙尉揖遺蹤。別洞風流亦可宗。看取山枝花欲放。陽春先到使君峯。</text>
<title>冷泉八詠 其七</title>,<text>茶罷山樓入定禪。花明南嶽映前川。却疑龍女擎紅獻。香雨霏霏落梵筵。</text>
<title>冷泉八詠 其八</title>,<text>苔滑雲深石路低。法遵菴在月峯西。洞門十里春波闊。滿地落花山鳥啼。</text>
<title>次退陶先生和東坡韻</title>,<text>嶠南曾別臘梅村。四年悵望空銷魂。關山萬里誰折寄。天寒驛路風塵昏。夢中疏影傍水竹。春深逐客歸田園。相逢一笑宛如昨。冷艶蕭蕭含玉溫。月軒凝坐聞暗香。曉窓忙拓看初暾。憶在蓬山共仙賞。却隨桃李薦金門。試把淸興辨眞妄。我已醉睡花無言。但願從此謝簪笏。年年花下倒芳罇。</text>
<title>卽事</title>,<text>栗林濃綠午陰淸。竹露山風灑面輕。萬卷床頭慵不看。睡回斜日隔花明。</text>
<title>卽事 其二</title>,<text>渺渺春波鏡面開。扁舟獨往訪山梅。等閑分付園中鶴。休報門前俗客來。</text>
<title>贈李勉余 馥</title>,<text>巖下孤舟繫碧波。江花欲落客重過。雲橫愁外碧山遠。日暮罇前風浪多。</text>
<title>贈李勉余 馥 其二</title>,<text>鶯花三載別秦京。臥病江湖白髮生。此日送君唯有淚。茂陵松柏夢中聲。</text>
<title>卽事效韋蘇州體</title>,<text>松靜山樓夕。翛然塵慮淸。微涼生竹早。花影倒池明。得得閑中趣。悠悠身外名。似將心上會。漸覺省經營。</text>
<title>海棠之東。野棠花比盛。</title>,<text>紅玉春邊白雪堆。野棠還傍海棠開。最宜扶杖雨中過。更合携罇月下來。</text>
<title>六月九日。醉賦所見。</title>,<text>萬井俱已渴。吾池不受旱。老石近嶼寒。荷莖出波短。脩竹自千竿。閉門無客款。棠花紅已襲。梅仁黃欲袒。却怪爲國憂。不緣酒後散。</text>
<title>輓全監役 克恬</title>,<text>嶺海風流盡。空餘篋裏篇。位年較貞曜。孝友掩庭堅。世事江波外。詩魂暮雨邊。春山孤絮酒。多病白渾顚。</text>
<title>次權山立晩翠堂韻</title>,<text>太白山南瀛海東。積扶輿氣盛其中。二松枝踏千年鶴。八耋兒將百歲翁。亥首泥塗詩較勝。鴻冥商嶺跡應同。至人一見終無語。淸籟空傳萬壑風。</text>
<title>白蓮</title>,<text>月中唯見葉。風外尙聞香。玉井何人到。移花擬作裳。</text>
<title>無題</title>,<text>實錄旋擎石室藏。喬山松柏轉凄涼。何人解撰尊堯集。祇有龍洲瀝血章。</text>
<title>送李濟州子方 禬 令公</title>,<text>刺史淸名第一流。耽羅開國幾千秋。駭鷄黑夜通蠻邑。抵鵲黃柑似惠州。天外客星隨指點。缾中挈水舊分留。好憑南海春風道。穩送明年載鶴舟。</text>
<title>家山北距四十里。有仙巖窟。其深不測。產異石焉。戊戌秋。送人斲取得十一枚來。皆詭巧崷崒。其最大者。宛若皆骨之穴望國望。東坡蓄蓬萊石數百枚。然其孔穴達背。則以仇池石一顆爲甲。動輒相隨。今此十一石。箇箇類仇池。而高大或過之。余所得富於坡翁者。以近山而易致也。坡翁與王晉卿，錢穆父，王仲至，蔣穎叔。賦詩詠仇池。今次其韻。求和於丁道元 昌燾，鄭鳳輝，李勉余諸公。以足東坡故事。仇池石安於高麗盆。此石盆不能容。故知其差大也。</title>,<text>去歲遊關東。一望群山綠。歸來淸夢斷。勝賞嫌未足。衆峯入我堂。孔竅通背腹。恍再躡仙境。正恐楓嶽蹙。牛嗜太湖輸。羊叱金華牧。陶盎貯沆瀣。竹籬環四瀆。列峙像叢石。孤秀比削玉。徙池若鵬蹲。登坳類虎伏。莫道山淺小。幽居此堪卜。相對意也消。免敎名利逐。羲畫玩山澤。玄譚味谿谷。著意便成癖。此物差足欲。蘇仙去已久。誰復和此曲。壺中天地別。一笑千劫速。</text>
<title>贈一慵軒金終卿 時忱</title>,<text>龍潛九淵深。鳳飛千仞迥。顯晦各有時。可以人相訂。慵翁天下士。標格人中挺。蘭生谷底香。月印江心冷。平生經濟心。擬與伊周並。時命日蹉跎。林園醉酩酊。幽居苦喧卑。乃卜秋山頂。至樂在簞瓢。不羨羅鐘鼎。披雲采靈藥。帶月尋漁艇。美玉待善價。利器別肯綮。風雲感屠釣。一起公其肯。</text>
<title>造桂漿</title>,<text>曉汲山泉二斗水。風爐煎取十升來。桂香屑作霏微落。崖蜜添經滾盪回。瓊液頓除三伏熱。紙封須待七重開。金莖正解相如渴。從此休斟濁酒杯。</text>
<title>偶書</title>,<text>玩索遺文在驗躬。寒齋方夢退陶翁。古來事業君看取。出自窮居喫緊中。</text>
<title>梅始開憶趙子羽</title>,<text>梅蕊今朝破。天涯思渺然。江南無驛使。折取若爲傳。</text>
<title>蓬山謠。二首。</title>,<text>皆骨山白天下無。衆香城高天下無。海雲擎出玉芙蕖。萬二千峯似畫圖。玉京群帝驂白虯。振迅颯沓爭騰趨。銀河閃飜衆星落。剹流森羅雜斗娵。神苞一元太素闢。老石千年秋色癯。崑崙閬風視伯仲。雁蕩天台俱不如。休言禹跡不曾東。高名已勒伯益書。仙人終古在蓬壺。檀帝辰年並唐虞。嗚呼皆骨之山天下無。</text>
<title>蓬山謠。二首。 其二</title>,<text>昔我求道計太早。一入仙山掇瑤草。萬壑楓樹寒颼颼。獨立金剛臺上秋。求郞舊遊在何處。六字丹書鐫島嶼。天鷄一鳴出陽烏。化鯤六月鵬南圖。若使此山在中夏。便知五嶽風斯下。千古英雄幾浪過。不到茲山亦夢也。歸來塵累似舊多。夙志無成鬢已皤。蒲團兀坐驗自家。至道在邇求諸遐。靜中心法沒多子。斗覺坐忘成千里。何須吸盡東海水。了此人間一大事。</text>
<title>擬古</title>,<text>有鳥生丹穴。五彩何葳蕤。含章縱自珍。覽德一來儀。翺翔到中州。獨繞岐山飛。姬文去已遠。歎息將安歸。百鳥頗見怪。啁啾送嘲譏。色擧八山來。深藏閟其輝。但令竹實在。一啄寧憂飢。</text>
<title>感興。五首。</title>,<text>十載劇馳騁。風塵關路永。歸來臥江湖。頗爲白鷗請。田廬十畝貧。圖書四壁靜。世故如醉夢。松風喚我醒。</text>
<title>感興。五首。 其二</title>,<text>學道拚朝聞。富貴任在天。蓬堵蔾不糝。白髮更肅然。呼貧問何氏。乃祖友憲淵。素風承累葉。從此許忘年。</text>
<title>感興。五首。 其三</title>,<text>天下旣宗周。夷齊遂不回。爰有白馬客。翩翩亦東來。爲有斯道傳。故作暫徘徊。千秋一片心。佯狂誠可哀。</text>
<title>感興。五首。 其四</title>,<text>東方俗醇仁。不居鄒魯下。但恨文章陋。至今愧風雅。史法全欠功。詩格舛更野。爲告後來賢。努力學左馬。</text>
<title>感興。五首。 其五</title>,<text>一千年間氣。東國柳文忠。忠侔諸葛侯。行方司馬公。平生學道心。盡向靜中得。却似羅豫章。不遣旁人識。</text>
<title>偶吟。六首。</title>,<text>敬義相夾持。霎然放不得。只得直上去。故便達天德。</text>
<title>偶吟。六首。 其二</title>,<text>表裏夾持處。東西沒走作。君看此上面。只有箇天德。</text>
<title>偶吟。六首。 其三</title>,<text>學御心在馬。學射心在的。讀書看義理。築基方立屋。</text>
<title>偶吟。六首。 其四</title>,<text>整肅心自一。於敬最切急。儼恪非敬道。致敬從此入。</text>
<title>偶吟。六首。 其五</title>,<text>容貌辭氣間。往往不加工。設令能存得。釋老將無同。</text>
<title>偶吟。六首。 其六</title>,<text>最後朱夫子。說敬畏爲近。此義尤精切。至哉萬古訓。</text>
<title>陶山院靑蔾杖歌</title>,<text>宣尼蚤作逍遙歌泰山。忽失曳杖兮緇履。空傳周家制作尙宛然。繶紃博寸三千年。退陶老人講道汾河上。奎緯呈祥絶學倡。太乙星官扶杖來。聽餘慇懃贈劉向。碨砢多節瘦更淸。堅硬敵鐵携還輕。乃知神物之生爲賢聖。淑氣扶輿鐘元精。我來再拜尋古院。手澤猶存配書硯。湖上秋光擁千岑。當年杖屨經行遍。雲山路迷隔幾重。却憶先生淚霑胸。杖乎杖乎爾其留作吾道之受用。愼勿去學葛陂龍。</text>
<title>余自夏間停飮。是年稻田被水。鸚鵡杯又破。感而有作。</title>,<text>秫田曾捲怒濤歸。鸚鵡還隨抵鵲飛。天意不敎長酩酊。醒來四十二年非。</text>
<title>賀龍洲壽辰</title>,<text>驚姜此夕菊花天。天降先生豈偶然。三日差先紫陽誕。六旬纔後鳳洲年。纖瑕瑩盡方球琢。止水波寒古澗泉。聞說雙眸明似鏡。濡毫細寫素臣篇。</text>
<title>去婦詞</title>,<text>世間多棄婦。棄婦多悔咎。人生辛苦不自知。我更思量行未虧。驅車下山涉江水。欲墜未墜心已死。爲問緣何絶王郞。摘取棗子東家墻。</text>
<title>採蓮曲</title>,<text>采蓮花漾輕。波俯采波中。花仰視雲間。月妾顏如花。易盛衰郞心。似月圓更缺。</text>
<title>古別離</title>,<text>別日約遄返。至今胡不歸。別年渾似夢。憶得尙依俙。相逢苦晩莫相怨。但願征人身更健。</text>
<title>輓全幼長 尙耇</title>,<text>世誼重如山。欲說心轉悄。俱纏孤露恨。風樹愴未了。豈料堅貞姿。遽復中道天。襟期得子多。學問愧余謏。偉有君子風。筆法臨王趙。邇來世情隘。苦被憂患繞。流丸止甌臾。月啖行復皎。窮通命也何。百歲同過鳥。所慰仁有後。騊駼群矯矯。年前往問疾。炎雨竺城曉。惡音俄踵至。我更赴嶺表。歸來歲已換。聞君始卜兆。抱病但遙想。閉門閑騕褭。新隴起若堂。落日松聲小。題輓獨霑襟。風來撼寒篠。</text>
<title>過桐溪鄭先生墓。次金伯剛 千鎰 韻。</title>,<text>十年南海關三木。晩節孤城一片心。莫道先生身困阨。民彝罔墜到如今。</text>
<title>過桐溪鄭先生墓。次金伯剛 千鎰 韻。 其二</title>,<text>先生齎志家山麓。雲木蒼蒼歲月深。三復遺文曾攬涕。經過此地重傷心。</text>
<title>海印寺遇雪</title>,<text>東風三月入伽倻。只恨紅流不見花。却似天公眞會意。萬山琪樹綴晴葩。</text>
<title>憶搜勝滌愁兩臺。寄呈鄭兄。</title>,<text>疇昔金猿洞裏遊。瓊臺雙峙玉虹流。秖今夜夜仙區夢。飛繞千巖桂樹秋。</text>
<title>暮煙</title>,<text>簷日微微下。村煙細細橫。浮空翠雪落。漫地素波生。宿鳥渾迷樹。幽人獨掩扃。居然風捲盡。依舊衆峯靑。</text>
<title>蠶</title>,<text>食綠千枝破。圓黃百果成。天下文明物。都從腹裏生。</text>
<title>寄次安誠甫農亭韻</title>,<text>畇畇原隰望中平。聞說茅亭屬更成。却恨十年身未到。田間不見帶經行。</text>
<title>贈人。二首。</title>,<text>那料夾溪處。翻成隔歲違。淸添周顗瘦。義勝卜商肥。野草閑侵戶。江雲故滿扉。時將黃卷閱。倍苦想淸徽。</text>
<title>贈人。二首。 其二</title>,<text>只爲耽幽僻。非關與世違。松飀花正落。梅雨子初肥。只有書攤案。曾無客喚扉。時來荷谷口。珍重嗣音徽。</text>
<title>結網</title>,<text>春來苦多雨。澤國魚兒長。漁翁博新絲。做網何太忙。森然羅衆目。提來束一綱。橫金綴裔沈。團木縣領翔。人誠殫精巧。微物能周防。借問庖犧時。制度如許詳。吾聞神龍種。時雜鱣鯉旁。寄語愼出入。莫學都相忘。</text>
<title>觀史有感</title>,<text>大義君臣際。寧容外貌爲。召公捐己子。杵臼覓他兒。眞趙猶存處。宗周不滅時。爲言諸受託。道理合如斯。</text>
<title>題西涯樂府後</title>,<text>雅樂章章訓戒垂。前人得失不難知。自家心事終何似。試看朝陽門外碑。</text>
<title>輓李學官 錫成</title>,<text>秋來百感鬢邊新。忍說靑山葬故人。詩社舊遊渾似夢。屋樑殘月更傷神。</text>
<title>水落臺</title>,<text>渡水穿雲路幾回。滿襟淸興浩難裁。風煙正屬重陽節。罇酒相逢水落臺。天末賓鴻看漸沒。峯頭駕鶴豈曾來。因同仙伯溪齋宿。爲說千秋勝會開。</text>
<title>到鳳巖懷寬師。書贈守嚴上人。</title>,<text>秋峯突兀入靑空。古寺蕭蕭落木風。却恨坡翁來苦脫。傷心不見老圓通。</text>
<title>寄閔聖與 點 太僕</title>,<text>十載曾同羿彀遊。別時風雨滿城樓。不知容鬢今何許。少爾七年吾白頭。</text>
<title>寄閔聖與太僕</title>,<text>城南一分袂。何日重相逢。天地容君放。江山著我慵。攻駒來渭水。調鶴向雲松。縱似閑忙別。牙琴自爲鐘。</text>
<title>次閔方伯聖與韻</title>,<text>此地先公帥幕開。更看持節二難來。只應宣化堂前樹。風雨中宵轉送哀。</text>
<title>贈金景謙 啓光</title>,<text>吾祖與承旨。聯翩占榜蓮。及余方四世。得子復同年。鹵莽金根誤。芬芳玉樹姸。唯將敦厚誼。留與子孫傳。</text>
<title>無題</title>,<text>細雨龍涬泊。金風動荻花。地形分禹貢。山勢擁周家。二水波濤壯。千峯氣𪚥多。男兒經濟志。倚棹日西斜。</text>
<title>海山亭</title>,<text>看山意思雲生處。觀海精神日出時。多少海山亭上客。箇中幽趣有誰知。</text>
<title>輓李義城 堂揆 室內</title>,<text>伯鸞吾契友。早識孟光賢。執弁相門日。鼓琴單父年。卿轅當北斗。天地幻南鵑。簫輓題詩罷。秋風爲颯然。</text>
<title>輓鄭參奉仲則 侙</title>,<text>南州稱獨步。文軌騁夷途。史潔追堪逼。郊寒叱欲奴。忽驚藏夜壑。誰復置生蒭。不用招魂些。君今白玉都。</text>
<title>愚伏堂</title>,<text>愚翁遯世地。今日始來尋。獨照空山月。千秋一片心。</text>
<title>拙齋八詠</title>,<text>春蔬滿畦雨浥翠。畦頭日遣蔾杖植。便敎腸胃作菜園。會見他時做百事。</text>
<title>拙齋八詠 其二</title>,<text>園日初長花影畔。曉汲寒泉幾回灌。斟得淺深存經綸。賸作工夫了一段。</text>
<title>拙齋八詠 其三</title>,<text>書齋晴罷秋天暮。月華澄涵虛室素。解敎心地遣纖塵。贏得氷壺貯寒露。</text>
<title>拙齋八詠 其四</title>,<text>雪窓對爐罷畫字。鐵筯時將撥灰死。不信人間粟萬鍾。臥啖數顆山栗子。</text>
<title>拙齋八詠 其五</title>,<text>花中巢許品題裁。珍重文公說得來。居士淸標堪底比。衆生叢裏着寒梅。</text>
<title>拙齋八詠 其六</title>,<text>爽籟蕭蕭迥絶塵。看來月下更精神。獨憐風雪交爭處。一段貞操轉益新。</text>
<title>拙齋八詠 其七</title>,<text>自是奇姿冠百花。百花時節欠榮華。問渠那得遲如許。會向風霜獨做葩。</text>
<title>拙齋八詠 其八</title>,<text>靑山數疊隔煙塵。草屋蕭然陋巷貧。擬把枯桐彈一曲。好風吹作杏壇春。</text>
<title>東坡集中。感金平章事。贈金甥元吉 履祥。</title>,<text>我讀眉山詩。包羅百代文。嗟哉東國士。不得附靑雲。獨愛金平章。執玉入都門。遇勝輒寫歸。風流蘇子云。斯人去已逖。遺躅問無因。忽逢光山客。知是幾世孫。丈夫貴立志。垂名動千春。努力崇明德。汗竹繼芳塵。</text>
<title>福泉僑居</title>,<text>岸上置廬眞鵠卵。溪頭設罩取魚兒。如今活計風流甚。可是平生得意時。</text>
<title>題不換亭</title>,<text>蓬牖常關姓不陶。溪樓新構占東皐。浮空玉立圍千髻。繞砌銀泓浸半篙。釣瀨煙波輕寇鄧。商顏雲物傲蕭曹。若敎仁智沖襟會。不換須知一著高。</text>
<title>輓李正郞 光洽</title>,<text>末路滔滔諛佞風。風流前輩獨吾公。家庭緖論扶儒術。看取淵源學問中。</text>
<title>道原誦孟子七篇不錯一字。叔父嘉歎。仍誦朱氏贈文匡公詩。魯論二十篇。慣誦珠走盤之句。余感而成一絶。</title>,<text>涵虛負笈朱門歲。慣誦魯論珠走盤。汝讀鄒書今復爾。學山他日刮眸看。</text>
<title>輓權都事 以說</title>,<text>嶷嶷名賢後。奇窮命也夫。天心庸玉汝。人爵擢金吾。一子繼宗嗣。兩孫今已孤。人殊持重論。誰許禮家無。</text>
<title>呈李瑞山 晉哲</title>,<text>大業今寥落。高名旅食時。楚山王粲井。巴峽少陵詩。溪溜穿籬響。荊扉傍石危。秋山孤載酒。悵望暮雲遲。</text>
<title>詠雨</title>,<text>晦冥天地晝濛濛。快掃難呼一陣風。誰識萬重雲霧外。碧空依舊日輪紅。</text>
<title>詠晴</title>,<text>上下沈冥杳靄邊。渾疑不復覩靑天。須臾雨霽浮雲捲。依舊靑天白日縣。</text>
<title>老溪寓居</title>,<text>竹林西畔鎖煙霞。草屋蕭然處士家。溪日漸高雲捲盡。靑山斷處見圓沙。</text>
<title>有感</title>,<text>竹溪深處掩雲關。將老幽盟向此間。蓬海三千年更陸。箕州半萬里皆山。是非堪笑都緣妄。富貴誰知未博閑。準擬茹詩因吐酒。心齋學得一瓢顏。</text>
<title>到安東洪鼎卿 柱三 已歸醴泉。吟贈成子許 后卨</title>,<text>永嘉山水卽吾鄕。騎竹嬉遊夢一場。匹馬來尋謝康樂。臨岐不見孟襄陽。含風郊柳晴迎嫩。落日江蘋暖送香。自愧未應成宅相。城東喬木轉荒涼。</text>
<title>遙和景濂亭韻</title>,<text>有月千年色。同風萬里聲。君看方丈外。遂有景濂亭。</text>
<title>幽居卽事</title>,<text>巖畔花飛山日遲。傍溪楊柳綠低垂。此時黃卷凝心對。特地春風爲我吹。</text>
<title>題權君望 東老 雙淸堂韻</title>,<text>新詩滿壁酒盈缸。淸興都緣貯得雙。桂魄流輝來夜榻。蘋香送暖過春江。睛撩山谷生東嶺。睡和淵明到北窓。欲寫箇中眞意味。世間那得筆如杠。</text>
<title>近看退陶集。倦則諷霽峯詩。作旬朔程課。</title>,<text>寂寞溪齋春晝遲。陶翁簡牘霽峯詩。倦來繙閱無餘事。最是平生得意時。</text>
<title>擬古。八首。</title>,<text>落月墮西岑。白日出東溟。眷彼不安居。吾人那得寧。嚴程固有期。寒曉尙孤征。秋深關塞黑。浮雲萬里平。驅車登峻嶺。撫劍俯大瀛。丈夫貴遠遊。促觴抒中情。忽瞻南飛雁。却復淚霑纓。</text>
<title>擬古。八首。 其二</title>,<text>鐵關有大嶺。嶻然曁穹蒼。吾行忽到此。始知天一方。下馬藉秋草。矯首望北荒。卓哉鈴平伯。當時此拓疆。微管吾其左。勳業不可忘。</text>
<title>擬古。八首。 其三</title>,<text>秋來愛江淸。豈爲磯頭釣。搖落不足悲。覽物令我笑。白鷗萬里波。飄然不可召。黃鸝忽林外。寸舌誰爲掉。興酣返棹回。竹西明返照。客從山外來。爲談羲皇妙。垂頭竟無對。客去還長嘯。</text>
<title>擬古。八首。 其四</title>,<text>南國窈窕女。容姿絶代媺。生來性沈靜。家人鮮覩齒。豈無珠翠物。將身不肯被。偶出步園庭。打鶯落梅子。歸來輒悔懊。獨在深閨裏。</text>
<title>擬古。八首。 其五</title>,<text>下士未聞道。歲月空晼晩。汎濫百家術。尋枝迷大本。莫敎念穫畬。祇宜勤穮蓘。一朝喟然歎。千門擴關鍵。乘風適樂國。渺渺孤舟遠。倘能到彼岸。送者自崖返。</text>
<title>擬古。八首。 其六</title>,<text>多病久不庭。萬壑生春姿。開窓日亭午。幽鳥韻花枝。佩醪腰短笛。騎牛恣所之。雨餘汀草怒。光風淡淡吹。靜觀湍急處。獨對雲在時。忽逢擉鼈人。磯頭坐垂絲。借問客從何。但云予宅茲。</text>
<title>擬古。八首。 其七</title>,<text>宋舸覆崖山。膚敏裸燕京。子昂何足道。已復誤澄衡。考論大節完。只有禹先生。麗衰百年戎。紫極穢神明。作書譏君王。奮舌天公驚。乃老不待年。風月滿宣城。床頭一篇易。夢見河南程。乾坤人第一。豈唯東國鳴。千秋式遺墟。却欠片石旌。何人奠椒杯。爲我訪舊塋。</text>
<title>擬古。八首。 其八</title>,<text>幽人午夢還。浩浩俯風湍。靑林折瓊蕤。也知灃有蘭。柔條襲春馥。露葉團宵寒。忽憶同心子。途遠有江山。欲寄無人將。佇立涕自潸。歸來坐空室。獨抱瑤琴彈。</text>
<title>竹坡軒八詠</title>,<text>含風翠穎作漪漣。浪蹙遙空疊雪煙。欲識太平眞有象。隴頭看取麥秋天。</text>
<title>竹坡軒八詠 其二</title>,<text>金風玉露洗銀潢。叫斷天南雁字翔。一陣忽拖秋色落。明沙極浦卽衡陽。</text>
<title>竹坡軒八詠 其三</title>,<text>翠杉深處白雲歸。傍浦漫漫一逕微。此間不容無我句。朗吟還欲逼龍飛。</text>
<title>竹坡軒八詠 其四</title>,<text>落日鼇岑逗片霞。水光山色任橫斜。何人畫作添奇絶。門外搘筇倒暝鴉。</text>
<title>竹坡軒八詠 其五</title>,<text>揚風遠岫火耕春。萌蘖還經烈焰新。莫怪出山爲小草。應將爛額右群賓。</text>
<title>竹坡軒八詠 其六</title>,<text>綠蘋洲畔刺漁舠。一夜秋濤減半篙。釣罷喚催橙薤到。夕陽瀺灂閃銀刀。</text>
<title>竹坡軒八詠 其七</title>,<text>隔岸千章白甲松。幾年風露養髥龍。小軒驚罷幽人夢。十里寒濤午枕舂。</text>
<title>竹坡軒八詠 其八</title>,<text>雙巖嶻嶪立淸秋。楓岸紅霞爛欲流。名嶽未能容易到。請君暫向此中遊。</text>
<title>題李郞中壽翁 爾松 草堂</title>,<text>樸被南行過草堂。高談夜幌覺生涼。雨餘沙阜堆瓊出。天闊江流引帶長。此日開罇看北海。向時持戟學東方。相將便入名山早。那用區區嫁娶妨。</text>
<title>睡起</title>,<text>花從醉後落。山到靜中靑。枕石溪邊臥。松風吹夢醒。</text>
<title>四月十六。夜雨朝晴。</title>,<text>曉闢山窓看。郊頭麥雨酣。炊煙羃村北。晴旭漏江南。</text>
<title>待趙聞遠 鳴漢 不來 時以后山集見借</title>,<text>溪齋獨樹鳥喃喃。極目春岑動遠嵐。頗怪故人期不至。晴窓應爲夢陳三。</text>
<title>四月十七日。夜記所見。</title>,<text>長空如洗湛凝寒。一片玄雲渾似山。月高十丈人不見。夜半淸光露雲端。恰如前年看溟渤。碧海濤頭涌銀闕。金波潑潑盪乾坤。依舊天南昏霧屯。時看笑電逐雷鼓。知是入公山頭雨。</text>
<title>老溪書堂。次退陶先生陶山南洞韻。示諸生。</title>,<text>先人有弊廬。歲月苦易邁。揮涕訪蓽門。擎撑免欹壞。同來三十口。使我愁喧隘。溪旁峙塾堂。棲託淸耳界。煙雲獻狀態。詩儷出珍怪。鳧汀或朋息。犢坡時獨屆。竹醉種幾鞭。松稚活萬介。戶外慙屨滿。蒙亨集衆䯰。經籍卽產業。辨質良討債。名利鮎上竿。學術蛇添畫。懶披萬軸揷。一夢三館曬。操戈發墨守。點石扐蓍卦。越鷄難抱鵠。冀馬盡歷塊。討論消夏晷。直到氷輪掛。功程務實地。莫作名聲賣。我願子諸生。盡受陶山戒。伊我顧不能。擧世見毀責。江西易陷人。看破赤灑灑。閑邪揚旆幟。衛道繥壁砦。衣垢報履穿。先生一何憊。熊魚得兼二。千駟輕一芥。努力勤穮蓘。毋俾艶秋稗。種時地又同。爲屨不作蕢。</text>
<title>輓柳庭堅 㮨</title>,<text>人傷大方逝。天奪起夫年。吾道誠孤矣。斯人又溘然。埋龍氛斗宿。如障止奔川。嗇壽雖因毀。風流永久傳。</text>
<title>公山歌壽徐參奉時立 幷序</title>,<text>公山齾齾水泱泱。淑氣扶輿產奇祥。孕出四佳不獨嘗。絶德殊行世聯芳。孝子有母孝婦康。雉飛墮田遣姑嘗。欲雀得雀事堪方。南金燦燦發閟藏。亦緣孚誠感穹蒼。太守鳧舃倒趨蹌。學士題詩剩掛墻。豈惟家範化邦鄕。聖代求忠錫寵光。仲擧先生擅南昌。公生東國蔚相望。公山蒼蒼水洋洋。孝子眉壽德彌長。野蔌溪毛山酒香。松風一壑獻笙篁。兒孫孝悌喫家常。歲歲擊鮮登茲堂。歌我公山壽公觴。</text>
<title>日出入行</title>,<text>我家碧海東復東。每觀旭日紅。倒射扶桑樹。厥大十倍當天中。從此西行頗疾急。聞說道里計萬應九十。我喜觀日出。不忍觀日入。日入何獨愁。使我白盡頭。我願長繩繫日御。永無傾昃置在樞軸相當處。天下常晝萬國明。久安長治歌太平。且令浮雲不得掩。常照吾之精誠。吾將酌東海爲酒。請祝白日千齡又萬齡。一醉閑愁萬斛了。愁到無時吾不老。</text>
<title>放蒼蠅行 家人設計撲滅。吾令掃而放之。有感。</title>,<text>吾廬窄阨劇湫卑。炎溽若被蒼蠅欺。縱令驅去輒復還。適從何來旋集茲。乍循顏鬢巧點綴。俄萃壺簞學饕餮。使我當寢睡不著。使我臨餐不得喫。家僮憂我損神機。擬殲醜類出一奇。割取片韋棲木末。制樣差殊王謝物。先投糗餌俾屯聚。一揮撲滅無脫佚。縱橫狼藉衆屍僵。觀者指笑誰嗟傷。我噫謂僮勿復爾。打盡不是仁人事。何如遠放寂寞濱。無使營營到樊榛。</text>
<title>寄丹城倅鄭鳳輝</title>,<text>瑤琴彈罷縣齋春。方丈騎行野鹿馴。君去試尋靑鶴洞。隱淪知有姓韓人。</text>
<title>壬寅七月晦晴</title>,<text>積雨中宵歇。晨興課兩廝。安排堂北砌。補葺塹東籬。嫩竹開林出。幽花傍石欹。前溪秋水滿。料理釣魚絲。</text>
<title>八月四日。大雨。四首。</title>,<text>雨應蕤賓律。浸淫八月凶。共愁天欲漏。更訝地成濃。波轉紅芒稻。山摧白甲松。鳴泉衝沼過。折盡翠芙蓉。</text>
<title>八月四日。大雨。四首。 其二</title>,<text>伏枕靑山暗。橫秋雨脚高。池開金鯽遯。雲重玉蟾韜。怕濕愁侵骨。憂時凜豎毛。木綿花落盡。誰復念綈袍。</text>
<title>八月四日。大雨。四首。 其三</title>,<text>野稼秋濤捲。孤村暮靄生。斗杓纔揷酉。囊匱正呼庚。隔浦黃牛語。歸林白鳥明。向來漂刈麥。今復誤西成。</text>
<title>八月四日。大雨。四首。 其四</title>,<text>淹臥漳濱客。秋霖灑病顏。波添龍首岸。雲潑鹿音山。津舸侵溪纜。巖扉傍竹關。向來憂國鬢。不是惱詩斑。</text>
<title>故里</title>,<text>送老結茅屋。還應山水鄕。淸潭風百頃。白甲露千章。竹榻迎朝爽。蘭舟弄晩涼。最憐千丈石。西麓枕滄浪。</text>
<title>津頭行</title>,<text>津頭夜半郵吏呼。喧喧馹騎迎使符。軍門令嚴競宵濟。急流搖搖蕩帆孤。可憐淹沒舟忽覆。秋漲夜浪相撞觸。龍孫豈不解浮水。月脅纏韁葬魚腹。篙工慣捷似吳兒。非關有力藏舟隨。里胥驚呼人竭作。把火照見空嗟咨。今年處處多覆溺。此事目擊尤傷惻。世間何限冥行人。愼勿乘槎夜問津。</text>
<title>與諸友訪道南 時講堂重修</title>,<text>重修白鹿試來尋。輪奐驚瞻聳嶽林。藏壁詩書遭煨燼。滿堂賢雋集紳衿。一般意思濂溪翠。千古淵源洛水深。前輩風流今寂寞。到來傷歎政難禁。</text>
<title>讀圃隱傳有感</title>,<text>老圃精忠賦獨賢。那因勞倦怨蒼天。島山淮海幾千里。宗祏生靈五百年。鵠嶺夜雲虛殿閣。鴨江秋雨送樓船。秖今善竹橋頭路。芳草斜陽哭杜鵑。</text>
<title>淸涼山。二首。</title>,<text>雙峽中開瀉碧流。千峯似玉立當秋。若敎茲嶽移中夏。雁蕩天台讓一頭。</text>
<title>淸涼山。二首。 其二</title>,<text>朝來折屐入山深。上上峯頭俯萬尋。一步前頭更有地。莫敎寒日下西岑。</text>
<title>次張大成林隱窩韻</title>,<text>苦憶張平子。歸田林隱村。風塵京國迥。喬木故家存。吟罷玉無脛。蹊成花不言。滄洲付吾道。也自戀君恩。</text>
<title>除夕</title>,<text>寒齋寥落對陳編。永夜孤燈照雪縣。自愧向來拋舊學。白頭空復受新年。</text>
<title>可庵八景</title>,<text>煙霞鎖萬重。庵在秋峯頂。曉來聽寒鐘。令人發深省。</text>
<title>可庵八景 其二</title>,<text>卓峯高幾仞。影落碧溪西。晩景眞堪畫。孤霞與鶩齊。</text>
<title>可庵八景 其三</title>,<text>馬山雨初歇。一抹白煙橫。林畔搘筇立。悠然不世情。</text>
<title>可庵八景 其四</title>,<text>竟夕對箕岑。爲愛秋雲白。出時固無心。歸時亦無跡。</text>
<title>可庵八景 其五</title>,<text>四尺衣冠藏。千秋模楷盛。隴底萬株松。一一人堪敬。</text>
<title>可庵八景 其六</title>,<text>靄靄看秋嶂。霏霏動遠嵐。不緣詩上見。應向畫中探。</text>
<title>可庵八景 其七</title>,<text>想見跟岑矗。偏宜雪後天。他年剡溪月。重棹子猷船。</text>
<title>可庵八景 其八</title>,<text>賸喜光風來。旋看霽月上。疇解善形容。有道者氣象。</text>
<title>贈子許</title>,<text>故人來叩雀羅門。雙鬢蕭然酒一罇。回棹晩來何處泊。滿山紅葉隔江村。</text>
<title>秋日登余樂臺</title>,<text>危臺高萬仞。登眺散幽愁。野迥吳秔晩。湖平蜀錦秋。風塵雙白鬢。天地一孤舟。磊落平生意。於焉未覺休。</text>
<title>敬次王考贈琴師韻</title>,<text>王考詩篇擲地聲。珍藏傳世荷深情。琴徽已斷看遺墨。泣硯兒孫感且驚。</text>
<title>敬次王考贈琴師韻 元韻</title>,<text>我愛渠琴太古聲。峨洋奏處幾多情。若令此手生虞夏。鐵撥鵾絃舜殿驚。</text>
<title>江上卽事</title>,<text>官罷歸來一葉輕。東江秋色十分淸。白鷗故傍磯頭立。似向滄波讀舊盟。</text>
<title>虎丘堂哀詞。二首。</title>,<text>鐘峯門下早參禪。共泛滄溟無底船。千劫往來彈指頃。一輪明月碧空縣。</text>
<title>虎丘堂哀詞。二首。 其二</title>,<text>去留隨處萬緣空。古寺蕭蕭落木風。却到廬山一惆悵。坡翁終不見圓通。</text>
<title>輓李湖憂 煥○癸卯</title>,<text>谷口躬耕不爲名。百年棲遯保幽貞。學傳河內先生日。人指天南處士星。妙曲固難諧雪白。病翁相對只山靑。邇來先執淪亡盡。可耐題詞涕逬零。</text>
<title>輓龍洲趙先生。三首。</title>,<text>人生孰不死。公死定如歸。巨壑蟠龍逝。孤墳大鳥飛。豈唯知典體。遂復洞先幾。此道無終否。千秋一是非。</text>
<title>輓龍洲趙先生。三首。 其二</title>,<text>驂龍朝帝所。昔在白雲卿。鳳鳥服三駕。錦文爲七襄。時來降析木。天遣略扶桑。忽復騎箕尾。空令我涕滂。</text>
<title>輓龍洲趙先生。三首。 其三</title>,<text>龍門杳何許。入眼白雲愁。風雨方僝僽。川塗更阻脩。夢醒儀形在。驚呼歲月道。唯應千古事。江漢自東流。</text>
<title>謝權仲說來訪</title>,<text>一年離闊得相從。萬卷明窓趣味醲。冷淡周生過閔子。風流郭泰訪茅容。霏談吐處風生榻。好句圓時雪壓松。數夕團欒歡未洽。近喦春服約重逢。</text>
<title>呈張大成</title>,<text>黃岡從古竄鴻才。嶺外文星送幾回。誰識溪山雲霧裏。更敎南極老人來。</text>
<title>義牛圖歌 乙巳</title>,<text>金烏淑氣鬱盤紆。挺出忠賢幾丈夫。亭毒之餘或鍾物。如今復見義牛圖。牛兮牝牛耕深谷。虎來騰人牛奮搏。攫噬抵觸勢相當。林壑風雲慘回薄。須臾虎倒決雄雌。日暮人牽觳觫歸。主人病斃牛憤叫。不莝而死如有知。有知詎亶馬識主。此事聞來絶前古。男兒臨死重捐軀。幾多賊虜遺君父。李君好古感慨多。手携茲圖求我歌。木齋臥疾才更薄。牛兮牛兮柰圖何。</text>
<title>題權通禮南川公虎口日錄後 幷序</title>,<text>身輕白刃學當熊。忽墮蒼崖萬仞崇。玉碎花飛容易事。誰知捍衛所天功。</text>
<title>題權通禮南川公虎口日錄後 幷序 其二</title>,<text>憑虛一夕動風雷。鐵鎖重關也自開。誰識天翁感精禱。終敎夜半負爺來。</text>
<title>輓趙汝相 丁未</title>,<text>花川趙先生。遯居花川澳。先子昔負笈。兩家義自篤。先生捐館舍。溪墅付家督。余亦失所怙。相對悲風木。中間各契闊。音聞苦難續。前歲返舊棲。淸江繞茅屋。是時難弟公。休官自海曲。素髮映棣華。雖貧樂亦足。兒孫列眼前。謝庭森蘭玉。人言天可必。舊德先生食。我在隔岸東。扁舟可月夕。把酒對披豁。謂言不厭數。聚散若無常。令季旋赴北。公復遽至此。百歲如風燭。關山萬里外。嘶酸秋雁獨。追思十年事。我懷焉終極。死者誰不窾。公今返眞宅。首丘遠莫致。商嶺亦可卽。傷心穎湖水。寒藻漾澄淥。湖邊送輀車。佇立呑聲哭。</text>
<title>輓鄭判書 世規</title>,<text>奕葉三槐德業萌。公將懿敏比初程。南城風雨攖鋒刃。北闕星辰識履聲。簡冊完名馨晩節。陶型善類屬時淸。退閒忽報騎箕尾。朝野咸悲失老成。</text>
<title>輓鄭判書 世規 其二</title>,<text>高名千載斗南縣。人物堪論盛宋年。大義勤王張叔夜。弘量鎭俗范忠宣。杜門晩歲經過少。倒屣酸儒眷愛偏。南紀幾年歸楫阻。白頭愁絶八哀篇。</text>
<title>輓金鶴沙 應祖○丁未</title>,<text>旅老門庭立雪年。橫渠誨勖禮居先。飭躬莊恪功全積。晩節優閑學益專。躐秩腰金宸眷特。摛翰拱璧士林傳。忽驚夢協康成讖。朝野同悲殄瘁篇。</text>
<title>輓金鶴沙 應祖○丁未 其二</title>,<text>山林廊廟摠相宜。自是蕭然瘦鶴姿。千古遺篇看自得。一生淸操畏人知。晩從水石陪罇賞。曾向銀臺載筆隨。更擬沙莊親緖論。山頹此日不勝悲。</text>
<title>次柳子愚 世哲 江亭韻</title>,<text>江樓依广築。崖棧入雲橫。先正留題地。宗孫肯構情。月中秋壁迥。松外暮洲明。欲向滄浪濯。黃塵不上纓。</text>
<title>輓鄭鳳輝 丁未八月</title>,<text>哭君逾月淚痕乾。萬事茫茫秪付天。暮雨孤山秋草路。可堪丹旐過門前。</text>
<title>田家卽事 戊申</title>,<text>櫟皮覆屋鎭雲根。松揷疏籬棘擁門。數畝石田耕未了。他年活計付兒孫。</text>
<title>田家卽事 戊申 其二</title>,<text>社酒村燈樂歲豐。呼嗚擊缶凍梨紅。名垂萬古知安用。腐朽還甘草木同。</text>
<title>田家卽事 戊申 其三</title>,<text>函牛泣豆味堪餐。兩手翻翻揉作團。鋪席曬乾黃鶴卵。瀉盆和漬水晶寒。</text>
<title>龍爺葬日感懷有作 己酉</title>,<text>怪來風日慘晶寒。知是高賢掩素棺。老淚賸霑淸洛水。生芻遙隔白雲山。圖書滿壁空千卷。衣鉢傳家只一簞。記取啼烏深巷裏。他年相對若爲顏。</text>
<title>辛亥正月五日。曉起有感。</title>,<text>凍瓦初融雪。山禽乍喚眠。觀書趁曉旭。開戶覺春天。寥闊東山望。悲涼北海年。向來經濟志。白髮任蕭然。</text>
<title>簡聞喜倅金賓如 𨏃。求崖蜜，松花。辛亥。</title>,<text>蜂屯石底曾需蜜。鶴踏枝邊幾采花。二物未應供賑濟。可能分贈野人家。</text>
<title>顏子 辛亥</title>,<text>問到四非上。仁存三月中。喟然初發歎。卓爾見成功。巷裏泉涵碧。壇邊杏綻紅。瑤琴輟遺響。天地幾春風。</text>
<title>雨中梅未開竹盡枯 辛亥</title>,<text>萬松濤裏雨聲寒。臥病江村詩興闌。鶴瘦獨憐梅寂寞。鳳衰誰問竹平安。一杯酒盡重難覓。千卷書閑舊讀殘。莫遣老婆呼內翰。少年榮宦夢邯鄲。</text>
<title>謝李參奉仲季 翼文，翼升 來訪</title>,<text>二難迂駕荷相尋。夙歲風流特地欽。劍外文章驚軾轍。關中經禮見防臨。離罇落日雲堪遠。匹馬千山雪正深。珍重春來蕭寺約。知君一諾比雙金。</text>
<title>輓李參奉翼文</title>,<text>箕範遺疇演奧辭。成書未就汗靑期。也知夕可悠然意。不耐雙親鶴髮垂。</text>
<title>輓李參奉翼文 其二</title>,<text>曾向興丘訪隱淪。白雲流水失斯人。一書追到還成訣。却起深情喚卜隣。</text>
<title>壬子九月。眞寶道中作。</title>,<text>驚鵲棲難定。羸驂路更賖。昔年行遍國。今日宿誰家。紅樹馬前少。靑山鳥外多。夢中溪一曲。森列玉嵯峨</text>
<title>次山人應寬軸上老先生韻 癸丑</title>,<text>聞說陶翁年少日。最憐山寺碧窓燈。只今遺墨珍藏處。飛鳳岑頭第一層。</text>
<title>輓柳拙齋 元之○甲寅</title>,<text>聚訟紛紛壞禮庸。遺經頭面舞文中。何人解撰尊堯集。只有當年一了翁。</text>
<title>輓柳拙齋 元之○甲寅 其二</title>,<text>鐵漢英聲奕葉傳。屛山世德幾名賢。法家東表稱河柳。人物堪論盛宋年。</text>
<title>輓柳拙齋 元之○甲寅 其三</title>,<text>拙翁八十尙精神。憂我沈緜枉誨頻。病未及蘇聞奄忽。淚河東注問蒼旻。</text>
<title>詠曉</title>,<text>皓色先從牖孔回。室中半暗未全開。俄然物色都呈露。知是陽烏海底來。</text>
<title>與黃遠甫，柳子強 千之，鄭鳳輝，李善鳴 英甲，全明老諸人。約會于愚伏堂。余病未赴。黃丈寄詩。謹次。</title>,<text>珍重穀城子。來尋谷口期。誰言嬰末疾。偶爾失同歸。林壑撩幽夢。淸篇動遠思。秋深撑小艇。重上玉潭磯。</text>
<title>讀四書集註法。示金景謙，崔汝安 基重。十一絶。</title>,<text>分門語孟學庸同。三十六篇血脈通。理會章章相發處。許君親見紫陽翁。</text>
<title>讀四書集註法。示金景謙，崔汝安 基重。十一絶。 其二</title>,<text>中州曉得發蒙初。此法相傳口授餘。堪愧東韓孤陋甚。窮經白首歎紛如。</text>
<title>讀四書集註法。示金景謙，崔汝安 基重。十一絶。 其三</title>,<text>逐句釋了通釋處。起頭端有法門三。或言或蓋餘直說。蒙學何人爲指南。</text>
<title>讀四書集註法。示金景謙，崔汝安 基重。十一絶。 其四</title>,<text>略掇經文撥轉開。之而承接稱量回。讀時若得依斯法。一字何曾錯誦來。</text>
<title>讀四書集註法。示金景謙，崔汝安 基重。十一絶。 其五</title>,<text>魯論散帙尤難讀。仁智從來見得殊。却得晦庵來整頓。添他貫索走盤珠。</text>
<title>讀四書集註法。示金景謙，崔汝安 基重。十一絶。 其六</title>,<text>鄒聖書中揭大旨。敎人程式做文章。世儒聞此生嗔怪。說與癡人夢一場。</text>
<title>讀四書集註法。示金景謙，崔汝安 基重。十一絶。 其七</title>,<text>誰將俚語贅經旨。大義微言日就蕪。一句分作兩句讀。令人却恨薛弘儒。</text>
<title>讀四書集註法。示金景謙，崔汝安 基重。十一絶。 其八</title>,<text>乘除緩急字多少。詳略渾融句短長。理會透時堪手舞。枝枝相對葉相當。</text>
<title>讀四書集註法。示金景謙，崔汝安 基重。十一絶。 其九</title>,<text>天下文章似禹河。何人疏決放龍蛇。晦庵註脚因窺豹。謂得茅生八大家。</text>
<title>讀四書集註法。示金景謙，崔汝安 基重。十一絶。 其十</title>,<text>一字兩義動輒釋。不嫌重釋道爲言。大雅文王三引處。遞減三字句法存。</text>
<title>讀四書集註法。示金景謙，崔汝安 基重。十一絶。 其十一</title>,<text>第二之章似頷聯。故云天命所當然。勸君曉得這門路。推類旁通卽貫穿。</text>
<title>奉贈張大成</title>,<text>年來少睡若多事。病眼纔交就寢時。夢裏只因羊作念。覺來還與鶴相期。化爲莊子應知幻。不見周公甚矣衰。據几浪吟詩欲就。四更山月映簷枝。</text>
<title>輓金天休 學培</title>,<text>羲文奧義闢門途。卓識玄談伏老儒。白首抱經無訂處。可堪斯道日榛蕪。</text>
<title>輓金天休 學培 其二</title>,<text>茅齋昔日獨留君。夜榻披襟細討文。回首江頭相別處。至今猶有不飛雲。</text>
<title>寓居卽事</title>,<text>晩風吹捲讀殘書。日滿西窓午夢餘。曬麥庭前鋪網席。自揮圓箑嚇鷄雛。</text>
<title>舟中卽事</title>,<text>一罇一硯一竿竹。獨泛滄波一葉船。醉裏題詩絶壁下。醒來垂釣蘆花邊。</text>
<title>謝朴汝弼 廷薛 來訪寓所 幷序</title>,<text>故人來訪意綢繆。寂寞荒村草樹幽。往歲遠遊俱萬里。衰年闊別又三秋。還家我戒顚茶陸。踰嶺君師止酒劉。共喜田園多暇日。溪山還往亦風流。</text>
<title>周易本義</title>,<text>車指南天鑑燭幽。都將本義闡羲周。只愁東表無人會。說與空山石點頭。</text>
<title>經書句讀俚諺多破碎有感</title>,<text>紛紛口沫謾生珠。闇室茫然譬燭無。壞了聖經全句法。令人却恨薛弘儒。</text>
<title>德行四子贊</title>,<text>難疑函丈付諸賢。獨抱瑤琴一喟然。陋巷歸來春日晩。勿旗飄拂杏花天。</text>
<title>德行四子贊 其二</title>,<text>天地由來動孝誠。先須本立道從生。季孫莫作相留意。汶水秋波徹底淸。</text>
<title>德行四子贊 其三</title>,<text>斯人斯疾豈關身。篤行他年感鬼神。七十孔門成德士。伯牛自是第三人。</text>
<title>德行四子贊 其四</title>,<text>優於德量短於才。地位一頭讓與回。好把重門嚴擊柝。莫敎暴客入城來。</text>
<title>感興</title>,<text>乾坤本太極。玄聖闡精微。晦同周天暮。明從宋日輝。方塘涵本體。庭草驗天機。寥闊千秋意。三嘆誰與歸。</text>
<title>輓權竹所 鼈</title>,<text>幽蘭在空谷。世寡識此翁。標格整而溫。綽有先公風。先公有文章。趾美睡軒公。撰成韻玉書。璀璨照吾東。公復繼其業。彙輯頗精工。事類陰子春。竹所名又同。前年寓金塘。屢拜華堂崇。八十尙精神。凍梨欲暈紅。字猶蠅頭寫。罇已蛆浮空。談說東方事。實穿野乘中。那知乘化日。我家已轉蓬。雪天孤緜漬。東望恨結衷。長德命雖嗇。責報天應豐。君看森玉樹。餘慶定無窮。</text>
<title>感懷三十一絶</title>,<text>元會天將半。乾坤日出東。本虛涵妙用。太極有無中。</text>
<title>感懷三十一絶 其二</title>,<text>地方華夏小。天遣太師東。殷井舊疆在。禹疇遺化中。</text>
<title>感懷三十一絶 其三</title>,<text>散步荷堤北。微吟柳岸東。詩生花綻後。酒盡鳥聲中。</text>
<title>感懷三十一絶 其四</title>,<text>紅藥松壇上。丹楓竹隴東。梅園傍荷砌。筮塾在其中。</text>
<title>感懷三十一絶 其五</title>,<text>貝籙西天外。丹書碧海東。誰知兩家術。旋轉氣機中。</text>
<title>感懷三十一絶 其六</title>,<text>書窓花影亞。睡榻梧陰東。康節微吟外。周公短夢中。</text>
<title>感懷三十一絶 其七</title>,<text>箕子何來此。宣尼又欲東。道冠百王上。明夷五位中。</text>
<title>感懷三十一絶 其八</title>,<text>麟踣魯郊外。鳳衰周室東。春秋數千義。炳烺日星中。</text>
<title>感懷三十一絶 其九</title>,<text>卓哉禹祭酒。講究易初東。欲解羲文妙。潛心本義中。</text>
<title>感懷三十一絶 其十</title>,<text>續纂紫陽後。輯成滙澤東。曾經梳洗出。猶入無文中。</text>
<title>感懷三十一絶 其十一</title>,<text>若爲了史法。汗竹滿天東。突過浮夸左。波瀾腐史中。</text>
<title>感懷三十一絶 其十二</title>,<text>松都五百載。茀祿欠全隆。只爲貽垂意。根源竺敎中。</text>
<title>感懷三十一絶 其十三</title>,<text>梁衍慈悲行。齊襄鳥獸風。諸孫不滿百。滄海一帆中。</text>
<title>感懷三十一絶 其十四</title>,<text>諸侯無二嫡。仲子別成宮。天王歸惠賵。有文在手中。</text>
<title>感懷三十一絶 其十五</title>,<text>琴絃韻花柳。旗脚拂春風。問到四非上。心存三月中。</text>
<title>感懷三十一絶 其十六</title>,<text>魏晉崇玄理。梁唐振祖風。連珠魯野上。合璧宋天中。</text>
<title>感懷三十一絶 其十七</title>,<text>唐天閟瑞旭。宋日來光風。査滓渾消盡。胸襟灑落中。</text>
<title>感懷三十一絶 其十八</title>,<text>程氏階梯密。堯夫樓閣空。春風來座上。秋月到天中。</text>
<title>感懷三十一絶 其十九</title>,<text>世人渾指月。伯子獨吟風。童冠舞雩上。簞瓢陋巷中。</text>
<title>感懷三十一絶 其二十</title>,<text>江西務簡易。南嶽襲空風。紫陽宗博約。至正又大中。</text>
<title>感懷三十一絶 其二十一</title>,<text>自是無邊際。那能有始終。傍觀影像外。只在揣摩中。</text>
<title>感懷三十一絶 其二十二</title>,<text>一自玄聖沒。千秋紫陽風。功應不禹下。化已覃域中。</text>
<title>感懷三十一絶 其二十三</title>,<text>尊性循天理。博約致眞功。篁墩不曉事。顚倒晩初中。</text>
<title>感懷三十一絶 其二十四</title>,<text>天降退陶翁。遺文照海東。丈人疑大隱。洛水似閩中。</text>
<title>感懷三十一絶 其二十五</title>,<text>經緯渾旋左。峙流却向東。坐成變化妙。拶出似磨中。</text>
<title>感懷三十一絶 其二十六</title>,<text>陶翁生不數。厓鶴嗣高風。學力兼天質。試求三代中。</text>
<title>感懷三十一絶 其二十七</title>,<text>萬理敎透徹。一源本澄空。方知司馬子。念念枉求中。</text>
<title>感懷三十一絶 其二十八</title>,<text>活絡經文脈。曾隨益牧東。如何四書法。墜失百年中。</text>
<title>感懷三十一絶 其二十九</title>,<text>雷闢萬千戶。春生卅六宮。儂今終日語。那得離圖中。</text>
<title>感懷三十一絶 其三十</title>,<text>坦坦平平地。銖銖寸寸功。莫要奇特想。只在此山中。</text>
<title>感懷三十一絶 其三十一</title>,<text>排比廳堂室。均停南北東。無形何可執。精一自能中。</text>
<title>晨興</title>,<text>艱苦田家幾備嘗。晨興檢樂偏長。東林放犢催須早。南畝耕奴問亦當。旭射園松團翠色。風搖榻竹韻微涼。舊書萬卷今休讀。慙愧當年用意忙。</text>
<title>上元詠月</title>,<text>淸宵蟾彩十分姸。賸作新年第一圓。和氣融光添冷暈。却憐春月勝秋天。</text>
<title>與金寧海長卿 廈梴 約會興丘。後寧海寄詩。仍和。</title>,<text>秋風匹馬訪丹丘。鳧舃何來此共留。絶壁千層環作障。平沙十里曲成洲。潭心有穴知魚美。郭外無田爲鶴謀。東望滄溟論咫尺。好將身世付盟鷗。</text>
<title>秋日遣懷</title>,<text>生涯到老轉酸辛。景物逢秋感慨新。日落鳥還知有意。天寒龍蟄會存身。荷涵霽月濂溪賞。瓢挹淸泉陋巷貧。二子胸襟眞灑落。晩生天地我何人。</text>
<title>眼暗</title>,<text>天君詔眼七臣靈。汝獨先衰職曠明。眼答緣看萬卷破。願君省事十分淸。</text>
<title>訓子篇</title>,<text>麤糲縕袍絶汰奢。只循勤謹莫虛誇。聲譽偏減要名士。災患多生好利家。芍藥繁華難結實。松篁節操肯成花。丁寧更向雲孫道。忮害爲心去道賖。</text>
<title>贈宗姪復余 克己</title>,<text>人情悲逝水。佳節屬東風。一醉渾三日。同宗只兩翁。桃心春尙暗。杏蕊雨全紅。丘壟髥龍活。相從樂意融。</text>
<title>偶題</title>,<text>童習群經白盡頭。忽敎擺脫儘優游。浩然鄒聖初難說。卓爾顏生歎末由。亨利貞元元會運。秋冬春夏夏商周。若論行解相資處。此理應從實地求。</text>
<title>有感</title>,<text>靜觀今古興油然。頗覺幽居樂自全。除是悲歡三萬日。渾如閱歷四千年。白鷗秋水依巖釣。黃鳥春風枕卷眠。自愧晩來方學道。井中窺破一圓天。</text>
<title>七月晦夜雨 己亥</title>,<text>跨朔淫霖苦不休。沈吟一夜白渾頭。村炊寂寞明朝事。野稼漂淪嗣歲憂。歲月悠悠如轉燭。星辰杳杳欲登樓。衣衾濕盡關山曉。却記黃猪七月秋。</text>
<title>讀朱子節要有感</title>,<text>日把朱書課作程。空山晝永愜幽情。炎蒸已向吟邊失。爽籟還從靜裏生。經卷玩時疑亦豁。蒲團坐處興彌淸。晦翁趣味今方會。休怕年來病眼盲。</text>
<title>感事</title>,<text>乾坤一馬喩。身世老蠶眠。蕩蕩看餘地。悠悠莫問天。小心追舊學。疏鬢入新年。陋巷生春意。傷時忽悵然。</text>
<title>觀相民讀論語</title>,<text>異端荒幻談天外。多少迷人溺不回。那似自家門內事。穩承諄誨父兄來。</text>
<title>卽事</title>,<text>病餘春色滿江湖。好雨仍霑土脈蘇。草怒生時思茂叔。雷驚起處歎堯夫。道機浩浩乾坤闊。功業悠悠日月徂。贏得癡聾翁意味。一家天地亦唐虞。</text>
<title>偶題</title>,<text>棲息田園荷聖明。耕雲釣月送殘生。莫言野老渾無事。醉裏濡毫頌太平。</text>
<title>輓兪汝柄。二首。</title>,<text>如舊蓋傾初。相逢晩更疏。夢中千里面。病後數行書。珍重披襟約。經過解紱餘。忽看行素紼。腸痛故人車。</text>
<title>輓兪汝柄。二首。 其二</title>,<text>未試匡時略。猶懷濟物心。事常出名上。仁自入人深。杜召謠騰昔。陳荀節罕今。他年循吏傳。悃愊最評林。</text>
<title>偶題</title>,<text>六藝崇深鑽仰彌。須敎誦玩十年遲。也應咬嚼生滋味。九鼎寧容一嘬知。</text>
<title>偶題 其二</title>,<text>高尋聖域易成蹉。峻步翩翩不歷階。閒處從容渾自在。用時急滾費安排。</text>
<title>和安泰和三江韻 道徵</title>,<text>意中蒼壁立。愁外夕陽頹。未覺君旋去。翻成我獨來。</text>
<title>自警</title>,<text>緊著精神大著力。還須放下更優游。也知地步無窮盡。莫把行程認到頭。</text>
<title>過端川</title>,<text>先祖成仁地。昏朝戮諫年。雲仍千載後。風雨海東天。</text>
<title>初春</title>,<text>半世悲歡一夢中。覺來天地又春風。庭心屋角暾初暖。水北山南雪半融。老婢排床拈水藻。小娃撑鼎煮溪茸。藿食生涯如此足。他年莫羨膳魚豐。</text>
<title>初春 其二</title>,<text>凍𠘥詩腸酒一中。興酣跨馬遡江風。同庚友値東坡軾。過二年俱北海融。莫歎官廚羞杞菊。試看甿庶擷蔬茸。可憐餓死吾民盡。麥熟何人樂歲豐。</text>
<title>偶題</title>,<text>多病閑猶甚。南窓臥起遲。忘懷時把酒。觸境偶生詩。山翠侵床潤。江風拂袖吹。箇中眞趣味。休報俗人知。</text>
<title>晩晴</title>,<text>霽色初凝碧樹煙。詩情欲作已森然。江山雨洗秋光出。天地雲開夕照鮮。興廢無端方信命。行藏有是敢希賢。一瓢陋巷聊成趣。擬抱遺經送暮年。</text>
<title>贈李善鳴</title>,<text>老我年來屬病慵。知君靜裏更加功。眼底有書都貫徹。筆端無物不形容。秋風又到孤山下。斜日相尋穎水東。密邇過從成趣味。歲寒心事共貞松。</text>
<title>村中絶火。見炊煙有感。</title>,<text>閑中趣味少人知。景物無端供四時。靖節豈曾耽飮酒。堯夫非是愛吟詩。夢中爽氣松含籟。雨後春光柳嚲絲。禿筆強拈緣底事。晴煙一抹弄晨炊。</text>
<title>贈金士一 時金爲龍宮倅。作詩請糶。</title>,<text>天旱露山骨。人窮食木皮。蒼髥一朝厄。白首幾旬飢。殘杵聞香桂。崇孟認紫芝。憑將賢宰報。和米始堪炊。</text>
<title>遣興</title>,<text>夜後涼生枕。春波碧漲池。藻魚行檻樹。林鵲語簷枝。物外煙霞古。罇邊日月遲。晩來情更適。誰恨鬢成絲。</text>
<title>三江書院。次權皆玉 瑎 韻。</title>,<text>筆力眞堪撞巨鐘。大篇揮出卽舂容。瑰林寶藻翔儀鳳。璧海驪珠攫睡龍。擬討淹中書萬卷。相逢嶠外雪千峯。明朝別恨那堪說。一片襟期歲晏松。</text>
<title>成德四子贊</title>,<text>一貫微言理渾圓。除非眞積孰先傳。也知參也終非魯。速肖三千最少年。</text>
<title>成德四子贊 其二</title>,<text>鳴琴單父囿春臺。成德須知更達材。魯國若無君子澤。焉能養出這人來。</text>
<title>成德四子贊 其三</title>,<text>三年泣血致悲憂。避難何嘗徑竇由。歷選聖門求孝子。愚柴並數閔曾流。</text>
<title>成德四子贊 其四</title>,<text>明農禹稷帝中州。尼父何曾語奡舟。我取白圭詩三復。緬懷風範照千秋。</text>
<title>霖雨</title>,<text>半夜濤雷殷枕床。曉窓嵐霧濺衣涼。閉門七日愁霖雨。裹飯何人問子桑。</text>
<title>謹次權判閣題盈德客館詩韻 幷序</title>,<text>當年軾轍摠能詩。禍聯還須明允知。朗詠遺篇過舊宅。滿山雲物正哀思。</text>
<title>謝李醴泉 光鎭，金豐基 啓光 並㘘來訪。</title>,<text>盡日溪聲繞屋喧。碧沙疏柳映柴門。隴頭乍輟扶犁手。谷口驚看駕鹿轓。雷老因求豐獄劍。山公非爲習池罇。酒醒明日成追憶。一笑還將夢裏論。</text>
<title>古井田歌送大同丞南載元 垕 爲別</title>,<text>大同江水流源源。殷師井地今尙存。九疇縱橫法神物。七十隴畝猶森列。森列田廬認八家。井井方方無側斜。周天雨露不敢霑。秦法欲壞無奈何。粤從秦法破阡陌。三代禮器隨散失。誰知東表有古田。我欲觀殷端可述。魯叟乘桴欲居夷。此心炯炯應在茲。若使橫渠得寓目。何必買田勤區畫。紫陽包羅古經界。藉徹箋疏如合契。父老傳說三千歲。歷歷分明前日事。東韓史家乏三長。騖誕張虛遺大綱。韓公好古加尺量。撰定文史何煒煌。韓子之文足吾徵。東峯之詩亦可憑。我續春秋摭本實。濡毫欲寫復停筆。停筆沈吟久不輟。側身西望頭渾雪。聞君去泛古浿河。撫古興懷增歎嗟。送君歸不必登浮碧空詠江心一片月。又不必遊永明寺異蹟荒唐麟馬窟。但向含毬門外挹遺蹤。一一寫出寄與南飛鴻。</text>
<title>自警</title>,<text>自笑平生學坐忘。秪今白首竟亡羊。屋廬容膝乾坤闊。書冊埋頭日月長。西蜀作文工點𪚥。南軒遇事覺悤忙。病根點檢尤關酒。三復賓筵第五章。</text>
<title>西苽</title>,<text>柑橘査梨性失中。西苽兼總玉振終。乍驚璀璨琅玕碧。旋剖輕盈琥珀紅。瓊鉢秋凝雲髓冷。金莖曉浥露華濃。炎天一吸神精爽。兩腋疑生駕鶴風。</text>
<title>輓安德章 瑞徵</title>,<text>疏鬢身猶健。相留一月強。暮書纔報疾。朝价忽傳亡。憐靜方移築。尊賢擬作堂。素心俱落莫。慟哭白雲長。</text>
<title>送別李萬里 溟翼 高山</title>,<text>蘭金協契古家傳。更忝詞垣步武聯。謫宦君行千里外。殘郵我到十年前。淚痕尙帶關雲濕。望眼應同塞月縣。早識聖恩推孝理。肯敎東邁不遄旋。</text>
<title>詠太守盆梅</title>,<text>歲晏供幽賞。深窓一樹梅。題詩香繞筆。把酒冷侵杯。東閣人同醉。西湖客亦來。春回轉淸絶。休怕白頭催。</text>
<title>幽谷驛樓。送金天休。因寄洛中諸公。</title>,<text>忽見靑雲士。還將白雪操。溪山仍古驛。天地更吾曹。鳥道緣崖棧。龍鱗涉漢舠。舊遊如問我。三逕閉蓬蒿。</text>
<title>觀鶴峯先生墓道立碑</title>,<text>先生歿已久。勒石列幽墟。五百年間有。三千字尙餘。董工奔郡邑。戀德聚簪裾。共歎斯文緖。應傳洛建初。</text>
<title>輓李淮陽 崇彥</title>,<text>北關歸路劇悤悤。淹對淮陽臥閤翁。若勸山醪嫌未痛。縱談騷苑轉難窮。後期渾被風塵隔。往蹟俄驚露電空。年誼早知先契重。白頭題輓淚雙瞳。</text>
<title>遊淸涼。歸次孤山。贈雪心上人。</title>,<text>孤舟來泊釣魚磯。靑鶴臺前對夕暉。夢裏仙山從此別。白雲深處一僧歸。</text>
<title>次權仲說記夢韻</title>,<text>瞻聆言貌聽心君。童習難成歎白紛。未信意城能却敵。敢言旗脚亦張軍。何人仁莫違三月。顧我貧應到十分。所樂他年符好夢。都將富貴視空雲。</text>
<title>金景謙兒子哀詞</title>,<text>故人才子稟姿殊。鳳穴由來詑好雛。風澤喜聞和老鶴。玄亭忍說失童烏。汾河離索應箴勵。嬴博悲號足範模。莫遣右軍嗔妄作。彭殤泡沫一須臾。</text>
<title>無題</title>,<text>緬想前賢邁往風。論三達德勇居終。自憐三十年工業。只在安排準擬中。</text>
<title>題文得耇江亭</title>,<text>落日江千里。秋風菊兩枝。主人渾不管。過客自題詩。</text>
<title>淑人李氏輓詞</title>,<text>陶翁餘慶鍾淑人。姿質柔婉莊更純。鶴峯先生有賢孫。擇配于歸奉蘋蘩。宗室初看季女尸。歜家還聞主猶績。已將內則備四德。更得箕疇萃五福。五福富貴壽康寧。兒孫滿堂慈誨成。年年設筵酌玉醴。每覺豪眉照人淸。一朝飆輪出塵滓。海上蟠桃新結子。煢煢淚灑老萊衣。終始哀榮古莫比。靑城山下協載龜。洛水環之淸且漪。此日爭傳薤露歌。他年誰篆黃絹辭。</text>
<title>輓李咸安 尙彥</title>,<text>霽老雲孫有此翁。江湖高臥百年中。端莊標格吾偏慕。人道淸詩有古風。</text>
<title>輓李咸安 尙彥 其二</title>,<text>臥疾荒村雪打門。聞公入地暗銷魂。會將此日無從涕。霑灑他年宿草原。</text>
<title>輓人</title>,<text>執袂人皆是。開襟獨許君。那知別離後。便有死生分。雅意隨流水。悲情寄斷雲。山陽他日過。一笛詎堪聞。</text>
<title>輓趙正字 又新</title>,<text>東韓推大姓。南國艶高文。界尺應成玉。天葩早吐芬。贍如楊學士。逸比鮑參軍。詞藻爲餘技。操修實出群。誠心吾最解。直道世皆云。薄宦仍羈旅。深功在典墳。伏生渾白首。梁子竟靑雲。屬擬良非淺。幽明倏已分。姻親憐表弟。年輩友先君。雅辱開提切。頻霑枉問勤。簪花榮舊廟。灑涕感風斤。此日違臨穴。悲懷劇緖紛。</text>
<title>輓朴泰安 廷蓍</title>,<text>早瞻風範晩相從。棲遯溪山道味濃。濁俗淸標聞苦檗。歲寒心事認貞松。仁人自昔天應報。直道如今世莫容。滿眼謝庭森玉樹。他年福澤定無窮。</text>
<title>輓李季則 世標</title>,<text>天遣眞城文運開。妙年擅藝嶠南隈。元賓行懿齡仍促。長吉才高世共哀。愧我庸姿難一蹴。憑君古道擬重回。切磋未究平生志。白首悲懷不自裁。</text>
<title>訪權公運見雙梅集留贈</title>,<text>來尋權一柳。偶閱李雙梅。大醉携筇去。柴扉月下開。</text>
<title>秋霖</title>,<text>暝靄都隨雨脚來。千峯渾似夕陰催。日輪只在浮雲外。却恨秋天撥不開。</text>
<title>無題</title>,<text>麗代半千年衮鉞。盛朝旬五日春秋。新編舊帙渾難理。汗竹無期白滿頭。</text>
<title>贈沈晉卿 弘弼</title>,<text>幾年求放費安排。遲暮堪悲路徑差。先哲遺箴倩君寫。銀鉤不獨賁寒齋。</text>
<title>謝權澤如 濡 來訪</title>,<text>天爲邦家降大賢。高名千古斗南縣。誠深黃兔調停日。忠著靑蛇託付年。久識宗孫承駿業。却從多士綴鴻篇。知君遠訪慇懃意。三復遺文一泫然。</text>
<title>和朴將軍 宗文 壙石歌</title>,<text>朴將軍匣中。雄鳴三尺水。男兒報國寸心是。手扶西極天欲傾。靑海城頭壯士死。一片丹心耿耿不自迷。化作冤禽帶血歸。翩翩直向故園裏。爲傍德耀頭上飛。可憐馬革委草莽。花田山下招魂葬。氓俗相傳語益訛。千秋想慕空怊悵。銘磚半破字三行。認是當年壙南藏。誰敎遠擲野人得。天意表忠垂無彊。邦人感歎薦芬苾。作廟渠渠揭遺烈。花田山崩東海揚塵。朴將軍名與之俱滅。</text>
<title>詠孤山 在咸昌</title>,<text>鉅野孤巒秀。丘岑不敢群。神驥離萬馬。猛士却三軍。浥浥春藏雨。蓊蓊曉潑雲。如論膏澤厚。應作衆峯君。</text>
<title>讀書作文法示兒曹</title>,<text>讀聖賢書旣竭才。須敎爛熟誦千回。都將眼界平鋪後。直自胸襟瀉出來。力轉滄溟堪倒注。氣凌嵩岱欲崩摧。却嫌小技眞無用。遮莫留心故紙堆。</text>
<title>輓申察訪 適道</title>,<text>一德公攸好。人間五福宜。伏生那欠壽。謝椽却嗟早。蓬島驂鸞去。丘原梓樹悲。自憐生苦晩。未認紫芝眉。</text>
<title>贈朴守默齋 成敏</title>,<text>谷邃疑無路。山高別有天。崇禎日月在。何事坎中連。</text>
<title>輓詞姜柏年</title>,<text>久惜周南滯。纔看冀北空。催招頒紫誥。速奪柰篬穹。爵祿形骸外。文章氣槩中。千秋嘉樹傳。留得諫臣風。</text>
<title>輓詞柳世哲</title>,<text>東南間氣孕精英。直道雄文擅大名。丹穴幾時韜鳳彩。紫泥初下屬离明。洛中輿望方須范。河外凶音奄哭程。獨有簡編傳不朽。木齋千古水雲橫。</text>
<title>輓詞李馥</title>,<text>長白之山根盤幾千里兮。龍拏而虎走。留而爲主屹。翼之爲鶴駕。淸涼二白之雄奇。遙遙乎東際。韓南控蠻。如星羅若雲逗。洛水發源下。衆峯交流會派兮。萬折而注海。勢同江漢之朝宗。中開天嶺七十州。淑氣蜿蟺。扶輿磅礴無時休。山明水麗甲天下。人傑地靈夷而夏。豈論山西山東。出將又出相。道德文章學行之士。接武傳鉢。前後而相望。沿羅入麗代有人。運啓我朝尤彬彬。磊軒天地。載之乎國乘野史。而照人耳目者。皆可考而詳。並美中華鄒魯鄕。氣化有盛必有衰。邇來五六十年。絶無見而聞而知。此地此時。天生吾子豈無意。蓋將復其剝而泰其否。美材秀豫樟。辣性凜桂薑。於學極其博。上自皇王奧邃姚姒渾厚。下逮商，周以來歷代損益。旁搜諸子百史。天文地理卜筮兵流。無不透涉貫穿會通。其營絡爲文。逼乎古本之風雅正脈。典謨眞格。參以漢，唐。作者遷之雄固之強。韓如海柳如川。至于宋至于明。群家衆體。皆能出入咀嚼。方駕而並騖。眼目旣大力量深。世推領袖于儒林。長松百尺。挺出蓬蒿間。肯爲三春桃李顏。釋褐初年補藝苑。聲譽蔚然人期遠。豸冠一整鵷鷺行。口吻排擊含風霜。何傷三黜道已直。雉城千里鸞棲棘。誰知賢路轉崎嶇。一葉飄零風雨秋。宋宰欲殺海南謫。漢主特原長沙客。寧陵賓天事益非。孤忠痛泣將何歸。心期二泉大夫眞。水丘若將終其身。自從己亥十六載。杖屨不出林泉外。盎無粟米儲。牀有程，朱書。江湖憂未忘。一疾成膏肓。新王聖明念遺賢。初政起廢恩綸宣。伸於久屈時則可。手額孰不私相賀。王陽目見彈禹冠。永叔非關榮范官。悲來乎。何遽騎鯨朝未趨。天殺之耶自死耶。高高處分將如何。屋樑初驚三夜夢。寢門那堪一聲慟。念我不才。何幸與君聯桂籍。託契自況他山石。君忘无友謂得朋。幾多以能問不能。世事若亡羊。離合安可常。君爲入宮女。我尋樵，山侶。中間荏苒積有年。別多會少長縣縣。昨者我守湖邑日。遠寄長書兼短律。丁寧滿紙。相思相勉繼相箴。謂言文章小技愼勿過用心。藥石之言敢忽諸。佩服時時輒起予。歸田今已再炎涼。念君一念豈不悠悠長。當今時節。只得杜門讀書。不合爲此喧譁藉人口。居然玉城好會兩度。烏有追思今日恨何及。兩目涔涔胸悒悒。小子後生。於何考德問業焉。如瞽失相。莫能持其危而扶其顚悲來乎。空乏拂亂。動忍增益。而終不降以大任。又從以奪其壽。甚哉天不可必。而孟子之言欺我無。悲來乎。我之悲不悲君不悲我。自有所不悲之悲。而君不欲聞。我不欲言。吁其可悲也夫。已焉哉。君已乘化吾何哀。已焉哉。思君氣節不可見。仰看星斗時徘徊。</text>
<title>輓詞安道徵</title>,<text>粤自愚翁棄多士。吾南正道仍墜地。鄒魯遺風久寂寞。縫掖迷方誰爲己。詩禮家庭繼文匡。瑞世鸑鷟鳴朝陽。暫試天衢步武高。史院蓮燭生輝光。七諍風彩凜臺閣。一字詩義驚筵席。聖心虛佇讀書人。時議不惜長沙謫。唐絅一疏觸時賢。獻可明見人誰先。蒼梧遽爾哭遺劍。黃澗卽是涪江船。紛紛聚訟誤國是。宗嫡一統分爲二。朱程勘破證明嚴。了翁尊堯明大義。觸境年來與世違。公議飜成媒禍機。元配之封仲子賵。左史麗書明是非。憂時雖切聽還邈。靜裏徜徉眞得樂。實地工程踐履深。芻豢遺經恣咀嚼。餘事文章騁長衢。周誥殷盤祖聖謨。留心史法鑑自空。彙纂提綱追董狐。湖學儒林有宗匠。閩中生徒識趨向。漢帝將看虛夜席。楊子方爲人想望。一疾云胡藥難醫。二豎終能催短期。考德問業更無人。聖主齎咨行路悲。斯文已矣欲長夜。仁壽如何天不假。三逕松竹日就蕪。萬軸牙籤塵滿架。嗟余生世無可觀。猶幸同時元魯山。傾蠡測海海益深。瑣見何能窺一斑。有時偲切攻吾短。兩段分明一刀斷。唱酬詩非劉季野。請敎年慙李周翰。往事陳迹更難追。悠悠此懷人誰知。命矣其如不我天。長慟爲世非爲私。</text>
<title>輓詞全翼耇</title>,<text>慟傷慟傷誰慟傷。木齋之亡吾道亡。欲向蒼穹攄哀怨。但見九萬空茫茫。嗚呼木齋天下士。聰明文藝眞餘事。見解操戈考亭室。筆法奪胎龍門史。衆推才氣迥出群。我愛天分剛而溫。沖襟炯徹玉無瑕。對之每覺惺惰昏。非無聖主命屯蹇。十年厄窮寧撓悶。虛拋大木支大廈。空老王臣之謇謇。功收磨琢玉于成。過者望履皆推誠。譬彼靑天與白日。奴隷亦能知淸明。固守行藏非係我。要得責成在己者。一室書史樂其樂。所樂豈樂窮而下。天享閑中日月多。風淸栗里淵明家。久矣不夢軒冕榮。捨不得此東岡坡。否傾初値大來運。离明出震召諫院。居然未濟失利涉。可無天不憖遺怨。豈知吾黨籲天欸。剩敎道路齎咨皆。時乎鬼乎漠難究。不慟斯文誰慟哉。可也平生心莫逆。一片襟期兩淡若。淸儀一閉何處尋。白首人間長惻惻。高名肯與九原冥。哲人雖亡道則亨。唯有後世子雲知。八秩羅乘明大經。</text>
<title>輓詞金履基</title>,<text>天地之間碧海東。再生男子姓爲洪。百年事業羲軒小。千古文章太史雄。已向涪州看舍達。能回浙學入昭融。于嗟有道竟無命。鴻渥空垂鷄夢中。</text>
<title>輓詞全五益</title>,<text>南嶺儒園蕪。東韓學海枯。宮墻誰翦棘。鄒魯便昏衢。幸荷人豪挺。多承帝眷紆。精騰河嶽萃。材降棟樑需。瑞彩鳴岐鳳。淸光貯月壺。峨冠爰闊步。直轡儘高驅。大闢文章鍵。深探道義腴。狂瀾身自障。墜緖力能扶。六籍梳頭面。百家辨主奴。寧嫌譏越雪。漸覺變胡蘆。興學風猷遠。敷文景化殊。却欣幽有燭。寧歎器無觚。直道匡時態。高風範士趨。慨今矇史法。倡古述訏謨。發墨公羊室。開扃左馬郛。麗羅編紀傳。綱目倣規模。淹緯千年事。昭蘇萬匠區。演綸宜掌制。乘運忽諧須。碧漢津無礙。丹梯步可踰。三台光欲動。七寶坐奚拘。諫諍言無隱。朝廷氣欲蘇。一千運際會。二八還都兪。奄値雲埋日。還嗟紫亂朱。孤忠憐貶謫。正議慴姦諛。俄幸鷄蒙赦。那堪鼠嚇雛。樂行違致澤。潦止泥曳塗。巷臥扶皇極。林居倚道樞。珠璣森武庫。菽粟滿書廚。咀嚼飢猶樂。硏窮志未渝。許身期稷契。憂國處江湖。聖主思非虎。朝臣屛莫狐。鳴皐聲自聞。夢弼氣相孚。錫爵紆深眷。招旌騁遠圖。方期明禮義。佇待鑄唐虞。仁覆天何戾。哲委我自吁。贖身悲莫及。加額望終孤。已見斯文喪。其誰大寐呼。摠爲關世運。徒切怨洪爐。小子慙迷道。先生幸砭愚。搶揄嗟鷽鷃。觀海愧潢汚。執贄曾期日。擔簦擬就途。所圖今永失。此志更誰輸。痛割雖爲衆。䀌傷豈若吾。牖居初闕候。燭執又違隅。無限公私慟。有如骨肉刳。緘辭題短幅。揮淚替生蒭。</text>
<title>輓詞門人李東標</title>,<text>先生一擧白雲鄕。海山千里無晶光。天寒日照雲錦裳。羽旗何處高翺翔。蓬萊殿裏筆如棟。尙記朝陽鳴彩鳳。大醉呼來七寶牀。力士扶出天恩重。天恩如海不可忘。殺身肯避斧與斨。讒邪吮血舌作刀。太空無語空蒼蒼。白頭山高一萬丈。南溟水闊昏炎瘴。歸來閉戶碧溪上。一室圖書樂天放。邇來一十六年間。世事飜覆太無端。木齋堂中春睡足。任看兒輩爭瓦丸。淹中卷裏三千字。龍門筆下今古史。大闢緇帷勤敎育。靑衿濟濟如雲委。三韓千載降聖人。再見陰谷生陽春。都人加額望陶冶。九重虛席思忠勤。孰謂儒林相慶日。轉灑千秋志士泣。天上催還鸞鳳馭。人間謾驚奸諛骨。先生自是謫仙倫。靈襟炯炯無纖塵。已向扶桑掛高名。更上靑霄爲列辰。小儒碌碌不足評。幾荷黥刖醫天刑。竹里淸江百花發。鳳山秋雨一燈明。不憚徒步侍文席。世故其如若纏縛。邇來自有無限恨。此心耿耿公應識。白日晼晩若逝波。嗚呼吾道堪咨嗟。中宵不寐獨憯歎。感涕倒盆吾柰何。已焉哉天實爲之吾柰何。</text>
<title>輓詞權國樞</title>,<text>經史沈潛學業專。克尋遺緖擬丕傳。名推嶺外文章伯。望屬儒林宿德賢。諫府新恩隆此日。鑾臺直筆著當年。託隣幸荷深知義。忍送斯人入九泉。</text>
<title>輓詞張璶</title>,<text>十年經史坐爈烘。天厄斯人做業隆。不向明時有展布。空留述作啓群蒙。</text>
<title>輓詞朴瑿</title>,<text>雅望英才冠海東。邦家蓍蔡士林宗。閑中事業書千卷。世上浮雲祿萬鐘。踐義行仁身自潤。多聞博識道方通。斯文大喪今何速。長使吾儕痛不窮。</text>
<title>輓詞全五福</title>,<text>先生稟得湖山氣磅礴。上應文星合在天東壁。笙簧五典。金玉三墳。聱牙佶倔歸咀嚼。鑊然若蛟龍騰。蔚然若麟鳳躍。際會風雲鵬路長。鼇山鶴天紆恩光。天垂玉音經席上。吐論正葩聲價傾。鵷行北斗。黃流雨露深。螭陛醉扶。袖裏凝天香。史局編摩秉直筆。麟經鈇鉞反遭時。眼側北嶺。連天道路艱。忠悃怊怊。頭上日悲纏。弓劍萬事。變更何人。大壤天地經。獨噴丹血。直欲回聖聰。糾躔張璧紛盈庭。邅廻忳悒不得進。濁涇淸渭誰能辨。孤鶴獨宿天霜寒。瑞鳳垂翅雲梯遠。慷慨剞劂歲已晩。丹霄白日。謾傾葵藿戀。棲遲丘壑樂淸貧。洒落襟懷。秋月無纖塵。胡氏拔徒導淵源。董子下帷窺天人。麗羅汗靑。筆削百千年事。聖賢簡集。闡發吟外之精神。士林喜有依歸地。吾道方看賴不墜。名高日月雲霄縣。望重喬嶽東南峙。蓂階旭日屬重明。回鸞起鳳林壑生。恩榮丹書。再下五雲殿。聖心如渴。日望公來致太平。痾魔揶揄時。在羸跰裏圖經。品類無功耳。曉來講堂開素帷。哲人其委邦國瘁。星斗沈輝宇宙冥。慟哭斯文長已矣。方今廊廟孰能濟蒼生。轉看泰階陰霏淸。公時病裏纔聞正議開。應知地下歸報先王靈。小子摳衣二十載。淨几幾多承淸誨。金聲玉色。永閟泉臺。著眼陳迹。只自摧肝腑。靑山何忍起佳城。皇天照嗟歎兮。行路霑雙纓。峨金曉發鑾玉鳴。紼謳導槥杠兮。茫茫天地送丹旌。</text>
<title>輓詞權憕</title>,<text>前稱虛白後東洛。忠孝傳家繼有公。統接先賢紹緖業。功多後學發昏蒙。邦人仰待來章吉。多士還嗟大耋凶。緬昔陪遊叨世誼。可堪回首涕盈瞳。</text>
<title>輓詞金</title>,<text>孤忠曾受聖君知。正色朝中玉立時。疏出赤心眞剴切。讒成白眼任嶔崎。聲名萬古江河遠。事業平生簡策遺。雷雨喚來龍奄逝。士林憔悴涕空垂。</text>
<title>輓詞全五倫</title>,<text>天開東井耀奎精。孕出三韓蓋世英。學業文章江海闊。危言直筆日星明。遜荒時旣遺賢輔。樂道心何慕宦榮。纔見大來還不壽。如公誰復在朝廷。玉佩瓊裾大放辭。陽春不許俗士知。北天身遠孤忠炳。南紀名高擧世師。正議纔聞龍御日。恩銜旋下鳳藏時。斯文已喪嗟何說。更爲邦家却一噫。</text>
<title>輓詞趙元胤</title>,<text>衆短忠貞賈。人宗廢錮膺。敢言蘇內翰。先見呂中丞。聖作恩初渥。樓成帝忽徵。公私無限痛。題誄涕珠凝。</text>
<title>輓詞琴聖徽</title>,<text>冥觀今古洞玄機。掃盡人間大小兒。海內文章推賈馬。斗南標望若蓍龜。天心默運亨嘉會。御筆新除諫諍姿。東壁忽驚奎彩晦。玄亭無路更聞奇。</text>
<title>輓詞李瑄</title>,<text>不道招賢日。飜成殄瘁悲。蒼生深缺望。明主失同時。宇宙高才盡。東南間氣衰。千秋志士淚。感慨爲公垂。</text>
<title>輓詞金光源</title>,<text>北闕聖人催特起。南方君子奄長辭。如何道屈身沈久。却負陰消陽長期。千古文章餘事業。一時名論許宗師。儒林實慟空吾國。老淚元非獨爲私。</text>
<title>輓詞趙稜</title>,<text>雋望淸才冠一時。士林聲價衆爭推。文章自是君家事。懿行無非世德貽。楊子方爲人想望。宣公嗟未至京師。茫茫天道終難詰。私悼公哀涕自垂。</text>
<title>輓詞沈弘弼</title>,<text>痛矣吾夫子。如何遽至斯。抗章藏遯日。探學繼開時。望宿儒林仰。恩深聖主知。皇天如假壽。糠粃鑄軒羲。</text>
<title>輓詞權迪</title>,<text>鄒魯吾南近就蕪。公能俶駕騁高衢。緖論指掌開矇瞽。的見尋頭辨陸朱。今日朝廷須正士。斯文艱厄失賢儒。曾聞東史删釐盡。沒世猶多惠後徒。</text>
<title>輓詞李英甲</title>,<text>來緣底事去何爲。公去公來我未知。運千一逢不數月。間五百出尙遲期。將敎正印傳諸後。莫指文章謂在茲。前席方虛還奄忽。割腸非但哭吾私。</text>
<title>輓詞高世章</title>,<text>大家前閥擅儒林。虛白遺風永世欽。直道已聞無住舊。英華親見木齋今。心游學海波瀾闊。眼覰天機理窟深。積善更看餘慶在。諸郞才稟重南金。</text>
<title>輓詞高世章 其二</title>,<text>翰苑當年眷注隆。江湖晩作獨醒翁。先生妙契羲經業。傳世文章史學功。問禮可能排黨議。坐春猶足啓群蒙。鶴書纔訪人長逝。重爲蒼生慟不窮。</text>
<title>輓詞金楷</title>,<text>日先照國又奇男。道學文章冠吾南。良史才稱韓吏部。危言忠似宋澹菴。東山久擬蒼生望。司諫還符洛士談。五十五年被徵卒。行藏略與伯淳參。</text>
