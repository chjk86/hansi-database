<title>敬和景賢堂賡載辭韻 幷序</title>,<text>大孝旣備兮。樂奏庭中。肅穆天表兮。復臨殿東。愀然如見兮。小大臣同。</text>
<title>敬和景賢堂賡載辭韻 幷序 其二</title>,<text>濟濟執役兮。咸在堂中。王命勞嘉兮。內臣西東。旣醉旣飽兮。威儀卒同。</text>
<title>敬和景賢堂賡載辭韻 幷序 其三</title>,<text>周宴鹿鳴兮。歡娛維中。天氣降下兮。地氣自東。一張一弛兮。文武所同。</text>
<title>次歸去來辭韻 幷序</title>,<text>歸去來兮。靑山有約可以歸。夫旣知足而知止。又奚戀而奚悲。緬神仙之不遠。逝前脩之欲追。春秋回兮五十。孰先我而知非。曾拓沼而種荷。葉可裳而華衣。鼂吾馳其東出。望峀色之依微。川若迎人。出谷競奔。垂柳蔭垣。喬木窺門。入室俯仰。琴書偕存。載彈載詠。何必觴罇。扶藜筇以陟園。攀桂枝以歡顔。知靜散之奧區。所遲暮之便安。巖經雨而欲苔。戶隨風而自關。何曾到以俗事。曖近遠之多觀。憑軒牕而極目。杳雲帆其往還。岡如峙而澗抱。利居貞之盤桓。歸去來兮。終吾生而遨遊。旣冥升之踰分。復踡跼兮何求。人生期以百歲。歎少樂而多憂。吾將脫略乎形役。任嘐嘐於田疇。或野而屐。或水而舟。招野老而携袂。披草萊而登丘。山蒼蒼而壁立。水決決而派流。道若是其無隱。般上下焉不休。已矣乎。今我不樂待何時。曷不托此聊淹留。胡爲乎倀倀迷所之。守拙眞吾事。善世安敢期。悔初心於經濟。留晩計於耘耔。收匡時之昔藁。賦觀物之新詩。曰吾思之爛熟。何待龜筴乃決疑。</text>
<title>續定情辭 幷序</title>,<text>天宇寥廓兮。斗柄西流。高梧滴露兮。一葉先秋。促織在壁兮。玄蟬初收。我思美人兮。云何不憂。容鬂欲改兮。歲月易遒。</text>
<title>親臨觀刈樂歌</title>,<text>豐年多稼。來牟孔碩。維此觀刈。我家成式。靑旂朱紘。稅于東耤。自古躬畝。示民禮樂。</text>
<title>親臨觀刈樂歌 其二</title>,<text>崇壇黼座。化日昭明。或陞或降。采齊鏘鳴。朱芾葱珩。玉色金聲。萬民咸覩。是則是程。</text>
<title>親臨觀刈樂歌 其三</title>,<text>宗公左右。濟濟蹌蹌。各勤乃事。率禮彌章。黼黻王猷。以琮以璜。永言匹休。邦家之光。</text>
<title>親臨觀刈樂歌 其四</title>,<text>中田有秀。薿薿油油。千耦腰鎌。載芟載收。嘒嘒管聲。雜彼農謳。農謳維何。祝王千秋。</text>
<title>親臨觀刈樂歌 其五</title>,<text>菀其靑箱。黃茂在中。肅肅端冕。顒顒儀容。上帝之錫。曷敢不恭。薦廟則孝。成民曰功。</text>
<title>親臨觀刈樂歌 其六</title>,<text>禮儀告成。邦用豐康。凡厥庶民。視此神倉。君子言旋。福祿來昌。龍旂煌煌。鸞聲鏘鏘。</text>
<title>親臨觀刈樂歌 其七</title>,<text>亦旣勞止。嗟爾農民。酌以大觥。酬乃苦辛。公堂稱彼。宛其豳淳。嘉與同樂。卿士庶人。</text>
<title>奎章閣曬書儀樂歌</title>,<text>翼彼之堂。聖謨洋洋。王則受之。不愆不忘。敷而爲治。黼黻文章。天乃錫王。萬壽無疆。</text>
<title>奎章閣曬書儀樂歌 其二</title>,<text>牙籤竹簡。有翩芸葉。風之曝之。蠧魚載戢。禮斯樂斯。天人攸燮。子孫千億。永言爲法。</text>
<title>奎章閣曬書儀樂歌 其三</title>,<text>滌塲有饗。娛賓有將。矧伊緗縹。大道攸藏。朋酒嘉肴。鼓瑟鼓簧。以永今夕。好樂無荒。</text>
<title>奎章閣曬書儀樂歌 其四</title>,<text>飜經散帙。以卷以束。煌煌鈿軸。縱橫簾閣。譬彼靈蓍。由感而寂。用之不屈。庶幾無斁。</text>
<title>燕射禮樂歌</title>,<text>皇矣哉我后之德之純。文經武緯昭令章。外體直內志正。獸侯抗龍旜張。白羽流兮成剡注。舍矢如破綱四方。皇矣哉我后之德之揚。</text>
<title>燕射禮樂歌 其2</title>,<text>大夫君子。御于王所。則燕則射。威儀孔偕。十六其耦。</text>
<title>夜起</title>,<text>東牕忽依微。知是月上林。攝衣下前除。松竹已交陰。草露侵屨濕。寒螿繞砌吟。人生晝多營。眞意易浮沉。却到淸夜中。偶然發省深。</text>
<title>夜坐</title>,<text>稍稍山路暗。衆鳥各歸棲。明星帶茅簷。銀河垂遠溪。夕煙殊未歇。邨狵時時急。隔籬聞人語。來日是驚蟄。</text>
<title>幽居</title>,<text>幽居長慵性。日與塵事疎。扶杖省畦麥。呼童折園蔬時與丈人遇。農談日斜初。望煙歸吾廬。琴書却自如。抱膝頹簷下。默看雲卷舒。</text>
<title>麥田吟</title>,<text>爲性頗踈慵。謀生不自力。偶得一區地。學種五斗麥。前冬雪盈尺。皆云驗豐熟。陽和正布澤。阡陌多新綠。荷鋤俯我畮。芽甲半欲枯。田翁笑向我。爲農何太迂。雨暘雖云調。糞治不可緩。豈伊諉天時。人力居其半。元聖戒敷菑。鄒孟譏不耘。子雖不學稼。此事耳亦聞。旨哉老翁言。言近意偏長。偶問治田術。從得學道方。聰明雖自天。進修亮由巳。顔生不好學。應爲一鄕士。</text>
<title>湍阡志感</title>,<text>自我訣慈顔。悠悠幾歲月。晨昏斷北堂。饋奠輟下室。朅來展松楸。俯仰感時物。聖人重禮制。呑聲空掩抑。憶昔在膝下。謂言長侍側。承顔與順志。自知多不力。追思復塡臆。此恨何以洩。怡愉奉嚴親。蚤夜誨弟侄。亦復善吾身。令名使旁達。生平劬勞恩。以是報萬一。</text>
<title>呈李樗邨 延燮</title>,<text>往者拙修老。儒門大宗師。亦有三淵翁。健筆馳雄詞。遺風久寂寞。高躅繼者誰。卓哉樗邨子。乃復生斯時。經綸拙老餘。文章淵翁知。况有一隻眼。珷璞不敢欺。徵書屢到門。再拜輒固辭。嶔𡼭到白頭。終不悔前爲。自我初瓣香。常懷望洋咨。豈無一斑窺。難盡全鼎奇。前日寄我來。縱橫百篇詩。堂堂正陣伍。浩浩無畔涯。瀉出胷中識。慷慨復咜悲。讀其雜言詩。人情辨銖錙。讀其大風詩。諷意入幽微。自餘諸篇章。澹蕩皆有思。不以我固陋。令我施砭磁。我有何見識。先進敢是非。但道先生識。病國堪爲毉。可使長風憲。薄俗是繩䂓。可使居蘭臺。衮鉞儼昭垂。不然正紳笏。明廷羽儀之。惜哉閒處老。斯世一無施。</text>
<title>題李光甫 垙 詩卷</title>,<text>吾嘗治聲律。難哉是天機。及讀光甫詩。惝然却自疑。篇章不滿百。字句不求奇。諷詠三四遍。翛然淸我思。恰似瀟湘岸。落木蕭蕭飛。又如栗里宅。秋菊映踈籬。不知有何法。其詩乃如斯。要妙可學能。淸高豈力爲。知應詩出處。蕭灑洗膏脂。</text>
<title>夢李樗邨有感</title>,<text>一別度三春。泉臺知不知。忽然今夜夢。依俙侍床帷。儀容隔煙霧。聲音若倦疲。謂我交不擇。戒我言不時。富貴與利達。申申責以䂓。覺來記所聞。歷落無一遺。始疑公無恙。追思今巳非。豈知冥冥裏。猶復眷愚癡。念罷仍轉身。燈光尙依微。前冬未盡淚。重爲此夜垂。</text>
<title>梧邨吏</title>,<text>我本京華人。邈與畎畒隔。亦知民力艱。何曾有經歷。偶來到農家。周旋皆襏襫。竟夜執綯索。及曉向磽确。男耕婦子饁。雞犬不得息。更有官吏來。追呼事鞭扑。謂是煙戶役。急調軍一百。面任泰聽命。里長皆失色。方當農稼節。軍丁何處得。東邨有壯男。西鄰有傭客。急釋耕耘具。免此官家責。喧呼至日中。軍籍猶不足。吏怒烈如火。倒耒擊其額。袖中有公文。一一爲汝讀。今日日之午。整待官門北。晷景已西傾。十丁未言獲。汝曹知里面。郵罰何以塞。面任潛低頭。里長但垂脚。含淚不敢出。强笑進吏側。吾家有好酒。滴滴甕頭熟。願吏暫就坐。一醉趁時刻。軍丁雖云多。小人可充籍。吏聽良久立。顧語取來速。痛飮數三盃。欣然解怒目。汝邨本如斗。何以辦一百。吾已敕某里。如數防雇直。汝勿煩憂慮。歸家安耕鑿。倐然掉臂去。邨中遂閴寂。面任與里長。撫額始慼慼。時我排戶看。茫然裭神魄。昔在先王世。民力何其惜。歲不過三日。用必以農隙。土功待龍見。狩禮竢秋穫。戰伐豈不重。十家但一力。然且心惴惴。無乃有怨讟。春秋世忽降。古道遂寂寞。猶能得遺意。租庸酬身役。誰哉受人羊。不復求芻牧。一人或失耕。百人俱不食。矧伊一百人。同時舍耕植。春初九重裏。綸綍霈陽澤。君有如天仁。臣無承流績。嗟嗟爾百姓。且莫歎苦厄。安知今代人。不有契與稷。</text>
<title>秋夜歎</title>,<text>生平學究天人微。不向身心加鉗鎚。屠兒拜佛亦徒爾。娼家談禮竟何爲。盈架洋洋述空言。富哉不見補毫絲。朝悔暮然卄載久。屋漏頻成六里欺。秋燈一夜默整襟。不平伊懷說與誰。皎皎本心日月明。利欲不幸交食之。登牲伐鼓嗇夫馳。反復其光須及時。休嗟年紀已晼晩。一轉當如戶樞移。將心不越日用間。一行一住求合宜。窮通脩短有彼天。盡吾職分長如斯。</text>
<title>墨園望春</title>,<text>韶光同萬陌。煙火自千家。得意含風柳。無私過雨花。鱠從貧婦斫。酒遣小奚賖。共指疎松外。澄光一道斜。</text>
<title>忠州月川</title>,<text>渺渺長川短短篷。行人從古幾西東。腐儒不及長年汝。半世嗟無濟物功。</text>
<title>西湖別墅</title>,<text>名係簪纓籍。身從襏襫居。峀雲時補缺。江日曉升虛。簾卷千章帆。牕開萬軸書。邇來忘得失。淸夢問何如。</text>
<title>西湖十景古今體 幷序</title>,<text>溟波知不遠。日夜送寒潮。喘息天升降。精神月近遙。勢呑星斗壯。聲捲野山驕。夾雨千雷過。橫秋一氣寥。龍來雲潑墨。鵬徙雪飜蕭。大地斯壺漏。長江自暮朝。孤舟人有語。快閣夢如搖。消息參前理。何煩問老樵。</text>
<title>西湖十景古今體 幷序 其2</title>,<text>非烟非霧鬱盈岑。造化吾今驗夕嵐。缺處補來同彩石。虛空描去異優曇。卷舒有軸風吹助。光氣成文日傍合。漠漠輕籠藏豹窟。霏霏細潤蟄龍潭。悠揚經緯天高下。平布彌綸地北南。散入千峯殊未了。橫分一水泂相涵。無端化作祥雲五。何術能移海島三。浩浩周流生萬象。天機須向此中探。</text>
<title>西湖十景古今體 幷序 其3</title>,<text>疎雨渡江鳴。孤邨事晩耕。雲端千畝直。野外一天淸。滑滑衝泥去。登登撥岓傾。敢辭終日力。秋熟萬家情。</text>
<title>西湖十景古今體 幷序 其4</title>,<text>斷崖橫截大江斜。魚市如萍列淺沙。萬軸常舂今古浪。千竿擁立暮朝霞。來時不辨東南舶。泊處分依上下家。滄海百年成坦道。誰知禮樂是生涯。</text>
<title>西湖十景古今體 幷序 其5</title>,<text>江柳元來翠。何須媚翠煙。翠煙風掃盡。始見柳之天。</text>
<title>西湖十景古今體 幷序 其6</title>,<text>句回錯落遶平汀。光氣虛明日射星。夜夜寒潮淘洗出。始知昭質賴滄溟。</text>
<title>西湖十景古今體 幷序 其7</title>,<text>凉氣集淪漪。素暉吐孤峯。稍稍巖壑明。萬象倐開容。我時理舟楫。凌過雲海重。寒星繞短棹。天柱倚一筇。金光忽不定。波心起魚龍。俯仰一感慨。何處有仙蹤。山高月團團。天長水溶溶。溶溶去不息。萬折日朝宗。今古知如此。往過來復從。歸臥竹牗下。容光處處逢。</text>
<title>西湖十景古今體 幷序 其8</title>,<text>籠巖之上觀水漲。白浪汗漫彌江干。千雷礚礚萬馬奔。高臺傑閣欲漂殘。崖沉堤變不須問。夜來江漢何其寬。長天去鳥翔不下。龍蛇爭投沙泥蟠。扁扁舟楫不自謀。有時駕出山木端。憶昔風淸日朗時。縈靑繚白千萬般。如何涇渭須臾改。涯渚牛馬辨亦難。嗚呼觀漲眞奇觀。滄浪一曲撫纓歎。滄浪一曲撫纓歎。河伯陽侯須莫歡。天高在上地在下。日星蕭森元氣完。浩然眞體誰能損。崇朝蕩潏不盈看。</text>
<title>西湖十景古今體 幷序 其9</title>,<text>隔岸紅蓼覆岸。對漁白鷺窺漁。升沉榮辱何世。夢到羲皇太初。</text>
<title>西湖十景古今體 幷序 其10</title>,<text>幽幽牛岑。蔚蔚平林。侯鎌侯斧。三兩其任。朝披行露。夕憇松陰。後先載路。翼彼歸禽。</text>
<title>西湖十景古今體 幷序 其11</title>,<text>蔚蔚平林。幽幽牛岑。以刈以束。十千其擔。朝涉深澗。夕偃篷簷。我食我力。不勞我心。</text>
<title>西湖十景古今體 幷序 其12</title>,<text>心之不勞。其用遐覃。爨我甘餪。煖我布衾。想彼萬竈。望我實深。于以市之。貴賤與咸。</text>
<title>李校理 宜馣 挽</title>,<text>深院睡覺驚叩扉。皁隷袖軸來求詩。軸上細看蠅頭字。李君芳叔之哀辭。芳叔嗚呼今已矣。令我憯惻雙淚垂。憶在成都迎節惠。君以天郞下亦墀。煌煌誥命葢床帕。玉立筵前讀宣之。經營十載未酬志。一朝勞君飾盛儀。仙樓燒燭失淸夜。巫峽追月破綠漪。我病歸臥江上邨。跡踈班行舊親知。前年赴召一入都。君忽傾葢語移時。知君精華覺勝昔。見君髭髮未變絲。喜君襟度夷且曠。豈弟眉壽理所宜。誰謂舊遊成一幻。人生風燭乃如斯。秋深荒菊病掩門。有淚不得灑靈輀。惟餘宿習詩腸在。一篇題送薤露詞。</text>
<title>次內弟李季浩 溆 遊金剛山詩韻</title>,<text>金剛之名流遠國。金剛之山在海曲。萬二千峯削蒼白。蓮作其臺雪作嶽。僧言移自佛氏力。道言初從仙家得。儒言波痕尙峯額。天開地闢此留迹。山經水志寂今昔。强欲說來舌難着。喧豗萬瀑不盈縮。犖确衆城無平陸。山上蒼茫山之足。何况終始那可覿。羣峯去天不盈尺。忽若呼來上淸客。或似眞人跨白鶴。或似仙娘鍊彩石。或擎棟柱天宇薄。或列屛障塵寰隔。幽禽高巢凈不俗。虎豹深藏求無獲。雲嵐朝暮若喘息。變態千萬無不學。靈芝散處鹿攸伏。碧松蔭下草爲席。銛如鐵剛嫰如弱。子平到此難爲識。嗟吾半生處塵濁。未有羽翮一朝作。啣綸關北昔霧食。遙望雲山思寥廓。空寄魂夢遵海略。恨無筇枝恣幽索。纏肓一疾悴已極。櫪上良驥久躑躅。偶聞賢弟催理屐。薄言叩之君安適。朝飛尺素告同約。暮召僕夫戒行色。東門朝日正旭旭。後先羸馬與赤脚。煩襟一夕忽疏滌。載塗何恤時枵腹。初登毗盧餐瓊液。終向雪嶽盪胷臆。凌高長嘯竦神魄。臨流抱膝潛靜默。歷歷窮搜神仙宅。衣上染盡蒼翠積。倐如大鵬風爲翼。又如夸夫日之逐。長篇跌宕寫所樂。相與朗吟山寺夕。俯仰天地渾無惕。試看身上薜蘿服。塵中膏火自相賊。何如八荒一揮斥。歸來充然得所欲。向我亹亹語無惜。我觀賢愚同寂寞。况乃人生不滿百。喜君操術知所擇。聞君高論心自釋。讀君篇章還錯莫。何由萬緣都擺落。生平雖愧仁智德。素心猶自在淡泊。毫端一瀉胷中怍。寄與風簷展而讀。</text>
<title>次禁直諸學士韻</title>,<text>見說承明直。重陽興不虛。秋分霄漢上。香襲御爐餘。竹塢濃陰轉。梧埤俗事踈。吾衰還勝賞。瓊軸落幽居。</text>
<title>李綏之 福源 李仲浩 瀰 來訪拈韻</title>,<text>早起催開白板扉。茶煙一抹靄朝暉。姸姸細草高低出。拍拍幽禽下上飛。南里諫官呈告至。東隣學士自公歸。煙花三月雲臺約。好試春天熨帖衣。</text>
<title>吳判書 彦儒 挽 二首</title>,<text>學士高名日月爭。當時裦贈已哀榮。皇穹不盡精忠報。留與佳孫翊聖明。</text>
<title>吳判書 彦儒 挽 二首 其二</title>,<text>庭樹成陰鳥下墀。公餘隱几日哦詩。淸時斂却彌綸手。漫試尋常月露詞。</text>
<title>南山之麓</title>,<text>南山之麓。北迤蜿蜒。其下有區。寒泉出焉。我來作室。杙杙其椽。爰居爰處。維以永年。</text>
<title>南山之麓 其二</title>,<text>園之幽幽。枝條其樛。庭之窄窄。亦有杞枸。人言巳陋。我謂寡仇。云誰之思。洛社封丘。</text>
<title>南山之麓 其三</title>,<text>威儀秩秩。飮食衎衎。各率乃職。維安厥分。終和且平。福由天申。先民有訓。治己治人。</text>
<title>谷雲和陶淵明停雲</title>,<text>萋萋谷雲。以陰以雨。嗟我懷人。路脩且阻。豈曰無琴。伊誰與撫。掇彼幽蘭。悵望翹佇。</text>
<title>谷雲和陶淵明停雲 其二</title>,<text>萋萋谷雲。崇朝其濛。嗟我懷人。隔以一江。泛彼輕舠。過我軒牕。薄言招招。可以往從。</text>
<title>谷雲和陶淵明停雲 其三</title>,<text>心乎澹泊。壹乃枯榮。有時流憇。以舒幽情。川有游泳。岸有邁征。我獨處此。不見友生。</text>
<title>谷雲和陶淵明停雲 其四</title>,<text>翼翼歸禽。集彼庭柯。載遷載止。下上其和。自我定居。所獲良多。念及于子。喟如之何。</text>
<title>嘉木和陶淵明停雲</title>,<text>采采嘉木。祁祁靈雨。我栽我園。云莫我阻。逝其有華。載嗅且撫。爰策扶老。日夕延佇。</text>
<title>嘉木和陶淵明停雲 其二</title>,<text>其霞其霧。其蒸濛濛。酤焉有壚。釣焉有江。于以賞之。于彼西牕。雜珮瓊玖。誰其我從。</text>
<title>嘉木和陶淵明停雲 其三</title>,<text>淑氣載扇。羣芳競榮。匪伊爲悅。逝各愉情。瞻彼日月。悠悠其征。靡心功化。功化自生。</text>
<title>嘉木和陶淵明停雲 其四</title>,<text>有翩者禽。言止于柯。載其春聲。相切而和。琴瑟匪御。樂意孔多。人言遺安。舍此云何。</text>
<title>樂彼之室。送內弟李稚浩 溵 按察海西。</title>,<text>樂彼之室。爰有琴書。載嘯載詠。忽若無娛。之子于征。逝懷我居。懷焉昔者。朝夕造廬。</text>
<title>樂彼之室。送內弟李稚浩 溵 按察海西。 其二</title>,<text>我性寡合。世莫我珍。子兮好我。匪直懿親。有不在側。惄如無人。庶其同心。敢曰有鄰。</text>
<title>樂彼之室。送內弟李稚浩 溵 按察海西。 其三</title>,<text>相期暮途。惟善孜孜。進退憂樂。與子偕之。子出西藩。四牡其詩。我獨滯此。曷不勞思。</text>
<title>樂彼之室。送內弟李稚浩 溵 按察海西。 其四</title>,<text>悠悠旆翻。蕭蕭馬鳴。摠厥綱要。勿親碎零。有不自斷。驛聞于京。王事靡盬。其敢遑寧。</text>
<title>咸興樂民樓</title>,<text>立馬咸州萬井東。靑黃野色欲秋風。天低平楚迷茫外。人渡長橋夕照中。開國山河元氣壯。鎭邊樓堞伯圖雄。昇平王化知遐被。十里邨煙蘸碧空。</text>
<title>利城侍中臺</title>,<text>侍中臺上久彷徨。閒傍魚龍擊劒長。礙日千松藏斷壑。衝波百丈吐孤岡。元山指點烏頭黑。歧島迷茫鴈背蒼。大樹飄零千載後。書生匹馬騁文章。</text>
<title>南兵馬營</title>,<text>表裏山河勝。西南節制權。控弦氓什伍。列壘垜三千。劒外烽傳夕。兵前浪疊天。秋高元帥壁。閒閱練軍編。</text>
<title>城津。敬次先君子板上韻。</title>,<text>何年持斧過城津。石底重聞鼉鼓嗔。渾渾天隨高浪轉。滄滄日與女牆隣。魚龍繞柵晨聽柝。虎豹藏山夜守闉。獻策無功人已老。空敎海鳥自鳴春。</text>
<title>李夢瑞 獻慶 謫慶源寄詩。依韻答之。</title>,<text>征鞭共指豆江隈。君已先吾二日來。柳惠固知三黜義。賈生何屈六嘆才。雲垂石磧歸鴻焉。風滿蘆花竄鹿哀。休說北宸天外隔。城頭自有望鄕臺。</text>
<title>次李深遠 惟秀 寄示韻</title>,<text>天涯流落寄孤邨。歎息吾行過鬼門。歸夢每驚賓鴈曉。旅愁偏入戌鴉昏。身罹德裕分爭罪。心愧唐生切直言。塞北山川看欲遍。好酬蓬矢亦君恩。</text>
<title>次鄭孝善 述祚 讀易韻</title>,<text>少年讀易不知裁。昨夜吾方覷得來。星月高懸三極象。山河昭揭六爻材。流行天道唯伸屈。經緯人情只樂哀。尋水窮源應一處。莫須馳走萬川隈。</text>
<title>夢見亡女感懷</title>,<text>郊西孤墳曾三過。父女情懷兩不知。如何今夜天涯夢。女在父傍均粉脂。霜風忽起塞鴻聲。布被覺冷淚交頤。前年欲作汝銘辭。世故纏仍尙遲遲。客堂秋深夜寂寥。正好濡筆抽哀思。汝母又在千里外。更憑何人知汝私。</text>
<title>七寶山金藏寺</title>,<text>倦馬嘶空谷。筍輿度細川。禪扉山寂寂。雲碓水涓涓。喬木偏高地。幽禽自性天。眞源藏不得。名在世間傳。</text>
<title>望海峯</title>,<text>高峯絶頂忽平原。東望虛寬是海門。泂澈雲端多氣色。蒼茫山外一乾坤。頭臨瑞旭天光近。身御泠風地步尊。秦帝城邊曾立馬。十年重眺八荒垠。</text>
<title>次題北妓彩心詩軸 幷序</title>,<text>十載重尋杕杜原。白頭吾忘理民寃。娼家亦有根心孝。倚瑟千行泣舊恩。</text>
<title>楊門途中</title>,<text>吾行知近峽。山勢何嵯峩。鳴泉瀉叢薄。漁梁傍人家。黃雲遶邨逕。白犢下山坡。饁婦戴筐立。凝視行人過。心隨境與靜。歸當守丘阿。</text>
<title>皇壇親享。敬和肅廟感懷詩韻。幷序</title>,<text>壇祀猶聞八耋親。百年東土返王春。黃鍾想像周丘降。玉戚依俙夏廟陳。雲暗山罍香覆羃。星垂衮冕淚盈巾。辛逢忌後知天意。無憾吾君志事遵。</text>
<title>喜雨應製</title>,<text>霡霂通宵驗有年。倌人催駕稅桑田。千旗低濕平蕪外。萬耦環瞻淡靄邊。麥壠分靑涵雨露。秧堤洗綠占風煙。王謙不有知誰賜。穆穆歸之陟降天。</text>
<title>海春君 栐 挽 二首</title>,<text>咸平肖子檜原孫。今代宗英屬望尊。欲識從來爲善報。朝回棣萼爛盈門。</text>
<title>海春君 栐 挽 二首 其二</title>,<text>遊公伯季九回春。三見佳城草色新。獨有伶俜難弟在。曰頭求挽淚盈巾。</text>
<title>金知事 鎭東 挽</title>,<text>茀祿人間尠有全。公於平地卽神仙。班聯八座皆天得。養足專城以子賢。一夜星輝沉別館。百年元氣返秋阡。阿郞叔季心期在。縱未承顔亦愴然。</text>
<title>陵幸時。病闕祇迎禮。感書長句。</title>,<text>鷺鼓三聲起炬煙。千官跗注兩行前。龍旗曉拂扶桑日。鶴駕宵嚴雨露天。松柏風淸凝孝思。蘋蘩流潔示心傳。獨憐病滯微臣在。誠禮空拋輦路邊。</text>
<title>寄家兒浩修謫所</title>,<text>兒投炎瘴地。翁返水雲廬。秖爲憂治世。初非博令譽。林霏烏反哺。簾雨燕窺書。却歎吾衰甚。離懷忽悄如。</text>
<title>夜雨</title>,<text>孤燈牕下暈。驟雨澗邊過。聲入梧桐颯。凉歸枕簟多。潭心添碧藻。洞口長靑蘿。泂泂淸無寐。明朝看藥坡。</text>
<title>閒居書事 三首</title>,<text>久疑居道觀。但未却腥葷。漁艇乘潮入。樵歌隔里聞。坐看雲自去。行訪水將分。時與田翁遇。農談到日曛。</text>
<title>閒居書事 三首 其二</title>,<text>漸釋經營志。偏知日晷長。臨溪時倚杖。掃石獨焚香。白鳥窺田立。玄禽掠水忙。身疲返精舍。經卷自橫床。</text>
<title>閒居書事 三首 其三</title>,<text>老喜幽棲穩。孤眠到日高。荷珠知夜雨。松韻問潮濤。不有違心事。誰成避世豪。邇來身計定。故是聽雞曹。</text>
<title>雨不止</title>,<text>踈踈還密密。欲霽更浮空。邨靜牛羊夕。天低燕雀風。孤篷明滅外。亂峀有無中。盡日燒香坐。相看但菊叢。</text>
<title>叢竹</title>,<text>白露秋將近。蒼竿意更豪。聲傳風外韻。影到月中高。凜凜高標逈。亭亭俗慮逃。琴書牕下在。淸趣兩相遭。</text>
<title>白蓮</title>,<text>綽約山牕下。瓊葩一鑑泓。月來逾淡泊。露裛更神精。落蘂仙舟泛。飜荷羽葢傾。最憐中夜枕。微送遠香淸。</text>
<title>月桂</title>,<text>爲愛檀心久。移栽近牖前。根分茅殿植。華自桂宮傳。紅雨潮歸日。靑春土旺天。羲和休宅四。野外亦知年。</text>
<title>亦知</title>,<text>亦知時不再。其奈技無能。憂世同嫠婦。偸閒似定僧。行藏前輩愧。文字後生稱。遲暮蒔栽業。都因漫興乘。</text>
<title>送家弟繼仲 命善 謫濟州</title>,<text>舟纜江天馬踏晨。相看華髮弟兄新。曾悲關嶺三年謫。又送滄波萬里身。鴻鴈影分平野色。鶺鴒飛急亂山春。君還莫歎無歸處。亦有吾廬遠世塵。</text>
<title>白頭山詩。用韓文公南山詩韻。</title>,<text>葱嶺盤西極。中州此其囿。五嶽不敢秩。千山浩難究。綿延沙漠外。一脈吾東授。吾東有白山。名從禹貢漏。穹然立大荒。世人嗟未覯。柴望初不及。輶車何曾湊。惟有不咸稱。僅一傳梓繡。寧王壬辰歲。線路始得透。一路西由甲。一路東由茂。穿過萬木叢。歷盡千仞峀。及至虛項嶺。蕩蕩路始就。遙望天之北。白鳥將擧噣。征夫擧鞭示。此乃白山秀。漸如雲發絮。倐若槽出酎。行行近山底。瓷甕相銜覆。皇矣造化功。此地壯結搆。崑崙豈獨大。廬阜還覺瘦。應讓此山勢。窿然撐穹宙。人或見脊背。謂言少雕鏤。大匠晦神變。雄都茫延袤。吾行知已高。六月凜寒候。沙斷猛虎迹。峯絶飛鳥簉。但見皚皚冰。留在山之戊。仰脅登絶頂。頂上忽成竇。於中有大澤。北出如齒漱。雲夢煙初收。洞庭綠新糅。人言或高聲。雷聲起白晝。所恨無雲梯。不敢下濯漚。祁祁熊麋羣。跳躍如猿狖。復有一雙禽。點水終不仆。三峯起澤畔。黃金色反陋。獅子與望吼。稱名何其富。上似舌之吐。下似駝之走。遂環十二峯。攢簇勢不宥。或疑羅寶貝。商賈立爭售。或疑列琮璜。禱祀祈冥祐。又若將倚劒。顧視僕夫詬。得非閬風城。無乃丹井甃。紅碧爛塗抹。久視神欲愗。奇觀每易新。塵慮摠失舊。移步大角巓。鏡湖迎人又。此中有神物。傳言巨蚌嘼。若道多靈異。何不防胡寇。回顧天四際。山偃雲來救。聳則劒盤束。聚則鳥彀鷇。忽如萬馬馳。明光捷書奏。北望寧古界。朔風何貿貿。天運本互嬗。神器亦邂逅。西指杳靄間。醫閭山之脰。我欲窮遠眺。其奈目眩瞀。滄海何處是。片白如垂溜。應被山峙隔。豁處往而復。欲向巳峯觀。飜身轉至右。巖巖彼寶多。實爲此山胄。羣巒列在傍。仙女珮容臭。東南依輦巖。象以屬車副。大能藏龍蛇。小不遺鼯鼬。山下千萬川。皆從山上皺。孤高出半空。煙雲不敢鬭。雖然視白山。鳳飛與雉雊。其下出一榦。遙馳東南輳。緩若長蛇勢。急若羽騎驟。乃開漢之宅。萬䙫天所佑。自餘羣山尖。列如艾注灸。化工初開闢。大地寫篆籀。眞意點點留。精神畫畫逗。不然農丈人。下界恣耕耨。惟玆一幅畫。生平何處購。勿言多參差。造化生䛠譳。物固分剛柔。人亦有長幼。君子所以名。爲是世多謬。凝坐細評品。殆若數飣餖。萬象本前定。何待葢其柩。念罷下山腰。沙堤屯若梪。蹲蹲緣崖谷。往往逢異獸。想彼山下人。以我爲鷹鷲。臙峯一回首。銀山立在後。餘懷殊未巳。恨不仍宿留。言尋定界碑。憶曾講和媾。堪恥兩使臣。出入胡雛袖。茫茫七百里。任彼碧眼狩。犯界氓何辜。蹙疆罪有首。追思氣塡臆。勃勃若饙餾。思之可奈何。筇屐催回收。行至三池島。箇箇如偃彀。邦家有祀典。何不此薪槱。欲言不在職。徒誦萃二繇。高岓望若夬。深水俯如姤。盡日降復登。杉木處處遘。夜臥樺屋下。可摘北斗宿。前吾誰飮馬。路傍委槽廐。蚤作披霧露。日出光瑩琇。蟠根臥中逵。遠見疑屋霤。三宿始見鶯。近人如相狃。自我觀白山。始知德之懋。巨浸難見底。豐肉不見腠。聖人氣象渾。不勸民自侑。欲窮此山蘊。幾多費勞疚。况當風雲變。靈怪若符呪。元氣所停蓄。豈假襲而僦。前時薦我文。曾爲神降嗅。鋪張作此詩。庶幾壯覩酭。</text>
<title>白頭山歸路。得黃良伯 最彦 寄詩。次韻答之。</title>,<text>十載三脂北上轅。揚鞭今向白頭奔。河山鰈域開宗祖。分野燕雲列仲昆。蠟屐成三曾有約。行裝少一倍傷魂。荒原片石君休問。憤切當年蹙塞垣。</text>
<title>次題靑蘿亭 二首</title>,<text>吟罷靑蘿八百蓂。尙書珍重又名亭。歸歟三逕知何處。邈矣千巖宛在庭。風卷市聲成壑籟。月籠喬木散虯形。東山我有盤空韻。早晩携君試一聽。</text>
<title>次題靑蘿亭 二首 其二</title>,<text>一退心常在。孤亭意更多。吏趨疑府署。客散是雲蘿。疎樹容山入。飛簷爲月過。江湖秋已晩。歸夢問如何。</text>
<title>金副提學 時粲 挽 幷序</title>,<text>自古聖明朝。必有諫諍臣。賈生哭漢文。唐介憂宋仁。長沙及忠州。去作放逐人。吾聞物之萬。受變方爲眞。所以風霜悴。必後艶陽春。始爲體天意。二君實同倫。如何成就功。參差反不均。一爲燮理臣。一爲落拓身。靑燈照古史。志士掩卷頻。若謂異遭逢。同是昭明辰。若謂由命數。亦有造化因。茫茫此一理。天高不敢詢。</text>
<title>讀書。和陶淵明形影神。三首</title>,<text>短髮垂兩鬢。匪復咿唔時。爲憐中田荒。殘年欲理之。方秋葉歸根。物性常如玆。富有非吾事。身踐是所期。誰爲示大道。伊昔孔子思。但使心日休。外物奚戚洏。庶幾返自然。天命靡所疑。頗恨少壯日。光陰費文辭。</text>
<title>讀書。和陶淵明形影神。三首 其二</title>,<text>上士學之力。下士修以拙。但得志善多。玆道不中絶。先師有遺訓。時習乃能悅。何必歎衰邁。爲之當自別。前時謬外求。恥或名湮滅。不知軀殼內。冰炭交冷熱。幸今謝榮辱。仁義庶自竭。方之托神仙。今古誰優劣。</text>
<title>讀書。和陶淵明形影神。三首 其三</title>,<text>宇內皆吾道。煕煕上下著。人不見其然。私意隔之故。俯仰勞精思。衆理自來附。曷不反而求。作止與默語。古今事成敗。知在人所處。譬之川袪壅。沛然誰能住。惟仁吾自力。其餘皆有數。豈爲尺寸膚。還忘性所具。一時能强忍。千載遂令譽。善惡皆有幾。來來復去去。嗟哉吾黨士。端居亦戒懼。微言載簡策。爲此萬世慮。</text>
<title>和陶淵明九日閒居</title>,<text>閒居逢節序。意若爲吾生。景物皆可怡。俯仰稱其名。滌滌塲圃潔。淡淡山川明。籬下秀孤叢。木末生寒聲。登高興巳淺。吾衰歎暮齡。獨坐茅齋裏。濁醪聊自傾。此間眞意足。不羡身外榮。羲農雖云遠。至今有餘情。君看馳車者。白首竟何成。</text>
<title>歸山 三首</title>,<text>歸山歲或三。今歸始歸山。上疏告歸休。歸以知非年。時當晩潦餘。處處草交淵。小驢隨二童。逶迤道中田。行登嵁巖望。我家垂柳間。荷蘂欲綻房。竹孫已參前。父老迎問語。山廚起炊煙。鄰雞過墻頭。堂鷰止牕顚。坐來日且半。如何事事閒。從前多取必。而今付自然。</text>
<title>歸山 三首 其二</title>,<text>蚤起庭宇靜。雨過樹影稀。白鳥東南去。片雲何處歸。微行草多露。步步謇攝衣。求閒乃得閒。人願天不違。</text>
<title>歸山 三首 其三</title>,<text>樂以觀景物。景物皆我娛。鳴泉出叢薄。孤煙度曲墟。衆星低江岓。粲粲揷人居。擧目依微圓。高原樹一株。幽獨坐東牕。琴書渾自如。在昔匪少此。於今意有餘。天機淺嗜好。莊生語不虛。但恐此時趣。終老保得無。</text>
<title>補甲山府使。和陶淵明示三郞。</title>,<text>古來出世者。多憂恒少欣。坡爲百謫身。惠作三黜人。以我戇愚性。免此何所因。荒莽窮髮地。轍跡頻年臻。皮衣多熟面。方言已慣聞。奔走胥歡迎。爲禮誠殷勤。聖化方曁遠。邊塵不起鄰。猶見吏來稟。冰合鴨江濱。</text>
<title>甲山官舍。次梁鳳周韻。二首</title>,<text>欲知人事摠由天。看取吾行𨆫後前。避世忽尋遷客路。乞休還占使君筵。雲端一點煙塵靜。宸北三更夢寐牽。多愧平生無定力。强將尊酒慰悽然。</text>
<title>甲山官舍。次梁鳳周韻。二首 其二</title>,<text>客睡尋常到五更。起看銀漢欲西傾。簾垂積雪千山色。燈剪寒梅一笛聲。懷土愁因佳節倍。思君淚入靜時生。絃歌誰道宣幽鬱。聽罷絃歌亦愴情。</text>
<title>夷山雜詠 八首</title>,<text>夷山山似上天難。歎息於今幾往還。縱使此生能百歲。光陰强半道途間。</text>
<title>夷山雜詠 八首 其二</title>,<text>參天杉木簇如檣。鳥道透迤一線長。山外有山疑抵極。忽開平地着城隍。</text>
<title>夷山雜詠 八首 其三</title>,<text>樺屋荒蕪木柵疎。煙生方覺是人居。大抵窮山民俗質。孤邨未始設門閭。</text>
<title>夷山雜詠 八首 其四</title>,<text>傳呼林外使君來。兩片靑旗挾路開。繩笠狗衣轎下滿。生涯說去聽堪哀。</text>
<title>夷山雜詠 八首 其五</title>,<text>嗚嗚畵角早開衙。被褐軍官拜以差。小吏趨陳民有訟。貂牛輕重乞明査。</text>
<title>夷山雜詠 八首 其六</title>,<text>五月山顚種耳麰。初秋霜降薄言收。可憐塞土艱生理。一斛舂來不滿篝。</text>
<title>夷山雜詠 八首 其七</title>,<text>魚鹽終歲未登盤。富戶方能蓄豉豌。若使馮驩來作客。匣中長鋏不勝彈。</text>
<title>夷山雜詠 八首 其八</title>,<text>獵客平明穿雪中。豳風誰識獻于公。都緣府鎭徵求甚。情志曾無上下通。</text>
<title>甲山貶所。伏奉讀書錄御賜。</title>,<text>初收吟澤淚。忽奉自天香。宣綍風雲合。開函日月光。事應傳紫塞。禮實始黃堂。誰道編摩技。尙紆寵眷長。</text>
<title>次梁南二客登南樓韻</title>,<text>莫上南樓望。鄕思正斷腸。旅人猶紫塞。節序已靑陽。天闊雲來遠。山長鳥去忙。松醪宜客抱。一斝爲君揚。</text>
<title>自甲山承召將歸。次梁南二客韻。三首</title>,<text>太守歸將近。邀賓日賦詩。小爐煙歇後。高閣月來時。</text>
<title>自甲山承召將歸。次梁南二客韻。三首 其二</title>,<text>虎符交有日。雀訟聚如期。每道須新尹。小民如不知。</text>
<title>自甲山承召將歸。次梁南二客韻。三首 其三</title>,<text>數編先後易。整束在床西。試問吾行李。何如琴鶴携。</text>
<title>丁巳夏。陪先君子至元山。交濟倉落成。仍爲海獵之遊。後三十二年。自甲山貶所召還過之。敬次板上韻。</title>,<text>斯干歌罷泛樓船。三十光陰過隙然。此日軒前來駐馬。當時岓上望如仙。滄波萬里通仁澤。煙火千家足惠鮮。逬淚幽吟成久立。斜陽回照海門天。</text>
<title>山家樂 六首</title>,<text>未老乞身世笑。不才耕野心安。須知當去卽去。莫問是難非難。</text>
<title>山家樂 六首 其二</title>,<text>疏傅云何事業。季鷹有底彌綸。秪緣一退姱節。遂作千秋達人。</text>
<title>山家樂 六首 其三</title>,<text>桃花灼灼深巷。芳草離離遠邨。一片漁舟繫岓。不知是否仙源。</text>
<title>山家樂 六首 其四</title>,<text>垂柳白鳥黃鳥。隔林晴鳩雨鳩。鳴春不競春色。更覺山居轉幽。</text>
<title>山家樂 六首 其五</title>,<text>野性渾忘拘束。春眠每到日晞。臥聽牕間女語。折來園蕨盈衣。</text>
<title>山家樂 六首 其六</title>,<text>一張琴携響月。數首詩詠臨風。已向物外心靜。不妨塵間耳聾。</text>
<title>金參判 善行 挽 二首</title>,<text>風流文采早聞聲。春塢東頭始識荊。的的談鋒驚四座。凌凌氣岓壓羣英。卄年離合靑眸在。半世功名白髮明。一臥江邨消息斷。薤歌此日淚沾纓。</text>
<title>金參判 善行 挽 二首 其二</title>,<text>朝端六七我同年。公以剛强逝最先。可惜靑萍埋厚夜。不堪丹旐送寒天。重宸契密萋菲後。八座班高步武前。筵几秖應歸杏浦。精神好返舊遊阡。</text>
<title>幽居書事 二首</title>,<text>尋常處世時。遇事多戲魔。歸來理園木。甘雨忽滂沱。知應吾經濟。但可宜山家。從今除妄想。安分守丘阿。</text>
<title>幽居書事 二首 其二</title>,<text>如何陸內相。在家抄藥方。計已醫國非。心猶壽民長。我今疏草木。本爲聞見廣。雖然千載上。陸相應撫掌。</text>
<title>次韓文公謝鄭羣贈簟韻。寄仙槎守成大中。</title>,<text>仙槎苞竹世共知。作笛不奇作簟奇。太守前年欣得之。緘封寄我碧琉璃。鋪來山家動光彩。恨未藏節多瑕疵。揮毫更求滑澤美。謂言長歌吾當爲。尋吾北出已忘言。况君南遊久野炊。今年赫炎昔所稀。矮屋坐臥俱不宜。汗膚思得水紋襯。家人每道箱無資。忽聞韜筒自海湄。撥置中堂何漪漪。翺翔不下彼蚊蠅。匝還驚看諸童兒。銀床露帳渾無色。一陣飜嫌林外吹。從今午睡足山牕。何畏烈烈入簷曦。雖然匪爲一雙簟。感君誠信久不衰。</text>
<title>浩歌行</title>,<text>使我常在聲利塲。文章豈能辨精麤。使我未忘得失念。先天豈能窺有無。排置花木足悅目。整頓室廬可安軀。淸風明月自不貧。臨水登山輒命壺。邇來復學參同術。金丹消息問鼎爐。功成若活數百年。堪向仙家膺籙圖。人生凡事一聽天。世間何物不自娛。</text>
<title>永保亭凌虛閣。次浩修韻。</title>,<text>欲識凌虛意。須看欹枕邊。潮生楹自泛。月轉閣疑旋。天地斯爲大。風塵亦有仙。腐儒來作王。萬事定前緣。</text>
<title>永保亭。次杜工部園樹八韻。</title>,<text>豼貅千隊擁松株。節制風煙似此無。水霧卷時遙嶼出。山形斷處大河紆。城排獸角迤迤側。舟畫龍鱗色色殊。寥廓海門風氣烈。嶙峋石齒雨聲枯。乾坤始覺軒而大。日月平看死復蘇。奔走鯨鮫歸控禦。指揮𪃩鶻備疎虞。地爲水路三分據。勢則邦家一面扶。散袠投壺元將略。名亭故在女墻隅。</text>
<title>李參奉 命奭 挽</title>,<text>南北多年想典刑。樓船泊處是鱣庭。如何白露蒹葭外。一點光微處士星。</text>
<title>君臣同會一堂中。十韻應製。</title>,<text>上林秋色醉丹楓。不辨仙桃滿地紅。璜珮聲高金殿裏。獸爐煙細錦筵東。佳辰古重千秋節。寶曆今回八耋隆。是日祥輝三殿合。每年華祝萬方同。淵衷常在謙光執。衆志要憑晉接通。濟濟成行西掖外。蹌蹌引步內庭中。珠簪影動簾前日。玉座香聞殿角風。造化功涵三世遇。風雲契驗一堂融。偶符舜殿賡歌會。况値堯天雨露豐。莫道賀儀猶未擧。盈庭暗祝壽齊嵩。</text>
<title>安市城</title>,<text>攢簇金城固。崢嶸劒閣深。窮兵千古戒。衛社百年心。往跡沉寒水。高名峙碧岑。吾生多感慨。駐馬一長吟。</text>
<title>寧遠行</title>,<text>寧遠之城多砲穴。寧遠之山名嘔血。問之土人何因爾。土人不敢分明說。皇朝陪臣好述古。欲言此事先悽切。伊昔桓桓袁大夫。爲國屛翰來仗鉞。胷中萬甲自無敵。車後千卷况濟術。虜騎一夕滿城闉。端坐元戎色不奪。神機深藏鬼莫測。傍人但道謀計拙。忽然一聲震天雷。無數紅抹飄烈烈。軍威大振北徼外。建兵不復西向列。天子曰嘉來汝煥。鎭玆山海邦之臬。兵謀十三間爲上。陳金走處范疽發。滿洲鈔幣入東華。崇煥死日明運訖。大抵殺人交其子。求諸利害亦爲失。街童三尺尙知此。曾謂袁智不之察。錢氏之子竪儒耳。詩譏文訕皆曲筆。和戎殺毛自有意。事半成時難容舌。論人當先志與才。何論東林跡有別。千秋共稱武穆寃。賴有朱張昭其節。惜哉哀公身世屯。生前死後俱昧䵝。我今作歌歌是非。留與靑簡名不滅。</text>
<title>曉發兩水河</title>,<text>雞唱疑吾土。廚語覺異國。攬衣數問星。吹角催戒僕。出門路茫茫。東西靡所適。朔風何凜烈。時卷黃沙撲。豈不懷安逸。奈此王事亟。邇來鏡裏霜。太半由行役。况今病新瘳。垂垂如許白。明年竣事還。會歸吾廬息。應與妻兒坐。亹疊話宿昔。</text>
<title>榛子店 幷序</title>,<text>嬌花勁竹各冬春。才貌難兼節義眞。一死從來唯在己。不關天下有心人。</text>
<title>石鼓歌</title>,<text>石鼓石鼓周宣鼓。鍾鼓云乎鼎彝伍。中興車馬耀岐蒐。皇哉乾坤再黻黼。雲根斲來作旂常。銘以豐功繼文武。石鼓石鼓吉甫詩。文莫吾徵誰則知。車攻吉日好文章。大抵多是一人詞。何况淸風起苔面。一臠猶知全鼎滋。石鼓石鼓史籀篆。鳥跡太深科斗淺。藤蘿側畔露枝柯。觴豆中間辨瑚璉。自從羲皇六書後。此體書家視冠冕。於乎石鼓豈凡鼓。天地精英爾獨將。飄流八萬大世界。閱歷三千久星霜。狂秦斧斤已謹避。邨婦杵舂不須妨。棲棲天下縱失所。十鼓相隨無一亡。何人欲寘上庠廡。歌者韓公勸者張。雄詞豈但一時振。至言終爲後來昌。一一收載槖駞背。天球河圖廟門傍。五代風雨劇茫蕩。暴君不敢飜汚傷。宋人欲防字剝落。塡以黃金色煌煌。從來眞寶世莫知。阿誰剔出賖糇糧。明初三百卄五字。秪今存者唯半强。沉淪纔脫草泥阨。刓缺還因搨摹戕。名聲萬口自不閒。品題紛紛翰墨塲。淸高韋生世代錯。博雅歐九疑信長。周詩不編又一案。誰識聖人微意藏。省文互見乃經體。我馬旣同寧累章。吾生好古久成癖。手持鼓文幾商量。曾從國學敎多士。一篇謾試明倫堂。而今偶然充上价。殊異吳季觀魯鄕。黌庭垂紳拜尼父。摩挲石鼓仍彷徨。石鼓石鼓豈論世。千秋幸依夫子墻。</text>
<title>燕館新歲。與副价行臺同賦。二首</title>,<text>吾土流光易。殊邦歲月遲。雪花迷去路。柳絮杳歸時。異籍從胡賃。方言問譯知。每聽簾外語。疑得報咨期。</text>
<title>燕館新歲。與副价行臺同賦。二首 其二</title>,<text>途中思館穀。館穀又思途。午睡書籤散。宵吟燭影孤。序班穿壁語。提督入門呼。一誦皇華集。吾生續此無。</text>
<title>淸節祠。次副价洪養之 梓 韻。</title>,<text>我馬虺隤我僕病。猶從便道謁淸聖。始知聖亦地之靈。山自壁立水如鏡。今去二子幾千年。吹袂淸風翛翛永。逃荊泰伯倡道先。觀周季子覿德盛。扶天大義寄七尺。獨也堂堂孤竹勁。豐碑不文文孔訓。可見華士識趣敻。求仁得仁此心法。賴吾夫子日月競。壁上縱橫是誰題。徒亂江山皜皜淨。俯仰默想不忍去。斜陽在峀禽語定。</text>
<title>淸節祠。再次副价韻。</title>,<text>爲拜淸祠率彼濱。天時偶値蕨薇春。孤山屹立扶綱義。滙水流含讓國仁。環廟碑多先聖訓。入門松淨薄夫塵。首陽元在吾邦內。知者千秋但一人。</text>
<title>勵志 三首</title>,<text>幾年迷道走。此日悔心萌。回步雖云晩。猶賢誤一生。</text>
<title>勵志 三首 其二</title>,<text>事過方知錯。言終乃覺非。因循度時日。鬂髮已如絲。</text>
<title>勵志 三首 其三</title>,<text>獨立寧羞影。孤眠勿愧衾。生平喜誦此。空自負初心。</text>
<title>以冢宰違召。補忠州。次東軒板上韻。</title>,<text>魂歸京國不知勞。殘夢頻驚繞社濤。受牧每慙前聖訓。辭樞敢擬古人高。風簷日課簽丁訴。水站時催載稅舠。到老丹衷緣聖主。秖今未作避人豪。</text>
<title>賓僚行</title>,<text>賓僚曉捲靑布帳。方丈美羞皆宮㨾。綾被向來幾殫誠。恩波是日浩莫量。藏修之終必游息。文武弛張不我誑。文武弛張不我誑。摠由睿學日向上。上探漢初石渠貯。中搜唐宗內庫藏。非徒好之又無斁。朝經暮史課以兩。離筵講畢紫陽史。國初唯有二聖倡。三百年間繼述業。邸下昨歲始推廣。天顔一夕喜氣溢。寵錫便蕃示嘉尙。遂令膳人具需雲。來汝賓僚同君貺。鍾鏘短律唱且酬。言志寓戒俱跌宕。皇朝續編亦云富。是歲講畢復如嚮。銅闈典學自古今。此事臣誠聞之刱。前年一筵卽盛事。外史記之人皆仰。况今睿業更進步。昔者殊禮今何曠。紛紛成行各醉德。不待香醪沃肺臟。天氣下降地氣升。春風初煽物亦盎。洋洋禮樂雖峻極。俯仰只是畵此狀。大抵爲國以禮樂。要道得之自主鬯。翻嫌聲律局情志。變作長句導宣暢。柏梁臺咏多氣岸。醉學士歌近豪放。豈若此什却雍容。曁彼喜起相揖讓。關雎鹿鳴豈非燕私詩。竟登風雅第一唱。</text>
<title>梅下。校勘啓蒙。</title>,<text>一部先天一朶梅。爐香起處伴床開。莫敎人力催花拆。姤復分明自往來。</text>
<title>敬和御製淸明詩韻</title>,<text>淸明不淸明。是以號淸明。潤物花成繡。噓仁草遍坰。</text>
<title>山居雜詠 二首</title>,<text>多少從前遭値艱。靜思如在夢中看。危疑漸覺無名好。閱歷方知處事難。身後題評書數部。眼前怡悅象千般。他年石室誰爲傳。文苑名卿兩不安。</text>
<title>山居雜詠 二首 其二</title>,<text>暮年看史逐兒孫。百代興亡過目繁。無乃斧柯天上爛。忽如碁局卷中翻。榮枯寂寂渾無影。善惡悠悠尙有痕。往事何關千載後。一回悲慨一回欣。</text>
<title>敬次王世孫示賓僚韻 幷序</title>,<text>閙熱塵編歲易侵。三朝暇日盡推尋。徽䂓英廟曾超古。盛事离筵復見今。較量功程徒述跡。修明禮樂始傳心。新書講後旋求律。到此方知睿學深。</text>
<title>敬謝王世孫賜新薑兼侈手札</title>,<text>珍賜初攀貳極仁。春葵夜雨伴芽新。調羹肯數梅鹽美。入藥能通佐使神。草木猶親辛辣性。賓僚寧厭直方臣。尋常細事追前烈。庸謹元來造聖人。</text>
<title>留別箕城士民 幷序</title>,<text>畵船橫繫大江潯。鄕老儒冠繞席吟。千里桑麻新雨露。百年絃誦舊棠陰。龜疇禹跡思回古。蟋蟀唐風欲變今。經理未終先解去。願君無負懇勤心。</text>
<title>聖節禁中。與奎章閣同寮。呼韻各賦。</title>,<text>曉趨虹渚節。班近閤門深。九五龍飛會。三千虎拜心。謾勞司卷酒。共滌集仙襟。勝事添文院。年年泛菊斟。</text>
<title>奎章閣褒貶後。入侍逍遙亭。分韻應製。</title>,<text>好雨由方寸。名亭法酒淸。入簾皆爽氣。繞檻盡川聲。䆉稏含風細。岡巒鎖霧平。摛文題品筆。更課上林鶯。</text>
<title>洗馬臺。親臨大閱。敬和聖製。</title>,<text>君王臨細柳。鼓角曉霜淸。聽誓風傳鐸。連營日耀兵。龍韜藏秘略。虎旅舞歡情。吉甫休騰頌。宸章驗太平。</text>
<title>吾生</title>,<text>吾生天賦大愚癡。徒藉先庥好爵縻。少日揣摩勞妄想。暮年虛靜返眞知。梅牕朗月論心友。雪榻寒燈講道師。宿昔偶留仙府約。赤松高躅會將追。</text>
<title>偶吟</title>,<text>晩鍊丹三鼎。如窺豹一斑。心忘憂喜界。身遠是非關。夜靜天機轉。晨淸灝氣還。唯餘著書業。隨意不妨閒。</text>
<title>齋居謾詠 二首</title>,<text>一室纔如斗。猶堪着老身。官高能遠世。財少不憂貧。白髮風霜久。黃芽歲月新。殷勤會心友。書卷與冰輸。</text>
<title>齋居謾詠 二首 其二</title>,<text>老人常夜寐。朝起怕寒嚴。積雪飄松塢。脩冰落瓦簷。爐殘茶熟火。几散讀餘籤。孤坐淸無事。旋將禿筆拈。</text>
<title>和家兒瀅修菊花詩韻 三首</title>,<text>世人重黃菊。爲是淵明栽。栽之或紅白。俗尙應嬗回。從來物有名。因人增崔嵬。何况天地性。黃中獨奇瓌。日月相撢持。戊己與胚胎。所以歲寒天。爛其盈門開。名實物皆然。智者乃能裁。小子謹識之。此理窮確隤。</text>
<title>和家兒瀅修菊花詩韻 三首 其二</title>,<text>常疑山居訣。紅菊勿近除。謂言花燁燁。奢華太有餘。吾聞君子德。爛若錦繡舒。所貴委時命。何必守泊如。始覺爲此論。大道見得疎。秋來艶艶香。爲近牕前畬。恰似金葩名。元亮是吹噓。萬事有遭遇。悠悠者毁譽。</text>
<title>和家兒瀅修菊花詩韻 三首 其三</title>,<text>花固有雌雄。阿誰名以妃。名妃且不可。楊妃豈女徽。乃知命名意。但取香馡馡。久爾受汚名。天然不露機。還如成德者。不慍世人非。吾兒惜此花。嘉名表淸輝。發爲篇章富。一一語入微。從今醉處士。庶免羣葩譏。</text>
<title>題畵 四首</title>,<text>傳神千古事。幽意默相通。巖際孤雲出。橋邊獨樹籠。鳥飛平楚外。人語夕陽中。無乃虎溪是。塵心頃刻融。</text>
<title>題畵 四首 其二</title>,<text>幽人出未歸。童子不關扉。春水桃花暖。晴天柳絮飛。半牕黃卷靜。一逕綠苔微。洞外村煙起。漁舟果得揮。</text>
<title>題畵 四首 其三</title>,<text>兩行山木直。一曲澗流懸。枕石雲爲幕。携壺草代筵。紫芝商皓問。丹竈葛翁傳。自笑塵緣重。何由共說玄。</text>
<title>題畵 四首 其四</title>,<text>危石嵯峩立。柴門逐水開。江天何寂歷。沙岸自縈回。人度長橋去。鷗隨遠帆來。雲容方淡蕩。山雨欲相催。</text>
<title>齋居漫興 五首</title>,<text>年當歐九懸車歲。官比希文致政時。雖愧前人名德盛。猶將一節願同歸。</text>
<title>齋居漫興 五首 其二</title>,<text>斷置胷中利與名。人間歲月覺崢嶸。張良辟穀成何事。李泌多書樂此生。</text>
<title>齋居漫興 五首 其三</title>,<text>床頭周易晩窺門。朝夕談玄有二孫。不待君平吾已悟。須知卽事是貞元。</text>
<title>齋居漫興 五首 其四</title>,<text>一生禮樂費精神。畢竟都無入用辰。自笑光陰虛度了。稗官小說老來親。</text>
<title>齋居漫興 五首 其五</title>,<text>機關平日絶根源。非曰能之至戒存。陳平六出雖公正。猶悔陰謀少子孫。</text>
<title>賜號保晩齋歌</title>,<text>阿兒言從紫闥歸。恭敷至尊鄭重辭。保晩嘉號今肇錫。往揭卿父齋之楣。卿父名節到老全。約略數之有三奇。老臣聽罷起拜受。感極而涕涕漣洏。自從立朝三十年。環顧言行多忸怩。飄然白髮每自傷。將何他日報嚴慈。一朝華褒忽踰衮。居然名節無瑕疵。遂令半生散樗質。變作大冬寒松姿。諄諄天語蔽本末。史官在傍大書之。千秋應識今後臣。誰復苛追從前痴。乃知乾坤造化功。成物卽成無留時。君不聞宋賜希夷先生號。朝臣承寵始於斯。</text>
<title>詩準</title>,<text>古今長句誰最奇。杜史李仙邈難追。以文爲詩韓子短。因俗成章白氏疵。楊公萬里又一格。雕鏤反與天眞離。我今脫略諸家法。性情之體自命詩。君看風雅三百篇。盡是當時道志思。詩成始辨賦比興。篇就方被金石絲。何嘗把筆費吟哦。擬作某調某曲詞。鏡花水月盛三唐。漢初作者不如斯。學詩當學詩之本。豈以世代懷遲疑。吾詩準的在於此。非曰能之乃所期。</text>
<title>釋命</title>,<text>天命播萬類。譬如風花轉。或落在川渠。或落在樓院。風匪敎花落。花自趁風便。品題吾之命。不爲凡人殿。旣超簪珥局。又免襏襫賤。生長世祿家。所事唯筆硯。雲衢平步進。華膴歷颺遍。時値門戶爭。禍福俄頃變。機關屢得脫。鋒鏑偶不罥。白首謝紅塵。終始紆聖眷。所欠彌綸業。多愧邦之彦。雖然古來賢。優劣等人面。世豈皆子産。亦豈盡蘧瑗。幸吾不當事。是非兩不見。莫歎千載名。寂寥靑史卷。得譽吾何知。撫迹人空羡。身後齒牙餘。不敵一飮宴。</text>
<title>詠白香山</title>,<text>我愛白香山。完名唐代臣。時當牛李爭。獨免風波淪。晩節辦一退。詩酒樂餘春。世或咎逃禪。逃禪乃庇身。張良願從仙。李泌好談眞。欲使心有寓。不復戀紅塵。香山亦此意。豈必惑正因。假令惑正因。何如醉夢人。</text>
<title>讀老子</title>,<text>少小學未成。不讀非聖書。老年讀老子。何其味有餘。道在水善下。利物不自居。非唯人忌免。亦使鬼猜紓。相彼地山彖。三才此鳶魚。從今反吾身。以謙爲菑畬。人疑下喬木。我謂借隣鋤。朱子闢異嚴。猶向老氏譽。况乃取人善。吾道所權輿。</text>
<title>月蝕詩</title>,<text>壬寅中秋夜二更。月有蝕之金鼓豗。初如菱鏡乍失圓。忽似銅鉦半埋灰。我時仰天不忍見。閉戶却坐呼燈來。乃讀玉川子月蝕詩。又讀昌黎子月蝕詩。二詩何多荒誕不經語。令人神𢥠魄裭難爲思。玉川故是詩人類。其言無怪尙險崎。昌黎自居孟子統。孟子七篇何曾有此辭。藉曰托文以爲戲。上天尊嚴敢侮之。自從秦火六經後。聖言漢初猶多遺。淮南抵掌引迂怪。列禦騁舌雜齊諧。高高天象本難測。二儒亂之轉益迷。昌黎學孟不知天。其曰所傳傳何斯。我味元聖周髀書。薄蝕之理怳然開。日月平分地背面。地隔中間遮其曦。所以月蝕常在望。布籌歷歷推前期。何况里差必由月蝕得。益信地隔之說不我欺。周衰疇人逃海外。交食數法皆失宜。孔子傷時作春秋。據實直書其謬乖。日食三倍漢儒說。聖人書法曾不知。借問地隔又有數。如何從古視爲灾。譬如一方阻王化。民情豈不皇皇哀。擊鑑奏鼓諒由此。非爲陰陽相盛衰。悠悠上下二千年。此理寂寞無人窺。假令金蟆滿地大。敢呑太陰晶晶輝。三才之道本一貫。能近取比遠可推。招徠墨卿書牕下。爲破騷壇謬悠疑。</text>
<title>次韓文公秋懷詩韻 十一首</title>,<text>中庭雜卉交。其葉何薿薿。大火光西流。寒蜩鳴暫已。今朝樹間聲。颯颯又遡耳。幽人感慨多。撫念坐復起。日月無停機。物象隨以似。况乃人易老。强旺未足恃。百年能幾許。醉夢眞同軌。將何悟大道。兩忘憂與喜。</text>
<title>次韓文公秋懷詩韻 十一首 其二</title>,<text>天宇日以高。地氣日以悴。衰柳疎覆岸。弊荷低垂地。泬彼羣飛鴈。去去鳴聲恣。從來士女情。各隨春秋異。四時保眞樂。吾道所以貴。</text>
<title>次韓文公秋懷詩韻 十一首 其三</title>,<text>晝日何苦短。夜刻何漸曼。不成黍米大。空憶胡麻飯。精誠若透金。天必從人願。常戒作輟頻。無煩師友勸。閒來展參同。讀之周千萬。壽已可壽民。欲向楓宸獻。從前處世難。厚招鄭默怨。</text>
<title>次韓文公秋懷詩韻 十一首 其四</title>,<text>時節忽不淹。摵摵復凌凌。床减鍼膚蚤。盤稀撲鼻蠅。斗覺神思夷。稍無耳目憎。自從棲淸眞。不復夢觚稜。行將携兒隱。臨溪看魚罾。乃知木千年。本因材無能。</text>
<title>次韓文公秋懷詩韻 十一首 其五</title>,<text>霜威日夜催。品物各自警。萬麓齊紅碧。千林垂短永。料知天人業。收結以剛猛。探幽非寸鉤。汲深豈尺綆。但須盡吾力。成就卽天幸。其要浮心界。私慾悉遠屛。</text>
<title>次韓文公秋懷詩韻 十一首 其六</title>,<text>庭前向陽木。自成消長景。欲知月轉移。靜看牕暗冏。尋常代儀表。天行無少梗。誰將自然畫。布玆大地騁。古人如可作。吾向包犧請。</text>
<title>次韓文公秋懷詩韻 十一首 其七</title>,<text>秋雲倐聚散。秋日乍明暗。明暗異憂樂。天地人有憾。㗳然倚前楹。游目庭下瞰。高梧方蔌蔌。嫩菊欲淡淡。常求面前樂。勿令分外濫。韓公處世者。趨時勉而暫。况我泊岸船。波心寧縱纜。反照一身內。沉浮仔細勘。久久當自別。得甔亦吾甔。</text>
<title>次韓文公秋懷詩韻 十一首 其八</title>,<text>宅近南山下。秋光先吾軒。蟲聲繞庭吟。螢火過牕奔。俯仰觀時物。胷中日有言。妙契常疾書。牖後非掩前。方當熱流金。尙或忘我餐。况今凉入室。曷不理殘編。靑燈夜繼晝。衆甫閱幾千。譬如和五味。使各歸甘酸。思之或未得。黃神質宵眠。如是不知老。聊以送流年。</text>
<title>次韓文公秋懷詩韻 十一首 其九</title>,<text>凄凄雲容淡。策策葉聲乾。消息遲金丹。歲暮懷琅玕。何來中天月。照我床褥團。停盃試一問。曾經羨與安。月留仙已去。滄海水自瀾。魏子六百年。今如盤走丸。誰能更拘束。身不離馬鞍。</text>
<title>次韓文公秋懷詩韻 十一首 其十</title>,<text>古稱死不亡。人疑是名聲。余謂此心法。耿耿千載明。譬如時代序。皇天運以誠。君看彼月魄。何曾異虧盈。床前有丹經。架上有墨兵。秋懷不自苦。况乃浮雲榮。但恐眞人妙。未能如律令。</text>
<title>次韓文公秋懷詩韻 十一首 其十一</title>,<text>人生各有好。大道是我好。每當悟妙處。恨不從事早。餘光苟自力。眞樂庶可保。勿謂學仙侶。爲道近枯槁。古來良泌賢。孰非孔子道。</text>
<title>題東坡草書醉翁亭記後</title>,<text>東坡草書誠奇特。飛腕落筆如復覿。勁遒固善學顔公。淋漓亦頗效張旭。初疑藤蘿縈古木。復道槎牙交山石。雲自變化水自波。百詭千奇無不足。詞垣書家兩絶藝。天實命公非由學。自我珍藏十五年。常置案上時寓矚。寓矚不覺神颯爽。塵中齷齪暫疏瀹。文是心法筆心畫。千載襟懷猶可掬。</text>
<title>三大隱詩</title>,<text>隱者隱山林。君平何隱市。生平明易道。禍福皆預指。山林寂無人。何處徵所揣。遂向成都市。托名賣卜士。得錢免飢寒。端策决疑似。曩令不曉易。必走雲水涘。乃知隱者流。亦爲伎倆使。</text>
<title>三大隱詩 其二</title>,<text>子陵造漢朝。歲月曾無多。謨閴王室輔。足向帝腹加。一去留名節。百年長餘波。始信經世法。不在言語科。向使彼子陵。黽勉作廟犧。末後所成就。較此果如何。篝燈讀史餘。感慨一浩歌。</text>
<title>三大隱詩 其三</title>,<text>國以人爲國。無人國不國。吾觀晉爲國。淵明一士足。詩續三百篇。節擬九秋菊。至今靑史上。使晉不寂寞。晉若無淵明。五季何以擇。所嗟淵明生。値晉百六厄。心遊羲皇世。身滯邑令職。</text>
<title>岣嶁碑歌</title>,<text>我昔銜命使幽燕。篆隷旁求堆滿前。中有方丈一古紙。宛如列印小兒拳。珊瑚水底枝柯交。箘簵池邊苞籜聯。高卑天地綴方圓。錯落星辰參句連。或似鼇足拏波浪。或似龍爪穿雲煙。首尾爲字七十七。嗟我始讀却茫然。石韻篆鏡積案上。今文古文互勘硏。大抵髣髴後世銘。鋪張治水勞且悁。疑是虞史承命紀。屹彼岣嶁山之巓。曾聞韓子登岣嶁。不見此碑涕漣漣。秖今誰有好事者。搨摹遠流萬里傳。嶧碑至唐已云亡。棗木翻刻失之姸。何况韓子所不見。一千年後詎復全。雖然字體極聱牙。陽冰友直鑽彌堅。後世何人能爲此。定是邃古玄中玄。吾生慕古甚韓子。傾槖換取歸東天。招工爲障掛中堂。重之不啻靑瑤鐫。周宣石鼓世益下。詞垣歌詩聯累牋。如何虞時逸書文。寂寥尙無歌一篇。我今作歌歌禹碑。破除羣疑詔萬千。</text>
<title>文章仙歌</title>,<text>太白之詩子瞻文。羽衣仙客下彤雲。生龍活虎入馴擾。芝草琅玕歸耕耘。波濤往往筆下起。五色成丹出爐熏。詞垣今古月朝評。皆稱仙客仙客云。中有一段疑案在。仙客本自厭腥葷。腥葷伊何富貴是。二子胡爲猶齗齗。君看孔門有若言。酷類聖言幾無分。高堅鑽仰大心法。何曾跂及顔氏羣。二子仙家亦有若。徒把文章凌紫氛。倘令二子得眞訣。九轉神功輸天君。上可駕鶴薄煙霄。次亦乘鯉游淸濆。爭似空名耀千古。自家冥漠不見聞。</text>
<title>和陳子昂感遇詩韻 三十六首○幷序</title>,<text>月魄含日輝。數法生降昇。金鼎天符顯。玉燭陽明凝。俯仰際且蟠。向背分替興。玄化渺難覩。聖言以爲徵。</text>
<title>和陳子昂感遇詩韻 三十六首○幷序 其二</title>,<text>白雲在中天。日照化紅靑。晩耕難食實。早植易抽莖。若謂皆定命。物有不種生。所以聖繫易。天道貴財成。</text>
<title>和陳子昂感遇詩韻 三十六首○幷序 其三</title>,<text>牛李相分爭。私門各樹功。不知媒淪亡。但欲辨佞忠。悠悠此倚伏。何待塞上翁。箕疇淫比戒。反應福極終。</text>
<title>和陳子昂感遇詩韻 三十六首○幷序 其四</title>,<text>達士志天下。營産迂且蒙。每被鷦鷃笑。自誇鵬鯤終。此非口舌爭。天運參其中。從古幾聖賢。未救世道窮。</text>
<title>和陳子昂感遇詩韻 三十六首○幷序 其五</title>,<text>時節忽不居。明鏡吾老矣。白首歎無成。靑春悔謀始。瓣此香一炷。換彼臧三耳。杜門斂蹤跡。願從赤松子。</text>
<title>和陳子昂感遇詩韻 三十六首○幷序 其六</title>,<text>蒹葭露爲霜。宇宙肅以淸。草木皆荒落。感此欲久生。天地常流謙。鬼神亦忌盈。吾當學大道。三才得其平。</text>
<title>和陳子昂感遇詩韻 三十六首○幷序 其七</title>,<text>包犧刱方圓。玄象何悠悠。連山變農夏。反對成文周。仲尼玉振金。先後同一丘。繫辭本光明。誰復配公侯。</text>
<title>和陳子昂感遇詩韻 三十六首○幷序 其八</title>,<text>易圖傳隱者。丹竈妙硏窮。靜看龍飮食。時令虎嘯風。茫茫天地化。都付一身中。道成筆之書。門戶開魏公。</text>
<title>和陳子昂感遇詩韻 三十六首○幷序 其九</title>,<text>至言待賢者。寧供俗士嗤。珍重授鍾呂。飄流至希夷。眞儒忽挺生。理數各分持。尙有劉牧類。圖書厚自欺。</text>
<title>和陳子昂感遇詩韻 三十六首○幷序 其十</title>,<text>謏知未通玄。絶學誰汗靑。一朝抽關鍵。千載許豪英。反觀吾身內。晨朝與昏暝。從來天地久。得一淸且寧。</text>
<title>和陳子昂感遇詩韻 三十六首○幷序 其十一</title>,<text>天上運日月。人間成冬春。大地居其間。孕毓砂汞珍。渾渾此一氣。俯仰本洪句。如欲成黃轝。須先合天人。</text>
<title>和陳子昂感遇詩韻 三十六首○幷序 其十二</title>,<text>靑鳥杳消息。丹鼎尙蹉跎。歲月同過隙。感歎其如何。非無服食棗。仍成鹵莽禾。參同有眞訣。朱雀飛遇羅。</text>
<title>和陳子昂感遇詩韻 三十六首○幷序 其十三</title>,<text>仲尼起衰周。志欲挽煕和。棲棲齊楚路。轍迹幾回過。鳳鳥久寂寞。蛾述空講劘。乃啓千載統。得位較如何。</text>
<title>和陳子昂感遇詩韻 三十六首○幷序 其十四</title>,<text>木鐸初返魯。筍簴一洗淫。莊邃分雅頌。淸濁明鍾林。遂令父母國。齊高泰山岑。何如一時氓。暫歌擊壤吟。</text>
<title>和陳子昂感遇詩韻 三十六首○幷序 其十五</title>,<text>宋仁欲正音。羣賢亦應期。大樂不還魂。小知紛揚眉。終古物善鳴。盖由天假時。君看魯兩生。白首空下帷。</text>
<title>和陳子昂感遇詩韻 三十六首○幷序 其十六</title>,<text>蒼蒼雲間松。落落歲寒姿。孤根閱三春。黛色貫四時。偃蹇老瓊苑。笙簧奏玉墀。何必棟樑充。淸陰生遠思。</text>
<title>和陳子昂感遇詩韻 三十六首○幷序 其十七</title>,<text>三王雖異治。五學本同途。時平可貯才。世難能捐軀。降自膠序蕪。寂寂觀室隅。後來淫朋類。等是詩家奴。奈何羹椀懲。吹盡薤楪孤。</text>
<title>和陳子昂感遇詩韻 三十六首○幷序 其十八</title>,<text>燕君重賢士。爲築黃金臺。黃金非不寶。豈若賢士哉。死骨一日市。生駿千里來。功因士聚集。名與臺崔嵬。歎息冀北野。秪今荒草萊。</text>
<title>和陳子昂感遇詩韻 三十六首○幷序 其十九</title>,<text>可憐張九齡。鍊金日見欺。洞仙夜促膝。禍胎曉燃眉。無乃道不同。悟眞殊濟時。夷吾愚賈販。易牙辨澠淄。明知不相兼。感慨一涕洟。</text>
<title>和陳子昂感遇詩韻 三十六首○幷序 其二十</title>,<text>世人舍靈龜。外物朶其頤。利慾營百途。數命對九嶷。紛紛樹門戶。聲勢各互持。豈惟眩是非。亦復爭刀錐。自謂人勝天。傾覆俄頃時。</text>
<title>和陳子昂感遇詩韻 三十六首○幷序 其二十一</title>,<text>吾觀知命士。俯仰合三才。鑽硏古經籍。芸鋤宿汚萊。功力浩搴帷。神靈佑登臺。復性且延壽。曠然一快哉。回視傾奪類。寂寞已隨埃。</text>
<title>和陳子昂感遇詩韻 三十六首○幷序 其二十二</title>,<text>卓哉鴟夷子。越難定須臾。身旣辭卿相。家何積金珠。得非扁舟泛。不逢羨門徒。人生貴與富。同一累塊蘇。鴟夷能解此。金珠亦沉湖。</text>
<title>和陳子昂感遇詩韻 三十六首○幷序 其二十三</title>,<text>老氏說寵辱。欲人貴大患。辭雖近抑揚。理實見闌干。希夷亦有語。優喜勿久歡。今古至人戒。皆出先天言。寧用棄龍鱗。空自逐鼠肝。風波閱世味。早知橘甘酸。</text>
<title>和陳子昂感遇詩韻 三十六首○幷序 其二十四</title>,<text>鳳凰何所棲。恩山靑一眉。將爲瑞世出。常與麟龜期。周衰久不至。宣聖歎且洏。醴泉代瓊漿。竹實視石芝。靑黃別鸞鵷。亦猶龍與螭。吾老去聖遠。何因得見之。</text>
<title>和陳子昂感遇詩韻 三十六首○幷序 其二十五</title>,<text>周公不入夢。宣聖歎吾衰。豈伊誠或替。感此道已違。魯郊狩有獲。麟筆停乃洏。世運豈不料。素志非自期。蚩蚩當時人。尠不詈且嗤。至今絃誦地。皆祖聖之時。</text>
<title>和陳子昂感遇詩韻 三十六首○幷序 其二十六</title>,<text>龍雖噓成雲。無雲龍飛難。雲亦佐龍雨。相須非誇謾。乾元動爻象。甲子配支干。自從六籍初。已比魚水歡。若使無功業。何異夢邯鄲。俯仰觀物理。念之重自歎。</text>
<title>和陳子昂感遇詩韻 三十六首○幷序 其二十七</title>,<text>劉向夜校書。帝遣太乙精。天眷旣如此。當世曷不行。雖登夔龍位。常與梟鳶幷。譬如鵬受制。不能徙南溟。雖然啓七略。區別傳與經。班史莫敢違。亦是儒林英。</text>
<title>和陳子昂感遇詩韻 三十六首○幷序 其二十八</title>,<text>異哉咫尺儀。觀天又察氛。股弦自成象。躔度如披雲。誰能爲此制。伏羲先天君。璣象備堯舜。靈臺起周文。漢唐諸巧思。膠固不能分。乃知聖神智。千古莫與羣。</text>
<title>和陳子昂感遇詩韻 三十六首○幷序 其二十九</title>,<text>先天觀景表。至妙悟中和。亭午樹木影。長短自同科。中常常必中。舍此更求何。推類三才道。歷歷皆爬羅。中夜自舞蹈。寄語諸述蛾。欲得先天則。景表以爲柯。</text>
<title>和陳子昂感遇詩韻 三十六首○幷序 其三十</title>,<text>有客老謝事。高齋闢道林。架揷鄴侯書。槖無越使金。淸宵坐焚香。爐霏上燭陰。精思入乾坤。妙悟在枕衾。尙遺泉石想。遑論歲月尋。養性有捷逕。回笑戲五禽。</text>
<title>和陳子昂感遇詩韻 三十六首○幷序 其三十一</title>,<text>我無田何業。誰設鄭公鄕。謀計老轉拙。一身理陰陽。魏公去已遠。墜緖尋茫茫。擣治入赤門。通理協黃裳。勿謂馳別逕。其言本素王。比悟抽添法。謹密候存亡。</text>
<title>和陳子昂感遇詩韻 三十六首○幷序 其三十二</title>,<text>吾愛陳子昂。依俙窺道眞。先天與元命。譚者幾詩人。資性若不近。見到必無因。恨不遇魏公。仙容薰炙親。伊人本在世。絶境久避秦。奇芬若天花。功力勝胡麻。</text>
<title>和陳子昂感遇詩韻 三十六首○幷序 其三十三</title>,<text>昔聞龐德公。一生隱鹿門。徒知飯牛樂。時問籜龍寃。抱膝歌於忽。吾道拙自存。較看孔明出。優劣何須論。人無出與處。貴在道有源。源亦非一塗。難以淺見言。</text>
<title>和陳子昂感遇詩韻 三十六首○幷序 其三十四</title>,<text>晉代博雅士。張華稱爲元。識能辨龍肉。志亦多奇論。讒說雖時行。寵光逾益敦。如何宋漁仲。獻書位不尊。一出雲無心。千載舌太煩。獨有紫陽子。純褒至今存。細看士窮通。令人智每昏。</text>
<title>和陳子昂感遇詩韻 三十六首○幷序 其三十五</title>,<text>何月無三五。澄光獨中秋。何樓不得月。先得近水樓。兩環遞轉運。萬變自浮遊。反復觀吾道。至理可校讎。滄海泛大地。崑崙啓中州。源深流浩浩。根厚勢悠悠。培塿及蹄涔。徒爲山川羞。君看千金家。太史稱素侯。</text>
<title>和陳子昂感遇詩韻 三十六首○幷序 其三十六</title>,<text>大化無窮盡。小智好側生。常以燕蝠見。强作蠻觸爭。聖人不出戶。明知符黔嬴。包犧立天度。周公營洛京。歷落天地象。胷中自縱橫。後儒推日月。不省磨蟻行。相與操室戈。有時觸心兵。周髀元聖書。漢世亦不醒。禮失求諸野。眞訣自西溟。東來又百年。先天孰裁哉。</text>
<title>對雨書事</title>,<text>秋雨洗天天益凉。紅葉滿庭菊已荒。山茗一甌氣方舒。案上經卷手自張。舊讀如逢故人話。新得恨無良友商。機心習靜頓相忘。簷鳥近人故不翔。</text>
<title>讀梓人傳</title>,<text>都料爲匠師。床足不自治。及營萬間廈。揮攉唯所爲。大才愚於小。智者所嘗疑。太公與管仲。豈非王覇師。求魚迷釣鉤。販利欺刀錐。跡其平素才。一縣猶不宜。末後彌綸業。千載稱絶奇。和璧璞必包。珍汞鉛爲皮。至寶天所惜。其初掩晦之。</text>
<title>讀鍾離權事實</title>,<text>鍾離年五十。爲將討晉氛。軍敗陷大窖。邂逅遇眞君。高驤仙府班。直至宋初存。時與洞賓輩。遨遊湖湘濆。勿謂此事誕。紫陽亦云云。當時軍敗失。靑史遂無痕。但道鍾離子。豈知晉將軍。吾聞儒論人。截自成德論。一日能克己。天下皆歸仁。無乃此法門。儒仙一轍均。</text>
<title>敬和御賜國朝寶鑑纂輯廳詩韻</title>,<text>於皇列朝化。百世不能忘。玉牒乾坤大。蘭臺歲月詳。效勞慙漢史。寓慕仰堯牆。繼志兼摸德。悠悠聖思長。</text>
<title>奎章閣春帖子 二首</title>,<text>條風初動土牛塵。宙合樓前瑞色新。人事會從天意驗。重輪將啓八荒春。</text>
<title>奎章閣春帖子 二首 其二</title>,<text>俯仰玄機次第開。嫩陽先報斗杓回。循循成就雍煕象。天與君心一本來。</text>
<title>奎章閣延祥詩 六首</title>,<text>紫極迎新歲。天人正始辰。龜疇呈五福。鳳曆紀千春。</text>
<title>奎章閣延祥詩 六首 其二</title>,<text>端月初臨日。三元會合時。詞人方撰頌。麟趾及螽斯。</text>
<title>奎章閣延祥詩 六首 其三</title>,<text>臘雪徵三白。豐年綏四方。從來八百業。實賴萬千倉。</text>
<title>奎章閣延祥詩 六首 其四</title>,<text>豈弟作人效。明廷吉士多。淵魚旱麓詠。梧鳳卷阿歌。</text>
<title>奎章閣延祥詩 六首 其五</title>,<text>治化登三五。文章煥泰平。皇王雖異世。禮樂可同聲。</text>
<title>奎章閣延祥詩 六首 其六</title>,<text>榦楨何濟濟。瓜瓞自綿綿。况是周王壽。邦基啓八千。</text>
<title>燕雲歌。送冬至上副使。幷序</title>,<text>崔嵬燕雲城。自古帝王京。如何衣冠盡。久矣氊裘幷。侯度萬國重亞歲。玉帛年年馳旅庭。大東丞相與侍郞。今又銜命藉君靈。我昔再飮燕雲冰。西山尙在眼中靑。送子將欲歌燕雲。北風颯颯吹羶腥。山河空衛故都壯。城闕半是前朝成。周鼎枉被楚狂問。旄頭却照簞食迎。史瞿二老徒焦唇。東南席卷歸建瓴。天時今過百年運。大廈能無一朝傾。秦皇猶撫萬世念。城堡處處增鐍扃。崤函百二亦難恃。何論荒野短長亭。聖朝卽今簡使命。上公出自班崢嶸。此去好講內修策。歸奏丹墀行東瀛。潛翁曾獻錢車議。月老請正學廡牲。城制堅完說山海。兪趙每恨徒聞名。三百年間彌綸業。太半前輩觀國英。男兒爲國平生志。一出疆外不虛行。方今聖人貞百度。殊俗聞之歎且驚。陸生寧携越槖金。李將應變朔方旌。正元朝罷日無事。爐霏拈筆記行程。煙樹蒼茫薊門關。塞月朦朧右北平。正陽門外琉璃廠。圖書充棟可目耕。風土俗尙備盡載。野廬職方詳略爭。歸歟示我老太史。用破外制疑信縈。歷數使職不外此。上宣后德下順情。嗚呼燕雲之歌歌屢闋。使乎使乎將善鳴。</text>
<title>西遊詩 幷序</title>,<text>恭承至尊命。俶理西遊裝。平朝詣闕辭。珍劑自天香。乃出國西坰。馹騎胥騰驤。旗影遞近遠。角聲時短長。周道平如砥。千里不贏糧。及入關西境。士民如堵墻。處處設帷帳。紛紛傾壺漿。感此殷勤意。駐馬爲一嘗。我有何惠澤。民自懷翳桑。長林忽入望。妓樂列成行。迎我坐帷榻。子孫拜蹌蹌。到營謁家廟。坐堂見少娘。細推按察歲。今纔七年强。翻思風樹恨。話舊爲感傷。選勝辦水戲。錦帆溯流揚。樂奏魚龍躍。舞傞鷗鷺翔。詢亭曠落成。于今幾星霜。儒武試名園。絲竹喧高堂。分曹列左右。飛斝引興長。瞻彼九三院。先人舊甘棠。多士所絃誦。衆民所瞻昂。經理至三世。標望箕都坊。爲我集鄕老。讌娛院之傍。野人競匝席。觀者繞成岡。忽如再仗節。衣錦歸梓鄕。借問諸先輩。此事孰比方。在宋趙淸獻。就養曾莅疆。生平有至戒。歡樂毋濫觴。留連及半月。歸路坦康莊。靜思皆造化。作此詑恩光。</text>
<title>庭列八歌</title>,<text>梅花塢種之。槎牙培新土。靑枝經冬短長抽。冷蘂先春點綴吐。鶯燕蜂蝶摠莫知。象外造化誰爲主。我不寄遠何須折。閒對書牕香一炷。</text>
<title>庭列八歌 其二</title>,<text>杜鵑壁此花。潤州異品格。山榴映紅名不一。况復九秋菩蕾坼。我國杜鵑眞杜鵑。百花之先開灼爍。令我墻壁皆錦繡。栽培不用費人力。</text>
<title>庭列八歌 其三</title>,<text>薔薇架風送。濃香入吾舍。紅霞絶無猩猩染。黃雨時因燕燕下。安得海國傾露法。向我藥𪚥爲一瀉。剩使庭宇不寂寥。芬芳連春復接夏。</text>
<title>庭列八歌 其四</title>,<text>海棠籬子美。無情吾甚疑。艶翠隱隱帷環列。嬌紅間間繡離披。世人不見蜀中産。却以無香爲花疵。無香有香不須論。花中神仙舍此誰。</text>
<title>庭列八歌 其五</title>,<text>紅蓮盆平生。愛蓮栽近軒。豐盈一洗繁華態。蘊藉都無嬌艶痕。魚鳥不思江湖闊。掉尾刷翮樂且喧。老翁倚杖亦自適。觀物安用大小論。</text>
<title>庭列八歌 其六</title>,<text>翠松屛偃蹇。長護我門庭。一榦千條却庇根。嚴霜大雪不改靑。自我種來今如此。何年樹底生茯苓。眄柯怡顔唯日夕。好令高人養性靈。</text>
<title>庭列八歌 其七</title>,<text>石竹砌靑紫。紅白遶庭際。世人常蓄花五葉。此花千葉色更麗。華能富貴節君子。二美得兼誰與媲。何况花性亦耐久。自夏及秋長相繼。</text>
<title>庭列八歌 其八</title>,<text>萱草欄繞植。盆池擬欄干。鸚翎鳳爪猶俗語。道粧仙骨不我謾。忘憂宜男復可葅。實用元來勝幽蘭。試問品題花草閒事業。古今何人與較看。</text>
<title>謙歌</title>,<text>老夫淸晨驚剝啄。有客來訪初設席。手指床頭數篇書。亹亹語及謙之德。謂言一字貫三才。其惟謙乎載大易。天固益謙地流謙。人於其間好惡亦。此理不必求諸遠。日用淺近可以得。尋常文字出示人。我有矜心人必斥。不然我以謙下問。人亦謙下攄心曲。其言雖近其旨遠。推類以長無不足。損之又損至無爲。吾於老氏取三策。人能處盈執此道。天降其祥鬼降福。遂作長歌述格言。一生莊誦勤佩服。</text>
<title>讀道經</title>,<text>老病淸朝謝事身。杜門聊與道書親。還丹守黑非無術。駕鶴驂鸞未有因。極北旋樞能注想。斗南斟酌可通神。儒仙立脚雖殊軌。摠把天君作道眞。</text>
<title>自嘲</title>,<text>明代王公恕。八旬始志學。史氏嘉其爲。特筆大書策。今我年七十。斯道欲自力。王公如有知。應許差早覺。但顧我平素。多愧公正直。本之則無有。早覺亦何益。</text>
<title>大成行</title>,<text>靑牛老人曾有言。大成若缺用不窮。憶昔少年氣方銳。或聞此語耳如充。而今暮歲多經歷。反復深歎亦可宗。人生世間每求全。徇名好貨位欲隆。假令一時智力致。運去勢盡徒喪躬。天高在上縮西北。地隤承下虧南東。人於其間藐然物。寧敢事事皆圓融。至人達此守謙虛。始終若一百年中。邵稱五千得易體。孔曰老耼折禮衷。不取其道取其言。可見聖賢心大公。</text>
<title>敬和御賜瀋陽使李右相 福源 詩韻</title>,<text>相國輶車下朔幽。宸章珍重慰行輈。山河萬曆成樑堡。玉帛平丘子産愁。觀樂誰從論得失。誦詩難與語啁啾。秪應路左垂紳處。殊俗驚看第一流。</text>
<title>獨酌書事</title>,<text>老方崇飮飮微醺。醺卽襟懷拍拍熏。名利都忘身計定。逢迎皆謝路歧分。陶潛晩就歸田賦。仲統先爲樂志文。小閣捲簾香一炷。論交四友每成羣。</text>
<title>燒香</title>,<text>物理硏窮五十年。今朝了了察天淵。瓣香更讀參乎語。萬法皆歸一念前。</text>
<title>敬次御賜鶴城君几杖宴詩韻</title>,<text>尙年王政自宗人。几杖臨加九耋身。行葦恩添南極彩。肆筵歌入北宸春。生丁少昊流虹歲。官衛神堯御宇辰。一老天遺紆聖感。寵光朝著孰同倫。</text>
<title>放言 九首</title>,<text>今朝痛飮一甌醪。斗覺胷中氣岸高。謹愼工夫都索莫。狂言筆下忽陶陶。</text>
<title>放言 九首 其二</title>,<text>海上篙工慣使船。風波幾度仰呼天。白頭更向平流去。罨畵溪中日叩舷。</text>
<title>放言 九首 其三</title>,<text>康節人豪盖世知。春風秋月視雍煕。仙家攢簇元同法。一歲抽添一日時。</text>
<title>放言 九首 其四</title>,<text>東方人物擬中華。著述猶慙小說家。問解數篇稱第一。三通奈有望洋嗟。</text>
<title>放言 九首 其五</title>,<text>驚聞羣雀噪庭中。起看惟爭一腐蟲。萬壑千林多美實。何須摧折羽毛空。</text>
<title>放言 九首 其六</title>,<text>三分天下戰爭秋。志士猶懷統合謀。如何門戶玄黃弊。一介曾無爲國憂。</text>
<title>放言 九首 其七</title>,<text>逢時管子補前虧。無命龐生起後疵。人生展布皆天定。素位安行聖以之。</text>
<title>放言 九首 其八</title>,<text>己卯羣龍稷契儔。一團疑案至今留。近思數卷書雖盛。大國治規詎盡求。</text>
<title>放言 九首 其九</title>,<text>靈星正祭自周家。罷醮誠宜罷此何。遂媒後世辛祈禮。識者常疑祀典夸。</text>
<title>處世</title>,<text>處世雖多法。其要避禍胎。名高人必忌。貨積鬼常猜。養拙危何有。居謙福自來。婁公憂拭唾。言近意悠哉。</text>
<title>六言</title>,<text>浮雲世上名利。歲月閒中簡編。一炷香煙裊裊。三才道法玄玄。</text>
<title>一碧亭。吟示孫有本。</title>,<text>屢閱風波慣處憂。田園况復任優遊。身同雨外投林鳥。心似帆前逐浪鷗。爲納山光時捲箔。故迎江月獨登樓。多生結習都忘了。猶講先天蚤夜求。</text>
<title>觀漲。與有本分韻。二首</title>,<text>造化神功儘壯哉。江山一夜太初開。平原蹴浪兼天湧。列嶼盤渦匝地廻。隣浦市聲生嶺脊。前湖帆影落樓臺。推牕一望襟懷豁。命僕頻傾掌上盃。</text>
<title>觀漲。與有本分韻。二首 其二</title>,<text>兼旬無奈失岡巒。今日山腰細路漫。水落魚龍渾得所。雲晴禽鳥各知歡。高林滴瀝猶餘濕。快閣憑陵尙覺寒。會待中天新月好。擬携兒輩上樓看。</text>
<title>龍山精舍八詠</title>,<text>山光靑欲滴。水色碧於藍。幷繞亭前後。悠悠日夕涵。</text>
<title>龍山精舍八詠 其二</title>,<text>美哉岡體勢。文以石縱橫。演出龍圖象。龍山不浪名。</text>
<title>龍山精舍八詠 其三</title>,<text>燕室雖低小。軒牕足爽淸。千峯雲外直。萬卉鏡中明。</text>
<title>龍山精舍八詠 其四</title>,<text>桂輪江浦夜。潮信海門秋。小榭居要脊。登臨一目收。</text>
<title>龍山精舍八詠 其五</title>,<text>紺房宜照日。羽蓋喜飜風。無乃華山是。天然石井中。</text>
<title>龍山精舍八詠 其六</title>,<text>紅白間蒼翠。綿延錦步障。觀花觀造化。邵老昔傳方。</text>
<title>龍山精舍八詠 其七</title>,<text>士如咬菜根。民可無菜色。遶舍開三區。勝似三槐植。</text>
<title>龍山精舍八詠 其八</title>,<text>園中有佳實。人口類瓊漿。每向飯餘摘。春風和老膓。</text>
<title>遣興</title>,<text>暮年活計了殘書。深悔當年出世疎。山齋永日門常掩。悟得從前憤悱餘。</text>
<title>敬和御賜家弟判府事周甲詩韻</title>,<text>六甲初回鼎鼐臣。天時正値菊花辰。九重寵賚兼宸翰。留作吾家世世珍。</text>
<title>次東坡梅花詩三疊韻</title>,<text>冰滿江干雪滿村。何來羅浮山下魂。臃腫古査半蒼苔。短長瘦枝斜黃昏。初疑明珠出粧奩。復訝粉蝶飄芳園。無乃盆心有葭琯。一陽先噓盤根溫。靑紗爲幬遮外風。早起手褰納朝暾。看梅殊異看凡花。標格韻致非一門。我欲更續石湖譜。此中欲辨已忘言。爐霏燭陰澹相對。影落床頭綠蟻樽。</text>
<title>次東坡梅花詩三疊韻 其二</title>,<text>育梅盛稱孤山村。未聞閤裏貯冰魂。我居今得兼二者。不離出入朝與昏。天公許專造化權。倡先百卉三春園。誰譏詩老迷格韻。我謂花品貴淡溫。精神寒通積雪白。氣象藹接晴暉暾。偏喜君子常在座。却恐綠衣夜欵門。看君妙處在無言。愧我平居病多言。於今始得三益力。掩戶癡坐但傾樽。</text>
<title>次東坡梅花詩三疊韻 其三</title>,<text>老人高臥江上村。欸乃聲中對香魂。疎疎庭竹伴貞標。皎皎簷月期黃昏。但恨不得淸江植。偃蹇盡覆屋後園。牕前別栽兩三樹。紅白相映待春溫。不必借得華光筆。眞箇常行水邊暾。他年若栽千樹滿。弊廬增重九里門。香中淸韻默心契。廿六宜稱不須言。雖然眞趣醉後長。每向花下輒携樽。</text>
<title>乙巳除夕。與兒瀅修，孫有榘守歲。用江韻各賦。</title>,<text>乙巳歲將除。守歲龍山江。日御弭亥次。斗柄向寅扛。天時終復始。忽如麾旗杠。人情惜此夜。家家睡魔降。况我望八翁。髮短眉欲厖。兒輩亦喜懼。騎驢度雪矼。遂成團圓坐。細傾潑醅缸。論文復論詩。間以齊諧哤。何必絲與竹。松風送隴瀧。雞唱新歲聲。燈殘去年釭。江干人應行。時時吠村狵。憶昨趨閣班。不寐聽鐘撞。冠裳詣闕下。軒車雜驪駹。覲光誠藹藹。稱賀鼓逢逢。還家謁廟退。子孫拜雙雙。年新事亦新。喜慶同家邦。一自居江上。朝夕對舽艭。悄然臥袁安。誰復拜老龐。獨有五雲夢。中宵和流淙。語罷仍回首。曙色倐上牕。西隣簡稼器。東里理牛樁。傳道九重裏。新頒綵勝幢。陽和暗動脉。積冰將成洚。柳條看猗猗。鳥聲覺鏦鏦。吾亦思種植。擬待春滿腔。分付山家奴。柄鍤須摐摐。</text>
<title>卽事</title>,<text>臨江亭墅足盤桓。境僻村深洞府寬。行止任天吾道是。棲遲得所老身安。水流雲去渾相悅。鳥語鱗游各自歡。花木春來栽瀾漫。山家從此不貧寒。</text>
<title>初夏。與孫有檠分韻。二首</title>,<text>勿言春過盡。怡悅有淸陰。午日時穿竹。薰風夕滿林。衙蜂捎卉晩。堂燕補巢深。繞塢栽紅藥。看看已擢心。</text>
<title>初夏。與孫有檠分韻。二首 其二</title>,<text>小亭多樂事。淸景足滄江。魚出波心尺。鷗飛鏡面雙。看雲常倚杖。候月獨憑牕。邂逅逢山客。何求折幔幢。</text>
<title>次杜工部遣興詩韻 五首</title>,<text>古人不可見。可見古人心。心同道則同。道自無古今。峩洋一小技。亦喜有知音。况乃此心法。千載相追尋。百慮歸一致。淸風滿書林。</text>
<title>次杜工部遣興詩韻 五首 其二</title>,<text>司空匪隱者。早歲從幕府。如何屣榮寵。終竟守孤苦。造朝佯墮笏。還山永脫罟。岸幘休休亭。圖書連屋聚。每讀唐史傳。竊嘆知去取。</text>
<title>次杜工部遣興詩韻 五首 其三</title>,<text>吾愛杜中書。庶幾儒者道。綠野太佳麗。栗里偏枯槁。蕭灑水竹居。編摩窮暮早。遂成通典書。百世見素抱。</text>
<title>次杜工部遣興詩韻 五首 其四</title>,<text>魚鬐見餌張。蛾眉遇燈狂。文端笑此態。翩然舍還鄕。時節會子孫。自言世念亡。園林遊衍樂。遲暮足淸凉。</text>
<title>次杜工部遣興詩韻 五首 其五</title>,<text>六一歸穎上。筆硏親夙夜。形骸尙云忘。業緣胡不謝。譬如食爲性。雖老甘如蔗。精言滿天下。一唱三歎吒。</text>
<title>江居樂 四首</title>,<text>藜羹飽後穿屩。流水門前倚筇。斜陽半蘸平野。夕霧橫拖欹峯。</text>
<title>江居樂 四首 其二</title>,<text>江山鋪作屛障。卉木參成畵圖。兩兩輕鷗對浴。翩翩小艇施罛。</text>
<title>江居樂 四首 其三</title>,<text>籬前紅稻初熟。舍後黃苞足收。江市去賖新蟹。老夫先已有秋。</text>
<title>江居樂 四首 其四</title>,<text>將相功名一世。圖書事業千秋。午橋文杏何在。武峪祥雲永留。</text>
<title>卽事</title>,<text>春還江閣坐悠然。默看羣鷗下上翩。少閱風波忘寵利。老憐衰病學神仙。飯因新饌傾盂飽。書遇嘉言索筆編。莫笑山翁無補世。晴空亦有戾飛鳶。</text>
<title>丙午除夕。書懷。</title>,<text>平居凜凜病常嬰。誰道吾年七十贏。家乏甔儲猶飽煖。朝無黨援亦功名。謝亭初傍靑山闢。杜典今從白首成。欲向丹爐調火候。抽添一法奈迷程。</text>
<title>丁未元朝 三首</title>,<text>是日居然望八翁。飛揚氣習尙兒童。後生來賀年彌卲。老我偏慙德未崇。</text>
<title>丁未元朝 三首 其二</title>,<text>如何少日喜求名。纔欲求名德不淸。無悶繇辭曾熟講。老多經歷見愈精。</text>
<title>丁未元朝 三首 其三</title>,<text>儒家仙品道雖殊。總把靈臺是究圖。新歲閒翁何所祝。吾心常不出吾軀。</text>
<title>江湖</title>,<text>江湖穩臥懶殘翁。翠竹蒼松似梵宮。竟日編書噉飯外。更無一事到心中。</text>
<title>雜詩 三首</title>,<text>少懷天下念。老志子孫安。斂退緣知足。栽培爲遣閒。晩歌煙外浪。春色雨中山。四壁圖書靜。幽禽近竹欄。</text>
<title>雜詩 三首 其二</title>,<text>遐心久忘世。世不棄君平。謝事猶招謗。休官亦介榮。文章慙黼黻。言論孰權衡。篋裏書三部。他辰覺有情。</text>
<title>雜詩 三首 其三</title>,<text>江村殊靜寂。事事愜幽情。白鳥籬間睡。黃雞屋上鳴。酒槽聞雨滴。茶罐試波聲。宅此經年久。沙洲不識程。</text>
<title>休言</title>,<text>休言處世浩難裁。古聖曾將數法開。事必硏幾寧有躓。心能安分自無灾。三才道把居謙貫。五福基從不比來。到得霜淸仍水落。方知此語意悠哉。</text>
<title>漫興</title>,<text>一病便頤養。長閒愜素期。道窺前聖秘。文勘後人疵。白髮江湖晩。靑編歲月欺。頫昂時有得。默默只心知。</text>
<title>丁未五月十五日夜夢作</title>,<text>喜怒恩讎摠兩忘。天門寥廓坦康莊。箇中欲識眞消息。積雨初晴旭日光。</text>
