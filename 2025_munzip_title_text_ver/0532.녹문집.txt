<title>沙亭途中。呈櫟泉姨兄 二首○辛亥</title>,<text>雪嶽烟汀龍虎窟。石門沙岸麏麚聲。棧蹊竟日輪蹄絶。野步無人舟楫橫。纓組世間空白髮。詩書陋巷自淸名。艱難苦淡從吾道。早晩東家宿願成。</text>
<title>沙亭途中。呈櫟泉姨兄 二首○辛亥 其二</title>,<text>立馬沙亭暮。回頭五嶽橫。詩書昨夜會。風月百年情。口耳論何到。驪黃眼欲明。別來無限意。盡日嶺雲生。</text>
<title>雨夕次杜工部韻</title>,<text>寥廓寒山白雪中。茅齋無事酒樽空。梅花半落蕭蕭雨。鵶子雙飛細細風。蔣氏園林三徑靜。魏翁爐火四時紅。箇中眞味誰能識。時倚靑藜問桂叢。</text>
<title>題金陵圖</title>,<text>佳麗金陵聖祖居。丹靑想像淚沾裾。石頭獅子雲霞古。玄武瓜洲舟楫踈。一代衣冠宮殿在。百年日月山河虛。中天漢祚昔人語。何迺于今久寂如。</text>
<title>凶年</title>,<text>大旱經春仍涉夏。秋來鄕谷日騷然。郊原滌滌荒無稻。村落蕭蕭冷不烟。主上至誠憐赤子。縣官依舊賦空田。書生漫有迂踈見。芹曝何緣徹九天。</text>
<title>訪姨兄陶嶽。歸而作此求和。</title>,<text>一別兩三歲。歲歲勞夢想。有疑誰相扣。有懷徒慷慨。仲冬天氣淸。匹馬聊尋𨓏。不憂龜嶺險。况憚龍湖廣。薄暮艱辛入。依山開書幌。元方及季方。典謨與彖象。爲余開笑顔。促膝更抵掌。不須叙契濶。淸言共和唱。先講子思書。栗牛㴑程張。名利不可染。良心不可放。夜氣澹且靜。此中好涵養。問玆何時與。圓月正堪賞。緣流饒吟弄。登高曳藜杖。濠梁非吾道。祝融遠景仰。感君苦相挽。奈吾勢難強。聯衾甫三夜。回駕出疊嶂。相逢似無言。相別更惘惘。惘惘如之何。流水共泱泱。</text>
<title>槐鵲</title>,<text>庭前老槐樹。盡日翻雙翼。非爲樂其𪚥。爲有實可食。上有孤雲覆。下有水深黑。水淸渴可啅。雲深身可匿。翩翩下復上。千載共相得。托身旣得所。何須畏矰弋。</text>
<title>自警 壬子</title>,<text>十五志于學。二十無所見。俛仰多尤悔。飄泊愧頍弁。日月奔如駟。今朝歲又變。歲變不可住。人生不可戀。嬋娟朝日華。向夕已如霰。厭浥蕭上露。見晛卽熯熯。百年夢幻間。七十至者鮮。所以古聖賢。孜孜未或轉。造次必於是。淵氷一幽顯。靈源自浩浩。百病在懦輭。食色與名利。緣玆致蔓衍。欲進肘常掣。有言足未踐。泉達黃泥壅。火燒春風煽。從今一奮躍。向前期透穿。懸膽會稽志。焚舟鉅鹿戰。擴理看陽長。克己視雲捲。先難而後獲。乾乾日夕勔。天若假我年。至道庶可闡。不然匪在己。存沒無所靦。</text>
<title>偶題</title>,<text>昆侖本無迹。人心忽天淵。𨓏非尼聖出。至道何逌傳。雲㙜繼有作。萬微日星然。幸生二子後。趍向得不偏。虗室無塵雜。遺經注心玄。優遊江海潤。精深玉石硏。俛焉日孶孶。其餘聽彼天。</text>
<title>有懷姨兄</title>,<text>園林列衆榮。飛雨洒綠筠。川鳴魚遊樂。霧歇雲容新。獨斟樽中物。願言自懷人。豈無親與故。念子志業淳。道路迂且曲。會面邈難因。亭亭初月弦。杳杳靑蓮巒。靑蓮一何高。龍湖一何漫。案上堆羣書。欲讀多疑難。徒然增欝陶。掩卷聊永嘆。</text>
<title>漫吟</title>,<text>雨歇溪流漲。陰陰樹木閒。柴門閑白日。樽酒對靑山。悟道何須辨。吟詩不容刪。機心久已忘。飛鳥下筵端。</text>
<title>霽夕</title>,<text>雨歇澄景光。列宿何歷落。山磵激幽響。密樹雲容薄。臨流一弘舒。煩抱頓開廓。親知雖云遠。鷗鳥深契托。於焉久遊盤。可以慰離索。</text>
<title>霽夕薄遊前林</title>,<text>愛此嘉樹林。杖屨數留連。况玆新霽夕。雲物更澄鮮。淸泠幽澗響。嬋娟初月弦。玄蛙抱葉啼。素禽依沙眠。沉沉夜將半。悄悄猶未遷。冲襟一蕭散。緬然睇曾巓。念昔同心友。於焉遊騎聯。今來人不見。徒然孤興牽。</text>
<title>口號</title>,<text>偶得阿睹病。徂夏未云瘳。詩書束高閣。藥石時間休。收視注靈源。專精絶衆酬。坐忘豈敢效。先師懿訓垂。體本延平法。捐事晦翁䂓。諒此非欺余。夙夕宜奉持。一朝沉疴去。外內庶相資。</text>
<title>遠遊</title>,<text>夙歲志四方。八荒視咫尺。誠願一遨遊。絶然壤地隔。南遊探漢挐。北遊窮長白。西登妙香巓。東跨皆骨脊。仰視蒼穹遠。俯視三韓僻。飄飄遂永擧。庶不愧吾屐。中歲抱憂患。壯志違宿昔。虛室坐塊然。悠悠淹朝夕。深恐朝露先。空使後人惜。離山秣吾馬。華嶽携吾客。日暮前程邈。一策期千百。</text>
<title>送四兄歸京師 二首○癸丑</title>,<text>自我歸玆峽。翳然朋遊隔。三逕生蒿蓬。空庭響松栢。有酒時獨斟。有懷空歎惜。荷君不鄙夷。仲冬枉余宅。硏磋淹三春。詩酒樂晨夕。况復墟曲中。悠然聯筇屐。玩花陟萬景。攀林上吹篴。徘徊共欣賞。舒嘯煩襟滌。年來無玆勝。薄暮遵南陌。吁嗟世故牽。人事倐遷易。淸晨理行裝。駕言歸路覔。白雲迷逕樹。靑草亂馬迹。舊遊翻如夢。重會良難獲。握手欲相分。離情兩脉脉。脉脉如之何。風水空淅瀝。</text>
<title>送四兄歸京師 二首○癸丑 其二</title>,<text>人生天地間。所任良不輕。借問任底事。中正以約情。身外寧有事。天爵貴莫幷。如何世之人。碌碌趍利名。不知身心重。但願祿位榮。祿位豈力致。秪足誤平生。擧世成膏肓。尠能絶芽萌。無恠昏與愚。可惜才且英。才英如君者。更兼知識明。脫然倘一悟。何愁道莫成。大小輕重分。辨之宜深精。臨別無以贐。且將心膽傾。</text>
<title>哭閔掌令 翼洙○癸亥</title>,<text>芳草爲蕭擧世同。巋然魯國獨吾公。森嚴議論綱常際。灑落襟懷禍福中。直字朱門傳正法。貞標鐵壁仰高風。阨窮固是天無奈。何故其年獨不豐。</text>
<title>兪子恭 肅基 挽</title>,<text>邂逅禁省直。重拜十年顔。竊瞷襟韻爽。儀度更夷嫺。相對劇談評。經疑與時艱。谹議悉中窽。妙解無可刪。東湖有別墅。謂將老其間。丁寧留佳約。早晩期追攀。嗚呼今日送。涕淚空潸潸。</text>
<title>尹仲沃挽 失名</title>,<text>末俗競夸毗。公獨保冲泊。玩心古墳典。優哉聊以樂。黃鐘辨絲忽。經禮燦三百。餘事通技藝。盖無不精核。抱此好經綸。囂囂安耕鑿。名或登薦書。奈玆至痛積。丹旌處士字。爲時空歎惜。</text>
<title>尹公老彭 志述 遷葬挽</title>,<text>氣節由來鮮克全。如公卓卓更誰先。秪嘆倫紀將委地。不怕鋸刀便在前。昭代百年養一士。高名千古並三賢。須知過涉元非咎。陶老眞評可永傳。</text>
<title>奉別趙學士益章 重晦 赴燕 二首</title>,<text>驪陵松栢暮雲縈。遺恨千秋欝未平。皮幣年年空走拜。不知何處有荊卿。</text>
<title>奉別趙學士益章 重晦 赴燕 二首 其二</title>,<text>丙甲如今百載餘。重陰何處一陽噓。憑君寄語悲歌士。密密護持呂子書。</text>
<title>拜黔潭書院 癸未</title>,<text>先生去後但空潭。潭影山光相映涵。落葉和烟迷谷口。漁舟帶雨掛村南。樹疑錦栢貞標托。波接華流至恨函。且幸櫟中好孫在。昌言汪汪滿輿堪。</text>
<title>贈季弟黔潭齋居 二首○甲申</title>,<text>木落山空雪映梅。明窓棐几意悠哉。欲知昭曠眞風味。須斷胷中憧憧來。</text>
<title>贈季弟黔潭齋居 二首○甲申 其二</title>,<text>聞道古人讀書日。家書盡擲火中燒。何事山齋淸靜地。細言刺刺和兒曹。</text>
<title>李玉果 長淮 挽 乙酉</title>,<text>衰周風氣日蕭然。敦朴如公獨先天。志操草翁家法在。經綸玉縣口碑傳。已從知舊聞譽久。自結姻親慕義專。壽席稱觴如昨日。遙瞻歸翣涕泫泫。</text>
<title>金參奉 德運 挽 丁亥</title>,<text>魯國巋然譽望尊。松翁脚下有賢孫。衡門不到周弓璧。黃髮虛縻漢寢園。滿室琴書三逕靜。百年魚鳥一絲存。猶思𨓏歲承顔欵。話舊殷勤未忍諼。</text>
<title>立春日口占 二首○戊子</title>,<text>大簇管中灰欲飛。東風一夜雨霏霏。靜觀積雪春光透。何處天翁轉化機。</text>
<title>立春日口占 二首○戊子 其二</title>,<text>髫齡學道到蒼顔。六十年來何所班。惟是平生聞可意。一心烱烱未亡間。</text>
<title>次渼湖神氣吟三篇。再疊因足成心性雜詠。三十六首○己丑</title>,<text>元來湛一貫天人。盛大流行自是神。惟一故神神便實。氣心性辨此爲眞。</text>
<title>次渼湖神氣吟三篇。再疊因足成心性雜詠。三十六首○己丑 其二</title>,<text>須知湛一賦人人。堯桀元來同此神。同氣同神眞卽一。氣神殊處亦殊眞。</text>
<title>次渼湖神氣吟三篇。再疊因足成心性雜詠。三十六首○己丑 其三</title>,<text>或言同氣又同神。從古何分凡與神。須知此氣有渣滓。渣滓重時卽揜神。</text>
<title>次渼湖神氣吟三篇。再疊因足成心性雜詠。三十六首○己丑 其四</title>,<text>休言濁氣亦靈神。纔氣濁時便不神。跖蹻若無湛一本。安能禀此昭昭神。</text>
<title>次渼湖神氣吟三篇。再疊因足成心性雜詠。三十六首○己丑 其五</title>,<text>正平端直賦形眞。湛一元來卽是神。然非方寸空通處。此氣透昭竟孰因。</text>
<title>次渼湖神氣吟三篇。再疊因足成心性雜詠。三十六首○己丑 其六</title>,<text>禽獸非無湛一眞。疑來偏體亦偏神。爲是偏神眞亦爾。謂眞全具也無因。</text>
<title>次渼湖神氣吟三篇。再疊因足成心性雜詠。三十六首○己丑 其七</title>,<text>這理眞森這氣神。神纔偏也則偏眞。偏心若不妨全性。郛郭眞詮亦誤人。</text>
<title>次渼湖神氣吟三篇。再疊因足成心性雜詠。三十六首○己丑 其八</title>,<text>性覺爲心虛氣性。橫渠模出具心性。今人大抵源頭迷。外性論心外氣性。</text>
<title>次渼湖神氣吟三篇。再疊因足成心性雜詠。三十六首○己丑 其九</title>,<text>善惡情由淸濁氣。洲翁曾議栗翁差。栗翁猶是說時過。正見洲翁累不些。</text>
<title>次渼湖神氣吟三篇。再疊因足成心性雜詠。三十六首○己丑 其十</title>,<text>純善理乘湛一氣。隨機妙應卽名神。表裏洞然都是好。秪緣渣滓揜元眞。</text>
<title>次渼湖神氣吟三篇。再疊因足成心性雜詠。三十六首○己丑 其十一</title>,<text>濁駁滓拘湛一本。恰如無了元初淸。瞥然惻隱何從出。湛一依前闢滓呈。</text>
<title>次渼湖神氣吟三篇。再疊因足成心性雜詠。三十六首○己丑 其十二</title>,<text>濁氣善情語屬新。似於本體未窮眞。若敎天地原非湛。造化流行應未仁。</text>
<title>次渼湖神氣吟三篇。再疊因足成心性雜詠。三十六首○己丑 其十三</title>,<text>栗翁書亦有些疑。通局源頭終二之。豈若程門理分句。無縫無隙自然奇。</text>
<title>次渼湖神氣吟三篇。再疊因足成心性雜詠。三十六首○己丑 其十四</title>,<text>道器分成二物久。李韓爭閧病同源。偏全善惡均之二。互換猶成一色言。</text>
<title>次渼湖神氣吟三篇。再疊因足成心性雜詠。三十六首○己丑 其十五</title>,<text>孟浩易和張湛一。晦翁生氣語愈密。忠信一條八字開。程門論道昏衢日。</text>
<title>次渼湖神氣吟三篇。再疊因足成心性雜詠。三十六首○己丑 其十六</title>,<text>理之純者氣之純。氣不純時理豈純。每將渣滓賺元體。謂此性純實未純。</text>
<title>次渼湖神氣吟三篇。再疊因足成心性雜詠。三十六首○己丑 其十七</title>,<text>鄒書浩氣日同明。性善旨猶待此成。如何氣質還成翳。諸說紛紛爭自鳴。</text>
<title>次渼湖神氣吟三篇。再疊因足成心性雜詠。三十六首○己丑 其十八</title>,<text>氣質性從發後言。非將濁駁混眞源。塘老一生苦口辨。秪成匍匐荀楊門。</text>
<title>次渼湖神氣吟三篇。再疊因足成心性雜詠。三十六首○己丑 其十九</title>,<text>單兼指說誤人多。心惡終歸性惡科。果使靈臺元濁駁。懸空理奈此身何。</text>
<title>次渼湖神氣吟三篇。再疊因足成心性雜詠。三十六首○己丑 其二十</title>,<text>人物偏全語則是。其間疵纇亦云多。大源旣錯何須說。句句還同句句差。</text>
<title>次渼湖神氣吟三篇。再疊因足成心性雜詠。三十六首○己丑 其二十一</title>,<text>巍巖雄辯莫之先。一膜源頭惜未穿。心性若知無二致。盍將善惡反偏全。</text>
<title>次渼湖神氣吟三篇。再疊因足成心性雜詠。三十六首○己丑 其二十二</title>,<text>一本萬殊自是實。分殊何礙理之一。須知萬處還一在。說異說同只此物。</text>
<title>次渼湖神氣吟三篇。再疊因足成心性雜詠。三十六首○己丑 其二十三</title>,<text>謂性同時同有異。謂之異也又還同。晦翁片片赤心說。淆亂羣言可折衷。</text>
<title>次渼湖神氣吟三篇。再疊因足成心性雜詠。三十六首○己丑 其二十四</title>,<text>亦非是性獨爲然。若氣若心無不然。謂性卽同心則異。曰非二物豈其然。</text>
<title>次渼湖神氣吟三篇。再疊因足成心性雜詠。三十六首○己丑 其二十五</title>,<text>性之中似天之圜。有性無中果孰傳。走飛難下此中字。只爲心偏性亦偏。</text>
<title>次渼湖神氣吟三篇。再疊因足成心性雜詠。三十六首○己丑 其二十六</title>,<text>外心論性騰空去。性不根心干我何。心統性情精切語。何曾分別人禽麽。</text>
<title>次渼湖神氣吟三篇。再疊因足成心性雜詠。三十六首○己丑 其二十七</title>,<text>差除職業尋常言。平實中含至妙源。物性休言非實事。旣非實事性何論。</text>
<title>次渼湖神氣吟三篇。再疊因足成心性雜詠。三十六首○己丑 其二十八</title>,<text>曰異曰同皆本然。識同於異乃眞詮。秪緣上面重關隔。每認理爲超器圓。</text>
<title>次渼湖神氣吟三篇。再疊因足成心性雜詠。三十六首○己丑 其二十九</title>,<text>若殊若一揔形上。卽顯指微是曰專。專各分來多見碎。又胡將各改爲偏。</text>
<title>次渼湖神氣吟三篇。再疊因足成心性雜詠。三十六首○己丑 其三十</title>,<text>種種名言漫吐呑。當然專指一何繁。道非率性性分二。惜不平心看大源。</text>
<title>次渼湖神氣吟三篇。再疊因足成心性雜詠。三十六首○己丑 其三十一</title>,<text>本然爲性道人物。體用分成兩箇物。須知天命至於敎。無損無加只付物。</text>
<title>次渼湖神氣吟三篇。再疊因足成心性雜詠。三十六首○己丑 其三十二</title>,<text>說心說性本太虛。梁溪譚道孰能如。秪緣習氣未全脫。講解經文語或踈。</text>
<title>次渼湖神氣吟三篇。再疊因足成心性雜詠。三十六首○己丑 其三十三</title>,<text>人受天地太和氣。卽此是心卽是中。截得分明形上下。程門論道沕然同。</text>
<title>次渼湖神氣吟三篇。再疊因足成心性雜詠。三十六首○己丑 其三十四</title>,<text>至虛靈又有條理。卽氣指言性與心。千秋隻眼無人識。三復遺編獨斂襟。</text>
<title>次渼湖神氣吟三篇。再疊因足成心性雜詠。三十六首○己丑 其三十五</title>,<text>靜坐遺篇句句眞。曰常曰一發揮新。箇中若識眞蒭豢。許爾超凡便入神。</text>
<title>次渼湖神氣吟三篇。再疊因足成心性雜詠。三十六首○己丑 其三十六</title>,<text>道體昭森隨處是。潛思功淺亦難知。此言一字如非理。天厭之兮天厭之。</text>
<title>鹿舍雜詠 十二首○乙未</title>,<text>三年淹一病。自與簡編踈。時時枕上念。周易兼虞書。</text>
<title>鹿舍雜詠 十二首○乙未 其二</title>,<text>兒曹課詩孟。晨夕勤誦讀。講解雖費力。亦足爲溫繹。</text>
<title>鹿舍雜詠 十二首○乙未 其三</title>,<text>少時讀繫辭。歡喜欲蹈足。卜筮與義理。貫通在心目。</text>
<title>鹿舍雜詠 十二首○乙未 其四</title>,<text>天地乾坤闢。象形變化因。揲扐頭頭合。元來一箇神。</text>
<title>鹿舍雜詠 十二首○乙未 其五</title>,<text>龍門義理譚。晦翁卜筮訣。無奈象不傳。終欠十分徹。</text>
<title>鹿舍雜詠 十二首○乙未 其六</title>,<text>來子專門學。說象猶多鑿。卦變綜以了。不妨隻眼屬。</text>
<title>鹿舍雜詠 十二首○乙未 其七</title>,<text>韋編翻欲絶。大過寡猶難。天假我年幾。朝聞夕乃安。</text>
<title>鹿舍雜詠 十二首○乙未 其八</title>,<text>傳義發揮明。管疑或未釋。无號爲陰謀。不戒同隍復。</text>
<title>鹿舍雜詠 十二首○乙未 其九</title>,<text>小畜攣牽應。中孚二五知。如以鄰爲礙。請看牛禴辭。</text>
<title>鹿舍雜詠 十二首○乙未 其十</title>,<text>對越訓乾乾。程門踐履實。昭昭證多識。鶴山妙解密。</text>
<title>鹿舍雜詠 十二首○乙未 其十一</title>,<text>敬恭以修己。天下自安平。有孚盥不薦。神道四時行。</text>
<title>鹿舍雜詠 十二首○乙未 其十二</title>,<text>勿忘復勿助。何慮亦何思。鳶魚同潑潑。神化未之知。</text>
<title>卜居山湖 山湖原州洞名○壬寅</title>,<text>避地入東山。山深境幽絶。牛岑仰崷崪。龍溪俯紺潔。田野閑且曠。村閭如比櫛。蟾江外環繞。曲曲多淸樾。豈徒饒淸趣。生理亦可悅。水田稻秔茁。旱田稷菽密。白白入饌魚。馥馥登盤蕨。於焉可盤旋。優哉歲云卒。有書聊自樂。有酒時解渴。致澤非吾事。耕鑿歌聖烈。黃虞豈云邈。吾心自太一。</text>
<title>又詠山湖</title>,<text>天爲山翁闢是丘。幾年慳秘待人求。龍湖烟月千尋壁。龜塢楓林萬壑秋。野曠稻麻足生理。江淸鱖鯉供盤羞。西㙜早晩成茅棟。籬菊庭梅優且游。</text>
<title>入山湖自號山翁</title>,<text>玆山自古有。今作山翁宅。山得翁爲主。翁以山自託。山待翁擘秘。翁依山返寂。翁山兩相宜。窈冥都無迹。</text>
<title>有一老友誦白居易詩云蠶老繭成不庇身。蜂飢蜜熟屬他人。須知年老憂家者。恐似二蟲虛苦辛。因嘆其達理。余謂蠶繭蜂蜜。乃天機也。天職也。與鞠躬盡瘁。死而後已。成敗利鈍。非所逆睹。暗相契。今此詩曰身曰人曰虛苦辛。都是一私字。何得謂達理。遂反其意而和之。癸卯</title>,<text>蠶絲蜂蜜職修天。庇己屬人揔妄緣。須識此身未滅日。憂家憂國是當然。</text>
<title>病中口占 丁未春</title>,<text>浹旬患泄痢。日夜不停息。衣衾處處血。通身隣穢惡。幸玆主人翁。超然保馨皭。氣息雖縷綿。一念常乾惕。聊綴數句語。庸代瞽矇讀。登廁必正冠。委席須斂足。聲氣務整暇。動作戒輕錯。雖値急遽時。愼勿弛洞屬。羲魯舊誦課。不可一日閣。仍撿平生事。尤悔不勝摘。邇來賴天靈。此理常心目。烱烱神光燭。曠然徹三極。精一與克復。戒懼及愼獨。先聖平常語。眞切如棒摑。歲月縱晼晩。猶可冀寸益。夢周非干事。草玄多妄測。朱疑功未了。經箚債亦宿。小學䟽志夙。四禮儀藁略。麟經新發願。周道如矢直。天若假數年。庶可粗酬塞。今病忽如此。遺恨恐千億。其或遂吾願。敬恭聽明爀。</text>
<title>再疊和李伯訥</title>,<text>湛一氣之本。乾坤驗鼻息。大哉生生易。流行純無惡。在人曰明德。聖愚同瑩皭。神明涵至理。滿腔都怵惕。洙泗至洛閩。一辭無異讀。琉甁貯澄流。瀅澈萬善足。如何鏡鐵比。種種多繆錯。渣滓作本體。靈實異歸屬。荀楊與同條。大學將束閣。前輩宜尊畏。何敢恣苛摘。但恐金屑墜。駸駸翳人目。何幸蓮池翁。超然契太極。同心臭如蘭。使我不懼獨。亹亹深造語。精切血一摑。莧陸雖未光。何妨他山益。禮論增皇恐。願言信蠡測。子雲何須後。和章如搆宿。蹇連非所論。麗澤庸可略。論性融虛覺。譚易體方直。兩翁竿頭業。庶期全帥塞。莫云離昃嗟。天日垂萬億。秪恨芹曝美。莫獻尺天爀。</text>
<title>奉讀御製大老祠碑有感而作</title>,<text>寧陵松栢欝蒼蒼。大老祠前聖筆煌。風虎雲龍起遐想。不知何處有南陽。</text>
