<title>壬申十月二十五日夜夢。余與一人在禁中。忽聞闕外有喝道聲。俄見新除兩持憲。同時承召入來。余諦視之。一則李廷謙。又一人。竝武而至。而衣冠甚儉素。所着朝衫。雖經新濯。片片如破。荷色且渝。微有紅暈。僅辨其非白衣也。余指謂曰。是卽朴士元也。兩人各有所帶儓隷。而士元有小童三四人短纔數尺者。後先扶擁。方詣臺廳。將行相會禮。李則步履弛緩。殊欠風稜。而士元正色端拱。邁往不顧。截然有不可干者。兩瞳熒熒射人。一時禁中之人。咸拭目聳觀。蓋起廢有新命云。仍察其兩脛。似束行縢。纖削如枯木。而運步則未見其艱澁也。余顧謂傍人曰。此人能不死。今以此脚。又能踏此闕庭。甚是奇事。嘆賞不已。俄而。翻然驚悟。乃一夢也。覺來了了若平生事。其容儀擧止。尙能森然於目中。令人悽惋。不覺悲涕。遂賦一律以識之。</title>,<text>夢裏分明朴士元。峨然戴豸詣金門。忽聞淸喝傳雙闕。未覺英姿已九原。地下霜臺猶秉直。人間湯鑊竟銜冤。須看節義長昭揭。無媿逢干萬古魂。</text>
<title>次李生季愚 齊顏 韻</title>,<text>茅茨縳得三椽屋。淨几淸窓摠可人。滿塢白雲通後嶺。過塘流水入前隣。釋耕壟上松風遠。罷釣磯邊薜月新。物外超然遺世累。北窓高臥葛天民。</text>
<title>次李生季愚 齊顏 韻 其二</title>,<text>麝香峯下農巖畔。相望茅茨豈異人。盡室未妨專一壑。窮山寧恨少比隣。出門泉石家家是。臨水煙花岸岸新。二陸東西何足詑。依然身世卽秦民。</text>
<title>送老菴漫吟</title>,<text>風佩淸泠地。翛然一室閒。松高看雪墜。梅早問春還。夜讀殷虛谷。晨眷響衆山。溪橋斷來往。獨閉白雲關。</text>
<title>送老菴漫吟 其二</title>,<text>散策空庭畔。山飆起四林。雪峯樵徑斷。雲壑釣臺深。鳥度寒塘影。松分絶磴陰。梅簷時覓句。付與稚兒吟。</text>
<title>送老菴漫吟 其三</title>,<text>閉戶同兒輩。披書到夜分。窓明滿階雪。衣潤宿簷雲。凍雀棲難穩。氷泉咽更聞。寒燈懸半壁。梅影轉紛紛。</text>
<title>大有 弟昌業 內挽 癸酉</title>,<text>淑質天然惠且溫。早持脩栗入寒門。都閒自與常人別。信覺銀潢貴氣存。</text>
<title>大有 弟昌業 內挽 癸酉 其二</title>,<text>桃夭爭頌室家宜。奉事尊章孝敬持。二十三年如一日。炯然鞶帨誡無虧。</text>
<title>大有 弟昌業 內挽 癸酉 其三</title>,<text>北麓相輝棣萼開。庭闈日見竹兜來。怡然各自携童孺。堂上尋常萬福廻。</text>
<title>大有 弟昌業 內挽 癸酉 其四</title>,<text>攀柏深哀血共漣。峽中辛苦幾經年。藜羹糲飯甘隨分。惟幸郞君一息全。</text>
<title>大有 弟昌業 內挽 癸酉 其五</title>,<text>鼎峙茅茨幸不孤。隔溪妯娌每招呼。舍輿步屧穿林壑。此事窮途足慰娛。</text>
<title>大有 弟昌業 內挽 癸酉 其六</title>,<text>出山初爲近門閭。却恨沈痾限起居。忠養一心猶耿耿。喚人買送漢江魚。</text>
<title>大有 弟昌業 內挽 癸酉 其七</title>,<text>蚌胎乍剖掌珠圓。誰謂先秋碧蕙捐。短運未延川至福。電泡人世儘堪憐。</text>
<title>大有 弟昌業 內挽 癸酉 其八</title>,<text>忍論吾弟悼亡懷。偕老成言半道乖。山月弔人床簟冷。子規終夜近空齋。</text>
<title>大有 弟昌業 內挽 癸酉 其九</title>,<text>何曾鍾琰倚高門。娣姒雍雍禮讓敦。窮阨向來均呴沫。至今銜感淚添痕。</text>
<title>大有 弟昌業 內挽 癸酉 其十</title>,<text>平生驕習絶毫釐。主饋兼能執繭絲。蠶箔春來無復理。雲山空長舊桑枝。</text>
<title>大有 弟昌業 內挽 癸酉 其十一</title>,<text>綺紈驕養自兒嬉。雅操元來在縞綦。箱篋未看新製錦。斂衣强半嫁時資。</text>
<title>大有 弟昌業 內挽 癸酉 其十二</title>,<text>曾開華屋弼雲隈。燕賀翻成去故哀。零落只今筦簟撤。煙花深鎖洗心臺。</text>
<title>大有 弟昌業 內挽 癸酉 其十三</title>,<text>夷然臨化了諸緣。至痛猶憑一語宣。未見覆盆廻白日。可能瞑目向黃泉。</text>
<title>大有 弟昌業 內挽 癸酉 其十四</title>,<text>何事萱闈慰暮年。眼前諸婦尙團圓。五年荼毒添新痛。獨抱繃孩哭向天。</text>
<title>大有 弟昌業 內挽 癸酉 其十五</title>,<text>王母高堂鶴髮垂。百年孤露仰含飴。至今每問平安信。咫尺存亡竟莫知。</text>
<title>大有 弟昌業 內挽 癸酉 其十六</title>,<text>鈴歌曉動戒靈輀。掩翳殘燈倚繐帷。旌翣出門爭哭送。赤城墳樹摠含悲。</text>
<title>大有 弟昌業 內挽 癸酉 其十七</title>,<text>新阡密邇雪來塋。鬱鬱松杉一色平。歸侍夜臺先我輩。百年慙痛獨偸生。</text>
<title>病中感懷。伏次伯父下示韻。</title>,<text>遼鶴難成故里歸。北山門巷夢依依。柳堤槐陌曾遊地。都入行人指點悲。</text>
<title>谷雲大谷村</title>,<text>曖曖桑麻谷口村。白雲靑嶂擁柴門。誰知一路煙蘿外。更有仙廬住上源。</text>
<title>華嶽絶頂</title>,<text>中天積翠竦雲臺。絶頂曾經一宿廻。夜半星辰垂咫尺。秋高鷹隼與徘徊。</text>
<title>華陰雜詠</title>,<text>山居作臥遊。人看我作畫。巖泉與粉墨。誰畫誰非畫。</text>
<title>華陰雜詠 其2</title>,<text>古鍔撫如雪。惆悵掛虛壁。猶看光燭天。山魈自屛迹。</text>
<title>華陰雜詠 其3</title>,<text>散步繞空林。山僧偶自至。雲水本同調。相看兩無累。來往一壑耳。笑別却多事。</text>
<title>德淵東淮亭舍感懷 甲戌</title>,<text>東陽亭子德淵東。水檻雲窓寂寞空。人去松臺虛夜月。客來蘋渚已秋風。文章天地留詩卷。物色江湖屬釣翁。陳迹百年偏感慨。古槐衰柳夕陽中。</text>
<title>臘月十九日。僕僉族兄最良氏 盛最 以凌陰之役。到氷湖。與氷官李友子東 海朝 携酒。訪吾兄弟于盤溪。乘夕而歸。席上次最良兄韻。</title>,<text>脫略凌陰役。能騎雪馬來。佳朋隨又至。臘酒坐仍開。小榻論懷細。空江撫迹哀。殘生今日會。莫惜盡餘杯。</text>
<title>次子益 弟昌翕 韻</title>,<text>江郊積雪照金鞍。載酒兄來念弟寒。窮谷臥深元病骨。凌陰事暇卽閒官。家無舊釀罍還恥。客有新吟句輒團。借問歸期何日是。過江能更卜淸歡。</text>
<title>別後疊用前韻</title>,<text>柴門相送動歸鞍。天馬驕嘶夕日寒。痛飮壺中猶有酒。浪遊江外若無官。功名似夢都成幻。聚散如沙苦未團。咫尺過從難屢得。要須携酒續餘歡。</text>
<title>又疊前韻</title>,<text>村居寥落寡輪鞍。積雪柴門臥歲寒。豈有高情能謝世。秪緣衰病不勝官。吟從北岸梅香動。興在南樓桂影團。鷗社舊盟猶未冷。此心仍欲更修歡。</text>
<title>又疊前韻</title>,<text>湖翁門館簇銀鞍。留轄常聽玉漏寒。棣萼交輝皆勝友。蓬萊相喚摠仙官。揮毫頃刻詩篇溢。促膝尋常醉席團。往迹竹亭渾寂寞。至今誰復續前歡。</text>
<title>又疊前韻 其二</title>,<text>鳧決樊籠馬脫鞍。一身天放任孤寒。蘭生深谷嫌當徑。松在高山畏受官。花木易衰難久盛。月輪多缺豈常團。終須晩計追先訓。簞瓢雖貧亦自歡。</text>
<title>又疊前韻 其三</title>,<text>軟紅常畏染吾鞍。一壑惟甘澗飮寒。自是麋心終戀野。從來鷄肋易遺官。閒愁喜倒深杯凸。華髮羞臨小鏡團。萬事人間惟信命。百年無奈替悲歡。</text>
<title>又疊前韻 其四</title>,<text>我出何之但掛鞍。超然孤坐小樓寒。偏憐物色能留客。始信江山不換官。水落魚龍移窟遠。天晴鷗鷺立沙團。盈盈想得凌陰會。幾箇淸樽盡意歡。</text>
<title>江樓夕坐。用子益立春韻。</title>,<text>暝色初沈日。寒光尙辨氷。風灘群鳥警。漁火一江蒸。愁劇排難得。年遒挽孰能。虛樓倚歲暮。往事淚相仍。</text>
<title>路上漫吟。疊前韻。</title>,<text>羸驂意倦苦鳴鞍。短日驅驅跋涉寒。白鳥不驚如識客。行人相戛豈知官。橋邊帶雪吟肩聳。江上敲氷釣笠團。彼此較來皆冷落。不知誰是占淸歡。</text>
<title>路上。次子益立春用唐人韻。</title>,<text>萬古崩心痛。頻驚歲籥新。殘生尙偸命。宿草又回春。近淚無留雪。含湘有薦蘋。應知北堂上。望柏掩寒巾。</text>
<title>早發 乙亥</title>,<text>淸曉孤舟發。篷窓試半開。輕風收霧去。初日漾江來。綠樹村居靜。靑蘋岸勢廻。晴光愜佳賞。歸棹莫相催。</text>
<title>水鐘寺</title>,<text>古寺危峯下。蘿陰細路分。樓臨兩江水。簷帶半山雲。帆影禪窓落。鐘聲過客聞。雙林屢回首。蒼翠漫氤氳。</text>
<title>斗尾</title>,<text>一水連淸漢。扁舟載客還。棹邊靑嶂豁。篷外白鷗閒。遠樹平丘驛。歸雲妙寂山。蒼蒼松檟裏。指點認鄕關。</text>
<title>曉發渼湖</title>,<text>聞鷄初發角巾亭。好放扁舟下遠汀。篷底燭明魚隊散。沙頭棹觸鷺眠醒。整襟坐覺盈風露。倚槳行憐漾月星。柔軋暗過巖際寺。隔林鐘磬響泠泠。</text>
<title>過廣津</title>,<text>暗覺歸舟迅。居然二水間。煙消楮子島。日出廣陵山。隣榜磨舷去。沙禽掠棹還。終南秋色近。落帆定何灣。</text>
<title>摩訶衍</title>,<text>禪房牢落有誰迎。但見群峯繞戶楹。僧去獨留曾宿榻。客來惟覓舊題名。靈鳩廢院猶時下。異草空階秪自生。丹桂幾時還被斫。也應山月十分淸。</text>
<title>萬灰菴</title>,<text>客至孤峯下。空林閉小菴。無僧常住着。有佛孰來參。井古生秋蘚。窓虛引夕嵐。悄然獨歸去。落日火龍潭。</text>
<title>太子城</title>,<text>相傳羅太子。曾設此城云。百雉今誰辨。千峰秪自分。空山虛照月。殘壘但浮雲。鶴馭遊何處。仙笙渺莫聞。</text>
<title>涉通溝前江</title>,<text>山從楓嶽遠。江出麥厓長。野客呼船急。津夫引楫忙。水明深帶綠。沙白迥添霜。利涉仍曛暮。前塗欲杳茫。</text>
<title>聞言事諫官儒生被譴</title>,<text>日邊消息更堪論。悶見浮雲閉九閽。鐵面元來許直氣。布衣何更出危言。縱能寒得奸臣骨。誰復招還逐客魂。我欲遠從吳市隱。任敎人世自啾喧。</text>
<title>月串。拜送伯父行。次子益韻。己卯</title>,<text>春江曙色未全分。城下潮來城上聞。水路依微船已發。渺然柔櫓溯流雲。</text>
<title>被譴出住石郊。次散襟軒壁上韻。丙戌</title>,<text>靑門十里占幽奇。近水田園氣色滋。黃稻籬邊連數畝。碧荷亭畔闢雙池。吾方出郭歸無處。爾已開軒待有時。末路駭機今可戒。林泉端合弟兄隨。</text>
<title>被譴出住石郊。次散襟軒壁上韻。丙戌 其二</title>,<text>逶迤沙徑遶村傍。桑柘陰中闢小堂。山接五陵佳氣近。水從三角綠漪長。池臺幾處堪留客。花卉常時不斷香。更愛茅齋最幽靜。蕭然簾簟一棋床。</text>
<title>述懷疊前韻。</title>,<text>明時薄譴數非奇。偏荷洪恩雨露滋。濟世才疏宜跋疐。歸田計熟未差池。季鷹江上鱸肥日。元亮籬邊菊吐時。榮辱是非渾撥棄。眼前惟有酒相隨。</text>
<title>次壁上韻</title>,<text>野帶長橋水。園依近郭山。屋深千栗裏。人靜百花間。抱瓮時巡圃。携竿或釣灣。樽中仍斗酒。亦足散襟顏。</text>
<title>次壁上韻 其二</title>,<text>不道荒郊外。名園落此中。淸泉引前後。綠樹蔭西東。喚酒荷亭雨。看棋竹塢風。尋常帶幽意。塵慮自然空。</text>
<title>次舒嘯亭韻</title>,<text>層皐宜遠眺。小閣敞新楹。日落川光迥。秋晴野色淸。高情追靖節。浪迹限春明。已占優閒趣。何須更用名。</text>
<title>朝吟</title>,<text>輝輝晴旭散村墟。軒檻涼生一雨餘。野色纔分雲捲後。林華尙潤露晞初。園丁競納朝筐栗。廚婢催收夜笱魚。守此東岡專四美。百年知爾世緣疏。</text>
<title>自石郊歸楊山。次少陵自瀼西移東屯韻。時趁秋夕。與大有同行。</title>,<text>乍滯樅村裏。還思栗里東。丘園霜露感。鞍馬弟兄同。誓墓右軍志。歸田彭澤風。平生籬下菊。留得幾多叢。</text>
<title>自石郊歸楊山。次少陵自瀼西移東屯韻。時趁秋夕。與大有同行。 其二</title>,<text>殘日五陵西。催過北斗溪。人煙散暮野。禾稼偃秋畦。川變非前涉。林深失舊蹊。還同問津者。自覺客心迷。</text>
<title>適見稻香亭詩板感懷。次韻示僉知庶叔。壽萬</title>,<text>今是遺墟畔。先翁又小亭。溪回曾釣地。樹老舊趨庭。秔稻秋畦熟。葡萄夏架靑。森然撫陳迹。落日倚虛櫺。</text>
<title>寄麟蹄使君 族弟盛大</title>,<text>溪嶽奇聞擅海東。中天競秀玉芙蓉。雲邊新結鴒原屋。夢裏曾登鳳頂峯。我已解符將欲去。君能理屐倘相從。秋風一札先飛報。須待寒流石上松。</text>
<title>歷訪三洲 弟昌協。追次少陵江樓夜宴韻。</title>,<text>徑轉山腰細。江從籬外明。聊成半日話。詎盡一年情。喬木瞻遺廟。歸雲認遠城。金村知已近。莫怕夕陽傾。</text>
<title>歷訪三洲 弟昌協。追次少陵江樓夜宴韻。 其二</title>,<text>秋水正時至。三洲成一江。急流疑捲岸。高浪欲翻窓。魚駭難成隊。鷗驚不作雙。胸襟方磈磊。頓向此中降。</text>
<title>雨後亂風</title>,<text>急雨凄以止。飄風勢忽狂。陰雲渾蕩潏。曛日亦蒼茫。弱鳥飛疑墜。麤沙走欲揚。終宵攪客枕。繞壁但彷徨。</text>
<title>次香山喜罷郡韻</title>,<text>紛紛得失不須嗟。歸對東籬晩節花。疏性豈能容世路。閒情元合着山家。還憐栗里留先築。已厭台司報早衙。此去淸江無十里。釣竿時拂白鷗沙。</text>
<title>歸木洞</title>,<text>失計隨榮祿。多年棄弊廬。庭荒痛掃漑。樹密略芟除。點堗奔熏鼠。移書散壁魚。呼兒拂枕簟。淸坐意何如。</text>
<title>次少陵宴忠州使君姪宅韻。寄呈忠州最良兄。</title>,<text>暮境難爲別。歸舟更罄歡。偶然隨去纜。忽已溯回灘。古峽琴臺遠。煙波斗尾寬。臨舷一分散。脈脈幾相看。</text>
<title>進宴後。敍復西樞。</title>,<text>北闕推恩日。西樞付職時。史官宣召旨。府吏問歸期。爲國曾無效。還朝詎有裨。平丘判府事。閒散分惟宜。</text>
<title>訪三洲 丁亥</title>,<text>度盡芳春獨閉門。偶乘淸興訪鴒原。江光隱約分三嶼。花氣氤氳滿一村。沙上雁來遵舊渚。簷前燕語喜新軒。居然穀雨成斯會。贏得銀鱗佐夕飧。</text>
<title>平丘新居。次王建原上新居韻。</title>,<text>可愛平丘北。寬閒得所歸。盤旋肯嫌獨。籬落不妨稀。地瘠猶宜粟。林疏足採薇。松楸更密邇。日夕永瞻依。</text>
<title>平丘新居。次王建原上新居韻。 其二</title>,<text>特地卜居新。荒涼絶四隣。幽懷儘疏快。活計自淸貧。日暮樵僮倦。天寒織婢勤。雖慙綠野勝。棲息足容身。</text>
<title>平丘新居。次王建原上新居韻。 其三</title>,<text>簷低短壟側。徑繞小川涯。深巷堪栽柳。閒階可蒔花。治緍尋釣伴。學稼問田家。軒戶新蕭灑。山居恐太奢。</text>
<title>平丘新居。次王建原上新居韻。 其四</title>,<text>謀生性本拙。況値歲仍饑。禾穀收無實。綿花摘又稀。預愁催糴急。兼恐授衣遲。可笑猶防盜。天寒揷我籬。</text>
<title>平丘新居。次王建原上新居韻。 其五</title>,<text>憑軒野望遙。秋盡轉蕭條。籬帶霜凋蔓。畦殘水損苗。疏泉苔已淨。藝麥土新焦。耕鑿生涯足。謳吟荷聖朝。</text>
<title>平丘新居。次王建原上新居韻。 其六</title>,<text>屋隅開小房。晴旭滿深床。樽貯白和酒。爐熏淸遠香。移書整緗縹。乞菊問緋黃。懶散惟高枕。時披種樹方。</text>
<title>平丘新居。次王建原上新居韻。 其七</title>,<text>軒冕多誤人。歸來一葛巾。簷楹屋是舊。井臼地惟新。桑梓餘貧業。耕漁託老身。偏憐華山色。淸拔出風塵。</text>
<title>平丘新居。次王建原上新居韻。 其八</title>,<text>蕭然野外村。老病更誰存。溪友分魚子。山婆送菜根。治畦當廢路。移木闢荒園。窮巷堪羅雀。眞同翟尉門。</text>
<title>平丘新居。次王建原上新居韻。 其九</title>,<text>病廢戶庭行。臥聞流水聲。簾疏零雨入。階靜積苔生。見客多憑几。邀醫遠出城。衰痾宜屛蟄。且莫說榮名。</text>
<title>平丘新居。次王建原上新居韻。 其十</title>,<text>孤村依野驛。荒徑度溪橋。勸讀兒孫懶。開懷少女嬌。盤飧葵每折。竈燼栗頻燒。心境仍無累。囂塵遠市朝。</text>
<title>平丘新居。次王建原上新居韻。 其十一</title>,<text>幽居存野趣。淸坐息塵心。醉至常思睡。詩成獨費吟。牛閒臥豐草。禽靜得高林。棲泊斯爲可。何須要遠深。</text>
<title>平丘新居。次王建原上新居韻。 其十二</title>,<text>北闕辭退餘。東岡仍卜居。貧愁聞夜杵。老喜理晨梳。歸馬知投驛。行人見趁虛。閒來何所業。拈筆著新書。</text>
<title>平丘新居。次王建原上新居韻。 其十三</title>,<text>處世榮兼辱。隨時止或行。巖廊非夙望。丘壑足餘生。趣異閒忙地。憂均進退情。東陂甘守分。聊耦野人耕。</text>
<title>次金友顯甫 克光 寄示韻 戊子</title>,<text>半世浮沈宦海中。誰言名位到三公。淸時自有調羹手。歸弄漁舟渼水東。</text>
<title>詠平城 朴元宗 舊基</title>,<text>平城富貴昔熏天。別業初開雲水邊。可是樓臺無地起。肯敎花石與人傳。豪華已矣餘墟里。形勝依然見瀑泉。殘日古槐多少感。且憑觴詠爲留連。</text>
<title>過北溪相公 李公世白 墓</title>,<text>一閉泉扃詎復開。時危轉憶濟川材。猶殘六載公私淚。獨向靑山灑却廻。</text>
<title>次尹仲綱 世紀 韻</title>,<text>靑牛背上獨遊身。爛醉高吟度一春。邦國安危公等在。不妨容我作閒人。</text>
<title>次尹仲綱 世紀 韻 原韻</title>,<text>邦國安危佩一身。東山何事醉三春。提壺靜地尋花柳。倘學先憂後樂人。</text>
<title>三洲與仲和， 弟昌協 大有，敬明 弟昌緝 乘漁艇觀魚。魚舜瑞 有鳳 家兒濟謙亦從。舟中聯句。</title>,<text>春江日暖杏花開。三隻漁舟竝着來。泛泛波中離又合。搖搖灘上去仍廻。淵魚巧脫橫江網。沙鳥翻過近岸杯。倚棹高吟多逸興。不知遲景已西頹。</text>
<title>次魚舜瑞追賦船遊韻</title>,<text>邂逅四昆弟。搖颺三隻舟。欲觀魚在渚。聊共雁遵洲。日暖花相映。風恬浪漸收。淸樽對落照。還惹暮歸愁。</text>
<title>妙寂歸路。少憩湛華軒。</title>,<text>谷口開微徑。溪頭見小亭。山禽政窺戶。野客忽過庭。柳暗雲嵐住。花明几案馨。偏憐幽磵水。淸韻滿疏櫺。</text>
<title>次大有追賦船遊韻</title>,<text>偶辦齊橈樂。中流笑語開。江山信美矣。風日更佳哉。沙鳥猜人過。汀花笑客來。沿洄政高興。肯放爾先廻。</text>
<title>士敬 族姪時保 曾有觀魚之約。因病不來。寄詩。次其韻。</title>,<text>楊根太守佳期在。忽見來書報臥痾。兩岸花飛春欲盡。三洲魚上雨還多。從知好事元如此。坐失良時可奈何。借問下江何日是。臨風佇聽櫂夫歌。</text>
<title>次大有題湛華軒韻 己丑</title>,<text>移石仍爲榻。牽蘿便作扉。鼯馴借龕宿。燕巧透簾飛。谷口朝耕出。窓間夜讀歸。平生甘守靜。不嘆過從稀。</text>
<title>次大有題湛華軒韻 己丑 其二</title>,<text>愛君棲止處。林壑自淸泠。圃潤春多雨。窓明夜帶星。疏泉通廢沼。帖石護隤庭。一枕垂楊裏。黃鸝和夢聽。</text>
<title>次杜律何將軍山林韻</title>,<text>野曠平丘驛。江通北斗橋。高軒占特地。遠嶽際層霄。城市元非樂。林泉不待招。寬閒仍物色。暮境可逍遙。</text>
<title>次杜律何將軍山林韻 其二</title>,<text>積雨新開霽。簾軒夏亦淸。晩耕催布穀。晨夢怯流鶯。樽裏新篘酒。盤中不糝羹。老來惟喜健。每憶雪山行。</text>
<title>次杜律何將軍山林韻 其三</title>,<text>地僻迷三徑。身閒忘四支。攤書憑几案。散策繞臺池。勝景誰同賞。幽情獨自知。時携釣竿出。溪雨一蓑披。</text>
<title>次杜律何將軍山林韻 其四</title>,<text>池遶蒹葭葉。階翻芍藥花。簷喧偏惡雀。草動却疑蛇。歸田已云晩。去國不嫌賖。短短疏籬繞。誰知宰相家。</text>
<title>次杜律何將軍山林韻 其五</title>,<text>老圃靑門遠。高堂綠野開。生涯在鷄黍。事業媿鹽梅。山客留詩去。村童問字來。小孫隨杖屨。相伴步蒼苔。</text>
<title>次杜律何將軍山林韻 其六</title>,<text>已將床碧石。仍復沼淸泉。堂下生萵苣。籬邊種木綿。對飧惟有韭。賖酒苦無錢。只喜衡門外。洋洋帶一川。</text>
<title>次杜律何將軍山林韻 其七</title>,<text>閒庭不鋤草。虛室或燒香。積雨雙池溢。淸風一榻涼。時危紛寵辱。身老任行藏。借問披荷製。何如曳水蒼。</text>
<title>次杜律何將軍山林韻 其八</title>,<text>人方力稼穡。我獨事園池。日日携輕鍤。時時墮接䍦。回頭摠行路。拍手亦隣兒。種樹存遺譜。尋常掌裏隨。</text>
<title>次杜律何將軍山林韻 其九</title>,<text>上下池涵月。二三峯出雲。今成午橋築。誰勒北山文。倦意靑牛竝。閒情白鳥分。鶯歌與燕語。還覺太紛紛。</text>
<title>次杜律何將軍山林韻 其十</title>,<text>世事嗟已矣。光陰無奈何。丹心徒自苦。白髮不禁多。張翰惟耽酒。梁鴻漫作歌。桑麻猶可說。留待野翁過。</text>
<title>又次重過韻</title>,<text>風情白傅集。義理紫陽書。諷誦常留案。沈潛獨閉廬。發生欣草木。游泳樂禽魚。俗客還多事。時來慰索居。</text>
<title>又次重過韻 其二</title>,<text>簷畔藤陰盛。簾前日影移。灌花常課僕。應客輒呼兒。野色連金谷。江聲繞渼陂。門庭太疏闊。揷木補前籬。</text>
<title>又次重過韻 其三</title>,<text>啜茗淸眠後。焚香靜坐時。寬愁頻喚酒。遇興獨吟詩。老婦修蠶箔。兒孫理釣絲。還憐故山下。竟遂鹿門期。</text>
<title>又次重過韻 其四</title>,<text>自我東岡臥。于今已四年。園林成茂樹。軒砌引新泉。月俸煩公廩。春耕借驛田。餘生斯亦足。俯仰却夷然。</text>
<title>次李生澐題宋生懿錫草堂韻。</title>,<text>曖曖桑楡外。陶山第一村。畦靑多繞屋。江白迥臨門。野鹿人同靜。林鶯燕共喧。主翁無所事。抱瓮向花園。</text>
<title>節屆新秋。老炎彌苦。爲就金君 鎭夏 池臺。竟夕納涼而歸。追賦短律。錄寄主人。</title>,<text>大地難逃暑。空壇獨占涼。徑來依老樹。散步喜淸塘。山雨痕仍在。林風爽更長。提壺同野叟。故故盡斜陽。</text>
<title>次何大復秋興韻</title>,<text>幽花吐馥雁流哀。病裏偏驚暮序廻。野色凄凄霜已落。江陰漠漠雨頻來。朋知漸覺寒暄少。人事還將歲月催。藥裹無端渾敗意。東籬虛負一樽開。</text>
<title>次何大復秋興韻 其二</title>,<text>野老門前少客過。靑山一面靜垂蘿。北窓高趣淸風枕。西塞閒情細雨蓑。事業世間誰得了。優游物外此爲多。傍人見我棋樽興。錯把東岡擬洛波。</text>
<title>次杜律秋野韻</title>,<text>庭雨長秋蕪。簾垂室若虛。沈痾猶藥裹。涼氣已郊墟。勳業誰看鏡。生涯自荷鋤。從來飽肉食。不敢嘆無魚。</text>
<title>次杜律秋野韻 其二</title>,<text>短短庭松翠。垂垂水蓼紅。簷鳴聞夜雨。木落見天風。野曠鴻常止。村閒稼已同。秋來鷄黍味。吾欲獻王宮。</text>
<title>敬次伯父谷雲先生韻</title>,<text>主人爲卜此東岡。半面疏籬替堵墻。寂歷一庭無雜卉。滿階惟有菊花香。</text>
<title>敬次伯父谷雲先生韻 其二</title>,<text>籬落虛疏不設扉。巋然孤屋枕東陂。隣人勸備偸兒患。自信家無甔石資。</text>
<title>敬次伯父谷雲先生韻 其三</title>,<text>冷落村廚稀得肉。菜根元合野人嘗。婢兒解事相携出。嫩艾陽坡掇滿筐。</text>
<title>敬次伯父谷雲先生韻 其四</title>,<text>得句兒孫各自傳。濡毫索紙更紛然。老翁前燭看揮灑。莞爾深宵倚枕邊。</text>
<title>敬次伯父谷雲先生韻 其五</title>,<text>蔣徑蓬蒿久已遍。陶廬車馬自無喧。炎涼去就元常態。可笑何人大署門。</text>
<title>敬次伯父谷雲先生韻 其六</title>,<text>僑居非洛又非鄕。冷落生涯惱孟光。獨喚聾奴供榾柮。四山無木雪茫茫。</text>
<title>敬次伯父谷雲先生韻 其七</title>,<text>一介樵奴屢告痡。老夫多是臥寒廬。却慙山友偏相念。雪裏分柴問野居。</text>
<title>敬次伯父谷雲先生韻 其八</title>,<text>再造恩深一縷餘。太醫當日下村閭。仍看御膳聯翩下。獨對中涓淚滿裾。</text>
<title>敬次伯父谷雲先生韻 其九</title>,<text>市遠盤飧難下筋。長歌彈鋏每愁人。秋來頻得銀唇餉。鄭叟叉魚最有神。</text>
<title>敬次伯父谷雲先生韻 其十</title>,<text>短暉容易遞朝晡。此歲惟看臘月餘。冬至過來添一事。手封新曆俵隣閭。</text>
<title>敬次伯父谷雲先生韻 其十一</title>,<text>屛風不捲戶猶扃。臥聽寒僮起掃庭。撥被坐來仍對卷。南簷初旭徹疏櫺。</text>
<title>敬次伯父谷雲先生韻 其十二</title>,<text>行廊寂寂睡群奴。坐聽諸孫夜讀書。俄頃鷄鳴隣里動。樵童處處應傳呼。</text>
<title>敬次伯父谷雲先生韻 其十三</title>,<text>積雪荒郊人迹絶。蓬門終日不曾開。時看疋馬聯翩客。報道陶山宋李來。</text>
<title>敬次伯父谷雲先生韻 其十四</title>,<text>曉聞飢雀啄簷喧。獨臥涼床却忘言。鴉軋中廊誰有過。汲泉寒婢早開門。</text>
<title>敬次伯父谷雲先生韻 其十五</title>,<text>路傍堂斧尙穹隆。指點風流鄭相公。零落孱孫生業薄。王灘煙水一漁翁。</text>
<title>上候平復。還出東城。庚寅</title>,<text>元日歡聲聳百僚。孤臣歸馬動今朝。銀臺公事皆催入。藥院醫官不復招。喜氣北宸春共溢。憂心東路雪同消。丹忱耿耿猶餘念。不覺觚稜首屢翹。</text>
<title>有事政府。自凝香閣。歷訪佚老堂最良宗兄。初度適在是日。酒席次子益韻。</title>,<text>却慙池上鳳。聽雨自蓮堂。偶値懸弧節。同霑祝壽觴。雲低歌扇動。荷淨酒筵涼。彩服連花樹。從今樂事長。</text>
<title>雨中無聊。疊前韻。</title>,<text>一雨仍終夕。秋風灑滿堂。思鄕堪理舃。憂國但含觴。獨樹丁香老。雙盆竹色涼。連床兄弟話。繚繞雪山長。</text>
<title>睡村相公 李公畬 陳箚匡捄。承嚴旨出城。三疊前韻。</title>,<text>俱是江湖客。同升政事堂。屢前宣室席。仍擧未央觴。嚴旨何倉卒。危蹤獨踽涼。黃驪秋水闊。風送布帆長。</text>
<title>次宋詩送翁卷入山韻。寄子益。</title>,<text>百淵深處住精廬。孤淡生涯一衲如。鶴骨自輕凌海遍。麋心元靜出林疏。隣僧每過仍留偈。遠友能來輒擔書。多病老兄難可致。夢魂虛繞碧雲居。</text>
<title>次佚老兄韻。寄子益。</title>,<text>莫說危途邁劍關。行時艱險坐來閒。檗溪林壑猶嫌淺。誰禁携書老此間。</text>
<title>士修 族姪時敏 用堂字韻。屬意寄示。輒依韻和寄。</title>,<text>流年已晼晩。蟋蟀上虛堂。病肺宜高枕。憂心可急觴。樹含殘雨潤。天泛片雲涼。故山鷄黍味。歸興此時長。</text>
<title>追賦昨會。寄呈佚老堂。</title>,<text>吾王無疾動鑾時。匍匐微臣望羽儀。管籥輦前方喜色。絃歌堂上忽佳期。秋晴城闕收朝雨。涼透簾帷送夕颸。勝日賓筵眞邂逅。主翁豪曲更深巵。</text>
<title>疊前韻。寄呈佚老堂。</title>,<text>病來休沐亦多時。邂逅欣瞻隔日儀。容易管絃仍自至。咄嗟觴豆豈曾期。晴巒當笏無留靄。秋樹臨筵有過颸。一出東岡誰與飮。不妨終夕共含巵。</text>
<title>和呈佚老堂</title>,<text>江湖夢逐白鷗飛。身計如何忽復違。北闕敦留紆異眷。東門惠好負同歸。大臣進退均憂樂。末路行藏半是非。明日廈氈思奏事。强扶衰疾試朝衣。</text>
<title>次佚老堂韻</title>,<text>節序騰騰過。此翁無奈何。空留樽裏酒。自發枕邊花。老興非吾淺。沈痾負爾多。閉門常隱几。落葉滿山家。</text>
<title>走次佚老堂韻</title>,<text>獨任巖廊責。其如老病何。猶時理餘牒。無意賞殘花。身共癡蠅蟄。愁將落葉多。詩筒忽開眼。來自惠連家。</text>
<title>聞蕉窓 族弟盛後 移地部。步其前韻以寄。</title>,<text>牒訴秋曹撥不開。醉顏常似飮醇醅。公論幸有天官在。好爵能移地部來。做度可愁連日直。輪行亦有各倉回。穀錢出入誠難察。勘合文書尙愼哉。</text>
<title>靜觀齋 李先生端相 遷葬挽</title>,<text>淸名卓節邈難追。景仰高山有秀芝。氣象春風曾滿座。精神秋月獨留池。危忠耿耿臨終疏。壯志茫茫絶筆詩。痛哭無人知大義。千秋石室配遺祠。</text>
<title>佚老兄以一律見投。輒次其韻錄奉。</title>,<text>憂國惟耽細細杯。寒齋空自撥爐灰。駸駸歲月催人老。憒憒巖廊任衆咍。詩軸更無秋後詠。酒槽初壓臘前醅。靑門一律翻揩眼。爲報梅花已半開。</text>
<title>社稷差祭。用佚老堂前韻。詠蟠松錄呈。</title>,<text>護幹天恩渥。盤根地勢幽。虯形臥復起。笙韻夏猶秋。屢被君王賞。長同國社留。奎章碧紗裏。尙覺御香浮。</text>
<title>社稷差祭。用佚老堂前韻。詠蟠松錄呈。 其二</title>,<text>偃蹇三柯古。離披一院幽。龍鱗社壇雨。天籟禁林秋。苦節寒方見。貞標老獨留。曾經仙蓋近。尙帶彩雲浮。</text>
<title>承命看審北漢城址。李判樞 頤命 金參判 鎭圭 同行。宿重興寺。金台有詩。輒次其韻。</title>,<text>鼎坐山中夜。憂虞共一心。綢繆存險要。涉歷遍高深。倚杖層巒夕。牽輿絶壑陰。千秋魏臣語。堪爲聖君吟。</text>
<title>承命看審北漢城址。李判樞 頤命 金參判 鎭圭 同行。宿重興寺。金台有詩。輒次其韻。 其二</title>,<text>廊廟同寅義。招提一席親。相期輔明主。先講得斯民。地利從天險。時憂豈塞塵。頹波誰一柱。弱力愧千匀。</text>
<title>承命看審北漢城址。李判樞 頤命 金參判 鎭圭 同行。宿重興寺。金台有詩。輒次其韻。 原韻</title>,<text>弱國綢繆計。餘生感慨心。山谿險雖極。根本慮猶深。撫蹟惟殘雪。傷時又積陰。公私無限恨。竟夜只悲吟。</text>
<title>又呈右揆判樞兩台案</title>,<text>憂國誠同切。通家契竝親。北風愁暮景。西警聳疲民。卽事堪流涕。玆行幸躡塵。人和優地利。深算望洪匀。</text>
<title>玉洞過亡弟 昌立 忌祀。感舊書懷。次佚老兄韻。</title>,<text>萬事滄桑後。山家又一春。蓼莪千古痛。棠棣九原人。木老猶殘舊。亭頹不復新。氷泉助嗚咽。血涕墮襟頻。</text>
<title>次子益騎牛歌韻</title>,<text>角者吾知牛。鬣者吾知馬。馬牛各天性。馬俗而牛野。我生喜野不喜俗。捨馬騎牛故山下。騎牛騎牛有何樂。此樂世間無知者。差差白石灘。淖淖靑泥坂。我馬跼顧莫能前。我牛不疑行舒緩。折取路傍桑柳枝。有時鞭之坐不欹。坐不欹兮身自安。虺隤可是比黎眉。扣角行歌歌自樂。百年至願無過斯。人言孟相好騎牛。異哉此翁又爲誰。牛飢齕草渴飮泉。自行自止信所之。我自樂此。非慕古人風。爾莫論古今人同不同。堪笑甯戚車下歌。羞道秦家牛口翁。騎牛可樂騎馬苦。如何又駕丞相車。丞相車高駟馬騰。其憂甚大終難舒。靑泥坂白石灘。回首斗川雲水虛。吾將喚取我牛來。騎出關門永歸歟。</text>
<title>次佚老堂用蕉窓韻 辛卯</title>,<text>疏懶元來適俗難。閉門高臥絶追歡。簷聲夜聽騷騷雨。山意朝生惻惻寒。鷄肋功名誰一擲。羊腸世路自千盤。樽中舊瀝猶存否。欲寫沈憂奈萬端。</text>
<title>次韻贈三淵 弟昌翕</title>,<text>雪盡春明路。春生雪嶽山。飄颻爾物表。蹩躄我塵間。可道輕親愛。猶能有往還。歸歌紫芝曲。漠漠又商顏。</text>
<title>次韻贈三淵 弟昌翕 其二</title>,<text>洛下還爲客。山中卽所歸。吾心自惜別。爾道豈云非。拂袖辭紅軟。投筇躡翠微。臨分不下淚。恐濕薜蘿衣。</text>
<title>次佚老堂韻</title>,<text>日日辭單上。朝朝批旨來。撕捱亦知罪。經濟奈非才。自解二宜去。人嘲三不開。江湖春水闊。歸夢釣魚臺。</text>
<title>次佚老堂韻 其二</title>,<text>霏微花信雨。搖颺柳絲風。山色無深淺。禽聲有異同。尋單吾欲退。修刺客誰通。荏苒春光暮。關門作醉翁。</text>
<title>次佚老堂軸中韻</title>,<text>閒愁兀兀但撚鬚。憂國尋常仰屋吁。竊位深譏知不免。救時良策媿曾無。溫綸不許歸鄕里。珍膳時頒出御廚。感激君恩難便訣。誰云進退綽然乎。</text>
<title>近聞景福宮多有賞花之行。次軸中韻述懷。</title>,<text>上林春色簡儀臺。日日遊人佩酒來。病客自憐門獨掩。但聞扶醉放歌廻。</text>
<title>悼夭</title>,<text>抱孫當晩景。弄爾得春暉。每欲身留膝。寧嫌尿汚衣。方論幾日步。遽作片時違。兄姊先岡側。哀哉去可依。</text>
<title>悼夭 其二</title>,<text>得爾常娛弄。忘吾有百憂。遙呼能辨識。近過輒來投。曾信無呻憊。翻令失護收。微痾仍暴化。痛恨竟誰尤。</text>
<title>悼夭 其三</title>,<text>婦人偏愛少。爾母尙餘哀。漲乳今誰索。柔腸昔已摧。將何忘此痛。不忍見他孩。枕上時時泣。依俙入抱來。</text>
<title>次佚老兄動駕後志喜之韻</title>,<text>鑾輿曉出萬燈明。大旆央央已啓行。庶驗聖躬無疾病。遠從仙寢展精誠。六軍兵氣霜添肅。一路塵氛雨洗淸。士女聳瞻同喜色。羽旄過處見群情。</text>
<title>生日小會志感</title>,<text>人於生日倍當悲。每誦先賢有此辭。小會偶成非所喜。諸宗適至豈曾期。豆籩湛樂看存沒。桑海餘頑閱盛衰。勉受樽前爭起壽。還敎感淚落深巵。</text>
<title>次佚老堂呼韻 壬辰</title>,<text>槐柳交陰處。門庭盡日虛。眞堪廷尉署。誰道相公居。室裏凝塵遍。簾前落雨疏。居然伏枕久。便作病相如。</text>
<title>承命奉安御容于長寧殿。以一律志喜。示同行。癸巳</title>,<text>畫日摹天繪事新。九門擎出七分眞。秋淸輦路沿三郡。波晏樓船涉雨津。田野縱觀奔士女。海山長衛會靈神。龍顏儼御金湯地。永遣鯨鯢自戢鱗。</text>
<title>以殿試讀卷官。宿春秋館。</title>,<text>下鑰宮門夜色遒。俄然淸漏報更籌。松聲風滿春秋館。雪色月高龍鳳樓。地分深嚴身似夢。天災稠疊職思憂。一生點檢終迂拙。多媿君恩乏寸酬。</text>
<title>大報壇。將事志感。甲午</title>,<text>禁苑西偏創祀儀。聖情聊寓下泉思。恩深再造終無忘。義起千秋庶有辭。黃幕壇高淸閟是。白雲鄕遠赫臨斯。恭惟陟降應昭假。靈雨年年輒若期。</text>
<title>次士敬懷雪山韻</title>,<text>逃世眞同亞飯干。老來筋力未全殘。菴留絶頂披雲到。峯繞危樓作雪看。一壑幽情超物累。百年高躅挹淸寒。惟憐老伯相思處。千里光分桂影團。</text>
<title>疊前韻。寄士敬。</title>,<text>門前自少客相干。藤枕蒲茵午夢殘。庭對老松新有種。案留名畫古宜看。溪雲晩送霏霏氣。山雨春添惻惻寒。朗讀放翁詩數板。一甌聊復啜龍團。</text>
<title>又疊前韻</title>,<text>春來歸夢落江干。鞅掌何堪力已殘。無事豈如辭位去。有書那得閉門看。時憂莫說頭渾白。世味偏嘗齒欲寒。一棹煙波誰見待。秪應鷗鷺滿沙團。</text>
<title>遠心菴。次三淵韻。</title>,<text>精舍成頗久。幽筇到自遲。流雲常翳戶。零雨欲鳴池。埋沒曾無主。經營亦有時。孤琴蘿徑外。獨往不須期。</text>
<title>遠心菴。次三淵韻。 其二</title>,<text>自愛三池勝。兼專一壑奇。誅茅新結屋。引薜便成帷。樂意池魚動。幽情谷鳥移。巖泉淸似玉。吾欲濯纓斯。</text>
<title>次族孫純行韻</title>,<text>積雨西林外。香煙繞古書。閒雲隨杖近。止水映襟虛。山養經斤木。畦滋灌瓮蔬。隣翁乘漫興。石徑有鳴輿。</text>
<title>藥院退直之夜。宣醞于三提調及儒川公子。凡在瞻聆。孰不歡聳。謹次提相席上韻。</title>,<text>瀲灎宮壺酒。恩垂雨露天。今宵宜盡醉。昔夜不遑眠。大慶謳吟遍。深誠保護專。顧慙叨聖眷。先荷席初前。</text>
<title>次純行韻</title>,<text>戶掩常垂箔。簷留未翦茨。林風香易燼。庭雨蘚頻滋。習靜元稀出。探幽有不期。白雲惟可悅。舒卷兩相宜。</text>
<title>太古亭。次舜瑞韻。</title>,<text>西溪餘雨尙廉纖。落日楓陰繞四簷。殘夏圍棋思涑水。淸風欹枕慕陶潛。泉聲古閣涼盈檻。山色新齋翠滴簾。終夕解衣槃礴地。人間不信有蒸炎。</text>
<title>江上。訪儒川公子。</title>,<text>公子方高枕。逢人引上樓。潮平鏡如拭。沙白雪疑留。簷日難爲暑。帆風乍覺秋。霞觴聊對飮。渾若不曾愁。</text>
<title>覽夢窩遺稿。幷小序。 正祖</title>,<text>家傳舊學是貞忠。 宗社扶來不有功。一死鴻毛如樂赴。當時四老卽同躬。</text>
<title>視師露梁。追賦一律記事。乙未</title>,<text>儼見層壇玉帳開。春晴沙岸淨氛埃。旌旗井井三軍肅。笳鼓喧喧大將來。戰合日中如暈匝。陣收江上逐潮回。書生膽氣猶思奮。倡義長驅敵可摧。</text>
<title>過東門。適値夕祭。獨坐小齋。聞兩筵哭聲。自不覺墮淚。遂瞻拜新廟。遲徊舊庭。實有山陽之感。歸占一律寫懷。</title>,<text>風流佚老好襟懷。日日輪蹄自滿街。倚瑟豪歌驚一座。當樽佳卉護層階。耽觴李白長思醉。荷鍤劉伶便見埋。庭宇亦隨人事變。舊遊無復覓高齋。</text>
<title>贈申正甫 靖夏 北幕之行</title>,<text>夷然誰肯向邊頭。念子淸癯獨遠遊。學士堂中辭視草。將軍幕下去參籌。身臨瀚海雲隨旆。夢入瀟川月滿舟。三峽詞源應倒盡。關山物色少分留。</text>
<title>曉起詣候班</title>,<text>趁班整簪笏。東方方曙霧。煌煌雙燭籠。照我輿前路。金闕始開門。棲鴉散苑樹。</text>
<title>曉起詣候班 其二</title>,<text>大庭朝已盈。承宣下銀臺。問安請中官。紫衣紛往來。班退詣藥院。承候晩始廻。</text>
<title>曉起詣候班 其三</title>,<text>聖候未全安。餘憂曷其已。太醫非不多。無人究源委。皇穹自垂佑。勿藥終有喜。</text>
<title>秋夜</title>,<text>秋夜一何長。愁人難可度。蟲聲起四壁。喞喞如哀訴。輾轉不能眠。曙輝已生牖。矯首向龍樓。曉寢能安否。</text>
<title>淸風溪宗會後。追述所懷。示諸宗求和。</title>,<text>眄彼庭中木。一幹生千枝。知爲百年物。交互相扶持。油然忽興感。吾人亦類斯。末葉雖疏遠。寧容有乖離。同根義所敦。三復蔦蘿辭。</text>
<title>淸風溪宗會後。追述所懷。示諸宗求和。 其二</title>,<text>四海雖兄弟。莫如同姓親。親黨在所恤。世居況一隣。哀樂與禍福。人事自相因。斯或有恝然。豈殊行路人。臨筵爲一慨。相勉斯申申。</text>
<title>淸風溪宗會後。追述所懷。示諸宗求和。 其三</title>,<text>眷言石室山。松柏閱百年。二祖親已盡。感玆人代遷。年年一會奠。永世庶無愆。無端或後人。情禮豈其然。孝思在追遠。亦願同勉旃。</text>
<title>淸風溪宗會後。追述所懷。示諸宗求和。 其四</title>,<text>有肴各在盤。有酒且盈樽。斯會諒非偶。老夫寧無言。言訖更命酌。和氣藹春溫。俄然下晩塘。人影散林園。遲徊有餘思。仰瞻忠孝門。</text>
<title>士敬乘月來。言被隣友所邀。纔從棲雲菴歸。仍出示所吟一律。令人不覺起興。遂次其韻却寄。</title>,<text>夜鐘鳴後客來稀。倚枕方思臥卸衣。訪我忽乘明月到。知君纔帶暝雲歸。趁期蘿徑延淸賞。留句蘭窓下翠微。聞此悠然仍起興。更須携去問禪機。</text>
<title>聖候近又進退。不勝憂慮之忱。疊用前韻。竊寓禱祝之意。</title>,<text>出納文書未易稀。玉樓寒處每宵衣。太醫診候三時入。宮女傳更五夜歸。一念憂勤忘痛甚。千方藥餌奏功微。皇穹終始應垂佑。殿閣春生決萬機。</text>
<title>和士敬屬三淵</title>,<text>迹似閒雲出岫稀。乍來旋拂入山衣。千年故國穿林去。五歲遺墟蹀雪歸。馬上詩成資寂歷。床頭書在盡精微。相隨麋鹿渾忘害。回笑人間足駭機。</text>
<title>疊前韻</title>,<text>閉戶蕭然出入稀。時因公事索裳衣。兒譁不叱常開笑。客至須迎莫挽歸。覓句旋忘從粗率。看書還掩闕深微。此間眞意元如此。腔裏何曾强設機。</text>
<title>至日曉。詣闕問安。</title>,<text>曙色蔥籠列宿稀。雪中銀燭晃朝衣。門開閶闔隨班入。庭溢衿紳獻祝歸。豆粥傳來知久遠。蓂書分布遍遐微。從今日影應添線。宮女窓間驗繡機。</text>
<title>過東門志感</title>,<text>嗟君休怪我來稀。感淚尋常自濕衣。此日相過誰有迓。當時不醉卽無歸。樽罍散落風流盡。庭院凄涼夕照微。舊迹欲尋歌舞地。依俙何處是懸機。</text>
<title>論事疊前韻</title>,<text>屢玷台扉一世稀。半生君食又君衣。受恩最厚寧忘報。行世多艱每說歸。民有顚連憂已急。國無儲蓄弊非微。區區指切皆時務。戎事惟宜不失機。</text>
<title>除夕述懷。用宗會詩韻。</title>,<text>慆慆久不歸。田園日曠廢。山林與廊廟。彼此失經濟。三徑任就荒。松菊留舊砌。霜露感相仍。丘原每揮涕。誓墓負初心。遲徊嘆身世。</text>
<title>除夕述懷。用宗會詩韻。 其二</title>,<text>昔我六靑軒。松柏鬱連枝。但謂百年間。永言相護持。滄桑中蕩析。凋落遂至斯。死者不可作。存亦多睽離。睽離當奈何。感嘆常棣辭。</text>
<title>除夕述懷。用宗會詩韻。 其三</title>,<text>人生縱得壽。誰能度百年。百年亦一瞬。歲月易流遷。吾衰固已甚。膂力亦云愆。萬事摠悠悠。一退始超然。軒駟是何物。浮榮宜舍旃。</text>
<title>除夕述懷。用宗會詩韻。 其四</title>,<text>丁丁打餠聲。盈盈柏酒樽。老夫但感惋。兒女紛笑言。鬢霜又應添。心灰寧復溫。晉公午橋莊。司馬獨樂園。吾亦愛吾盧。晩計在衡門。</text>
<title>寄聾齋 族姪時保</title>,<text>聾翁好攝生。先從盥漱節。每日朝暮間。服食非一物。左右能解意。供奉罔或闕。顏色勝紅玉。髭髮如玄漆。動作曷嘗疲。吟誦亦不輟。難老乃如斯。誠得修養術。見者咸嘆異。造化謂可奪。騎馬偶出街。騰躍在倉卒。落帽驚萬人。不瑕傷筋骨。朋知競來問。治法紛相說。老夫獨有言。持敬無乃忽。平生但耽詩。詩思政遒逸。一念在推敲。焉知有銜橛。苟能操斯心。此患非所恤。保嗇固爲善。收放亦云切。所以內外養。合有後先別。聖人肆垂訓。終始貴主一。我言諒非耄。勉思懲今日。</text>
<title>見差祈穀祭官。詠事。丙申</title>,<text>三更始起寢。四更仍行事。連幕雲欲逼。列燭星爭避。登降壇墠間。屬屬奉深觶。微臣體宸誠。庶幾感天意。行當見秋熟。屢豐呈上瑞。</text>
<title>見差祈穀祭官。詠事。丙申 其二</title>,<text>籩豆薄言徹。鐘漏時未歇。退還仍簪笏。翹首望雙闕。憂深自不寐。耿耿待明發。東方欲曙輝。西嶺纔落月。車徒已來否。趁班莫倉卒。</text>
<title>曉起詣闕</title>,<text>春宵日以短。我睡自難着。輾轉每向晨。簷鷄鳴喔喔。喔喔似催曙。起來看天色。落月欲西淪。去嶺纔數尺。東方已蒼涼。趨班時且迫。雙燭引輿明。疏星隨霰落。隣宰已先我。道中留轍迹。我行豈虛徐。去去瞻宸極。奔走是義分。敢嘆不遑息。</text>
<title>丙申正月二十六日。候班纔罷。有命判府事李睡村，領左相留待。俄而。引見于寢殿。兩相公問聖候。已而。上下敎曰。廟堂有稟定事否。遂陳耽羅御史入去後可行數事。臨罷。又敎曰。經界之不正。久矣。予嘗有意。每欲言之。頃見左相箚辭。正合予意。其法亦簡便。宜亟擧行。咫尺前席。酬酢如響。民憂國計。雖在靜攝之中。其拳拳不忘如此。而出入之際。竊觀服御之物。亦多儉素。歡忭欽仰之忱。有不能自已。旣退。略以五言。敍述如左云爾。</title>,<text>百僚班欲散。命留三大巨。俄然皆引見。午漏初傳辰。前瞻五色雲。後躡二老塵。殿影日遲遲。池華氷粼粼。外庭寶幄垂。內屋金屛陳。深嚴是永巷。欲進屢逡巡。瑤墀自紆曲。丹檻何嶙峋。小宦行相引。閤外告來賓。疾趨詣臥內。禮若家人親。威顏甚密邇。八彩逾精神。聖候纔仰問。廟謨仍俯詢。拳拳特紆軫。邈彼耽羅民。一帆送繡衣。十行宣絲綸。扶携應感泣。喜氣回嚬呻。臨筵又發嘆。經界久不均。卿箚甚簡便。宜亟正畦畛。蕘言豈中窾。玉音却諄諄。仍看服御物。一切屛華珍。几床旣凡陋。衣襨非侈新。紫緣拆寢簟。靑綿補弊茵。應知弋綈化。已遍諸妃嬪。愛民寔出誠。尙儉亦無倫。盛德有如此。足以感神人。美疢適一時。聖算應千春。邇來阻前席。排闥無由因。今承天上語。眞似夢中身。從容下殿遲。日影欲侵申。退還若有得。攢忭誇臣隣。</text>
<title>大有初度翌日。雪中往會。</title>,<text>世俗重初度。君獨等閒過。悲痛宜自倍。燕飮如之何。親屬亦無會。豈曾嫌寥寥。閉戶臥崦嵫。春雪但飄颻。</text>
<title>大有初度翌日。雪中往會。 其二</title>,<text>憶在玉河館。與君逢是日。燕歌與虜酒。俱非可娛物。塤箎但唱和。鄕國渺難思。今夕亦悄然。猶勝遠遊時。</text>
<title>大有初度翌日。雪中往會。 其三</title>,<text>昨雪仍崇朝。林壑何皎然。偶乘子猷興。訪君西山前。有酒一小壺。有肴雙枯魚。一杯或二杯。淸意問何如。</text>
<title>曉吟</title>,<text>兩月日問安。一朝停候班。趨班有定時。欲曙未曙間。始言今夜睡。可以到天明。時至睡自覺。聞鷄心復驚。門外若有人。騶從已來未。忽忘停候命。便欲攬衣起。起來翻悟非。龍樓但回首。夜寢果何如。望望承安否。</text>
<title>次士修寄贈韻</title>,<text>百年尊仰在師門。薄俗誰知道所存。斯世誠難容此義。大臣須合得其言。爭春桃李玄都觀。消日棋樽獨樂園。只有時憂均進退。陶然寧欲醉昏昏。</text>
<title>次子益將向北關韻</title>,<text>一出百淵辭永矢。眷言華陰可去矣。華陰歲暮且淹留。鬱鬱幽懷不自已。關山直北是夢想。每欲遠窮靑海水。彈丸鰈域亦未遍。千古恐爲子長恥。阿咸出宰近塞門。已料吾弟心獨喜。春風二月拂衣出。疋馬單劍從此始。奰屭一嶺卽初程。積雪嵯峨黃雲起。磨天磨雲問幾重。其險也知甚於此。去去應陟白山頂。領略寰中流與峙。蕩滌胸襟亦一快。然後可以回鞭轡。知爾結恨在燕雲。此行亦足酬壯志。</text>
<title>次朱子古詩十二首韻</title>,<text>而我樂名山。快意陟層嶺。登高必自卑。古訓斯垂永。爲學信如斯。感懷殊耿耿。</text>
<title>次朱子古詩十二首韻 其二</title>,<text>上古不鳴條。中世多折木。山川竝震蕩。天地疑傾覆。薰琴世已遠。澆俗誠堪恧。</text>
<title>次朱子古詩十二首韻 其三</title>,<text>霄漢絶纖翳。夜氣淸以肅。氷輪出未高。已燭幽人屋。四海共斯輝。非我所私獨。</text>
<title>次朱子古詩十二首韻 其四</title>,<text>有客問柴荊。晤言忘日夕。春暉豈不永。我懷殊未極。戀戀出門送。前塗戒迷黑。</text>
<title>次朱子古詩十二首韻 其五</title>,<text>畟畟出良耜。農事豈容緩。時雨亦無愆。瀲灎溝塍滿。於焉不努刀。秧苗應短短。</text>
<title>次朱子古詩十二首韻 其六</title>,<text>道者是吾道。淺近非深冥。講明有賢師。尊信無乖爭。陳相遂倍之。鄒孟責丁寧。</text>
<title>次朱子古詩十二首韻 其七</title>,<text>眷言北里人。日夕相從遊。世故忽乖散。我思便悠悠。有唱誰和予。悵望空夷猶。</text>
<title>次朱子古詩十二首韻 其八</title>,<text>東方有一士。雅性愛林丘。浮雲靡定居。行止良可愁。今焉已老疾。關嶺又斯遊。</text>
<title>次朱子古詩十二首韻 其九</title>,<text>著書在何年。錦里獨掩關。分明臨簀言。身後遽生姦。三復撫陳編。嘆息賓主間。</text>
<title>次朱子古詩十二首韻 其十</title>,<text>我言苟匪忠。天意宜其厭。容光有遺燭。闕德誰能砭。浮雲可奈何。燕居但深念。</text>
<title>次朱子古詩十二首韻 其十一</title>,<text>上山白雲間。下山靑林底。上下別有展。互去前後齒。回瞻踐歷地。迢遞餘幾里。</text>
<title>次朱子古詩十二首韻 其十二</title>,<text>故園有松菊。一別爲幾秋。三徑可蕪沒。末路難沈浮。歸哉春酒熟。亦足忘吾憂。</text>
<title>老稼齋日聞喪車出城。輒過前路。向北邙。感而有作。</title>,<text>東郭有高樓。下臨北邙路。薤歌每出城。喪轝聯翩度。城中百萬家。死者日幾許。東西有山岡。各各分道去。送死自有門。貴者亦無別。哀哉城裏人。皆從此門出。得出南大門。獨有俛仰翁。相傳爲美談。未見追高風。今觀富貴徒。醉夢誰復振。神武少掛冠。甲第紛發靷。發靷正何如。列炬明於晝。旌翣自逶迤。誄辭翩左右。賓客亦隨後。車馬競奔馳。至門一哭散。逝者知不知。吾聞昔賢歸。餞送傾王都。華軒列百輛。美酒羅千壺。觀者塡城門。皆稱大夫賢。還鄕延故老。放意樂餘年。借問今世人。哀榮較孰優。以此而易彼。諒非我所求。好在東大門。得出今亦有。請謝抱關者。能記其人否。</text>
<title>石郊十六詠</title>,<text>樊遲請學稼。夫子讓老農。吾弟本京華。能知稼穡功。半生處畎畝。自稱田舍翁。</text>
<title>石郊十六詠 其二</title>,<text>小軒臨絶岸。高出梧竹林。灎灎樽中酒。泠泠案上琴。一飮復一彈。聊以散吾襟。</text>
<title>石郊十六詠 其三</title>,<text>靑荷出水中。已自含涼意。氷輪俄東上。淸露時時墜。虛欄湛永夕。蕭散遺塵累。</text>
<title>石郊十六詠 其四</title>,<text>亭亭一老松。偃蓋臨我堂。秋來盡黃落。愛爾獨蒼蒼。幽人每盤桓。淸籟灑巾裳。</text>
<title>石郊十六詠 其五</title>,<text>禾黍遍前野。秋日臨小樓。蟋蟀入我床。田畝正宜收。我稼旣云同。役車其亦休。</text>
<title>石郊十六詠 其六</title>,<text>朝看谷口耕。暮觀川上漁。來還入小齋。床有古人書。時時讀一遍。其味果何如。</text>
<title>石郊十六詠 其七</title>,<text>隴上一草亭。臨眺無所礙。輟耕輒來憩。虛欄倚我耒。悠然見華岑。空翠殊可愛。</text>
<title>石郊十六詠 其八</title>,<text>窄窄彼小窩。眞同蝸牛殼。容膝旣云安。曲肱斯可樂。緬懷土室翁。時義無今昨。</text>
<title>石郊十六詠 其九</title>,<text>閉門忘節序。不知春已及。農夫向余言。澤中菖蒲綠。東作此其時。耕器宜先葺。</text>
<title>石郊十六詠 其十</title>,<text>老奴告主翁。今日耕東菑。負耒出柴門。小犢鳴相隨。試聞布穀聲。播種已催期。</text>
<title>石郊十六詠 其十一</title>,<text>略彴衡門下。源源入池水。是宜飮我犢。牽來臨淸泚。呼兒視上流。恐有洗耳子。</text>
<title>石郊十六詠 其十二</title>,<text>齋北有小扉。是向鋤臺路。林木互掩翳。出入迷巾屨。雖設亦常關。寧容俗子步。</text>
<title>石郊十六詠 其十三</title>,<text>有泉來盈科。有石仍成梁。游鯈頫可數。潑剌共洋洋。誰能識其樂。欲與莊翁商。</text>
<title>石郊十六詠 其十四</title>,<text>幾月緣南畝。嗟嗟我婦子。耘功始云訖。洗鋤時可矣。相携向松陰。下有淸泠水。</text>
<title>石郊十六詠 其十五</title>,<text>獨立壇之上。三峯嘆奇絶。蒼翠落我前。秀色可攬結。欲去復遲徊。夕陽更明滅。</text>
<title>石郊十六詠 其十六</title>,<text>誰取他山石。立此淸池上。亭亭水中蓮。有意自相向。吾欲向君拜。高標凜可仰。</text>
<title>引水入池</title>,<text>池廢爲開堙。且待春流灌。時雨川上至。淸渠來渙渙。居然上下塘。瀲灎渾浸岸。天雲已寫影。倚杖爲臨翫。美哉水之性。晝夜無間斷。虛明絶査滓。淸曠似江漢。在人心亦然。利慾常汩亂。君子苟體驗。至理元同貫。嗟哉吾黨士。惺惺宜可喚。</text>
<title>次韋蘇州韻</title>,<text>曉雷忽送雨。晩風乍捲霚。杜鵑開滿園。布穀鳴在樹。宴坐念平素。狼狽亦何屢。莫言非我廬。隨處可安住。</text>
<title>和純行寄詩大章</title>,<text>瞻彼聽澗堂。有峯臨嵯峨。淸泠萬里瀨。㶁㶁循墻過。我昔愛庭松。來往屢摩挲。</text>
<title>和純行寄詩大章 其二</title>,<text>摩挲今有誰。後生同婆娑。梅花政如雪。歡娛顏半酡。欲賞一城春。移樽登北阿。</text>
<title>和純行寄詩大章 其三</title>,<text>北阿眺望遠。滿城桃李多。花間游冶郞。雙雙鳴玉珂。但愁風雨驟。繁華能幾何。</text>
<title>和純行寄詩大章 其四</title>,<text>幾何春已去。嘆惜爾無那。浮雲自變態。世道劇頹波。萬事有如此。嗚嗚但長歌。</text>
<title>和純行寄詩大章 其五</title>,<text>長歌甚痛哭。尙寐欲無吪。憂心但悄悄。老髮自皤皤。惟當尋初服。永言披芰荷。</text>
<title>和純行寄詩大章 其六</title>,<text>芰荷有舊製。素絲非五紽。攬茝懷余美。但恐視蕭莪。一心抱耿耿。芳洲行獨哦。</text>
<title>散步過張家村</title>,<text>在朝苦奔忙。出郊太閒逸。懶慢遂成習。臥起常一室。園疏董生迹。榻穿管寧膝。雨餘忽開軒。喜見三池溢。池邊聊試步。林水翳春日。蕭散松栝間。提携仍弟姪。眷玆張家村。井臼頗秩秩。隣好共陂塘。生理分桑栗。各自樂耕耘。何曾憂得失。偶余過其門。父老怪我出。相引指之笑。彼哉今再黜。行世諒可知。事君應無術。聽之若不聞。誰能卽辨詰。歸還只感嘆。是應沮溺匹。</text>
<title>詠杏湖遊</title>,<text>病弟廢盥櫛。衡門常閉鎖。出或曳杖行。入卽鳴琴坐。林坰久索居。江海忽遐想。扣枻下渺茫。寨蓬坐閒敞。左携雙玉甁。右提層朱榼。盍簪朋不期。吹簫客又拉。簫聲兩岸聞。棹影中流閃。東坡泛赤壁。子猷訪淸剡。依依垂柳門。隱隱臨水榭。繫纜客子入。解榻主人迓。終夜展良晤。明朝泛極浦。風起蘆洲林。雲迷薪谷樹。篙師穩放船。漁子急收網。荻魚騰入座。河豚怒吹浪。膾看白雪飛。羹雜靑芹煮。風味嘆奇絶。春興恣容與。肴核自狼藉。筆翰紛揮灑。淸遊誠跌宕。幽懷頗遣寫。所會摠諸族。但恨少一人。安得與同舟。永逐鴟夷倫。</text>
<title>喜士敬，雨以 族姪時潤 竝轡來訪。</title>,<text>春日層軒外。辛夷滿樹開。無人能共賞。有客忽同來。柳下停雙騎。花邊喚一杯。從容淸晝永。歸意不曾催。</text>
<title>聞鶯</title>,<text>春窓不知曙。忽聞黃鳥鳴。幾時始出谷。間關如有情。淸音已堪聽。況復有佳色。豈比百舌禽。若讒在君側。嗟爾止丘隅。亦爲聖人與。知止卽無殆。吾何不如汝。</text>
<title>次王維輞川閒居韻</title>,<text>霽色延淸眺。扶藜獨倚門。秧鍼皆出水。麥浪欲浮村。池靜游魚潑。林喧戲雀翻。會心非在遠。是處亦華園。</text>
<title>朝吟</title>,<text>終朝平野霧。冉冉喜初開。麥熟村村望。綿耕處處催。啼鶯移樹去。飛鷺繞陂回。遠認阿咸是。靑驢柳外來。</text>
<title>哀失母鷄兒</title>,<text>稼翁亦祝鷄。自愛生生理。旣不殺爲饌。又不縛送市。伏雌有四五。啄菢相先後。新雛皆下窠。各自隨其母。飮啄仰其觜。宿息依其翼。母雛不少違。常在階庭側。烏鳶莫敢近。漸喜成毛羽。有狸噬一母。偶然失看護。嗷嗷衆黃口。冤呼誰顧復。他母擁雛過。不曾許追逐。其禍甚覆巢。殄滅在目前。欲救恐未能。我心但惻然。呼兒用意視。朝暮謹收放。米粟與蟲蟻。雜投隨其量。視人如視母。其意良可悲。嗟爾縱獲全。報復非能爲。我欲爲設機。捕得輒磔之。匪快一時心。庶可懲群狸。</text>
<title>次朱夫子山北記行十二章韻</title>,<text>念我出城初。春日風以陰。蒼茫迷所向。鼓巖聊往尋。西北有高樓。翼然層澗臨。都尉許借我。感激在中心。</text>
<title>次朱夫子山北記行十二章韻 其二</title>,<text>聖恩卽解官。惶感更何說。投閒蓋云晩。誰論復就列。吾弟要同處。床几爲我設。翳然白石村。且停東歸轍。</text>
<title>次朱夫子山北記行十二章韻 其三</title>,<text>城闕未敢遠。淹此東門東。飄風常發發。零雨亦濛濛。來時草新綠。到後花始紅。時物易變易。春序已云窮。</text>
<title>次朱夫子山北記行十二章韻 其四</title>,<text>華嶽國之鎭。獨立白雲表。層霄與相近。衆峯皆兒小。人但仰崚嶒。誰能造窈窕。空翠壇上望。惟見低徊鳥。</text>
<title>次朱夫子山北記行十二章韻 其五</title>,<text>有軒高且幽。坐送朝暮暉。池魚互游泳。林鳥相與飛。俯仰我多慙。微爾亦誰依。爾自來親人。可以兩忘機。</text>
<title>次朱夫子山北記行十二章韻 其六</title>,<text>有柳翳其門。有桑繞其屋。歸來如我盧。莫問是誰築。此君又所喜。新筍逬靑玉。亦有一小齋。明窓書可讀。</text>
<title>次朱夫子山北記行十二章韻 其七</title>,<text>瞻彼重興洞。少時屢往遊。群峯外險阻。衆壑內淸幽。城墉雖屹然。人物難容稠。時憂抑有甚。於此費綢繆。</text>
<title>次朱夫子山北記行十二章韻 其八</title>,<text>世道日交喪。誰復究其始。是非劇顚倒。相指爲蜮鬼。惟彼欺世徒。心迹同譎詭。蒼梧渺何許。倫義痛淪圮。</text>
<title>次朱夫子山北記行十二章韻 其九</title>,<text>有酒盈我觴。我心豈永傷。蒼松自挺然。風絮太顚狂。浮雲亦掩翳。白日無晶光。去矣耕我田。任彼相譸張。</text>
<title>次朱夫子山北記行十二章韻 其十</title>,<text>我居平丘里。爰有五畝宅。雖設元亮門。徒立相如壁。歸去有何好。不負彼山碧。蕪沒舊田園。從玆可日闢。</text>
<title>次朱夫子山北記行十二章韻 其十一</title>,<text>洄洄斗川水。閒閒企華堂。堂開綠野臨。實維松楸傍。朝夕攀我柏。霜露涕常滂。旣往猶可追。終焉守井疆。</text>
<title>次朱夫子山北記行十二章韻 其十二</title>,<text>登丘杖須持。臨水席不設。優游自無累。野老何曾別。有時騎牛歌。扣角以爲節。餘年度如許。誰問何時月。</text>
<title>夢窩次純行韻</title>,<text>三徑松篁久翳如。七年今始到吾廬。從今永作歸休計。先檢床頭散帙書。</text>
<title>疊前韻。示李澐。</title>,<text>村翁問我意何如。投老能安野外廬。閱歷風波憂畏甚。人間已有絶交書。</text>
<title>寄疏齋 李公頤命</title>,<text>空林積雨掩柴門。誰識簾軒一老存。滿塢竹陰分案牘。三池荷氣共隣村。休官已自忘榮辱。謝世何曾記怨恩。有意東陂營小築。暮年兄弟對籬藩。</text>
<title>寄疏齋 李公頤命 其二 屬疏齋</title>,<text>遲徊未忍遠脩門。嘗藥餘憂耿耿存。佳氣每瞻雲裏闕。閒情且寄水邊村。誠深保護還招謗。迹涉優游亦戴恩。問舍求田猶未晩。欲從何處起幽藩。</text>
<title>寄疏齋 李公頤命 其三 屬睡村</title>,<text>出晝遲遲戀闕門。一生憂國至誠存。秦關紫氣千言老。邵圃靑瓜十里村。握手挽行曾異禮。開心賜批獨殊恩。秋風乍動憂仍解。會見歸帆落水藩。</text>
<title>寄疏齋 李公頤命 次 疏齋</title>,<text>一出春明隔九門。尙憐衣袖舊香存。憂心獨夜鬢邊雪。陳迹十年江上村。三至幸無慈母惑。此生難報聖君恩。元龍習氣今休問。夢媿南湖竹裏藩。</text>
<title>寄疏齋 李公頤命 次 睡村</title>,<text>荒郊矮屋草爲門。潦倒殘骸一線存。未死猶瞻天北極。求歸空憶水東村。風波踏地何時定。螻蟻容身到底恩。旅泊更愁無着處。夜來淫雨壞垣藩。</text>
<title>次士敬寄示韻</title>,<text>籬外水田何漠漠。白鷺飛來拳一脚。幽人乘興亦出戶。却向林塘散杖舃。杖舃翩然隨所之。竹露荷風盈我衣。衣上緇塵無復存。世路何須論險夷。</text>
<title>申獻納 靖夏 挽</title>,<text>人間仙鶴下翺翔。蕭散風流翰墨場。瀛館至榮辭避遠。湖亭絶勝往來常。偶爲幕客蓮依水。乍作臺臣筆挾霜。野外留詩何處去。玉樓回首白雲長。</text>
<title>竊聞新村寓中趙台幼亮 泰采。自三浦乘舟上來。睡村相公亦赴會。顧此所居稍遠。獨不得與焉。不勝瞻往。遂用前韻寄意。</title>,<text>相望荒郊各掩門。盍簪何處好期存。三湖談屑翻驚座。十里跫音稍出村。世路睢盰寧掛意。江千漫浪亦銜恩。獨憐老稼齋中客。身似懸瓠但守藩。</text>
<title>竊聞新村寓中趙台幼亮 泰采。自三浦乘舟上來。睡村相公亦赴會。顧此所居稍遠。獨不得與焉。不勝瞻往。遂用前韻寄意。 次 疏齋</title>,<text>同人郊野共關門。時盍朋簪好約存。桂棹重廻剡水月。鳩筇亦訪朗陵村。過從無乃還成罪。閒適惟知各荷恩。更有新詩如對面。莫愁匏繫在籬藩。</text>
<title>竊聞新村寓中趙台幼亮 泰采。自三浦乘舟上來。睡村相公亦赴會。顧此所居稍遠。獨不得與焉。不勝瞻往。遂用前韻寄意。 次 幼亮</title>,<text>聯翩赤舃出靑門。共是郊原晩計存。偶向疏齋陪睡相。猶嫌石墅隔新村。江間散置直吾分。野外追攀亦聖恩。遙想諸公閒事業。漫將詩筆着庭藩。</text>
<title>次唐律韻。示李澐。</title>,<text>森然脩竹裏。高枕失炎氛。樓爽非氷雪。峯奇是火雲。蟬聲千樹遍。荷氣一村分。客至仍相挽。高吟到夕曛。</text>
<title>新秋郊居。次西谿軸中韻。</title>,<text>寥寥燕語與鶯歌。梧竹秋生坐獨哦。催織壁蟲鳴已切。輟耕村牸臥常多。隣翁愛酒頻留飮。京客尋詩遠枉過。天末凝雲遙入望。佇聞涼雨落池荷。</text>
<title>次楓溪會席韻</title>,<text>一出淹春夏。柴門已稻香。對樽朝飮少。欹枕晝眠長。藕氣風軒榻。槐陰露井床。炎蒸有無地。誰復遠追涼。</text>
<title>金判書 鎭圭 挽</title>,<text>高文危行自殊倫。威鳳成章玉絶磷。淸學伯夷誰浼我。賢推廣國主知臣。尋常正議扶經日。終始忠言屬纊辰。觀化猶含嗚咽意。九原難瞑在君親。</text>
<title>今年卽李尙書 光迪 丈唱第之周甲也。聖上聞而奇之。特命有司賜花助宴。實曠世異數也。不佞適屛蟄城外。不得與筵。只賦二律。以伸歆艶之懷。</title>,<text>靑牛柱史是前身。再見金門唱第辰。頭戴御花霜髮耀。顏醺仙醞凍梨春。尙能拜跪新恩地。還惜凋零舊榜人。聞喜一筵偏雨露。應將華祝向楓宸。</text>
<title>今年卽李尙書 光迪 丈唱第之周甲也。聖上聞而奇之。特命有司賜花助宴。實曠世異數也。不佞適屛蟄城外。不得與筵。只賦二律。以伸歆艶之懷。 其二</title>,<text>地上神仙煙火身。風流耆社太平辰。先君再陟龍門歲。此老新題雁塔春。三日雲街遊竝駕。六旬金榜少餘人。華筵引領殘生恨。未共稱觴祝紫宸。</text>
<title>曉吟</title>,<text>更籌初絶曉鐘傳。開鑰城門欲曙天。斷續樵歌關廟外。凄涼薤曲永橋邊。紛紛群息方皆動。耿耿孤懷可獨眠。明日欲陳辭退疏。未知天意或垂憐。</text>
<title>次人韻</title>,<text>郊外淸霜九月中。蕭蕭木落已高風。繞村菘菜田千畝。收入長安一望空。</text>
<title>特降手札。遣承旨召之。不得不入城。詣闕登對。日暮歸家。定而 趙公正萬，士敬皆來會。定而有詩。遂次其韻。</title>,<text>半年蹤迹限嚴城。天札新頒惝怳情。宣室席前初賜對。長安鐘動復聞更。東山零雨濛初散。北闕浮雲翳却淸。朝野一時均喜色。諸公何以報昇平。</text>
<title>特降手札。遣承旨召之。不得不入城。詣闕登對。日暮歸家。定而 趙公正萬，士敬皆來會。定而有詩。遂次其韻。 其二</title>,<text>落落離懷隔一城。寧期此夜與論情。卽知聚散元如許。無奈炎涼忽已更。白月迎臨梅塢靜。靑荷留偃石池淸。糾紛世事從今定。誰復胸中有不平。</text>
<title>特降手札。遣承旨召之。不得不入城。詣闕登對。日暮歸家。定而 趙公正萬，士敬皆來會。定而有詩。遂次其韻。 其三</title>,<text>嚴城一入是愁城。滿目艱虞秉軸情。迹慣黃扉慙府掾。緣疏綠野媿田更。輕颸搖樹秋懷切。急雨鳴荷曉夢淸。默念殊恩惟盡瘁。暮年身計負生平。</text>
<title>次定而韻 丁酉</title>,<text>遺恥當年在海東。先王志業陋桓公。蛟龍誰議爲魚日。鷹隼常懷逐雀風。難作廟堂單宰相。只堪田舍一閒翁。欲明義理時人笑。天意惟知此老忠。</text>
<title>溫泉聯句 時與左揆疏齋李公扈駕</title>,<text>坎德中含陽。坤靈釀湯井。中原擅驪山。東土最溫境。自少硫黃氣。疑出砂朱礦。覘脈應深遠。盈科卽俄頃。祝融猶讓熱。玄冥却失冷。豈獨瘳身瘡。亦能祛眼眚。醫工謝砭焫。靈驗捷響影。壽域夭昏絶。宗祊吉慶倂。往迹光陵記。先朝五歲幸。聖疾沈綿久。深宮攝養靜。保護責固重。遞代憂共怲。嘗藥旣殫技。動駕寧徼倖。初程已舒暢。長路冞康靖。玉甃瑞煙藹。瑤階晴晝永。靈液挹盈瓢。餘波灑沾褧。乍浴縱取效。少愈宜存儆。天行復舊健。日光開新景。曷日可回鑾。誰人不延頸。湖堧作都邑。野次排署省。趨班約聯鑣。賜浴譏同裎。土床蟲蛇逼。紙壁風雨打。回看宿衛壯。却喜部伍整。枕戈甘露屯。擊柝嚴宵警。屬歲呼庚癸。玆邦甚乙丙。況今宵旰憂。比古耕斂省。供億摠蠲租。樵蘇遠輸艋。追賢香火降。起士弓旌秉。深仁洽群黎。甘澍滋新𪍿。憂時義相勉。報主心常耿。媿非醫國手。歸上乞骸請。</text>
<title>次潘岳悼亡韻</title>,<text>偕老有成言。人事忽乖易。窀穸竟莫臨。音容渺相隔。盆歌太曠達。亦知悲無益。憂深嘗藥地。身委夙夜役。有時念家室。往事猶歷歷。怳惚死生際。永爲難忘迹。宵長睡常少。淚逬時濺壁。夢見每依俙。徒然心內惕。苦懷誰與語。顧影感形隻。衣寒尋舊縫。撫迹不嫌拆。愁來更索酒。麴味知新滴。人間百歲短。地下千年積。千年可相從。何用傷目擊。</text>
<title>次白樂天悼亡韻</title>,<text>終年藥院病餘身。默念存亡自損神。莫道思家歸未得。室中誰有出迎人。</text>
<title>次白樂天悼亡韻 其二</title>,<text>重泉消息已茫然。轉覺悲涼最老年。練事忽聞今夜是。五更歸夢几筵前。</text>
<title>李鎭安 顯益 挽</title>,<text>馬耳峯前竹馬迎。誰知俄送柳車行。絃歌聲輟千家泣。旟旐謠騰萬事驚。可惜半途拋志業。應從九地會師生。山陽每有存亡感。淚爲吾君再濕纓。</text>
<title>家兒以調馬向石郊。仍與士敬諸人約會。口占一律寄之。己亥</title>,<text>送客東郊作勝遊。阿戎臨沼敞新樓。天閑好事方調馬。水站仙行且捨舟。移席竹風時遠送。開樽荷雨未全收。應知跌蕩吟觴地。亦念靑軒獨臥愁。</text>
<title>次士敬韻。寄水站之行。庚子</title>,<text>岸花紅纈眼。汀草綠連袍。百丈牽須緩。孤篷揭更高。沿洄偏惹興。應接却忘勞。領得千篇富。歸舟意氣豪。</text>
<title>聞將泊舟渼湖之間。感懷。疊前韻。</title>,<text>晩泊三洲下。知君淚染袍。沙鷗留社怨。岸樹護墟高。擁帙硏窮苦。誅茅卜築勞。斯文天欲喪。何遽奪人豪。</text>
<title>次庶從弟昌彥賦牧丹寄示韻</title>,<text>洛陽遺種結千房。獨殿春紅吐異香。王者擬來眞富貴。平章取賞倍輝光。堯夫漫解摧傷數。永叔猶傳護養方。晩節終輸籬下菊。一般歸思繞鄕莊。</text>
<title>閔判書 鎭厚 挽</title>,<text>聖主眞遊向玉欄。良臣先引白雲間。君能蓐蟻知無憾。我欲從龍痛莫攀。盡節始終忠已至。銜恩前後命何頑。茫茫穹壤餘黃髮。獨望蒼梧灑血斑。</text>
<title>伏見御製中有景賢堂錫宴日一律。奉玩摧咽。彌增攀髥之痛。吟詠雖非其時。豈容終始無言。不揆僭猥。敢用御韻。抆血而書之。仍要同社諸公。追伸賡載之忱。</title>,<text>我朝三百有三旬。烈祖遺規聖考遵。御牒再題奇事曠。耆筵初設異恩臻。一枝衰鬢花侵雪。五酌新杯酒瀉銀。泣抱宸章懷往迹。萬年虛負獻觴頻。</text>
<title>奉別疏齋李相公告訃之行</title>,<text>此別最堪恨。銷魂而已哉。十年嘗藥久。萬里飮氷催。龍馭追何及。燕臺滯獨哀。須知王事重。努力早歸來。</text>
<title>肅宗大王挽詞</title>,<text>五十年間致小康。百王誰出我先王。誠存對越天惟畏。政在憂勤日未遑。唐室分朋思欲破。周黎靡孑視如傷。含恩禽獸猶知感。沒世臣民矧敢忘。</text>
<title>肅宗大王挽詞 其二</title>,<text>天遺丕責一人躬。厥位惟艱愼始終。歲再園陵霜露感。日三筵席緝煕功。孝思僾僾羹墻際。聖學優優禮樂中。緬彼方喪隆古制。斷然行洗漢唐風。</text>
<title>肅宗大王挽詞 其三</title>,<text>於赫寧陵志膽薪。神孫繼述庶追伸。壇開紫禁能忘舊。寶鑄黃金若受新。三月薦禋誠已格。萬年傳嗣命惟申。尊周大義昭星日。魯史端應續泣麟。</text>
<title>肅宗大王挽詞 其四</title>,<text>轉圜從古以爲難。日月之更競仰看。大澤龍亡恩更渙。中天蟾缺影旋團。是非已定誰能奪。名義斯嚴罔或干。八字尊崇寧盡德。也應鴻烈永無刋。</text>
<title>肅宗大王挽詞 其五</title>,<text>明時群枉摠伸冤。尙有重泉未瞑魂。越峽哀鵑號魯墓。衿陽宿草翳姜原。分明聖祖存微意。惻愴宸情悟一言。前後縟儀眞盛德。百年光復位仍尊。</text>
<title>肅宗大王挽詞 其六</title>,<text>尋常旰食又宵衣。一日孜孜理萬機。精力未聞曾告倦。聰明咸仰不遺微。周王疾病勤爲祟。夏嗣謳歌喜有歸。鶴禁代勞誠至計。四方延頸日重暉。</text>
<title>肅宗大王挽詞 其七</title>,<text>聖算駸駸六十年。閣開靈壽仰輪焉。光添烈祖西樓牒。榮溢耆臣北闕筵。只擬堯樽長挹斗。誰知舜駕遽賓天。人間獨有銀杯賜。泣想欄花但渺然。</text>
<title>肅宗大王挽詞 其八</title>,<text>顚倒諸臣上殿忙。天崩咫尺劇蒼黃。金縢未獲先靈佑。玉几終承末命揚。龍衮斂來偏掩淚。烏號抱去但摧腸。帑銀留作因山費。哀痛慈音泣八方。</text>
<title>肅宗大王挽詞 其九</title>,<text>元知周祔禮宜然。虛右當時占吉阡。靄靄雲煙京闕近。蒼蒼松柏翼陵連。蜃輿宛轉迷寒月。鸞扆凄涼掩曉天。雨泣千官臨穴痛。若爲先蟻蓐黃泉。</text>
<title>肅宗大王挽詞 其十</title>,<text>賤臣奚取本無才。猥藉家聲又上台。兩世渥恩同嶽海。百年酬報乏涓埃。精誠夢寐追傷切。形像丹靑遣畫催。感激幽明思隕結。後先奎藻爛昭回。</text>
<title>純行赴三山春府茅洲。有感懷之作。遂次其韻。以贈其行。</title>,<text>自有琴三尺。蕭然仙吏裝。村聞遍絃誦。縣見臥桁楊。棗實離離爛。松芝採採香。華陽瞻更近。木石繞祠傍。</text>
<title>純行赴三山春府茅洲。有感懷之作。遂次其韻。以贈其行。 其二</title>,<text>不意西南訃。胡然次第來。靑山空逝水。華麓已蒼苔。人事遽如許。我懷良可哀。應知元伯襯。遙待巨卿廻。</text>
<title>純行赴三山春府茅洲。有感懷之作。遂次其韻。以贈其行。 其三</title>,<text>莫追南狩駕。誰詠北風篇。天意可知矣。人言胡得焉。安危當此日。去就判何年。仙尉眞堪羨。三山五馬前。</text>
<title>純行赴三山春府茅洲。有感懷之作。遂次其韻。以贈其行。 其四</title>,<text>此去元名邑。俗淳山水淸。知君能製錦。媿我忝調羹。當國雖殊遇。憂民豈異情。相將氷蘖操。共勉保家聲。</text>
<title>仙源先生祧主。移奉于淸風溪之影堂。士敬示書感之作。遂步其韻却寄。</title>,<text>眞祠虔妥地。祧主奉安辰。形像流傳古。精靈感會新。名香爇檀日。泂酌挹泉晨。薦以平生物。惟應自格神。</text>
<title>仙源先生祧主。移奉于淸風溪之影堂。士敬示書感之作。遂步其韻却寄。 其二</title>,<text>北闕遺章出。西山大節彰。紗籠來映沼。金額揭臨堂。美玉寧隨燬。貞松自耐霜。烏頭雲漢接。異數極褒揚。</text>
<title>仙源先生祧主。移奉于淸風溪之影堂。士敬示書感之作。遂步其韻却寄。 其三</title>,<text>一壑淸風韻。三池素月痕。精神斯自在。瞻慕永如存。喬木森相護。高山竦獨尊。灤祠題品字。大刻此雲根。</text>
<title>雨以挽</title>,<text>器局非流輩。蹉跎是使君。才優邑還小。政簡老猶勤。五斗身翻辱。三山事忍聞。碧蘿何處葬。嬴博有兒墳。</text>
<title>雨以挽 其二</title>,<text>宗人皆少我。零落半黃泉。强壯誠難恃。衰癃媿苟全。論懷誰可者。撫迹但森然。有淚揮無處。低雲渺沃川。</text>
<title>雨以挽 其三</title>,<text>老夫仍疾病。暮境又分離。得札情辭溢。開苞食物隨。白雲非可贈。丹棗亦相宜。此事今難見。追懷秪益悲。</text>
<title>除夕感懷</title>,<text>今歲是何歲。相因憂與悲。蒼梧魂欲斷。黃閣迹偏危。身老元宜去。時艱未忍辭。寥寥孤燭夜。懷抱有誰知。</text>
<title>除夕感懷 次 三淵</title>,<text>春至憂如海。寧惟餞舊悲。巖扉驚雪壓。板屋受風危。陶子桃源詠。文公桂樹辭。一般衰世意。到老始深知。</text>
<title>除夕感懷 其二</title>,<text>可怕憑陵勢。如忘遏密悲。銀臺疲應接。黃閣耐孤危。几杖聊頤體。田園且遣辭。由來驚寵辱。待有後人知。</text>
<title>除夕感懷 次 申尙書 銋</title>,<text>慟結因山後。幽吟字字悲。士多懷斂避。身獨任艱危。衆怒心應定。孤忠死不辭。夜天明有鑑。何必要人知。</text>
<title>次士敬守歲韻</title>,<text>龍飛鼎水渺雲天。獨抱烏號每泫然。此歲奄窮無限感。今宵可惜不成眠。天時回薄頒幡日。夜色蒼茫爆竹煙。耿耿老臣追報志。思將盛烈勘靑編。</text>
<title>上元夜。士敬來訪。袖示閔上舍士澄 泓 古詩三篇。卽疊前韻者。而贍鬱旣難及。其中一篇甚警絶。不覺擊節嘆賞。輒用其韻以歸之。未知士澄以爲能獲我心否也。辛丑</title>,<text>江海有一士。晩向北山處。少時志屠龍。萬事不經慮。春色遍玄都。秋容淡老圃。皓首竟無成。窮途嘆日暮。獨抱賈生憂。有涕時如雨。出門靡所適。對面九疑阻。但當守吾正。何曾恤彼怒。富貴本非分。臥看雲散聚。羞言嚇腐鴟。寧作處涸鮒。</text>
<title>昨者。閔上舍又以古詩一篇來示。不可無木瓜之報。遂用前韻。自述感懷却寄。</title>,<text>頑然此何物。時危迷出處。悄悄閉東閤。一心紛千慮。終日但垂簾。無意窺園圃。有時望西陵。蒼蒼松柏暮。際會感風雲。事業慙霖雨。區區追報誠。坐令賢路阻。我心孰有知。一世譏且怒。國事已泮渙。精神那復聚。彼渼歸可釣。其魚鯉與鮒。</text>
<title>次三淵寄示韻</title>,<text>黃扉動靜不須知。寒盡春生出脚稀。萬事駸駸那復振。秋荷無力委空池。</text>
<title>次三淵寄示韻 其二</title>,<text>華山相望果誰高。出處元宜各守牢。招隱已非今日事。春流莫洩武陵桃。</text>
<title>次三淵寄示韻 原韻 首篇佚 其二</title>,<text>春來依舊北山高。撑拄靑冥着脚牢。退食委蛇凭烏几。馴來海鶴啄金桃。</text>
<title>閔上舍用廻字爲三疊。輒復效嚬。而因蒼梧語。不覺觸感。仍述悲懷。</title>,<text>年華荏苒又春廻。往事依依沒世哀。病枕仙糕傳玉盒。耆筵御醞醉金杯。莫追天上眞遊遠。虛擬人間壽域開。悵望欄花何處發。抱弓空自泣軒臺。</text>
<title>次昌彥題和歸去來辭韻</title>,<text>家學從來護士林。欲明倫義怨偏深。含糊豈遽懲先禍。嚴重惟知奉末音。久竊巖廊非戀寵。常思田里自形吟。懸車他日成斯志。晩菊寒松映素襟。</text>
<title>次龍江主人 金克光 韻却寄</title>,<text>痛結鴒原可復寬。舊床風雨不勝寒。脩文地下齎高志。癡相人間滯老顏。性理深功留篋草。詩書餘業託庭蘭。故人一札偏多感。滿紙悲辭拭淚看。</text>
<title>明陵志感</title>,<text>宿草離離夏木披。先王劍舃萬年斯。追懷恩遇無千古。忍見光陰奄一朞。瞻望白雲魂已斷。聽來黃鳥淚偏滋。儼然列侍雙翁仲。未死孤臣撫更悲。</text>
<title>書畫像顚末</title>,<text>曩余在燕館。聞多良畫工。最稱張與羅。筆法略相同。呼來試寫眞。終始貌不得。草草兩綃幅。萬里隨歸橐。時當摹天日。多眩設采方。筵臣請取法。猥徹景賢堂。因之登香案。天笑一爲新。形色得失間。聖鑑亦何神。顧謂秦畫史。惟汝能下筆。經營運意匠。十分得其七。御幀纔斷手。傳神已臻妙。重瞳乃審象。玉音嘆惟肖。奎藻極贊美。一篇句惟八。字字摠華衮。珍重未遽發。分明雲漢章。獲瞻龍飛後。天地與長留。賤臣將不朽。商家版築賢。唐世凌煙功。匪功且匪賢。胡爲圖畫中。況得聖人言。丹靑倍顏色。十襲方寶藏。九重又宣索。醜形豈堪近。睿意誠難知。留中十日還。寵賚便蕃隨。玲壟玄漆櫃。凌亂藍雲段。拜受自開封。天香凝不散。闔門驚且感。永世詑榮光。引使坐中堂。銜悲說衷腸。倥侗兩朝物。受知一何誤。巖廊久竊位。毫髮曾無補。丹心固自如。白首復何爲。乃爾一繪事。前後侈恩私。微忱徒感激。不敢煩稱謝。向君致區區。涕血但交瀉。</text>
<title>差祭社壇。見齋庭蟠松枯損。感而有作。</title>,<text>蟠松不記年。永期護社稷。一根分三幹。離披成羽翼。偃蓋迎天仗。竽籟和仙樂。至尊屢臨賞。終始勤護惜。靑銅被其身。風雨免侵剝。蜿蜒自無恙。扶持是誰力。我來天崩後。殊非舊氣色。東幹忽摧枯。鱗甲半凋落。翠華望不來。栽培思舊澤。惜哉棟樑姿。生意何索莫。老臣獨遲死。覽此長嘆息。抆血揭紗籠。宸章宛如昨。</text>
<title>視師</title>,<text>我朝御營軍。最得兵農制。輪番兩朔間。操鍊寧或廢。今因大將病。權令中軍替。提相亦視師。自有已行例。新舊合成陣。軍容稍可觀。廉頗尙善飯。馬援猶據鞍。戎裝出操場。玉帳排雲端。按轡入轅門。前驅引將壇。壇上發號令。軍中整部伍。賊兵乍現形。輪砲雜擂鼓。對壘正酣戰。殺聲騰風雨。俄然凱歌動。意氣已却虜。收營亞將回。試藝群校出。決拾向鵠立。四耦分秩秩。烏號滿月彎。白羽流星疾。穿札凡幾人。施賞有差別。此事久始有。一營歡且驚。偶因軍旅事。兼寫堙鬱情。江淸合投醪。帆高出懸旌。白鷗忽飛來。似欲尋舊盟。</text>
<title>宣政殿感懷</title>,<text>巋然宣政殿。碧瓦映雲天。念昔此殿中。尋常開法筵。猥隨諸臣後。抱經相周旋。威顏咫尺臨。衣冠惹香煙。講論每移時。晝漏頻聞傳。當時典學誠。廻出百王前。玉音不復聞。寶座但依然。花甎撫陳迹。三接今無緣。傷心白玉堂。寥寥垂柳邊。</text>
<title>社壇親禱纔卜日。而大雨沛然。不可無志喜之作。得古詩一篇。仍寓求退之意。</title>,<text>不雨凡幾月。旱氣彌蟲蟲。霏微未浥塵。焦爍已傷農。鋤犁勤力廢。圭璧祈號窮。三池泛蜥蜴。五方祀土龍。出日每杲杲。視天但夢夢。噞喁迫民命。焚惔熏聖衷。桑林豈專美。白茅將嬰躬。靈壇未將事。至誠已感通。熏風忽自南。斗北雲氣濃。淋浪警曉枕。驚起拓窓櫳。滂沱勢益壯。甘霈浩翻空。山川昔滌滌。溪壑今洶洶。槁苗勃然興。四野歡聲同。老農始有言。今年應大豐。秋成信有驗。晩稼亦免凶。野無捐瘠民。衢有含哺翁。屢豐斯可徵。太倉陳陳紅。然念理陰陽。厥責在三公。素餐餘十年。曾蔑調元功。災沴理必致。夙宵憂心忡。只緣聖心格。終看天意從。誠得霖雨賢。時氣自沖瀜。備無非所憂。世道判汚隆。歸歟此老物。有田雜楊東。耕鑿但歌謠。優游聖化中。</text>
<title>燕行時肅宗大王御製贐章。</title>,<text>雪天辭闕赴燕都。錦席初開酒滿壺。平日大臣恩遇別。矧當餞慰禮應殊。</text>
<title>燕行時肅宗大王御製贐章。 其2</title>,<text>此行上价弟兄偕。其所相須豈有涯。今歲壬辰周甲再。山河觸目定傷懷。</text>
<title>辭家 壬辰</title>,<text>老境如何京國違。廟庭辭出倍依依。家人脉脉惟臨戶。兒女區區欲挽衣。蠻貊雖慚仗忠信。色辭何用見幾微。半年痼疾休相念。應藉君靈得好歸。</text>
<title>辭家 壬辰 次 大有</title>,<text>自幸懸弧計不違。出門何用漫依依。百年古匣防身劍。七尺衰軀短後衣。壯士寧能守蓬戶。兒時固願戍金微。從他擧世皆嘲笑。萬里幽燕遍踏歸。</text>
<title>辭家 壬辰 追到坡山館伏次 子益</title>,<text>百里終成萬里違。暫時形影得相依。風中蠟燭偏多淚。雪裏狐裘尙薄衣。候漏頻驚窻暈白。連床終覺睡功微。天磨奰屭澄波冱。豫㥘孤驂落後歸。</text>
<title>辭家 壬辰 同題 敬明</title>,<text>萬里那堪隔歲違。衰年兄弟合相依。坡平館裏聊聯被。鴨綠江頭孰把衣。孑孑行旌風外颭。茫茫塞路雪中微。沈痾未復玄陰壯。願愼調將好好歸。</text>
<title>詣闕</title>,<text>東方欲曙詣君門。前席仍瞻寶座尊。宣醞天寒憑醉氣。賜貂遼雪挾春溫。一時往役寧辭義。萬里裝爲摠荷恩。去去玉樓偏係念。五雲回首倍消魂。</text>
<title>詣闕 次 大有</title>,<text>親朋追送國西門。寵餞羣公亦屈尊。暝色昌陵炬已擧。離情濟院酒仍溫。東萊遠有吳鉤贈。北闕猥沾臘劑恩。共說此行殊得意。家人不用漫傷魂。</text>
<title>出城</title>,<text>北風吹雪滾寒天。一出王城指薊燕。慕華館中査對後。延恩門下啓行先。蕭蕭車馬愁征路。脉脉衣冠惜別筵。落日弘橋多送者。臨歧無處不依然。</text>
<title>出城 次 大有</title>,<text>久矣稼齋休問天。聊隨使節往幽燕。腐儒志大嗟生晩。俠窟歌悲識兆先。萬里雪風初發軔。數巡杯酒暫開筵。靑門常務終難忘。分付田奴却悵然。</text>
<title>臨津</title>,<text>坡館寒天曙。臨津旭日生。江氷礙搖櫓。野雪暗行旌。親愛看看落。關河孑孑征。扶衰萬里役。報國百年情。</text>
<title>臨津 次 歷視亡女墓作○大有</title>,<text>迂途今至此。思爾尙如生。雪裏看孤墓。山邊駐去旌。重泉已三載。萬里復孤征。揮涕隨徒旅。傍人亦愴情。</text>
<title>丞亭</title>,<text>絶岸丞廳畔。孤亭更翼然。淸江潮闊後。赤壁月明前。勝槩歸常管。閒情餉獨偏。還慚問津客。看爾若神仙。</text>
<title>丞亭 次 大有</title>,<text>津亭在高處。有吏臥超然。魚躍登盤上。山來列檻前。爲官何必大。占勝亦云偏。信有楊州鶴。堪稱赤壁仙。</text>
<title>靑石洞</title>,<text>險阻寧論古井陘。一夫猶足抗千兵。自成崧嶽咽喉勢。更帶天磨睥睨城。鐵馬深來曾是恨。金牛久闢竟難平。朝廷晩有關防議。緩急他時得力贏。</text>
<title>金川途中</title>,<text>金川一路最云賖。亭堠支離盡日過。谷入車箱眞險阨。山回豆石絶嵯峨。羸驂悶見驅馳遠。倦角愁聞斷續多。萬里征途纔信宿。衰毛到此已添皤。</text>
<title>廻瀾石。謹次先韻。</title>,<text>千尋霞壁立崔嵬。幾閱仙槎往復回。流水不將砥柱去。過雲時作錦屛開。中原胡羯塵猶暗。片石虯龍字欲苔。立馬沙頭燕塞使。百年陳迹不勝哀。</text>
<title>蔥秀山。謹次先韻。</title>,<text>荒山漠漠轉逶迤。忽見蔥峰特地奇。面面空靑層壁立。纍纍鐘乳凍泉垂。名區幾被羣仙品。遐域長瞻數字遺。往迹依然餘一榻。至今猶想坐題詩。</text>
<title>蔥秀山。謹次先韻。 同次 大有</title>,<text>平原淺阜度逶迤。蔥秀山光刮眼奇。倒滴巖泉淸可掬。側生楓栝老皆垂。古人留字年難問。過客停鞍累暫遺。小子今來偏愴感。集中重閱舊題詩。</text>
<title>鳳山待鳳軒感舊</title>,<text>外祖鳴琴地。先君坦腹年。尙留氷玉譽。幾閱海桑遷。鳳閣臨今古。燕槎住後前。殘生無限感。掩淚倚寒天。</text>
<title>洞仙嶺。謹次先韻。</title>,<text>將身許國敢求安。叱馭羊腸百折巒。京洛回頭已渺渺。關梁極目尙漫漫。王程氷雪甘嘗險。世路風波久涉難。到處官樽看瀲灎。病來無意强成歡。</text>
<title>自中和。發向箕城。</title>,<text>生陽館裏坐聽鷄。萬里橋西路不迷。腰浦嘉魚供雪膾。大同良馬遞霜蹄。遙山隱約寒雲淡。曠野微茫遠樹低。京國杳然思一望。練光先擬陟層梯。</text>
<title>大同江</title>,<text>栽松亭畔馬如流。淸浿津頭艤彩舟。睥睨一新橫粉堞。簾櫳依舊聳紅樓。輕氷乍觸牙檣散。旭日高臨皁蓋浮。笳角盈船倏豪壯。西來千里失羈愁。</text>
<title>次大有練光亭韻</title>,<text>栽松亭外碧江流。一上層樓散客愁。歌舞留人淸夜半。高高銀燭落中洲。</text>
<title>次大有練光亭韻 其二</title>,<text>箕城自是好山川。更有紅粧夾錦絃。冠蓋百年交會地。練光浮碧日高筵。</text>
<title>次大有練光亭韻 原韻</title>,<text>西州佳麗大同川。城上高樓咽管絃。夜深月上淸流壁。直入珠簾照綺筵。</text>
<title>次大有練光亭韻 原韻 其二</title>,<text>城下寒江深不流。綾羅煙樹迥如愁。客來獨凭闌干立。新月如梳生遠洲。</text>
<title>次大有贈歌姬韻</title>,<text>佳人寶髻綠雲多。爭向華筵發櫂歌。此日星槎匪航海。錯疑將泛大同波。</text>
<title>次大有贈歌姬韻 原韻</title>,<text>浿江兒女媚人多。最說金娘一曲歌。燕薊行人腸似鐵。不須珠淚落秋波。</text>
<title>謹次安州先韻</title>,<text>元戎望已重。快閣勢兼雄。野色平臨迥。江光俯視空。踞床延好月。憑劍奮威風。虜騎自難近。何煩長嘯公。</text>
<title>謹次安州先韻 同次 大有</title>,<text>鎖鑰西州壯。營門節度雄。山川多朔氣。民俗有邊風。妖妓羅高宴。危樓半遠空。胡塵幸久靜。高枕賀諸公。</text>
<title>曉星嶺。謹次先韻。</title>,<text>已自任行李。敢言多苦顏。魂迷京國遠。病怯塞門寒。曲折雲間磴。高低海上山。愁看叱馭處。朱汗濺銀鞍。</text>
<title>曉星嶺。謹次先韻。 其二</title>,<text>三吹朝日晩。一嶺曉星高。雪色過江遍。風威近塞饕。求詩髭欲折。借酒氣方豪。王事惟須亟。驅馳敢告勞。</text>
<title>曉星嶺。謹次先韻。 同次 大有</title>,<text>昨日雪驚眼。今朝風刮顏。車登曉星峻。旆拂朔雲寒。已遞淸南馬。初看塞上山。前途今尙遠。召僕戒征鞍。</text>
<title>謹次先集迎春堂韻</title>,<text>孤燭分明夜照軒。爐煙迎客尙留薰。氷霜絶域玆行苦。臥念鄕廬昔負暄。</text>
<title>謹次先集迎春堂韻 同次 大有</title>,<text>新安曉月臥東軒。客被淸涼不帶薰。窻外曉寒問侍妓。擬憑官酒作陽暄。</text>
<title>郭山途中。謹次先韻。</title>,<text>四牡翩翩去。長亭歷歷過。驅馳惟許國。顧戀敢言家。衣覺邊寒重。盤愁海味多。登亭回望日。何處是京華。</text>
<title>郭山途中。謹次先韻。 同次 大有</title>,<text>客路纔千里。三冬已半過。晨裝常戒僕。暮館却疑家。妓老人情熟。盤腥海味多。旅愁無處寫。沿道賦皇華。</text>
<title>郭山途中。謹次先韻。 其二</title>,<text>暫憩雲興館。悤悤似夢過。驅馳媿郵卒。供給費官家。碧釀醺人易。紅粧倚市多。還慚遲暮眼。到處閱繁華。</text>
<title>尹尙書 世紀 挽</title>,<text>白鶴山前哭。浮生忽若斯。吾行當有返。君去永無歸。客路今長訣。泉塗是後期。薜蘿終好葬。何用淚霑衣。</text>
<title>所串途中</title>,<text>良策投寒夜。征車啓早朝。山連胡地近。水入海門遙。吹角臨關咽。飛驂得路驕。留灣知幾日。客意怯過遼。</text>
<title>所串途中 次 大有</title>,<text>驅車如昨日。吹角又今朝。忽報胡山出。眞知我里遙。僕夫愁欲哭。商譯暗生驕。長嘯看吾劍。相携可渡遼。</text>
<title>箭門路上。次大有所串途中韻。</title>,<text>隔江遙望起風煙。奰屭胡山忽馬前。明日此行何處宿。九連城下草連天。</text>
<title>箭門路上。次大有所串途中韻。 原韻</title>,<text>兩行楡柳帶寒煙。征蓋翩翩角在前。千里龍灣行且盡。亂山低處是胡天。</text>
<title>謹次龍灣感懷先韻</title>,<text>皮幣深羞尙可論。路穿楡塞暗傷魂。壽星遺迹今猶記。多媿兒孫過舊村。</text>
<title>謹次龍灣感懷先韻 同次 大有</title>,<text>茫茫往事與誰論。來訪殘碑只斷魂。北望深羞猶未雪。玆行又過壽星村。</text>
<title>謹次先韻</title>,<text>荒磧寒雲是去程。胡山遙認九連城。卽知臣節均夷險。須報君恩判死生。一字抵金鄕信少。五更鳴柝旅魂驚。門開鼓角仍悲壯。聲度空江曉月明。</text>
<title>謹次先韻 同次 大有</title>,<text>三千方始到千程。鴨水滔滔界我城。氷上拔旗紅妓隊。樓頭倚劍一書生。戍臺列岸寒相望。獵火連天夜不驚。今夕未辭窮宴飮。過江行李候天明。</text>
<title>謹次到龍灣寄伯氏先韻。寄子益。</title>,<text>鴒原最切遠于情。滿月臺前別夢驚。鴨水過來爲異域。雪峰何處看雲生。</text>
<title>謹次到龍灣寄伯氏先韻。寄子益。 其二</title>,<text>黃雲隔水喚愁生。萬里行裝尺劍輕。此去山川如指掌。喜君詩裏說分明。</text>
<title>謹次到龍灣寄伯氏先韻。寄子益。 次 大有</title>,<text>蜩鳩詎識大鵬情。躍馬西來擧世驚。猶恨吾兄未聯轡。壯遊休說冠平生。</text>
<title>謹次到龍灣寄伯氏先韻。寄子益。 次 大有 其二</title>,<text>天寒絶澗一煙生。兄臥其間萬事輕。時憶吾行應不寐。滿山松月五更明。</text>
<title>癸丑燕行時。余陪到箕城。落歸時。有下贈兩絶。今濟謙到此告別。敬次其韻以贈。</title>,<text>歷盡關河路險艱。長驅鞍馬豈曾閒。天涯父子相隨遠。可耐臨江送獨還。</text>
<title>癸丑燕行時。余陪到箕城。落歸時。有下贈兩絶。今濟謙到此告別。敬次其韻以贈。 其二</title>,<text>歲暮歸程雨雪時。弊裘風掣不禁披。應知陟岵孤吟日。望子山前亦有詩。</text>
<title>癸丑燕行時。余陪到箕城。落歸時。有下贈兩絶。今濟謙到此告別。敬次其韻以贈。 同次 在箕城別彥兒○大有</title>,<text>相携不覺道途艱。五十長亭過等閒。到此離懷偏作惡。我行還念爾孤還。</text>
<title>癸丑燕行時。余陪到箕城。落歸時。有下贈兩絶。今濟謙到此告別。敬次其韻以贈。 同次 在箕城別彥兒○大有 其二</title>,<text>我衰寧復遠遊時。鬱鬱胸襟欲一披。多少親朋過相念。不知癡想早形詩。</text>
<title>九連城。謹次先韻。</title>,<text>鴨水衣冠送我行。九連山下宿荒城。征夫擾擾誰能睡。放馬蕭蕭但自鳴。弊幕處人愁雪色。疎羅防虎怯風聲。長途跋涉渾艱險。此是初程最苦情。</text>
<title>九連城。謹次先韻。 同次 大有</title>,<text>槍軍一隊後先行。亂樹高低是廢城。雪滿荒山披草宿。天寒飢馬傍人鳴。虎豺交過朝看迹。徒旅相招夜有聲。却幸大衾同臥起。塤篪免奏苦寒情。</text>
<title>謹次柵門先韻</title>,<text>坐待開門已夕陽。忽驚椎髻近人傍。鳳山秀色眞堪惜。天意如何屬異方。</text>
<title>謹次柵門先韻 同次 大有</title>,<text>鳳城宛似見漢陽。四五蓮峯霄漢傍。休道鴨江天所限。全遼舊屬我東方。</text>
<title>謹次柵門寄家書先韻</title>,<text>沙屯川上不成眠。幕裏懸燈夜抵年。倚柵悤悤逢驛使。家書欲寄意茫然。</text>
<title>謹次柵門寄家書先韻 同次 大有</title>,<text>思殺家人定不眠。嗟余行役判經年。一書臨柵悤悤寄。想得開封亦悵然。</text>
<title>草河。謹次先韻。</title>,<text>往事悠悠逐逝波。愁看關嶺疊嵯峨。煙塵尙暗神州路。風雨猶傳聖祖歌。萬里驅馳今未半。百年悲慨此偏多。天涯戀主危忱切。歸夢難過八渡河。</text>
<title>草河。謹次先韻。 同次 大有</title>,<text>萬岫奔騰若海波。鎭夷形勝鬱嵯峨。誰知鐵壁爲煙草。盡遣胡兒解漢歌。天下英雄終恨少。我東皮幣尙須多。傷心聖祖經過地。今日無人識草河。</text>
<title>遼東。謹次先韻。</title>,<text>一入遼沙眼界寬。遙看白塔出雲間。丁威化鶴今無處。唐帝停鑾舊有山。東土幾年爲漢郡。北庭千里是秦關。燕丹最有臨河怨。壯士如何去不還。</text>
<title>遼東。謹次先韻。 同次 大有</title>,<text>鬱鬱羈懷始欲寬。遼陽西望莽蒼間。荒城獨有千年塔。大野渾無一點山。皁帽高風知已遠。仙歌今日恨相關。可憐安市差强意。不遣唐皇得志還。</text>
<title>又次先韻</title>,<text>大野鴻濛積氣浮。行人擧有望洋愁。蒼蒼但見天低處。杳杳難窮地盡頭。誰向長空孤鶴化。翻疑巨浸一槎流。井觀頓覺胸襟豁。萬里寧嘆作遠遊。</text>
<title>又次先韻 同次 大有</title>,<text>華表西邊大野浮。乍看堪喜又堪愁。漫漫周道眞如砥。點點遙岑漸縮頭。積氣渾沌初未判。巨量溟海竟無流。吾東小見爭譏我。歸日先須詑此遊。</text>
<title>瀋陽感懷。次北溪韻。</title>,<text>邦國遺羞尙忍論。長河欲挽洗乾坤。北庭持節懷先祖。西夏銜綸媿後孫。氷雪窖邊遺迹昧。日星天下大名存。驚心皮幣來輸地。暗傍氈裘掩涕痕。</text>
<title>瀋陽感懷。次北溪韻。 同次 大有</title>,<text>天道如今可復論。尙看腥穢滿乾坤。長城虛繞蒙恬塞。椎髻無非李廣孫。北海看羊地卽是。秦關生角恥猶存。嗚呼往事詢何處。征袖空添抆血痕。</text>
<title>謹次發牛庄先韻</title>,<text>王程有限日催裝。底事遑遑入異鄕。老境元慚丁歲使。閒情漫負午橋庄。崩隳漢堞紛驚眼。激烈燕歌暗斷腸。莫向祖龍城上望。百年氛祲但迷茫。</text>
<title>謹次發牛庄先韻 同次 大有</title>,<text>瀋陽更戒進前裝。已把歸心斷故鄕。燭下裁書付回使。鷄前秣馬向何庄。華音漸慣粗通語。水味初鹹欲攪腸。最是新詩難覓得。但從遼野走茫茫。</text>
<title>次北溪瀋陽感懷韻</title>,<text>忍想呑旃雪窖時。尋常掩淚卷中詩。今來舊迹尋無處。惟有高各虜亦知。</text>
<title>周流河望古城</title>,<text>去河無十里。霧裏見荒城。百戰今殘堞。孤屯舊戍兵。綢繆當日計。感慨此時情。側耳穿屠市。依俙擊筑聲。</text>
<title>周流河望古城 和 大有</title>,<text>古堞周遭不盡頹。當時設此亦雄哉。客來但見黃雲滿。城下羣胡酒店開。</text>
<title>遼野。用松站先韻。</title>,<text>一野浮天闊。孤槎泝漢疑。大荒誰極目。遙岫但如眉。鶴遠迷仙迹。鵰盤有射兒。壯觀還快意。寧復嘆支離。</text>
<title>遼野。用松站先韻。 同次 大有</title>,<text>荒城動夙駕。塞月晨光疑。遠鷄常側耳。晨粥每攢眉。書字詢蠻子。聯鑣狎㺚兒。隨身一短劍。造次不相離。</text>
<title>歷大小黃旗堡及白旗堡。次北溪韻。</title>,<text>旗黃旗白列村遙。非雪非霜盡日飄。力盡郵驂難任駕。坐車軒輊似舟搖。</text>
<title>歷大小黃旗堡及白旗堡。次北溪韻。 次 大有</title>,<text>黃旗纔過白旗遙。大漠陰雲作雪飄。薄薄征車終日去。前旌正似客心搖。</text>
<title>黃旗堡途中</title>,<text>遠氛初捲野。霽色忽看天。白草平如雪。黃塵漲似煙。病骸愁遠撼。困馬怯頻顚。乍揭車帷望。旗亭落日懸。</text>
<title>黃旗堡途中 次 大有</title>,<text>已入遼西界。寒蕪尙際天。野平遲落日。店遠有孤煙。胡漢車相續。金繒馬欲顚。可憐秦塞月。猶似古時懸。</text>
<title>曉發白旗堡</title>,<text>夢罷胡鷄第一聲。征車欲發角三鳴。寒天歷落星猶爛。曠野熹微火獨明。使事難徐千里近。君恩已重一身輕。風餐露宿元吾分。敢向傍人說旅情。</text>
<title>二道井。有胡兒携猿而至。</title>,<text>憐爾如何落塞城。也應懷土似人情。客窻明月愁無寐。莫送巴江下淚聲。</text>
<title>二道井。有胡兒携猿而至。 次 大有</title>,<text>遠從巴峽到遼城。相失前林父子情。聰慧翻爲胡豎捧。故山何處斷腸聲。</text>
<title>次大有小黑山韻</title>,<text>投店先題馬上詩。夜寒深炕設行幃。胡兒莫向窻邊鬧。故國方思夢裏歸。</text>
<title>次大有小黑山韻 原韻</title>,<text>盡日驅馳又閱詩。更深困臥下虛幃。隔窻終夜聞喧鬧。賣酒胡兒不肯歸。</text>
<title>次大有宿新廣寧韻</title>,<text>秣馬閭陽驛。十三何處山。荒臺煙已斷。廢堞雪惟殘。天意輕神器。人情想大冠。旄頭夜夜色。欲向戍樓看。</text>
<title>次大有宿新廣寧韻 原韻</title>,<text>始識巫閭面。纔違小黑山。民居尙繁盛。城壘盡荒殘。遍野知胡畜。逢人羨漢冠。廣寧寒夜永。雄劍漫頻看。</text>
<title>大凌河感古</title>,<text>停車一望動悲歌。百戰山川掩淚過。黨議元知終誤國。虜鞭誰覺已投河。煙沈漢塞烽臺廢。月照胡沙戰骨多。最是長城先自壞。至今遺恨咽寒波。</text>
<title>大凌河感古 次 大有</title>,<text>行聽漢語雜胡歌。敗壘殘臺幾處過。慘慘積陰蒙古界。茫茫飛雪大凌河。山圍戰地居人少。野遍寒蕪放馬多。前去更堪問往事。錦州城下血流波。</text>
<title>次北溪松杏山韻</title>,<text>古壘傷心蘆荻秋。至今氛祲暗神州。兩河戰血寒波咽。雙堡幽魂夜月愁。千古下泉偏起感。百年東土最含羞。金繒每歲徒輸壑。深恨曾無自强謀。</text>
<title>中後所途中</title>,<text>深穿豺虎劍相携。倚向崆峒氣欲齊。渤海緣邊時近遠。陰山繞漠互高低。客心靡薄搖旗脚。關路難窮信馬蹄。戀闕每瞻羲馭出。蓬萊何處五雲迷。</text>
<title>中後所途中 次 大有</title>,<text>行記山川短管携。有時遐眺極靑齊。峰高西北知關近。海映東南覺野低。壯志百年頭滿雪。浪遊千里馬穿蹄。吳王舊宅城中在。來問居人半已迷。</text>
<title>薊酒</title>,<text>曾聞薊酒最淸新。玉盌今傾竹葉春。莫向蘭陵論色味。醉來均忘異鄕身。</text>
<title>薊酒 和 大有</title>,<text>歸期知亦在明春。客裏那堪見歲新。倒盡千鍾薊州酒。異鄕寧作醉鄕身。</text>
<title>通州</title>,<text>密邇王畿扼遠陲。百年形勝壯城池。千檣賈舶通吳楚。萬戶人煙雜漢夷。日出市樓分錦綺。風輕街陌颺帘旗。繁華不減當時盛。獨有山河擧目悲。</text>
<title>通州 和 大有</title>,<text>通州三面帶長河。天下舟車輻湊多。錦纜亘堤停越舶。朱樓夾路倚胡娥。雕籠處處調鸚鵡。金市嵬嵬繫橐駞。獨有東人穿葛屨。顧瞻周道嘆頻過。</text>
<title>元朝志感 癸巳</title>,<text>元朝玉河館。何事倍悽然。小弟初生歲。先君遠役年。銜綸吾最感。周甲爾堪憐。當日思歸詠。心摧第四篇。</text>
<title>元朝志感 癸巳 次 大有</title>,<text>先君曾此役。往迹尙森然。豈意燕山館。重逢癸巳年。天時漫回復。行色自傷憐。獨有塤篪詠。相將和舊篇。</text>
<title>太和殿</title>,<text>蒼茫禁樹尙棲鴉。五鳳門前燭影多。警蹕三聲輿已度。賀班千部劍相磨。金羈駕輅悲唐象。玉柱擎天泣晉駞。莫向壽山回首望。朔雲邊雪暗嵯峨。</text>
<title>次大有元朝韻</title>,<text>巋然曾是大明宮。天子旌旗滿眼中。詎復衮衣瞻八彩。但見胡帽散千紅。笙鏞迭奏非周樂。城闕猶全摠漢功。玉帛舊庭腥穢遍。却慚周幣亦來同。</text>
<title>次大有元朝韻 原韻</title>,<text>玄帝燒香曉出宮。鐘聲先動午門中。雲隨騎去晨光黑。塵逐旗廻旭日紅。縱戒重瞳毋妄語。寧忘北地樹奇功。可憐天下無豪傑。萬國終然拜跪同。</text>
<title>大有訪三忠祠。而余獨不得往尋。感而賦之。</title>,<text>誰開廟宇古燕城。遺像宗臣最肅淸。涅背精忠嗟枉死。捐軀義烈恥全生。英雄異代皆衰運。香火同祠並大名。天地卽令氛祲暗。三光獨向此間明。</text>
<title>玉河館感懷</title>,<text>東來冠蓋入燕都。觸事那堪感慨俱。三世使星前後繼。百年文物古今殊。敢言專對追先武。但把遺篇驗舊途。不肖縱慚多忝墜。橐中應復越金無。</text>
<title>謹次旅味先韻</title>,<text>古館何荒落。淹留視似家。床容老奴鼾。背憶小孫爬。水味終難近。塵容不復華。偏憎胡譯慢。有乞輒稱爺。</text>
<title>謹次旅味先韻 同次 大有</title>,<text>異域雖云樂。何緣似我家。飯生沙共嚥。衣久虱盈爬。照鏡顏皆皴。梳頭髮盡華。歸看小兒女。定不識渠爺。</text>
<title>謹次月夜卽事先韻</title>,<text>墻頭風色市帘斜。墻裏愁人費獨哦。深瓮檢方初釀酒。小鍾循俗漫呼茶。羈心夜向燕山月。歸夢春過鴨水波。屈指東還寒食後。故園松菊問生涯。</text>
<title>謹次月夜卽事先韻 同次 大有</title>,<text>玉河館裏日西斜。獨把羈懷寄苦哦。同伴時來投異果。前街乍出遇淸茶。金臺草遍無遺址。易水天寒不起波。滿目山川徒感慨。我行還悔到天涯。</text>
<title>立春日</title>,<text>旅館居然見立春。思歸轉覺客愁新。頻招譯舌探消息。幾日應爲上馬人。</text>
<title>立春日 次 大有</title>,<text>客裏光陰已立春。東風歸思不禁新。遙憐兒女靑門外。挑得蒿芽憶遠人。</text>
<title>看調馬</title>,<text>牽出霜蹄箇箇輕。蕭稍揔向北風鳴。郵人叱馭聲俱發。忽若歸車已啓行。</text>
<title>看調馬 次 大有</title>,<text>東風吹入四蹄輕。顧影徘徊盡日鳴。試向庭前騁逸足。何由遂作北關行。</text>
<title>上元。謹次先韻。</title>,<text>南冠病客骨稜稜。面壁眞如入定僧。四海今宵同見月。中原舊俗又觀燈。窻間燭影偏岑寂。門外車聲自沸騰。故國紙鳶能帶信。東風關嶺度千層。</text>
<title>上元。謹次先韻。 同次 大有</title>,<text>深居不復下床稜。牢落情懷似病僧。歲後人家皆放砲。墻東佛宇每懸燈。愁聽門鑰關偏早。悶見薪芻價苦騰。聞說城南有古塔。望鄕思上最高層。</text>
<title>七歌</title>,<text>有客有客東土使。樗散元非廊廟器。淸時伴食竟無補。飮氷夷然任行李。長河漫漫遼野闊。遠仗王靈涉千里。嗚呼一歌兮歌始發。東望漢京何處是。</text>
<title>七歌 其二</title>,<text>有弟有弟各老蒼。死別生離增感傷。東郊病弟爲我起。急難千里相扶將。圃陰簞瓢今安否。百淵叢桂攀援長。嗚呼二歌兮歌始放。願言思汝勞心腸。</text>
<title>七歌 其三</title>,<text>有妻有妻頭已皓。與子成言遂偕老。頻年憂我病在床。一夕送行向遠道。征衣盈簏手自縫。知我行邁涉寒燠。嗚呼三歌兮歌三發。鹿門携隱苦不早。</text>
<title>七歌 其四</title>,<text>有子有子何頎頎。日夕彩衣趨庭闈。天涯父子忽相別。鴨江摻袂不忍歸。關山日遠可奈何。登車不顧亦依依。嗚呼四歌兮歌四奏。陟岵何處白雲飛。</text>
<title>七歌 其五</title>,<text>有女有女婉孌姿。信是吾家所嬌兒。長女淸瘦小女病。兩地如何勿相思。小孫玉雪亦可念。我有瓊珮將以遺。嗚呼五歌兮歌正長。杏花開時是歸期。</text>
<title>七歌 其六</title>,<text>歲歲金繒輸北庭。燕山十月遣使星。倭遲遵彼舊周道。我車輵輵不暫停。皇極殿前心欲碎。擎天柱下淚暗零。嗚呼六歌兮歌激烈。天壽愁雲但冥冥。</text>
<title>七歌 其七</title>,<text>行人久滯烏蠻館。思歸未歸歸心斷。東風一夜吹邊柳。玉河流水氷欲泮。狐裘蒙茸誰與同。四壁愁吟嗟我伴。嗚呼七歌兮悄終曲。身欲奮飛無羽翰。</text>
<title>七歌 和 大有</title>,<text>有客有客東郊老。十年賣瓜靑門道。一朝短衣隨使車。擧世皆笑頭已皓。賣牛已買一蒯緱。携來却掛銀鞍好。嗚呼一歌兮歌始發。長路漫漫暗風雪。</text>
<title>七歌 和 大有 其二</title>,<text>有妻有妻今也亡。結髮恩愛何時忘。白雲山中同辛苦。至今井臼留麥庄。我今頭白有遠遊。萬里誰復念衣裳。嗚呼二歌兮歌唏噓。百歲之後歸其居。</text>
<title>七歌 和 大有 其三</title>,<text>有子有子凡三人。長子已死委荊榛。其餘二人亦皆病。十年喪憂傷心神。東郊有田且勠力。杜門相守甘貧賤。嗚呼三歌兮歌思深。歸歟蒼苔滿洞陰。</text>
<title>七歌 和 大有 其四</title>,<text>有女有女在泉臺。四年不見何時回。荒榛無路積雪深。嗟汝至斯良可哀。辛勤成屋處幾日。兩兒婉孌俱稚孩。嗚呼四歌兮歌最苦。來時淚濕長湍土。</text>
<title>七歌 和 大有 其五</title>,<text>有兄有兄隱百淵。桂樹枝樛荒塗綿。出山別我何所贈。衮衮悲歌五十篇。松都秉燭至明發。嗟我此別非壯年。嗚呼五歌兮歌激楚。陟岡欲望雲雪阻。</text>
<title>七歌 和 大有 其六</title>,<text>有弟有弟號圃陰。陋巷棲止古人心。環堵蕭然床有書。一生抱病閉門深。鴻雁于飛鶺鴒急。送我坡州踰惠陰。嗚呼六歌兮歌自悲。我悔與汝生別離。</text>
<title>七歌 和 大有 其七</title>,<text>我辰何在二月二。哀哀蓼莪伊蒿蔚。此身無復遊方戀。萬里隨兄入異地。天涯怵惕履雨露。節序冉冉淸明至。嗚呼七歌兮雙淚流。渺渺平丘望松楸。</text>
<title>次大有曉吟韻</title>,<text>夜夜關鷄向客鳴。慇懃似欲促吾行。車聲門外知多少。歸牽何時亦出城。</text>
<title>次大有曉吟韻 原韻</title>,<text>窻前喔喔一鷄鳴。門外胡車早已行。我夢不知春夜短。五更猶在漢陽城。</text>
<title>次大有二月二日韻</title>,<text>吾曾見爾懸弧日。爾適隨吾奉使時。孤露相看嗟老矣。昊天罔極念恩斯。雖非異域元虛度。已識玆辰自倍悲。喜報朝來惟可賀。願同徒旅一含巵。</text>
<title>次大有二月二日韻 原韻</title>,<text>五十六回初度日。四千里外遠遊時。斑衣戲側思如昨。白髮滿頭頑至斯。垂老縱成弧矢願。逢春倍切蓼莪悲。同行且莫傷虛度。孤露從來不擧巵。</text>
<title>過五龍亭</title>,<text>萬歲山前一路通。珠宮貝闕去來中。千層塔湧承金露。百尺橋橫跨玉虹。凝碧已非唐世地。昆明每憶漢時功。傷心春日潛行處。誰識呑聲有此翁。</text>
<title>過五龍亭 次 大有</title>,<text>玉泉流水掖垣通。百頃淸波禁籞中。彩閣浮空噓萬蜃。畫橋跨港飮雙虹。亦知靈沼成民力。終惜雕墻近鬼功。豈意先皇遊幸地。百年終屬老胡翁。</text>
<title>通州。謹次先韻。</title>,<text>歸馬走如飛。人情喜可知。雁方回陣日。鳧已脫籠時。柳送依依色。河消片片凘。妻兒應苦待。遙算出關期。</text>
<title>通州。謹次先韻。 同次 大有</title>,<text>回蓋出關飛。長程馬自知。月盈潞州夜。柳嫩薊門時。歸橐淸如洗。羈愁渙若凘。瓮醅恰告熟。也似識行期。</text>
<title>次大有通州途中韻</title>,<text>竣事初回使者車。猥膺專對亦何愚。殘年報效今無地。復命仍尋野外廬。</text>
<title>次大有通州途中韻 原韻</title>,<text>萬里無端逐使車。此行吾亦笑狂愚。遍遊燕市終無遇。投劍東歸臥弊廬。</text>
<title>潞河。謹次先韻。</title>,<text>自出通州日。羈愁頓欲消。曙煙穿列市。春水度浮橋。關路還看熟。家鄕未覺遙。悠然詩興動。更耐景偏饒。</text>
<title>玉田途中。謹次先韻。</title>,<text>偃蓋河橋外。懸帘野店邊。天低樹浮海。日暖玉生田。使節初歸漢。賓鴻已入燕。山川殊氣色。一路自依然。</text>
<title>玉田途中。謹次先韻。 同次 大有</title>,<text>悠悠春過半。漠漠野無邊。客子初旋駕。居人已種田。一鞭還過薊。三朔浪遊燕。定被鄕兒笑。歸家髮皓然。</text>
<title>次大有沙河驛韻</title>,<text>騑騑駟馬帶春回。雪後歸程蕩蕩開。天下雄關容易出。數封書狀付先來。</text>
<title>次大有沙河驛韻 原韻</title>,<text>河草靑靑我馬回。依然古驛夕陽開。持鞭兩豎田間坐。羊在山巓未下來。</text>
<title>沙河驛。謹次先韻。</title>,<text>今我來斯路。長吟楊柳詩。韶華方滿眼。黃氣亦浮眉。絶塞鴻歸遠。長亭馬度遲。沿途新物色。覓句媿無奇。</text>
<title>歸路。擬訪角山寺。阻雪未果。獨送大有。</title>,<text>角山孤寺占危巓。俯視茫茫世界千。靈鷲峰頭樓見日。祖龍城外海連天。雪中未試孤筇去。雲際空瞻一徑懸。濟勝季方能獨往。靑騾乘興着鞭先。</text>
<title>次大有向寧遠衛韻</title>,<text>邊日晴常少。凝陰苦未開。始疑將雨雪。終困是風埃。客夢煩難記。鄕書浩莫裁。雲濤限吾域。試欲陟層臺。</text>
<title>次大有向寧遠衛韻 原韻</title>,<text>原隰行將盡。茫茫野欲開。風雲欲暮雪。人馬盡黃埃。劍術嗟無試。詩篇懶更裁。惟將無限感。駐馬覽煙臺。</text>
<title>杏山。謹次曉發先韻。</title>,<text>早發高橋日出前。松山店下駐征鞭。殊方物色臨三月。故國音書隔一年。房幕未疎尋廢院。囊錢已澁問淸泉。驅馳萬里身仍倦。詩興逢春亦索然。</text>
<title>杏山。謹次曉發先韻。 同次 大有</title>,<text>凌晨馳到杏山河。問路胡兒屢駐鞭。河上戰場猶有塹。城中佛塔詎知年。興亡衮衮迷前劫。行邁悠悠詠下泉。却恨書生無用處。未將椽筆勒燕然。</text>
<title>次大有大凌河途中韻</title>,<text>昨日塵生路。今朝却少風。物華來去別。夷俗見聞同。野闊愁羸馬。天晴喜遠鴻。何須嘆形役。身世自萍蓬。</text>
<title>次大有大凌河途中韻 原韻</title>,<text>馬首長東北。終朝遡朔風。廟堂多莫記。店舍盡相同。關內方播麥。遼西後到鴻。始知玆役苦。雙鬢盡成蓬。</text>
<title>次大有過大凌河韻</title>,<text>馬在玄黃際。河過大小間。川原猶未極。關嶺若爲攀。日落丁仙野。雲歸賀老山。胡姬爭覩客。顚倒綉鞋彎。</text>
<title>次大有過大凌河韻 原韻</title>,<text>客路仲春盡。韶光沙塞間。河氷今始泮。關柳未堪攀。海鮓偏登市。村羊遠上山。計應遼水上。胡月見重彎。</text>
<title>廣寧。謹次深河先韻。</title>,<text>王事關心鬢已凋。睠言歸路更迢迢。節旄未向燕中盡。髀肉寧嘆馬上消。曠野風多愁捲蓋。長河水漲怯登橋。經過此地偏生感。欹枕悲吟度一宵。</text>
<title>二道井途中。謹次深河先韻。</title>,<text>身囚晨起倦。夢續夜來殘。朝食多差晩。春衣尙薄寒。山從新店少。野入古城寬。困頓嗟余馬。何時始脫鞍。</text>
<title>周流河。謹次三叉河先韻。</title>,<text>河流深莫揭。日暮喚舟喧。小楫微風送。輕波返照翻。歸心如此水。行色向誰門。隱約春天樹。思尋舊宿村。</text>
<title>周流河。謹次三叉河先韻。 同次 大有</title>,<text>落日遼河水。行人兩岸喧。來時氷可渡。歸日浪頗翻。舟楫要衝地。風沙古塞門。停車欲有訪。城下盡蒙村。</text>
<title>詠雁</title>,<text>萬里同賓雁。惟言莫少違。却嗟臨鶴野。不肯一行歸。</text>
<title>詠雁 次 大有</title>,<text>已涉萬里遠。休嗟數日違。聯翩渡鴨水。殊道竟同歸。</text>
<title>瀋陽感懷</title>,<text>瀋陽城郭自逶迤。往蹟依俙欲問誰。漢雁中郞留澤日。秦烏太子出關時。百年萇血冤難沬。千古吳薪恨永違。河上舊亭猶有址。停車回首一於戲。</text>
<title>發瀋陽。謹次杏山先韻。</title>,<text>昨夜瀋陽館。今朝遼右途。漸看鄕土近。頓覺宿痾蘇。河帶長橋闊。村依古塔孤。揭帷時一望。野色已春蕪。</text>
<title>入遼東。謹次冒雨入遼東先韻。</title>,<text>使華歸路遍韶華。冉冉佳辰塞上過。異趣賓鴻還背客。同情仙鶴亦懷家。河從太子奔來咽。山入唐皇駐處多。野氣茫茫雲潑墨。東風應遣雨催花。</text>
<title>入遼東。謹次冒雨入遼東先韻。 同次 大有</title>,<text>遼陽休說尙繁華。城郭傷心不可過。荊棘舊墟餘佛宇。旗帘新肆半胡家。丘原漠漠春蕪遍。石塔亭亭夕照多。來訪高僧難問此。夜闌相對落燈花。</text>
<title>連山關</title>,<text>疊嶺征車越。連山旅館投。溪氷春度怯。峽雨夜聞愁。虎穴多經柵。龍灣久艤舟。殊方飽辛苦。行矣可遲留。</text>
<title>連山關 次 宿虎狼口○大有</title>,<text>欲從何處宿。林鳥亦歸投。已後狼山約。遙穿虎穴愁。山深猶有轍。溪曠可容舟。易失仙源路。非緣攀桂留。</text>
<title>次大有八渡河途中韻</title>,<text>不道方行日。能成式遄歸。驅馳車薄薄。來往夢依依。旄葛何曾誕。湘鴻亦未稀。還家撫幼少。應遣自忘饑。</text>
<title>次大有八渡河途中韻 原韻</title>,<text>一路穿長谷。行人萬里歸。惟逢雪漠漠。未見柳依依。石惡河頻渡。山深店益稀。間關最我僕。沾濕忍朝饑。</text>
<title>寒食</title>,<text>寒食誰從馬上傳。回思京國自茫然。暮煙第宅分楡火。春草丘原遍紙錢。漢岸曾看花似霧。塞門今見雪迷天。鳳山鴨水無多地。人事他鄕感一年。</text>
<title>寒食 次 大有</title>,<text>分付朝餐傍水傳。柵門將出意飄然。橐無長物惟留劍。路有閒詩詎直錢。十疊蒼山盡胡地。數竿紅旭是東天。忽聞今日爲寒食。惆悵吾行已半年。</text>
<title>謹次待鄕信先韻</title>,<text>春事方闌客始回。倦驂疲卒亦能催。已知鄕信應先到。不許偸過鳳柵來。</text>
<title>謹次待鄕信先韻 同次 大有</title>,<text>誰能出柵復遲回。歸馬如飛不待催。盡說此行偏迅速。家書或未渡江來。</text>
<title>和大有高陽途中韻</title>,<text>碧蹄官路雨新晴。紫禁煙花隔一城。千丈華山先入眼。歸槎喜氣與崢嶸。</text>
<title>和大有高陽途中韻 原韻</title>,<text>靑春作伴意揚揚。草碧花紅滿路光。却憶去時風雪裏。二更炬火入高陽。</text>
<title>慕華館途中。次大有佛巖韻。</title>,<text>西踰沙嶺尙重闉。迎候紛紛問幾人。替坐肩輿華館外。雨餘馳道不生塵。</text>
<title>慕華館途中。次大有佛巖韻。 原韻</title>,<text>疲驂痯痯近城闉。弘濟橋邊已散人。行到佛巖日猶早。臨流且濯滿衣塵。</text>
<title>用老杜秦州雜詩韻。追記燕行。</title>,<text>弧矢男兒志。平居慕壯遊。差池當暮景。潦倒任閒愁。櫪馬思千里。韝鷹病一秋。悠然出疆命。行矣敢遲留。</text>
<title>用老杜秦州雜詩韻。追記燕行。 其二</title>,<text>夜飮親朋餞。朝辭慶德宮。人瞻前席近。霑醉上樽空。帽煖貂凌雪。車輕馬溯風。遲徊度沙嶺。回首五雲東。</text>
<title>用老杜秦州雜詩韻。追記燕行。 其三</title>,<text>弘濟橋邊路。遙連萬里沙。依依惟戀闕。戚戚敢懷家。征旆風頻掣。離筵日已斜。幽燕觀覽壯。歸向故人誇。</text>
<title>用老杜秦州雜詩韻。追記燕行。 其四</title>,<text>照車前後火。夜到碧蹄時。邑小杯盤窘。山寒鼓角悲。親知辭稍稍。行邁發遲遲。官酒能餘否。愁思一中之。</text>
<title>用老杜秦州雜詩韻。追記燕行。 其五</title>,<text>身病半年剩。王程千里强。龍灣猶道遠。鶴野可堪長。去去穿豺虎。行行騁驌驦。惟當懷靡及。肯嘆鬢全蒼。</text>
<title>用老杜秦州雜詩韻。追記燕行。 其六</title>,<text>受命殊方遠。應知隔歲歸。何曾擇夷險。不敢見幾微。客夢還家少。鄕書出塞稀。餞筵隨處設。紅粉動成圍。</text>
<title>用老杜秦州雜詩韻。追記燕行。 其七</title>,<text>兀然松鶻山。指點隔江間。白草迷前路。黃雲護古關。使車從此去。獵騎有時還。吾祖留名地。銜綸自厚顏。</text>
<title>用老杜秦州雜詩韻。追記燕行。 其八</title>,<text>積雪邊山合。寒波隴水回。林中經夜宿。柵外拂晨來。守將相携出。關門始許開。鄕音從此斷。頓覺馬鳴哀。</text>
<title>用老杜秦州雜詩韻。追記燕行。 其九</title>,<text>鳳柵以來站。長亭連短亭。河流八渡闊。嶺石一山靑。夜館多無月。晨程每有星。勞哉此行役。倍憶我林坰。</text>
<title>用老杜秦州雜詩韻。追記燕行。 其十</title>,<text>衆嶽祖崑崙。兒孫遠更繁。峰傳駐蹕所。河接泛槎源。古蹟猶留郭。遺民亦有村。斜陽立馬處。塔影下沙門。</text>
<title>用老杜秦州雜詩韻。追記燕行。 其十一</title>,<text>朔風吹塞急。寒日傍城低。野色愁荒磧。村名㤼爛泥。千家迷表裏。列肆眩東西。富盛經營久。於焉起鼓鼙。</text>
<title>用老杜秦州雜詩韻。追記燕行。 其十二</title>,<text>巫閭何旁礴。中有聖盆泉。勝蹟沙翁記。高名賀老傳。千峰長路畔。一徑白雲邊。仙賞輸吾弟。停車獨悵然。</text>
<title>用老杜秦州雜詩韻。追記燕行。 其十三</title>,<text>彩榜紛開市。雕甍競起家。㸑薪常用秫。農地盡耕沙。何術擾禽獸。非時護果瓜。弓鞋多漢女。髻上摠簪花。</text>
<title>用老杜秦州雜詩韻。追記燕行。 其十四</title>,<text>莫過松杏堡。殺氣尙浮天。在在荒城廢。時時往事傳。誰能焚虎穴。但自撫龍泉。羞見祖家路。石牌猶市邊。</text>
<title>用老杜秦州雜詩韻。追記燕行。 其十五</title>,<text>今古經營力。虛老萬里間。孤亭臨瀚海。百雉截陰山。自可憑天險。誰曾引虜還。身邊雄劍在。堪惜繡苔斑。</text>
<title>用老杜秦州雜詩韻。追記燕行。 其十六</title>,<text>瞻彼西山色。超然自不羣。荒城千古月。遺廟一江雲。異代淸風灑。同堂泂酌分。猶傳採薇曲。悽斷不堪聞。</text>
<title>用老杜秦州雜詩韻。追記燕行。 其十七</title>,<text>久客渾塵面。相看不復光。氈裘嚴護館。簟屋刱依墻。帘出知廛市。鍾來認廟堂。歸期誰報的。苦況欲言長。</text>
<title>用老杜秦州雜詩韻。追記燕行。 其十八</title>,<text>潞上氷初泮。行人始許歸。寒煙郊堡色。春日市門輝。快意鳧同決。歡情馬亦飛。重過華表柱。更欲問丁威。</text>
<title>用老杜秦州雜詩韻。追記燕行。 其十九</title>,<text>燕行多說苦。來往獨無難。風日三冬暖。關河一路乾。驅馳寧患滯。暴露免呼寒。可忘吾同伴。交期指越壇。</text>
<title>用老杜秦州雜詩韻。追記燕行。 其二十</title>,<text>萬里歸來好。吾曾不自知。威顏瞻咫尺。喜色動妻兒。便欲尋鷗社。何須戀鳳池。田園僮僕在。勉護傲霜枝。</text>
<title>伏奉燕行時御製二絶。不勝感泣。謹用其韻。庸伸追賡之忱。</title>,<text>尙記銜綸出漢都。承恩咫尺醉宮壺。遺篇忽奉乘雲後。感泣從前聖眷殊。</text>
<title>伏奉燕行時御製二絶。不勝感泣。謹用其韻。庸伸追賡之忱。 其二</title>,<text>釋耒田間李也偕。共辭京闕向天涯。九重耿耿尊周義。特軫山河感慨懷。</text>
<title>伏奉燕行時御製二絶。不勝感泣。謹用其韻。庸伸追賡之忱。 同次 昌業</title>,<text>飮氷行色向幽都。前席同時醉御壺。誰想九重珍劑降。布衣亦被聖恩殊。</text>
<title>伏奉燕行時御製二絶。不勝感泣。謹用其韻。庸伸追賡之忱。 同次 昌業 其二</title>,<text>遠役燕都與伯偕。山河風景恨無涯。宸情特軫行人事。追覩奎章倍愴懷。</text>
<title>臨行。謹用鄭文翼公。韻贈別三淵。辛丑</title>,<text>嚴程極目渺川原。罪大投荒亦是恩。倂累兒過那得力。新喪子敬秪傷魂。淸湘豈盡容懷石。白日終應照覆盆。念爾衰痾宜愼護。欲從何處掩山門。</text>
<title>過終南。次白沙韻。</title>,<text>親愛相摻別意迷。北風吹雪欲沾衣。回頭爲向終南道。好衛觚稜待我歸。</text>
<title>渡漢江。次韓文公貶潮州韻。</title>,<text>蒼黃行遣指南天。嶺海迢迢路幾千。四相欲忠胡大罪。三溟皆惡奈衰年。華岑隱隱浮雲外。漢水沈沈落日前。不敢踟躕催雪馬。俄然身到驛亭邊。</text>
<title>龍仁途中</title>,<text>別意悤悤漢水濆。藍關積雪路難分。夢回銅輦驚寒月。魂斷蒼梧隔暮雲。危禍賤臣焉足恤。深憂宗國只心熏。日邊消息今何似。信宿悠悠了不聞。</text>
<title>星山。與承旨 子濟謙 分路。口占書贈。</title>,<text>千里相隨半道違。臨分無語但依依。瓊雷相望猶寬典。會見趨庭舞彩衣。</text>
<title>安磵驛村。玩竹林。口占一絶。</title>,<text>蕭灑郵村倚小巒。愛看脩竹繞千竿。南遷老相元同節。無限風霜任歲寒。</text>
<title>晉州路中</title>,<text>千山萬水路茫茫。老病何堪撼頓長。愁見瘴雲迷桂嶺。喜聞賓雁叫衡陽。蘭芳自信平生節。荊棘誰開此路荒。莫說島中風土惡。甘泉屢閱逐臣嘗。</text>
<title>過矗石樓有感</title>,<text>保障從來說晉陽。百年形勝控南荒。樓臨絶壁闌干迥。城帶深江睥睨長。忠節飽聞三壯士。義聲多說一佳娘。停舟指點當時迹。自是騷人感國殤。</text>
<title>松田</title>,<text>一路逶迤大海邊。萬松蒼翠鬱參天。棟樑舟楫均爲用。無負朝家養百年。</text>
<title>渡海</title>,<text>碧海風恬不起波。敢言忠信感蛟鼉。輕舟穩涉能無恙。始驗淸淮異汨𤄷。</text>
<title>投宿浦村除夜。次唐人韻。</title>,<text>竹屋孤燈耿不眠。海天愁思倍茫然。地維歲序窮今夕。牢落殊方嘆逝年。</text>
<title>冒雨作行 壬寅</title>,<text>瘴雨霑衣路轉艱。囚山鰐海卽斯間。此來未必皆凶黨。從古忠良幾往還。</text>
<title>入圍籬</title>,<text>栫棘雖高一室寬。男兒隨處卽爲安。甘泉自足供人飮。珍錯還嫌侈旅餐。無事不妨欹枕臥。有書時或閉門看。華陽祠廟偏相近。懷仰遺風感百端。</text>
<title>詠懷</title>,<text>蕭然茅屋楚江灣。竹下淸泉處地閒。南渡歲華新舊際。北來京信吉凶間。思兒欲向山頭望。謝客多從棘外還。採採芳蘭無可贈。且將羈迹滯荊蠻。</text>
<title>放烏</title>,<text>癡奴縛一烏。本非主人意。有羽不能飛。宛轉幾欲死。羣烏若訴冤。向人啼不已。仁者隱無罪。牛羊寧異視。好生而惡死。物我亦同理。呼奴卽解縛。放去任所止。去矣愼危機。網羅彌天地。始焉不能去。盤旋庭宇裏。五里一回頭。十里始張翅。海天極茫茫。度越何容易。羣烏亦隨颺。啞啞相報喜。眞同子產魚。圉圉得其水。嗟爾止誰屋。北望但長喟。</text>
<title>次家兒元朝次放翁韻</title>,<text>如何鞮屨遣行忙。罪在多年據廟堂。坡老桄榔留月色。屈原蘭杜挹春香。北書不至勞心切。南雁初廻得意長。莫怪老夫常閉戶。颶風吹送瘴雲黃。</text>
<title>次家兒夜坐韻</title>,<text>深恨從前失退休。遠投荒裔雪盈頭。平生有味歸來賦。畢竟無端放逐愁。滄海潮聲掀鵩舍。白雲山色夢菟裘。他時父子相携去。一路林泉匹馬由。</text>
<title>春懷八首。謹用先集朗州秋懷韻。</title>,<text>南來倍戀玉樓寒。九死何曾化寸丹。天末行藏從遠惡。日邊消息佇平安。嚴霜更剝曾凋桂。春雨猶滋已茁蘭。却恨十年調鼎手。鹽梅全昧劑鹹酸。</text>
<title>春懷八首。謹用先集朗州秋懷韻。 其二</title>,<text>新沐彈冠髮未晞。扶桑咫尺挹初暉。鯨鯢跨海誰知大。鹿豕騰山自在肥。早起廚空常晩食。春還家遠尙寒衣。無情最有衡陽雁。欲寄音書已北歸。</text>
<title>春懷八首。謹用先集朗州秋懷韻。 其三</title>,<text>風霜弊盡舊貂裘。鵩舍荒涼近邑樓。定力誰能拚禍福。感懷元不係春秋。忘君罪大生猶媿。憂國誠深死始休。嶺海殺人難盡信。檳榔林下且淹留。</text>
<title>春懷八首。謹用先集朗州秋懷韻。 其四</title>,<text>銜命金吾自署門。籬中偃息送朝昏。索居有味探書帙。淡食無傷齧菜根。蜃氣騰時看海市。人煙起處認山村。潮聲信覺初聞懼。餘怒猶疑白馬奔。</text>
<title>春懷八首。謹用先集朗州秋懷韻。 其五</title>,<text>天涯又見歲華更。極目江南瘴氣橫。野外歸牛常暮色。林間幽鳥已春聲。枯筠誰祝能生筍。秋菊堪餐或掇英。緬仰前脩嗟莫及。楚些吟斷有餘情。</text>
<title>春懷八首。謹用先集朗州秋懷韻。 其六</title>,<text>嚴程歷遍短長亭。數仞荊籬穴一扃。踰嶺始看梅皎皎。過津已見草靑靑。休言夏壁多生蝎。難待秋窻亂點螢。雷雨未應恩永阻。肯敎漁父問枯形。</text>
<title>春懷八首。謹用先集朗州秋懷韻。 其七</title>,<text>寒潮欲上應諸溪。水國黿鼉傍客棲。漁艇時時回晩浦。耕犁處處理春畦。酒傾紅露能勝瘴。泉注靑雲不帶泥。安得蔚州同此味。未成蘇老子過携。</text>
<title>春懷八首。謹用先集朗州秋懷韻。 其八</title>,<text>始覺功名不直錢。暮年何事瘴江邊。看今論議無餘地。鑑我誠忠有上天。只爲深憂存社稷。未遑私計問園田。攀髥莫及惟堪恨。淚入蒼梧每泫然。</text>
<title>次趙相公幼亮謫中用白江韻</title>,<text>淸湘只合濯吾纓。懷石投波是底情。且幸棘籬今偃息。休言鞮屨昔催程。愚忠各爲宗祊計。嚴譴還甘嶺海行。莫把楚辭輸怨恨。蒼穹應鑑寸心明。</text>
<title>次趙相公幼亮謫中用白江韻 原韻 憶濟海兩相公</title>,<text>孤臣危涕自沾纓。不但區區戀闕情。半夜蒼黃同出郭。一時漂散各分程。倘知家國無他慮。寧悔湘潭有此行。從古忠良多不枉。幾何雲日晦還明。</text>
<title>偶閱尤菴先生集。有示疇孫一絶而乃曰。去年嶺儒千餘人。請正陰奪國統之罪。而以汝祖爲誅首。又嶺人黃壖。攻斥八九人奸邪。而又以汝祖爲之冠。且云。圖占相位。雖非好題目。每爲諸人之先。榮耀亦多矣。聊取朴思菴絶句。改易數字。仍寄諸友求和云云。顧余庸陋不肖。豈在人先。而今日黨人。亦以余爲四凶之魁。其亦可謂榮耀矣。輒敢效嚬如此。抑恐又添僭越之罪爾。</title>,<text>龍榜曾參第二人。鳳池終忝上台臣。今年又見魁奸黨。自幸光華萃此身。</text>
<title>偶閱尤菴先生集。有示疇孫一絶而乃曰。去年嶺儒千餘人。請正陰奪國統之罪。而以汝祖爲誅首。又嶺人黃壖。攻斥八九人奸邪。而又以汝祖爲之冠。且云。圖占相位。雖非好題目。每爲諸人之先。榮耀亦多矣。聊取朴思菴絶句。改易數字。仍寄諸友求和云云。顧余庸陋不肖。豈在人先。而今日黨人。亦以余爲四凶之魁。其亦可謂榮耀矣。輒敢效嚬如此。抑恐又添僭越之罪爾。 原韻</title>,<text>蓮榜叨爲第一人。鳳池希作上台臣。年年又復魁奸黨。胡乃光華萃此身。</text>
<title>士修寄一律。走次却寄。</title>,<text>絶島如丸簇萬山。荊籬繞屋掩柴關。眞同月暈孤城外。尙許天臨小井間。敢道涪江存定力。寧從楚澤作枯顏。多情獨有東門子。虛向南雲望我還。</text>
<title>偶吟</title>,<text>芳草萋萋繞弊廬。蘭皐植杖夕陽初。隔籬誰屋梨花遍。對岸遺祠竹影疎。飮啄自如身更健。起居惟適氣常舒。已將榮辱輸春夢。且閱晴窻一架書。</text>
<title>偶吟</title>,<text>臥起携筇竹。逍遙有小庭。晩潮生浦白。春火減山靑。設榻思深睡。含杯恨獨醒。長安何處望。極目但蒼溟。</text>
<title>述懷</title>,<text>崇禎戊子歲。十月廿九日。余以是日降。問時卽丙戌。時寓貞陵洞。未記誰人宅。隔壁是行路。人聞呱呱泣。時我曾王考。已還北海節。錫余以嘉名。撫愛嘗置膝。稚昧是爲恨。儀形未省識。嘗寄外氏家。終南爲咫尺。或時出鄕庄。亦能離親側。依俙髫齔事。眞如夢怳惚。生得父母憐。淸羸且多疾。驕惰已成習。只耽棗與栗。駸駸至就傅。亦不尋紙筆。十一始受書。乍讀旋復輟。曾氏十九史。三卷久乃畢。通鑑讀未半。小學僅卒業。十三得嚴師。誨人甚矻矻。旣自有程課。不許少放逸。苟或違所訓。手自加楚撻。謂我少有才。奬成頗費力。外祖宰碧城。以我兄弟挈。鈴齋置學長。畀以提誨責。老師甚淳勤。逐日來勸讀。時時自受講。立落有賞罰。方伯時爲誰。李公爲父執。自有兩兒郞。其人皆如玉。洛中未曾遇。海上始相識。傾蓋卽如故。從今爲莫逆。聚散忽無端。他鄕倍惜別。邑中多名勝。出遊始宣鬱。芙蓉有古堂。聖祖曾駐蹕。危欄臨碧池。菡萏發紅萼。廣石水淸駛。虛亭宜濯熱。深潭或設網。銀唇紛跳擲。窈窕窮源去。疊石竟長谷。瞻彼首陽山。羣峰何崷崒。遂登二子臺。淸風猶可挹。當時採薇處。眞贗誰分別。及秋隨渭陽。有故先還洛。加弁仍委禽。皆在懸弧月。時年未弱冠。自慚遽有室。明春上南漢。百雉連粉堞。仲父任保障。晉陽須尹鐸。兄弟爲來覲。感慨念疇昔。吾祖裂書地。想像忠憤激。綱常賴不墜。大節懸日月。城中七八寺。鐘磬聲互答。幽賞遍叢林。禪房深花木。緇徒亦軍旅。號令有摠攝。團束已有素。庶可備緩急。癸卯隨諸丈。北山尋勝約。僧伽最岧嶢。巖徑迷蘿薜。巾屨相後先。上方到昏黑。是時九秋望。霜月政圓魄。淸輝滿禪房。且共贊公宿。歸時蕩春臺。駐杖臨泉石。幽興竟未已。開樽醉餘瀝。甲辰夏四月。嚴旨下政席。家君時長銓。蒼黃卽逬出。滔滔江漢間。狼狽靡所托。渾家出廣陵。隔江瞻石室。村居豈嫌陋。天時方向熱。老樹蔭斷壟。纍石容一席。時稱尙書臺。納涼仍待客。隣里盡漁村。每勸觀江獵。巨網截一江。衆鱗難逃脫。得魚不可數。爛漫爲膾炙。兒輩亦同舟。沿洄隨所適。都尉儘風流。一壺過江麓。桃花政醱醅。瀉杯濃琥珀。因之醉且飽。滿船同歡謔。何以答高義。錦鱗雙含索。遷次豈得已。舟下廣津曲。其上是磻溪。弊屋誠荒落。明村自便近。且復安棲泊。去江無十步。要津臨銅雀。時登屋後阜。風帆來颯颯。炎蒸定有無。不覺爲三伏。一麓陡臨江。老樹留庭獨。樂哉斯可亭。終費經營力。同春宋先生。乙巳至西郭。兄弟始及門。猥許瞻顏色。淸襟炯無累。和氣亦來襲。自顧皆凡陋。不足煩鑑別。追聞向人言。精神吾與伯。家仲行醮禮。臘月卜云吉。氷淸靜觀翁。早已謝榮祿。莽蒼豐壤村。草草備花燭。兩家會父兄。禮成仍款曲。團欒酒席間。篇翰亦錯落。眞同聚星會。子弟互侍立。少時覩勝會。世好期彌篤。舅氏丁未秋。東遊携諸客。喚我亦同行。暮投道成宿。朝來訪曹溪。倚欄玩懸瀑。回瞻萬丈峰。秀色雲霄逼。下有大賢祠。一徑緣溪入。溪上廟門開。瞻拜增於悒。天胡生衮貞。一任戕賢酷。酷禍在一時。大名垂千億。允宜俎豆地。又占煙霞窟。追慕士爭趨。絃誦不寂寞。臨川爲踟躕。却忘日將夕。絶壁題名去。子徵留健筆。戊申秋九月。爲親劑膏藥。仙方擇淨界。過江登冠嶽。嶽頂去人遠。有寺稱三幕。鍊之以桑火。三晝夜始歇。丹須九轉成。鼎開玄霜溢。將以奉吾慈。祭天先一龠。乘便陟靈珠。雲梯躡幾級。賈勇度危壑。枯根扶巖隙。危哉遮日峰。亦足快心目。但忘垂堂戒。至今猶竦慄。磻溪屬吾家。新宇僅容膝。庚戌冬月中。出住掃一室。鄒書誦一遍。敢云文史足。豈不惜寸陰。時或散輕策。林皐眺望迥。氷雪嵯峨色。入室復對案。明窻帶晴旭。辛亥楓嶽遊。與仲方偕作。薪憂誤仙賞。我心終不樂。仍思天聖勝。移我東行屐。直登滿月臺。遺墟遍荊棘。駐馬竹橋邊。倚筇花潭曲。入山恣探討。秋色遍巖壑。快哉朴生淵。銀河倒千尺。徙倚泛槎臺。飛沫霑巾舃。華藏麗代寺。銅瓦經幾劫。名香玩栴檀。古經翻貝葉。零落恭愍像。流塵翳一幅。崇佛有餘功。山僧猶護惜。玆遊亦堪詑。前恨頓能釋。念我識字始。意本在科業。尋章摘句間。徼幸冀一得。乙巳忝初試。丙午仍見屈。戊申遭重制。詎宜就場屋。疾病且濱危。功名焉得說。自從庚辛來。稍尋鉛槧役。時觀庠學製。屢與呼鍾列。兼治騈儷文。皆云決科必。壬子三昆季。一時占解額。相携上重興。做業方丈室。兩友亦與偕。三冬可着實。閉戶萬山中。寥寥無人迹。忽有公子來。臂鷹穿積雪。淸樽爲我開。豆泡爲我設。慰我啖薺苦。風味亦堪掬。春闈拆蓮榜。但傳三人捷。吾弟年尙少。老友良可惜。煙花三日遊。笳鼓隨雙璧。將開聞喜筵。且供雙親樂。山陵事忽起。家君被削職。好事亦已矣。江干仍屛蟄。悠然起遐想。東望白雲峽。疋馬乘秋行。小子亦追躡。烽嶺自險途。花峴始平陸。崢嶸玉立巖。洞府仍開豁。淸泉與素石。步步嘆奇絶。冥搜遍仙境。擬結一茅屋。泠泠風珮洞。釣臺誰留躅。隱者所盤旋。幽意自相愜。歸尋水洞路。石棧愁愕錯。桑麻眺邑里。煙火曖暮色。催鞭入石門。小亭懸崖着。澄潭映白沙。奇勝亦難得。何須問主人。曾不嫌過客。小舟且容與。朗吟倚短楫。隔林聳翠屛。其色眞蒼玉。尙傳思菴公。愛此成幽築。氣象與相參。景仰今猶昔。精忠窩拜鵑。仙骨臺棲鶴。婆娑林水際。撫迹猶歷歷。高風不可攀。感嘆空佇立。思將臺下水。廟前薦一酌。仙山出未幾。世故來相迫。家君特恩敍。實爲燕山役。扶將萬里行。亦知爲子職。未曾跋涉遠。奈此病且弱。浿上送征軺。去留情何極。少尹慰我意。勉我訪古迹。千年箕子墓。堂斧宛如昨。我來拜宿草。俯仰自感激。苟非八條訓。已淪禽獸域。江山亦擅勝。樓觀紛相錯。最有練光亭。古今稱第一。憑欄試臨眺。盛名能副實。江氷時已合。十里琉璃滑。雪馬騁何快。風檣亦難及。載妓且携酒。此行太豪逸。遙指浮碧樓。倏過淸流壁。俯視綾羅島。歷探麟馬窟。井田在何處。今猶認區畫。欲訪未有暇。悵望聖人迹。歸路入延城。姑夫爲府伯。衙中聞我來。驚喜催我入。饋我食有餘。資我糧不足。挽我一日留。亦知歸意速。邑有錢塘勝。名池在所歷。一望但破荷。餘香已消歇。歸家歲又改。計日認回轄。始擬灣上迎。亭堠多馳越。只懷靡及憂。不虞無妄疾。征驂滯箕城。坐致前期失。誰歟又追到。二弟同庶叔。三人着鞭先。並行指巫峽。伯父倚仙樓。企佇應更切。旅館獨愁吟。仙遊亦緯繣。先來忽焉至。喜報經年得。女堯奄昇遐。行李倍催馹。迎歸不少淹。復命斯爲急。賓廳議邦禮。天怒遽震疊。仲父任元輔。首先被譴謫。私情未敢言。國憂堪嘆息。方悲素柰戴。又報蒼梧陟。方喪有古制。士論起太學。推我爲疏頭。自視慚縫掖。拜章徹嚴廬。援據信明白。聖意若有待。未遽復衰絰。乙卯二月中。我行入濊貊。仲父尙牢愁。那堪隔歲別。席嶺路初盡。毛津氷始拆。涉江藹春意。芳洲生杜若。澤畔乍承顏。髭髮喜勝昔。有名昭陽亭。翼然臨江澳。野色近牛頭。山形枕鳳穴。吾祖最稱賞。形勝誰甲乙。時運屬陽九。士類多擯斥。倫常日以斁。誰復扶宗國。家君受末命。豈容視秦瘠。瀝血進千言。辭意嚴斧鉞。後世庶有辭。一時甘逬逐。渾舍亦相隨。鳩林面月嶽。居依國師巖。四隣交梅竹。又多長老人。傾蓋如舊識。窮途荷呴濡。魚酒常絡繹。湖海自優游。却忘長沙謫。兄弟四五人。覲行遞相續。往來三四年。亦多所遊歷。丙辰八月秋。携友曺與白。先尋萬德寺。遍山皆冬柏。每向雪中開。紅葩映綠葉。高樓俯滄海。帆影落禪榻。石門大小峙。玉峰渾一色。眞是小金剛。令人開心目。瞻彼右水營。習戰期云迫。來從壁上觀。列艦排龍雀。將軍上舵樓。玉帳森棨戟。旌旆風雲變。鼓角魚龍慴。鏖戰決雌雄。鯨濤相蹙裂。堂堂忠武公。鏖倭留餘法。丁巳八月日。我行又還洛。爲哭李從母。取路浮山側。臨江爲一慟。撫迹但摧咽。定山宿誰家。主翁眞豪俠。五畒連桑柘。一籬映棣萼。我來感孝友。非關鷄黍約。季秋挈眷歸。庶可奉晨夕。兩弟北歸日。相携過同福。使君是爲誰。倚樓仙可挾。淸宵喚宮酒。澹月映疎竹。仍成赤壁遊。適在冬十月。令郞亦與偕。共追臨皐鶴。坡仙豈專美。此遊亦可樂。泝源却忘疲。亭臺互映發。去去若仙境。隨處散花竹。觴詠恣跌宕。泓崢助蕭瑟。歸來有餘恨。未窮梁園迹。家君月山遊。自待國哀闋。偶陟孤山寺。適在嘉平日。千古坡翁事。曠世便相合。今冬又入山。豈嫌兒輩覺。兒輩迹已遍。動石亦投足。追陪長者後。勝賞元自別。時當十月初。秋色餘楓菊。北塘喧瀑泉。東菴涌石塔。水南登寺樓。蒼翠滿衣濕。厖眉一老師。出迎披雲衲。知非惠連流。溪上仍送客。中冬携我書。暫寄法間室。室小僅容趺。窻明常照日。咿唔雜淸唄。靑燈炯在壁。枕邊注鳴泉。終夜淸人骨。海南有松湖。形勝錢塘埒。仙賞携兩弟。戊午榴夏月。風流賢主人。迎我臨高閣。危欄臨碧池。芙蕖交花葉。是時風雨過。勝地添景色。後園翳梅篁。中庭垂柚橘。細膾魚眼紅。香羹蓴絲滑。開樽酒亦淸。醉翰渾忘拙。南瞻大芚山。山形鬱旁礴。遍山冬靑樹。一洞常春色。頭輪大伽藍。儼然臨海闢。先祖昔乘槎。於焉候風發。惟時有酬唱。至今傳遺什。金陵訪李老。耿介眞拔俗。居處炯無塵。籩豆亦何潔。深竹自留人。高義偏款洽。安靜月山南。煙霞開一壑。靑蓮有賢孫。謝世成幽築。平生素封享。永留靑氈業。流觴有遺處。引水爲幾曲。亭臺尙依俙。撫迹感疇昔。暑月奉慈還。炎威已肆虐。護送限觀津。分歧憂轉切。量移喜氣隨。北歸誰復尼。荒涼泰封墟。峒陰一嶺隔。京都亦孔邇。始可會骨肉。邑居與郵村。往來皆淳俗。己未二月中。便欲入深峽。淮陽有天尾。冒險窮探歷。千峰自重重。一水中蕩潏。往往見流民。人煙斷復續。尹老創新居。吾意終未愜。縈回一危棧。但自愁出入。歸時春水漲。氷雪融陰壑。臨川不敢渡。怒浪過馬腹。村人借一牛。護我始過涉。雲山最可愛。卜居計已熟。弟兄自相携。胥宇相區畫。先營送老菴。爽塏麝香麓。草創覆白茅。早晩迎赤舃。睠彼龍華山。中有三釜瀑。家君欲一賞。奉引兄弟六。十月天已寒。層氷方錯落。收將萬斛珠。幻作一條玉。未見振鷺翔。但想潛龍蟄。凝散隨天時。在人奇觀二。三哥棲其上。雅性喜孤獨。鳥獸與同羣。牽蘿仍補屋。尋僧度雲林。巖竇聞泉滴。小菴淸更幽。蒲團能迎客。國憂方澒洞。時事誰回斡。徒中起應命。都民咸加額。宗社危且安。門闌歡仍慼。辛酉始入仕。袍帽羞新着。宦情本非急。仙賞易蹉失。壬戌秋八月。携弟向海嶽。靡靡催行邁。一路緣坱圠。尹友宰金城。驚喜卽相握。有酒勞行役。有糧資行橐。歧城問禹老。故事多能說。且可遵海行。吾姑捨斷髮。楸池陟岧嶢。其下卽溟渤。通川問幾許。叢石亭亭立。六面果何意。造化費奇斲。行過侍中臺。鶴湖鏡如拭。沙峰互高低。皎然山陰雪。揚舲入海去。仙島鰲背凸。巖壁信奇壯。風濤常蕩齧。丹書三日浦。更欲問南述。仙樓海山間。坐來意超忽。朝起拓東窻。新升扶桑日。入山豈容遲。秋意恐衰落。百川度危橋。楡岾尋巨刹。飛川十二層。不翅三千尺。高臺騁遠眺。奇變殊非一。山形表裏分。雁門爲限隔。摩訶桂樹老。掃塵留虛榻。毗盧最高峰。欲登理輕策。短衣賈勇進。十步一脅息。亂石自磈磊。古藤相糾絡。有志事竟成。絶頂表獨立。一氣但鴻濛。誰能窮目力。乾坤失端倪。嶽瀆皆涔垤。登岱孔眼大。觀海孟襟闊。凜乎難久留。天風吹浙瀝。銅柱立千仞。仰瞻懸空屋。登臨如欲墮。搖搖一鐵索。白石更坡陀。詰屈蓬萊筆。催上歇惺樓。一山呈面目。萬千玉芙蓉。爛然紅錦纈。奇觀天下無。宜願生東國。窈窕百川洞。奇峰竟長谷。便欲窮靈境。蘿徑轉迷惑。山門屢回互。但隨流水出。出洞卽長安。佛宇雲霄逼。名勝固無論。壯麗誰與敵。仙遊若一夢。風埃愁汩沒。梨園陞爲簿。四海方遏密。俄從水部郞。乙科忝第一。成均淹典籍。禮兵備郞屬。臺省實非分。所論多牽掣。在朝亦無賴。圻營佐蓮幕。檢田仍講士。行行遍列邑。所歷多佳境。不敢淹征馹。隋城是都會。府伯亦親切。吟觴已浹旬。亦足慰跋涉。登瀛自榮選。黽勉就經幄。每下晝講命。習講先詣閤。筵開抗玉音。渢渢響殿閣。小臣本魯莽。何敢資啓沃。投壺自有暇。持被敢厭直。登筵最汗顏。眞似經唐瘧。安東桑梓鄕。足迹曾未及。早晩一往來。耿耿銘心曲。先山適有故。尋單爲解職。我行過琴臺。㺚川鳴嗚咽。云是戰亡處。往事何忍說。超然寒水齋。十年能養德。披帷靜相對。娓娓敍間闊。淸勝此江山。官樓聳寒碧。風生古穴深。屛對前山疊。太守新下車。風流能愛客。座中有許老。筆翰猶神速。尋眞卽同舟。且向丹丘泊。玉峰憐淸秀。龜潭㥘深黑。呼鷹獵夫隨。網魚漁人集。中流又分違。歸棹送鴉軋。幽窟開广戶。小島峙鼎足。來往涉仙區。如行武陵夕。一宿鳳棲亭。踰嶺過古驛。乍憑燕子樓。柏林穿蒼鬱。邑村始稅駕。府吏皆來謁。宗黨次第會。欣然敍敦睦。祗謁太師廟。位次自明白。權門何所據。輒敢先薦酌。流傳有古物。永護寧或失。奇哉白玉篴。其響倍淸越。纍纍五代塋。古木交松柏。展省已云晩。愴愾仍怵惕。先訓篤追遠。薦享定品式。台藏衣冠地。輿誌分明錄。參以古老言。塋域亦彷彿。此行豈徒然。辨明難倉卒。事情竟茫昧。相顧但痛迫。召旨此時降。新除卽獻納。按使卽婦兄。速我飛一札。迂行雖未安。至情終難拂。營門偶邂逅。共翦三宵燭。歸路宿松林。煙波涉淸洛。隔岸是孤山。有亭乍隱約。主翁聞我來。開扉欣相握。依然和靖居。梅林棲雙鶴。叱馭過鳥嶺。龍湫在所歷。一夫足當關。其險似巴蜀。淮陰背水陣。千載誤申砬。歸來入玉堂。視事無或輟。夜對最殊恩。顚倒亟趨入。殿中列金燭。了了對方冊。綱目盡一編。諸臣替相讀。聖意自忘倦。猗歟眞好學。講訖始歸院。更漏已深刻。地望未踰人。天郞尤承乏。一過都目政。用舍寧無錯。晡省不曾替。夜直無或闕。家庭有所受。不敢憚勞碌。兩湖宣諡行。二月辭朝出。聖朝節惠典。太半褒忠烈。尹家盛節義。先赴花江約。官程迎紫誥。儀仗儼成列。參筵問爲誰。旌節來方伯。方伯卽吾兄。讓我占上席。高山淹微恙。鎭安遭私慼。成服始行禮。停宴但幣帛。柴荊半月村。林友方棲泊。相別問幾何。對之眞刮目。行過馬耳峰。宛然批秋竹。潭府遍脩篁。猗猗同淇澳。乍登俛仰亭。馬首當瑞石。褒忠有遺祠。傳命卽舊宅。名門盛子孫。士林紛縫掖。繾綣竹亭主。高古鐵厓客。相尋豈偶然。高義層雲薄。烈烈倡義使。後事何蕭索。外孫當盛儀。恩光生蓬蓽。歸從棠下路。民飢方云急。未暇罄私懷。孜孜賙賑術。蘇堤歷宋村。萬頃陂水綠。興龍大老在。氣象瞻喬嶽。諄諄談古今。義理亦嚴截。陰城始竣事。自覺歸意速。計程千百里。往還費一朔。丁卯求外補。情迹方扤捏。秋佩赤城符。自慚催科拙。官童松簟採。浦人魚蟹納。甘旨或可補。定省乍云缺。五月政未成。內遷何太亟。明春被檢薦。幾宿凝香閣。吏來本直舍。適緣由未出。館錄方會圈。旋移爲東壁。東朝遽昇遐。敦匠各趨職。因山纔訖工。用勞陞緋玉。初參騎曹議。乍就禁廬直。滄桑一夜變。朝著遽蕩析。一疏卽許遞。顚倒出禁闥。吾家獨何故。罹禍最先酷。碧海不見天。冤號靡因極。十口竄窮山。或恐全巢覆。苟全固頑忍。或冀見陽復。天日忽重明。綸音悔何及。至痛縱少伸。何心復出脚。除命荷聯翩。屢逋彌惶縮。一謝感恩分。本非仍槃礴。外邑亦難辭。東州自閒僻。先君賦鵩地。來涖感陳迹。冬盡春又生。乘飢多竊發。撫字固爲善。鋤除亦宜急。恩威貴並施。但復勞心力。嶺西公都會。七月春川設。差我爲試官。關至行卽發。處處犯潦漲。試期恐蹉失。乘便向淸平。山回水且複。錯落九松亭。洞口喧飛瀑。淸池受山影。鏡面無塵雜。高高李處士。棄家棲巖壑。緣厓探古龕。至今留仙骨。稅駕鳳儀山。開場聞韶閣。故人峴山守。亦同三日役。萍梗偶成緣。此會誠難得。一棹放昭陽。百里在瞬息。停纜卽吾廬。栗里餘松菊。遊子別經時。上堂慈顏悅。還官若爲粟。深媿陶彭澤。仲秋入仙山。兩兒亦提挈。長安起新橋。驅石架長壑。高大誠創觀。圓虹亘千尺。經過自懍然。永免褰裳涉。仙路亦無礙。浮屠眞有力。巖壑多舊遊。緇徒少曾識。自憐濟勝具。頓覺減疇昔。鄕試差試官。營關中路及。回鞭向狼川。覓舟下春峽。淇川卽莽蒼。能趁開場日。乍登泛波亭。官居極淸絶。小山對蔥蒨。淸江數沙礫。水淺容小舠。沿洄愛溪月。十月巡點行。自是營將職。前導數雙旗。行行遍屬邑。山川深淺殊。道路夷險錯。官門整部伍。各自候點閱。峽民是精兵。太半行山獵。苟能善訓養。可成敢死卒。在官涉三年。政自思投紱。適此被新除。薇垣忝長席。在朝終不便。銀川偶復得。時維戊寅春。碧瀾氷凘釋。承旨時下來。御筆降院額。我行趁此期。盛儀聳海曲。邑中有士夫。詩酒相酬酢。公餘或散步。西澗惜堙沒。芟榛好石露。疏泉淸流激。跨壑起小亭。林巒倍生色。華扁揭醒心。品題皆鑱刻。朱墨豈容浼。淸樽常邀客。因事歷鹽城。官樓憑眺闊。南池可泛舟。蘭棹披荷入。荷香十里聞。七月秋風颯。九月設水操。先期整舟楫。巡威設操場。碧城行復歷。許亭自勝地。神光亦寶刹。先賢所棲止。石潭爲九曲。武夷可並稱。淵源通一脉。槐杏蔭遺祠。溪山護舊宅。平生景仰志。仰首雲峰碧。入海宿舵樓。竟夜風濤作。震蕩豈能眠。碇纜渾欲絶。有故仍徑歸。未參發放列。歸舟亦遇風。帆檣屢傾仄。更從廣石遊。歷歷兒時迹。古寺亦曾過。題名猶在壁。懸瀑落層巖。紫煙橫一抹。江都保障重。不才叨陞擢。環海壯城池。廟算無遺策。繭絲非所論。綢繆焉敢忽。南門撫往事。烈焰騰忠赤。分明立慬處。可無一片石。雖慚幼婦辭。應墮峴首泣。普門臨漲潮。積石憑落日。乘暇亦探勝。煙霞信痼疾。涖任瓜未熟。僨誤憂所切。何堪風憲長。又膺保釐責。崧嶽是故都。民習專商業。自築大興城。便成一關阨。營門儼然開。府兵亦專屬。責任爲尤重。報效媿曾蔑。往來天聖間。睥睨巡雉堞。處處泉石勝。亦已飫心目。朴淵最難忘。天下無此瀑。作亭泛槎臺。丹靑映林樾。初爲便觀泉。竟失一臨覿。遽陞判度支。實非意所及。朝命勿交龜。年分事方急。黽勉亟趨承。物情亦駭惑。又當國有事。茫然頭如觸。用拙是吾道。何能理錢穀。出入存謹愼。經費庶不乏。壬午春王正。摠府方入直。向夕紫衣人。擎函隨司謁。仍傳御製下。小臣心怳惚。下庭爲拜稽。上堂始展讀。宸翰爛雲漢。詞旨甚懇惻。涕血自難禁。追往但摧咽。家廟卽告由。泉塗應感泣。此事實曠典。拜箋詣雙闕。癸未移東銓。屢辭辭已竭。至有告祠命。聖意逾敦迫。險釁遽喪恃。三年駒過隙。制畢卽調用。敦府自閒局。秋曹已見敗。京兆又任劇。顧非霖雨佐。遽膺金甌卜。冥升應致災。凶疏果闖發。泥首金吾外。禍機誠難測。天鑑亦孔昭。譴罷誠薄罰。東岡有弊廬。庶可容棲息。曾無望眼穿。實荷注意篤。中書諭復拜。一疏仍陳暴。深冤未見原。聖批倍嚴截。但可省愆尤。何妨老耕鑿。優游好自放。所騎惟烏𪚥。出入無遠近。行路稱古佛。此後不復論。事迹非難悉。</text>
<title>寄濟謙 以下皆在星州作。○四月二十七日</title>,<text>與汝分携路。吾今被逮過。汝先入圓扉。待我意如何。三世一牢狴。此禍古無多。死生但任天。公議分賢邪。</text>
<title>星山路上。偶吟短律。適聞有賜死之命。四月二十七日</title>,<text>欲報先王德。孤忠質鬼神。所論多忤世。斯禍敢尤人。雲斷蒼梧暮。花開玉座春。帝鄕還可樂。灑落舊君臣。</text>
<title>次閔尙書 鎭遠 四言韻</title>,<text>攀髥莫及。嗟我奚適。斷斷危忠。夷險不擇。報效曾蔑。一死殉國。先王鑑臨。實無愧怍。</text>
<title>次閔尙書 鎭遠 四言韻 原韻</title>,<text>死生常理。惟義之適。刀鋸袵席。奚避奚擇。惟公一生。只知有國。歸拜明陵。庶幾無怍。</text>
<title>次三淵除夜寄島中韻 二十九日</title>,<text>孤燭靑熒問幾更。自然臨命意難平。隣鷄喔喔夜何短。城角嗚嗚天已明。吉語乍傳那足喜。凶音更至不須驚。泉臺此去隨諸弟。應勝人間獨苟生。</text>
<title>謹次先考臨終韻 二十九日</title>,<text>聖世曾無塵露椑。此時罹禍豈非宜。巖廊白髮惟衷赤。漫荷先王特達知。</text>
<title>臨命。書贈李命龍。二十九日</title>,<text>汝早寄吾家。相視猶父子。半生共休戚。永言保恩義。隨我入栫棘。嶺海渺千里。有子不相隨。非汝誰復倚。那知被逮路。忽聞賜我死。見爾號且泣。自然傷我意。收骨是爾責。勉爾且收淚。吾兒出圓扉。若爲傳此事。</text>
<title>絶筆 二十九日○時金吾郞文普。以靜菴後裔。臨門督迫甚急。公曰。何不念乃祖。仍口號爲此。</title>,<text>愛君如愛父。天日照丹衷。先賢此句語。悲絶古今同。</text>
<title>杜詩集句</title>,<text>漂梗無安地。歸山買薄田。雲溪花淡淡。石瀨月娟娟。羈絆心常折。招尋興已專。眼前今古意。悵望好林泉。</text>
<title>杜詩集句 其二</title>,<text>散地逾高枕。幽居近物情。鷄鳴還曙色。鷗泛已春聲。几杖將衰齒。漁樵寄此生。長安若箇畔。餘孼尙縱橫。</text>
<title>杜詩集句 其三</title>,<text>卜宅從玆老。乾坤一草亭。野雲低度水。山鳥暮過庭。白髮絲難理。窮愁醉未醒。長歌意無極。哀怨不堪聽。</text>
<title>杜詩集句 其四</title>,<text>天地空搔首。愁來梁甫吟。艱難昧生理。去住損春心。雲氣生虛壁。泉聲帶玉琴。感時花濺淚。爲恨與年深。</text>
<title>杜詩集句 其五</title>,<text>誅茅初一畒。淸曠喜荊扉。日晩煙花亂。林疎鳥獸稀。如行武陵暮。永息漢陰機。自媿無鮭菜。隣家問不違。</text>
<title>杜詩集句 其六</title>,<text>步屧深林晩。川原紛杳冥。渚花張素錦。石壁斷空靑。種藥扶衰老。爲農知地形。濁醪誰造汝。愁與醉無醒。</text>
<title>杜詩集句 其七</title>,<text>生理何顏面。茅茨寄短椽。爲農山磵曲。送老白雲邊。過懶從衣結。扶行幾屐穿。酒醒思臥簟。老困撥書眠。</text>
<title>杜詩集句 其八</title>,<text>用拙存吾道。隨春入故園。荊扉對麋鹿。旭日散鷄豚。已撥形骸累。而無人世喧。理生那免俗。耕稼學山村。</text>
<title>杜詩集句 其九</title>,<text>寂寂春將晩。長吟野望時。寒魚依密藻。宿鳥擇深枝。兄弟分離苦。京華消息遲。繁憂不自整。鬢髮白成絲。</text>
<title>杜詩集句 其十</title>,<text>幽獨移佳境。人煙時有無。日斜魚更食。水宿鳥相呼。衰謝多扶病。飢寒迫向隅。蒼茫步兵哭。處處是窮途。</text>
<title>杜詩集句 其十一</title>,<text>澗水空山道。柴門老病身。不關輕紱冕。幸各對松筠。生意甘衰白。行歌非隱淪。日兼春又暮。久坐惜芳辰。</text>
<title>杜詩集句 其十二</title>,<text>萬事已黃髮。百年能幾何。尩羸愁應接。喪亂飽經過。傍架齊書帙。通林帶女蘿。眼邊無俗物。回首白雲多。</text>
<title>杜詩集句 其十三</title>,<text>形骸元土木。環堵但柴荊。流慟嗟何及。終身恨不平。艱難隨老母。寂寞養殘生。莫怪啼痕數。林烏反哺聲。</text>
<title>杜詩集句 其十四</title>,<text>壯心久零落。塊獨委蓬蒿。鸛鶴追飛靜。魚龍偃臥高。喧卑方避俗。留滯莫辭勞。天地身何往。此生隨所遭。</text>
<title>杜詩集句 其十五</title>,<text>峽裏歸田客。懸厓置屋牢。雜花分戶映。亂石閉門高。興與煙霞會。貧嗟出入勞。衰年催釀黍。終日困香醪。</text>
<title>杜詩集句 其十六</title>,<text>雲山尙百里。吾得及春遊。茅屋還堪賦。桃源無處求。狂歌遇形勝。熟醉爲身謀。浩蕩風煙外。朝朝上水樓。</text>
<title>杜詩集句 其十七</title>,<text>幽事供高臥。吾將守桂叢。峽雲常照夜。簷雨細隨風。農務村村急。樵聲箇箇同。沈沈春色靜。花蘂亞枝紅。</text>
<title>杜詩集句 其十八</title>,<text>日出籬東水。樓高屬晩晴。鶯花隨世界。燕雀半生成。白髮須多酒。靑山空復情。天機近人事。萬慮倚簷楹。</text>
<title>杜詩集句 其十九</title>,<text>磊落乾坤大。蒼茫雲霧浮。途窮那免哭。心弱恨容愁。獨坐親雄劍。殘生隨白鷗。百年歌自苦。吾道長悠悠。</text>
<title>杜詩集句 其二十</title>,<text>門徑從榛草。無營地轉幽。生涯已寥落。春氣漸和柔。社稷堪流涕。行裝獨倚樓。雲山興不盡。容易往來遊。</text>
<title>杜詩集句 其二十一</title>,<text>雲暖麝香山。潛通少有天。耕巖非谷口。倚杖卽溪邊。落日邀雙鳥。高齋見一川。平生憩息地。吾道卜終焉。</text>
<title>杜詩集句 其二十二</title>,<text>幽居在空谷。再與暮春期。燕入非傍舍。花開滿故枝。野畦連蛺蝶。江峽繞蛟螭。全命甘留滯。柴荊學土宜。</text>
<title>杜詩集句 其二十三</title>,<text>營葺但草屋。淹留爲稻畦。幽棲身懶動。衰白意都迷。川路風煙接。田家樹木低。客愁那聽此。終日子規啼。</text>
<title>杜詩集句 其二十四</title>,<text>林僻來人少。吾知養拙尊。幽花欹滿樹。小徑曲通村。倚杖看孤石。連筒灌小園。天涯稍曛黑。各已閉柴門。</text>
<title>杜詩集句 其二十五</title>,<text>細草微風岸。春畦亂水間。杖藜從白首。隱几亦靑山。宿鳥行猶去。高雲薄未還。客愁全爲減。幽事頗相關。</text>
<title>杜詩集句 其二十六</title>,<text>有客過茅宇。傾壺就淺沙。今朝好晴景。落日對春華。湍駛風醒酒。溪虛雲傍花。怡然共携手。爛醉卽爲家。</text>
<title>杜詩集句 其二十七</title>,<text>病枕依茅棟。靑山隔故園。天淸風捲幔。樓靜月侵門。蜂蠆終懷毒。狐狸不足論。時危關百慮。無力正乾坤。</text>
<title>杜詩集句 其二十八</title>,<text>夜足沾沙雨。春流岸岸深。杖藜復恣意。隱几亦無心。霧樹行相引。源花費獨尋。衰顏偶一破。不覺自長吟。</text>
<title>杜詩集句 其二十九</title>,<text>晩景孤村僻。浮雲世事空。衰顏聊自哂。絶境與誰同。乞米煩佳客。應門試一童。卽今千種恨。忍對百花叢。</text>
<title>杜詩集句 其三十</title>,<text>暫往比隣去。歸時路恐迷。兒扶猶杖策。橋斷却尋溪。翳翳桑楡日。陰陰桃李蹊。逍遙展良覿。隨意葛巾低。</text>
<title>杜詩集句 其三十一</title>,<text>喪亂聞吾弟。臨江卜宅新。疇能任漂寓。俱是避風塵。舟楫因人動。門庭畏客頻。生涯相汩沒。有媿百年身。</text>
<title>杜詩集句 其三十二</title>,<text>緩步移斑杖。溪邊春事幽。渚蒲隨地有。山木抱雲稠。喪亂形仍役。經過老自休。平生滿樽酒。一酌散千憂。</text>
<title>韋詩集句 丁丑</title>,<text>世事日可見。怊悵返柴荊。卽與人羣遠。遂此幽居情。悽悽感時節。蕭瑟涼氣生。提携惟子弟。日夕繞庭行。</text>
<title>韋詩集句 丁丑 其二</title>,<text>宿雨冒空山。靑苔人迹絶。高齋出林杪。羣峰繞盤鬱。身閒道心精。境寂塵妄滅。偃仰遂眞性。自當安蹇劣。</text>
<title>韋詩集句 丁丑 其三</title>,<text>華簪豈足戀。郊園思偃息。閒遊忽無累。誰來顧寂寞。山館夜聽雨。凄凄涼氣入。暗覺新秋近。還傷夏衣薄。</text>
<title>韋詩集句 丁丑 其四</title>,<text>寢扉臨碧澗。澗樹含朝雨。炎氛忽如遺。秋風入疎戶。宴坐一林間。心將淸景悟。永日獨無言。恬然自成度。</text>
<title>韋詩集句 丁丑 其五</title>,<text>高齋獨掩扉。鳥聲轉幽靜。靑山澹吾慮。登臨散情性。素懷出塵意。屢躋幽人境。空令憶舊居。尙瞻白雲嶺。</text>
<title>韋詩集句 丁丑 其六</title>,<text>借地結茅棟。塊然誠寡儔。飮酒任眞性。憩澗惜良遊。禽魚各翔泳。竹樹自淸幽。獨無外物牽。逍遙觀運流。</text>
<title>韋詩集句 丁丑 其七</title>,<text>山月皎如燭。散步詠涼天。秋塘徧衰草。陰厓滴夜泉。賞心何由歇。煩慮頓可捐。卽此抱餘素。庶以道自全。</text>
<title>韋詩集句 丁丑 其八</title>,<text>於世本無機。靑山結茅屋。高蘿蔭綠塘。白雲在幽谷。養病絶囂塵。守素甘葵藿。何事能爲累。隱拙在沖默。</text>
<title>韋詩集句 丁丑 其九</title>,<text>棲止且偏僻。四面盡荒山。高林晩露淸。玄蟬噪其間。閒居逾時節。蕭疎鬢已斑。杜門非養素。且得任疎頑。</text>
<title>韋詩集句 丁丑 其十</title>,<text>秋齋正蕭散。復此淸澗紆。湛湛嘉樹陰。忽聞幽鳥殊。焚香澄神慮。護藥鋤穢蕪。永日無餘事。悶悶獨爲愚。</text>
<title>韋詩集句 丁丑 其十一</title>,<text>人生無閒日。出門皆有營。獨坐山中靜。沖襟徒自盈。方以玄默處。豈謂是非嬰。但要樽中物。昆弟自同傾。</text>
<title>韋詩集句 丁丑 其十二</title>,<text>委身同草木。蕭灑在幽林。書帷長自閒。篇翰曠不尋。泊懷遺滯想。淸言悟道心。端居望故人。來覿杳無音。</text>
<title>韋詩集句 丁丑 其十三</title>,<text>蒼山自鬱盤。曖曖煙谷虛。玆焉卽可愛。淡泊守田廬。對書常懶讀。日與文章疎。無言百事違。逍遙淸賞餘。</text>
<title>韋詩集句 丁丑 其十四</title>,<text>長嘯倚亭樹。還此聽松風。橫雲分疊嶂。流水注幽叢。塵埃自蕭散。煩抱亦舒通。而我豈高致。園林養愚蒙。</text>
<title>韋詩集句 丁丑 其十五</title>,<text>廉退媿不全。携手相與還。迹與孤雲遠。心將流水間。閒居興方淡。餘事豈相關。慕玆高世躅。棲息蓬蒿間。</text>
<title>韋詩集句 丁丑 其十六</title>,<text>蹔與雲林別。幽賞獨違情。積憤方盈抱。輾轉何由平。還當守故扃。焉知有世榮。邈將親友違。甘與齊民耕。</text>
<title>韋詩集句 丁丑 其十七</title>,<text>素秉棲遁志。世事淡無心。爰以林壑趣。豈爲名迹侵。園田掩荒蹊。泉谷響幽禽。自適一忻然。永日獨沈吟。</text>
<title>韋詩集句 丁丑 其十八</title>,<text>靑苔已生路。里閭人到稀。登原忻時稼。聽禽悅朝暉。官榮多所繫。幽林徒自違。是非吾欲默。寥寥獨掩扉。</text>
<title>韋詩集句 丁丑 其十九</title>,<text>昧質得全性。疎懷脫塵喧。吟詠老氏書。永日閉重門。端居結幽情。蕭散在琴言。方耽靜中趣。豈與俗士論。</text>
<title>韋詩集句 丁丑 其二十</title>,<text>世承淸白遺。家貧無舊業。潘令且閒居。馬卿猶有壁。獨飮澗中水。吾道亦自適。貧儉誠所尙。人間何役役。</text>
<title>韋詩集句 丁丑 其二十一</title>,<text>江山入秋氣。停望延昏旭。川陸散樵漁。原野分黍稷。浩浩風起波。日送江帆疾。賞愛未能去。高齋坐超忽。</text>
