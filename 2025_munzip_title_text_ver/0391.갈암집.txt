<title>詠花王 乙亥○九歲作</title>,<text>花王發春風。不語階壇上。紛紛百花開。何花爲丞相。</text>
<title>詠牕前梅 丙子冬。虜逼南漢。作此以傷。</title>,<text>牕前四梅樹。開向黃昏月。欲飮花下酒。奴賊圍城闕。</text>
<title>陪仲氏存齋先生。同中弟 嵩逸 遊淸涼山。途中作。</title>,<text>秋風起興訪名山。石樹崖藤正好顏。身未離寰心已豁。明朝知入白雲間。</text>
<title>丹砂峽</title>,<text>阪邁踰千嶺。洲行渡幾灣。路入丹砂境。心遺濁世間。散眸仙界好。忘脚石途艱。始覺襟田裕。吾身自有閒。</text>
<title>招仙臺次仲氏韻</title>,<text>御風登覽迅如飛。陟岫休巖進退時。雲外削峯千古勢。望中斑葉一朝奇。獨松無意營抔土。亂雀多端攘小枝。俯視塵昏堪一笑。吹簫直欲訪仙師。</text>
<title>遊內延山。次仲氏韻。</title>,<text>絶頂登臨步武輕。戒昏鐘報氣全淸。崖松隔水無風響。嶺月棲牕盡夜明。竹砌寒霜吟外態。海天歸雁枕邊聲。夢回怳覺身全蛻。起向幽溪踏雪行。</text>
<title>將向東都馬上作</title>,<text>客路新晴雲捲天。山回水折遠相連。驅羸獨出微茫外。眼入蓬壺興欲仙。</text>
<title>鳳凰臺</title>,<text>通衢連紫陌。中有鳳臺崇。表裏山河壯。郊原物色豐。氣森觀梫甓。心爽戒晨鐘。千古興亡恨。都輸望眼中。</text>
<title>南征紀行</title>,<text>癸巳歲云暮。窮泉生一陽。兄弟承家命。聯鑣行邁長。朝戛東海漘。暮宿郵舍傍。侵晨理雙屐。陟彼雲雪岡。側耳聽笙鶴。擧頭望壺梁。暮憩最高頂。丹靑煥禪房。凜然不可留。飄颻復南翔。山川遠紆曲。襟期日悠颺。辛丑入良佐。爲尋遺躅芳。哲人去已遠。故宅但梓桑。聞說重表兄。有金開新莊。乖違已十載。入門參北堂。呼僮館我僕。抽潛供客嘗。仍聞蔣臺好。寤寐不能忘。瓢巖知不遠。明發戒行裝。都亭恣遠矚。目極還愁腸。故國山河在。斜陽衰草黃。壘殘餘古甓。池仄猶石墻。鐘留閱三代。臺空名鳳凰。學士莊寂寞。角干阡荒涼。猗歟薛弘儒。變夷作鄒鄕。西山肅祠廟。展謁惕潛傷。千年基甚厚。一朝墜何忙。後裔儻遵化。先王業可常。無心設庠學。殫力修芬皇。頹波日東注。忽焉難爲防。有鑑可反隅。引古見興亡。暮投柏栗寺。空山月微茫。巨石占山腰。崔嵬百尺強。伊昔我鼻祖。從天降此方。佐赫開南國。竹帛名炳烺。空齋悄延佇。感激心愴悢。世人局見聞。渾疑說荒唐。我言蛟龍生。固異犬與羊。履跡篤生周。呑卵寔誕商。況我東海濱。民物久乃章。居然資氣化。摶凝理則當。指樹姓系明。本支徧箕疆。在麗累將相。本朝聲烈揚。眇余後千祀。百里隨雁行。繫馬吟不去。巖下久徜徉。潛心默致敬。怳承陟降光。颯然毛髮動。左右臨洋洋。有誠則必通。無聲難可量。報本誠苟至。自天奠休祥。願言追先德。千秋期永昌。</text>
<title>敬次仲氏寄諸弟韻 二首</title>,<text>新秋熱遁雨。爽氣翻烏匼。坐看時物變。咽草聞蟋蟀。有懷空佇立。沈沈山日夕。忽奉新篇貺。開緘已自悅。揭壁目常在。拱手時一讀。諄諄勉征邁。激此頹懶質。燎原在縕燧。懷襄在涓滴。晨昏謹涼燠。永謝塵喧聒。日入宜有息。可笑燈蛾撲。知之信不及。畢竟露手足。能分善利間。自然無倚著。鄒篇仰遺訓。不才果有樂。願言躡後塵。相期說無極。</text>
<title>敬次仲氏寄諸弟韻 二首 其二</title>,<text>君臣不可廢。長少自有序。樂行憂則違。是用等鵠逝。仲尼昔訓立。已覺非靑歲。陳篇究未竟。歲月忽又弊。天乎了此世。宰肉非無計。託志實狂簡。才蹠諧當世。山林送日月。居然成玩愒。況今離索久。寤寐思杖几。起來步新秋。雁逝南天際。日暮採籬菊。孤根託寒砌。北堂時問寢。此身曾無係。願卒承嘉誨。夙夜當紳戒。</text>
<title>敬次仲氏霜菊韻</title>,<text>霜嚴無物不腓黃。獨向東籬擷晩芳。夙蘊幽姿辭艶藹。暮完奇操擢衰荒。猶存曾喜陶彭澤。移晩偏傷杜草堂。素我能諧塵外意。悠然終日襲馨香。</text>
<title>新川途中次仲氏韻</title>,<text>萬松山路戛溪行。決決流泉入耳淸。冉冉村煙和雨細。蕭蕭寒葉著枝鳴。尋幽本擬追元亮。抱膝還如學孔明。獨際衰荒心賞遠。不妨隨遇樂吾生。</text>
<title>新川村舍。遇雨有懷。</title>,<text>滿山風雨過重陽。絶壑雲深落葉黃。吾輩幸今無外累。振衣飛上萬層岡。</text>
<title>奉簡宗兄 丁酉冬。堂姪楷登第。行慶喜宴。適病不赴。作詩以謝。</title>,<text>宗筵今日盛繁華。前臘春光動御花。群弟盡能陪序位。獨吾何事滯岑阿。哀笳急管違淸賞。鳴壑飛淙抱素痾。倦倚柴門看日落。雪山人斷樹回柯。</text>
<title>陪仲氏往宣城途中。次仲氏韻。</title>,<text>黯淡江天雲亂飛。客程斜日雪飄衣。歲寒心誓吾誰託。山上孤松看更奇。</text>
<title>鳳覽途中 戊戌冬。赴宣城聞孝宗招賢禮士。有志修攘。感而作。</title>,<text>風色戒寒候。江天雲欲飛。驅馬欲遠適。遠道誠依遲。欲濟川無梁。登山山徑危。窮陰閉四野。凄凄日少暉。豈無窮泉復。摧傷恐愈微。扶微固有願。違己非素期。容華易衰歇。駕言聊逶迤。蒼茫歲已晩。歎息將安之。</text>
<title>陶山呈洞主金汝用 𥖝</title>,<text>辭家夙余駕。訪舊至宣城。宣城古東魯。遺俗徵諸生。況聞洞主老。開筵造俊英。朝來忝末席。怳覺神魂淸。淵淵退翁訣。煥若揭明星。昔我抱昏懵。居然醉夢醒。輯顏就斂束。都忘鄙吝萌。始信麻下益。方知芝室馨。願子崇令德。千載惠光明。</text>
<title>敬次仲氏韻。贈孤山主人。</title>,<text>半世曾聞洞裏天。偶來投跡覺淸鮮。携筇已斷區中戀。醉石何須鶴上仙。雪後氷江元自好。眼前蒼壁更堪憐。人寰回首紛塵累。秪合終棲絶爨煙。</text>
<title>溪上別諸益</title>,<text>海客志遷喬。陶山訪遺躅。竊隨群彥後。獲忝疑難席。劬書昔懵滯。得砭疑漸釋。孤山風雪路。聯鑣躡雙屐。蒼崖闢異區。地靈宜產玉。孤蹤許芳契。歸山慰窮獨。</text>
<title>還自海上至蘆峴作</title>,<text>中酒松間臥。花枝照面紅。欠伸初罷睡。幽事武陵通。</text>
<title>詠史 六首</title>,<text>太王志翦商。泰伯逃荊蠻。武王渡孟津。夷齊餓西山。拯民亦天意。一毫非己關。畢竟二人心。死去方得安。</text>
<title>詠史 六首 其二</title>,<text>邯鄲却重圍。魯連特布衣。顧非一身計。慷慨懷深悲。功成何所爲。逃名東海陬。恥惡固天性。時人却忘周。</text>
<title>詠史 六首 其三</title>,<text>博浪謀不遂。橫陽命不長。殱秦意猶奮。報國心未央。誰知覆楚功。經營據鞍場。願果意亦休。勵志出八荒。</text>
<title>詠史 六首 其四</title>,<text>漢室昔傾頹。豪傑爭馳奔。紛紛各自衒。智力相君臣。獨有南陽翁。高臥若終身。自從三聘勤。嘔血忘時屯。</text>
<title>詠史 六首 其五</title>,<text>後人謂陶令。避世樂幽閒。幽閒非所樂。此意諒悲酸。史述見秉操。詠軻露機關。惻愴懷不已。千秋哀淚潸。</text>
<title>詠史 六首 其六</title>,<text>鳴琴見高志。講學追前修。姚君與許子。畢竟懷深羞。卓彼文丞相。隻手當洪流。程朱啓聖業。賴爾光千秋。</text>
<title>讀皇明啓運</title>,<text>洪水昔底平。虞書載禹功。召陵正荊罪。春秋大桓公。蒙胡亂華紀。腥穢薰蒼穹。沈淪未百年。人類幾禽戎。吾皇一收正。四海車書同。攷古建三重。永回姬漢風。治洪及罪荊。德兼功爲隆。儻遇後聖作。議論宜折衷。秪今普率痛。原廟煙塵蒙。佇聞出師表。偏荒愧我聾。</text>
<title>觀物</title>,<text>啾噪各有求。鶴鳴獨無緣。嬌姸摠結子。菊秀徒虛捐。自是循天性。豈有所爲然。所以君子心。不以成敗遷。</text>
<title>奉送舅氏再赴安興</title>,<text>渭陽今別四經秋。容鬢依常絶怨尤。忠信可蠻聖有訓。服膺見舅吾無憂。海山千里祝行李。風雪三杯仍獻酬。累絏爭稱非罪戾。臨岐酸戚但離愁。</text>
<title>庚子暮春。與舍弟四人。步出溪亭賞花。以春日佳氣多分韻。得春字。</title>,<text>聞道江皐景物新。急邀花樹共探眞。傍巖繁蕊供吟興。漱玉鳴泉合洗塵。動植默觀皆妙理。靜存無害可全仁。憧憧始信非天德。誰見纖枝不入春。</text>
<title>從仁里諸丈老。沽酒賦詩。次韻以呈。</title>,<text>仁里高堂四月天。始開三徑慰流年。七言近體爭新巧。三爵澆胸合自然。老去休嗟鬢髮短。興來猶覺壯心延。淸狂最喜聆詩話。疑入蓬瀛逼衆仙。</text>
<title>挽金汝用</title>,<text>風流當世望。文獻舊家聲。造詣雖資訓。和謙自渾成。磨礱功轉密。奄忽理難明。陶院年前會。增傷此日情。</text>
<title>次愚川鄭丈 侙 韻 代伯氏作</title>,<text>南州何處覓淸幽。谷口子眞專一丘。玩樂有辭貧不病。趨營息慮困何憂。穿沙繞樹新添徑。狎鷺觀魚故近流。顧我才非陶謝手。愧君虛辱品滄洲。</text>
<title>讀三國史</title>,<text>病暑臥山齋。流看三國史。天王狩西極。幽燕屬有事。中原豺虎交。列郡無男子。辰韓極岷巴。梯航餘萬里。臨危謹侯度。性也非有爲。借問誰能爾。新羅景德氏。嗟嗟百世下。去就惟利視。懷私莫強仁。何以答天畀。</text>
<title>奉松亭從伯仲二家兄同李錫吾 埰 琴龢叔 聖徽 呼韻賦詩</title>,<text>偶出開襟萬里風。況逢佳友盡西東。三杯濁酒松亭下。瞪目相看百慮空。</text>
<title>又用前韻</title>,<text>秋日平沙不動風。微茫眼界極天東。二三仙客回英眄。疑入淸都步涉空。</text>
<title>壬寅人日。從伯氏同諸弟宿劍磨山道成庵。呼韻賦詩。</title>,<text>無媒巖徑洞天開。遊客尋眞兩兩來。久矣胎蟠千日鼎。忽然身上九層臺。剩看靜界煙霞繞。謾惜人寰歲月催。回首春風雙眼淚。幾番征戰血斑苔。</text>
<title>復用伯氏藏六寺韻</title>,<text>蕭寺重來已夕陽。僧徒布席要登房。巖扉數徑交杉影。雪壑千重印月光。有慕心田終歲熱。休營襟韻不時涼。若爲透得雙關盡。萬事紛前意味長。</text>
<title>將向江陵。途中遇雨。</title>,<text>關東木落客初歸。古渡寒生商旅稀。滄海極天思共遠。却忘飛雨入征衣。</text>
<title>逆旅書懷</title>,<text>十月溟州雪欲飛。天寒遠客思依依。王師近報收燕薊。安得開關點鐵衣。</text>
<title>登鏡浦臺 二首</title>,<text>千里登臨鏡浦臺。江湖極目思難裁。黃雲塞戍寒通氣。高閣天風勢絶埃。飛泳靜閒物自得。古今寥廓吾生哀。百年憂樂非身計。慙愧扁舟作散材。</text>
<title>登鏡浦臺 二首 其二</title>,<text>嶺南狂客喜淸遊。湖海層陰接素秋。迢遞晴光連竹嶼。玲瓏寒日映松樓。滄波點白鳥無數。綠箔抽腥魚萬頭。浪跡不妨隨處樂。安危誰任急君憂。</text>
<title>自江陵還向故山途中遇雨</title>,<text>海天寒雨夜侵扉。客枕淸愁歸夢依。催曉束裝雲斷續。撥陰驅馬氣凄霏。縱觀溟渤風濤涌。緬憶瀟湘陽鳥飛。羽翮非無排萬里。翺翔何事苦低微。</text>
<title>題洪學士百源 汝河 朴將軍壙石歌後</title>,<text>將軍死節二百年。鄕俗流傳憑口耳。樓門戰功識楹鏃。城下遊魂說鳥異。奪馬南馳黑水蹟。往事分明猶可記。遐鄕獨坐無好事。忍使芳名永墜地。花田古隧寒食路。白楮上祀紛庶士。歲久苔蘚埋短碣。豈有文字徵一二。誰知玉魚舊時物。宛出人間效奇事。由來神鬼默有感。擧似後人非偶爾。學士瓊章照人目。自此可卜聲遠邇。巖穴靑雲會有遇。有績莫恨無良史。</text>
<title>次應中韻奉呈仲氏案下</title>,<text>結屋臨溪爲近流。潺湲聲裏更添幽。謝紛已抗申屠志。撥悶空懷屈子游。緩步放歌心自浩。摘禾晏食意還休。鴒原只恨長離索。不借聯襟半月留。</text>
<title>伏次家君感時韻</title>,<text>秋雨終朝獨掩門。晩來無事涉仙原。寒流觸石鏘鳴玉。遠岫經霜赤射暾。寥廓古今憂集目。風塵關塞血腥坤。千秋少似邦衡直。痛哭誰能叫九閽。</text>
<title>次應中秋懷韻</title>,<text>半夜秋聲徹戶涼。起看庭樹著衰黃。寂寥已自希夷混。遲暮還嗟節序忙。揚水束薪吾極憤。大東杼軸爾偏傷。窮廬百感知徒耳。笙鶴常思出入方。</text>
<title>和五弟景羲 靖逸 韻</title>,<text>採葛收蕎悵獨歸。長歌却憶飯牛時。負禾聊託陶潛興。招隱翻生宋玉悲。將墜葉隨風不定。釀寒潭映月添奇。古今多少傷秋意。說與無情造物知。</text>
<title>次景羲書懷韻 二首</title>,<text>玉帛交將紫塞垣。東陵秪合理瓜園。耕莘釣渭幾年事。圯上隆中何處村。三接徒勤前席寵。八難誰任幄籌煩。捷書未報收燕薊。弓劍千秋哭帝軒。</text>
<title>次景羲書懷韻 二首 其二</title>,<text>竟穫歸來石逕斜。急雲飛雨氣交加。時秋酒熟尋常巷。近水村成一兩家。正好柴門踏落月。那知禁苑伴啼鴉。無人解說心中事。粲粲霜籬對菊華。</text>
<title>次洪百源陶山靑藜杖歌韻</title>,<text>自從丹書收入大戴篇。失道之戒幾許猶流傳。指引眞訣逮陶山。輟響於今二百年。擧世倀倀兮如瞽失相。不有豪傑誰能倡。嗟余晩出又窮鄕。擿埴終日迷歸向。學士新詩語太淸。一讀已使塵緣輕。託意丁寧不在物只在道。詠歎豈爲音律精。若道當年手裏玩。豈無投壺與書硯。分明拄杖擧似人。不用郞當說普遍。從來公案隔幾重。反求只在吾心胸。直待精粗表裏一時通。上下可以緯群龍。</text>
<title>次洪百源示韻</title>,<text>狂夫汲古綆千尋。自見大方知所欽。八索羲墳恣探歷。九疑禹穴曾窺臨。秋江謾許魚龍蟄。山木誰憐歲月深。收拾猥蒙相唯諾。片辭奚啻雙南金。</text>
<title>次洪百源示韻 元韻</title>,<text>二難迂駕荷相尋。一見風儀便起欽。劍外文章驚軾轍。關中經禮見防臨。離樽落日雲堪遠。匹馬千山雪正深。珍重春來蕭寺約。知君一諾重千金。</text>
<title>次老杜武侯廟韻</title>,<text>已將勳業配伊呂。宇宙千年獨擅高。石蕝如今猶壯峽。驛樓當日幾濡毛。治成自足四三代。事定無論十倍曹。可笑薛能底見識。公然調戲出師勞。</text>
<title>挽朴陶窩 璿</title>,<text>莊武家庭鸞鵠姿。太師諸子病翁規。典刑每喜存儒雅。世閥仍嗟濟國危。同郡幾多床下拜。聚星頻誤鼎中糜。秪今遺馥知誰闡。慙愧虛爲李習之。</text>
<title>庚戌仲春。偶患毒癘。出入人鬼。稍省人事後。聽兒輩讀皇明遺事。病餘腸弱。不覺涕泗交集。因索筆以識其意。</title>,<text>創業艱危百戰餘。眼前天地一車書。秪今顚倒由誰手。解說當年淚滿裾。</text>
<title>次景羲山居韻</title>,<text>春日行穿孤介林。忽驚時鳥變新音。細泉鳴玉聞猶慣。小徑通幽訝許深。高潔剩看能辦志。尋常切願更留心。世間萬事貴平實。差却毫釐不免禽。</text>
<title>敬次先祖副提學公次詔使太僕金公湜西門嶺韻</title>,<text>憶昨皇華來自天。當時占擯亦良緣。東銓員外爲吾祖。西嶺吟中遇謫仙。千里松楸空馬鬣。幾年遼海隔狼煙。秪今非但羹墻慕。念彼周京感下泉。</text>
<title>挽申判校 弘望</title>,<text>東南人物眇然時。將曉稀星又見移。大令已聞於祖厚。家君每語卽公推。摳趨猥荷溫言辱。灑掃常嗟供役遲。賤跡窮山會愁疾。不堪孤負送靈輀。</text>
<title>挽琴仲素 以晳</title>,<text>溪門稱說日休堂。嗣德從來有耿光。劇炙元因精義理。操戈豈爲摘篇章。先兄這裏留心久。要子同歸屬意長。今夏去春底運氣。不堪周道日蕪荒。</text>
<title>敬次金別座丈 煃 盆竹盆梅韻</title>,<text>平生憑墨本。遠憶瀟湘潯。坐對靑靑色。居然萬里心。</text>
<title>敬次金別座丈 煃 盆竹盆梅韻 其二</title>,<text>箕封一撮土。春入臘前英。猶帶商王朔。那知世有淸。</text>
<title>正月六日。携諸益上石門亭。</title>,<text>斗絶人寰萬丈餘。飆梯直上意茫如。雲峯危聳堪巢鶴。沙水空明可數魚。人道仙舟携郭事。吾思石室點朱書。經行底處非遺躅。壁立依俙見啓居。</text>
<title>挽金天休 學培○二首</title>,<text>冥行半世路遙遙。日暮津頭我友招。吾陋猥當山石用。公仁便欲土墻雕。法門天道終無賴。淸節人間不少憀。往歲先兄交莫逆。九原何處更相邀。</text>
<title>挽金天休 學培○二首 其二</title>,<text>未路交情有所須。惟君不世獨憐愚。千差岐路要相討。百載襟期誓莫渝。準擬眞成錦里好。那知虛負落淵呼。傷心底處重承晤。遲死他年儻撫孤。</text>
<title>舍弟應中與趙上舍子冕 頍 並轡來訪于南岳之新居。終日談論。經宿而歸。日暮柴門。不堪江雲池草之想。爲賦古風一首。以寓瞻戀之懷。</title>,<text>有鳥自林泉。嚶嚶求友生。前駕後鶖鶬。翩飛聯鶺鴒。索寞蓬下姿。忻忻笑相迎。樂意兩相關。對語不暫停。周情復孔思。欲效雙鳥鳴。且待風雲會。輒擬圖南溟。</text>
<title>月城李君結廬鶴山之陽。得專巖壑之勝。深有畸人逸士之趣。信當世奇事也。余與李君同始祖。且有契舊之義。自海上時往來相好也。及移家府西。去仙莊纔十里許。杖藜躡屐而相從不難也。李君旣養閒罕出山門。余有東西汩汩之擾。不得亟叩巖扃。款聽奇論。每想泉聲山色之勝。未嘗不慨然於心。一日因事過之。李君示余以壁上題詠。短詠長律。殆數十百篇。要余和而足之。遂次長律一首。用博閒中一粲。</title>,<text>洞門深處占靈眞。谷口千秋更有人。鶴駕山名聞已好。鸞笙仙侶定相親。移家豈爲追方外。避地元因近里仁。偶入淸溪幽興足。箇中意思一番新。</text>
<title>次應中過愚江瓢隱草堂韻</title>,<text>凄冽悲風江介多。懷賢伊鬱意如何。荒涼墟落千株樹。浩蕩乾坤一草家。不耐丹霄歸獨鶴。生憎白日舞群邪。學仙準擬知來者。華表千年儻見過。</text>
<title>題岑上人軸</title>,<text>老僧要我小詩裁。風雪柴門再度來。爲謝慇懃多致意。却愁雕琢較敲推。</text>
<title>酬權天章 斗經 見贈韻</title>,<text>生平林野性。甘心老農圃。伉拙與世違。龍鍾誰肯顧。惟是牛山木。日夕滋雨露。時復虛室中。澹然看好趣。所學實鹵莽。百年成虛度。拙性少經營。幸絶顧與慕。陳篇嗒忘言。依俙認門路。久抱離索憂。何由發沈痼。多君少壯節。謝芬安沖素。求福木居士。顏忸而心懼。但願勤接晤。中情期盡布。</text>
<title>奉柬天章</title>,<text>雨後芳菲綠滿庭。曉牕相對氣渾淸。閒中只管懷人苦。題品風花本少情。</text>
<title>贈別權叔章 斗紀</title>,<text>峽裏春花照眼紅。扶藜獨出立東風。忽驚野外跫音至。一笑相迎樂意通。</text>
<title>酬洪承基 墪 見寄韻</title>,<text>瑤琴絃絶久埋塵。曠世稀音更孰親。大抵激昂方振作。會須平淡見眞淳。未曾瞑眩能治病。豈有靈丹解壽民。儻荷時時鐫砭益。庶非虛負百年人。</text>
<title>李勉叔 允修 次洪君韻見寄。再用其韻以答。</title>,<text>別後經旬不掃塵。一言相契卽情親。耳聞久飽名聲藉。目擊方知質行淳。散跡永違當世念。忘懷堪作灌園民。顧慙朽蠹木居士。虛辱東西求福人。</text>
<title>次柳護軍 橚 壽席韻</title>,<text>春風冠冕正相隨。殊錫恩光動壽巵。偕老芳盟徵此日。俱存至樂會今時。斕斕綵服聯裾戲。炯炯方瞳壓座奇。孤露增添風樹感。休嗔屬和久愆期。</text>
<title>挽金仲輝 璁</title>,<text>蚤托朱陳好。交情最晩年。儒家存典則。人事慣周旋。玉署承綸久。霜臺執簡專。忽傳滄海訃。反袂泣凄然。</text>
<title>奉酬安奇金丈重卿 衡重 見訪不遇韻</title>,<text>淹留福土有樓臺。懷抱時時得好開。東郭炊煙朝復暮。南郊樵牧去還來。風流隨處供詩興。斂退休營絶禍媒。咫尺淸光違暫覯。荒山愁疾苦低徊。</text>
<title>安奇丈又辱次臺字韻。首聯有過情下著之語。敢再步以見意。</title>,<text>永嘉南湖湖上臺。登臨不用供帳開。哦詩剩答年華去。無事唯看爽氣來。猥以疏慵招謗議。莫相推借重譏媒。幽懷極欲就君寫。要及春風不徘徊。</text>
<title>景羲寄示西湖詠梅韻。應中，子躍 隆逸 皆屬和。吾獨不可無一語。取次裁報。可供笑覽。</title>,<text>一枝梅綻洛川陽。驚見初疑雪覆墻。晴塢承暉淸到骨。幽牕映月暗傳香。眞成佛國維摩室。不數江妃萬玉粧。峽裏移來思健步。莫敎憔悴損年芳。</text>
<title>景羲寄示贈安奇丈韻。語意悲惋。有凄涼蕭索之態。今戲作壯語以反之。可發一笑也。</title>,<text>好向王官谷裏奔。休敎楚客謾招魂。如今自笑曾希葛。疇昔誰知暗學孫。瀉壁寒泉當夜響。滿林華月聳岑翻。茅簷默坐紛千慮。安得同君倒一樽。</text>
<title>次應中和栽兒人日郊行韻。以示諸兒。兼柬應中。</title>,<text>開歲倏七日。步出淸溪漘。氷竇幽泉咽。林間鳥語新。宿昔抱微志。居然五十春。感此時物變。歸來簡編親。希顏儻有得。四海歸吾仁。慇懃報諸郞。勉作君子人。</text>
<title>癸亥季夏。余在南岳草廬。久雨經旬。人跡介絶。因煩鬱無聊。搜閱家中故事。仍念乙亥秋。余以童子。侍坐先兄存齋先生於仁里舊第。存齋兄問汝志欲何爲。余卽應之曰。願爲元帥。收復遼東。存齋兄且哂且奇之。自乙亥至今年癸亥。奄經四十九寒暑。存齋兄今不可見。而余亦齒髮遽如許矣。感念今昨。衋然悲涕。因賦一絶以自遣。</title>,<text>幼少奇功取次期。天山常恨掛弓遲。流光荏苒浮生駛。擊鋏悲歌淚滿頤。</text>
<title>六弟子躍示以應中溪臺唱酬韻。且道屬和之意。病臥無聊中。奉玩愉快。仍有所感。次韻以寄之。二首</title>,<text>溪臺當日辦淸遊。弟唱兄酬不自休。說有說無窮彖繫。嘲同嘲異訂春秋。商量資益從知樂。違覆參差且莫愁。名不隷征身免役。吾儕舍此更何求。</text>
<title>六弟子躍示以應中溪臺唱酬韻。且道屬和之意。病臥無聊中。奉玩愉快。仍有所感。次韻以寄之。二首 其二</title>,<text>憶昨陪從杖屨遊。溪亭盡日樂無休。鯉庭承誨朝還暮。棣萼交歡春復秋。俛仰翻成四十載。登臨空惹萬千愁。要須力學追先志。世外浮榮不足求。</text>
<title>應中和栽兒遊淸涼作二首。其中多格言。因次韻以答其意云。</title>,<text>壬辰年中事愴然。秪今魂夢洛水邊。三騎聯鑣過丹峽。千年有寺號靑蓮。御風飛下疑無地。弄月歸來識有天。歎息存亡三十載。無緣駐得羲和鞭。</text>
<title>應中和栽兒遊淸涼作二首。其中多格言。因次韻以答其意云。 其二</title>,<text>雨洗新秋氣爽然。空齋默坐思無邊。陶翁不是偏憐菊。周老何曾獨愛蓮。品彙流形渾囿理。洪纖分命孰非天。若知動靜無端妙。許爾風霆可駕鞭。</text>
<title>應中次寄圃隱先生贈李供奉韻。屬和以答。</title>,<text>窮居百不營。茅疏見星列。微葛不充體。天寒骨欲折。遂與塵累隔。門外寡輪轍。昔登文石陛。歸來纔一瞥。豈念身榮悴。但恐道虧缺。窮年坐歎息。酸鹹與世別。壹鬱滿腔懷。聊爲向爾說。天地有闕齾。終敎誰補綴。</text>
<title>應中次老先生贈朴顯哉韻五絶見寄。因屬和以足其意云。</title>,<text>急景催人易白頭。漫郞身世更何求。年來體認須親切。要趲功程死則休。</text>
<title>應中次老先生贈朴顯哉韻五絶見寄。因屬和以足其意云。 其二</title>,<text>晬面工夫在自修。爲仁由己豈他求。只看眉睫分眞贗。氣象從來定不侔。</text>
<title>應中次老先生贈朴顯哉韻五絶見寄。因屬和以足其意云。 其三</title>,<text>名韁幾許誤豪英。失便悲愁得便驚。多謝聖孫憂後學。直開門路示明誠。</text>
<title>應中次老先生贈朴顯哉韻五絶見寄。因屬和以足其意云。 其四</title>,<text>簞瓢不改邈顏生。博約交工荷考亭。墻面百年成蔽塞。窺尋猶幸一斑明。</text>
<title>應中次老先生贈朴顯哉韻五絶見寄。因屬和以足其意云。 其五</title>,<text>立脚須如砥柱堅。稽天駭浪莫能遷。血氣麤豪寧辦此。工夫只在若臨淵。</text>
<title>次應中贈從姪榕韻</title>,<text>契闊生涯苦。家藏只古書。編茅乘舊屋。斲地作新畬。塵慮輕還淡。機心薄漸疏。邇來幽興足。門外絶軒車。</text>
<title>寄呈柳以能 世鳴 關東亞使之行</title>,<text>每歎懷痾漳水濱。喜聞關嶺佐車翩。肯如潘子遊山日。却似王公拄笏年。笙鶴定親緱氏侶。舃鳧應了葉城緣。龍鍾只合塡溝壑。猶欲洪崖笑拍肩。</text>
<title>索居無聊中。有懷權春卿 斗寅，天章二賢契。</title>,<text>牢落窮村一草廬。暮年身世轉蕭疏。欲尋舊緖知誰與。思做新工昧所於。已向焦原試象虎。願從鄒訓判熊魚。何當日夕資麗澤。不使餘光謾擲虛。</text>
<title>謝從姪定叟 杓 折梅見寄</title>,<text>嶺外移家四十霜。臘梅時節倍思鄕。誰敎攀折遙相贈。賸得幽牕滿鼻香。</text>
<title>定叟次韻見寄。再步以答。</title>,<text>羨君荊棣樹交華。韋曲今朝樂事加。忽憶對床風雨夕。不堪泉路九重賖。</text>
<title>石溪月一之會。定叟有約不至。余賦一詩以嘲之。且令具主禮以當罰。定叟乃率族孫諸人。供盤食輸壺漿。以申舊日花樹之會。竊有所感。因步前韻。續成兩首。以備吾宗異日故事云。</title>,<text>歎息吾宗故事微。每年唯有會神扉。皐魚抱樹悲何及。桓鳥離巢恨不歸。只願親姻共湛樂。莫愁肴核乏珍肥。從今歲歲爲玆會。頻接慇懃更勿違。</text>
<title>石溪月一之會。定叟有約不至。余賦一詩以嘲之。且令具主禮以當罰。定叟乃率族孫諸人。供盤食輸壺漿。以申舊日花樹之會。竊有所感。因步前韻。續成兩首。以備吾宗異日故事云。 其二</title>,<text>邇來蹤跡苦低微。晝日山齋獨掩扉。昨歲空槃吟苜蓿。早時投紱賦來歸。桑楡逐暖添新懶。蔬糲塡飢減舊肥。幸荷親朋同笑語。願言相遌莫相違。</text>
<title>金體仁 純義 和寄瓊篇。忘拙續貂。幸乞笑覽。</title>,<text>烏川舊宅後凋廬。肯搆風流亦不疏。倚壁寒梅憐的皪。覆墻嘉樹愛扶於。十訓定知要王汝。五車寧欲覓銀魚。如今嗣德宜無忝。忍使遺芳竟墜虛。</text>
<title>應中次寄廬字韻。又用其韻以答。</title>,<text>投紱歸來臥草廬。世緣隨意日蕭疏。平生自是狂麤者。雅志初非衣食於。自笑謬愚同燕蝠。君能活潑慕鳶魚。只愁說到無形處。不信陰陽便太虛。</text>
<title>柳克夫 後昌 示以松石題詠。且索拙語。忘拙和呈。兼懷以能老兄。</title>,<text>峽裏逢君話。對床參宿橫。悲涼感舊意。伊鬱懷賢情。松石心長往。詩篇眼忽明。何當分半壑。蕭灑絶塵纓。</text>
<title>丙寅夏。余料理先兄所輯洪範衍義。應中以詩見規。余方事纂錄。未暇報答。今草本已成。竊有所感。追次前韻。少見微意。續成二絶。重以請問。</title>,<text>洛瑞天敎錫禹箕。終開妙蘊契胸奇。明徵極數渾枝葉。翼贊無人竊自悲。</text>
<title>丙寅夏。余料理先兄所輯洪範衍義。應中以詩見規。余方事纂錄。未暇報答。今草本已成。竊有所感。追次前韻。少見微意。續成二絶。重以請問。 其二</title>,<text>楮谷遺蹤尙宛然。經營舊業獨無傳。扶持準擬諸君力。只怕師心自作偏。</text>
<title>丙寅夏。余料理先兄所輯洪範衍義。應中以詩見規。余方事纂錄。未暇報答。今草本已成。竊有所感。追次前韻。少見微意。續成二絶。重以請問。 其3</title>,<text>立我東民實自箕。八條規範定應奇。秪今埋沒知誰闡。楮谷無人極愴悲。</text>
<title>丙寅夏。余料理先兄所輯洪範衍義。應中以詩見規。余方事纂錄。未暇報答。今草本已成。竊有所感。追次前韻。少見微意。續成二絶。重以請問。 其四</title>,<text>塵刹由來各粲然。休敎殼裏覓單傳。如云零碎都閑事。一線窺天却是偏。</text>
<title>次子躍仁谷草堂韻</title>,<text>劚破巖崖結草堂。碩人空谷久徜徉。懷奇自許輪囷膽。言志寧須錦繡腸。堪歎濟時才蔑蔑。空敎憂國淚浪浪。蒼茫雲霧深山裏。誰識文章玄豹藏。</text>
<title>次景羲越松亭韻</title>,<text>箕城東畔越松頭。擊柝鳴鐘有戍樓。正好臨瀛窮勝賞。却應拈筆踵名流。幾年空抱魯連恨。此日還添王粲愁。急景驅人向潦倒。白頭端合臥扁舟。</text>
<title>挽南大諫 天漢</title>,<text>齒德推先輩。鵷班躡後塵。淸標非假飾。雅性本眞淳。竹帛遺芬在。丘原宰樹春。生芻誠未展。中夜獨傷神。</text>
<title>體仁重修雲庵小刹。楣揭退陶先生近體一首。要余攀和甚勤。乃敢續貂以答其意云。</title>,<text>屹立巍峨幾千仞。中藏結搆入層雲。擧頭錯落星辰近。頫視嶙峋洞壑分。賤子筆端元自俗。陶翁脚下信難文。登高勝事寧須賦。要盪胸襟絶世紛。</text>
<title>友人洪聖任 凭 將之嶺北。省其叔父三宰公。以詩贈行。</title>,<text>單閼歲暮春。我友之嶺北。短僮與匹馬。連歲勤行役。艱哉鐵嶺坂。巍峨復詰屈。聞說川塗異。使人容華落。君今齒髮變。非復少壯節。如何數行邁。犯彼風霧毒。爲言家叔父。久罹投荒厄。二疏父子稱。恩義固無別。況絶遊方戀。行止復何說。心安義則盡。身勞豈遑恤。聞此起懦頑。歎息腸內激。作詩送行李。高義淸風穆。</text>
<title>次海鄕諸君竹山島韻</title>,<text>未必澄江解散愁。臨瀛正好展遐眸。連天灝氣彌滄海。滿地層陰接素秋。才薄常慙曾豸忝。身閒且喜任萍浮。九衢南北黃塵汚。何似騎驢白鷺洲。</text>
<title>挽裵章隱 幼章</title>,<text>祿利名聲世競趨。忘懷唯獨見夫夫。光範何曾干宰相。丘園只自慕黃虞。東岡高義今誰某。南嶺淸風定有無。白首寢門頻涕淚。不堪人事日嗚呼。</text>
<title>挽鄭達仲 時衍</title>,<text>澆風方變俗。吾子獨天眞。忠信元資性。工夫更欲仁。年來頻荷意。路遠苦傷神。竟失周巖約。追思淚滿巾。</text>
<title>挽金丈重卿 時任</title>,<text>鶴山處士新乘化。消息初聞淚滿巾。杜甫心期空濩落。陶潛身世任淸眞。元因分義曾相好。却爲親仁晩卜隣。離別數年今永訣。幾回中夜暗傷神。</text>
<title>仁里宗會。次景羲韻。二絶</title>,<text>海上高堂八月天。一樽相對意茫然。人間萬事渾如夢。悵望西山空翠煙。</text>
<title>仁里宗會。次景羲韻。二絶 其二</title>,<text>光明正直是家風。先訓洋洋在耳中。要共諸君敦此義。情通知在數過逢。</text>
<title>己巳暮春。從諸友遊三成小刹。</title>,<text>提携乘興入山來。嫩綠成陰瀑響雷。暫滌煩襟資絶壑。莫敎容易犯風埃。</text>
<title>挽權判書 大載</title>,<text>邦家回景運。公拜大司徒。謇謇非身故。孜孜摠國謨。勞心應殄瘁。嘔血竟嗚呼。灑掃思供役。那堪奠束芻。</text>
<title>挽柳以能</title>,<text>胎光元有自。厓老族曾孫。人謂文章著。吾欽道義存。玉堂論事箚。丹陛動旒言。奄忽乘箕尾。千秋閉九原。</text>
<title>歸山日次權協律亨叔 泰時 贈別韻</title>,<text>生逢昭代致身歸。非是樂行憂則違。秪爲溪山緣未了。擬將耕釣送餘暉。</text>
<title>次應中廣麓草堂韻</title>,<text>風埃顚倒一年餘。今始抽身返舊廬。急景已隨流水駛。寸心還逐浮雲虛。功能自識無長短。進退唯知有卷舒。正苦看雲眠日恨。從今要共老樵漁。</text>
<title>酬洪承基追贈韻</title>,<text>漫郞元自宦情疏。野服黃冠思返初。靦面幾回衝紫陌。抽身今始拂塵裾。江湖只辦隨鷗鳥。嶺海無因繼雁魚。多謝故人情不淺。詩篇珍重更貽書。</text>
<title>辛未冬赴召途中。酬鄭正字 字柱 示韻。</title>,<text>牢落生涯嶺海垠。分甘麋鹿與爲群。千秋幸際河淸會。三接頻蒙禮數勤。自笑非才擬管葛。却慙無術裨湯文。惟將遲暮供怡悅。回首舊山多白雲。</text>
<title>挽尹白湖 鑴 改葬</title>,<text>挺生瀛海外。間世作豪英。慷慨匡時略。分明報國情。佇看調鼎鼐。旋訝圻台衡。十載天還定。重泉更寵榮。</text>
<title>三月初九日。出城宿江村。吟成一絶。</title>,<text>洛陽城裏過冬春。不覺囂塵已汚人。忽到江村欹枕臥。湖山淸興一時新。</text>
<title>留別舍弟應中止宿江郊。遇風雨有感。</title>,<text>長苦看雲眠日恨。聯床乍喜漢陽城。鶺領飛急旋分袂。風雨中宵倍愴情。</text>
<title>自江村乘舟溯峽</title>,<text>經濟時艱夙所謀。素心不在林泉幽。纔隨宦牒還饒笑。乍忝霜臺剩見尤。好趁春風仍溯峽。喜看時雨穩添流。揚帆欲去頻回首。渭水終南多少愁。</text>
<title>江村遇雨</title>,<text>洛陽城裏客思歸。燈下淸愁入夢依。遙想故園春已晩。雨餘薇蕨正應肥。</text>
<title>上驪州淸心樓有感</title>,<text>黃驪州北淸心樓。溯峽來登騁遠眸。檻外長江波浩溔。雲邊列岫勢騰浮。憑軒豈淺元規興。拱極還添小范憂。欲寫幽懷更愁絶。此生何處得優休。</text>
<title>宿原城村舍。見陶公歸去來辭有感。</title>,<text>出門意不舒。踡跼行遲遲。扁舟還溯峽。三日達黃驪。主人鄕里舊。握手顏怡怡。登樓騁遠目。天際叢峯奇。檻外長江流。綠淨而漣漪。北望有所思。茫然使心悲。信宿方解携。原城路逶迤。地主笑相迎。慇懃勸酒巵。道塗煩促倦。頹然臥茅茨。聽說太守賢。百里民煕煕。薄暮投荒村。宿食從吾私。俄驚供帳具。屛列陶公辭。讀罷再三歎。吾心爾先知。富貴非吾願。帝鄕不可期。川流木向榮。正値三月時。西疇事正急。緬憶親鋤犁。盈樽未可必。候門有稚兒。南岳松應茂。東籬菊還滋。吾生行且休。樂天復奚疑。</text>
<title>奉酬淸河鄭太守 岐胤 述懷見寄韻 三首</title>,<text>農夫勤力惜陰晴。望歲常敎憂喜幷。乍就簸揄腹未果。旋輸倉庾甔還傾。春深蔀屋愁無賴。符到荒村怨有聲。皁蓋行田民矯首。使君何以答輿情。</text>
<title>奉酬淸河鄭太守 岐胤 述懷見寄韻 三首 其二</title>,<text>農畝生涯久。民情大可知。編茅乘屋早。于耟惜春遲。促織膚還瘃。勤耕腹累飢。沈吟長太息。悲彼東山詩。</text>
<title>奉酬淸河鄭太守 岐胤 述懷見寄韻 三首 其三</title>,<text>憶昔內延寺。孤筇踏雪行。上方欹枕臥。絶壑層雲生。獨恨無良晤。何由寫遠情。如今願追躡。要共聽松聲。</text>
<title>中原客舍。病起書懷</title>,<text>端陽時節赴旌招。綠樹秦京路正遙。庾嶺雲橫愁僕馬。瞿塘堆惡怯風飆。中原疾作頻移枕。北闕心懸日祝堯。病起試看時物變。却思歸去老漁樵。</text>
<title>中原淨友堂。遇雨有感。</title>,<text>小院回廊暑氣淸。支頤臥看嶺雲生。忽驚時雨添池面。遙憶西疇種稻盈。</text>
<title>奉和日新軒御製 二首</title>,<text>治道無如省厥躬。化原機務摠由中。已從靜處勤持養。更向施爲緊著功。</text>
<title>奉和日新軒御製 二首 其二</title>,<text>天地交來有彙征。股肱良處識君明。微臣三復絲綸美。聚得精神儘在誠。</text>
<title>奉和隆武堂御製 二首</title>,<text>存邢豈足較皇恩。萬世鴻私不可諼。戮力正應恢大義。何須屑屑哭潛呑。</text>
<title>奉和隆武堂御製 二首 其二</title>,<text>憶昨寧陵禮陟年。那堪率土普哀纏。神孫志欲恢前烈。庶見英聲振九埏。</text>
<title>十九年夏。嶺北按廉使缺。權公子馨 歆 適膺是選。將行需送行語。聊道所感。伏幸采攬</title>,<text>文武才堪將相權。故煩旌節去籌邊。龔治北海民風變。范略西藩賊膽寒。關塞極天愁更絶。腥塵滿地痛仍纏。功成秪願歸來早。此去要看剸錯盤。</text>
<title>賀判府事李相公 觀徵 休致得請詩 幷序</title>,<text>相公高致邈難儔。殊錫恩光分外優。御筆題詩八十字。華封祝壽萬千秋。人誇疏傳風聲藉。我識韓圭德宇休。張大應須太史筆。榮名豈待畫圖留。</text>
<title>和權子壽 甲萬 喚醒齋韻 二首</title>,<text>古鏡重磨要復明。工夫取次信難成。喚醒留得主翁在。絶利終敎神舍淸。不二由來資主敬。閑邪方始語存誠。要須明盡虛靈體。權度精時識重輕。</text>
<title>和權子壽 甲萬 喚醒齋韻 二首 其二</title>,<text>性命元初荷淑靈。擴充從此可治平。梏亡那免良心喪。觸感須防內欲萌。不向遺經勤玩索。却於何處得開明。昔賢千古留眞訣。居敬方敎理義精。</text>
<title>挽沈判府事 梓</title>,<text>伯仲俱交友。夤緣接後塵。時危身亦保。道泰跡還伸。位重三台亞。年稀五福均。忽驚舟失壑。老淚暗沾巾。</text>
<title>挽金士顯 邦烈</title>,<text>眞淳元世德。肥遯更高標。每歎風流厚。能令鄙吝消。駒陰嗟荏苒。人事轉蕭條。不耐淸溪宅。如今又寂寥。</text>
<title>甲戌夏。罹投北之禍。自箕城向嶺北途中作。</title>,<text>關河萬里趲嚴程。歷路多從海上行。風迫濤翻時動地。箯輿掀倒僕夫驚。</text>
<title>過高城有感</title>,<text>宿昔仇池夢已闌。會蒙恩譴涉江關。今朝始入三淸界。玉岫撑空信壯觀。</text>
<title>將就理途中偶吟 時男裁陪往</title>,<text>嚴程催進事蒼黃。趕後兒郞涕淚滂。欲使強懷張不挫。從傍弱念攪衰腸。</text>
<title>在理作</title>,<text>六載經帷勸講臣。一朝牢獄荷校人。自慙誠薄言多妄。孤負君王禮遇恩。</text>
<title>出圓扉</title>,<text>長安雨洗屬新秋。斗覺涼生暑氣收。況復蒙恩寬桎梏。都忘竄逐向邊愁。</text>
<title>再向嶺北</title>,<text>關東嶺北三千里。一夏中間來去忙。海上白鷗應怪我。謂翁老矣底棲遑。</text>
<title>金學士天若 世欽 頃自高山郵館。辱和鄙韻見寄。余旣感其意。又悲杜工部身世拙之語。因再用其韻以歸之。</title>,<text>長生眞訣豈荒唐。堪歎人間歲月忙。早挹浮丘仍脫屣。肯敎身世許棲遑。</text>
<title>甲戌秋。余以罪羈管愁州。權學士皆玉 瑎 亦責丹陽之寧陽驛。去吾先人舊居僅二里所。一日來訪遺墟。感古悲今。爲賦唐律一首。遠寄窮荒寂寞之濱。感極悲涕。次韻以自傷。</title>,<text>荏苒流光苦不遲。先人遺事漸依微。鯉庭草沒經過跡。鶴踏松餘屈曲枝。剩愧家風渾失墜。翻愁朔雪劇凄霏。會敎學士傷今昨。爲賦新詩寄遠思。</text>
<title>甲戌秋。余以罪羈管愁州。權學士皆玉 瑎 亦責丹陽之寧陽驛。去吾先人舊居僅二里所。一日來訪遺墟。感古悲今。爲賦唐律一首。遠寄窮荒寂寞之濱。感極悲涕。次韻以自傷。 元韻</title>,<text>石川居士舊棲遲。尙有層臺在翠微。大澤水深龍臥處。蒼崖松偃鶴巢枝。高陽古里空秋草。鄭谷遺墟自夕霏。喬木淸風吹不盡。塞雲關月迥相思。</text>
<title>送金台甫 以鉉 還鄕</title>,<text>嶺北三千里。衝寒跋涉勤。聆音驚倒屣。執手悄無言。賸喜愁全減。還嗟袂忽分。籬門空佇立。天末暗消魂。</text>
<title>權一之 尙精 寄書若詩。意皆勤厚。三復感歎。因次韻以答其意云。</title>,<text>關嶺連天勢絶崟。會蒙恩譴此窺臨。蒼茫落日籬門裏。故國音書抵萬金。</text>
<title>愁州棘裏。送第三兒栽還鄕。三首</title>,<text>送汝歸時水半澌。滑泥危棧摠關思。丈夫心事須堅定。屑屑無爲兒女悲。</text>
<title>愁州棘裏。送第三兒栽還鄕。三首 其二</title>,<text>憶昨嚴程趕我行。蒼黃危迫幾回經。緬思斥逐人家事。蔡氏三哥見爾情。</text>
<title>愁州棘裏。送第三兒栽還鄕。三首 其三</title>,<text>兒郞天賦也聰明。憂戚還應玉汝成。但恐施爲傷卞急。更從沈密下工程。</text>
<title>蒼豨重九日。在愁州棘裏。忽蒙地主朴使君 明義 舁致黃菊叢盆。便覺幽趣滿室。使澤畔羈蹤。悠然有東籬吟賞之趣。視江州白衣送酒風致。不啻過之。感歎之餘。聊呈拙語。</title>,<text>塞垣佳節異風煙。遙憶東籬意惘然。忽報江州好事至。黃花不啻白衣翩。</text>
<title>答應中，子躍二弟</title>,<text>詞致莊嚴筆遒健。風簷披玩不知倦。若於天命信無疑。任彼鐵輪頂上轉。</text>
<title>蒼豨陽月。送季子杺還鄕。二首</title>,<text>棘裏酸辛幾備經。今當遠別倍傷情。層氷積雪程塗惡。跬步周詳莫自輕。</text>
<title>蒼豨陽月。送季子杺還鄕。二首 其二</title>,<text>愛汝貞廉也近狷。恥同汚俗自髫年。箇中但少休休量。展拓須敎坦蕩然。</text>
<title>送姪子樴還鄕 二首</title>,<text>驚看舍姪衝寒至。恰似藍關雪裏來。情話未闌旋告別。不堪愁緖更難裁。</text>
<title>送姪子樴還鄕 二首 其二</title>,<text>苦憶聯床風雨夜。儀刑對汝慰愁腸。歸庭若問吾衰未。爲報頭童意更長。</text>
<title>送大兒梴還鄕</title>,<text>憶昨梁門道。蒼茫別恨嬰。重來窮髮北。還作笑顏迎。處患須排遣。居常勖踐行。歸哉頻點檢。此志勿摧傾。</text>
<title>新秋書懷</title>,<text>塞垣三載飽酸辛。步月看雲倍愴神。會値秋風掫夜警。還敎肝膽轉輪困。</text>
<title>將赴光陽配所。至會寧。再用鬼門關韻。奉懷金至和 元燮。時金令已移配興陽矣。</title>,<text>四年羈朔土。今出塞門關。却憶至和令。同嗟世路翻。君行已鰐水。賤跡尙鼇山。何日重靑眼。殊方慰旅魂。</text>
<title>過磨天嶺</title>,<text>窮炎六月磨天道。仰視巖巒愁思紆。會値山靈噓爽氣。終敎絶險不時踰。</text>
<title>過磨雲嶺</title>,<text>冷霧陰雲當晝橫。似饒病暍伶俜行。微躬豈合承靈祐。却是天公不世情。</text>
<title>至洪源。次尹侍郞 善道 贈洪妓趙生韻。</title>,<text>此女會傷時。孤忠非不知。中心劇自喜。故意謂公癡。</text>
<title>晞陽縣北玉龍洞。卽尹侍郞謫居處。感吟一律以遣懷。</title>,<text>聞說往時尹侍郞。曾從北陸遷南荒。玉龍洞裏留芳躅。丙午年間有耿光。逐虎效忠忠反累。紲鷹求鷙鷙何妨。是非紛錯無時定。仰視皇天白日忙。</text>
<title>熤孫迎我於順天松嶺下。宛若對其父儀刑。感涕之餘。書此以贈。</title>,<text>見汝遠來迎。凄然感我情。秋風旋作別。不覺淚沾纓。</text>
<title>八月十五夜宿玉龍寺</title>,<text>晞陽縣北玉龍寺。道是詵師昔創開。㶁㶁巖泉循砌響。森森竹樹繞山栽。耽看佛畫窮纖巧。賸喜禪房絶點竢。朔雪炎風多少苦。盪胸今日思難裁。</text>
<title>送栽兒還鄕</title>,<text>湖海深秋送汝歸。風吹竹日氣凄霏。家鄕此去猶千里。獨立離亭思轉依。</text>
<title>曹君希點。南冥遺裔也。訪余於光陽之玉龍洞。請問爲學之方。書此以贈之。</title>,<text>道在人倫日用間。徐行後長諒非難。今君旣裕歸求地。家學由來自有源。</text>
<title>松川寺次徐生 藎龜 韻</title>,<text>漂泊曾留紫塞門。幾回城柝厭囂喧。南來偶到松川寺。愛聽山僧象外言。</text>
<title>次裵美叔 正徽 忠烈祠韻</title>,<text>憶昨金甌缺又全。鑾輿還奠舊山川。毫毛實藉聖神帝。肉骨渾由仁覆天。擧世徒知淸憲曆。何人更記大明年。賴公一死民彝著。崇報寧徐俎豆虔。</text>
<title>余嘗用葛。編茅以爲庵仍自號葛翁。及貶逐南來。所寓村名又號爲葛隱。余竊怪之以爲人間萬事莫非前定。適權同人天章見訪。余請一言以識之。天章遂以寂寥數行語及七言一絶句見贈。仍次韻以答其意云。</title>,<text>苫茅束葛偶名庵。勳業何曾慕渭南。牢落如今身反累。豈望雷雨起湘潭。</text>
<title>又步天章次松川韻</title>,<text>幽愁盡日掩柴門。窮巷那聞車馬喧。蓬藋跫音曾不意。披襟相對却忘言。</text>
<title>花開過鄭一蠹遺墟</title>,<text>昨歲鍾山無遺躅。百年冤恨至今留。南來偶過花開縣。想像還添不盡愁。</text>
<title>入雙谿石門</title>,<text>萬疊頭流洞壑幽。藍輿一隻辦淸遊。桃花春水迷歸路。直棹漁舟欲溯流。</text>
<title>雙谿寺贈聰上人</title>,<text>上人相訪岳陽邊。飛錫僊僊別意牽。山寺重逢勤晤語。相從便欲度餘年。</text>
<title>登玩瀑臺</title>,<text>綠樹陰陰瀑響雷。香爐相對正崔嵬。盪胸不待窮朝暮。造次能敎俗慮灰。</text>
<title>上佛日庵</title>,<text>方丈山中佛日開。入雲飛閣碧崔崔。登臨已斷區中戀。直欲冥棲不下來。</text>
<title>登靑鶴樓。用崔顥黃鶴樓韻以遣懷。</title>,<text>新承雷雨湘潭畔。匹馬來登靑鶴樓。日下雲霓紛漠漠。人間論議謾悠悠。翩躚鶴擧雲霄外。憔悴鱣橫炎瘴洲。已掬憂時杜子淚。思鄕還惹仲宣愁。</text>
<title>登岳陽樓遺址</title>,<text>爲訪遺墟草浦邊。君山落照尙依然。闊呑吳楚何須說。造物眞成小有天。</text>
<title>宿李大而 榲 江亭</title>,<text>來泊新豐江上村。主人含笑出迎門。憑軒共說離違恨。遲暮相逢亦聖恩。</text>
<title>次韻寄郭健叔 𨕒 淸案 二首</title>,<text>不是高才世莫容。漫郞資性本凡庸。偶因束葛仍爲號。休說狂疏擬臥龍。</text>
<title>次韻寄郭健叔 𨕒 淸案 二首 其二</title>,<text>面墻緣底得開明。逐物硏窮義便精。誠正工夫渾藉此。身修方始說治平。</text>
<title>庚辰上元後一日。在淸源寓中。邀親朋做一堂團圓。聊賦短律一首。呈座上諸友。</title>,<text>淸源堂上會。時節屬佳辰。款接情親話。歡成滿座春。衝寒梅綻早。和雨鳥嚶新。盡醉酬今日。休言酒幾巡。</text>
<title>再步前韻。奉酬姜正郞 獻之 次韻見寄。</title>,<text>漂淪南北際。甲戌逮庚辰。邂逅平生舊。離違幾度春。披襟情繾綣。投韻語淸新。何日重携手。梅簷得共巡。</text>
<title>春日從冠童六七人。登觀瀾亭。賦一絶以示同志。</title>,<text>聞道江皐芳草菲。行吟緩節趁春暉。尋花問柳眞堪樂。亦有冠童風詠歸。</text>
<title>鄭君聖友辱和鄙韻。仍再步以答之。</title>,<text>芳草東郊匝岸菲。忽扶藜杖玩春暉。何當更做西湖賞。挹取淸香滿袖歸。</text>
<title>仲春之望。與冠童六七人溪行有作。</title>,<text>步出淸溪邊。逍遙舞雩上。松檜奏笙簧。紅綠粧屛障。冠童六七人。風詠窮遐賞。此理塞兩間。靜觀如指掌。</text>
<title>鷲城戒懼巖。望郭忘憂江亭有感。</title>,<text>憶昨忘憂仗義秋。英風壯節擅東州。秪今悵望泉原隔。歎息無言俯碧流。</text>
<title>過宜春城外有感</title>,<text>憶吾先祖莅茲鄕。舍弟重來嗣耿光。往事如今渾寂寞。不堪回首淚沾裳。</text>
<title>庚辰淸和。自謫所還鄕有感。</title>,<text>呼寒噓毒七經霜。塞北江南萬里程。白首歸來毛髮短。葵心猶自向陽傾。</text>
<title>挽柳丈 㮨 改葬</title>,<text>先賢澤已斬。末俗眩淫辭。阿好人心僻。循私道術岐。騰章公辨白。抗志孰磷緇。閑距功非細。誰刊第二碑。</text>
<title>挽權士重 尙任○二首</title>,<text>生同鄕里戚聯姻。晩節京師意轉親。漂泊歸來君已逝。寒天回首淚沾巾。</text>
<title>挽權士重 尙任○二首 其二</title>,<text>從古悲絲泣路岐。人情隨物易遷移。惟君自靖終無愧。堅操淸標分外奇。</text>
<title>族孫邦彥 台老 遠來請學。其志甚堅。歲且盡。歸省其親。書此以爲贈。</title>,<text>人要做好官。不願作好人。何以作好人。由義與居仁。爲之亦有術。行恕而方外。戒爾勿太忙。日夕存敬畏。</text>
<title>贈別金德三 尙鼎</title>,<text>柴門斜日送將歸。歲暮窮陰思轉依。珍重臨分相勉意。勤行敬守庶無違。</text>
<title>白蛇暮春。遊默溪書堂。</title>,<text>携朋信馬爲尋眞。柳綠花紅欲暮春。吟賞湖山留勝跡。品題風月更何人。壺潭漾淥深無底。石磴懸崖路有因。盡日登臨淸興足。從今直欲謝囂塵。</text>
<title>贈別安國華 命夏</title>,<text>好箇安氏子。質美而未學。臨分何所贈。隨事要窮格。</text>
<title>挽李廈卿 惟樟○二首</title>,<text>樂道無餘事。林泉歲月多。在邦原憲恥。入室鄭玄戈。鵬路騫無意。鱣堂敎有科。瑤琴絃絶久。誰復續遺歌。</text>
<title>挽李廈卿 惟樟○二首 其二</title>,<text>先兄曾莫逆。寡弟晩相知。自失鴒原好。猶憑麗澤資。向來長契闊。末路更追隨。倏忽成存沒。竛竮我獨悲。</text>
<title>挽金秋伯 兌一</title>,<text>東南生並世。晩識紫芝眉。海邑分符日。霜臺秉簡時。治煩藹聲績。糾惡凜風儀。陳榻頻叨下。陽彈幾共持。從容勤晤語。披豁少參差。罪逐成離闊。恩私脫馽羈。過臨情款曲。感激涕漣洏。簪擬春溫盍。舟驚夜壑移。塵寰塊獨立。泉路更交期。衰疾孤綿漬。題詞淚滿頤。</text>
<title>奉和金彥兼 台重 寄冬至吟 二絶</title>,<text>窮泉候至忽驚雷。一氣循環闔又開。認取纔消旋息意。謂君應躡天根來。</text>
<title>奉和金彥兼 台重 寄冬至吟 二絶 其二</title>,<text>傷心寇老昔遷雷。日下玄雲鬱未開。豈是當年無聖主。秪緣陽九有時來。</text>
<title>挽申節度 益恬</title>,<text>赳赳風神仡仡姿。斯人於世若將期。朔方郭令寬仁政。定遠班侯蕩佚規。不遇盤根無所試。空懷韜略有誰知。輕裘緩帶人稱慕。伊峴應刊墮淚碑。</text>
<title>挽趙子冕</title>,<text>賦性聰明識事機。揣摩成敗少參差。風雲際會嗟難遇。帷幄謀猷早自期。若使漢庭勤束帛。豈於商嶺但歌芝。下交後死眞無賴。題罷哀詞淚滿頤。</text>
<title>次一柳堂主人見寄韻</title>,<text>門栽一柳任淸眞。偃息丘園七十春。南陌薰風炎帝令。北牕高枕羲皇人。早時才藝詞壇藉。晩節恩榮嗣慶因。病蟄窮村抱幽鬱。何當披豁滿襟塵。</text>
<title>甥孫李士行 敏中 示以其高王父郡守公雪川亭韻。因要余屬和。聊以不腆敝帚。忘拙續貂以答其意云。</title>,<text>絶勝江亭塵事稀。至今雲物護巖扉。平川水闊潛鱗泳。落日林深倦翮歸。遺澤誰云五世斬。垂休猶見一家肥。自憐漂泊仍衰疾。無復登臨脫俗機。</text>
<title>奉和彥兼未赴黃山會話韻</title>,<text>偶然乘興御泠風。暮泊山人掛錫宮。蒼髥蕭瑟笙簧裏。丹葉玲瓏繪畫中。宴坐從容摠儒雅。群居酬酢豈禪空。嗟君示病違靑眼。悵望仙莊雲樹籠。</text>
<title>次金天與 昌錫 夢仙閣韻</title>,<text>好是層巖縹緲樓。携朋勝日辦淸遊。風來水面波紋漾。月出峯頭桂影浮。記夢瓊章聯卷軸。探眞墨客幾淹留。扁舟欲棹空明去。忽憶蘇仙壬戌秋。</text>
<title>病中書懷 甲申八月</title>,<text>草草人間世。居然八十年。生平何所事。要不愧皇天。</text>
<title>伏次家君感春辭韻</title>,<text>光陰迭遷。寒暑代至。吾生幾何。蘧六減二。感皐魚之風樹。悲不卒乎仰事。屬歲除而有懷。惕不寐而待明。際魯國之潛盟。考遯世而藏名。逮宗周之淪喪。痛河決而魚爛。托嚴釣於磯頭。慕龐耕於巖畔。豈紆轡之可願。矢吾駕之不廻。或展書於風簷。或習禮於溪臺。富貴在天兮奚求。功名於我乎何有。洞灑落之胸襟。不受塵世之滋垢。秋霜著物而凋傷兮。采籬菊而詠江楓。寒泉入夜而淙鳴兮。發淸商而撫孤桐。勑稚蒙以灑掃。俾陟遐焉自邇。牖學者以大方。或善誘使言志。嗟堅坐不止十年。豈嘗倦遊而來還。詠松檜以託意。曰認眞胸於雪山。信已契乎嘉遯。猶觀我而自省。雖潔身而長往。要不詭乎賢聖。夙芻豢於經籍。思漑根而浚源。文雅健而峻潔。追作者於古先。接見聞於先輩。示後學以路徑。從不肖而顓蒙。幸趨向之有定。彼夸毗之紛紛。咸羞卑而怛化。伊余志兮狂簡。竊獨悲此暴棄。惟先訓爲我師。奉周旋而孜孜。矧道術之多岐。尤宜篤專乎家學。羌不可以驟躐。願蹈矩而不軼。噫進修與行違。固嘗有聞於說易。惟先憂而後樂。亦令期待乎希文。儻善繼而有立。庶幾得免夫爲悅以事是君也。</text>
<title>讀懲毖錄有感 己丑</title>,<text>宣王昔遭西狩憂。一隅龍灣王業艱。主賴聰明輔由哲。轉危措安指揮間。上格天心彩眉顰。下慰黎元血淚斑。天兵奏凱平壤城。我師揚武南海灣。妖氛豁盡舊都復。策罪課功車駕還。天道難常治亂迭。鼎湖龍騰鳳去霄。四十年來復瘡痍。南漢深羞磨不銷。怯威趨風擧國迷。北使徒頻天路遙。朝堂無復漢官儀。城闕徒聞胡語喧。千官莫陳經國謨。至尊深憚軍旅煩。唯知北虜弓馬勁。豈料在我山川奇。緃不懸兵覆豺穴。據國形便猶足爲。況今胡兵敵三陲。師老爲殘數爲疲。兵乘勞悴古之經。控制遼疆誠得時。投檄山東孰不奮。徵發諸州誰敢遲。休道三韓財力綿。一片丸都曾敵隋。身潛草野九重深。獨恨愚衷無所施。空言無補只招尤。掩著陳篇雙涕垂。</text>
<title>大田齋舍。送春有感。辛卯</title>,<text>山花落盡野花初。却愛春光箇裏餘。鐘報猶遲忻遠國。杯醪無怍恨深居。蕉心向展工宜密。藿食憂時志亦疏。惜節還挑蹈海憤。隻身威敵愧相如。</text>
<title>宿西岳有感 癸巳</title>,<text>三哲遺芬久亦芳。月城西畔肅祠堂。身兼瓜割功扶紀。首闢人文業啓荒。半夜寒聲驚罷夢。侵晨遊客恪焚香。傳經最是薛夫子。變化吾東鄒魯鄕。</text>
<title>首比茅堂。陪仲氏同中弟。各言志。丙申</title>,<text>少年愚計學緃橫。擬使身榮道則亨。始覺天人無隱顯。能周物我說治平。匀牙肯向鼷兒發。鹽驥終須伯子鳴。不使吾人了此世。願從仙子學吹笙。</text>
<title>自遣 己亥</title>,<text>聰明匀錫不爲貧。嗟爾徒生東海濱。耿耿心懸雙日月。棲棲身作一弓人。葛翁初歲吟梁甫。陶老頹年詠柳春。世叔未諧三五願。終扶皇極亦天民。</text>
<title>遇雪宿鳳覽。懷石門老人。戊戌</title>,<text>海客喜遊賞。驅羸臘月旬。已裝衝雪屐。非復怯寒身。到鳳空題鳳。懷人更惱人。洛江明月夜。回首倍傷神。</text>
<title>寄題金進士 學基 寒溪草堂</title>,<text>溪上來投進士居。茅齋新闢棘裏疏。風流喜見借人馬。星散無忘繼雁魚。環壁日添鳴世語。染毫時作逼眞書。從來門外多車轍。可驗群賢取不虛。</text>
<title>題李外兄 元直 梅菊壇</title>,<text>習氏名園花草壇。爲看梅菊久盤桓。散芳誰解追灰管。放蕊吾憐及鑽檀。采過陶翁未盡味。品經林老有餘寒。生平最欠風流事。今日淸樽興却曼。</text>
<title>壬寅人日。從伯氏同諸弟宿劍磨山道成庵。呼韻再賦。</title>,<text>雪後陰雲久不開。忽逢晴暖急登來。關河謾計笞兵馬。肝膽空寒倚劍臺。胡羯𪚥𪚥羞未雪。江湖多病鬢先催。無端人日千年寺。憑檻難堪淚濕苔。</text>
<title>伏次家君生朝韻</title>,<text>寂寞心期慕采椽。不圖箕潁意還專。靈臺肯許留塵滓。世變堪傷不後前。荊樹朝朝交映萼。鯉庭事事要希賢。虛堂夜久喧囂息。歌曲渾祈壽萬年。</text>
<title>次白華老人韻</title>,<text>交情貴得意。莫謂歲年何。床下拜雖少。片言契已多。相思千里句。見月幾回哦。湖嶺休云阻。精神夜夜過。</text>
<title>次靈隱趙丈廷琨感時韻</title>,<text>浪跡元知萬事輕。爲農只合惜陰晴。此心唯是原彝性。海外常常說大明。</text>
<title>和四弟應中韻</title>,<text>常思臥翠微。製得芰荷衣。炯炯抱此志。千秋覽德輝。</text>
<title>次應中韻呈仲氏</title>,<text>絶壑窮年白復流。臥看無地更搜幽。輕嵐玉液供晨興。白石晴沙任夕遊。至樂寓時捐咄咄。深憂隨處沒休休。長生準擬三千劫。急景相催不暫留。</text>
<title>伏次家君泣嶺韻。二首。</title>,<text>落日危途信馬行。世間名利等雲輕。蕩胸未許磊嵬盡。濁酒何妨到手傾。</text>
<title>伏次家君泣嶺韻。二首。 其二</title>,<text>蕭瑟行裝薄暮秋。隴雲回首爲遲留。地名謾引騷人淚。灑向飛泉不盡流。</text>
<title>又伏次詠菊韻。二首。</title>,<text>歲晏窮山未見英。戴霜花發却分明。到頭衰悴竟何事。會少耽春結子情。</text>
<title>又伏次詠菊韻。二首。 其二</title>,<text>霜嚴何處覓殘花。獨向東籬泣晩葩。我亦草間埋沒久。容顏非復昔年華。</text>
<title>次韻應中觀漲 丙午</title>,<text>北牕午睡罷。起坐三歎息。淫潦被四野。不復見喬嶽。愁寂臥長老。跳踉兒束脚。仰視白日光。慘憺雲轉急。黃流恣汩㶁。誰能辨阡陌。棟宇行見壞。況恃蓑與笠。莫道川原決。平陸盡成澤。獨有千歲松。撑流屹中立。刮去盡幽細。已見衆壑禿。方愁天柱折。豈恤身命逼。孰云世界恢。塞意彌六合。願保天性眞。憂虞矢無失。顧乏昇天翼。臨流意正激。泥中久自傷。正昊誰肯力。行將理舟楫。先驅借風伯。但恐鶗鴂鳴。秋霜化百物。念此意不舒。出門靡所適。</text>
<title>浮屠太淳藏其師法蓮所受退陶先生七言一絶。往來求和於諸大人先生者甚多。今請余屬和。敬書其後以歸之。</title>,<text>肆筆遺芬廿八字。緇流十襲百年留。不談禪偈需儒語。知爾情同文暢遊。</text>
<title>二君詠 庚戌○地主以月課題四君詠。請存齋先生及先生。各賦二首。</title>,<text>暴桀招收六萬群。人人各自說親君。捐虛獨有馮公績。竊假徒聞魏子勛。堪歎熊羆那肯顧。可憐鳴吠謾相紛。猶賢橫目營私己。秪愛靑銅一半文。</text>
<title>二君詠 庚戌○地主以月課題四君詠。請存齋先生及先生。各賦二首。 其二</title>,<text>楚子潛來向壽春。當時黃歇尙留秦。異人居貨謀頗譎。和璧完歸事亦辛。明智奈昏朱氏斷。奸媒先稔李家娠。三千擾擾將焉用。珠履虛爲席上珍。</text>
<title>挽李外兄</title>,<text>勤儉治家款接人。紫檀黃菊幾延賓。年來益覺浮生駛。眉壽如公亦罕倫。</text>
<title>次越松亭韻</title>,<text>思將健筆捲滄溟。幽咽還如細瀉甁。有意扶桑從少日。及觀眞際已頹齡。神丹可化鼻端白。龍肉空談鬢髮星。願拍洪崖肩受訣。直將輕擧釋身形。</text>
<title>贈趙上舍子冕 頍，舍弟應中訪南嶽新居韻。</title>,<text>悵盡高天落照暉。眼靑鴒伴暮雲歸。披襟共藉荒庭草。對案同餐滿椀薇。傾倒古今天下計。商量瞻忽聖言微。怡怡間復存偲切。違覆終期訂我非。</text>
<title>次權天章見寄韻</title>,<text>夙昔抱微志。一顧興朝鮮。心事觸境違。潦倒成居然。常畏跬步間。作止多尤愆。可笑不自量。輒擬喬木遷。出門險在前。奚啻瞿塘川。行迷尙不遠。幸免風埃顚。携書復歸來。家倚蒼崖巓。自喜返淸涼。世念那復牽。羨君方有爲。日夕誦顏淵。窮愁嗒忘言。中情誰與宣。願言資警益。却恐勞繩鞭。</text>
<title>挽金和遠 光源</title>,<text>寥寥絶代理餘音。遽訝奎精半夜沈。萬古流傳空膾炙。百年墟落但松林。蘇山雪裏曾參拜。屛院春開許降臨。俛仰忽成今古恨。不堪題挽淚盈襟。</text>
<title>次應中和栽兒蕭寺同遊韻</title>,<text>巖居閱年華。澹澹抱孤淸。今朝起遐想。振策要遠行。未雪蒼崖滑。陰壑風泠泠。服食丹不成。羽翰何由生。坐羨兒郞輩。飄颻聯袂征。悵望一矯首。四圍但松聲。念彼庵中僧。髮白中心貞。還應懷疇曩。憐我久不庭。空思聽法鐘。使我神魂醒。憶曾窮書史。禪窓親短檠。悲歌激宇宙。白日變光晶。屬茲陽九會。四海胡塵腥。徒然抱經奇。自許猶不輕。嗟惟應中弟。宿昔同此情。壎篪韻不殊。相應如竽笙。願言堅此志。不爽歲寒盟。</text>
<title>昨過應中。偶成一絶以示。</title>,<text>茅齋風雨意凄然。曉出柴門訪惠連。晤語不知西日落。更謀遙夜對床眠。</text>
<title>答應中次韻見寄</title>,<text>四端消息自天然。物理人情更接連。南畔東頭待平滿。吾方甘食更安眠。</text>
<title>又步前韻。以答應中荐寄之意。二首。</title>,<text>漫郞身世本蕭然。雲擁柴扉樹屋連。眼亂拋書無一事。支頤閒臥供傭眠。</text>
<title>又步前韻。以答應中荐寄之意。二首。 其二</title>,<text>老去心腸易愴然。歲寒愁緖更牽連。籬門盡日無人到。詠棣看雲獨坐眠。</text>
<title>戲簡從姪定叟 杓 行史</title>,<text>千山白雪鬢交華。逐獸呼鷹氣轉加。老子聞來興不淺。欲傾隣釀典衣賖。</text>
<title>挽朴天一 湑</title>,<text>家世山西勳業奇。虎頭猿臂肖先姿。驥蹄未展身長逝。慷慨空敎烈士悲。</text>
<title>挽李參奉 允諧</title>,<text>憶昨趨朝日。過逢幸有緣。風流丞相後。衣鉢木齋傳。雲隔滄江暮。舟驚夜壑遷。哀牋催老淚。題罷一潸然。</text>
<title>挽李奉彥 瑄○二首</title>,<text>大府才能地。君爲拔萃良。文章元怕達。名位久潛郞。纔喜承毛檄。旋悲感井桑。白頭哦薤露。幽咽不成章。</text>
<title>挽李奉彥 瑄○二首 其二</title>,<text>人物南州路。於今益眇然。鳩齋花草部。木老墨朱篇。寥落知誰托。荒蕪痛失傳。興言堪涕淚。搔首向蒼天。</text>
<title>金安安 泰基 老兄示以福州使君贈聞喜宴韻。要余屬和。走素昧唐律。且畏韻強。以首聯押字涉先諱爲辭。安安兄強要易以庵字而押之。走遂計窮。追後和呈。</title>,<text>憶昨明光出匭函。恩榮曾耀白雲庵。家傳文藻留佳什。世繼風聲播美談。復覩靈春丹桂映。還深歷齒黃頭慙。聊將善禱賡瓊韻。官貴應兼齒德三。</text>
<title>無爲子辱和見寄。再步以答。安安兄自號無爲子</title>,<text>無爲夫子枉珍函。好趁秋風到葛庵。對筆眞成逢雅度。吟詩恰似聽霏談。阿郞會做門應大。奕世流光德豈慙。更願竿頭進一步。他年定富達尊三。</text>
<title>酬應中次無爲子函字韻見寄</title>,<text>金門無意奉芝函。谷口要開一草庵。已喜安身曾有法。且將精理便通談。追思宿昔眞堪笑。反顧如今却甚慙。垂老得看奇特語。非如隱訣話存三。</text>
<title>挽趙善伯 元胤</title>,<text>妙齡才氣秀而文。人物南州迥出倫。爭看飛騰舒遠翼。那知蹭蹬戢脩鱗。解携常苦十年久。入夢翻驚三夜頻。底處靑山埋玉樹。數行衰淚灑殘春。</text>
<title>挽南聖輔 尙周</title>,<text>少日推才業。幽居興更長。解嗟詩擢胃。排悶酒澆腸。未效鵾鵬擊。歸成蓮桂芳。秪今行樂處。回首但悲涼。</text>
<title>挽李士興 元祿</title>,<text>家聲仍奕世。袁額巧傳神。柏府乘驄日。天山杖節辰。原隰情何慼。泉臺恨莫伸。云胡不少待。昭代失斯人。</text>
<title>還山日。次應中示韻。</title>,<text>故山思切去何疑。漢水秋風正値時。自是揣才甘退伏。初非識勢炳危幾。遭逢不忍辭朝遽。踡跼還敎去國遲。疵賤微蹤何足道。風雲魚水古來稀。</text>
<title>次鄭淸河 岐胤 見寄韻</title>,<text>歲饑何處不凋殘。最是東南七十官。闕食枵腸那免殍。無衣跣足不勝寒。縱饒哀痛絲綸播。其奈遐荒嶺海漫。誰向蒼生宣德意。淸河太守最稱寬。</text>
<title>驪州淸心樓。次牧老韻。</title>,<text>元龍千尺抗雲端。天際螺鬟正好顏。估客交柯千頃碧。晴嵐橫帶萬重山。休言勝地須遐險。自是高標出世間。去歲今年重徙倚。浮生偶得暫時閒。</text>
<title>過金砂尹白湖遺墟有感</title>,<text>急欲扶綱擎大家。當年意氣鬱嵯峨。孤忠未效幾先謬。志士千秋空怨嗟。</text>
<title>聞杺兒從嶺南來。阻雪不得前進。中夜書懷。甲戌</title>,<text>朔方十月來投我。萬水千山道路脩。伊板攀登堪脅息。鬼門經涉儘腸愁。藍關積雪何須說。紫塞獰風最可憂。秪得來音不相接。思情一日若三秋。</text>
<title>次六弟子躍贈權皆工韻</title>,<text>分甘披褐臥雲扃。不願緋衣上殿行。日晏茅簷睡正穩。露漙花蕊句還成。朅來賸被緇塵汚。老去多慙素志傾。紫塞風煙驚歲換。夢回春草幾傷情。</text>
<title>愁州月夜。聞諸老携壺作勝遊。走筆以戲之。</title>,<text>愁州十月月如鉤。豪士相呼集戍樓。笑殺元規興不淺。欲携羌笛辦奇遊。</text>
<title>酬權得初 得輿 見寄韻</title>,<text>質愚才薄但微忱。白首窮荒獲戾深。靺鞨山前八月雪。混同江外十旬陰。頭邊短盡飄疏髮。肚裏長存忼慨心。珍重三篇多少意。幾回披玩幾回欽。</text>
<title>奉送朴使君 明義 歸洛</title>,<text>絶域偏倚庇。相期骨肉親。籬門還作別。遲暮倍傷神。</text>
<title>到晞陽配所</title>,<text>萬水千山經涉遍。十生九死到晞陽。瘴雲腥霧憎恒翳。蠻俗蜒風苦備嘗。耳目還應收聽視。筋骸端合任頹僵。唯將此志貞金石。南北東西不易常。</text>
<title>酬李君實 希榏 見寄韻</title>,<text>重九峯前舊戚老。早時情好晩來深。漫郞狂走顚坑穽。迂叟閒居臥樹陰。三首詩篇珍重意。四年關塞鬱陶心。風簷披對愁全減。字字精神起我欽。</text>
<title>次高美叔 徽世 見寄韻</title>,<text>漂泊花開岸上村。風煙物色望中繁。尋眞準擬窮仙界。果願寧非荷聖恩。方丈根盤雄地軸。湘江濤捲豁天門。何當與爾同遊賞。觴詠終朝直到昏。</text>
<title>挽李君則 東標</title>,<text>七月飛霜凋玉芝。親朋相弔舊僚悲。文章筆札驚千目。標望風聲動一時。春社空餘陶令宅。林莊猶下董生帷。默思吾嶺云亡痛。中夜那堪淚滿頤。</text>
<title>謝琴來之 鳳操 惠藜杖地黃</title>,<text>杖爲扶老物。藥是病所須。契義非君重。誰憐老病夫。</text>
<title>贈別黃用五 壽一</title>,<text>自從資警益。鄙吝不萌懷。臨別慇懃意。要須展拓開。</text>
<title>輓章李瑞雨</title>,<text>淵源遙自退溪來。契合風雲起草萊。尺地經綸台象逼。暮途蹤跡鬼門回。纔聞髭髮同涪老。忽報音容隔夜臺。長記城南臨別語。永嘉東望不勝哀。</text>
<title>輓章柳命堅</title>,<text>曾從僚席忝周旋。昭代銓衡水鑑縣。南岳暫辭攀桂樹。西淸頻許侍經筵。爭憐蘭佩淹窮塞。却訝微星晦舊躔。元祐遺賢俱一網。可堪垂老哭伊川。</text>
<title>輓章權瑍</title>,<text>吾東盛儒宗。嶺南乃冀北。蠹寒繼遺緖。晦陶接正脈。於休百代師。不斬五世澤。嗟惟葛庵公。美質藍田璧。德宇夙天成。博學志彌篤。不是嚴師引。實有賢兄樂。從容函丈內。講劘日相益。識貫天人際。道造誠明域。至寶待善價。良金恥自躍。卷懷五十年。聲聞九皐鶴。幡然畎畝志。賁此丘園帛。臺省秉風裁。廈氈資啓沃。平生五色線。永擬補衮職。乘除忽推遷。否泰相隨續。一疏呈琅玕。退不忘君德。屠維十稔回。陽道七日復。漢庭鳳還來。商顏起羽翼。威儀重昭洗。濟濟揚王國。荐雷遊講肆。承乾坐經幄。出入獨見親。納誨窮朝夕。高名協時望。冢宰晉塗闢。稱物正玉衡。量材提金尺。民安奠泰岳。國疑決蓍策。適當星軒晦。長秋久寂寞。公時上封事。瀝盡腔血赤。惓惓陳仁義。斤斤引古昔。忠言反齎怒。畢竟時議激。浮雲蔽太陽。五月嚴霜積。楓陛九門邃。楡關萬里謫。朝阰搴木蘭。春渚採杜若。反復歸田里。流光屢換易。悠悠暮雲思。落落晨星隔。書斷北歸鴻。夢逐南飛鵠。方將倚舟楫。奚遽摧樑木。斯文益凄涼。吾道終冥漠。疇能庇後生。不復開來學。小人無忌憚。君子失矜式。羈羸老窮峽。牢落吾安適。隻鷄負古人。淚向南雲滴。緘辭寄永訣。且爲公私哭。</text>
<title>輓章金聲久</title>,<text>粹氣鐘河嶽。惟公稟賦全。高文追大雅。邃學啓前賢。巖壑探眞趣。瑤琴理絶絃。風雲千載會。雨露一時偏。淸廟華鐘韻。明庭瑞鳳躚。日三筵上接。歲五太中遷。啓沃資皇道。論思荷聖憐。少微環北極。卿月耀東銓。進退關時命。滄桑互遞傳。丹忱憂漢室。白首弔湘川。天地流新渥。田園送暮年。靑衿紛考問。黃卷幾磨硏。跡屈心逾泰。途窮操益堅。斯文嗟蹇厄。吾道覺迍邅。木稼災還慘。儒林痛忽纏。疏蹤曾忝御。末眷賴推牽。笑語春生座。襟懷月照淵。秪今知已矣。追憶倍潸焉。惆悵眠牛卜。凄涼飛旐翩。夜臺長寂寞。泉路若因緣。衰老兼嬰疾。單杯阻漬綿。公私無限淚。遙灑錦江邊。</text>
<title>輓章權斗寅</title>,<text>聖學淵源孰泝沿。天生夫子紹前賢。雍容和氣春生座。灑落沖襟月照淵。軒冕倘來吾豈與。險夷隨遇道能全。山頹此日將安放。一痛公私淚逬泉。</text>
<title>輓章權斗寅 其二</title>,<text>天恩特許返園丘。閱盡風霜已十秋。程子自涪髭尙勝。賈生憂漢淚長流。墓年獨自陶源泝。此日飜成岱嶽遊。惆悵儒林日憔悴。秪今吾道付悠悠。</text>
<title>輓章權斗寅 其三</title>,<text>異語喧豗學絶師。晩來東海有先知。毫分奧義咸臻妙。指示群蒙各解疑。吾道將窮天莫問。斯文已喪我依誰。追思首夏丁寧誨。此是幽明永訣時。</text>
<title>輓章權斗寅 其四</title>,<text>自憐庸弊等葭莩。偏荷先生不棄愚。縱愧空疏紛白首。敢忘珍重辱玄珠。何人更擔千秋業。迷路空憐七尺軀。絃絶瑤琴誰復和。解敎悲涕滿東隅。</text>
<title>輓章李玄紀</title>,<text>泗水波流遠。陶山磵徑蕪。高賢承絶學。末路見眞儒。住脚尋仁宅。潛心味道腴。顏瓢君子樂。憲室碩人芋。本是藏修計。居然爵祿紆。龍攄拚際會。蠖屈窘泥塗。十載天機斡。三徵聖眷殊。銜恩起畎畝。出力運衡樞。舜殿看儀鳳。周詩詠縶駒。中宸資顧問。前席盛都兪。鬱鬱匡君略。勤勤告后謨。超躋非捷徑。遭遇致亨衢。一代推矜式。通朝仰楷模。追隨憐薄劣。奬詡及疏愚。識淺慙窺豹。才微擬策駑。官班聯白簡。步武接靑蒲。脫屣身將退。操兵世豈無。藏舟移夜壑。烈火熾紅爐。積毀終銷骨。深文任剝膚。臨危堅素節。處坎若夷途。僇辱牢中備。形容澤畔枯。結情天北極。淪跡海南隅。尙幸桑楡景。同歸禮義區。偏傷鰌鱔舞。自分馬牛呼。畏影風猷阻。憂時涕淚俱。佚休酬造化。私痛爲艱虞。委順生如寄。迷方士失趨。窮泉收爽氣。頹日閉幽都。令德懸公議。淸名洗厚誣。哀詞當薤露。衰眼望松梧。</text>
<title>輓章裵正徽</title>,<text>餘生竟安仰。奄報岱宗頹。慟爲儒林切。腸因世路摧。晦身曾養德。紹往擬開來。自是淵源正。端知體用該。機鳴籟必應。栽久理當培。殊渥疏中禁。崇班近上台。致君勤啓沃。供世作鹽梅。頑礫誠宜貫。狂瀾勢欲廻。陰陽相主客。道路轉嫌猜。困苦嗟時耳。支離有是哉。四添窮北線。三蟄極南雷。歲久髭還勝。時移網亦恢。董帷尋舊業。陶逕有新苔。豈意秦舂輟。翻驚楚些哀。斯文衰一脈。遺緖付三槐。泡影斯須盡。嵩華亘古嵬。恩深容不似。性駁愧非才。戀德情多感。傷時痛未裁。陽春地已閉。長夜晝難開。望哭雙垂淚。身存志盡灰。</text>
<title>輓章趙湜</title>,<text>正學陶山緖。眞源洛水瀾。孤標屹砥柱。三聘待峨冠。時世曾多難。山林亦不安。誰知明主鑑。終賦大夫蘭。拜候南遷路。從容盡日歡。年高髭益勝。道屈志猶端。雨露沾新渥。琴書訪舊壇。厭聽塵世聒。閒保碩人寬。夜半星光晦。天南嶽色寒。遺風想几杖。餘慶在門闌。議論那容喙。箴規已佩肝。遙將無限淚。獨立灑江干。</text>
<title>輓章金台重</title>,<text>大老居於東海濱。吾南重望屬儒眞。流風遠紹張夫子。家學相磨程伯淳。幾抱遺經參往哲。要將此道覺斯民。聞韶舜陛初儀鳳。驚代姬朝喜得麟。獻議經筵眞侍講。持衡銓席作元臣。尊周一念終難效。補世弘規尙未伸。晩節西河新卜築。十年波浪好抽身。林開丈室春生座。地接龍門德照隣。學子爭看來自遠。鄕風漸覺復還醇。從容淨几工夫大。斟酌前言箋註新。義衍九疇推禹範。功存四七右文純。自嗟懶慢曾相補。何幸儀容晩得親。問字縱違承誨切。陪遊猶許拜床頻。願言仁壽添遐算。誰料獰飆折大春。錦水風煙那忍過。虹橋消息更無因。秪今文獻徵誰足。傳述應知在後人。</text>
<title>輓章金世欽</title>,<text>明著衣冠步喆逵。眼前榮辱任天機。春風江漢逢迎日。秋雨關山送別時。大寐域中呼欲醒。驚波涪上視如歸。百年依仰今無地。南國蕭條遂不支。</text>
<title>輓章柳後章</title>,<text>淑氣鐘南嶠。名門挺大儒。明誠傳旨訣。博約闡規模。夕惕功無倦。春溫德有符。行藏隨義命。際會屬桑楡。手額都人望。經綸聖主需。頻繁承寵接。密勿獻良謨。轉眼滄桑改。焚岡玉石俱。塞垣霜雪重。湘浦歲年徂。涉難心猶泰。居窮節不渝。覃恩歸畎畝。積學驗髭鬚。僦室依荒驛。登門藹俊徒。隨才勤敎導。選勝樂踟躕。道在神猶旺。年高病不蘇。龍亡空水國。鳳去慘雲衢。已覺微言絶。誰開聖學蕪。天人交勝負。榮辱儘嗚呼。自幸沾芬馥。常蒙眷魯愚。指揮編舊譜。敷奏滌先誣。往跡渾成感。遺風尙起懦。更無操几日。臨輓涕空濡。</text>
<title>輓章權斗經</title>,<text>斯文一脈海東隅。詩禮淵源絶世無。呂氏弟兄俱好學。蔡家父子幷眞儒。莘犁暫輟延深殿。羿彀還驚足險途。立德立言留事業。未應吾道便榛蕪。</text>
<title>輓章權斗經 其二</title>,<text>異術多岐漸亂眞。先生獨立指迷津。沖襟分照水中月。和氣都收天下春。絶學源流尋統紀。險塗波浪偃經綸。斐然小子誰裁就。一慟斯文淚滿巾。</text>
<title>輓章權斗經 其三</title>,<text>早歲登門奉誨頻。紛如白首尙陳人。魂驚漠北籬中日。心醉河南座上春。從此山林空海岳。不堪天地足荊榛。東風昨夜陽和動。猶想先生氣象眞。</text>
<title>輓章金始慶</title>,<text>河嶽凝精德叶祥。碩儒才合佐皇王。學窮性理淵源邃。位峻賓師望實彰。選部掌銓明似鑑。憲臺論事肅持綱。經綸偉業期商鼎。黼黻嘉猷補舜裳。桑海變遷身歷險。風霜撼薄髮勝常。波淸洛水龍閒臥。日暮雲霄鳳忽藏。用舍卽關時否泰。死生俱係道存亡。山頹士抱人萎痛。木稼民含國瘁傷。今代達尊推大老。異辰餘慶屬諸郞。哀榮不到重泉閟。英爽猶看列宿光。公議簡編終考信。高名宇宙永流芳。庸姿幸遂登門願。和氣曾薰滿室香。睽闊向來違奉面。幽明此別劇摧腸。南阡恨負茅鷄奠。千里緘辭淚滿行。</text>
<title>輓章吳始亨</title>,<text>河上收眞氣。山南失大賢。蒼生望已絶。吾道日蕭然。地卽崇儒久。家因好學傳。精窮早入室。妙契已忘筌。谷隱深藏霧。皐鳴忽聞天。輟耕酬雨露。脩服偶林泉。宿望須時急。中宸注意偏。三雍函丈席。雙日講書筵。磊落群公表。崢嶸八座前。封章資藥石。汲引握衡銓。進退關時運。滄桑易換遷。老臣心幷日。窮海瘴成煙。宣室何年奉。脩門有路旋。東方孤殿在。南極一星懸。寵辱浮雲外。悲歡逝水邊。占災聞起起。觀化去僊僊。禮數淸朝缺。哀傷志士纏。滄溟摧巨楫。衡岳剗層巓。史續名賢傳。詩吟殄瘁篇。師資虛絳帳。繼述寄靑氈。魚海曾投跡。龍門幸有緣。依然楚囚泣。心折望新阡。</text>
<title>輓章權斗紀</title>,<text>爺孃昆季摠儒珍。家學淵源迥絶倫。叔度汪然千頃水。伯淳渾是一團春。窮通有命吾何與。夷險無常道自伸。莫謂儀刑便長隔。夜天星斗是精神。</text>
<title>輓章蔡彭胤</title>,<text>先生入朝鳳鸞出。先生去國桑海渴。恩深初不保山林。分定終無變髭髮。憶昨持被東掖廬。五雲前殿夜深趨。回瞻講幄西頭席。若對商顏綺皓圖。十年不見紫芝眉。傳道花山是武夷。曾蒙勘破乘桴語。無復細聞流火詩。太白新摧南紀陰。書雲不報德星沈。舊衍九經應在篋。他時留白愛君心。</text>
<title>輓章申益愰</title>,<text>絶學曾千古。多賢彼一時。實天扶正脈。維嶽降英姿。孝友元家訓。端莊自幼儀。四科先德行。九卦主謙撝。寂寞窮經地。恢張作聖基。焚膏恒矹矹。忘食益孶孶。物以寬仁接。心將敬義持。文章餘事好。經濟早年期。不器無方用。長材大廈支。豈煩師友力。惟得弟兄資。陋巷追顏子。淸風慕伯夷。在家猶必達。於世亦堪施。得喪初無累。行違自有宜。羽毛祥是鳳。畋獵卜非羆。際會風雲盛。恩光雨露滋。超遷同賈傅。德望邁韓琦。懇懇輸忠意。諄諄納誨辭。睿聽臨講席。崇秩逼台司。業贊勳華美。功羞管晏卑。野朝方想望。身世奈參差。積讒成銷骨。駭機入皺眉。命應天地在。心許鬼神知。折辱從梁獄。流顚任楚纍。更無宣室召。徒有汝州移。放釋三春晩。歸來七載遲。覆盆回大照。危網脫橫罹。親戚新靑眼。江湖舊白髭。卜居遷勝景。營屋翦荒菑。蘭蕙修初服。田園乏素貲。放懷聊自適。知命復奚疑。活計經千卷。浮榮黍一炊。盟成豎赤幟。敎設闢緇帷。後學螟蛉化。群儒鳥雀隨。著書明禹範。論學祖朱師。一代推山斗。千秋按鼎彝。蒼生猶有望。皓首已無思。疾病時雖劇。精神老不衰。奠楹驚告夢。題壁忍看詩。藥石三醫竭。膏肓二豎危。莫言仁者壽。終見哲人萎。慘澹樑摧痛。凄涼國瘁悲。訃誰天闕聞。喪自士林治。位號因時變。情文盡禮爲。窮通眞莫測。禍福乃如斯。筮就佳城近。神呈列岫奇。攀車數郡客。帶絰幾功緦。怨慕纏風樹。咨嗟滿路岐。典刑留簡牘。基業屬弓箕。餘慶應難艾。遺風永不隳。愚生嗟已矣。此日悵何之。道義偏曾慕。門墻得晩窺。和容春有脚。曠度海無涯。奬飾慙非分。提撕荷不疲。稽疑醒大寐。薰德醉醇醨。不啻千言誨。都將一理推。事同雕朽木。恩過錫朋龜。統緖誰能接。高堅我莫追。每歎違久侍。深痛告長辭。已遂帷堂奠。還題薤露詞。臨風一掬淚。霑灑爲公私。</text>
<title>輓章權德秀</title>,<text>絶學無人唱。先生再發揮。吾心明體用。此道在行違。履險愈舒泰。傷時不怨誹。平生無愧怍。今日是全歸。</text>
<title>輓章權德秀</title>,<text>虎變愚何測。蒼生望實深。希文天下事。元祐大臣心。晩卜龍門宅。空聞汾水琴。傷心舊丈席。寂寞素塵侵。</text>
<title>輓章權德秀</title>,<text>憶共二三子。從容臨水堂。談經抽妙旨。警學指迷方。盛德薰人髓。餘波洗俗腸。多慙無一得。依舊墮茫茫。</text>
