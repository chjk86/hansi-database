<title>擬木蘭詩 月課</title>,<text>烽火照甘泉。虜騎度桑乾。天子按劍怒。將軍已登壇。羽書日夜馳。壯士催征鞍。東隣朝送夫。別語何辛酸。南隣夕送兄。相視涕汍瀾。西家有阿女。自名爲木蘭。聞爺將赴召。中夜憂心慱。女願替爺行。女行無所難。女去好守邊。願爺心自寬。弓劍佩在腰。戰袍易羅紈。天明獨登途。關路何漫漫。行行適萬里。去去身形單。轅門號令急。刀斗風霜寒。轉鬪陰山北。輕騎追可汗。身經百餘戰。體膚無全完。不憚征戍苦。不辭筯力殫。但願爺孃在。歸去重相歡。十年乃得歸。奏凱入長安。爺孃聞女至。驚喜出門看。扶女下馬步。引女坐高闌。授女篋中裳。脫女戰時冠。對鏡理雲鬢。箜篌手自彈。但見笑容開。無復心頭剜。幾年邊塞別。一夕成團欒。親戚爭相賀。兒童相聚觀。可惜同戍客。不識阿女謾。相顧始錯愕。嘖嘖空長嘆。</text>
<title>謝任實宰趙汝三 名晉錫 送扇簡海衣紙束。</title>,<text>圖南君作宰。直北我投荒。中間隔千里。消息何茫茫。昨者京使至。開緘書札光。遺我扇盈把。五色燦成章。副以靑華牋。竹冊古中郞。海衣疊成卷。緘之盛一囊。扇以表相思。循環且翕張。紙以勉相厚。輸寫傾心腸。海衣比膠漆。括囊喩閉藏。服之期無斁。收貯在巾箱。明月照兩地。兩地遙相望。男兒四方志。乍別安足傷。</text>
<title>汝三次韻以寄。更用前韻。</title>,<text>歸隱胡不歸。底事又竄荒。得失與禍福。此理竟微茫。何罪在縲絏。何德被寵光。雕篆蔑小技。學業歉日章。洊雷叨講筵。記馬忝省郞。月殿重攀桂。玉署更隱囊。恐懼力難勝。謹避聲勢張。匍匐凡民救。人皆有是腸。此事誠偶然。非有宿怨藏。一札終深坐。謗書已滿箱。譴謫固所甘。奈此庭闈望。秋風吹客衣。嘿嘿徒自傷。</text>
<title>別李錫爾耽羅繡衣之行。名慶億</title>,<text>昔我未勝冠。卽與徐君友。徐君多益友。無出伯氏右。顧我樗散姿。百拙無一取。得交伯仲間。釋褐相先後。刮去世俗態。情愛日益厚。中間我受玦。下邑君佩綬。愧我投木瓜。得君報瓊玖。俄然重盍簪。城南更携手。伯氏又分符。朋知各異趣。相從惟我君。雨夜春煎韭。薇垣振直聲。淸朝任繩糾。批鱗爲君危。聖主終含垢。耽羅邈海外。刺史行所部。小倅銜嫌怒。置對言足醜。按驗擇繡衣。剛明舍君否。吾方忝銓席。注擬君爲首。遠涉波濤險。茲行異陸走。重貽慈闈念。我實任其咎。然君早許國。立心良不苟。行當看叱馭。破浪知何有。恩威庶遠布。是非立可剖。疾苦詢攻駒。艱難及畎畝。職貢或失宜。且念蠲逋負。逍遙漢挐頂。手探維南斗。胸懷隘宇宙。雲夢呑八九。汀洲擁橘柚。靈藥抽林藪。壯遊誠可喜。其奈睽離久。秋風惜別意。筆揮金殿帚。珍重愼行李。且莫畏多口。遐氓久罹害。一一陳纊黈。上以酬君恩。勉思毋虛受。下以慰慈顏。彩衣還上壽。竢君竣事日。更把江頭酒。</text>
<title>李濟卿挽</title>,<text>昔君舞象年。與我同蓮榜。君才出等夷。光焰長萬丈。顧慙魯鈍姿。難和白雪響。交親自三世。莫逆擬無兩。俄然遭世難。東西避搶攘。登樓君有作。矗石增顯敞。文詞逼騷屈。讀之心神爽。及君歸京師。聲譽日又廣。峨洋千古調。力排哇音蕩。驊騮騰絶足。文場嚴韅鞅。決科如拾芥。雲霄看直上。軒冕不適意。忽乎吾將往。金剛萬二峯。杖策追龍象。傑句溢箱篋。往往懾魍魎。春塘帳殿開。花外簇仙仗。戰藝冠儒臣。至尊賜鑑賞。珥筆侍丹墀。同朝喜殊奬。嘔腸固已憂。神理竟何枉。我時問君病。君猶倚書幌。頃刻痛長絶。玉樓成惚怳。斷絃那可續。引滿非疇曩。朝嘻與夕怡。寂寞歸泉壤。高才旣未售。永年胡不享。所貴有令名。後世人皆仰。秋風動征翣。白露凋宿莽。與君從此訣。音容空仿像。</text>
<title>金剛山行。寄春坡老師。邀住烏鴨。師名雙彥</title>,<text>金剛之名十界聞。十界之山無與匹。有大名者實難副。唯有金剛美不溢。華人欲見願生東。矧我煙霞成痼疾。弱齡東遊覘小白。傍走扶桑看出日。南窺臣浸北踰關。夙昔瓖觀頗可述。今年坐貶自玉堂。鳥道參天人所怵。聞說神山在咫尺。名與金剛相甲乙。携僧獨上上上頭。俯瞰靈湫飛步疾。僧言此山亦奇絶。不必金剛爲第一。龍湫固與九淵並。廣石當爲萬瀑秩。鴨池元非九井倫。白顚比則毗盧失。金剛之名固不虛。茲山之勝亦超軼。旣見烏鴨便金剛。彷彿巖巒皆嵂崒。吾聞僧語意豁然。未見金剛願已畢。秋來臥病不再往。定擬明春乘興出。秪恨山中乏幽禪。何由得聞波羅密。春波老師聞名久。禪那獨持無上律。一庵高住釋迦峯。世人誰識維摩詰。氣岸堂堂小一世。肯向叢林開丈室。神山固應有所待。太半休慳來促膝。金剛烏鴨無彼此。一見庶忘塵世汩。爲報沙彌傳我語。旅窓點燈聊放筆。</text>
<title>讀藺相如傳</title>,<text>戰國多奇士。相如有重名。設賓歸趙璧。屈節避廉生。一腋千羊勝。無心兩虎爭。如何王氏子。著論漫相輕。</text>
<title>讀樂毅傳</title>,<text>忼慨酬知己。男兒輕死生。黃金纔築室。卽墨且殘城。晏出燕王駕。早空騎劫營。千秋國士報。不忍更還兵。</text>
<title>送永安都尉赴燕。時。余以禮議往祭魯山墓。</title>,<text>我戒關東轄。君催薊北轅。鶴去千年恨。鵑啼萬古冤。行止本無定。廢興那復論。俯仰乾坤窄。臨岐更斷魂。</text>
<title>別金狀元建中宰淸風 名震標</title>,<text>湖西第一郡。地主卽龍頭。客送凌波閣。帆歸寒碧樓。仙舟望不及。眞境杳難求。塵累何時脫。與君同此遊。</text>
<title>吳大興君瑞別 名挺緯</title>,<text>聖主軫湖民。經帷輟近臣。化應期月速。惠及發春新。梅閣題詩富。花甎寄夢頻。潘輿早行樂。不日下恩綸。</text>
<title>李仁川幼能別 名端相</title>,<text>往歲離仙境。今春入玉堂。人方看出處。君自愼行藏。散迹纔江閣。殊恩又郡章。何如老司馬。奔走似顚狂。</text>
<title>挽尹直長 楷</title>,<text>陪遊童丱日。舊迹尙能諳。杖屨無冬夏。田園自北南。微官纔一命。餘慶屬多男。幽問今朝遽。題詞痛豈堪。</text>
<title>挽趙掌令 涑</title>,<text>介士今難見。唯公獨盛名。圖書娛晩節。簪紱謝浮榮。七袠踰中壽。高風遠俗情。終乖問字意。題挽愧平生。</text>
<title>次止庵 李行進 遊山樓韻 樓卽尙成安公震遺址</title>,<text>幽澗泠泠瀑。層崖面面臺。樓居元絶境。臨眺幾深杯。往事偏多感。諸公復一來。卽今構廈地。長憶棟梁材。</text>
<title>謫鶴城。次府伯李公韻。名後山○戊子</title>,<text>一作明時放逐臣。此生長愧築瀼濱。十年陳迹還今日。千里相逢卽故人。得失已從翁馬驗。行藏堪與海鷗親。關心只是庭闈隔。節換殊方鬢欲新。</text>
<title>俚語記聞</title>,<text>道上傳言十九非。關河迢遞信書稀。越裳翡翠從何至。卉服倭人尙不歸。嫠婦猶知憂社稷。諸公寧復事依違。向聞南國牛頭兩。又說村田鼯脚飛。</text>
<title>茅堂</title>,<text>溪前茅屋架三椽。柳下疏渠引小泉。村客來時聊對酌。樹陰濃處且酣眠。乾坤納納身同寄。宇宙茫茫歲幾遷。無事百年渾得醉。莫敎軒冕到鷗邊。</text>
<title>酬扶安倅李錫爾</title>,<text>故人南紀別經秋。千里書回豁我愁。嶺路歸雲三峽樹。海天明月五更樓。崚嶒病骨吟黃葉。悵望關河搔白頭。聞道鶴湖曾避地。如今安得做淸遊。</text>
<title>奉寄北伯李公 名厚源</title>,<text>離筵不作送行詩。天意應知會有時。鳥道十年重過此。人間萬事本難期。淸秋玉節勞相望。幾日淸尊慰所思。却怪溪藤隨橐至。聊憑驛使爲題茲。</text>
<title>遙別趙士求之任淸河 名備</title>,<text>居然鬢髮見吾衰。況復關河恨別離。數子龍門看得意。一官鸞棘豈多時。板輿行樂酬君願。蘭室阻歡惱客思。漢水無緣攀祖席。題詩不覺淚痕滋。</text>
<title>次春沼申季良韻 名最</title>,<text>袁安獨臥閉門時。志士憂時淚洗頤。窓外雪深四五尺。枕邊梅發兩三枝。君今投紱遺塵慮。我已忘機絶俗疑。牛馬任他呼便應。不須開口說賢癡。</text>
<title>有懷亡友</title>,<text>相望淮中尙別愁。泉臺永隔十年秋。馬卿賦擅凌雲譽。韓子身將磨蝎謀。古洞萋萋芳草綠。高樓寂寂大江流。遺書會待他年錄。門下今看有一侯。</text>
<title>有懷亡友 其2</title>,<text>乾坤翻覆丙丁年。遯迹湖中別有天。世事十難知一二。萍蹤再去隔三千。首陽忍埋高人骨。他日誰將草藁傳。孤負城隅死生別。至今追憶淚潸然。</text>
<title>有懷亡友 其3</title>,<text>小山叢桂早馳聲。文史三冬萬念輕。白下能詩推水部。斗間奇氣識豐城。幾從旅榻談鋒劇。一出名塗俗眼驚。每過弼雲峯下路。羊曇空復涕縱橫。</text>
<title>有懷亡友 其4</title>,<text>趙氏連城白璧雙。幾年把臂讀書釭。將名早掛天門榜。翦燭同眠玉署窓。鶴上楊州飛畫棟。雁留寒影蘸澄江。半生知舊俱零落。廷尉門前奈斷跫。</text>
<title>燕都感懷</title>,<text>蒼黃忍說甲申春。城闕昏昏暗賊塵。南渡奸臣猶黨舊。北來飛騎更添新。重天未徹齊民籲。率土咸悲異俗淪。千載河淸知有日。遺黎倘復見昌辰。</text>
<title>長城</title>,<text>臨洮初起始皇年。山海增修勢扼咽。橫斷岡巒來萬里。截分夷夏壯三邊。英雄用武非無地。興喪由人豈在天。西望金臺饒感慨。幾多行客淚潸然。</text>
<title>次止菴 李行進 韻</title>,<text>少小追隨文酒場。如今鬢髮已成蒼。騎曹豪氣輕餘子。京尹詩名似大郞。浮世宦遊堪一笑。暮年心事自多傷。急流勇退知何日。却愧悤悤踏曉霜。</text>
<title>李僉樞 時省 挽</title>,<text>半生潦倒鬱奇才。一捷驚人世共推。文足三冬該更博。窮驅五鬼去還來。年衰已納僉樞秩。興到時傾濁酒杯。是日花山收紫氣。霜楓露菊摠堪哀。</text>
<title>春日卽事</title>,<text>遲日書齋靜。微風輕燕斜。一年春意好。細草又閑花</text>
<title>簡寄禮書洪大而 名命夏</title>,<text>僧自俗離來。風煙携滿袖。根塵猶未了。却向南宮扣。</text>
<title>縫針僧</title>,<text>眉浮數點雪。衲破千片雲。暗裏不中線。持針待朝昕。</text>
<title>偶吟</title>,<text>萬事不如意。浮生能幾時。羨茲雲外鶴。千里一高飛。</text>
<title>挽李江界 光載</title>,<text>紫塞雙旌去。靑山一木歸。可憐都護曲。行路亦沾衣。</text>
<title>挽權掌令 斗樞</title>,<text>地下辰溪子。人間歸隱翁。權郞今又逝。雪涕灑悲風。</text>
<title>舟訪牛川舊居</title>,<text>十七年前此地遊。歸來不識某林丘。隣翁話罷兒時事。夜久方回上瀨舟。</text>
<title>池成</title>,<text>半畝方塘徹底淸。數叢佳菊傍籬生。閑來洗硯無餘事。歲暮幽期餐落英。</text>
<title>寄春沼</title>,<text>文章經術子能全。高臥東山養幾年。遙想楚筵勤設醴。風流應不愧前賢。</text>
<title>從演上人。問金剛遊客路程。</title>,<text>此去金剛信宿餘。秋來山色定何如。逢僧細話論眞面。濃淡高低一聽渠。</text>
<title>寄雙彥上人</title>,<text>浮世曾無一日雅。神交空許百年心。詩篇謾道相逢語。莫是前緣夢裏尋。</text>
<title>夢見辰溪有作</title>,<text>夜間魂夢共周旋。昵侍君王尺五天。不道煙波迷斗峽。覺來翹首倍茫然。</text>
<title>次鄭君平僧軸韻</title>,<text>方丈蓬萊去又來。浮雲蹤迹儘奇哉。簿書叢裏開詩卷。當吸金莖露一杯。</text>
<title>奉審寧陵。奉和沂川相。洪公命夏</title>,<text>撫枕中宵涕泗流。存亡危急屬茲秋。先王厚德將何報。戮力相期共戚休。</text>
<title>淸川江留別節度以下諸官</title>,<text>淸川江上駐征鞍。爲別諸公坐語闌。回首妙香盤地軸。一筇安得雪中看。</text>
<title>錫兒以問禮官追到箕城。又自龍灣還至定州作別。題扇以贈。</title>,<text>相送都門半日程。來逢關外一旬更。驅馳王事迷南北。父子深情到此輕。</text>
<title>寧遠衛祖大壽牌樓</title>,<text>嫖姚曾聞勒燕然。沙漠無庭繫左賢。尙辭甲第金門裏。肯斲雲根紫塞邊。</text>
<title>寧遠衛祖大壽牌樓 其2</title>,<text>元戎四世寵光休。伎盡工倕制作優。飛將當年沒羽石。想應鞭入祖生樓。</text>
<title>新正述懷</title>,<text>隔歲松楸展省違。幾回南望涕沾衣。長勞魂夢金江月。剛恨當年未賦歸。</text>
<title>憶舍弟</title>,<text>一自東陽雁影分。各天南北共看雲。不須行役關心念。斷飮唯將祝卯君。</text>
<title>憶校理</title>,<text>新安分手欲無言。王事關心可割恩。玉堂持被寒多少。蠻館春回斷綠樽。</text>
<title>懷春洲 申洗馬昇</title>,<text>少日親知零落盡。洲翁復作九泉人。墳前短碣高三尺。寒食東風又一春。</text>
<title>懷心甫 李監司萬雄</title>,<text>友道今亡到十分。飜雲覆雨劇紛紜。每從綠水亭前過。悃愊無華憶李君。</text>
<title>面紗</title>,<text>鮫綃怜汝質輕淸。對面期同萬里行。截得獰風知有力。篩來浮屑太多情。</text>
<title>驛馬</title>,<text>千里初從足底生。黃昏驅策自鷄鳴。縱非冀野空群質。莫作燕臺死骨行。</text>
<title>白飯</title>,<text>白飯豈嫌菰米滑。鱖魚不待桃花肥。味兼水陸渾無興。欲向西山採蕨薇。</text>
<title>挽李翰林 潤朝</title>,<text>柱下爭看紫氣東。淸氷孤映玉壺中。春光倏忽隨風燭。斷盡回腸奈若翁。</text>
<title>和歸去來辭 辛丑</title>,<text>歸去來兮。今我不樂胡不歸。眄松楸而棲息。紓孺慕之深悲。免殆辱於止足。仰玄訓而聿追。況年歲之遲暮。近伯玉之知非。旣蔑德而蔑能。可君食而君衣。匪丘園之賁趾。諒君子之審微。曜靈西沒。逝波東奔。霜凋碧草。雪壓蓬門。群芳已歇。樗櫟空存。明鑑未塵。止水在樽。探至人之妙訣。顧何術以駐顏。苟眞元之內葆。庶餘齒之可安。淨物欲於靈臺。絶紫黃於天關。究墳典以寓目。洞往古以冥觀。懷重華而不見。詎雍煕之復還。思管葛之需時。悵遙慕夫昭桓。歸去來兮。忽輕擧以遠遊。心無往而不屆。孰非誠而能求。雖千里猶莫違。處一室而何憂。驗尼父之係易。歎箕后之敍疇。愚哉移山。哂彼刻舟。瞻桀莠於甫田。豈若樂於斯丘。愯瞿塘之臭載。盍先退於急流。已矣乎。嚮晦宴息貴隨時。老將至矣那能留。胡爲乎舍此將安之。寒松曁孤竹。與我同襟期。臨滄浪以濯纓。掃白雲而耘耔。謝朋徒之還往。敎兒孫以書詩。終吾生以倘佯。竢百世乎其無疑。</text>
<title>投壺會詩</title>,<text>投壺射之細。創制自古昔。魯鼓與薛令。具著於方冊。豈若小數然。奇變誇千百。溫公垂範戒。酌古爲新格。此禮久不講。廢壞吁可惜。家君昔朝天。遠載浮海舶。常存慕夏意。更勉趨庭學。雅會趁佳辰。乃在上元夕。嘉賓盛威儀。揖讓就一席。正禮旣已行。慶爵隨算釋。其爭也君子。夫豈有非辟。陟遠必自邇。失鵠貴反責。得道在弛張。巧拙非所擇。吾黨倘庶幾。服之期無斁。</text>
<title>投壺會詩 附同會諸君詩</title>,<text>揖讓遺風幸不隳。典刑千載在今時。當壺整體宜觀德。捨矢從心卽中規。俗子相爭惟勝負。吾儕所貴是威儀。方知此會非爲劇。致世雍煕亦可期。</text>
<title>投壺會詩 附同會諸君詩</title>,<text>蹲如定鼎簇如林。隨手鏗然有磬音。欲驗精微須貫耳。却嫌忘助是存心。初終矢別還添算。全敗壺分卽共斟。揖讓竟成賓主禮。從知古道亦宜今。</text>
<title>投壺會詩 附同會諸君詩</title>,<text>好趁佳辰設雅戲。銅壺爲置兩筵頭。門前再拜威儀盛。楹外三辭禮數優。隨手飛梭分巧拙。視籌行酌迭賡酬。才慙射的寧嫌醉。只喜生平辦勝遊。</text>
<title>投壺會詩 附同會諸君詩</title>,<text>聖遠遺風在。千秋雅戲傳。佳遊耽古意。勝事屬今賢。妙理看終始。工夫驗敗全。弛張元合道。聊得寸心專。</text>
<title>投壺會詩 附同會諸君詩 其2</title>,<text>濟濟斯文會。相將揖讓親。壺中多少算。座上兩三賓。禮數追司馬。風流邁舍人。芳樽邀月色。留與共佳辰。</text>
<title>投壺會詩 附同會諸君詩</title>,<text>三代投壺禮。溫公定格圖。今雖久廢壞。尙存舊規模。竹作無羽箭。鐵爲有耳壺。揖讓分兩席。燦然儀文俱。秉心須正直。豈可論贏輸。上元月正滿。雅歌傳巵觚。寥寥千載後。講習還吾徒。</text>
<title>次朴四宰大父韻。示翼，衍兩姪。幷小引</title>,<text>撥亂興衰家國如。班班可考古人書。除非立志嗟何及。入室升堂進莫徐。</text>
<title>次朴四宰大父韻。示翼，衍兩姪。幷小引 其2</title>,<text>虞舜周公恥不如。潛心對越聖賢書。人生百歲猶過隙。烏兔安能爲我徐。</text>
<title>次朴四宰大父韻。示翼，衍兩姪。幷小引 其3</title>,<text>裾牛襟馬秪相如。可以人而不讀書。千里初從足下起。過都歷塊未宜徐。</text>
<title>次止菴韻 甲辰十一月。在平丘。</title>,<text>行年四十九年非。何日能忘此日歸。不聽耳畔嘈嘈語。風雪無妨晝掩扉。</text>
<title>簡寄鄭禮卿 名知和。戊申。</title>,<text>自牧灘頭有舊居。山饒薇蕨水饒魚。國恩未報身先病。胡不歸來老尙書。</text>
<title>乞解度支不得請。戊申三月</title>,<text>平生不喜見要人。今日那知作此身。囑托紛紜難變俗。文書旁午只勞神。群生齊困將塡壑。萬井皆枯又閱春。況復經年淹痼疾。從他束縛更酸辛。</text>
<title>大水 戊申六月</title>,<text>荒政頻年聖主勞。微臣仰助蔑絲毫。向來憂旱今憂水。雙鬢唯應著二毛。</text>
<title>解度支戊申七月</title>,<text>去歲連章解本兵。今秋乞免地曹鄕。聖恩如海將何報。唯祝年豐粒我氓。</text>
<title>有感</title>,<text>跖壽顏夭自古先。我今何獨淚潸然。所悲邦運阽危域。屈指朝端若個賢。</text>
<title>挽李同年子重 名垕</title>,<text>白首投荒振直聲。春明還入母兒情。皇天不照泉臺掩。志士聞來涕淚橫。</text>
<title>挽李同年子重 名垕 其2</title>,<text>十八同年置刺辰。上元珂馬洛城春。如今回首成陳迹。無復尊前一笑新。</text>
