<title>留別仲玉</title>,<text>東國雖褊小。山厲江海澄。勃興得成子。隱若天池鵬。生長紈袴中。泊然雲水僧。王公不得臣。賤子爲友朋。命矣素多病。面有秋嶽稜。築室北山下。閉戶十年燈。風松半夜雨。石澗五月氷。昏昏夜行者。可望不可升。工作五字詩。陶謝不足稱。酒酣掃千兔。白日龍蛇騰。一朝有不樂。掉頭呼不應。躬耕坡邑野。門前魚可罾。谷口鄭居士。灘頭嚴子陵。身與冥鴻高。弋者誰敢矰。蘋風荷雨裏。橫笛髮鬅鬙。安得叫虞舜。此物廊廟登。絲蟲網連城。熟思涕垂膺。歲暮疾風起。乾坤雪翻崩。執手嘯宇宙。餘音振雲層。菰蒲子若得。千里斬寄藤。</text>
<title>藏秋臺</title>,<text>秋臺平帖帖。秋氣爽凌凌。古鬣松如我。孤趺石類僧。澗花爲美妾。嚴桂是佳朋。山勢層濤起。雲容霽雪凝。欲知高幾許。毋岳僅齊膺。</text>
<title>移徙</title>,<text>世人皆有屋。窮子獨無家。泛泛隨流梗。棲棲擇木鴉。小缸成墮甑。薄祿不盈車。窄窄猶未足。渠渠敢望奢。掃門松榻設。當面杻籬遮。吟苦隣驚怪。廳寒婢怨嗟。鷄鳴疑野店。鍾動覺京華。官味年年薄。羈愁日日加。何時巖畔宅。村老話桑麻。</text>
<title>從弟景瑗。將尋曺溪山松廣寺。寺卽予之昔爲蘿葍宰時客遊也。弟歸。洒翰以贈。</title>,<text>曾爲蘿葍主。往尋曺溪境。舍馬手竹筇。行行松下逕。大雪埋洞門。林壑忽已暝。夜宿最上方。佛燈明炯炯。窓外石泉鳴。使我塵骨醒。一墮名利場。白髮忽滿鏡。吾弟繼我遊。使我東引頸。</text>
<title>秋村雜題</title>,<text>沙平放牛馬。村遠依松筠。把酒對紅蓼。擧網翻銀鱗。靑山作屛障。白鷗爲交親。淸風消醉面。細雨催詩人。誰言憭慄秋。乍廻氤氳春。遠柳立旄纛。落日搖金銀。興逸始脫俗。談高不雜塵。方知淸絶境。正合逍遙身。佳遊不知暝。竹輿還長津。</text>
<title>甁菊</title>,<text>常恨東籬英。重陽口尙噤。十月夜雨鳴。加以繁霜凜。朝來開戶看。粲粲如濯錦。敎兒揷膽甁。置之於燕寢。遙觀非不好。不如對之審。此本隱君子。山野遒天稟。自從陶令採。後世爭題品。深思踰垣走。只恐爲已甚。沈菹與釀酒。而又實之枕。遂令草野資。羅生桃李蔭。嗟我異於是。從此茅齋飮。一杯對老樹。滿身和氣滲。柴門雖大開。俗客焉得闖。醉來詠陶詩。前山白鶴吟。</text>
<title>橘本海中仙顆也。而世人呼以木奴。不亦賤乎。請改名之。曰木仙。作詩以慰之。</title>,<text>橘樹非凡材。厥初生仙區。其後偶流落。族類繁海隅。秋顆委金丸。冬葉靑珊瑚。渡淮不肯生。況與桃婢趨。后皇生嘉樹。非爲殖貨需。取實不取香。李衡眞庸奴。迺反奴其橘。吾於爾何誅。散木尙可恥。此物寧非吁。香如庾嶺烈。節比淇園臞。彼皆爲世取。此君兄以呼。此獨有何賤。茲惟梅竹徒。同實不同名。誰人辨其誣。由來山林質。受垢曾不虞。松柏本剛直。豈願秦大夫。身生暴秦土。氣卽西山孤。那知歲寒公。官與鞅睢俱。大夫與奴穎。貴賤雖云殊。其於遭世辱。千載同錙銖。嗟哉取侮辱。物我何異乎。朝遊蓬萊宮。坐與皐陶謨。暮退江海邊。魚蝦爲友于。呼牛與呼馬。衆辱叢一軀。名者實之賓。雖賤何損吾。吾將懷汝橘。種之於蓬壺。不然攀月桂。中間種兩株。請之名曰仙。仙也知乎無。</text>
<title>橘島歌</title>,<text>蓬萊一角失。滄海波中聳。不與陸地連。卓立無侍從。橘樹滿其間。厥初誰是種。吾知含子來。非鵠必是鳳。天霜落海山。金丸殘照弄。官禁不得偸。年年充禹貢。上林如許果。此物金盤供。我本不羈翁。氣若鳧脫籠。乘桴欲往觀。長風歸興勇。造物本猜人。晩來風澒洞。作詩牋天公。上爲風伯訟。孤舟繫石根。盡日不得縱。非無宗殼志。風波亦可恐。汨沒茅齋中。身如坐深甕。兒童告我曰。日吐雲之孔。明朝亦可遊。至誠天亦動。時節已嚴冬。山川漸凍氷。急急戒遲緩。日月迭賓送。七八正佳時。初月江間湧。歸歟賦嘉樹。續彼靈均頌。</text>
<title>荒村</title>,<text>荒村寒雨歇。古縣暮鍾摐。客久霜垂領。江喧雪洒矼。籬花金片片。沙鳥玉雙雙。浪跡無根絮。歸心不繫幢。千行泣璧血。一寸獻芹腔。萬事頻看鏡。殘生獨倚窓。村翁邀滿座。蠻酒汁盈缸。櫟樹枝多液。黔驢體本厖。唯思請學稼。不復問爲邦。吸盡西湖水。蕭然比老龐。</text>
<title>荒村 其二</title>,<text>昔承明主顧。腰佩紫金摐。斂袵陪經幄。飄裾下石矼。自慙恩過分。常愧懶無雙。乞邑飛仙舃。還山對佛幢。江湖十載臥。葵藿百年腔。天遠風驅雁。更深月上窓。鄕愁霜外杵。客夢壁間釭。世態浮兼詐。鄕風朴又庬。棲棲宜在野。濟濟正興邦。到老嫌州府。前身莫是龐。</text>
<title>贈梁生員公燮 應鼎</title>,<text>東壤雖褊少。名山大川窟。淑氣鍾於人。異才時時出。有儒臥綾野。堂堂萬夫一。有如千里馬。一噴群馬跌。又如孤鳳鳴。百鳥息啾喞。我欲識其面。如垢不得櫛。臥雪我逾旬。御風君一日。乍見意氣通。不須膠與漆。執手坐竹齋。海月初掛銍。吐詩頗壯健。窺杜已入室。猶嫌趙子昂。晩學張汶弼。君唱我輒和。錯奏古琴瑟。方今收釣築。草澤空遺逸。如何子棲棲。短衣纔掩膝。豈非蛭螾渠。難容橫海物。嗜酒劉伶達。著書楊子吃。我亦素多病。翩然擲纓紱。啓期爲樂三。嵇康不堪七。靑山謝眺棲。滄海枚垂筆。幸遇梁伯鸞。一吐心胸鬱。子意謂如何。</text>
<title>贈梁生員公燮 應鼎 其2</title>,<text>吾計早已決。君詩如猛士。飮馬長城窟。我如白蓮華。天然淸水出。氣象雖不同。其於學古一。王良不常有。歎息霜蹄跌。鷽鳩咲大鵬。苦遭衆口喞。靑衿尙掩領。白髮漸滿櫛。歲暮遙相望。疾風吹短日。嚴霜客衣短。層陰天色漆。喧傳佳客至。荒庭鉏又銍。公館非不敞。投我懸磬室。蒼山遙對酒。卓立無輔弼。老松昵在墻。殷床鼓竽瑟。相思我心痗。旣見詩興逸。佳境漸啖蔗。奇處時屈膝。群兒瞯夫子。驚猶神怪物。問之世俗事。瞪目佯口吃。浩歌自繞梁。縕袍不愧紱。胸中五車書。橐裏入彩筆。非公奏金石。何處宣壹鬱。一杯須重持。後會渺難必。</text>
<title>再用前韻</title>,<text>少年觀奇書。卷身棲巖窟。盡通理亂情。然後長嘯出。晩獻長楊賦。我年三十一。奮翮直上天。高步不少跌。天奪壯士心。中夜悲喞喞。形骸似土木。一月頭不櫛。棄之海上行。羲和催白日。鑿石開幽棲。樹之桐梓漆。正似劉越石。刈藿腰短銍。得子與之語。如入芝蘭室。韋布雖裹身。朝夕公與弼。殺氣搖草木。宛聽由之瑟。岑參失其壯。鮑昭失其逸。夜雪埋大壑。空庭深一膝。此杯最關身。萬鍾是何物。平生樂道人。不覺口吃吃。何須偃鼎五。竊效竹林七。安得王恭衣。共飛梁園筆。吾聞蒼島上。桂樹當冬鬱。與汝同翺翔。鍊玉亦可必。</text>
<title>奉次觀頤堂韻。送源公還山。宋寅</title>,<text>誰料浮杯衲。來尋墮甑人。敲門誠有志。立雪了無嗔。竹笠聊同俗。麻衣僅裹身。心傳觀老鉢。袖滿礪城珍。天地爲逋客。雲霞作外臣。廻珠傲執笏。帶索咲垂紳。詩榻論何細。風廊話更諄。恒飢龜喘息。少睡鶴精神。自說顏瓢足。翻稱偃鼎貧。爲儒嗟我誤。學道歎渠眞。積毀悲銷骨。窮途困問津。鳳毛雖見鎩。龍性詎能馴。願學頭陀法。深懷抖擻塵。幾時還洞壑。何處有朱陳。秪爲君恩重。長愁世事因。遙憐稚子候。頗愧女嬃申。漸見交游散。寧將木石親。吟同越客苦。夢逐嶺雲頻。鬱屈冤橫斗。蕭疏雪滿巾。公看萬里鶻。六翮影翻銀。</text>
<title>奉次盤谷相公韻 宋世珩○四首</title>,<text>江南白髮翁。漢北黃花節。登山我車摧。涉水我梁折。岌岌高余冠。上可浮雲切。旣混玉與珉。誰分金與鐵。丹鳳一擧兮。九州眼底列。朝登崑丘鳴。夕上砥柱歇。覽德輝而下。偶識千人傑。朱絃讓其直。玉壺羞其潔。走卒亦知賢。此非愚之說。嗟予恩未答。不得歸丹穴。團團露如珠。皓皓沙如雪。一張中夜琴。半破孤峯月。丈夫多感激。斗酒寧爲悅。</text>
<title>奉次盤谷相公韻 宋世珩○四首 其二</title>,<text>朝夕向瓊樹。遙望南山節。新詩徒拜嘉。俾予屐齒折。詞鋒利孟勞。犀象如泥切。若人似廣平。剛腸一古鐵。上書詆浮屠。滿紙風霜列。明主爲動色。妖氣亦少歇。手握造化權。臺閣羅英傑。一願邊塞安。再願風俗潔。堯舜周孔孟。王前日講說。然則如我輩。歌頌於巖穴。湖憐和靖鶴。門憶袁安雪。飄若螢之微。何補於日月。竊獨好古書。不啻芻豢悅。</text>
<title>奉次盤谷相公韻 宋世珩○四首 其三</title>,<text>淸新趙倚樓。樂易邵康節。鑿巖屋數間。穿雲路百折。枕涼竹蕭蕭。窓虛泉切切。此地本稀人。爲門何必鐵。自比耕巖鄭。人道御風列。朋簪幾時盍。客病何年歇。藎穀我非夫。超俗子眞傑。深思蒹倚玉。每愧穢匹潔。周公膺夷狄。孟軻闢邪說。公懷火其書。我欲廬其穴。憂時目共蒿。悶世頭俱雪。自嗟地上蝨。何救雲間月。醜貌已嫫母。絶意伯兮悅。</text>
<title>奉次盤谷相公韻 宋世珩○四首 其四</title>,<text>驅車莫若徐。噬肉不如節。厚味本多毒。平地有九折。三十六策中。閑適於身切。瘦骨漸成山。塵面已化鐵。莫催祖鞭揮。不須偃鼎列。水火爭中回。煙霞深處歇。懶鑷秋髮王。慵剗庭莠傑。雨潤窓琴慢。露洗客詩潔。松看相鶴經。池讀愛蓮說。歲暮蟲入床。日落鳥爭穴。巖桂百年春。沙鷗一點雪。室熟陶潛酒。梧掛太白月。吾將老於斯。逍遙不亦悅。</text>
<title>秋江歸笑雪一叢。眞所謂溫伯雪子目擊道存者也。謹掇排律二十韻以謝。且以自況。</title>,<text>咲雪林間隱。秋江物外瑰。同爲蘭草契。共倚雪山隈。病客居無伴。淸詩寄作媒。投如明月送。見似玉人來。嫌褻圍犀貯。愁傾揷竹擡。香偸荀令炷。燦鬪石郞顋。奴視江南橘。兄交嶺上梅。汾陽爲故里。洛浦是前胎。每厭春風媚。常隨歲暮開。非惟蜂蝶怨。亦被雪霜猜。凍雨思飄落。陰風欲折摧。區區三日養。稍稍一陽廻。泥暖抽靑蘖。盆沾點綠苔。交情多淡泊。虛室絶塵埃。屈子經三首。陶公酒一杯。長歌思杳遠。三嚘泣徘徊。冷族人誰愛。仙裝世共咍。白楡天上種。紅杏日邊栽。靜女遲婚嫁。寒儒困草萊。應須懷玉蕊。歸去臥瑤臺。</text>
<title>裵醇夫之咸寧山寺讀書。贐焉。</title>,<text>裵子我隣友。論交松柏香。胸中懷白璧。搖撼諸侯王。王門深似海。髮白肌皮黃。兒報盎無粟。浩歌聲繞梁。城市多囂塵。去入崔嵬藏。積雪齊北斗。曉發單衣裳。橫天鳥嶺起。十步九顚僵。向來男兒奇。飄戾逐彎凰。焉能若匏瓜。頹然繫籬傍。去矣崇令德。莫徒攻文章。歸來取將相。坐令邦家光。山中不可久。魍魎兼風狂。</text>
<title>乞菊古詩</title>,<text>玉山有奇草。乃是靈均糧。靈均豈無粟。所貴至德香。騷人旣沈江。此物來東方。吾友成秋江。愛之盛高堂。吾嘗抱衾宿。芳氣薰衣裳。黃者若江夏。白者如何郞。別來曾幾日。夢爲胡蝶狂。</text>
<title>謹呈古體一首梁校理行軒 梁彭孫</title>,<text>梁子謫仙人。曾侍玉皇案。直氣橫九州。頗遭時俗憚。聖朝寬理人。得脫炎蒸竄。江湖老隱圃。小園手浸灌。窮愁工五字。南斗避燦爛。時維夏之中。御風集靈館。相見各眼靑。使我沈痾散。此邑盛玉釵。豪竹激河漢。公爲倒百琖。磅礴頭不冠。壯筆映千古。幽處參繫彖。其奔或黃河。橫流天下半。小子何敢當。解旆堅壁捍。一旦忽言別。征馬不可絆。願公愼行李。山川風雨亂。</text>
<title>歷訪敍子悅始末索和 姜欣壽</title>,<text>我讀晉山藁。凌厲跨屈宋。身雖埋九京。名與頭流重。深思識子孫。吾子今得奉。文行不失守。長身尙類孔。收身家海濱。明月手簸弄。投我以五字。靑紅吐螮蝀。定爲莫逆友。詩筒迭寄送。時維秋之中。泬㵳霜宇空。登城望君居。一穗孤雲聳。忽有雙白鷗。賞心岌飛動。悠然領管絃。吾與伯兮共。行行穿草野。脫若鳧出籠。一徑入栗林。窈窕朱明洞。門前禾旆旆。園有苽菶菶。小屋如畫舫。圖書積連棟。相將杖崇岡。四顧通無壅。鑾刀薄切鱗。瓷杯滿酌甕。見其二子焉。嶄然骨殊衆。日夕極浦平。淨無風波澒。野航受八九。信風東西縱。孤笛激遠天。泓下魚龍踴。平日強制酒。此日飮之痛。夜泊鷹巖下。擢立無侍從。急鼓殷千仞。鸕鶿號且恐。脫笠臥枕舷。月從波中湧。雖非赤壁仙。筆力頗豪勇。我唱君輒和。詩狂不裁縫。興盡各東西。露氣沾歸鞚。誰能知此樂。人間方入夢。</text>
<title>鄭生員家山茶</title>,<text>歲暮訪隣家。紫門初霽雪。皎皎庭畔花。離離影搖月。若比於古人。西施照吳越。姿色本天然。豈是燕脂乞。可憐瘴海上。年年開又歇。吟詩慰孤寂。聲如淸玉裂。妖桃園後滿。白楡天上列。豈無一時好。恐無堅貞節。</text>
<title>贈崔演之三十一韻</title>,<text>楓岳橫天竇。滄溟坼地倪。淵源鍾得肖。峭峻稟生齊。天上祥麟降。人間瑞鳳棲。形骸磨夜玉。眉眼翦秋溪。彩筆凌鸚鵡。霜鋒淬鷿鵜。君王收釣築。談咲起塗泥。囊底無金錯。毫端吐素霓。公卿奇白璧。士友望霜蹄。入月攀援桂。披雲上去梯。操觚遊藝苑。通籍上金閨。玉几朝朝侍。黃麻往往題。江天仙館敞。春日葛巾躋。一帶靑蘿繞。千重翠黛低。蛟龍扶繡戶。日月轉雕枅。捐佩追湘渚。流觴續會稽。蘭槳撑細雨。桃浪拍長堤。宮醞深如海。江魚大似犀。玄琴聲淡泊。玉盞照東西。落筆驚山鬼。論文到曉鷄。嘉君承主眷。悲我哭道迷。谷口耕田鄭。山陽鍛鐵嵇。粧嫫追婉孌。磨甑廁璋珪。邂逅銀臺入。因緣赤管携。疏慵人共咲。貧病世皆擠。憔悴成乾鮒。愚癡作觸羝。棲遲知命矣。蓬蓽盍歸兮。神女雲光淡。王孫草色萋。靑山隨鹿豕。碧水伴鳧鷖。鳥以能言鎩。龍緣有欲醢。公才宜遠到。戮力效王圭。</text>
<title>烏鵲橋</title>,<text>娶妻如之何。乃在媒與妁。涉水如之何。乃在橋與約。天上有雙星。各在天之角。長河幾萬里。欲濟茫無託。非無千丈虹。遇日旋銷鑠。那知草間禽。不計羽毛弱。飛上九萬程。接翼浮橋作。能使參商別。一夕元央合。翩然歸故林。此豈凡鳥爵。平生疾貪佻。物情未易度。天人理豈異。上下事固若。悠悠我之思。眇眇千里各。江湖折舟楫。草木日零落。無人肯渡我。其視二鳥薄。</text>
<title>赤壁</title>,<text>良馬得伯樂。一顧增高價。我嘗評江山。逢時亦類馬。此地開闢有。千秋瘴煙鎖。勃興得二雄。天地爭其下。橫槊吐奇偉。月明烏鵲翥。草木颭旌旗。魚龍困嘯吒。帝欲黼黻之。又遣蘇翁墮。三年臥東坡。逸氣無處瀉。當其七月秋。泠然託羽化。二賦一筆連。大江狂瀾借。自從三豪過。人視蓬壺亞。平生空臥遊。逖矣吾生也。明年且入海。萬里浪一破。</text>
<title>龍山落帽</title>,<text>嘉也古酒仙。獨立萬物表。荒山高宴開。正値黃花咲。揮杯勸孤芳。頓覺天地小。一斗遂忘吾。況乎身外帽。長風起崑崙。萬里吹嫋嫋。紗巾與木葉。片片空中倒。快似千里馬。永脫機銜繞。又如尸解翁。冠屨委寒草。桓公一老賊。焉知高士抱。顧謂左右曰。酒中有何好。悠然咲不答。滿座螟蛉眇。身雖露溘然。名與山未了。杜甫亦何人。屑屑悲衰老。區區強正冠。未必通大道。</text>
<title>次演之江樓翫月排律二十韻</title>,<text>崔君文字壯。高浪漲洪溟。對月詩無垢。登樓筆有靈。山河皆倒影。魑魅莫藏形。宿鷺翹岑寂。浮煙接杳冥。銀河橫匹練。珠斗點疏螢。欲奏孫登嘯。如憑御寇泠。輕身披鶴氅。掃地抱犧經。玉兔毫堪數。嫦娥咲可聆。官絃彈淅瀝。宮女迎娉婷。佳句凌王粲。淸風比洞庭。羡君專一壑。嗟我各晨星。持被眠春院。拋書夢野亭。紅塵千里客。滄海一浮萍。未老俱頭白。何時快眼靑。王孫悲草綠。高士詠雲停。釣艇應橫渡。松醪想滿甁。知音吾久喪。流水子能聽。慵病身何往。塵沙戶每扃。賃人家窄窄。照壁燭熒熒。雨裏光陰暮。瑤階落盡蓂。</text>
<title>月呼韻</title>,<text>荒城獨樹齋。時維閏九月。氷輪湧碧空。皓色偏楚越。山空萬籟靜。天遠片雲沒。落葉影紛紛。客懷悄忽忽。身衣鶴氅裘。手抽象牙笏。千江漾銀汞。萬壑開瑤窟。玉兔擣藥杵。姮娥倚絳闕。淸霜下階除。素煙生林樾。乾坤皎如晝。可以數毛髮。誰言秋氣悲。我覺淸興發。詩筵雜諧咲。山味羅柹蕨。蜻䗫誰能斬。桂樹無由伐。難成野鶴夢。益凄騷人骨。能今簫響哀。更使筆路滑。莫作醒耿耿。端宜醉兀兀。宦情薄於沙。歸心忙似鶻。夜深不能眠。心勞汔可歇。草木亂高低。山川森秀拔。淸輝欲遠贈。只恐三見刖。沽之亦沽之。君子本欲訥。白雲以爲扉。靑松以爲閥。天遙信不通。大車嗟無軌。一杯要從容。百歲何遽卒。中心已有定。亦何怵於鉞。長笛驚趙蝦。落霞蔑王勃。夜半怨漫漫。空中書咄咄。神仙老可求。山藥煮可拙。</text>
<title>赤鷹</title>,<text>岱北有奇毛。鐵爪朱其膺。每聞風飆至。意在雲霄層。興來令兒臂。犯雪寒山登。飜然起鞲上。萬里須臾騰。我亦滌宕士。雄心追大鵬。十年伏草間。誰知才與能。悠悠歲云暮。天地凄霜氷。側身待一呼。竊比於杜陵。</text>
<title>贈衍師</title>,<text>林子入深山。時維四月夏。力盡跨僧肩。線路穿林罅。入菴憩高臺。繞階淸泉瀉。四面碧峯圛。我坐屛風下。金碧映朝曦。上與浮雲架。孤客怯豺狼。墻低吁可怕。人間日喧閧。誰似山僧𥊑。渠今師粲可。我亦蔑曺謝。功名一腐鼠。可咲鴟鴞嚇。松月夜曛窓。此景天所借。石鼎煮香茶。厥味聖之亞。鳳鳥誰見鎩。野馬誰能駕。寧爲子眞耕。肯待宣尼價。雖非支許徒。誰與銷長夜。深恐世人猜。勿與兒曺咤。</text>
<title>行浩師住白雲菴。予以白雲。演而爲詩。贈之。</title>,<text>天末有一物。非煙亦非霧。白也如白石。隨風東西走。無根又無蔕。時時生遠岫。誰能似此閑。物外行浩有。旣同白雲迹。又能白雲住。白雲猶有忙。半夜時行雨。浩也住十年。不出於洞口。嗟乎行浩也。汝宜菴之主。人間亦有閑。白髮荷衣叟。</text>
<title>醉吟雪月。寄示諸公。</title>,<text>天地有偉麗。宇宙雙皎潔。難與俗人觀。乃爲吾輩設。茫茫萬古來。幾箇是奇傑。唐有李太白。宋之邵康節。詩卷在人間。氷雪生口舌。我亦淡蕩人。長嘯脫機紲。當其己酉冬。山扉夜不閉。蕭蕭浮埃除。窅窅孤雲滅。松雪淨如鋪。海月明可掇。草木瓊樹森。乾坤玉壺澈。飜飜烏鵲驚。寂寂鷄犬絶。方寸與之淸。洗此十年熱。杳杳遠海明。依依群山列。鷫鸘裘乍氷。琉璃硯欲折。醉後踏樹影。滿地龍蛇結。蓬萊是何處。人寰可超越。</text>
<title>登東皐</title>,<text>東皐望悠悠。迥窮飛鳥上。酒對遠山傾。頭因寒竹仰。孤雲本自浮。度鳥亦何往。歲暮壯心驚。倒盡寒潭朗。末俗足可悲。昭代容疏放。誰知接輿狂。自作劉伶曠。雖云白日遙。肯廢枯葵面。茫茫天地寬。惻惻心腸愴。</text>
<title>雙鄭落第還鄕。詠庭前碧桃送遠。</title>,<text>庭邊有仙桃。本自滄海隅。當春吐素艶。皎皎如吳姝。塵中衆紫亂。嗟汝益羈孤。粲粲兩奇男。骨與凡俗殊。玉立耿無隣。傲俗如庸奴。終然不可口。飄落委泥塗。世無東方朔。奇實誰能偸。吾將薦金盤。獻與鹽梅俱。但使本根在。暫棄安足吁。</text>
<title>盆池白蓮。近體。呈湖陰先生。</title>,<text>天地有淑氣。時時鍾草木。化爲白芙蓉。絶世而立獨。天姿豈粉傳。國色非日浴。紛紛六郞面。盡是婢與僕。末俗昧取舍。肉哉人之目。磊落湖陰公。文章壓坡谷。夢作千歲龜。田田葉裏伏。數朶禁池來。猶帶恩波沐。何必七澤大。亦知一盆足。秋天搖白羽。十丈高於屋。明月淡相照。不風香更酷。宜月又宜雨。葉葉跳珠玉。濂溪曾有說。相公又有曲。寄與觀物堂。圭璋照篋櫝。我亦愛蓮人。製之以爲服。惜哉來較遲。雨蓋已裂幅。援毫投此辭。自慙狗尾續。</text>
<title>雙翠堂古詩贈獻叔 宋世珩</title>,<text>誰道泰山高。下却孤竹節。誰云疾風勁。不能寒松折。獨立天地間。氣可浮雲切。正色削靑玕。古根橫悍鐵。咸陽三月春。千門桃李列。豈非一時好。不久旋銷歇。誰如松與竹。天寒色更傑。夫子與之然。山立而玉潔。男子方寸心。曾將孤劍說。小草有遠志。來自山巖穴。願携一張琴。靜彈竹間月。願爲千年鶴。巢向松上雪。同氣本相求。中心自柏悅。</text>
<title>春坊契會軸</title>,<text>少海低璇極。前星照玉除。賓師皆綺夏。僚屬盡應徐。深院規玄圃。高樓擬石渠。東方霞色薄。北闕漏聲疏。顚倒催晨飯。從容抱講書。水沈初炷鴨。金鑰已搖魚。二典徐開盍。三墳信卷舒。日移衣盡皺。階沒面微紓。鮮膾霏無乙。淸杯瀲有蛆。投壺幽鳥散。擁被夜窓虛。風擺娟娟竹。香傳冉冉蕖。官箴猶有縛。野興不妨攄。煙碧山如染。沙明柳似梳。常驚珠後在。更媿粃前居。出入經三載。安閑慕二疏。他年分散後。須記昔相於。</text>
<title>書廣慧上人詩軸</title>,<text>曾聞金剛山。白立天中央。一脈落天南。古劍森秋鋩。少時唾棄世。飛屐登崇岡。峯頭碧蓮花。大如高帆張。天風落閶闔。萬壑傳淸香。採葉製仙衣。大嘯天際翔。誰人從我遊。慧也爲頡頑。塵埃各南北。虎溪松月涼。慧也雖未見。夢魂常交相。題詩謝廣慧。莫忘荷衣狂。</text>
<title>贈道仁禪師</title>,<text>傳聞大芚山。中峯最精舍。常懷一往觀。官事目埤我。幸遇中峯僧。孤齋與之坐。山雲濕淨衣。松月窺禪話。寂寂兩無言。病葉蕭蕭下。</text>
<title>高敞縣茅亭 路作</title>,<text>高敞茅亭好。征驂暫解鞦。幽深疑野寺。疏快比漁舟。山雨催詩句。階花咲客頭。嫌喧除吏謁。愛水引泉流。飣豆梨紅頰。澆愁酒綠油。逍遙夜參半。霜月氷衣裘。</text>
<title>寄松川居士</title>,<text>君如劉伯倫。幕天而席地。四十始拮据。迨此風雨未。排闥遠山橫。駭嘯江𩿨起。不寄草堂貲。應嗔王錄事。常思一杯慰。世故嗟日埤。夢中化爲鶴。順下黃龍水。</text>
<title>月下飮酒口號</title>,<text>呼兒沽村釀。泛彼籬邊菊。濁酒聊自適。何必頭巾漉。山月明可啜。攬之不盈掬。盤有濟原魚。庭有高山竹。鶴骨本來淸。終宵不得宿。</text>
<title>送明彥尋雙谿靑鶴洞</title>,<text>孤雲何許人。瑤臺月中鶴。携妻入大荒。流水餘舊壑。送君尋此地。東望回首數。相將鏤雲霞。健筆橫刀槊。我亦從之遊。長松蔭落落。</text>
<title>方丈多竹實。明彥將往採服。</title>,<text>渴不飮盜泉。飢不食蒼粒。飄然採練實。高哉不可及。雲車誰能柅。風袂孰能執。嗟我飽惠飯。行年踰六十。投檄不待劾。窮冬將獨入。</text>
<title>朴訓導。餉我生梨一笥。形大而味爽。報以火酒麴生。走筆作雙韻古詩一篇。以謝。</title>,<text>瓢老好梨投。厥大如人頭。玉肌軟且柔。使我饞涎流。一片纔入喉。十年消渴瘳。何必蟠桃求。不須方朔偸。聊將麴生酬。爲予傾玉舟。</text>
<title>松嶺仙翁。餉我早紅。作詩報之。</title>,<text>嗟予入秋來。苦患相如病。朝聞剝啄聲。有物來松嶺。呼兒開小笥。中有火星映。味如崖蜜甜。快似絳雪冷。不啻舌根潤。復使枯腸醒。古之葛稚川。乞爲句漏令。誰知草木實。遠勝丹砂井。斯人乃關令。齒德一鄕敬。工作五言詩。淸絶紫芝詠。願乞肘後方。壽與龜蛇永。風雨阻佳期。申朝徒引頸。</text>
<title>謝殷卿餉柹。排律十一韻。</title>,<text>故人山外宅。珍果不論錢。歲歲收秋日。時時飣酒筵。那知憐我渴。忽寄滿籠圓。蚪卵來從壑。明星殞自天。登盤開病眼。擎手出饞涎。丹霞工外染。崖蜜解中塡。潤不風霜敗。完無鳥雀穿。安棗何須啖。張梨亦可捐。低頭看野物。回首念村田。滿樹離離結。群猴疊疊點。深思歸去拾。甘作小林禪。</text>
<title>獺川石灘。蕭爽可聽。以古詩呈崔景仰先生。</title>,<text>林子將釋奠。中秋學舍宿。缺月可庭院。枿坐南床獨。有聲中夜來。颯然膚起粟。大者走風雨。細者弄琴筑。或丁丁若杵。或騷騷若粥。我初未識誰。倚壁困睡熟。朝起遠望之。下有澄江淥。源于無等山。百里至同福。匯爲千丈潭。嚙食西山麓。溢而成灘瀨。亂石無數觸。何必伯牙絃。此眞流水曲。今之傍大邑。非無鬧絲竹。天機安在哉。哇淫無乃俗。六年對此灘。於良亦云足。雖云十室監。不換九州牧。</text>
<title>謹謝權上舍投早紅柹 應平</title>,<text>人各有所嗜。孰知其正味。文王嗜蒲菹。曾晳嗜羊矢。我則異於斯。平生酷好柹。雖老舌猶兒。念之津逬齒。昨蒙松嶺遺。嗟已食之旣。朝來君又繼。未嘗先染指。恐是虯卵投。無乃辰砂墜。當唇快一吸。肺渴今復喜。適口是仙藥。誰云爲滯氣。信筆作報章。荒語不加綺。</text>
<title>致遠。承宣勞之命。之耽羅。作詩以送。</title>,<text>戎馬忽生郊。邊人盡血劍。嗚呼秦無人。奪魄城書掩。戰骨積嵯峨。髐然不得窆。危哉海中島。渺渺天邊點。外無蟻子援。安可恃天險。桓桓金濟州。誓天奮忠膽。摧強如拉朽。士卒爭勇敢。乘勝以追擊。孤城得不陷。王曰予甚嘉。重賞安可暫。其遣侍臣勞。而使遠人感。之子氷玉人。不可塵土染。能彎石八弓。不獨事鉛槧。秋高宗愨風。月上張騫帆。平生仗忠信。要以試習坎。檄水蛟鰐移。飽膾鯨鯢饜。繫纜朝天館。郊迎軍馬微。爲是玉堂仚。聚觀空村店。丁寧天語傳。酌以仙杯釅。再拜感君恩。向北兩手斂。炎州氣候殊。瘴侵兼風颭。應須促歸棹。慰予別後念。</text>
<title>送尹評事重任赴寧邊幕 尹弘中</title>,<text>男兒一墮地。桑弧四方射。吾奇曺將軍。橫槊立草榭。吾門有奇士。氣越流輩百。劍足敵萬人。弓則彎入石。常恨手無箠。不得笞戎狄。武人少仁恩。己肥士卒瘠。桓桓柳元戎。雅望儒之碩。登壇群寇靑。報國寸心赤。以公爲之賓。實是朝庭擇。得其賢主人。如虎傅兩翮。窮冬大江氷。殺氣橫沙磧。胡馬日南侵。大漢無中策。運籌正此時。應須前筯借。坐斷凶奴臂。不必煩戈戟。一洗犬羊群。積骨齊長白。莫使阮亢瑜。獨自聲籍籍。蒼然西郊路。壯髮衝危幘。天窮超夕陽。馬蹄動霹靂。</text>
<title>贈故鄕僧還山</title>,<text>吾邑有奇山。雄雄臨大洋。憶昔布衣日。挾冊棲僧房。一下走京洛。麋鹿偶冠裳。思歸不可得。髭須今滿霜。羨爾無拘束。飄然一鉢囊。春來我亦去。獨入崔嵬藏。</text>
<title>送梁評事公燮古詩</title>,<text>六駮食猛虎。眼空駑馬群。一朝奮尾鬣。稜稜出九垠。有如梁公燮。俊節凌長雲。豈若腐儒然。老死於典墳。恥作濟南生。九十誦古文。常恨邊無人。狄犬公然狺。咲投太史筆。遠赴李將軍。將軍今李牧。聲名九重聞。采爾幕中畫。蜂屯不足焚。高士報國耳。齊珪何必分。歸來伴此老。共耕滄江濆。</text>
<title>進士李君善。登凌波臺。來言石狀奇甚。</title>,<text>李君昨登臺。歸來久呿舌。天下未可知。海內此奇絶。夫子博奇書。妙理無不抉。如何是怪石。波上森羅列。我曰禰諦聽。爲子新其說。必是長鯨死。肉爛撑骨節。亦或觸不周。嵯峨天柱折。猶疑補天陬。餘片存剞劂。秦帝作長橋。歲久風濤決。壯士擲蜀筍。浮出龍王穴。天台賢聖僧。浮杯東海越。齊諧猶不載。水經亦有闕。不如作大硯。不磷亦不裂。靑天以爲紙。大醉洒海月。</text>
<title>送金著作質正中朝</title>,<text>金君生鄭鄕。骨毛立嵇鶴。靑袍妒春草。詞鋒凜霜鍔。偶然一尊同。忽爾千里各。天地遠堯封。山川餘禹鑿。季札復觀周。陸機今入洛。金臺已生苔。石鼓那解咢。秋還應火流。此去正甲坼。嗟我繫如匏。奇公望更博。長歌遠遊篇。聲撼負兒嶽。</text>
<title>十五日。踰大嶺。風雪大作。萬木糝如。梨花交映。亦一奇也。追吟近體。</title>,<text>蜀道曾聞李。廬山舊誦歐。那知彼蒼者。又設此危乎。雲霧晴猶合。氷霜夏亦鋪。年飢賊出晝。谷邃虎當塗。瑤圃三千窟。梅花一萬株。詩應催孟浩。路豈哭楊朱。眼底東溟闊。鵬移亦可圖。</text>
<title>鏡湖</title>,<text>唐有賀知章。名狂心則不。四海空無人。唯白與之匹。長嘯臥鏡湖。公卿是何物。東方亦有湖。與古相甲乙。如何千載餘。空作魚黿窟。我本淡蕩人。麋鹿偶纓紱。分憂得陜東。臣子志願畢。涼風洗埃塵。山川新畫出。朝登湖上臺。快若囚脫桎。笛奏老龍驚。風靜輕紈熨。吟肩雪嶺齊。柔櫓沙鷗拂。平生磊磈懷。頓向杯中失。舍舟上竹島。東南水天一。何慙博望査。益壯子長筆。吾將入蓬方。骨靑須鬢漆。</text>
<title>同淸虛子。觀海記異古體二十六韻。</title>,<text>江南綠髮翁。本自淸都謫。雖乘使者車。足有王喬舃。暮投洛寺棲。迥與金山敵。大洋衝其下。頓覺天地窄。有物名曰鯨。嵯峨露鼻額。鬐鬣蔽靑天。水族皆辟易。揚波六合昏。噴雪千里白。鬪罷血連波。朽骨堆沙磧。俄有白龍升。裂缺兼霹靂。蜿蜿沒驫雲。爪牙森劍戟。去入無窮鄕。猛氣拔木石。銀柱倒揷濤。蕩似天河坼。竝驅魚與蝦。陽侯又附益。山僧相謂曰。如此大雨射。㩳㩳羽林槍。𪚥𪚥散窓壁。長風掃東南。澄澄上下碧。高枕夜向晨。天鷄鼓兩翮。火山橫大壑。氣射半天赤。暘谷烘爲窯。如羹沸釜鬲。騰涌上黃道。照灼臨下赫。寥寥據枯梧。蒼蒼日之夕。皎皎白蓮花。浮出龍王宅。坐令穢貊墟。化爲水精域。姮娥喚欲應。桂華手堪摘。吾觀宇宙間。萬變一局奕。醉來臥梨亭。落花盈我幘。</text>
<title>贈玉上人</title>,<text>手把一枝筇。午入萬瀑洞。巨靈擘山海。豈曰非智勇。懸流走蒼巖。白日雷霆動。細者響騷騷。大者怒洶洶。毗盧峯影倒。臨潭以手弄。師乎知此無。聲色一洗空。身作無垢翁。飄然策鸞鳳。醉和謫仙吟。獨立無侍從。</text>
<title>登牛巖</title>,<text>老氏騎出關。至今仙風凜。此物留海東。隆然若垂飮。旣免齊堂牽。肯受平泉品。我本老牧童。醉後牛角枕。秦鞭如可揮。騎入桃源寢。</text>
<title>臥龍淵</title>,<text>我遊金陵村。門前有大海。大江源伽智。西流至此匯。有淵名其臥。問人人不對。由來龍莫智。遠世而自晦。所以潛其中。不受梟獺制。有時升風雲。逍遙天地外。安知至神物。幽窟今猶在。嗟予名爲人。靈爲萬物最。十年耽功名。桎梏重重繫。君看南陽翁。手秉耜與耒。當其不遇時。抱膝宇宙內。聖人戒勿用。象在乾之卦。淵上茅齋營。齋前松竹藝。雖無賓與朋。龍乎爾爲配。夫豈從魚蝦。汩沒於泥滓。富貴非吾願。大臥終吾世。</text>
<title>謁夫子廟。退坐明倫堂。招諸生。課古詩。不堪慕聖之意。作古體一首。以示敎官云。</title>,<text>恭惟我夫子。不幸生周末。道大莫能容。棲棲屢飢渴。慨然欲居夷。乃與弟子曰。此學雖僻遠。亦在精誠竭。聊將武城刀。遠來山鷄割。時維五月初。摳衣夫子謁。開窓大江橫。拔石淸泉發。微聖人左袵。其能邦國活。歸途憩觀魚。道也上下察。</text>
<title>用前韻。答企村。</title>,<text>晩知學問本。始悟文章末。引領望東魯。江漢未解渴。嚴嚴群聖宮。如聞相唯曰。仰高鑽彌堅。敢不吾力竭。微村類族庖。拙手媿妙割。淸晨坐東軒。庭有人來謁。跪呈故人詩。几案淸吹發。颯然洗炎氛。披讀句句活。高丘幾日登。仰觀而俯察。</text>
<title>奉酬企村</title>,<text>高丘接層霄。行路頭皆仰。我登七月秋。萬里金風壯。人間苦卑湫。物外有虛曠。群山夕更佳。崩騰走莽蒼。長鯨鬪不休。鬐鬣露海浪。村酒有奇功。一瓢和氣盎。</text>
<title>登竹棲樓</title>,<text>朱鳳不司晨。神龍寧掛網。揮手謝塵間。挾風遊海上。身與白鷗雙。樓爲黃鶴兩。一川遠橫通。群峯鬱相向。笑傾張翰杯。寒擁王恭氅。笛奏野梅飄。雨微庭杏放。高歌雲與飛。百慮灘俱漲。沙邊有小舟。載月蓬萊訪。</text>
<title>招公燮</title>,<text>自吾觀海山。胸中與之壯。身今脫馽羈。天馬益奔放。人皆弔失官。笑指雲來往。庭樹入秋風。江湖歸意王。長當從此辭。君胡不我訪。</text>
<title>咸鏡監司叔春寄魚索詩。詩以謝之。</title>,<text>朝庭憂朔北。鎖鑰付河東。名以詩書重。官兼節制椎。穿楊弓八石。報國釰雙虹。窮虜驚飛將。疲氓得召公。殷勤遙記我。書札遠傳鴻。妙句氷霜結。嘉魚尾鬣紅。應須更戮力。一掃幕南空。</text>
<title>寄聽松</title>,<text>毒蛇享長年。苦菜活冬日。人爲萬物靈。賢者宜逢吉。如何彼君子。一生長抱疾。昨日見君書。書云恒臥室。念我食無魚。饋我山鷄一。子窮反助我。仰感朋情密。我亦怯風霜。耳又厭啾喞。所以長閉門。養此頑鈍質。啓期爲樂三。叔夜不堪七。已覺軒冕寄。常懷山水乞。只取一身養。寧嫌五斗屈。此若不可得。歸歟老蓬蓽。非無張翰蓴。亦有李衡橘。只疑海寇侵。此計不得必。常恐死道路。永爲高人咥。衰年萬事懶。詩書味如蜜。聞君有國語。歸我以全帙。吾當如對君。不汚亦不失。雲伯來傳云。君病不舍筆。此雖於藝末。是乃正心術。豈非天與癖。如頭垢思櫛。看君簡書畫。遒勁森刀鉍。我欲乞小帖。肯否第未悉。思爲畜巾衍。不獨示子姪。應知萬歲後。一字價百鎰。陳懷不覺蔓。微詩莫誚叱。</text>
<title>雲伯作亭於長湍石壁江上。名以取適。用岑參詩中語也。其友石川居士。謹題古體。索和敎。</title>,<text>深嫌塵土涴。始識江湖可。沙邊構小舍。不斲亦不赭。陶詩揷其架。野艇維其下。隨風捩其拖。出入蒼巖罅。岩花巧咲瑳。水鳥掠予過。村豐酒滿斝。夜靜月入座。釣比渭川大。似漁非漁也。悠然一竿把。不以三公貨。形迹混村野。世人誰知我。我亦本漁者。冠帶偶然裹。一官未救餓。故鄕生戎馬。夢裏黃鵠駕。飛向江干墮。雪壓松枝亞。風蕩釣船破。忽驚搔首坐。嚴霜坼裂瓦。益嘆子之果。凍筆愁來呵。</text>
<title>從弟大老。客寓京城。萬事瓦裂。有若不釋。予洒翰以慰。</title>,<text>大老我弟也。鬣長西顙大。把筆吐文詞。氣可相如蓋。蹉跎伏草間。古貨今難賣。失子哭東野。重泉白玉碎。逃難走京洛。風沙容鬢改。放馬雪中草。有賊尾斬刈。漑釜望鄕舡。盲風沈大海。叫雲仰問天。蒼蒼不我對。下民豈不多。虐何於汝每。我雖官於朝。祿少不能丐。力又薄於蚊。未薦聖明代。大老意不釋。摧眉出寒涕。吾聞曠達士。顚躓亦不喟。啓期帶索歌。仲尼韞櫝待。江南山水佳。吾鄕爲之最。園有松與菊。江有蓴與蟹。春來共携手。雨把東坡來。</text>
<title>春夜漫漫。風雨又作。耿無夢寐。點燈書懷。數百言不平鳴也。只錄一篇。餘盡刪黜。此公未達時。寓金剛寺作。</title>,<text>我持古人書。步上金剛讀。大矣天地仁。榮華生草木。悲懷不可遣。登高聊縱目。縱目復濯纓。晴溪炯如玉。長嘯晲宇宙。徘徊石上獨。獨往仍獨來。獨吟仍獨宿。凄凄今之夜。實勞我心曲。翳翳月如瞞。墨墨雲如纛。狂狂風如弩。急急雨如瀑。椰楡服百舌。趻踔夔一足。雖噓一寸燈。明滅不能燭。悠悠彼蒼天。我其終空谷。吾聞古人論。大德必得祿。小人必得禍。君子必得福。上天降大任。厥初必窮蹙。太公擧於魚。傳說擧於築。不患人不知。惟患學不篤。但悲時易遒。頭須坐皓白。無衣衣芰荷。無友友麋鹿。難堪侯氏罵。未免韓公辱。宋玉不勝悲。賈生亦善哭。憂端忽崢嶸。上齊北山矗。哀歌海上山。和彼燕市筑。</text>
<title>贈逸上人走筆</title>,<text>雄雄毗盧峯。上有靈湫澄。九龍各據潭。飛瀑空巖應。沕然偭梟獺。不受人間罾。狂僧戲投石。白日風雷騰。氷雹散如礮。雲氣爲昏凝。同遊六七者。欲避焉可能。方知至神物。厭卑棲高層。嗟我本好奇。手有胡孫藤。午入萬瀑洞。窈窕雲梯憑。穹石積太石。欲崩還不崩。吾云不是妄。怪事聞諸僧。</text>
<title>古器歌。贈梁公燮。</title>,<text>黃帝鑿首山。六丁輸靑銅。陰陽以爲炭。造化以爲工。鑄鼎不自用。高置明堂中。圜丘祭天地。淸廟饗祖宗。大禹象九州。山河紛雜重。傳周至狂秦。飛入龍王宮。猶嫌萬夫搜。長鯨輸海東。自從沈海後。蕭條中國空。千秋沕自珍。甘受風濤舂。夜半移于綾。豈非神鬼功。時於雲霧裏。佳氣蒸濛濛。地媪寧久祕。一夕驫雲容。驚電裂丘陵。婦走抱兒童。此鼎出人間。嶷嶷山嶽峯。龍文與玉鉉。照曜扶桑紅。正如開泰鑊。欲雨垂長虹。又如魏王瓠。濩落塵沙蒙。其中浩河海。歲久生蛟龍。大可涵萬牛。豈但升合饛。雊雉不敢升。冶匠不能鎔。假使欲獻國。碎折車鐵籠。假使欲蒸麻。鄧林亦難烘。此事有人傳。聞之氣塡胸。梁生歲暮來。儒衣裂邊風。問名名曰鼎。昔聞今也逢。北闕聖人出。德與軒禹同。憫見嶺海間。癘鬼兼年凶。赤子日夭閼。白骨橫蒿蓬。持爾鍊丹砂。聖壽齊華嵩。斯民得舐鼎。揷羽攀蒼穹。不然命傅說。咨汝爲尸饔。鹽梅調太羹。至味和而濃。旣使陰陽順。又令禾穀豐。鼎用大矣哉。子莫心忡忡。豈若缾甖哉。適於朝夕供。大器當晩成。柱下貴磨礱。管仲之器小。尙被齊桓庸。子貢只瑚璉。高名播無窮。赤刀誠無用。亦爲王府充。功名一墮甑。此言眞達通。梁生據床笑。呼酒傾千鍾。千鍾亦不滿。可見君量洪。一筆可獨扛。亦見吾詩雄。梁生揖余曰。自今願相從。古有石鼎聯。子實彌明翁。亦有葛氏鼎。子是歐陽公。便旋忽却走。古縣撞晨鍾。</text>
<title>雪竹篇。送羅甥還鄕。</title>,<text>誰道太山高。亦有孤竹節。誰道伯夷賢。亦有孤竹潔。歲暮疾風起。地軸爲之裂。霰雪洒紛紛。皎如寒玉切。奇哉此君也。頭低腰不折。腰不折心不屈。迥與萬木別。吾廬淸且幽。門外人迹絶。無人肯訪戴。獨有知心姪。年顏老少殊。肝腸瓜葛結。方寸不離塵。炯炯氷壺徹。家貧學則富。貌愿句更傑。告我還故鄕。使我慘不悅。仁者贈以言。老氏曾有說。贈爾以勁姿。千載庶不滅。松柏非不貴。操向秦時缺。籬菊非不愛。已枯不可掇。茫茫天地間。此物特立了。昔如蒼玉羅。今也瓊樹列。練實滿高枝。累累掛雪月。方今聖主出。至德羲軒越。何時鳳鳥儀。嘆息腸內熱。大醉枕竹根。敎兒不掃雪。人去益羈孤。寥寥柴戶閉。</text>
<title>贈奎上人</title>,<text>我未識其奎。問之於鄭姪。答云非火食。古貌又古質。名山與大川。萬里囊鉢一。今棲天冠山。洞口不曾出。飢則啖松柏。平生乞糧不。我閒坐嘆息。慈惟惠遠匹。其視世之儒。奔走於簪紱。知進不知退。竟至於顚跌。何如雲水僧。陶然上皇逸。嗟予老且慵。白髮颯滿櫛。有毛不得剃。有衣不得拂。跼蹜蓬蒿中。何異褌中蝨。師乎得靈藥。因風倘我乞。</text>
<title>述懷長篇呼韻。贈梁公燮。</title>,<text>豐獄寶釰埋。嘆息無張雷。豈徒人未遇。蓋亦時不來。鉛刀以爲銛。此物同塵埃。精光不可掩。虹蜺闔且開。兒童不知此。反謂妖與災。吾嘗中夜望。直上衝斗魁。梁子正如是。誰築黃金臺。安得入君夢。大鼎調鹽梅。酒酣擘山岳。巨筆力壯哉。十年臥陋巷。飮水師顏回。新詩如連瓴。呼童擊鉢催。蒼天豈虛生。聖主求賢才。今日把贈君。一擧凶奴摧。</text>
<title>調梁公燮</title>,<text>南方有一士。氣也虹貫日。傲睨翰墨場。諸生皆股慄。九十九擧子。抑首一時屈。尋吾滄海濱。時冬歲庚戌。鞭門大呼曰。奇男子某乙。願與先生爭。雌雄定于一。先生臥不起。徐徐啓蓬蓽。酒酣短兵接。斥去旗與卒。黃石借兵符。白猿傳釰術。風海動波濤。驚雷助吒叱。裂雲以爲紙。斬竹以爲筆。雄篇與短章。水湧而山屹。彼奇我以正。彼勞我以逸。戰罷日未午。生縳而至七。勢如六國肉。未當一秦鑕。梁生口含璧。雌聲吐哀乞。我曰汝志之。吾當告汝悉。吾觀古之人。爲詩險語不。周詩三百篇。平淡自中律。何嘗有來歷。皆自性情出。關關雎鳩語。令人詠嘆溢。明月照高樓。本不爲祖述。池塘生春草。只詠眼前物。疏雨滴梧桐。鏗然太廟瑟。空樑落燕泥。了無施丹漆。落葉滿空山。涼玉氣憀慄。秋氣集南澗。巧刮造化窟。河水本淸澄。因風波浪潏。咆哮非不壯。無乃本性失。怪兮玉川子。險兮李長吉。義山太隱僻。豫章太古實。荊璞自粹溫。昧者妄剞劂。夫子今復生。吾知必刪刜。由勇及點狂。不如顏瓢壹。無聲又無臭。太空恒靜密。門庭自陶柳。然後行不跌。晦翁有垂訓。請以吾言質。非敢敎梁生。聊以戒子姪。</text>
<title>贈梁公燮東坡一帙八韻律詩 三首</title>,<text>宋日三蘇出。眉山萬木枯。揚雄敎侍席。太子召當爐。暫秉瘴蓮燭。長飄金海隅。江山如有助。咳唾盡成珠。散逸嗟餘幾。流傳偶到吾。高聲讀雪屋。長焰爇雲衢。今代誰宜與。唯公暗合蘇。他年言行錄。望爾古人俱。</text>
<title>贈梁公燮東坡一帙八韻律詩 三首 其二</title>,<text>常嫌賈島瘦。每恨聖兪枯。軾也飛長筆。雄哉鼓大爐。老夫多眼疾。此物棄箱隅。贈爾惟投分。酬恩敢望珠。兒時猶惜費。近日亦忘吾。臥榻風敲竹。懷君雪塞衢。遙憐多病馬。誰悶弊裘蘇。苦憶令人癭。松齋鶴與俱。</text>
<title>贈梁公燮東坡一帙八韻律詩 三首 其三</title>,<text>百代神猶王。重泉骨已枯。遺篇如鳥印。遙夜對熏爐。鉅海難窺涘。明堂敢越隅。嗟君毋按釰。而我欲投珠。至寶無常主。深藏豈益吾。應須傳妙手。容易上亨衢。讀榭頭曾愈。聽詩我亦蘇。勿云江夏士。獨與泰山俱。</text>
<title>述懷敍別。復用前韻。奉投梁公燮吟案。索和。</title>,<text>先主二陵遠。小臣雙眼枯。自從辭玉闕。不復侍金爐。岐路山重阻。江湖地一隅。蚍蜉撼大樹。沙礫混明珠。感子能尋戴。騎驢爲訪吾。書齋臨海岱。藥銚煮參蘇。琢句風生谷。披雲日上衢。悠然又千里。空外獨鴻俱。</text>
<title>公燮冒寒旋旆。竊投篋藏。以當緯袍。</title>,<text>歲暮日斜時。山長雪暗裏。可憐瘦鶴脛。長穿東郭履。行者必有贐。故鞾贈之以。物微情則深。不須金帛美。時時撫挾金。幸記老承旨。他年入沈香。勿汚高力士。</text>
<title>客睡</title>,<text>朝來臥聽雨。靜觀古詩句。甘眠合眼久。遊於無何有。有如尸解叟。飄然脫冠屨。或陪堯與禹。峨冠坐廊廟。或與桀溺耦。種彼南山豆。睡味敵卯酒。詩卷落吾手。世人中夜走。泥塗沒馬首。睡味汝知不。物外有大樹。</text>
<title>洗鋤</title>,<text>何以云洗鋤。我問於田父。田父向我云。田翁終歲苦。七月七夕時。始得畢鋤耨。田野役事休。以洗鋤柄土。家家野釀香。擊鼓而歌舞。嗟我亦舌耕。兀兀窮夜晝。上至于皇墳。不啻田百畝。以其用力久。所獲亦云富。十載食太倉。不可以石數。彼農雖云勤。所得只升斗。里胥臨門催。盡納官倉庾。因成洗鋤詩。以諗民父母。</text>
<title>靑蓮居士。對月高吟曰。對影成三人。知者以爲新奇。不知者莫不駭且笑。從弟林大老。作詩示予。予演爲長篇。</title>,<text>曠士本變化。遊戲於無垠。愚士見大言。乃反怪而嗔。舊日東陵侯。復作種瓜人。莊周與胡蝶。夢裏何繽繽。君看泛穎翁。百坡散粼粼。豈止於成三。種種處處新。此翁本太白。墮落於紅塵。醉吐金鑾殿。天子拭龍巾。捉月采石江。還爲上帝賓。後遊蓬萊山。被髮騎麒麟。我亦曠蕩者。氣與斯人親。朝遊金殿上。坐分皐夔茵。暮作種田夫。耕於滄海濱。大嘯毗盧頂。屢入桃源春。歸來隱城市。誰識歲星辰。正似雪山老。千百億化身。吾言豈無稽。弟子其書紳。</text>
<title>靈湫泛舟。贈友人別。</title>,<text>今日天氣晴。孤村秋八月。滿袖楊柳風。不寒亦不熱。扁舟繫松根。松枝手可折。似泛剡溪船。波噴山陰雪。莫辭一杯傾。明朝千里別。只恐人世知。諸公莫漏洩。</text>
<title>靈湫泛舟。贈友人別。 其二</title>,<text>肩輿訪水村。沙上舟如月。松枝拂客衣。蘇我肝肺熱。奔川自東來。萬古流逆折。美酒淸若空。鮮膾霏如雪。此是玉壺中。迥與塵世別。千篇一筆聯。字字豪氣洩。</text>
<title>醉裏。令鄭彥湜呼韻。</title>,<text>今夕是何夕。孤燈替月光。膝前長釰橫。何畏乎豺狼。快倒混沌酒。光如秋露瀼。此會難再得。告歸君毋忙。諧笑漸浩浩。大筆將汪汪。長墮塵土臼。今入無功鄕。夷跖一丘貉。是非都兩忘。誰云聖賢朽。峨冠登舜廊。蕭韶一聲奏。夢回還柴桑。嘆息復嘆息。長鯨鬪大洋。</text>
<title>上人天默。自頭輪峯。袖一紙來謁。乞一言。足三及門。予貴其誠。洒翰以贈。</title>,<text>憶昔少年日。讀書頭輪峯。獨立看大洋。波濤掀遠空。枷椰與冬柏。蒼蒼氷雪中。依俙海上三。何必方壺蓬。求名走京洛。颯颯成老翁。茅齋常坐見。白雲朝夕蒙。默也偶然至。豁我塵土胸。他日欲往訪。手曳一枝筇。落葉滿洞壑。何處尋仙蹤。</text>
<title>梁公燮。自綾來訪我。因問曰。公未知吾邑宰耶。乃聽松之友。出其序以示。辭寡而意古。好擧孟氏之書。眞聖人徒也。其爲聽松之友。有以也夫。退之云。思元賓而不見。見元賓之所與。如元賓焉。予於綾宰亦云。於其還。作詩以寄。</title>,<text>吾友聽松翁。於人不輕許。人少不如吾。視之一狗鼠。乖離已十年。南北渺齊楚。梁子自綾來。云宰聽松侶。懷中出一書。乃是送客序。序辭峭且味。使我終朝咀。不得見元賓。得見其所與。見書不如面。逖矣山川阻。吾聞孟軻氏。卓立儒之鉅。求升聖人堂。必自孟氏擧。此人好此書。其中必有貯。苟能充仁義。沛然誰能禦。卷而活一城。福哉綾之庶。因書遂成詩。付與梁公去。</text>
<title>客夜雨聲</title>,<text>荒村老樹家。孤客遠來傍。十月夜苦長。高枕周公訪。有聲入寒窓。驚起神戃怳。初如大江灘。騷騷生夕浪。又似老松濤。蕭蕭送悲壯。無乃沸鼎羹。莫是滴齋釀。老耳本多聵。依微不可狀。披衣開戶看。乃是寒雨響。挑燈坐太息。甚矣吾之妄。心中自不平。不覺寒涕漲。家園隔江山。兄弟沈泉壤。黃金由口鑠。白髮緣愁長。三年疾病纏。萬里牛斗望。心腸非金石。焉得不悽愴。小婢解之曰。君子貴坦放。此豈惡聲乎。聞者自生悵。吾聞奏蕭韶。鳳凰來頡頑。又聞鼓瑟琴。六馬一時仰。聲之感其心。如風加草上。是故爲之樂。而使壹鬱暢。人樂尙如彼。況此希音爽。天然曲調成。不待附擊強。眼前有大樂。世上無師曠。苟能平心聽。何異鍾鼓享。天之送此雨。欲使窮愁蕩。君看祖士雅。猶舞荒鷄唱。婢雖未了樂。吾言於理當。曷不強自寬。反作兒女樣。得失何足掛。榮枯宜兩忘。我聞婢之規。收悲以自廣。因歌遂成詩。寄與村舂相。</text>
<title>茅齋寒雨夕望</title>,<text>空庭猶落葉。遠樹已斜陽。薄霧蒸微鬱。輕風進晩涼。爭巢喧鳥雀。半濕下牛羊。野外雲方合。山腰路漸茫。窓前飛細細。簷除韻琅琅。旣使幽懷遠。還敎白髮長。恒憂侵病骨。苦恨透深房。不瑟能謀耳。非刀亦斷腸。荷衣沾弗惡。歸雁濕無妨。城鼓沈來響。江船滑去檣。百年今暮歲。千里此遐方。一尊雖得醉。孤客不禁傷。戀闕葵同向。思歸鶻似忙。靑燈嗟獨對。白鳥本相忘。張翰飄然去。顏回舍則藏。功名曾墮甑。容貌似枯桑。人笑參乎魯。吾稱點也狂。</text>
<title>鳥嶺龍湫古詩</title>,<text>魯國一蹄涔。難容橫海鱗。所以至神物。遠世而自珍。鳥嶺碧磨空。澗壑無緇磷。龍也臥其中。亂沫如車輪。旣不受人豢。又孰醢其身。嗟我號爲人。曾未龍之神。不得安厥眠。十載趨埃塵。淺有梟與獺。深有蛭與螾。吾將騰風雲。遁彼滄海濱。</text>
<title>金陵太守俊鷹長篇</title>,<text>岱北有奇毛。巢於千丈柏。或如朱紅朱。或似白雪白。雄哉其爲氣。峥嶸天地塞。獨立胡雲中。俯視乾坤窄。霜風一萬里。來爲南海客。那知雲霄骨。忽墮網羅厄。玉爪似刀釰。見者皆辟易。紬致金陵城。太守喜折屐。狐貍何足問。氣是萬人敵。我本獵將徒。素多支遁癖。此物如可買。不吝金與帛。主人立然諾。其中一連擇。形雖大於鵰。未換磨天翮。金眸老猶明。側視雲間隔。始知老鶚一。不換鷙鳥百。山梁老雄雉。聞聲已奪魄。見爾壯心生。一釰平倭貊。</text>
<title>秋江長篇</title>,<text>歲暮忽發興。遊於滄海隅。大江東方來。淸絶天下無。奔猛裂厚地。曲折循平蕪。得借第一境。天公不我誣。層波飜洞庭。列岫圍荊巫。綠莎鋪錦褥。白鳥多友于。天水合無痕。一葉凌雲衢。自憐與世疏。復喜於常殊。倚船俯虛明。歷歷數眉須。海風忽披拂。散爲千百軀。淸涼入鶴骨。漸消酡顏朱。深憂謫仙飜。聊使舟人扶。安知仙翁至。沙上來雙鳧。人事本千變。大夫爲漁夫。我不如潛鱗。避人依菰蒲。平生男子志。爲國禽倭胡。寂寞壯心摧。繫似匏與壺。此亦聖主恩。物外專江湖。竊比眞宰相。何必關中乎。百年此身半。萬頃吾舟孤。君子貴若命。何怨又何辜。葡萄滿眼漲。不須村醪沽。大醉枕麴臥。我本劉伶徒。臨流再三洗。只恐荷衣塗。飛魚脫水鳴。絶勝徐生圖。天邊黃鶴去。可望不可呼。狂生僞巢許。昭代眞唐虞。全生效曳尾。遠害同銜蘆。此膝骨已強。何思塵中奴。細雨志和蓑。西風張翰鱸。爲針與爲鼎。一聽造化爐。長吟兩鬢雪。醉書雙袖烏。天地尙有毀。光陰何恨徂。傳聞神龍臥。每爲壯士吁。一洒思君淚。爲我達王都。</text>
<title>送江原監司沈君希安 沈守慶</title>,<text>華人相謂曰。願往見皆骨。我昔得觀察。飄飄鞿勒脫。仙山萬丈拔。白玉映海月。伏檻窺溟渤。波動長鯨沒。飛騰萬壑越。鸞鳳困鞭撻。山靈怪我聒。造物猜我喝。蹉跎六翮鎩。低垂墮塵窟。幽夢不能遏。飛入蓬瀛闕。多公又杖鉞。凌厲遂鵬鶻。爲報永與述。莫獨丹砂齕。</text>
<title>送景安之任錦山古詩 李億祥</title>,<text>平生甘寂寥。身又素多病。偶然長山邑。遂此麋鹿性。穴墻引磵泉。池荷森萬柄。有時急雨打。百斛明珠逬。俗淳民少訟。竹輿鳴石逕。江水浻無塵。順風搖村艇。直到訪仙岩。蒼蒼山倒影。唯有羚羊掛。更無一鳥鳴。詩成寫石間。得逃風雨猛。淥淨可數須。正似波翁穎。聊使愚溪愚。亦如柳之永。至今淸夜夢。飛入桃源境。多情江上月。千里照我冷。見月憶舊遊。天南徒引頸。一自墮塵中。觸處生機宑。凄凄秋已夕。白髮忽滿鏡。貴公得此區。臥治甘閑屛。傳聞千歲參。異狀具手脛。獨食誠不仁。遠寄老和靖。</text>
<title>禁直夜會圖</title>,<text>共時逢聖代。同日直金閨。無事何妨飮。良宵亦可携。盍簪成六七。飛盞照東西。文陛螭頭錯。朱甍鳳翼齊。蓬萊珠斗近。鳷鵲玉繩低。說賦凌鸚鵡。談鋒瑩鸊鵜。江肴燖巨口。海味擘團臍。不怕金吾問。那嫌白露凄。笑他甘若醴。相勸信如輗。燕服無交紐。仙裝不執珪。自非蒙拔擢。何路出塗泥。過位躬尤鞠。懷恩首屢稽。怳如尋絳闕。渾似上丹梯。難與傳兒輩。深思詫老妻。</text>
<title>閑中。閱皇華集。見史道贈諸公律詩十一韻。惜吾其時以布衣。不得把毫揖讓於其間。仍追次。以敍吾向慕之意。</title>,<text>龍飛天上日。陽動地下時。萬國尊堯典。殊方見漢儀。雙星追電突。四牡駕風馳。雷動呼千載。川奔走百司。江山歸大手。雪月灎深巵。談論江湖決。心腸霧雨披。人瞻唯恐後。公燕不知疲。鈇鉞魚龍畏。聲名草木知。無忘嘉樹傳。共賦角弓詩。序卽侯王上。身爲天子毗。雍容三日駐。惆悵百年離。千首詩遺在。琳琅照海陲。</text>
<title>與友約遊三淸洞。天雨。敗吾佳興。作詩怨之。因呈靈川先生。索和</title>,<text>聞道三淸洞。春來景致增。桃花嬌欲語。沙水瑩如氷。碧落鸞堪馭。丹丘羽可仍。潛招歌舞妓。更喚賦詩朋。勝地山靈閟。佳期造物憎。揮鞭將上馬。飛雨忽連繩。寂寂門還掩。蕭然一病僧。</text>
<title>遊伯氏別莊</title>,<text>孟夏尋荒業。幽偏似野菴。田毛深雨露。坤軸坼東南。串地無豺虎。孤舟受兩三。沙明昏眼快。魚美病腸甘。鷗鷺忘機近。烏鳶啄蜂貪。瘴侵杯酒強。才盡賦詩慙。落魄心常折。憂君淚每含。仙槎如可得。欲借上天探。</text>
<title>和啓昭律詩十韻</title>,<text>靑衫猶却步。白首更加年。宮闕深如海。鄕關遠抵天。砧聲霜外急。釰氣斗間連。舊客疏門外。新詩滿眼前。馬閑從里借。冠廢任蟲懸。豪傑今方進。愚蒙正合捐。樂山元有癖。嗜酒素成顚。野鳥心難化。山僧性豈遷。和煙漁白水。如法種春田。補主宜公等。臨危益勉旃。</text>
<title>復次前韻</title>,<text>王國稱多士。嚴公獨妙年。驊騮嘶萬里。鵰鶚矯長天。玉樹曾爲慕。芳隣幸得連。論交松柏裏。把酒月星前。鷄鶴由來異。雲泥本自懸。官高身共遠。才薄世皆捐。弱羽多摧退。衰根易仆顚。班班鬢鬢換。冉冉歲時遷。江上非無橘。山中亦有田。林園從此去。吾子莫忘旃。</text>
<title>送金淸源靈岩之任 金守濬</title>,<text>明時思共理。恩詔輟鴻臚。碧海雙鳧疾。靑春五馬徐。專城榮孰大。反哺願將攄。山水眞如畫。魚蝦不直蔬。他年循吏傳。不愧史臣書。</text>
<title>與演之子潤遊江</title>,<text>卬招我友三。逸興孤舟托。江風與山月。吾與子共樂。吟詩健筆揮。佐酒嘉瓜削。蓋寺藕花開。搖村柳條弱。徐徐理歸棹。孤煙生遠壑。一杯復一杯。世務明朝各。</text>
<title>送裵醇夫</title>,<text>常哀浮世巧。晩得故人醇。日月虛懷吐。乾坤草屋隣。龍蛇難起陸。儒術莫謀身。世事分離苦。浮雲散渙頻。蒼茫尋一室。慘惔別孤親。嶺頭車輪折。霜風手足黿。聖朝兼盜賊。落日絶行人。古釰長橫膝。寒醅數入唇。丘園無束帛。江漢獨垂綸。傳語裵司馬。懷君鬢巴銀。</text>
<title>賜予無任。驚喜。作詩自賀。在玉堂作</title>,<text>夙昔蓬蒿裏。酸寒苜蓿盤。那知鳴玉佩。忽已上金鑾。仙醴來司醞。珍羞出太官。饞唇涎已逬。感眼淚微汍。蝦美宜羹糝。麞肥遣酒安。雉憐黃䗶凝。醢愛素霜團。自分飧蔬庾。深慙食肉班。及賓隣里賀。歸遺室家嘆。鼎肉恒悲伋。無魚每笑驩。飢鷹神復王。老馬氣粗完。食與生何異。君將父一般。憂時雙鬢白。愛主寸心丹。萬一涓埃報。期無愧伐檀。</text>
<title>與嚴啓昭，趙季任，任君遇。遊漢江歸來。紀行錄示諸公。</title>,<text>嚴陵傲軒冕。濯足萬里瀨。趙抃抱琴鶴。淸節以自礪。任公蹲會稽。飽食若魚膾。林逋厭世紛。高臥西湖外。嗟我二三子。何幸共一世。名聲乃吾纍。忽被微官繫。常思擺俗緣。一扣江湖枻。時維暮春者。小雨澄餘滓。野航受兩三。船尾琴書載。枸杞滿江岸。世人不知採。應知千歲根。或向中宵吠。金榜大如鴉。魚鳥爲之駭。逆上石灘悍。寸進還尺退。篙工張夕帆。快於怒馬駃。山隨船共走。雲與我俱逝。出沒三角峯。隱若行人髻。狎鷗亭已墟。至今唯荒薺。沙明照須眉。宛彼古鏡對。泊于種德亭。四山鬱已晦。沈沈楊柳影。蒼然開活畫。粘臺村釀香。流匙野飯細。漁家生事微。槿籬茅爲蓋。兒童出觀之。猱玃形容怪。夜投奉恩寺。方丈絶瀟洒。尋梅梅已死。看竹竹猶在。山盤進紅消。霜氣生肝肺。達曙無一夢。佛燈明復翳。啼鵑不得聞。遠客潛垂涕。吾非愛其聲。童是古之帝。晨起向江頭。草露侵衣袂。徐牽遡楮島。遠岫銅鉦掛。韓公舊棲地。草木皆可愛。沿洄倚東浦。縱觀叉魚快。蹈水若履地。取魚如拾芥。貫之以柳枝。滿船金銀碎。興闌順流水。健櫓挾風勢。笛怨音含楚。笳淸響帶塞。楊花颭古渡。躑躅明岩澨。人家水半扉。籬邊魚網晒。成謹亭子好。無人門晝閉。危欄凌噴薄。楚楓羅生砌。潮平天盡落。村遠煙橫帶。蘇仙千古後。茲遊足可繼。將歸艤于岸。僕夫沙頭拜。如與親友別。依依不忍背。俛首入塵臼。偪側生勞瘵。時時夢爲魚。潑潑遊于海。</text>
<title>送鄭子仁赴京 世虎</title>,<text>我少耳目狹。乃以吾邦大。譬彼蚪與蛙。不知坎井隘。及壯讀書史。申之閱圖畫。始知天地間。中國爲之最。厥水惟江河。厥山惟華岱。三皇與五帝。迭起治其內。賢聖雖已枯。遺墓往往在。方今日月明。宇宙消氛靄。坐受萬國朝。如河呑畎澮。其視海外雜。淺陋何殊鄶。深思拂衣遊。一縱平生快。鬱鬱余之懷。搖搖若鞦帶。長嘯海山雲。擧俗徒驚駭。羨子推英選。銜命治車馱。迅如千里馬。已發不可殺。遙知鄭子產。文彩照燕代。掃略黃金臺。倒屣迎郭隗。收拾禹山川。一一珠百琲。秋風好歸來。遲子歷歷話。</text>
<title>窓前落葉。策策蕭蕭。懷抱甚惡。謹綴近體。示仲載士立。</title>,<text>山齋秋日暮。落葉下紛紛。滿砌那堪掃。投窓不忍聞。官童燒藥竈。海客寫詩文。才拙徒傷錦。年衰未樹勳。偏傷林處士。最怨李將軍。寥寂荒城冷。前山瘦十分。</text>
<title>鄕僧。將之香山。遂遊金剛。道出智異。予壯其志。作遠遊篇以贈。</title>,<text>予困坐春館。昏昏午睡甘。折笠來報予。門有僧來三。掃榻與之坐。其形似枯枏。曰將向香山。皆骨頭流探。蒼藤以爲杖。淸風以爲驂。天地一浮雲。飄然去轡銜。吾聞僧之傳。香山與天參。世人路不通。白日凝煙嵐。嗟予落塵土。麋鹿誤巾衫。偶然逢野僧。風軒山水談。留衣遠別離。天地渺北南。拘官未拂衣。使我面發慙。好去好歸來。訪我望海菴。獨立睨宇宙。幾人爲眞男。</text>
<title>國信雙尖堂 馬耳山故名以此</title>,<text>曾爲錦山宰。客路偶遙瞻。夏禹書中耳。東坡句裏尖。先生此駐蹕。吾友又褰簾。隱几靑侵帙。披衣爽入簷。肉枯松未長。苔滑屐難黏。神馬山埋骨。幽人雪滿髥。燕昭何日市。此物至今潛。蕭瑟秋塵裏。垂頭困服鹽。</text>
<title>贈潤玉小沙彌</title>,<text>大芚山水好。僻在海之澨。僧欲荷鉢囊。遠向名山去。朝來叩吾扉。汝坐吾語汝。人生一世中。孰不愛佳處。乃爲利名誘。窘若蝨處絮。往往觸危機。死於刀與鉅。如我本疏懶。浩然誰能禦。薜荔以爲衣。山僧以爲侶。深思遠遊之。而爲妻子沮。羨渠若浮雲。之嗪又之楚。此身旣不顧。衣食何足慮。區區安用錫。列子淸風馭。應追拍天鵬。俯看廁中鼠。出門各西東。天外釰峯齟。</text>
<title>贈潤玉小沙彌 其2</title>,<text>昔歲遊靑海。仙山浮大洋。白鳥泛如雲。桂樹冬蒼蒼。俗髡不得棲。往往名僧藏。時時古木下。草屋無垣墻。蟲蛇以爲侶。橡栗以爲糧。十載臥其中。玉乎汝非常。往來托一葦。不煩船與航。安得如雲席。從之問扶桑。</text>
<title>松嶺山翁。餉我水精蒲萄。色味奇絶。豈止木桃之投乎。惜無瑤玉。詩以代之。</title>,<text>鳳飢不啄粟。所食唯琅玕。湖海有謫仙。家本蓬萊山。焉能與鴟鴉。刺蹙爭鼠肝。一麾乃出守。臥雲歌考槃。已厭惠州飯。塵土飛官盤。多謝松嶺翁。淸晨寄珠簞。色比金谷綠。味勝句漏丹。入口崖蜜甜。滿腹秋露漙。百體洗沈痾。一夕生羽翰。飄然向閶闔。揮手辭人間。</text>
<title>客軒鑿池種蓮</title>,<text>我本江海人。平生酷愛水。作吏山谷中。如魚在陸地。松江舊漁船。往來於夢裏。與其不見大。近似斯可矣。軒東有廢池。疏之以童子。種之以芙蕖。日夕生涼氣。竹葉作小舟。浮沈任風使。何必思故鄕。卽此江湖是。</text>
<title>登樓 樓名祝堯</title>,<text>淫霖鬱不開。使我汗流頰。芒鞋飛上樓。快若拘囚釋。冉冉竹送涼。颯颯風捲席。白雲浪千層。靑山屛萬疊。西樓挾遮陽。飄然魚鼓鬣。懷君不可忘。祝堯千萬億。誰憐塡海禽。寧作望夫石。</text>
<title>種竹西窓外。以遮夕陽。風吹影亂。絶勝圖畫。詩以狀之。</title>,<text>古來竹傳神。皆稱文與可。似而不生活。亦未逼造化。風本自然吹。竹亦無心者。適然兩相値。拂我西窓下。分明紙窓面。如以淡墨洒。風微乍蕭森。風急復掀簸。涼氣滿室中。誰云五月煮。如入竹林中。手把劉伶斝。</text>
<title>側柏</title>,<text>形雖三尺小。度越凡木百。移徙未深根。頗帶憔悴色。本是山林性。與我皆是客。旣非棟樑材。得免扶持責。萬歲終不大。合於吾庭窄。傍人莫言黃。猶勝詩鬢白。</text>
<title>權相國轍。苽滿歸京。余以潭陽府使。往餞于南原。酒半。徵予詩。賦方丈山。仰塵行橐。惶恐惶恐。</title>,<text>方丈鎭龍城。萬古氣雄拔。衆山列兒孫。建標天地闊。誰能氣象同。相國人皆曰。浴罷鳳凰池。南國甘棠茇。南方新刳兵。草木帶肅殺。重兮鐵山橫。明亦秋毫察。摩之以仁恩。不忍加鞭撻。粟麥地上流。皆從和氣發。身兼節制雄。坐使妖氛豁。齡也辱知久。曾廁銀臺末。出佩武城刀。蕭條魯鷄割。遙聞遡洛陽。原隰車載轄。時維八月秋。廣寒樓上謁。猥蒙叨別筵。話胸燭至跋。左右列素娥。白露侵羅襪。分離各南北。悵然搔短髮。寸心貴不忘。直待南溟竭。</text>
<title>沐髮吟</title>,<text>少小干斗祿。十載塵中逐。風埃日滿幞。低首甘受辱。有梳長在簏。何暇以爲沐。如豕沒溝瀆。似囚纏桎梏。乞身宰山谷。地僻希牒牘。淸晨命童僕。銅盤湯一斛。豈徒明眼目。亦去風濕毒。雲端漏新旭。被髮移時曝。悠然遂成宿。夢裏騎黃鶴。覺來東坡續。</text>
<title>贈印師還</title>,<text>落日坐危樓。萬里澄空豁。忽聞剝啄聲。兒報僧來謁。乾坤解虎錫。朝夕降龍鉢。自云棲智異。南指浮雲末。嗟予於世數。俗緣猶纏紲。神龍老未屠。魯鷄今來割。已賦歸來辭。昔有陶公曰。相對發一笑。氣可秋天戛。</text>
<title>尹知事 世豪 挽章</title>,<text>軒冕公餘事。淸忠素服膺。危言吐己卯。霜氣拂觚稜。領邑才何展。朝天病轉增。方憂氷木稼。忽怪太山崩。身向佳城閉。名應汗簡登。門闌蘭玉富。爲善豈無憑。</text>
<title>端午日有感</title>,<text>常聞楚大夫。此夕江中沈。天地渺東南。日月成古今。如何使我懷。歔欷不可禁。自古死不一。我獨先生欽。床頭有騷經。曾是澤畔吟。悲來一朗詠。琅琅如玉琴。聾俗何由聰。反謂惡鳥音。讀之想其人。不覺涕沾襟。室人來慰我。勸我菖醪斟。子幸遇明時。位朝珪與簪。家家樂佳辰。綵繩垂淸陰。麗彼都人女。戲若風中禽。曷不與爲彼。浪自嗟歎深。咄哉爾兒女。焉知丈夫心。一杯雖強澆。千恨旋復尋。默默倚夕柱。空外生孤砧。</text>
<title>登樓觀急雨打荷。跳珠的皪。援筆以題。</title>,<text>時維丁未夏。山邑閑如社。上樓百尺臥。竊比於趙蝦。綠池在其左。靑荷生萬朶。香氣似焚麝。隨風處處播。異種自泰華。碧葉盤之大。天欲驚動我。乃令急雨打。山亦長風借。一時如箭射。誰將銀汞瀉。孰把明珠洒。不覺冠而坐。意欲長飆駕。無乃水精化。何其跳箇箇。若論其高下。此寶眞無價。古來知者寡。唯有林翁也。</text>
<title>爭鵠甁天洞。削松題詩。</title>,<text>窅窈甁天洞。崎嶇石路分。幽溪鳴玉佩。芳草軟羅裙。弓滿開明月。侯輕颺白雲。琴聲連籟爽。酒氣雜蘭薰。興發忘歸去。層城帶夕曛。</text>
<title>蔡英之出按湖西。詩以代鞭。世英</title>,<text>旻天頻降割。暴吏更屯膏。群盜湟中橫。罷氓草裏嗷。分憂須豈弟。專制仗英髦。朝論唯公可。王言以爾勞。仁能宣上德。明足察秋毫。鷄嶽嵐侵袖。熊津鷺駭篙。皇華媚原隰。斜景耀旌旄。人被文王化。身依棠樹高。分襟正剝棗。會面佇鳴蜩。</text>
<title>剛叔歸寶刀。詩以謝。</title>,<text>星山有一士。峻節凌雲霄。寶刀若秋水。十載舟之腰。有志不得試。鬼母中夜號。張雷骨已朽。反謂此物妖。解寄荷衣翁。若得金與瑤。斑竹以爲柄。白皮以爲鞘。雖云一寸鐵。精光牛斗搖。方今號大平。海寇乘時驕。吾將一揮刃。斬斷扶桑梢。不然上刺虎。下除橋下蛟。安可使奇器。埋沒蓬與蒿。嗟我不周世。口舌紛呶呶。白璧竟何辜。黃金反成銷。安得黃鶴羽。一擧天外超。</text>
<title>次和叔排律四十韻</title>,<text>二鳳飜梧竹。雙龍奮渥洼。文章躪甫白。草木借光華。賤子何傳鉢。名駒乃克家。源深噴異派。根厚發奇葩。濟世懷商楫。磨天抱越碬。一鳴群馬倒。層擊大鵬賖。蓮燭君恩重。氷壺物望加。仙童雲作帔。韶女玉爲珈。稽古湖堂靜。逢春旅夢拏。道顏松骨瘦。詩鬢柳花髿。濃遠山光黛。盤回水勢巴。望鄕長倚柱。憂國細書沙。陋巷明珠落。晴天彩蝀斜。希音淸廟瑟。異味赤城霞。交許金蘭密。心非楚越遐。吹毛人共謗。掩袂子興嗟。閉戶非憎俗。藏鱗爲息嘩。聖朝無盜賊。儒士亦錏鍛。髥婦何林略。褌蟣孰櫛爬。將軍縮鼠首。怯卒血鯨牙。郡縣飛灰燼。閭閻竄鹿猳。農夫抛來耜。織婦廢蠶麻。木拔元由本。池枯每自涯。蹇餘爲旣濟。否極運還嘉。國恥行當洒。浮生豈久苴。如同遼野鶴。復臥竹林蝸。別袖何人執。歸途孰我遮。遙憐病稚子。更想故柴車。兵革身猶滯。江湖口慢誇。耳從前月磬。眼自去年花。傷鳥常驚響。寒蜂亦懶衙。人情輕似紙。世態淡於茶。蟠木那宜棟。頑金肯願鎁。枯葵猶有向。薄飯未能哇。白日難通蔀。春風不到査。羈猿號雨雪。孤雁戀蒹葭。書籍人嘲蠹。泥塗自笑蛙。黃河猶待白。素髮詎還鴉。隱豈思顏闔。閑猶慕季騧。爲公歌此曲。凍筆蟄蒼蛇。</text>
<title>中宗大王挽詞</title>,<text>舊國遭中圮。蒼生幸再安。重懸堯日月。復覩漢衣冠。釣鈞築俱招傑。雷霆盡逐奸。卑宮遵禹儉。祝網效湯寬。皇極扶吾道。浮屠黜異端。文章被草木。威德壓夷蠻。每戒畋遊樂。深知稼穡艱。桑麻千里富。魚水一堂懽。夢與天難信。宵衣病易干。方將呼萬歲。忽已禱三壇。地坼嗟何補。龍飛恨未攀。徒聞五載狩。不見八鑾還。百姓音皆遏。孤臣淚最汍。平生沾雨露。恩渥重丘山。屢荷宮衣賜。時蒙廏馬頒。秋郊陪玉輦。春殿侍龍顏。食與生何異。君將父一般。賡歌春有限。薤曲夢初闌。暗淡虞淵暝。凄涼鼎水寒。傷懷雙鬢白。戀主寸心丹。</text>
<title>贈仲載 鄭成厚</title>,<text>鄭老仙人也。峻節凌霜松。大隱廣文官。藏名酒肆中。前年戰金溝。吐氣如長虹。我觀日觀賦。如登泰華峯。邇來苦乖拆。徒費魂夢通。二月過我府。匹馬春泥濃。屬予困枕琴。不覺驚周公。不卽倒屣迎。甚矣吾之慵。衙軒竹色好。碧葉搖窓櫳。官酒又初熟。小槽眞珠紅。吾將屈君駕。此地論心胸。</text>
<title>偶題</title>,<text>明月出東山。意遠誰與豁。客愁非一緖。美酒焉能割。遙遙寒夜長。杳杳天宇闊。淸嘯振遠空。白雲行復遏。緘懷欲有贈。佳人眇天末。</text>
<title>偶題 其二</title>,<text>山月光如燭。夜掛天之半。誰言天地隔。坐見姮娥粲。時聞棲鳥驚。更喜浮雲散。列宿亂參差。巧曆不能算。遙知古園明。嗟哉未旋返。</text>
<title>偶題 其三</title>,<text>迂儒末俗怪。老樹空庭得。朋自遠方來。空谷慰幽獨。已從唐生決。羞向季主卜。明月以爲佩。秋荷以爲服。夢作白鷗去。淸江圍竹屋。</text>
<title>贈脩師</title>,<text>我多山水志。深思跨汗漫。下有妻子累。上有浮名絆。有脚不能走。有髮不能剗。快哉脩僧也。名山身欲貫。天風以爲馬。山果以爲飯。手中有錫杖。何畏乎虎患。香山與九月。此去何時返。師也不肯諾。孤鶴靑天半。</text>
<title>贈正上人 居莞島</title>,<text>海中有仙島。迥與人世絶。溟濤若雪山。嵯峨石壁嚙。白日鬪長鯨。風雷坤軸折。上人厭平地。一咲浮杯越。桂樹冬蒼蒼。中有古巖穴。松柏可以飡。肯向塵寰乞。乞詩不乞糧。正乎僧之傑。遠來竹林居。久立門前雪。貴爾殷勤情。敎兒尺素裂。書罷飄然去。海鶴長天別。</text>
<title>題岑師詩軸</title>,<text>我昔宰秋城。往祭龍泉龍。龍也蟄其淵。白日雷兼風。千峯新雨霽。瀑布垂長虹。詩成削木皮。袖拂蒼苔封。追思渺如夢。幾閱春夏冬。僧言字不磨。照映淸泠宮。龍乎勿久此。恐被梟獺攻。</text>
<title>題精師詩軸</title>,<text>傳聞杜甫云。方丈三韓外。問爾山中僧。致遠今何在。僧言致遠仙。往來乘鶴背。至人應不死。今在山之內。見鶴不見人。此必仙蹤晦。嗟我落塵中。偶與山僧對。深思往問仙。蕭瑟秋風待。巖多不死藥。與爾傾筐採。</text>
<title>龍虎圖</title>,<text>何人畫二蟲。筆與造化鬪。龍也鏡懸眼。虎也箕張口。在田幾日躍。負嵎何時走。孰謂吾廬幽。遭此二物吼。耽耽爪牙縮。隱隱鬚鱗露。壁上盡日風。几上長年雨。其勢不俱生。此物安能久。君看劉與項。戰骨今皆朽。</text>
<title>丹城宰廉宙餉柹。詩以答。</title>,<text>飢鷹貴腐鼠。離鳳憶琅玕。忽得山城信。如蒙句漏丹。知君非俗吏。識我有仙斑。絳雪寒侵齒。鷄冠色映盤。流年如可駤。驅犬入雲間。</text>
<title>放黿</title>,<text>物本囊包血。渠何骨裹皮。藏頭喧處伏。曳尾靜中戲。水鶴堅難啄。江童賤易遺。支床能不死。埋礎忍長飢。吸氣神何妙。成橋術又奇。全生誠汝智。遠害亦天慈。嗟我靈爲最。謀身計反癡。浮生難去食。寒氣易侵肌。身縱江湖臥。名爲草木知。多才非景福。結舌是良規。宜戒明珠蚌。須憂大寶龜。外人稱好辯。老氏貴爲雌。鳥以能言紲。魚緣有欲麗。吾將隨遠去。滄海闊無涯。</text>
<title>正錄契軸</title>,<text>深嚴大聖宮。羅列群聖配。所以大學館。由來遴選最。先王博士潛。至今紗籠掛。大臣黃鄭尹。相繼調鼎鼐。後人名列後。其榮不亦大。杜酒竹葉傾。王炙牛心嘬。暫聚手摶沙。旋散萍飄海。江南亦有舊。筵末曾叨會。公等莫忘吾。庭前老樹在。</text>
<title>白蓮社冬柏歌</title>,<text>海上有神山。中有白蓮社。金碧映朝日。蓬壺此其亞。漫山無雜樹。冬柏照雪下。老柯橫石欄。吾與野僧坐。翡翠繞枝間。香蕊紛紛墮。隨流積山間。遠見如野火。仙遊不復尋。甚矣吾衰也。偶來金陵村。觀山時立馬。有人山中來。云遊今正可。好花詎能久。良時亦已謝。我聞兪公言。賢哉眞起我。吾將曳竹筇。帶月山門打。折花簪我頭。對花斟我斝。已而復已而。行止何嫌果。獨立山之中。長懷何處寫。</text>
<title>九十浦橋</title>,<text>一水尙難涉。況乎爲九十。憧憧南北人。日暮臨江泣。元龜不可梯。烏鵲不可集。仁哉山僧也。山石收粒粒。雖無鞭石術。成功在呼吸。濟人不求報。爾心不可及。吾觀世上人。煖衣食君食。名爲大夫士。坐見赤子溺。賢者沈其下。又不引手汲。所以觀石橋。使予中心惻。吾聞堯之時。人爲魚。大禹濡手足。山水勤出入。予亦聖之徒。胸懷濟物策。嗚呼不得施。卷而山中蟄。寧爲砥柱山。利欲波中立。</text>
<title>雨霽</title>,<text>詩翁關宿雨。簷鳥報新晴。大野殘雲駐。孤峯晩日明。麥肥香餠餌。村遠靜柴荊。聖主深憂暵。皇天少答誠。</text>
<title>奉次姜子悅韻</title>,<text>滄海魚爲侶。深山鹿與群。公侯雖泯沒。文彩見仍雲。遠辱新詩贈。還同正始聞。應須各努力。天未㧻斯文。</text>
<title>奉次姜子悅韻 其二</title>,<text>龐公元避世。子夏久離群。獨釣江心月。深耕谷口雲。論心誠莫逆。結友卽多聞。淺見眞成管。難窺虎豹文。</text>
<title>奉酬申元亮 潛</title>,<text>年少欣春雨。年衰只自傷。殘花飄淚落。細草喚愁長。沮洳乾坤濕。況䨪日月忙。焉能恒鬱鬱。幽桂有芬芳。</text>
<title>贈僧</title>,<text>僧說淸涼寺。茲惟致遠棲。白雲遙可望。丹壁峭難躋。麻杖樵時見。桃花路自迷。赤龍如可跨。天外手相携。</text>
<title>野酌</title>,<text>山筵花作妓。野坐草爲氈。谷迥涼風進。雲消暖日姸。詩從幽鳥答。茶使小僧煎。莫道無絲竹。風琴弄古絃。</text>
<title>登月波亭</title>,<text>遠客倦于役。登亭臨大江。山靑雲片片。沙白鳥雙雙。前路問幾里。頹暉餘半杠。塵埃皆抖擻。颯颯野風撞。</text>
<title>秋村雜題</title>,<text>每憶鄒夫子。浮雲視萬鍾。自然多疾病。不是未遭逢。興發沽村酒。秋來對遠峯。三杯橫鐵笛。泓下舞神龍。</text>
<title>秋村雜題 其二</title>,<text>江夕鳥飛疾。天淸雲去遲。荒村落照裏。古木晩秋時。我抱三年病。君多兩鬢絲。老夫遣興耳。不是愛吟詩。</text>
<title>秋村雜題 其三</title>,<text>志與江湖遠。形隨草木衰。美人嗟已暮。楚客自生悲。密網江魚駭。機心海鳥疑。非無流水曲。何處遇鍾期。</text>
<title>秋村雜題 其四</title>,<text>湖外成遺老。雲間擬大鵬。逍遙已成癖。奔走悔吾曾。野曠時眠犢。風高有擊鷹。今朝初衣裌。秋氣漸稜稜。</text>
<title>秋村雜題 其五</title>,<text>詩翁催白髮。古木易秋風。淸夢遊天北。虛名滿海東。那知貧病裏。更入是非中。獨鳥暮何向。蕭條霜宇空。</text>
<title>軍營村</title>,<text>白髮多先落。靑燈只暫然。衰年琴作伴。野坐草爲氈。客至傾新釀。詩成續舊篇。狂言無撿束。莫使世人傳。</text>
<title>軍營村 其二</title>,<text>綠酒和生面。靑山影倒江。逍遙今有味。富貴詎能降。物外身單獨。雲間雁一雙。百年今白髮。萬事倚秋窓。</text>
<title>軍營村 其三</title>,<text>塵埃六載別。湖海一尊同。細話三杯酒。孤村萬木風。鬢添今日白。顏謝昔年紅。醉後悲歌發。餘聲振遠空。</text>
<title>軍營村 其四</title>,<text>多病劉公幹。吟詩孟浩然。秋風偏入耳。露氣更侵氈。濁酒兼淸酒。長篇復短篇。年衰耿無睡。戍鼓數聲傳。</text>
<title>孫直長大沖家小飮。次屛韻。</title>,<text>松韻三更雨。村醪一瓮雲。臨池聊洗硯。見客更論文。海日朝還暮。人生聚又分。三千丈白髮。庭葉共紛紛。</text>
<title>孫直長大沖家小飮。次屛韻。 其二</title>,<text>晩把軍營酒。遙敲野客扉。庭空一葉落。海遠片帆歸。風壯潮聲急。愁多鬢髮稀。江湖十載臥。細雨滴荷衣。</text>
<title>孫直長大沖家小飮。次屛韻。 其三</title>,<text>煙光遙帶野。水氣冷侵窓。落葉風前片。歸鴻海上雙。自多詩似玉。更喜酒如江。百斛龍文鼎。唯將一筆扛。</text>
<title>茅齋小酌</title>,<text>異地秋將暮。孤齋日欲曛。村翁將作別。濁酒誆能醺。葉盡山呈骨。風吹帳有文。明朝各東北。唯與白鷗群。</text>
<title>茅齋小酌 其二</title>,<text>萬里長愁病。三年又夕曛。興多時朗詠。酒好任徵醺。偶見無雙景。相論未見文。浮生易聚散。天末覺離群。</text>
<title>夜吟</title>,<text>衮衮江長急。昏昏日易西。村砧入夜迥。海月向人低。寂寞龍俱臥。蕭條鶴對棲。故園松菊待。胡不去來兮。</text>
<title>夜吟 其二</title>,<text>茅齋依獨樹。燈火照深更。稍靜廚人語。遙聞野水聲。關山爲客恨。湖海未歸情。消遣無如酒。君須盡量傾。</text>
<title>泛江</title>,<text>客遊四十日。一月泛于江。落日銅鉦掛。驚波鐵瓮撞。飛魚登酒席。去鶴掠蓬窓。海外狂生出。休言李杜雙。</text>
<title>泛江 其二</title>,<text>野水無風湧。秋山不夕佳。寒雲拖遠壑。細雨滴孤懷。船尾村醪煮。盤中海橘排。衰年得此景。病眼暫時揩。</text>
<title>泛江 其三</title>,<text>山水今爲主。功名已似灰。微風拂滿袖。急雨復鳴杯。獨鳥暮何向。頑雲鬱未開。蓬萊不可見。悵望薄言逥。</text>
<title>贈均上人</title>,<text>晨有僧來謁。云從海上山。求詩寒雨裏。歸臥白雲間。寂滅雖殊俗。安閑自一般。深思同遠適。風浪敢辭艱。</text>
<title>秋村雜題</title>,<text>秋月皎如燭。冷冷江上村。淸涼時下露。洞徹欲無坤。雁叫長空末。人吟古樹根。多情思遠贈。莫受野雲呑。</text>
<title>秋村雜題 其二</title>,<text>喞喞蟲喧草。團團月上天。高談元出俗。旨酒更無煙。空抱唐虞志。虛抛五十年。淸光非不愛。老去自生眠。</text>
<title>思家</title>,<text>一別山園菊。三看海月圓。隣舂雨外急。燈火夢中燃。衣薄催旋旆。愁多懶着鞭。遙知少兒女。落日候門前。</text>
<title>祥之寄燒酒及詩。次韻謝之。吳祥</title>,<text>天末長爲客。秋深復臥床。孤村己酉歲。獨樹老夫莊。苦矣江魚痛。悲哉海月涼。懷君一悵望。中夜九廻腸。</text>
<title>祥之寄燒酒及詩。次韻謝之。吳祥 其二</title>,<text>搖落悲長病。關河問幾程。遙傳錦城信。深見故人情。美酒丹砂熱。佳詩白露淸。沈吟聊獨酌。蒼嶺野雲生。</text>
<title>贈覺玄</title>,<text>寂寂野僧對。蕭蕭江海秋。已聞棲處遠。更覺道情幽。脫俗元無礙。除詩更不求。應知獨歸去。寒葉滿溪流。</text>
<title>贈覺玄 其二</title>,<text>墻下客猶臥。山中僧獨歸。江村秋日暮。野寺遠鍾微。殘夜鳥同宿。曉天雲共飛。離懷不自整。醉筆爲渠揮。</text>
<title>待酒不至</title>,<text>草木初寒日。山川欲暮時。流年嗟急急。美酒苦遲遲。萬事皆如此。中心只自疑。衰翁無羽翼。何處發狂詩。</text>
<title>茅齋</title>,<text>風聲遙自北。雲氣暮歸南。老馬歸心苦。蟠龍睡味甘。浮世人誰百。他鄕月已三。冠巾猶懶整。奔走亦何堪。</text>
<title>茅齋 其二</title>,<text>少年蒙賜被。宮宴與傳柑。聖主他時眷。荒村此日談。功名心已懶。山水意猶貪。禦寇淸風至。車輿謝轡驂。</text>
<title>舍人巖</title>,<text>宇宙丘陵變。層崖怪石留。根盤蟄龍窟。影倒大江流。我亦前銜是。來看舊意悠。無由補天缺。相對暗生愁。</text>
<title>贈李士立</title>,<text>海上同鄕友。山中一點燈。庭空黃葉滿。月湧白雲層。客慮秋尤劇。交情老更增。明朝望吾土。宜向最高登。</text>
<title>贈李士立 其二</title>,<text>有懷傷白首。無德愧黎元。問道尋松院。觀魚泛濟原。淵明辭已就。王猛風頻捫。兩耳何須洗。風灘繞郭喧。</text>
<title>贈李士立 其三</title>,<text>江空明月滿。樓迥白雲齊。膝上橫焦尾。爐中揷麝臍。王孫何日返。瑤草每年萋。醉後臨風嘯。毫端吐素蜺。</text>
<title>贈李士立 其四</title>,<text>古劍長橫膝。奇書亦滿函。山林甘寂寞。世俗異酸鹹。野鶴凌空逸。田烏下食饞。霜天回白首。落葉下毿毿。</text>
<title>贈李士立 其五</title>,<text>柳比陶潛五。杯同太白三。秋深霜入鬢。夜久露侵衫。竊食誠爲幸。無功亦可慙。偶逢詩酒伴。聯句續城南。</text>
<title>贈李士立 其六</title>,<text>藥鼎燒紅葉。魚羹下白鹽。山光朝入戶。月色夜窺簷。古木藤纏曲。奇喦水激廉。風花與霜月。二載一身兼。</text>
<title>贈李士立 其七</title>,<text>天邊雲渙渙。屋角月纖纖。官酒斟沙盞。山梨揷竹簽。稍知塵慮盡。更覺道心添。乘興中宵返。衣巾白露沾。</text>
<title>贈李士立 其八</title>,<text>引水時連竹。看山或捲簾。悲秋頭盡白。把筆袖渾黔。酒氣如屠翦。霜威甚割砭。良宵須酩酊。自古勸厭厭。</text>
<title>贈李士立 其九</title>,<text>潦盡寒潭潔。林疏遠岫高。秋來悲短髮。老去怨長宵。缺月低層嶺。輕輿度小橋。松風生左右。忘味當簫韶。</text>
<title>贈李士立 其十</title>,<text>地迥寒常早。山深日易昏。秋生孤客枕。月掛一家村。自恨馮顚白。還嗟墨突溫。衰年劉越石。倚杖牧鷄豚。</text>
<title>追記昨遊。示仲載。</title>,<text>病守秋多興。官倉綺席開。吟詩明月側。橫笛白雲迥。張翰黃花句。陶潛濁酒杯。歸來夜參半。霜角數聲哀。</text>
<title>偶題</title>,<text>凝翠亭中坐。空庭夜寂寥。風凄幽壑遠。月湧黝雲消。樹影縱橫布。山光黯淡遙。猶嫌地未僻。村犬響呶呶。</text>
<title>偶題 其二</title>,<text>荒郡深山裏。孤齋古樹傍。人言林處士。自許孟襄陽。歲暮歸心切。秋深月色涼。悠悠惜搖落。壯髮半成霜。</text>
<title>偶題 其三</title>,<text>叢篁低地碧。古樹與雲齊。霜髮蕭蕭白。風顏稍稍黎。淸杯榣琥珀。明月輾玻瓈。多少悲秋句。時時落葉題。</text>
<title>偶題 其四</title>,<text>老定臨江卜。時爲帶雨漁。已添無數鳥。更種萬株蕖。明月深知我。淸風又起予。蒼松白沙路。伊軋響籃輿。</text>
<title>偶題 其五</title>,<text>葉盡千山瘦。年衰兩鬢疏。淸江和雨釣。小圃帶經鋤。泉石眞如畫。魚鰕不直蔬。淵明曾有賦。吾亦愛吾廬。</text>
<title>偶題 其六</title>,<text>仙翁何處在。丹葉白雲深。自恨天機淺。長嗟外物侵。淸風生谷口。明月照琴心。霜外哀簫奏。潛龍水底吟。</text>
<title>憶松江別墅</title>,<text>綠野多紅稻。淸江牣白魚。秋來愁疾病。老去戀樵漁。松下期垂釣。山崖已卜居。歲時歸計決。童僕汝巾車。</text>
<title>憶馬浦別業</title>,<text>久厭稱朝士。深思作老農。新莊鳳寺下。古屋竹林中。異地尋常憶。隣朋邂逅逢。村談不知罷。江月上庭松。</text>
<title>僧自雙溪來。乞詩。書其軸。以寄憶仙翁之意。</title>,<text>致遠仙人也。飄然謝世氛。短碑猶有字。深洞本無墳。濁世身如寄。靑天鶴不群。高人安可仰。徒此揖淸芬。</text>
<title>奉次洪判尹韻 暹</title>,<text>淸曉門初啓。浮雲薄未還。乾坤一介士。江海萬重山。衰謝身何補。玄黃馬已班。古人不唾井。誰念昔時攀。</text>
<title>奉次洪判尹韻 暹 其二</title>,<text>堪笑海南叟。棲棲登遠程。關河秋氣滿。草木露華淸。憶友頭俱白。傷離骨亦驚。書灰達永夜。何處長蓴莖。</text>
<title>次祥之韻</title>,<text>寒日光無定。秋江氣不平。殘生衝細雨。老馬困脩程。好古生何晩。思歸計未成。明朝各南北。病眼爲誰明。</text>
<title>元亮挽詞 申潛</title>,<text>國欲徵黃霸。天催記玉樓。山川英氣盡。宇宙大名流。不復梨花會。空餘墨竹留。無兒同伯道。此理孰司幽。</text>
<title>讀花潭詩文。贈淸涼山人。退溪</title>,<text>今代功名醉。斯人寂寞甘。生涯同谷口。儒術慕河南。遺語山人拾。高懷海客慙。茅齋松雪好。思與一尊談。</text>
<title>復用前韻。敍懷呈山人。</title>,<text>臥雪人蹤絶。抛書睡味甘。親朋半地下。弟姝隔江南。起廢君恩大。無功我面慙。對床如可得。野老願農談。</text>
<title>淨友亭</title>,<text>我愛隴西子。詩如張景陽。淸風不待拂。幽谷自生香。須上金剛嶽。同吹玉笛涼。斯爲眞出世。俗物盡茫茫。</text>
<title>淨友亭 其二</title>,<text>萬里臨江宅。三間向日陽。遙憐稚子候。更想橘林香。身臥山城遠。猿啼海月涼。愁來飮之痛。身世兩茫茫。</text>
<title>送白評事赴西幕 光弘</title>,<text>猛將頻遺鏃。狂胡屢觸藩。斯人兩文武。逸志蓋乾坤。斬虜春江赤。揮旗海日昏。橫行吾老矣。干羽舞堯軒。</text>
<title>示幕賓</title>,<text>高臺臨曠野。把酒意悠悠。吼地鯨濤壯。連天雪嶺周。城寒疏草木。風猛裂衣裘。迢遞鄕心發。西南雲共流。</text>
<title>別元亮</title>,<text>雲埋加智洞。木拱訥齋墳。風月嗟無主。聲名獨有君。如何海上隔。又作嶺南分。客思如飛絮。隨風天外紛。</text>
<title>次謫仙韻。贈白雲洞主人。曺俊龍</title>,<text>松石幽棲僻。凄涼鶴未眠。秋風初霽雨。華岳欲生煙。我愛莊生枕。人揮祖逖鞭。悠悠惜搖落。白露漸成圓。</text>
<title>次謫仙韻。贈白雲洞主人。曺俊龍 其二</title>,<text>袖拂松間石。昏昏盡日眠。荷池虛受月。山木淡平煙。老鳳寧貪粟。神龍肯費鞭。悲來發大嘯。萬里振蒼圓。</text>
<title>次擊壤韻。贈雲伯。</title>,<text>明月出東嶺。高齋生夜寒。初懸古松上。已翳野雲端。何處擣衣急。誰家吹笛歡。蟾宮看咫尺。自恨上天難。</text>
<title>次擊壤韻。贈雲伯。 其二</title>,<text>客髮絲連雪。秋山古到今。何人肯訪我。唯子可論心。落日低層嶺。驚禽擇茂林。江南松雪屋。時或夢中尋。</text>
<title>次雲伯瓊韻</title>,<text>未辟張良穀。長懷范蠡船。夢涼山北月。家遠海南天。筆作蠅頭細。官如牛尾牽。秋風公獨去。落日影蒼然。</text>
<title>贈祥之</title>,<text>華山松上月。流影正徘徊。對此魂常斷。懷君首屢回。鄕愁自不整。隣杵又相催。咫尺阻文飮。塵埃滿玉杯。</text>
<title>贈曺進士 俊龍</title>,<text>洞裏猶嫌淺。江邊又定居。鳴沙數點雨。帶月一床書。閉戶非逃世。垂綸不在魚。松川荷萬柄。吾亦愛吾廬。</text>
<title>次企村韻</title>,<text>天地南荒遠。星辰北斗深。飄飄慕點志。夜夜祝堯心。涼簟憑風掃。淸詩倩鳥吟。三年何事業。細雨白灘潯。</text>
<title>奉次企村韻</title>,<text>才盡詩難就。年衰睡不成。塵埃爲客恨。江海憶鄕情。山擁寧辭望。葵枯肯廢傾。窮愁何處瀉。官釀滿壺淸。</text>
<title>薛上舍作亭山水間。求予詩。灑翰長吟。弘允</title>,<text>芳草牛將犢。高松鶴訪孫。曾爲蘿葍主。屢入杏花村。丘壑公甘睡。塵埃我厭喧。欲尋明月峽。莫閉白雲門。</text>
<title>題錦江樓船</title>,<text>有客携妻子。遙遙指海南。黃昏來古渡。碧水染新藍。撲撲柳飛絮。蕭蕭風滿衫。平生驚世句。性癖至今耽。</text>
<title>聞官童洞簫</title>,<text>幽壑秋風過。空庭月影淸。誰人來捻笛。海客自多情。戀闕襟初整。思家睡不成。松梢有宿鶴。驚起一聲鳴。</text>
<title>答秋城宰林獻可 海</title>,<text>故人憂病客。書信問吾廬。煉蜜和新藥。添燈讀古書。田園雖樂土。戎馬未安居。且作須臾計。東移四月初。</text>
<title>哭金厚之</title>,<text>有美生人傑。無塵出壑氷。寬心一杯酒。讀易十年燈。道喪嗟何托。天高莽未憑。凄涼湖海淚。淸曉寄歸僧。</text>
<title>次恭老韻 金允悌</title>,<text>星山松石洞。衰老托殘生。賴有知心子。眞同喚友鶯。天晴明鶴背。雨歇亂溪聲。日暮衣裳潤。凄迷霧入楹。</text>
<title>次環碧堂韻</title>,<text>微雨洗林壑。竹輿聊出遊。天開雲去盡。峽坼水橫流。白髮千莖雪。蒼松五月秋。飄然蛻蟻穴。笙鶴戲瀛洲。</text>
<title>次環碧堂韻 其二</title>,<text>自得顏瓢樂。無心羿彀遊。夢涼松月上。窓濕水雲流。村酒寧嫌薄。山田敢望秋。騎牛細雨裏。吾道付滄洲。</text>
<title>奉次剛叔送別之韻</title>,<text>久客宜旋旆。秋風又別亭。不堪心惘惘。難制鬢星星。愛水重憑檻。憐松更步庭。明春吾欲再。爲我理巖扃。</text>
<title>再賦前韻</title>,<text>天地長逋客。乾坤一草亭。翻翻雲返壑。歷歷水浮星。明月自深峽。秋風生洞庭。支提淸絶地。僧子候林扃。</text>
<title>瀛洲閣</title>,<text>五月瀛洲閣。憑軒眺遠天。江喧懸急雨。村靜起孤煙。覓句嫌才盡。尋眞媿骨膻。淸風如可御。吾欲問群仙。</text>
<title>次湖陰韻 時公。爲江原監司。</title>,<text>殘年如轉轂。妙語似嘗新。暫作蓬萊客。終爲江海人。離絃奏流水。淸唱落梁塵。不挾年兼貴。誰論主與賓。</text>
<title>題熊川東軒</title>,<text>絶域連山外。孤城漲海邊。窮陰凝晝夜。殺氣傍旌旃。破浪思宗殼。登樓憶仲宣。羈懷不能寐。霜月向人圓。</text>
<title>旅夜</title>,<text>骨肉抛天北。家園隔海西。關河蓬鬢改。氷雪旅魂凄。殘月疑山店。孤眠比鳥棲。書灰達永夜。霜外一聲鷄。</text>
<title>釜山浦</title>,<text>遠客投荒戍。孤城枕大洋。將軍白羽箭。戰士綠沈槍。春草冬猶活。朝風夜亦狂。邊村幸無事。處處散牛羊。</text>
<title>乙丑九月十八日。言志。示兩鄭生。彥洪 彥湜</title>,<text>老去多風疾。秋來氣不平。籬花向我笑。病眼爲誰明。折簡招隣好。呼兒洗酒甁。平生不喜飮。今日盡情傾。</text>
<title>窮愁</title>,<text>黃金銷衆口。白髮長窮愁。積雨濃泥滑。殘燈古屋幽。虛名元自誤。儒術豈身謀。江海孤舟在。相如已倦游。</text>
<title>侍講院觀杜鵑花</title>,<text>作客驚寒食。催歸怯杜鵑。唼花蜂鬧鬧。過幔蝶娟娟。萬慮人憑檻。三竿日下天。深思煎嫩蕊。佐酒綺羅筵。</text>
<title>用別韻</title>,<text>吾家南海上。此物滿柴門。露萼簪頭角。風枝揷酒尊。春坊今見汝。病客暗消魂。欲說江南事。其如不解言。</text>
<title>送季任之任濟州 趙士秀</title>,<text>曾登南岳望。孤島海中央。舟楫西通淅。驊騮上應房。爲官何異謫。此別可堪傷。分手各頭白。深秋萬木黃。</text>
<title>伽倻山新題</title>,<text>四月伽倻洞。溪花遠近蒸。霞光驚驛馬。國色惱山僧。仙伯嗟何在。遺蹤可記曾。歸來向人說。塵世謾疑氷。</text>
<title>君實山莊</title>,<text>夙昔尋君築。靑山白极扉。看梅香撲面。蹋澗冷侵衣。日暮碧雲遠。天寒黃犢稀。楊雄晩有子。門外小童微。</text>
<title>沈史魚村舍</title>,<text>吾嘗尋獨谷。蕭洒靜無塵。人絶鶴爲伴。村稀山作隣。風荷香入室。沙水冷侵唇。遠客愁寥寂。嘉君一咲親。</text>
<title>避瘟寓村。簡史魚。</title>,<text>單獨如秦贅。羈棲一室村。秋深詩滿篋。客久柳生臀。落日蜩號樹。中宵月掛門。東隣有君子。時得慰離魂。</text>
<title>詠梅。贈李進士希益。李自號梅亭</title>,<text>由來山野質。志不願調羹。每恨梅兄辱。常嗔傳說輕。斯人同氣味。此物托平生。恐入殷家夢。寥然晦姓名。</text>
<title>詠梅。贈李進士希益。李自號梅亭 其二</title>,<text>我愛西湖士。風流後代聞。梅開殘月下。鶴舞大江濆。異世誰同調。吾君更出群。一丘成曳尾。萬事視浮雲。</text>
<title>詠梅。贈李進士希益。李自號梅亭 其三</title>,<text>評品寒梅樹。分明姑射仙。影橫龍骨蛻。香動麝臍然。豈合凡人植。偏令隱者憐。何時霜月下。相對李膺眠。</text>
<title>秋日登東皐</title>,<text>閉戶壯心悲。登高遠望爲。香傳霜樹橘。雲掩海天曦。野迥生蒼色。山空起暮吹。悠悠坐超忽。百歲曠佳期。</text>
<title>贈羅世緯 居魚城</title>,<text>魚城川水好。源出大芚山。地僻王維輞。泉甘李愿盤。君先成小築。我尙走微官。古驛殘燈裏。論懷淸夜闌。</text>
<title>挽尹亨仲 衢</title>,<text>往年嵩善逝。今日橘亭亡。城郭秋風裏。山川落照傍。吾衰誰與語。歲暮益難忘。一掬平生淚。荒原雜曉霜。</text>
<title>思歸二章。寄姪朴伯凝。仲凝。</title>,<text>遠憶烏松裏。遙憐寡妹存。寬心唯二子。慰寂是諸孫。自嘆長爲客。深嗟獨臥村。風分鴻雁序。沙晩脊令原。</text>
<title>思歸二章。寄姪朴伯凝。仲凝。 其二</title>,<text>無聊抛竹屋。有病寄江村。舟楫多新興。溪山勝故園。歸心雖自切。世事不堪論。門戶須諸姪。詩書子細溫。</text>
<title>登金陵城樓</title>,<text>村煙寒更淡。海岫晩多斜。客路風兼雨。官筵鼓又歌。雲埋白蓮社。山倒洞庭波。醉後遙懷發。匡人於我何。</text>
<title>贈能上人</title>,<text>頭輪枕大洋。雄雄半空出。病夫暫來遊。能也居眞佛。寧爲乞糧僧。捆屨平生不。此僧必識道。問之佯口吃。</text>
<title>贈玉上人</title>,<text>老去愛山水。林間叩石扉。一眉明月照。萬點碧峯圍。問法知前妄。休官悟昨非。吾詩師勿失。此語當留衣。</text>
<title>靜庵 徐進士訥庵名</title>,<text>徐子乃吾黨。詩書曾討論。而多仁者靜。自少俗人喧。松響曉侵夢。山光晝滿軒。此間眞味在。欲贈已忘言。</text>
<title>靜庵 徐進士訥庵名 其二</title>,<text>君今多野趣。我亦愛幽廬。鑿石開茅屋。披霜閱古書。凍斟元亮酒。寒鱠季鷹魚。相對江湖外。心肝氷玉如。</text>
<title>寄鄕人閔龜 時公在京</title>,<text>前承君之書。喜聞君安否。慮賊未歸田。嗟予今白首。口嘗所寄果。遙憐竹下樹。冬來苦思意。爲傳鄕中友。</text>
<title>吾邑之西地盡之頭。有亭。名碧波。臨巨海之洶湧。實海山奇絶處也。少時數登覽。無一語。豈非爲山海之羞。慨然追吟。</title>,<text>舊遊珍島郡。頻上碧波亭。舟楫衝風立。魚龍帶雨腥。觀濤已陳迹。抱病老孤城。精衛徒銜石。何時巨壑平。</text>
<title>吾邑之西地盡之頭。有亭。名碧波。臨巨海之洶湧。實海山奇絶處也。少時數登覽。無一語。豈非爲山海之羞。慨然追吟。 其二</title>,<text>工部東南句。仲淹廊廟心。古人俱寂寞。今我獨登臨。地與中原隔。波連大海深。蓬瀛不可問。衰白涕沾襟。</text>
<title>苦憶一章。奉寄祥之琴齋。吳祥。時爲羅州牧使。</title>,<text>羅州吳太守。歲暮意何如。我已悲匏繫。君今畏簡書。虛抛山寺約。久阻錦江魚。雪月饒詩料。人來幸起予。</text>
<title>苦憶一章。奉寄祥之琴齋。吳祥。時爲羅州牧使。 其二</title>,<text>今日宣城宰。他時講院僚。心淸唯飮水。手妙不更刀。刺史由來貴。龍驤實是抛。長爲湖海客。深負聖明朝。</text>
<title>奉次企村先生韻</title>,<text>晩來山磵邑。時入竹林村。天遠圍平野。江鳴裂厚坤。一杯須盡醉。萬事莫重論。願作雙黃鵠。飄飄物外飜。</text>
<title>奉次企村先生韻 其二</title>,<text>苦憶巖邊屋。長抛海上村。魚蝦眞富貴。水石別乾坤。盜賊無由定。歸來未敢論。雨窓搔短髮。鏡裏雪飜飜。</text>
<title>奉次企村先生韻 其三</title>,<text>楚客身兼杖。湖翁語帶村。秋聲集松竹。浩氣塞乾坤。去鳥憑軒送。離懷把酒論。興闌歸犯夜。山外小星飜。</text>
<title>奉次企村先生韻 其四</title>,<text>小吏生如鹿。孤城冷抵村。不眠憂戰伐。無力答乾坤。賴有高丘勝。時從靜者論。淸詩投滿篋。一一倩人飜。</text>
<title>奉次企村先生韻 其五</title>,<text>伊昔蓬萊闕。于今野谷村。剛風颯少暑。皓月炯無坤。此卽神仙境。如何口舌論。相期拾瑤草。天上共飛飜。</text>
<title>奉次企村先生韻 其六</title>,<text>庾信荒林宅。蘇翁瘴海村。詩人例窮蹇。漂梗任乾坤。行止誠難定。枯榮豈易論。異時懷二子。白首淚河飜。</text>
<title>次光州東軒韻</title>,<text>爲愛山容好。移時坐向東。洩雲低度野。飛雨細隨風。只恐兵戈動。寧辭酒盞空。元龍豪氣在。詩榻綺羅重。</text>
<title>次學舍諸賢投韻</title>,<text>秋風吹樹急。泥蚓上堂來。諸子此時隔。一尊誰與開。傳聞珠混礫。復道劍生苔。日暮臨江嘆。狂瀾不可回。</text>
<title>寓吟呈企村</title>,<text>竹細孤村裏。雲輕遠岫時。也宜騷客着。夫豈夏蟲知。頤仰憑軒數。吟哦放盞遲。流頭明日是。思與洧盤期。</text>
<title>寓吟呈企村 其二</title>,<text>十年勞遠夢。一咲喜同時。地迥秋來早。山長鳥去遲。此間元有味。餘外更何思。夜半鵑聲苦。惟應兩鬢知。</text>
<title>過內藏山</title>,<text>澹蕩遠遊客。蒼茫深洞秋。碧雲低馬首。紅樹映溪流。挾谷鍾聲響。評山僧語柔。依然如別舊。揮翰寫巖幽。</text>
<title>題薜上舍家 弘允</title>,<text>公乃弘儒後。翁惟指李孫。幽深如避地。桑柘自成村。酒氣和蘭臭。琴聲雜澗喧。人間列金戟。物外靜柴門。</text>
<title>酬季珍韻</title>,<text>已側三竿日。常吹萬里風。平郊雜牛馬。老樹閱秋冬。江水漾深碧。桃花舒小紅。鳴灘當琴瑟。不必奏絲桐。</text>
<title>登官樓</title>,<text>白髮南荒滯。丹心北闕懸。春山明似黛。風幔薄於煙。小白梅愈耿。深靑竹更姸。登樓未忍下。爲待月華圓。</text>
<title>奉依企村瓊韻。仰希斤正。</title>,<text>一身如兔脫。萬里似鵬移。祗是思春筍。元非傲聖時。人淳公事少。興遠習池期。落日憑軒望。蕭蕭雨散絲。</text>
<title>奉依企村瓊韻。仰希斤正。 其二</title>,<text>裨諶謀遠野。子厚愛愚溪。出郭休官北。觀魚到水西。澄江燕子掠。瑞石白雲低。薄酒難成醉。蒼松爽氣凄。</text>
<title>元亮畫竹</title>,<text>地下申夫子。斯人一代豪。能揮飽霜兔。幻出拂雲梢。王謝風流遠。夷齊骨格高。炎方知有助。涼韻自蕭蕭。</text>
<title>寄公燮</title>,<text>鐵市長廊後。蒼虯於此藏。神遊忘陋巷。官冷比潛郞。話古猶河漢。論詩挾雪霜。華山松石洞。須醉兩三場。</text>
<title>思家主李佐郞 頫</title>,<text>晩作金陵客。常思白首郞。幽廬臨海碧。高氣薄秋蒼。一代無雙筆。前身異姓王。簷間舊魚網。零落使人傷。</text>
<title>梨</title>,<text>山果經霜露。嘗來氣味甘。腥膻元不嗜。爽快尙多貪。最好詩喉渴。誠宜酒面酣。文園多肺病。持爾種江南。</text>
<title>書烏林驛</title>,<text>前朝陶隱竄。今代訥齋飄。賦服同庚子。哀秋續楚騷。身雖魑魅伍。名與斗牛高。有客懷椒醑。題詩擬大招。</text>
<title>小池</title>,<text>一席方池好。淸光映竹扉。已無魚子躍。長待主人歸。深夜鳴山雨。輕寒入客衣。欲知幽絶處。門外馬蹄稀。</text>
<title>橘林</title>,<text>一樹窓前橘。蕭蕭歲已窮。他時風雨後。今日雪霜中。仙顆明山月。幽香襲竹筇。蒼黃不肯負。惟爾與松公。</text>
<title>留別大鵬 李圖南</title>,<text>相逢元有數。此別又無端。交情宜取淡。美酒莫留殘。任坦除苛禮。從便具小盤。揮袂各南北。千山去路曼。</text>
<title>春日。與李正中。卜居彰義門外。</title>,<text>抽身城市裏。置酒野田中。澗水新呈碧。林花未放紅。溪邊喧醉叟。谷口憩樵童。地僻無車馬。吾將老此峯。</text>
<title>挽歌</title>,<text>瓮井多君子。金家聚德星。平生服孝友。老去隱蠶耕。周斗方期酌。秦春遞輟聲。芝焚自蕙嘆。不必蓋曾傾。</text>
<title>呈六峯</title>,<text>賤子無人愛。先生不我遐。論文迎小榻。問疾到貧家。宦拙馮唐老。名高賈誼多。遙知風雨夕。欹枕夢天涯。</text>
<title>用前韻。再呈六峯。</title>,<text>修文泉路永。草記帝鄕遐。好古常憎俗。居官不顧家。是非今日定。江海向來多。樑月斗年滿。悲懷詎有涯。</text>
<title>用前韻。再呈六峯。 其二</title>,<text>湖海鄕仍遠。唐虞世已遐。赤心唯有國。淸節尙無家。在古猶爲少。論今亦豈多。琴書連北斗。自足了生涯。</text>
<title>用前韻。再呈六峯。 其三</title>,<text>惻惻春風冷。悠悠客思遐。一官專爲口。殘夢每尋家。壁古燈光翳。窓虛雨響多。相思豈云遠。泥潦浩無涯。</text>
<title>別舍弟仁順</title>,<text>去國東溟遠。朝天北斗遙。塵埃衣劍化。川陸鬢容凋。努力須加飯。秋風早整䥝。沙頭脊鴿在。失侶自鳴搖。</text>
<title>李白</title>,<text>我愛靑蓮客。飄然抱大才。奇璜嗟鏟彩。靜女困無媒。酒似長鯨吸。詩如巨刃裁。千秋餘寶唾。讀罷有餘哀。</text>
<title>寓言</title>,<text>平生高志氣。富貴不能降。花月詩如錦。江山筆似杠。兒言室懸磬。自倚士無雙。百尺層樓臥。淸風洞入窓。</text>
<title>寓言 其二</title>,<text>奔走元來懶。吟哦病亦能。年深顏有骨。水落石生稜。猛虎公毋暴。奔河子莫憑。求觀天下小。須上太山登。</text>
<title>次良苽茅亭韻</title>,<text>童稚從吾舅。詩書講此亭。丘原無復起。松柏至今靑。弔古同遼鶴。寬心仗酒甁。山川含萬古。鬱鬱馬前形。</text>
<title>次良苽茅亭韻 其二</title>,<text>瀏瀏風生袖。悠悠客倚亭。歸來頭盡白。故老眼重靑。世事詩千首。村談酒一甁。揮鞭湖海向。萬里淡天形。</text>
<title>觱篥</title>,<text>窓外圓籚裂。餘聲入太淸。陰山胡客怨。滄海楚臣情。古木長風過。孤村落日明。依俙離鳳叫。把酒耳偏傾。</text>
<title>丕承挽詞 羅世纘</title>,<text>憶昔蓬萊殿。同時閱古文。他年談咲後。今日死生分。未遂留徐劍。徒悲望白雲。秋山落葉滿。何處覓孤墳。</text>
<title>丕承挽詞 羅世纘 其二</title>,<text>仁者必爲壽。如何而止斯。善人今若此。天道亦難知。草木秋風後。山川落照時。空餘湖海老。無復細論詩。</text>
<title>丕承挽詞 羅世纘 其三</title>,<text>識面知何算。知心獨此翁。天球元不琢。雪竹向來空。梁木俄成折。秦人遽輟春。平生工制淚。今日泣無窮。</text>
<title>松江水石甚異。吾將老焉。自經倭亂。略無歸意。坦之先我卜築。飛書索詩。慨然遙寄。坦之。生員尹衖之字。公之仕從弟也。</title>,<text>羅君歸地下。林子走塵間。松石嗟無主。龜魚怨不還。聞君成小築。使我起長嘆。願作雙黃鵠。高飛向海山。</text>
<title>松江水石甚異。吾將老焉。自經倭亂。略無歸意。坦之先我卜築。飛書索詩。慨然遙寄。坦之。生員尹衖之字。公之仕從弟也。 其二</title>,<text>憶昔乘微雨。松江數往來。直愁村路滑。故作竹輿逥。煖酒收松子。題詩掃石苔。斯遊已十載。應被白鷗咍。</text>
<title>野池雨潰。遣吏捕魚。金鯽皆尺。見其生。不忍膾。放北溪。</title>,<text>漁人送金鯽。鬐鬣活飛動。魚雖不能言。狀若炰烹恐。我心惻然悲。呼兒北溪縱。汝得生已多。力小難濟衆。</text>
<title>題曺進士江舍 汝諶</title>,<text>身已孤舟寄。詩今萬戶輕。開尊邀月湧。倚杖看潮生。薄薄人情紙。酸酸世味橙。灘頭子嚴子。不獨擅高名。</text>
<title>送光州牧李大立明府 弘幹</title>,<text>我愛李夫子。恢疏志氣高。來簪烏府業。出佩武城刀。衰老分離苦。關河霰雪飄。徵黃應有日。莫以六期遙。</text>
<title>送光州牧李大立明府 弘幹 其二</title>,<text>迢遞圭峯寺。曾同野鶴棲。風噓嵒竇怪。秋緊石臺凄。落葉應埋迹。蒼苔已蝕題。一官催白首。何處覓丹梯。</text>
<title>送蘇長水之任 遂</title>,<text>濁酒陶元亮。丹砂葛稚川。我觀高士傳。君亦古人然。牒罕塵留硯。堂空月到絃。病身須藥蜜。一寄華山前。</text>
<title>錦山寓言</title>,<text>樓上微涼獨。人間苦熱皆。旣能存二頃。不必慕三槐。巖桂爲佳客。庭花當美娃。安危大臣在。何恨臥天涯。</text>
<title>錦山寓言 其二</title>,<text>江湖林處士。巖壑賈長江。揮塵風生室。談空月到窓。歸山孤鶴引。尋寺暮鍾撞。欲識跏趺處。菩提寶樹雙。</text>
<title>錦山寓言 其三</title>,<text>古郡依喬木。人家傍斷崖。吾憑池上檻。僧扣月中柴。阮籍臨風嘯。東方對客諧。呵呵開大咲。天地小如蝸。</text>
<title>錦山寓言 其四</title>,<text>眼前無雜物。門外絶凡賓。筆落山精泣。詩成野鳥呻。乾坤多病客。江海未歸身。萬壑松聲裏。悠悠一欠伸。</text>
<title>別咸鏡監司叔春 柳辰同</title>,<text>大漢無中策。匈奴數吠堯。何人當重寄。夫子世稱豪。布德野棠遠。追胡長白高。蒼然歲暮路。脫贈匣中刀。</text>
<title>送景范朝燕 趙希文</title>,<text>吾今南滯海。君又北之朝。故國春將盡。他鄕淚欲潮。觀周雖壯志。隨鶴蚤歸遼。黃葉剛泉寺。論文柏子燒。</text>
<title>遊梁山人山亭。次板韻。</title>,<text>西風入小洞。乘興扣巖扉。竹裏水舂急。檐前山木圍。詩篇飛鳥印。親友曉星稀。願借閑田地。於焉作少微。</text>
<title>送申僉知 瀚 赴明</title>,<text>曾是光山主。于今別恨添。高門丞相系。英選廟堂忝。路遠塵沙漲。天晴日月暹。途中如見弟。爲報已蒼髥。</text>
<title>送申僉知 瀚 赴明 其二</title>,<text>情爲隣居重。魂因遠別銷。遲遲初去洛。杳杳暮歸遼。搖落中秋日。車輿萬國朝。遙知燕市上。爭覩鳳麟標。</text>
<title>一日。風雨擰甚。友人安止止。辭別如京師。寧無一言耶。詩可以怨者此也。</title>,<text>海上風雨凄。野寺殊寥寂。靑春餘幾日。落花山一尺。車嶺天地間。厥高雲中刺。古來行路難。君子愼行役。</text>
<title>携幼入室</title>,<text>稚子牽衣問。如何鬢雪繁。自憐多歲月。復喜絶塵喧。弱木身難長。荒庭日易昏。衰年是破寂。聰慧已能言。</text>
<title>有酒盈尊</title>,<text>草屋醪初熟。衰翁眼忽明。渾渾春水漲。颯颯遠松聲。正好開鄕話。還宜餉野耕。微醺望天末。千里起遙情。</text>
<title>登鍾閣</title>,<text>千年檜衛寺。萬里客憑欄。龍蟄何時起。雲浮幾日還。鍾聲挾谷響。春恨仗杯寬。明發踰危嶺。崎嶇九十盤。</text>
<title>登鍾閣 其二</title>,<text>山深猶積雪。琴古已無絃。細酌江陵酒。閑携石竇禪。非賢慙墨突。有智羨龍眠。落日危樓倚。吾生後仲宣。</text>
<title>登鍾閣 其三</title>,<text>雨打丹靑漶。春寒草木遲。雙林舍衛國。前世法雲師。白石溪驚夢。靑天鳥度危。興來揮醉墨。應有子雲知。</text>
<title>登竹棲樓 三陟</title>,<text>江觸春樓走。天和雪嶺圍。雲從詩筆湧。鳥拂酒筵飛。浮海知今是。趨名悟昨非。松風當夕起。蕭颯動荷衣。</text>
<title>宿平昌縣 是日雲陰。及晩解駁。</title>,<text>野日已能吐。春雲那得呑。山深人少訟。路遠客銷魂。棧掛層崖石。鴉鳴獨樹村。行行指嶺海。墨突幾時溫。</text>
<title>宿平昌縣 是日雲陰。及晩解駁。 其二</title>,<text>山峽春猶冷。沙田水屢呑。思歸初斷夢。翦紙孰招魂。生梗人如鹿。凋疏郡抵村。貂裘雖得御。瘦骨詎能溫。</text>
<title>聞笛</title>,<text>樓前吹短笛。音響一何哀。天末初驚鶴。山邊又落梅。愁聞折柳曲。淚墮望鄕臺。自是聲相感。中心石共摧。</text>
<title>檜木</title>,<text>方知史魚直。始識子南夫。已免樵斤入。應期日轂扶。登樓吾少伴。挾路汝非孤。萬一靑牛化。乘之遊海隅。</text>
<title>法鼓 是夜宿皇龍寺</title>,<text>僧打月精鼓。深山轟怒雷。旣令樓瓦裂。又使嶽扉開。湫覺龍蛇奮。春知草木催。餘聲助壯氣。直欲萬軍摧。</text>
<title>奉投子芳</title>,<text>貊國遺墟地。靑燈禿鬢翁。遠遊坤軸盡。孤枕海聲雄。伐木蒼生困。乘桴吾道東。書懷達永夜。風遞曉城鍾。</text>
<title>贈惠沃上人 次梨湖先生韻</title>,<text>無根又無蔕。若比是浮雲。山水偶成住。東西何害紛。逢渠滄海暫。求我小詩勤。他日如吾訪。金剛鶴不群。</text>
<title>皆骨山</title>,<text>無肉又無毛。萬古白骨立。瘦影碧空橫。硬根東溟入。猿猱尙難攀。獨有蛟龍蟄。日暮嵐氣濃。客子衣裳濕。</text>
<title>贈慧默</title>,<text>海湧金剛嶽。天開白玉京。拖紳萬瀑吼。飛雹九龍靈。點筆圖雲勢。哦詩學鳥聲。病身須汝負。慙愧擔肩頳。</text>
<title>題叢石臺</title>,<text>聞說蒼霞島。曾成白玉樓。神仙何處在。礎柱至今留。不是公輸斲。應知鬼斧鎪。如能架蓬闕。長與赤松遊。</text>
<title>昭陽亭</title>,<text>稍稍日沈嶺。蕭蕭風滿樓。小詩難制淚。短髮不禁秋。入夢嫌家遠。無功愧食浮。昭陽亭上月。今古幾人愁。</text>
<title>贈遠住持 列山縣。次湖陰韻。</title>,<text>僧從皆骨至。孤鶴影沖天。雲迹偶成住。灰心寧有煙。滄溟疏雨裏。古縣老松邊。共向毗盧頂。名山中國傳。</text>
<title>驄馬契軸</title>,<text>臺以風霜峻。官因糾察雄。朝班今有鶻。路上更須驄。數面成瓜葛。他年各燕鴻。論心庭柏在。肯效野桃紅。</text>
<title>題南原武擧都會試官契軸</title>,<text>鬱鬱龍城府。沙場正拭盤。流星飛矢逬。明月角弓彎。擊鼓搖方丈。鳴錚振廣寒。斯爲眞盛會。吾筆不須刪。</text>
<title>醉中走筆。送鄭彥湜。任發英赴試。</title>,<text>健筆似禿帚。興發隨風掃。無邊蒼海環。不盡靑山繞。二妙赴秋圍。大鳴如雙鳥。長翮揷汝身。雲程不難到。</text>
<title>望大芚山</title>,<text>悠然望遙岑。蒼蒼飛鳥外。刊木以通之。深嫌新竹大。頭輪生紫煙。彼固神仙會。手拍洪崖肩。高揖而不拜。</text>
<title>送梁都事之嶺南 應台</title>,<text>有人傳嶺外。靡孑似周餘。求艾今何及。炊沙亦已疏。堯湯猶未免。匐匍豈要譽。憂國平生淚。臨岐一洒裾。</text>
<title>贈古島僧</title>,<text>海上無人地。遙知有散仙。塵間催短景。物外自長年。俗客焉能到。山僧偶爾傳。茅齋回白首。風雨大江邊。</text>
<title>司饔契軸</title>,<text>妙手將調鼎。高懷恥爛羊。精誠唯獻御。烹割豈要湯。復續山陰會。聊償闕下忙。微詩亦可削。自有顧長康。</text>
<title>仲悟。奉命救荒南方。作詩送之。李彥憬</title>,<text>炎嶠人相食。寒儒涕自流。天災雖有召。民事豈無由。略講周公政。要寬聖主憂。春歸吾亦計。顏巷海山幽。</text>
<title>江邊</title>,<text>白髮海濱客。誰人知此懷。宦情緣病減。詩句得秋佳。旅枕琴爲伴。江窓月與偕。疏狂君莫怪。我已外形骸。</text>
<title>奇明彥。向頭流。路由秋成。因雨留。</title>,<text>我欲嘉賓挽。天敎好雨留。庭空民訟少。風掃瘴雲收。已覺桐花老。寧辭竹葉浮。脩翎如可揷。思與赤松遊。</text>
<title>讀論語 三韻</title>,<text>未見聖人面。得聞聖人語。雖云樑木摧。不隨夜臺去。盡日坐燒香。竹屋無人處。</text>
<title>讀論語 三韻 其二</title>,<text>平生欲無言。如何有此語。人云舍則藏。胡不飄然去。識得聖人心。然後知佳處。</text>
<title>讀論語 三韻 其三</title>,<text>吾衣不可摳。千載有遺語。甚矣子之衰。乘桴思遠去。讀罷若承敎。言容已無處。</text>
<title>讀孟子。次前韻。</title>,<text>當時不得施。後世傳諸語。外人豈知之。只云楊墨去。些些有英氣。此其亞聖處。</text>
<title>讀孟子。次前韻。 其二</title>,<text>干戈送迂儒。誰與仁義語。太山立巖巖。隨雲入天去。訥辯雖云殊。方寸是同處。</text>
<title>讀孟子。次前韻。 其三</title>,<text>道在位不在。濟世宜以語。棲棲列國間。惓惓不忍去。一段義理明。月到天心處。</text>
<title>贈茅齋宿客</title>,<text>今宵霜氣多。遙想茅齋甚。蕭條對山僧。輾轉不得寢。敎兒送濁醪。君須盡量飮。</text>
<title>堅師乞詩甚懇。不獲已贈一言。</title>,<text>吾詩淡於水。你乞欲何用。莫使世人知。宜令木客誦。上人再拜歸。天外萬山聳。</text>
<title>憶萬瀑洞</title>,<text>曾爲東道主。舍馬各山入。洶洶白虹奔。薄薄怪石立。還墮蟻穴中。夢魂安可及。</text>
<title>贈正陽大仁</title>,<text>午上正陽臺。八萬群峯揷。初如霜雪凝。又似瓊瑤鈒。天上未可知。此實人間甲。</text>
<title>兩林山寓居</title>,<text>山近雲粘筆。家低燕拂頭。枕邊寒雨響。門外小溪流。</text>
<title>溪行</title>,<text>雨歇水聲急。日烘花氣薰。仙人石刻在。袖拂綠苔文。</text>
<title>溪行 其二</title>,<text>隨陰頻改席。覓句屢捫髥。山石有時隕。溪魚何處潛。</text>
<title>溪行 其三</title>,<text>瀑水人須濺。蒼苔屐齒粘。題詩遍山石。禿盡處囊尖。</text>
<title>溪行 其四</title>,<text>足滑時沾屨。腰酸或倚査。笛喧山鳥散。酒熟野蜂過。</text>
<title>題海印寺沙門柱</title>,<text>一柱門前憩。三竿日已曛。梨花山雨後。滿地白紛紛。</text>
<title>贈蔡居敬 無逸</title>,<text>畫比王摩詰。詩如飯顆山。天邊同作客。老去一開顏。</text>
<title>贈蔡居敬 無逸 其二</title>,<text>地與蓬萊接。潮應弱水通。塵埃十載別。衰老一尊同。</text>
<title>贈蔡居敬 無逸 其三</title>,<text>多病充宣慰。逢君破寂寥。沈沈開夜酌。星月浪中搖。</text>
<title>題山水圖</title>,<text>漠漠江天雨。蕭蕭山木風。漁人不知返。猶自坐船中。</text>
<title>鳥嶺贈別</title>,<text>功名眞墮甑。聚散一浮雲。獨向空山裏。蒼蒼落日曛。</text>
<title>大熱</title>,<text>乾坤如熾炭。滄海爍龍龜。安得揷六翮。飄然天外之。</text>
<title>大熱 其二</title>,<text>遙知九陌人。白汗流如瀋。何似竹林翁。渴則淸泉飮。</text>
<title>大熱 其三</title>,<text>松下露雙膝。淸風左右拂。人皆爭鼠肝。白髮荷衣不。</text>
<title>大熱 其四</title>,<text>兩耳何須洗。中心自少塵。平生笑巢父。汝亦釣名人。</text>
<title>二月初吉。遊谷口堂。</title>,<text>雲消空杳杳。春半水泠泠。欲識山齋迥。前峯鶴背明。</text>
<title>二月初吉。遊谷口堂。 其二</title>,<text>玉磵無塵垢。蒼苔往往錢。何時春日暖。高枕石頭眠。</text>
<title>月下寓吟</title>,<text>深思把玉笛。吹向月明天。只恐靈湫底。潛蛟不得眠。</text>
<title>與朴城主民獻。遊鄭生員家。</title>,<text>窮愁無處蕩。落日醉隣家。點點墻頭岫。姸姸雪上花。</text>
<title>與朴城主民獻。遊鄭生員家。 其二</title>,<text>城市嗟何往。幽偏獨此家。佳人彈錦瑟。裙鬪石榴花。</text>
<title>與朴城主民獻。遊鄭生員家。 其三</title>,<text>忽發山陰興。呼兒問酒家。淸歌宜落日。白髮強簪花。</text>
<title>與朴城主民獻。遊鄭生員家。 其四</title>,<text>雖居城郭底。眞箇野人家。主勸床頭酒。天供檻外花。</text>
<title>與朴城主民獻。遊鄭生員家。 其五</title>,<text>有酒君誠樂。多書我不貧。海邊無賀老。誰識謫仙人。</text>
<title>與朴城主民獻。遊鄭生員家。 其六</title>,<text>多病君容瘦。窮愁我鬢秋。若無杯裏物。何處得消憂。</text>
<title>與朴城主民獻。遊鄭生員家。 其七</title>,<text>渺渺雲中鶴。輕輕水上鷗。醉裏思遠適。滄海接天流。</text>
<title>與朴城主民獻。遊鄭生員家。 其八</title>,<text>耽杯今得聖。作賦已逼靈。短日朝還暮。狂生醉又醒。</text>
<title>與朴城主民獻。遊鄭生員家。 其九</title>,<text>琴淸紅袖捲。天碧白雲流。十載遊江海。懷君幾度秋。</text>
<title>次丕承八景 刪三首</title>,<text>隨風初拂地。含雨又度水。此意陶潛知。九原無復起。</text>
<title>次丕承八景 刪三首 其二</title>,<text>極浦茫茫遠。漁舟箇箇輕。魚鹽今盡賣。空載月明行。</text>
<title>次丕承八景 刪三首 其三</title>,<text>半夜寒聲至。遙從天外來。明堂如可構。須用臥霜材。</text>
<title>次丕承八景 刪三首 其四</title>,<text>野外秋風至。初抽釵股莖。何人知此興。思與爾同行。</text>
<title>次丕承八景 刪三首 其五</title>,<text>溪雨洒如絲。秋山欲暮時。機心都已盡。水鳥傍底枝。</text>
<title>秋興</title>,<text>日暮秋聲壯。山昏海氣深。百年無伴客。萬里未歸心。</text>
<title>小刀</title>,<text>斬佞言徒直。屠龍計已迂。何如石川子。山郡割鷄乎。</text>
<title>夢亡弟仁順</title>,<text>海上孤舟在。高陽宿草深。三宵魂入夢。萬里涕沾襟。</text>
<title>獵雉</title>,<text>人言林處士。自號獵將軍。落日牽黃犬。連山起白雲。</text>
<title>拾逸詩</title>,<text>閑人猶有役。童子拾亡詩。欲識山寒甚。氷霜生硯池。</text>
<title>鄭生員携酒來訪</title>,<text>寥落揚雄宅。而無問字人。鄭君時載酒。一醉物皆春。</text>
<title>送羅慄歸全州。因憶舊遊。</title>,<text>黃葉鷹岩寺。曾同一鶴棲。年年風雨惡。應洗舊時題。</text>
<title>失鷹</title>,<text>人情猶有背。鳥性豈能馴。飽滿飛騰去。何曾顧主人。</text>
<title>失鷹 其二</title>,<text>飼盡家中犬。主人恩愛深。飽馴飢卽去。嗟爾兩三心。</text>
<title>失鷹 其三</title>,<text>誤落虞人網。來同草屋鷄。高飛向天末。趐影與雲齊。</text>
<title>春眠</title>,<text>寂寂松陰下。幽人晝夢甘。悠然驚剝啄。門外客來三。</text>
<title>聞梁公燮到玉川村。寄詩速之。</title>,<text>庭樹忽云暝。故人胡不來。吾廬今政好。欲發照窓梅。</text>
<title>聞梁公燮到玉川村。寄詩速之。 其二</title>,<text>愛酒陶元亮。吟詩孟浩然。孤琴侯幽徑。獨鳥下寒煙。</text>
<title>聞梁公燮到玉川村。寄詩速之。 其三</title>,<text>有客傳吾子。騎驢到玉川。山陰興不淺。須促雪中鞭。</text>
<title>聞梁公燮到玉川村。寄詩速之。 其四</title>,<text>今朝竹屋寒。忽念孤村客。終曉未能眠。少年頭盡白。</text>
<title>魚</title>,<text>忽得秋池鯽。洋洋活欲飛。歸家烹又鱠。病骨一朝肥。</text>
<title>躑躅</title>,<text>風吹香冉冉。雨染血斑斑。落日寒窓對。還如霧裏看。</text>
<title>躑躅 其二</title>,<text>名花如靜女。深院照幽閑。忽怪淸香動。松風來北山。</text>
<title>梁公燮白馬</title>,<text>駿馬依殘驛。而令壯士悲。如逢穆天子。猶可舞瑤池。</text>
<title>梁公燮白馬 其二</title>,<text>聞道千金鹿。崔嵬萬馬群。遙知殘驛裏。長憶老將軍。</text>
<title>梁公燮白馬 其三</title>,<text>本多支鄧癖。偏愛雪霜毛。不惜千金擲。鳴鞭向渭橋。</text>
<title>梁公燮白馬 其四</title>,<text>駿馬來南海。霜毛鉅齒牙。何當金絡腦。紫陌振鳴珂。</text>
<title>駿馬 康津太守示馬索詩</title>,<text>駿馬樓前立。霜蹄碧玉飜。橫行千里外。海日未黃昏。</text>
<title>白駒</title>,<text>白駒在空谷。神奇如白龍。何人稱此色。南海白頭翁。</text>
<title>薏苡粥</title>,<text>呼童烹薏苡。色味雪霜如。此物君休薄。能令濕氣除。</text>
<title>書齋獨坐</title>,<text>一卷陶潛詩。數峯大芚雪。寂寂竹間棲。無人門盡閉。</text>
<title>送梁公燮還歸綾陽 庚戌臘月</title>,<text>湖海悲歌士。相逢雪月時。寸心言不盡。人與歲俱之。</text>
<title>白灘</title>,<text>溪味魚登釣。官肴杏上盤。斜陽灘送雨。亦足洗塵肝。</text>
<title>白灘 其二</title>,<text>雲容移更白。水色靜還明。風露凄凄下。難禁鶴骨淸。</text>
<title>宿昌平趙進士納涼齋</title>,<text>屋低頭欲打。簟滑足難黏。夜半懸燈宿。依俙入草菴。</text>
<title>宿昌平趙進士納涼齋 其二</title>,<text>明月出東山。泠泠疏竹間。平生大槐國。對此夢初闌。</text>
<title>秋村雜題</title>,<text>茅簷棲鳥返。村樹淡煙平。始覺秋風至。天邊一雁鳴。</text>
<title>秋村雜題 其二</title>,<text>平生多遠志。湖海自當歸。百草霜如雪。秋寒生客衣。</text>
<title>秋村雜題 其三</title>,<text>白髮逢秋王。淸江得雨豪。容顏雖日損。詩句頓能高。</text>
<title>秋村雜題 其四</title>,<text>秋聲宵入夢。海氣曉沈山。寥落淸江上。蕭蕭鬢已斑。</text>
<title>秋村雜題 其五</title>,<text>葉落孤村寂。天高獨雁嘶。騷人自多感。白首涕交頤。</text>
<title>秋村雜題 其六</title>,<text>稻熟黃鷄啄。秋深紫蟹肥。柴門童子候。落日淡忘歸。</text>
<title>秋村雜題 其七</title>,<text>草木日零落。美人遲暮兮。長宵無一夢。村店唱寒鷄。</text>
<title>秋村雜題 其八</title>,<text>白露紅榴罅。荒園紫芋齊。臨風發孤嘯。江上舞鵾鷄。</text>
<title>秋村雜題 其九</title>,<text>日暖癡蠅在。庭空落葉深。江湖虛老去。苦奏短長吟。</text>
<title>秋村雜題 其十</title>,<text>邀月琴時抱。看山酒或擔。何嫌無伴侶。松竹我俱三。</text>
<title>秋村雜題 其十一</title>,<text>空山風颯爾。高樹露漣如。醉枕松間石。遊於太古初。</text>
<title>秋村雜題 其十二</title>,<text>古樹寒鴉集。疏籬夕照通。南窓不肯閉。天際兩三峯。</text>
<title>秋村雜題 其十三</title>,<text>天開滄海月。酒熟竹林尊。深巷一燈靜。高門萬馬奔。</text>
<title>得營字韻</title>,<text>孤村生夕氣。萬壑動寒聲。櫪馬飢猶戀。秋蠅凍亦營。</text>
<title>得營字韻 其二</title>,<text>已熟小槽酒。如聞疏雨聲。醉來終日臥。長悔十年營。</text>
<title>得營字韻 其三</title>,<text>海月有佳色。風灘非惡聲。沿崖已卜地。疏懶亦難營。</text>
<title>得營字韻 其四</title>,<text>點筆圖雲勢。彈琴學水聲。迂生逗湖海。此外更無營。</text>
<title>得營字韻 其五</title>,<text>江邊喬木在。風動老龍聲。莫怪長無用。明堂早晩營。</text>
<title>又得生字韻</title>,<text>籬菊開何晩。林翁瘦可驚。佳辰枉過了。自覺負平生。</text>
<title>又得生字韻 其二</title>,<text>隣杵鄕愁起。風灘客夢驚。病中吟太苦。習氣自三生。</text>
<title>又得生字韻 其三</title>,<text>野犬聞風吠。山魈見月驚。無材同櫟樹。此語得莊生。</text>
<title>又得生字韻 其四</title>,<text>琴非求俗聽。詩不要人驚。薄暮悠然望。前山素月生。</text>
<title>次仲載韻</title>,<text>昭代爲逋客。深山作主人。神仙殊怳惚。未若醉中眞。</text>
<title>次仲載韻 其二</title>,<text>踽踽生斯世。茫茫愧古人。籃輿鳴細雨。落日獨尋眞。</text>
<title>暮投永平。寄祥之。</title>,<text>遠客投孤館。庭空人跡稀。如何窓外鳥。一一似催歸。</text>
<title>暮投永平。寄祥之。 其二</title>,<text>日暮津頭問。川長舟楫稀。虛名束壯士。匹馬雨中歸。</text>
<title>暮投永平。寄祥之。 其三</title>,<text>碌碌甁罌裏。如公古器稀。應須崇令德。同與古人歸。</text>
<title>別季涵 鄭澈</title>,<text>湖海人長病。乾坤草又春。千行憶君淚。寄與北歸人。</text>
<title>別季涵 鄭澈 其二</title>,<text>衝雨君今北。乘秋我欲西。故人如問訊。巖下一枝棲。</text>
<title>別季涵 鄭澈 其三</title>,<text>白髮霜連草。丹心石望夫。君今又千里。吾道益羈孤。</text>
<title>次祥之韻</title>,<text>多情江海月。千里逐人圓。對此生歸思。山城身兀然。</text>
<title>次祥之韻 其二</title>,<text>新涼生客思。白露下蒼圓。愛酒君元亮。吟詩我浩然。</text>
<title>贈殷卿 李夢弼</title>,<text>枕冷頻驚夢。天遙數問程。野雲含雨黑。官柳入空靑。</text>
<title>贈殷卿 李夢弼 其二</title>,<text>急雨鳴虛館。頑雲接廣程。江從今日漲。鬢失昔年靑。</text>
<title>遠客</title>,<text>遠客坐秋夜。初聞長樂鍾。百年徒有志。萬事已成翁。</text>
<title>遠客 其二</title>,<text>連山朝隱霧。老樹夜鳴秋。逖矣江南客。悲哉走未休。</text>
<title>遠客 其三</title>,<text>寂寂孤燈下。悠悠靜夜分。空庭有古樹。落葉隔窓聞。</text>
<title>遠客 其四</title>,<text>籬菊寒猶笑。隣鷄雨亦鳴。遠來應有意。頭白不貪名。</text>
<title>洗心臺</title>,<text>落石此間葉。嘶雲何處鴻。愛山來往數。苔印去年蹤。</text>
<title>生員李墍。作墅汶水上。乞詩。</title>,<text>娟娟峯上月。來照山窓裏。中有讀書人。通宵耿少睡。</text>
<title>生員李墍。作墅汶水上。乞詩。 其二</title>,<text>鳴鳳山頭雨。蕭蕭起夕霏。丁寧須少霽。鳳翅濕難飛。</text>
<title>孤山梅鶴亭</title>,<text>居比東西瀼。山如大小孤。棲遲君是果。濡滯我非夫。</text>
<title>孤山梅鶴亭 其二</title>,<text>庾嶺蛇皮樹。靑田雪色毛。心肝自相照。物我本同胞。</text>
<title>送白光勳還鄕</title>,<text>江月圓還缺。庭梅落又開。逢春歸未得。獨上望鄕臺。</text>
<title>雨尋白雲洞</title>,<text>人臥野雲深。客來庭草細。看山意未闌。盡日東窓啓。</text>
<title>雨尋白雲洞 其二</title>,<text>雨染窓前草。雲生樹外峯。誰知城市裏。高枕夢羲農。</text>
<title>雨尋白雲洞 其三</title>,<text>柳嫩金初撚。山濃墨未乾。誠知晴亦好。不似雨中看。</text>
<title>宿水鍾寺</title>,<text>僧憐南北客。門閱古今舟。入夜淸無睡。寒雲滿石樓。</text>
<title>次梧亭韻</title>,<text>孤燭原城夜。悠悠歲暮時。連天山萬疊。吾道更何之。</text>
<title>次梧亭韻 其二</title>,<text>老作棠陰客。長抛海上舟。山川凍相映。愁倚景疏樓。</text>
<title>次梧亭韻 其三</title>,<text>鄕夢借孤枕。王程愁亂山。自憐萍泛泛。何處桂團團。</text>
<title>贈子芳 李蘭</title>,<text>問俗慙才拙。尋眞幸骨靑。懷中白玉笛。佳處與君橫。</text>
<title>贈子芳 李蘭 其二</title>,<text>憂世頭曾白。論詩眼共靑。無情亦惜別。官燭淚縱橫。</text>
<title>沙塞津</title>,<text>日午淸江上。孤舟倚石根。人家如小畫。高下自成村。</text>
<title>登竹棲樓</title>,<text>山中一夜雨。海外二毛人。落盡寒梅樹。西湖幾度春。</text>
<title>江景</title>,<text>星散樓頭炬。風行水上船。醉歸沙路細。畫角動江天。</text>
<title>贈鄕僧玄俊</title>,<text>問道僧先至。觀山我亦來。鄕心俱已斷。萬里鶴徘徊。</text>
<title>寄朴和叔 淳</title>,<text>野鶴棲城市。應知骨益臞。懷君達永夜。竹屋雨疏疏。</text>
<title>贈朴和叔</title>,<text>明月照涼簟。粼粼秋水文。留君坐永夜。衣濕北山雲。</text>
<title>寄聽松 成守琛</title>,<text>衰年行踽踽。抱膝憶長身。明月蒼松屋。何時一笑親。</text>
<title>同朴和叔夜詠 七首</title>,<text>明月照高樹。山堂生夜涼。胸中自不樂。淸嘯振圓蒼。</text>
<title>同朴和叔夜詠 七首 其二</title>,<text>荷衣不着雨。鶴骨最知涼。萬里澄無滓。空庭桂影蒼。</text>
<title>同朴和叔夜詠 七首 其三</title>,<text>松雨衣裳潤。荷風笑語涼。三年塵土裏。雙鬢半成蒼。</text>
<title>同朴和叔夜詠 七首 其四</title>,<text>百年今白髮。一歲又秋天。夢裏君王近。含香捧御筵。</text>
<title>同朴和叔夜詠 七首 其五</title>,<text>秋荷病葉上。涼露墜玄天。相對悠然笑。淸風入客筵。</text>
<title>同朴和叔夜詠 七首 其六</title>,<text>寂寞揚雄宅。門無車馬來。非君美如玉。遠抱與誰開。</text>
<title>同朴和叔夜詠 七首 其七</title>,<text>方寸介于石。浮榮焉得侵。松根坐超忽。明月是知心。</text>
<title>雲伯携琴訪我。書琴背。曺俊龍</title>,<text>琴自白雲出。中含流水聲。秋風當夕起。松月向人明。</text>
<title>雲伯携琴訪我。書琴背。曺俊龍 其二</title>,<text>一世功名醉。斯人骨格醒。携之還入洞。山葉杖頭零。</text>
<title>蕩春臺</title>,<text>爲問臺邊水。西流幾歲休。歸心似波浪。無日不悠悠。</text>
<title>蕩春臺 其二</title>,<text>客慮侵雙鬢。悽飆振四山。全生元有理。材與不材間。</text>
<title>酬曺取適 俊龍</title>,<text>萬事霜侵鬢。孤城雨送年。遙憐舊詩伴。獨自臥江天。</text>
<title>酬曺取適 俊龍 其二</title>,<text>古峽秋多霧。風灘暮有聲。撫琴松桂下。聊得古人情。</text>
<title>悼馬</title>,<text>駿馬無端斃。丘珍路上埋。昭王如可遇。萬一市枯骸。</text>
<title>悼馬 其二</title>,<text>至人無怛化。況乃物之微。三尺籃輿穩。無心與世馳。</text>
<title>星山雜題。示金恭老。</title>,<text>白石蒼松裏。江南綠髮翁。蔘苓烹小鼎。絶勝大倉紅。</text>
<title>星山雜題。示金恭老。 其二</title>,<text>眼因思道合。頭爲厭時低。自得莊周學。榮枯一指齊。</text>
<title>星山雜題。示金恭老。 其三</title>,<text>白石元無垢。蒼溪本不緇。人間有此景。君我卜居宜。</text>
<title>星山雜題。示金恭老。 其四</title>,<text>向來疏懶性。不是傲當時。欲識吾生計。箱中萬首詩。</text>
<title>星山雜題。示金恭老。 其五</title>,<text>谷口林居士。灘頭金使君。憑軒一長嘯。萬事過浮雲。</text>
<title>星山雜題。示金恭老。 其六</title>,<text>塵爵常嫌玉。山杯不必銀。俗淳猶太古。携酒往來頻。</text>
<title>星山雜題。示金恭老。 其七</title>,<text>伊軋籃輿穩。沙邊細路分。山村新釀熟。松氣助芳芬。</text>
<title>星山雜題。示金恭老。 其八</title>,<text>山近雲侵袖。溪虛泠透衣。夕陽如畫處。林外一僧歸。</text>
<title>星山雜題。示金恭老。 其九</title>,<text>竹戶山雲透。荷衣溪雨跳。近來人不到。漂去武陵橋。</text>
<title>星山雜題。示金恭老。 其十</title>,<text>川從斜日白。顏謝昔年丹。借問羅三鼎。何如把一竿。</text>
<title>星山雜題。示金恭老。 其十一</title>,<text>農事山村急。時聞叱犢聲。長沮如可遇。吾欲耦而耕。</text>
<title>星山雜題。示金恭老。 其十二</title>,<text>古峽斜陽裏。長川漾水銀。伊誰知此景。獨有倚闌人。</text>
<title>星山雜題。示金恭老。 其十三</title>,<text>萬壑晴天雨。悠然午夢驚。廻頭問童子。答曰是松聲。</text>
<title>星山雜題。示金恭老。 其十四</title>,<text>老去棲林下。形容太瘦纖。平生愛山水。自笑我非廉。</text>
<title>星山雜題。示金恭老。 其十五</title>,<text>酒氣和芳杜。琴聲雜老松。三杯豪橫發。方寸吐長虹。</text>
<title>星山雜題。示金恭老。 其十六</title>,<text>松老龍腰曲。雲浮鶴翼翻。他鄕亦可住。萬里一乾坤。</text>
<title>星山雜題。示金恭老。 其十七</title>,<text>隻影留巖底。孤舟繫海南。親朋來慰我。燈下偶成三。</text>
<title>五月</title>,<text>五月星山洞。松花滿地黃。收來釀美酒。胸次自生香。</text>
<title>五月 其二</title>,<text>江南有一叟。醉臥竹林中。自得逍遙樂。人間萬事慵。</text>
<title>五月 其三</title>,<text>山客身無事。陽坡手種苽。客來聊佐酒。至味當魚蝦。</text>
<title>五月 其四</title>,<text>靑愛坊芹軟。黃知野麥肥。醉歸門不掩。松月照荷衣。</text>
<title>五月 其五</title>,<text>山近涼侵袖。松高影落茵。從今無繫絆。麋鹿脫冠巾。</text>
<title>五月 其六</title>,<text>蟬聲緣底詠。雲氣向何之。風靜水如鏡。行人對影歸。</text>
<title>五月 其七</title>,<text>風拂水紋細。粼粼涼簟鋪。山翁貧亦富。瀑布散明珠。</text>
<title>五月 其八</title>,<text>草屋三間靜。松風五月秋。從來喜山水。不是慕巢由。</text>
<title>五月 其九</title>,<text>霜松列澗壑。歲久化龍蛇。不必煩揮扇。淸涼日暮多。</text>
<title>五月 其十</title>,<text>牙笏雪中汗。鬉冠林下涼。奔趨促死道。閑適養生方。</text>
<title>五月 其十一</title>,<text>醉臥星山洞。松花盈我衣。僧來乞詩句。還與嶺雲歸。</text>
<title>五月 其十二</title>,<text>山村日已暝。無樹不鳴蟬。欲識嵒棲僻。炊煙雲與連。</text>
<title>五月 其十三</title>,<text>白日隱天末。窮陰幾時豁。昏昏倚窓眠。墻外孤砧發。</text>
<title>贈剛叔 金成遠</title>,<text>靑山數間屋。陋巷一瓢顏。衰老雖無蓄。深思扣兩端。</text>
<title>贈剛叔 金成遠 其二</title>,<text>天高雲去盡。松暝鶴飛廻。萬事干戈裏。風林生七哀。</text>
<title>贈剛叔 金成遠 其三</title>,<text>窮愁唯有骨。奔走已無心。有客敲柴戶。欣然少整襟。</text>
<title>贈剛叔 金成遠 其四</title>,<text>問訊前溪水。溪流沒舊痕。應須課童子。帖石護松根。</text>
<title>贈剛叔 金成遠 其五</title>,<text>魚蝦非不好。猿鶴亦難忘。只恐柴門淺。栽松莫趁行。</text>
<title>贈剛叔 金成遠 其六</title>,<text>此身元不絆。來往若雲浮。秋風思荷蕢。還向煉丹丘。</text>
<title>雨</title>,<text>速雨喧茅屋。蕭蕭八月秋。無梁安可越。搔首看黃流。</text>
<title>雨 其二</title>,<text>臥聽茅茨雨。疏疏如古絃。何須琴與瑟。萬事貴天然。</text>
<title>曺上舍山居 汝諶</title>,<text>誤入三淸洞。蒼然五鬣松。香醪如石髓。一酌面還童。</text>
<title>曺上舍山居 汝諶 其二</title>,<text>靑松同客瘦。碧水與天虛。何處秋懷寫。時時削樹書。</text>
<title>曺上舍山居 汝諶 其三</title>,<text>野店炊煙白。山村晩稻黃。今年幸無事。薄醉亦何妨。</text>
<title>曺上舍山居 汝諶 其四</title>,<text>灑筆從衣黑。含杯遣面春。滿山明月裏。誰識謫仙人。</text>
<title>曺上舍山居 汝諶 其五</title>,<text>松近月窺壁。墻低雲入窓。前村紅稻熟。處處酒盈缸。</text>
<title>曺上舍山居 汝諶 其六</title>,<text>細竹行行直。遙山點點尖。人間有此境。來往也非嫌。</text>
<title>曺上舍山居 汝諶 其七</title>,<text>山好吟難狀。池涼醉易消。自今來往數。沙路敢辭遙。</text>
<title>遊瑞峯寺</title>,<text>佛殿才容膝。開窓錦繡含。夕陽山下路。木葉下毿毿。</text>
<title>遊瑞峯寺 其二</title>,<text>少憩金銀殿。天台十六軀。低頭如笑我。白髮世間趨。</text>
<title>遊瑞峯寺 其三</title>,<text>屋角楓如錦。巖邊竹似苔。興闌廻予駕。溪水逐人來。</text>
<title>贈白雲閑人</title>,<text>湖海幽棲地。無人扣竹扉。三山仙客至。香氣滿荷衣。</text>
<title>贈白雲閑人 其二</title>,<text>九載頭俱白。三宵眼共靑。君歸寄老淚。一洒聽松塋。</text>
<title>贈白雲閑人 其三</title>,<text>海外朋無數。知心有幾人。靑空一鶴去。北望暗傷神。</text>
<title>梁仲明餉我蓮葉新醅。作詩以謝。</title>,<text>梁君携酒來。酒與梁君似。見酒又逢君。飮人以和氣。</text>
<title>春懷</title>,<text>雨歇山容淡。風和病體輕。一杯豪氣發。詩賦偶然成。</text>
<title>春懷 其二</title>,<text>天地陶廬小。江湖墨突溫。春愁無處遣。醉扣竹林尊。</text>
<title>春懷 其三</title>,<text>飛瀑巖邊屋。長關月下門。身雖湖海臥。花木帶春恩。</text>
<title>松潭雜題</title>,<text>少年趨日下。老去臥松陰。始得全生術。無人影迹尋。</text>
<title>松潭雜題 其二</title>,<text>樹際禽聲滑。山頭雲氣流。自今吾喪我。行路任騎牛。</text>
<title>息影亭 在星山</title>,<text>溶溶嶺上雲。纔出而還斂。無事孰如雲。相看兩不厭。</text>
<title>息影亭 在星山 其二</title>,<text>古峽斜陽裏。蒼龍噴水銀。囊中如可拾。欲寄熱中人。</text>
<title>息影亭 在星山 其三</title>,<text>吾方憑水檻。鷺亦立沙灘。白髮雖相似。吾閑鷺不閑。</text>
<title>息影亭 在星山 其四</title>,<text>有陰皆可息。何地不宜苽。細雨荷鋤立。蕭蕭沾綠蓑。</text>
<title>息影亭 在星山 其五</title>,<text>秋山吐涼月。中夜掛庭梧。鳳鳥何時至。吾今命矣夫。</text>
<title>息影亭 在星山 其六</title>,<text>萬徑人皆絶。蒼松蓋盡傾。無風時落片。孤鶴夢初驚。</text>
<title>息影亭 在星山 其七</title>,<text>雨洗石無垢。霜侵松有鱗。此翁唯取適。不是釣周人。</text>
<title>息影亭 在星山 其八</title>,<text>澄湫平少浪。飛閣望如船。明月吹長笛。潛蛟不得眠。</text>
<title>息影亭 在星山 其九</title>,<text>明月蒼松下。孤舟繫釣磯。沙頭雙白鷺。爭拂酒筵飛。</text>
<title>息影亭 在星山 其十</title>,<text>礙目松爲蓋。搘頤石作床。蕭然出塵世。六月裌衣涼。</text>
<title>息影亭 在星山 其十一</title>,<text>孤煙生野店。漠漠帶山腰。遙想松間鶴。驚飛不下巢。</text>
<title>息影亭 在星山 其十二</title>,<text>牧童倒騎牛。平郊細雨裏。行人問酒家。短笛山村指。</text>
<title>息影亭 在星山 其十三</title>,<text>深峽橫沙路。孤村照夕曛。一筇潭底影。雙眼嶺頭雲。</text>
<title>息影亭 在星山 其十四</title>,<text>溪邊沙皎皎。沙上鴨娟娟。海客忘機久。松間相對眠。</text>
<title>棲霞堂 在星山</title>,<text>岑寂空山月。扶疏影入窓。濤聲撼幽夢。風雨浪翻江。</text>
<title>棲霞堂 在星山 其2</title>,<text>山翁淸少睡。長嘯鶴來應。對影人何在。看天一問曾。</text>
<title>棲霞堂 在星山 其3</title>,<text>我有震焚琴。中含鸞鳳音。旣令山月白。又使石灘深。</text>
<title>棲霞堂 在星山 其4</title>,<text>玉笈三山記。靑苔五岳篇。高聲讀月夕。桂子落窓前。</text>
<title>棲霞堂 在星山 其5</title>,<text>瀟灑書窓畔。栽培細雨餘。病身須藥物。閑坐閱方書。</text>
<title>棲霞堂 在星山 其6</title>,<text>山雨無端打。空堂皆夜喧。猶嫌俗客到。新葉漸遮門。</text>
<title>棲霞堂 在星山 其7</title>,<text>方丈三韓外。奇峯千萬重。波衝餘瘦骨。來對古仙翁。</text>
<title>棲霞堂 在星山 其8</title>,<text>甃石以爲池。強名之曰井。山風乍起文。松月新磨鏡。</text>
<title>棲霞堂 在星山 其9</title>,<text>岸上長長柳。嵒邊短短桃。近來人不到。水沒武陵橋。</text>
<title>棲霞堂 在星山 其10</title>,<text>半畝方塘水。連筒玉井分。猶嫌南澗遠。別向枕邊聞。</text>
<title>俛仰亭 在潭陽</title>,<text>漠漠蒼煙色。依依遠樹間。田家不堪苦。人作畫圖看。</text>
<title>俛仰亭 在潭陽 其二</title>,<text>昭代無湯旱。蒼生喜屢豐。前村酒價賤。擊壤和豳風。</text>
<title>俛仰亭 在潭陽 其三</title>,<text>十載爲朝士。聞鍾夢每驚。如今林下睡。何似昔年聲。</text>
<title>俛仰亭 在潭陽 其四</title>,<text>遵渚非謀稻。銜蘆爲避矰。南歸不獨汝。莫道見何曾。</text>
<title>俛仰亭 在潭陽 其五</title>,<text>由來千里共。不獨二川圓。皓首江湖客。憑闌自未眠。</text>
<title>俛仰亭 在潭陽 其六</title>,<text>不是春工巧。由來帝杼機。織成雲錦幛。遙向小亭圍。</text>
<title>俛仰亭 在潭陽 其七</title>,<text>落葉何須掃。蒼苔不必除。高門萬馬散。幽徑一筇徐。/text>
<title>贈洪生磻</title>,<text>京洛平生友。相逢湖海邊。明朝又千里。把酒意茫然。</text>
<title>贈洪生磻 其二</title>,<text>貧離無所贈。贈以洞庭香。答我瓊琚佩。光搖海月涼。</text>
<title>夜坐</title>,<text>風雨星山夜。蕭然獨閉門。寒鴉無意緖。猶自滿林喧。</text>
<title>溪亭</title>,<text>溪水秋來潔。潺潺亂水間。汲之無別用。童子煮龍團。</text>
<title>溪亭 其二</title>,<text>松月團團鏡。溪魚箇箇銀。誰能知此景。亭上有三人。</text>
<title>溪亭 其三</title>,<text>霜髮連秋白。蒼松映屋明。晩來山更寂。伐木響丁丁。</text>
<title>贈支巖</title>,<text>落葉埋山逕。蕭蕭人迹稀。東村有君子。採菊扣柴扉。</text>
<title>別剛叔 時公自星山。歸海南。</title>,<text>公住蒼溪僻。予歸溟海遙。朱絃從此斷。誰解煮鸞膠。</text>
<title>松江</title>,<text>松暝鳥爭集。江深龍自珍。功名是何物。把釣寂寥濱。</text>
<title>松江 其二</title>,<text>望月嫌松密。垂綸愛水深。醉吟聊遣興。不是效何陰。</text>
<title>贈剛叔</title>,<text>有客衝風雪。來尋湖海間。山齋新釀熟。醉扣碩人槃。</text>
<title>春日。遊谷口堂。</title>,<text>野興春難制。肩輿訪小溪。桃花如合岸。定似昔人迷。</text>
<title>春日。遊谷口堂。 其二</title>,<text>苔色連柴戶。山光落硯池。飛花如勸酒。啼鳥似歌詩。</text>
<title>春日。遊谷口堂。 其三</title>,<text>世事侵鬚白。山花滿笠紅。暮歸堪畫處。芳草夕陽中。</text>
<title>春日。訪隣家。</title>,<text>故人再三招。吾家酒方熟。蕭然扣竹扉。紅霞埋白屋。</text>
<title>春日。與村好登北岳。爭鵠。</title>,<text>村遠明花樹。山虛徹鼓聲。興闌扶醉下。明月逐人行。</text>
<title>春山逐雉</title>,<text>窈窕尋春壑。光風滿竹轎。野雉肥如蠟。蒼鷹大似鵰。</text>
<title>採蓮</title>,<text>靑蓮生九井。香氣播三天。采采爲仙服。偏宜細雨前。</text>
<title>謝宋進士餽生魚</title>,<text>忽得江東味。遙從雪下船。令予生遠思。湖海渺連天。</text>
<title>尹正郞江亭。示彥龍。</title>,<text>詩書頭欲白。朋友眼終靑。大野橫疏雨。微涼滿水亭。</text>
<title>望大芚山</title>,<text>日暮望西嶺。蒼蒼天際連。煙霞空有趣。衰病日相纏。</text>
<title>望大芚山 其二</title>,<text>拔俗數千丈。頭輪峯最高。木蓮花下嘯。香滿白雲橋。</text>
<title>望大芚山 其三</title>,<text>寺憶曾遊處。題詩滿樹身。應知山雨洗。南望苦傷神。</text>
<title>望大芚山 其四</title>,<text>遙想山中好。溪流沒橡橋。深思細雨裏。伊軋竹輿搖。</text>
<title>棗</title>,<text>此非凡草木。朱實大如瓜。一食生仙骨。安期不足誇。</text>
<title>秋懷</title>,<text>落日三竿淡。秋山萬點尖。那知羸病後。更被是非忝。</text>
<title>秋懷 其二</title>,<text>病痕寬帶眼。秋恨滿琴心。坐讀孤峯句。如聞正始音。</text>
<title>秋懷 其三</title>,<text>劉楨元有病。叔夜尙多慵。萬事無如酒。槽頭琥珀濃。</text>
<title>秋懷 其四</title>,<text>遠岑圍疊疊。寒雁去雙雙。短更公毋恨。初更月湧江。</text>
<title>秋懷 其五</title>,<text>秋深唯見菊。地僻未見厖。山果方盈筥。村醪亦滿缸。</text>
<title>秋懷 其六</title>,<text>竊比思君杜。眞成止酒陶。流年若江水。日夜逝滔滔。</text>
<title>秋懷 其七</title>,<text>苒苒歲云暮。登山秋景探。黃花張翰句。才薄古人慙。</text>
<title>秋懷 其八</title>,<text>風緊孤煙引。雲低落日含。掉頭冠易側。白髮不勝簪。</text>
<title>秋懷 其九</title>,<text>杯盤羅石面。冠帶掛松梢。落日秋風起。銀山湧海濤。</text>
<title>秋懷 其十</title>,<text>颯颯風吹壑。悠悠日下郊。野筵何用席。亦足籍黃茅。</text>
<title>秋懷 其十一</title>,<text>葉盡千山瘦。風吹萬竅號。寒英眞美友。野水當嘉醪。</text>
<title>秋懷 其十二</title>,<text>自恨身多病。常嫌口不緘。在家甘淡泊。與世異酸鹹。</text>
<title>題別珍院</title>,<text>風生喬木老。雲盡海天高。宇宙南湖遠。君臣北斗遙。</text>
<title>雜興</title>,<text>棲禽無意緖。林下噪紛紛。鳳鳥今無在。吁嗟誰與群。</text>
<title>雜興 其二</title>,<text>月白相如壁。松靑元亮園。雖居塵世上。自少俗人喧。</text>
<title>雜興 其三</title>,<text>燈前今已六。月下又成三。湖海甘高臥。朝庭懶曉參。</text>
<title>雜興 其四</title>,<text>山水三年臥。君臣一德咸。開窓回白首。西海月光涵。</text>
<title>雜興 其五</title>,<text>霜華飄上下。雲氣卷東南。山水由來定。逍遙老去甘。</text>
<title>雜興 其六</title>,<text>湖海三杯酒。氷霜一盞燈。功名吾已倦。詩賦我猶能。</text>
<title>雜興 其七</title>,<text>夜靜孤燈爛。詩成萬戶輕。霜如吾髮白。風似我詩淸。</text>
<title>雜興 其八</title>,<text>朝庭遙渭北。霜月滿江南。急鼓侵殘夜。高談倚半酣。</text>
<title>與村好登東皐</title>,<text>荒樹猶懸果。平郊已歸樵。乘桴吾有志。溟海遠迢迢。</text>
<title>與村好登東皐 其二</title>,<text>望海悲山疊。看天愛日暄。丁丁寒杵響。閃閃暮鴉飜。</text>
<title>溪邊賞秋</title>,<text>下馬臨溪坐。敎兒翦草茅。山深車馬罕。暫喜息呶呶。</text>
<title>溪邊賞秋 其二</title>,<text>楓如腥血染。溪似織文交。誰道功名重。于今一芥抛。</text>
<title>溪邊賞秋 其三</title>,<text>江山元已定。富貴亦非窂。箕踞寒松下。蕭蕭起暮濤。</text>
<title>溪邊賞秋 其四</title>,<text>山林懷綺皓。勳業陋蕭璪。古琴懸蛛網。誰知白雪操。</text>
<title>溪邊賞秋 其五</title>,<text>岩下幽蘭在。誰人左右芼。淸香滿空谷。一洗俗腥臊。</text>
<title>溪邊賞秋 其六</title>,<text>落日凄涼甚。哀歌感慨增。酒闌歸去好。駿馬踏層氷。</text>
<title>與金城主 乃雍 夜酌</title>,<text>夜醉西軒橘。淸香處處飄。歸來夜參半。花影月中搖。</text>
<title>夢</title>,<text>晝憶常迢遞。宵看亦不明。東周空有志。忽覺涕飄零。</text>
<title>題羅世緯江亭</title>,<text>沃野宜紅稻。淸江牣白魚。何時結茅屋。從子詠詩書。</text>
<title>四月遊山</title>,<text>避險還投險。嗟吾計不周。殷勤問衲子。何處紫芝柔。</text>
<title>四月遊山 其二</title>,<text>山路脚力瘦。持筇石上坐。人間方燠哉。物外有寒者。</text>
<title>四月遊山 其三</title>,<text>坐石聽山水。胸中塵想銷。林深多虎豹。膝有雪霜刀。</text>
<title>四月遊山 其四</title>,<text>野酌溪爲酒。山筵草作氈。林深馬不到。任意跨僧肩。</text>
<title>四月遊山 其五</title>,<text>木葉題勝紙。溪流聽當弦。山僧眞富貴。石面散靑錢。</text>
<title>四月遊山 其六</title>,<text>谷邃風聲急。溪虛木影沈。無人知此景。石角老翁吟。</text>
<title>四月遊山 其七</title>,<text>地僻蠅猶在。林深虎亦多。山中難可樂。戒爾早還家。</text>
<title>四月遊山 其八</title>,<text>岩桃初結子。山竹已生孫。病客獨歌嘯。幽禽相語言。</text>
<title>四月遊山 其九</title>,<text>高岩臨大海。風浪與天掀。無數舟沈溺。吁嗟未得援。</text>
<title>贈玉上人</title>,<text>人言兜率水。淸冷霜雪似。一勺倘乞無。我欲洗兩耳。</text>
<title>秋吟</title>,<text>杳杳雲光淡。凄凄露氣凝。松風時拂面。方寸洒然澄。</text>
<title>秋吟 其二</title>,<text>雲飛滄海上。月掛白雲層。誰道忘憂物。飜令感慨增。</text>
<title>秋吟 其三</title>,<text>水落生科臼。山瘦露骨稜。黃金銷衆口。白首庶猶懲。</text>
<title>秋吟 其四</title>,<text>松濤彈古瑟。雲月替孤燈。智矣含蘆雁。冥冥誰敢矰。</text>
<title>秋吟 其五</title>,<text>白首詩兼酒。丹心國與君。沈痾若稍愈。欲獻野人芹。</text>
<title>秋吟 其六</title>,<text>山下書齋小。蕭條似草庵。案頭無別物。一卷寫農蠶。</text>
<title>秋吟 其七</title>,<text>苦厭人言聒。深欣草屋寥。本作疏野老。非是不臣堯。</text>
<title>秋吟 其八</title>,<text>愛酒今成癖。貪詩亦有魔。淸風元不黨。明月本無阿。</text>
<title>秋吟 其九</title>,<text>秋陰當夕起。遠樹已平沈。嘖嘖喧棲鳥。丁丁急暮砧。</text>
<title>秋吟 其十</title>,<text>淸風生竹罅。明月掛松叉。但得將天合。何嫌與世差。</text>
<title>登北原</title>,<text>自嫌塵世濁。携酒上崚嶒。樵逕微似線。肩輿往往乘。</text>
<title>登北原 其二</title>,<text>村煙生漠漠。松籟振刀刀。林下無塵念。人稱王子喬。</text>
<title>登北原 其三</title>,<text>林疏黃葉下。天淨白雲遐。病後詩情減。閑中道氣加。</text>
<title>登北原 其四</title>,<text>山盤唯柹栗。村味只韲鹽。對竹風生座。看松月掛簷。</text>
<title>登北原 其五</title>,<text>我病風侵骨。君衰雪滿髥。逍遙三逕衰。身世比陶潛。</text>
<title>登北原 其六</title>,<text>詩臨平野詠。酒對遠山斟。坐草寒侵膝。懷君淚滿襟。</text>
<title>登北原 其七</title>,<text>詩寒緣說月。字瘦爲題岩。對客嫌言躁。尋仙愧骨凡。</text>
<title>登北原 其八</title>,<text>天際月已湧。林間風乍恬。酒醺如着帽。竹密當垂簾。</text>
<title>登北原 其九</title>,<text>千首風生筆。三杯臉上霞。何妨寬蕩蕩。不害笑些些。</text>
<title>登北原 其十</title>,<text>安所林中鹿。忘機海上禽。遐瞻不知倦。迢遞起層陰。</text>
<title>登北原 其十一</title>,<text>歲暮疾風起。園林嗟已柴。高丘坐超忽。明月杳天涯。</text>
<title>贈幹師</title>,<text>苦被詩書誤。捐書味深眞。山僧毋浪苦。吾語汝書紳。</text>
<title>贈羅慄</title>,<text>苦憶吾頭白。相逢爾眼靑。題詩梅竹裏。疏影硯池橫。</text>
<title>秋鷹</title>,<text>忽得雲間物。蒼毛一半霜。揮鞭向海上。此味老來長。</text>
<title>秋眺贈朴和叔 名淳</title>,<text>秋生枕上涼。雲去天邊影。言笑幾時同。申朝徒引頸。</text>
<title>秋眺贈朴和叔 名淳 其二</title>,<text>沙上僧歸四。秋邊客臥孤。三年貪五斗。自笑我非夫。</text>
<title>題山中木皮</title>,<text>人間吾已老。物外爾猶強。好在吾將到。毋令風雨傷。</text>
<title>贈李景獻 名瓘</title>,<text>賢侯出隴西。拂箭白猿啼。地窄無由騁。江邊馽馬蹄。</text>
<title>洗心臺</title>,<text>霜松如病客。野鶴似高人。東海一杯水。寧容橫海鱗。</text>
<title>洗心臺 其二</title>,<text>藤作蛇蟠結。松爲龍噫吟。幽居如避世。不必入林深。</text>
<title>洗心臺 其三</title>,<text>松密山無暑。杯深客出狂。吟聲與鶴唳。迥入暮雲長。</text>
<title>遊遮日岩</title>,<text>秋至悲無酒。煙生認有家。詠歸沙路細。城樹已棲鴉。</text>
<title>遊遮日岩 其2</title>,<text>日落月還生。天敎吾輩飮。醉後遂忘吾。拂石沙頭枕。</text>
<title>登江上臺</title>,<text>高臺坐超忽。水氣冷侵衫。妙處詩難狀。前灘僧渡三。</text>
<title>登江上臺 其二</title>,<text>古樹驚蛇立。奔川鐵甕鳴。防寒須進酒。野外濕雲平。</text>
<title>登江上臺 其三</title>,<text>江聲緣底怒。客子爲誰愁。日夕衣裳重。前山嵐氣流。</text>
<title>登江上臺 其四</title>,<text>風起水初動。雲埋山欲無。干戈今滿地。何處着寒儒。</text>
<title>登江上臺 其五</title>,<text>江淨山光落。雲低雨意含。醉歸沙路細。不覺濕春衫。</text>
<title>白灘</title>,<text>西風將雨氣。吹我白沙灘。灘響暮還急。松亭生晩寒。</text>
<title>白灘 其二</title>,<text>微逕牛將犢。空梁鳥哺兒。未能抛宿業。聊復小詩爲。</text>
<title>白灘 其三</title>,<text>農人蓑又笠。官味杏兼苽。何以銷煩暑。風灘生白波。</text>
<title>白灘 其四</title>,<text>醉倚臺邊石。靜聞橋下灘。方知流水曲。遠勝伯牙彈。</text>
<title>白灘 其五</title>,<text>郊涼秋氣入。屋古雨痕垂。誰畫林居士。臨風細琢詩。</text>
<title>白灘 其六</title>,<text>瀲瀲江如練。茸茸草似裙。遙懷日千里。矯首看歸雲。</text>
<title>白灘 其七</title>,<text>窺人山催髻。侑酒鳥揚音。路上肩輿穩。西隣急麥砧。</text>
<title>觀魚臺觀漲</title>,<text>雨洗沙愈白。雲收天更靑。無梁安可越。萬里獨含情。</text>
<title>畫鶚</title>,<text>霜鶚掛山齋。妖狐氣盡奪。傳聞死諸葛。能走生仲達。</text>
<title>登嶺院峴</title>,<text>遙海鋪銀汞。蒼峯立釰鋩。虛名束壯士。白髮負荷裳。</text>
<title>望南郭草庵</title>,<text>千仞西山嶺。三間草屋微。天晴如可上。一振舊塵衣。</text>
<title>留別太蘊</title>,<text>地下滄丘子。而今見阿咸。離筵對秋雨。一鳥下天南。</text>
<title>六月登樓</title>,<text>暑後知風自。閑中悟鳥情。廚人供別味。銀線亂縱橫。</text>
<title>六月登樓 其二</title>,<text>雨罷山疑近。樓高暑未侵。行藏懷杜甫。陳力愧周任。</text>
<title>六月登樓 其三</title>,<text>遠樹鳥已集。高樓人尙登。衰年無伴侶。風竹是佳朋。</text>
<title>梅</title>,<text>我本蓬萊客。君爲庾嶺仙。春齋默相對。時有暗香傳。</text>
<title>梅 其二</title>,<text>正合林逋室。無心傅說羹。春風亦多事。往往暗香生。</text>
<title>竹</title>,<text>最愛窓前竹。頭低節更高。親朋滿天地。爾獨可論交。</text>
<title>竹 其二</title>,<text>竹林不得見。數叢窓下栽。天心似慰我。二月已生胎。</text>
<title>秋城雜詠</title>,<text>窓竹靑如染。庭花發欲然。小詩聊遣興。非要萬人傳。</text>
<title>秋城雜詠 其二</title>,<text>客髮年年白。春郊日日靑。何如携美酒。長嘯對山傾。</text>
<title>秋城雜詠 其三</title>,<text>庭畔梅花樹。如何春不開。梅言山鳥代。曰待小詩催。</text>
<title>秋城雜詠 其四</title>,<text>雲捲山如黛。風吹帳有波。誰令忘故土。碧竹映晴沙。</text>
<title>秋城雜詠 其五</title>,<text>榮利戈舂黍。詩書鳥印空。遠來山磵谷。臨水洗塵紅。</text>
<title>秋城雜詠 其六</title>,<text>向日摩挲脚。臨風抖擻衣。折腰塵土裏。深愧古人歸。</text>
<title>贈族姪鄭彥洪彥湜昆弟</title>,<text>明珠生海底。高價越連城。豈久深藏櫝。應令萬目驚。</text>
<title>贈族姪鄭彥洪彥湜昆弟 其二</title>,<text>隣家英物出。天上石麒麟。墮地心千里。徐陵是後身。</text>
<title>奇童李山海</title>,<text>英物生東海。淸瞳光射人。揮毫蛇起陸。讀字鳥鳴春。</text>
<title>李享成見其三子</title>,<text>始信宣尼畏。西隣白璧三。光輝映海岱。倚玉自生慙。</text>
<title>寄羅慄子八歲奇童</title>,<text>居平冠蓋裏。今又出奇童。寄爾如椽筆。須屠海上龍。</text>
<title>寄羅慄子八歲奇童 其二</title>,<text>剛鬣爲長筆。中宵五色凝。應須扛九鼎。勢若老蛟騰。</text>
<title>寄羅慄子八歲奇童 其三</title>,<text>汝爺江海士。方寸泛虛舟。有後今爲驗。生兒氣食牛。</text>
<title>悶鵲巢</title>,<text>誰似山鳩拙。巢傾坐見雛。還同居士室。梁折木爲扶。</text>
<title>雪中。寄金剛寺學子。己未冬</title>,<text>白雪埋幽壑。靑燈讀古書。深思携濁酒。石路倒騎驢。</text>
<title>謝六峯惠紙</title>,<text>烏几少塵壒。晴雲閑卷舒。裁來無別用。信筆注蟲魚。</text>
<title>寄橘聽松</title>,<text>昨日家僮至。懷中海果將。馨香有至德。寄與聽松堂。</text>
<title>答明彥步月見寄</title>,<text>明月有佳色。新詩如錦紋。君歸與誰對。永入白鷗群。</text>
<title>答明彥步月見寄 其二</title>,<text>酒滴夜泉響。簞涼秋水紋。相看不忍別。應是惜離群。</text>
<title>書殷卿松都錄後</title>,<text>富貴令人困。江山入夢長。君詩如禹貢。山水語丁寧。</text>
<title>送安止止遊大學</title>,<text>詩書君洛北。煙月我江西。一拍陽關曲。春城楊柳低。</text>
<title>崇禮門蓮池上。餞李伯弼。</title>,<text>白髮逢秋王。歸心送客多。西風無限起。池水結層波。</text>
<title>送扇叔強</title>,<text>此物雖微賤。團圓似望舒。時時見明月。千里幸思予。</text>
<title>謝曺上舍汝諶。持酒來訪。</title>,<text>昨日前溪漲。無人扣石門。山翁來勸酒。衣上雨留痕。</text>
<title>氷</title>,<text>氷本生於水。天寒始作氷。氷融還作水。幾日又還凝。</text>
<title>苽</title>,<text>食粟愁銷骨。田苽雪滿喉。方知子邵子。揮手謝封侯。</text>
<title>小池菖蒲</title>,<text>異草穿沙種。新根抱石癯。服來吾脚健。不復遣兒扶。</text>
<title>放馬</title>,<text>放馬松間草。依俙野鹿然。少童尋不得。困枕石頭眠。</text>
<title>古琴</title>,<text>古琴長倚壁。不肯爲人彈。正似荷衣曲。松風與石灘。</text>
<title>贈曺上舍</title>,<text>君詩殊有味。海客齒牙涼。興盡還歸去。夕陽山影長。</text>
<title>曺溪山水砧</title>,<text>曾宿曺溪境。林間水自舂。僧盤雲母粥。絶勝太倉紅。</text>
<title>夢遊龍宮。起書顚末。</title>,<text>籬底澄湫水。塵埃一點無。那知洞庭外。亦有此江乎。</text>
<title>夢遊龍宮。起書顚末。 其二</title>,<text>水遠舟如立。江空雨似無。云誰知此異。嗟我與龍乎。</text>
<title>夢遊龍宮。起書顚末。 其三</title>,<text>波底龍梯石。梯存龍已無。神龍本有翼。何以借梯乎。</text>
<title>夢遊龍宮。起書顚末。 其四</title>,<text>爲問江邊老。龍今在此無。答云湫已淺。龍豈宅之乎。</text>
<title>夢遊龍宮。起書顚末。 其五</title>,<text>我曰龍多智。雖存寂若無。芹田猶卵育。此水豈無乎。</text>
<title>夢遊龍宮。起書顚末。 其六</title>,<text>入夜舟中宿。雲深月亦無。騎魚入一境。水殿壯嵬乎。</text>
<title>夢遊龍宮。起書顚末。 其七</title>,<text>蝦須天下貴。鮫淚世間無。白髮神人曰。公何到此乎。</text>
<title>夢遊龍宮。起書顚末。 其八</title>,<text>相對爭楸局。咆呼傍若無。神奇不可敵。莫是老龍乎。</text>
<title>夢遊龍宮。起書顚末。 其九</title>,<text>我欲一言問。龍能答我無。乾坤非不大。何必此居乎。</text>
<title>夢遊龍宮。起書顚末。 其十</title>,<text>湯旱連年有。周豐每歲無。名爲至靈物。嗟爾不知乎。</text>
<title>夢遊龍宮。起書顚末。 其十一</title>,<text>民窮今日劇。汝懶古來無。職是行雲雨。如何偃臥乎。</text>
<title>夢遊龍宮。起書顚末。 其十二</title>,<text>長眠雖有味。好事不如無。萬一天公召。頑然不起乎。</text>
<title>夢遊龍宮。起書顚末。 其十三</title>,<text>龍也聞吾語。垂頭骨若無。曰余深有計。夫豈效乖乎。</text>
<title>夢遊龍宮。起書顚末。 其十四</title>,<text>澤物心何忘。騰雲志豈無。聖人言勿用。周易不云乎。</text>
<title>夢遊龍宮。起書顚末。 其十五</title>,<text>亢極危爲大。潛深悔亦無。風雷如得會。飛躍敢辭乎。</text>
<title>夢遊龍宮。起書顚末。 其十六</title>,<text>每嘆劉累豢。深嗟智慧無。終爲人所食。豈不可哀乎。</text>
<title>夢遊龍宮。起書顚末。 其十七</title>,<text>露鶴初回夢。稀星乍有無。援毫書問答。此語亦奇乎。</text>
<title>梁山人挽詞 梁山甫</title>,<text>苔侵孝友骨。月掛竹松村。一合無從涕。因風洒古原。</text>
<title>梁山人挽詞 梁山甫 其二</title>,<text>久作山中相。今爲地下郞。俯看人盡醉。思爾益難忘。</text>
<title>梁山人挽詞 梁山甫 其三</title>,<text>孝如曾子可。名與伯鸞高。縱有平生酒。泉臺不可澆。</text>
<title>贈梁公燮得華字韻</title>,<text>自知於道合。不是與時華。愛酒君非惡。談詩我入佳。</text>
<title>贈梁公燮得華字韻 敬次 梁應鼎</title>,<text>水月叨新晤。風埃嘆昔華。不能歸臥榻。樽淥湛方佳。</text>
<title>題谷口堂</title>,<text>物外林和靖。山間鄭子眞。竹輿尋石路。詩句入秋新。</text>
<title>題谷口堂 其二</title>,<text>曖曖層城暮。人家凝夕煙。秋窓吾醉倚。行路望如仙。</text>
<title>題谷口堂 其三</title>,<text>我愛池邊菊。淸香散夕風。吾今不醉折。應笑薄情翁。</text>
<title>謝丁摯携酒來訪</title>,<text>遙持白蟻浮。慰此星山洞。何以答其勤。松風聊遠送。</text>
<title>挽右水營虞侯候</title>,<text>強弓彎入石。邦國倚長城。痛哭此人去。三軍涕盡橫。</text>
<title>挽右水營虞侯候 其二</title>,<text>俊骨期黃髮。如何上白雲。無情亦有恨。秋葉馬前紛。</text>
<title>挽右水營虞侯候 其三</title>,<text>邊隅比多事。須仗出群才。一死固難免。吁何年少摧。</text>
<title>冬日言懷</title>,<text>至月寒尤甚。小窓霜倒飛。三杯耳後熱。傾寫腹中詩。</text>
<title>冬日言懷 其二</title>,<text>腐巤難留鳳。嚴霜不屈松。丹砂何必服。百歲面長紅。</text>
<title>冬日言懷 其三</title>,<text>朝來揮醉袖。拂盡海山雲。漆髮皆成雪。三年苦憶君。</text>
<title>憶谷口堂</title>,<text>有人傳谷口。窓外鑿新池。開花如十丈。吾欲補荷衣。</text>
<title>憶谷口堂 其二</title>,<text>聞道眉峯下。氷溪似淚流。近來多虎豹。空作夢中遊。</text>
<title>遊松江</title>,<text>老作江湖客。吟詩坐草中。催人天送雨。消醉水生風。</text>
<title>遊松江 其二</title>,<text>柴用防川木。羹將在藻魚。臨流坐終日。涼氣滿襟裾。</text>
<title>遊松江 其三</title>,<text>松老龍初起。山濃墨未乾。醉歸江路細。明月馬頭團。</text>
<title>扇子吟</title>,<text>贈以箱中物。飄飄鶴翅如。秋風朝夕起。中道恐情疏。</text>
<title>北齋夜景</title>,<text>長煙凝洞壑。短笛入雲霄。萬慮不能睡。空悲秋夜遙。</text>
<title>北齋夜景 其二</title>,<text>吏散亭初靜。煙橫山欲浮。前村聞犬吠。聲出竹林幽。</text>
<title>北齋夜景 其三</title>,<text>灘聲晴亦雨。素氣夜連秋。何事孤城笛。鳴鳴又起愁。</text>
<title>北齋夜景 其四</title>,<text>平楚如瀛海。孤亭似大船。東風借我便。一棹泊松川。</text>
<title>北齋夜景 其五</title>,<text>閣虛偏受月。夜靜遠傳灘。興盡肩輿返。衣裳露氣漙。</text>
<title>拜酬曺取適</title>,<text>寂寂孤城滯。蕭蕭白髮蕪。斯人不我棄。千里寄明珠。</text>
<title>拜酬曺取適 其二</title>,<text>山邑無公事。寥然硯匣封。懷君耿少睡。缺月上庭松。</text>
<title>拜酬曺取適 其三</title>,<text>對竹吟君句。詩淸筆亦奇。寸心人詎識。氷月映琉璃。</text>
<title>拜酬曺取適 其四</title>,<text>天地容吾病。朝廷雇我身。江猿與林鶴。此外更無親。</text>
<title>逢李羽仙還別</title>,<text>伊昔頭輪臥。君吾各少年。重逢秋月下。雙鬢已蒼然。</text>
<title>逢李羽仙還別 其二</title>,<text>我獨臥山雪。君今歸海隅。梅花明月下。須記老林逋。</text>
<title>逢李羽仙還別 其三</title>,<text>林下我長嘯。江南硯又氷。靑燈送歸處。客骨瘦稜稜。</text>
<title>逢李羽仙還別 其四</title>,<text>瓦冷簷懸穗。人寒口吐霞。遙知獨歸處。磨峴雪邊斜。</text>
<title>自秋城歸家。月夜開酌口號。</title>,<text>十載走塵土。歸來松竹高。人看雖寂寞。自得擬逍遙。</text>
<title>自秋城歸家。月夜開酌口號。 其二</title>,<text>堂靜古琴徹。夜涼秋月高。江湖敢忘世。搔首北辰遙。</text>
<title>自秋城歸家。月夜開酌口號。 其三</title>,<text>小池荷已死。三逕菊猶存。鄕舊爭携酒。悠然一笑溫。</text>
<title>自秋城歸家。月夜開酌口號。 其四</title>,<text>秋堂入海月。不改昔年明。天亦欣吾至。今宵始放晴。</text>
<title>自秋城歸家。月夜開酌口號。 其五</title>,<text>詩情挾美酒。琴韻寫高秋。明月滿墻竹。飜飜宿鳥愁。</text>
<title>自秋城歸家。月夜開酌口號。 其六</title>,<text>蟲聲繞壁苦。月色此宵多。湖海詩千首。前身定老何。</text>
<title>自秋城歸家。月夜開酌口號。 其七</title>,<text>嵐濕鮮山近。月傾知夜深。風松左右至。入室雜瑤琴。</text>
<title>贈安祜祐來訪</title>,<text>白雪蒼松壑。黃柑濁酒杯。非君美如玉。懷抱與誰開。</text>
<title>橘酒又示安祜祐</title>,<text>猶嫌麴味薄。更雜洞庭香。此非人間物。君須盡一觴。</text>
<title>畫鹿</title>,<text>人間牛觳觫。物外鹿安閑。此物何人對。荷衣翁考槃。</text>
<title>登竹棲樓 三陟</title>,<text>樓高受細雨。峽坼噴長川。海客把春酒。山村生暝煙。</text>
<title>登竹棲樓 三陟 其二</title>,<text>天暝雲無定。風輕帳有波。桃源淸絶地。衰白遠來過。</text>
<title>登竹棲樓 三陟 其三</title>,<text>犬吠疏籬店。舟搖細雨江。鄕心關雪嶺。客慮集春窓。</text>
<title>五臺山雜詠。贈僧。</title>,<text>寺古靑蓮歇。山高白月登。休糧僧獨在。向客說光陵。</text>
<title>五臺山雜詠。贈僧。 其二</title>,<text>夜入皇龍寺。樓鍾第一敲。餘聲渡江水。眠鶴起松梢。</text>
<title>遊佛巖</title>,<text>峽水聲長急。山花影對飜。客愁無處濯。呼酒更添樽。</text>
<title>遊佛巖 其二</title>,<text>沙深牛鼻沒。波亂月車飜。此地非人世。蒼蒼山倒樽。</text>
<title>遊佛巖 其三</title>,<text>醜石玄熊伏。驚灘白鷺飜。野詩何必律。江酌不須樽。</text>
<title>詠懷</title>,<text>槽頭滴春酒。聲如三峽泉。頻頻快瀉膈。七十面還仙。</text>
<title>詠懷 其二</title>,<text>無事催封印。多愁更洗杯。鄕園渺何處。迢遞白雲隈。</text>
<title>種芭蕉</title>,<text>斗粟買諸隣。敎兒窓外種。還愁夜雨聲。驚我歸田夢。</text>
<title>牧丹</title>,<text>名花照林下。萬紫揔輿臺。只恐風吹盡。敎兒進一杯。</text>
<title>巖橘</title>,<text>始知巖谷中。本有洞庭天。時遇山風至。淸香滿石甎。</text>
<title>軍營村舍</title>,<text>江水暮還白。海天秋更靑。黃昏入墟里。寒葉馬前零。</text>
<title>軍營村舍 其二</title>,<text>池水明於鏡。風來鱗甲生。淸涼入襟袖。海客酒初醒。</text>
<title>軍營村舍 其三</title>,<text>拖筇坐樹根。木葉蕭蕭下。寂寞對山僧。世人誰知我。</text>
<title>夜吟</title>,<text>最愛床前月。姸姸向我明。淸光欲遠贈。天末獨含情。</text>
<title>夜吟 其二</title>,<text>忽念奎峯寺。丹楓廣石臺。遙知蠟屐齒。處處散蒼苔。</text>
<title>遊訪仙洞 在錦山</title>,<text>露白秋江冷。風淸野鶻高。飄飄南海客。濁酒且陶陶。</text>
<title>詠庭前植物</title>,<text>吾以橘爲恃。爾何憔悴甚。老松獨蒼蒼。嗟汝正氣稟。</text>
<title>詠庭前植物 其二</title>,<text>花王若一發。桃婢應屈伏。竹君左右列。非爾吾免俗。</text>
<title>與權景遇，嚴啓昭。約遊城外北溪。觀秋。各以忙且病。未諧。因題古詩。以泄其意。亦如孫興公未遊天台而賦也。</title>,<text>我本江南在家僧。誤墮塵網如癡蠅。晩與二子爲友朋。靑眼向我秋波凝。權子碧宵飜丹鵬。嚴子玉壺儲淸氷。病夫無才又無能。何異間於齊楚滕。沄沄日月每環緪。塵中相遇迭嗟矜。彰義之寺山水稱。寺下有臺平可登。秋氣惻惻秋空凌。撥棄萬事携孤藤。萬里無滓天如增。石瀨濺濺魚可罾。上有楓樹紅千層。以酒澣濯懷古膺。有酒如澠肴如陵。嗚呼前王事可懲。巋然石柱如豆甑。臨風大嘯弔其曾。寒砧助發空山譍。周宣漢武今重興。三風十愆心兢兢。至德活彼黎與蒸。此地埋沒牛羊升。日之夕矣回余鞃。亂山缺月懸孤燈。</text>
<title>落花巖</title>,<text>區區小國陋於滕。除却文王不可興。玉樹歌殘王氣歇。錦江波動敵兵凌。桃花亂逐楊花落。鐵馬爭兼白馬登。絃管已空孤鳥哢。山河猶在怪巖層。千秋有客斜陽立。杖扣蒼根一問曾。</text>
<title>至日言懷</title>,<text>憶昔茲晨入曉班。大明深殿侍龍顏。百年忽忽身多病。一歲悠悠節已闌。朝日動遭雲與蔽。微物旋被雨催寒。天心地底猶無改。碩果林間尙有殘。爛煮豆湯飢後喫。閑披周易靜中看。聊隨行旅爲潛迹。遠效先王穩閉關。聞道丁寧戒勿用。不如湖海占長閑。</text>
<title>宋大將軍歌</title>,<text>己酉十月海珍叟。遠來道康江村寓。山如怒馬振鬣驟。水作盤龍掉尾走。梗枏橘柚不足數。生此偉人英而武。力拔山兮氣摩宇。目垂鈴兮須懸帚。上接擣藥月裏兔。生縛白額山中虎。腰間勁箭大如樹。匣中雄劍遙衝斗。六十里射若百步。嵯峨石貫如弊屨。項籍縱觀彼可取。韓信頗遭淮陰侮。長鯨豈容一杯魯。蟠龍或困草間螻。千尋巨海夜飛渡。萬疊窮谷聊爲負。能敎野犬吠白晝。盡使海舶山前聚。邊人皆稱米賊酋。王師䝱息安能討。那知天借女兒手。一夜絃血垂如縷。壯骨雖與草木腐。毅魂尙含風雷怒。爲鬼雄兮食此土。揷雉羽兮木爲塑。彼何人兮怪而笑。毀而斥之江之滸。百年蕭條一間廟。歲時伏臘鳴村鼓。翩翩落日野巫禱。颯颯西風寒鴉舞。靈之來兮飄天雨。神之床兮瀝白酒。嗟呼此豈淫祠類。甚矣諸生識之陋。翦紙招魂着自古。往往下降叢林藪。公之勇健是天授。天之生也誰得究。閔見蒼生塗炭苦。故遣將軍欲一掃。時無駕御英雄主。長使奇才伏草莽。若敎生漢遇高祖。不曰安得四方守。功名肯與噲等伍。灞上棘門俱乳臭。又使生魯見尼父。不曰自吾得子路。鏃而礪之葀而羽。升堂必在仲由右。聖朝如今帶戎虜。邊隅隨處羅防戍。時時怯掠海島賈。歲歲蕩盡司贍布。明君包容每含垢。邊將怯弱長縮首。只是朝庭乏牙爪。坐令蜂蠆喧庚午。壯公我髮豎。貴公吾腰俯。在古時未遇。於今骨已朽。生爲海中寇。死棄海中霧。靑山本無墓。遺民誰爾後。問之於古老。首尾得細剖。太史徵人口。列傳猶不誤。莫道吾詩漏。庶幾國史補。</text>
<title>送沖擧出牧光州 林鵬</title>,<text>落落長松千仞岡。堂堂壯志萬夫望。鐵冠白筆烏臺上。黑槊紅旗紫塞傍。知足向來追老子。算車今日恥弘羊。家山泉石尋常憶。宦味酸辛子細嘗。冠後已能懸白玉。腰間不必綰金章。孤雲返壑任舒卷。倦鳥歸林高頡頏。五馬縱榮那似杖。雙鳧雖快不如芒。從知錦水魚蝦美。遙憶春山筍蕨香。肯辱長身勞束帶。要將近地便還鄕。無災正合消災洞。衣錦爭稱晝錦堂。我亦田園江上在。春來楊柳夢中黃。非無湖海飄然志。幸際唐虞未忍忘。會向天階乞骸骨。菟裘歸老矢吾將。</text>
<title>養靜先生。徐九淵 餉蜜一桶。此百藥之最良者。作詩拜謝。</title>,<text>嗟予腸癖氣羸虛。手閱扁鵲倉公書。書云惟蜜可以除。欲服不得增欷歔。先生殷勤遠寄予。予驚催入舌久呿。置諸眼前防蟾蜍。出入採花勤拮据。君臣令嚴其敢徐。懶者誅如斧以斯。開而視之架層廬。天漿溜如零露湑。嚥以刀圭不敢餘。童顏皎皎如芙蕖。吾聞秦時人姓徐。求不死藥騎龍魚。道人無柰斯人歟。不然何以善藥居。剛泉山深可同車。松花四月飄人裾。和以此蜜桐子如。洗濯五內屛鮮腒。森森毛髮綠映梳。逃脫人之間臭帤。騎二白麤凌崑墟。莫以吾言爲闊疏。肘後良方豈欺余。</text>
<title>次吳給事宴慶會樓韻排律</title>,<text>縹緲飛樓倚弼雲。觀光士女爛傾城。逍遙苑外朱衣映。徙倚池邊玉帶明。彩筆淋漓垂大斗。金杯傾瀉飮長鯨。翩飜舞袖花間蝶。宛轉歌喉柳上鶯。走索火炮飄似電。信風煙艇小如觥。三千組練金銀耀。左右衣冠劍佩鳴。列炬林中驚宿鳥。吹簫月下動春城。紅塵豈久留仙鳳。碧落還爲返客星。多幸陪臣親履舃。深慙凡骨躡蓬瀛。佳詩歷歷吟高會。靄靄春雲過太淸。</text>
<title>金剛寺法堂。畫龍行。此篇與下篇。皆公少時作。</title>,<text>我上金剛坐法宮。僧言棟畫龍之容。眶如明鏡蚤如鋒。蜿蜒氣若飜蒼穹。是時山中風雨濃。淋漓古棟雲煙封。山僧直恐鞭豐隆。摧拔佛堂騰溟濛。須臾雲散雨亦空。依然不動飛西東。眞假由來了不同。雖云惟肖將焉工。前凍雨後疾風。在淵在天神無窮。時潛時躍無迹蹤。白日霹靂漂陵峯。寂然倏然還消融。然後方言龍德雄。具鱗甲無德功。何異蝘蜒之陋庸。大澤誠有臥眞龍。不角不鬣神明通。十年困制螻蟻蟲。誠將利見大人公。一噓崔嵬大雲於心胸。眞龍是何龍。石泉洞裏淸菴翁。竊比武侯蟠隆中。</text>
<title>二年冬。在大芚山。釋衍師乞詩。於是。歌以予之。</title>,<text>海上天涯霰雪積。南山木落空餘石。短衣痀瘻淸庵翁。十年抱膝於其中。晴川之上古樹下。吟詩曳杖無冬夏。有時僧勸薄薄酒。大瓢快傾枯腸肚。肚裏泠泠一物無。唯有酒與詩書俱。嘯歌鼓作浩浩氣。氣也至大彌天地。天地中間幾如許。呑吸歸來一芥子。世人笑翁之齟齬。翁不齟齬心自負。僧聞此翁有此異。朝來門下乞文字。衍乎吾無隱乎汝。汝不見韓公文暢序。</text>
<title>贈演之 崔演</title>,<text>蕭條客思雨中深。坐見棲鴉已滿林。萬里病身寬帶眼。三年離恨滿琴心。非賢豈合銅樓側。多懶宜遊鍛樹陰。携手欲同觀野外。湖堂新釀漲黃金。</text>
<title>次呈演之</title>,<text>多病春來默默藏。吾年未老視茫茫。殘燈壁裏然孤枕。寒杵霜前擣寸腸。雨注野桃臨水短。風搖宮柳拂窓長。官如弊屣何妨脫。夢作田夫手種桑。</text>
<title>入直玉堂。次退之韻。呈演之。</title>,<text>霜落長安萬木紅。淸晨遠客倚枯筇。秋來生計唯調病。老去工夫只放慵。滄海每懷明月棹。寒山常憶白雲鍾。君今亦有思歸意。爲是平生氣味同。</text>
<title>入直玉堂。次退之韻。呈演之。 其二</title>,<text>文章海蜃爛靑紅。官職鮎魚上竹筇。首爲望鄕翹更數。顏因厭世擧常慵。不如曳尾而全性。莫作牽牛以釁鍾。麋鹿野心元自異。吾非矯節厭雷同。</text>
<title>復用深韻。呈啓昭。</title>,<text>燒香閉閣屋廬深。人笑胡僧面小林。老去吟詩聊遣興。愁來把酒可寬心。黃鷄催曉悲短宵。白日無暉憫晝陰。萬事聽他天所命。將身莫作不祥金。</text>
<title>秋村</title>,<text>霜落江村萬木紅。海濱孤客思何窮。抽身白屋黃塵裏。把釣淸江明月中。遠岫微茫忽送雨。寒莎蕭颯已生風。行人指點皆嗟歎。說道人間未見翁。</text>
<title>秋村 其二</title>,<text>聖恩如海得腰紅。只是家窮道不窮。客子行藏詩卷裏。江湖圖畫雨聲中。孤村自足一杯酒。曠野常吹千里風。落日悠悠時極目。白蘋愁殺白頭翁。</text>
<title>追次李佐郞韻 頫</title>,<text>平生遙憶隴西公。心似靈犀一點通。篋裏翎毛有生氣。人間詩卷發淸風。三間草屋秋江上。千里孤墳落照中。只與才華不與壽。蒼蒼此理未能窮。</text>
<title>贈戒天</title>,<text>少年勤苦校偏傍。忽墮塵埃路渺茫。明月樓花愁外發。洗心菴竹夢中涼。江村此日逢禪子。山寺何時禮覺皇。寂寂茅齋相對坐。一枝藤又一拈香。</text>
<title>次井邑樓韻</title>,<text>江湖十載病維摩。閑與孤雲楚岫過。黃竹已知寒事甚。白頭重覺客愁多。危樓欲上身無力。缺月初生天不波。稍喜主人新釀熟。肯敎童子濁醪賖。</text>
<title>次金溝東軒韻</title>,<text>天涯起廢聖恩深。白首無他只赤心。霜露未收衫盡潤。關山難越病交侵。水光搖檻錦紋亂。荷柄橫窓鶴脛森。賴有西風知客至。吹香冉冉散幽襟。</text>
<title>次觀物堂盆池白蓮韻</title>,<text>盆池蕭灑當瑤池。無數仙人弄羽衣。風亦有情擡舞袖。雨猶多事洗姸姿。詩如造化催花發。物本幽閑怨世知。我欲乞來裁道服。只慙無復舊容儀。</text>
<title>次六峯韻 朴祐</title>,<text>淸詩有味似嘗新。長跪燒香諷詠頻。只合一生陪玉几。如何三載擁朱輪。陶園蕪沒長思去。潘鬢蹉跎已失春。家在海邊徒四壁。世人誰識丈人眞。</text>
<title>敬次湖陰相公韻 鄭士龍</title>,<text>曾觀滄海浪呑天。又上金剛萬玉聯。衝雨去時花似錦。對僧談處草爲氈。仙遊入夢長回首。塵事留人強食煙。賴有尙書胸量闊。題詩忘貴又忘年。</text>
<title>再用梅鶴亭韻</title>,<text>身多寒疾臥山前。夢逐冥鴻入海邊。誰料亡簪重被拾。却愁歸袂又遭牽。家人屢曬觀梅易。童子重修載鶴船。深羨故人先我去。松風江月與忘年。</text>
<title>士遇遣人求詩 權應挺</title>,<text>吾今分陜入仙鄕。公亦全生返草堂。蓋世功名翻一夢。浮天風浪疊高岡。身同傷鳥驚弓響。心似枯葵仰日光。遙憶暮年何處苦。竹棲樓上倚斜陽。</text>
<title>次俛仰亭韻 宋純</title>,<text>人間得失孰司幽。壯髮蕭蕭雪滿頭。影入杯中江月細。涼生枕上竹陰稠。呼兒引手披秦燼。召容垂簾對奕秋。安得身爲天外鶴。墮君亭下說窮愁。</text>
<title>用企齋韻。送聽松還山。</title>,<text>寂寞荒村隱少微。蕭條石逕接柴扉。身同流水世間出。夢作白鷗江上飛。山擁客窓雲入座。雨侵書榻葉投幃。飄然又作投簪計。塵土無由染素衣。</text>
<title>次尹重任韻 弘中</title>,<text>臺笠麻衣臥草庵。時邀野老作農談。棲身水竹琴詩酒。傲視公侯伯子男。自古浮沈天有命。如今俯仰面無慙。幽居薄暮如圖畫。荷葉池光似蔚藍。</text>
<title>奉酬湖陰相公元日有懷之作</title>,<text>禁池氷泮縠紋生。春殿晴熏鳳翼輕。鳴玉晩班皆力牧。抱痾窮巷獨虞卿。看雲忽起爲農計。向闕遙含祝聖情。珍重相公佳句贈。明珠殊價越連城。</text>
<title>奉次企村先生投韻</title>,<text>相思迢遞起層陰。何處高丘草樹深。倦鳥投林公斂翼。孤雲出岫我無心。塵中官事侵雙鬢。野外煙光入苦吟。梅雨乍晴村路軟。行輿乘興話胸襟。</text>
<title>次李上舍士英</title>,<text>昏昏老與懶相仍。塵土趨奔百不能。衙罷灘頭一竿竹。睡甘窓下五更燈。臨民豈敢寬兼猛。爲士應須毅又弘。多謝謫仙佳句贈。令人方寸洒然澄。</text>
<title>次李上舍士英 其二</title>,<text>每憶開元李翰林。騎鯨一去月沈沈。千秋偶爾逢仙骨。萬首飄然吐錦心。壯似獰龍橫海吼。高如寡鶴拂雲吟。承恩會奏淸平調。莫學荊人血洒襟。</text>
<title>次李上舍士英 其三</title>,<text>物外空靑識者稀。茅山洞裏掩柴扉。崎嶇訪此石川叟。氣象爭他秋月輝。松閣談詩風力颯。竹窓搔首露華霏。暮年同調如公寡。思與江湖作少微。</text>
<title>旱乾日甚。徧祈諸神。了無寸效。身忝守土。憂憫曷喩。謹用詩韻。錄奉左右。</title>,<text>曾聞仁覆謂旻天。天視如何遠漠然。聖主卽今憂玉食。微臣無復望豐年。西郊雲氣屯還滅。官北江聲斷不連。只以疏愚招此沴。曉窓搔首媿前賢。</text>
<title>悶旱之中。又聞邊報。身雖疏賤。豈無漆室之憂。憂憤塡膺。不覺長吟。</title>,<text>萬事常思一問天。層宵杳杳但蒼然。朝廷籌畫無今日。寇盜侵凌似去年。欲請長纓拿對馬。誰腰三箭定祈連。竹林深處寬心酒。老去淸狂托七賢。</text>
<title>次奇明彥韻 大升</title>,<text>萬嶺參差一水周。病身於此作天遊。春來夢卽歸三徑。醉後神猶出九州。多謝至人尋此老。又投佳句問窮愁。沈吟使我頭風快。肘後良方更不求。</text>
<title>次奇明彥韻 大升 其二</title>,<text>肌膚日緩鬢毛稀。虛老江湖壯志違。細草喚愁鋤更出。片雲含雨暮猶歸。文章衆忌宜緘口。富貴多危莫蹈機。斜倚小窓心萬里。靑燈隔幔影微微。</text>
<title>次奇明彥韻 大升 其三</title>,<text>人皆逐利謾勞躬。公獨潛心盡降衷。寂寞秋江數竿釣。蕭條陋巷十年功。鳴鞭霧鬣山無礙。直掛雲帆海亦通。多少此懷人不會。竹間思與一尊同。</text>
<title>次奇明彥韻 大升 其四</title>,<text>雖爲役役塵埃吏。終是悠悠江海人。碧竹林中春把酒。白沙灘上雨垂綸。初時被目稱迂叟。近日蒙呼作逸民。古墨濃磨聊報答。莫疑明月至無因。</text>
<title>次奇明彥韻 大升 其五</title>,<text>閑把齋中一葉春。枕琴高臥動經旬。蕭騷鬢髮歲時駃。飽煖妻兒天地仁。戎馬又生何日定。親朋苦阻甚時臻。凍身常願陽和至。更被春風吹倒人。</text>
<title>酬季珍詩韻</title>,<text>束帶塵中病敢辭。觀魚臺上手支頤。官梅已落粘蛛網。春水初生裂地維。顧我疏慵宜置散。如君村力政須時。一川明月千函卷。莫道家無三逕貲。</text>
<title>酬季珍詩韻 其二</title>,<text>不是高高爵祿辭。殘年出守爲觀頤。雲邊鸞鳳苦遭鎩。天上麒麟誰得維。窓竹進涼吟盡日。爐薰擢穗睡移時。近來生計尤堪笑。秪蓄琴書不蓄貲。</text>
<title>奉酬守初韻 宋純</title>,<text>論交忘勢又忘年。吐出心肝鐵石堅。共把山杯浮白蟻。遙看村店起蒼煙。乾坤草木生新態。塵土容顏謝昔姸。而我安能爲倚玉。白頭詩賦愧王前。</text>
<title>奉酬守初韻 宋純 其二</title>,<text>利名場裏易凋年。秋月山邊臥更堅。客睡未成窓有雨。春風不盡草和煙。傷禽側翅唯思退。老樹經霜豈復姸。歸掃隴阡方伯許。夢魂先墮海雲前。</text>
<title>六月</title>,<text>六月大火烘爲窯。先生病暑無處逃。芒鞋葛衣濯淸風。邑東有樓名祝堯。一聲急雨打荷葉。葉上的皪明珠跳。安得淸陰分四方。嗟爾白屋窮年焦。</text>
<title>次撫夷樓韻</title>,<text>淸曉悠悠獨上樓。狂詩到處傲王侯。虛名誤我客多病。積潦呑郊農不秋。苦待靑天白日出。如何荒野濕雲浮。非無湖海陳登興。人事悤悤那得休。</text>
<title>次錦山映碧樓韻</title>,<text>錦山山水麗而奇。中有朱樓映碧池。出守只緣無世慮。入林非是傲聖時。淸風燕子芹泥接。細雨魚兒柳絮吹。禦寇莊周如可作。摳衣吾欲與之師。</text>
<title>次錦山映碧樓韻 其二</title>,<text>東樓初夏更添奇。古樹成陰水入池。非俗非僧無事客。不寒不熱太和時。卷簾山月懷中照。倚杖松風面上吹。每笑張良遊不早。區區漫作帝王師。</text>
<title>風詠亭。次金河西韻。</title>,<text>白蘋紅蓼暮江秋。生計蕭然一小舟。初有意時思濟渡。到無心處載沈浮。落帆暫避天邊雨。緩棹恐驚沙上鷗。作箇生涯猶未足。與君天外訪瀛洲。</text>
<title>風詠亭。次金河西韻。 其二</title>,<text>長風萬里掃天東。獨曳孤筇陟彼崇。雲外微昇銀汞灎。天心孤掛玉壺空。山川相隔他鄕遠。君我同看一照中。聞說春來思訪戴。竹輿須趁凍初融。</text>
<title>風詠亭。次金河西韻。 其三</title>,<text>誰將玉筍揷鴻濛。千丈巍巍拔俗雄。最愛無心閑出岫。更憐多態細隨風。遙知巢鶴衣猶濕。想見歸僧路不通。奇狀正宜吾輩對。相思卽席幾時同。</text>
<title>風詠亭。次金河西韻。 其四</title>,<text>天際周遭比列城。層陰迢遞接崢嶸。朔風初靜千林亞。寒旭微生萬岫明。閉戶不妨終日臥。聳肩重覺滿懷淸。篋中我有王恭氅。會上峯頭踏月行。</text>
<title>風詠亭。次金河西韻。 其五</title>,<text>金剛一脈落天南。削出金鼇頂上簪。夕氣霏微凝滴滴。嵒花紅濕拂毿毿。依俙玉井峯頭九。縹渺仙岑海上三。此是少年吟嘯處。至今魂夢逐煙嵐。</text>
<title>風詠亭。次金河西韻。 其六</title>,<text>涼風一路稻香傳。曉嚲蝦須露泫然。澗水自添田水滿。隴雲還與野雲連。登之場圃舂之杵。居者積倉行者饘。自古詩人歌蟋蟀。不妨爲酒醉村筵。</text>
<title>風詠亭。次金河西韻。 其七</title>,<text>嫩水濺濺自入川。新林冉冉曉光鮮。農人告我春初及。童子巾車袂與聯。好鳥知時煙外弄。晩山多態雨餘姸。悠悠快活無人會。倚杖看天意渺然。</text>
<title>次潭陽東軒韻</title>,<text>朝趨北闕暮南州。竊比明時僞許由。蹤跡似雲舒或卷。行藏如水止還流。何妨混世陶腰折。追悔爭名羿彀遊。歸老海濱吾已定。黃花朱橘故園秋。</text>
<title>次湖陰韻 時公爲江原監司</title>,<text>乞身東去是良籌。歲暮霜風裂弊裘。離別匆匆垂燭淚。心腸漾漾颺旗旒。山高八萬峯皆骨。扡闊三千界盡浮。境勝年豐人少訟。不妨隨處聚科頭。</text>
<title>次湖陰韻 時公爲江原監司 其二</title>,<text>抽身烏帽黃塵裏。駐馬蒼松白石間。形比野雲唯暫出。心如老鶴本長閑。永郞遺迹湖邊在。徐市仙帆月下還。此去孤懷難制處。海天連水水連山。</text>
<title>次湖陰韻 時公爲江原監司 其三</title>,<text>儒家事業向來涼。十笏房中一炷香。白髮催人如有種。孤燈替月爛分光。明朝四杜棠陰下。回首觚稜日影傍。去住悠悠心漠漠。笛聲哀怨入天長。</text>
<title>次湖陰韻 時公爲江原監司 其四</title>,<text>九衢人散遞寒更。庭樹飜飜宿鳥驚。別意凄涼殘燭泣。酒光搖蕩小船明。山川客子求靈藥。宇宙尙書動大名。坐到夜央杯更洗。不知天際月輪傾。</text>
<title>次湖陰韻 時公爲江原監司 其五</title>,<text>醉筆淋灕簇暮鴉。老年唯以酒爲家。坐堅不覺衣皆皺。閱世其如眼已花。詩興漸佳甘比蔗。宦情都薄淡於茶。人生聚散知何似。雲去長空雁印沙。</text>
<title>贈信性上人</title>,<text>行年五十面長春。近日蒙呼作隱人。遠岫似簪江似鏡。密雲如夢雨如塵。松齋獨睡僧來謁。柴戶長扃客去嗔。朋舊滿朝書信斷。野麋林鶴是交親。</text>
<title>明妃村。和東坡。</title>,<text>何年皎月墮孤村。天下荷花摠不言。父老共將金屋貯。君王何許玉關婚。眼前絶色猶如此。草裏孤臣豈足論。何似東隣麤醜婦。負薪爲食抱兒孫。</text>
<title>呈啓昭 嚴昕</title>,<text>世緣終淺道根深。自復前身支遁林。黃紙題名非我願。靑山浪迹是吾心。本來多病形如沈。餘事吟詩句似陰。莫怪老夫慵報答。爲慙燕石廁南金。</text>
<title>呈啓昭 嚴昕 其二</title>,<text>寥寥病裏一春深。不覺靑紅遍遠林。勳業已乖平日志。文章枉敗一生心。長江擁郭東西折。華岳生雲朝暮陰。疏懶豈堪當世用。欲歸鄕里決揮金。</text>
<title>寄甥朴仲凝 二首</title>,<text>淸飆夕拂華山秋。猶子新詩自蜃樓。千里寄余應有意。三年望汝不禁愁。雨荒籬外陶潛菊。月照沙邊范蠡舟。歸計悠悠生歲暮。及春吾欲買耕牛。</text>
<title>寄甥朴仲凝 二首 其二</title>,<text>萬事如今兩鬢秋。幾回搔首景疏樓。窓前一點燈然夢。天末三聲雁引愁。吾迹似雲今可斂。汝詩如玉正堪舟。何人得比陶弘景。高臥山中畫二牛。</text>
<title>次景陽韻 趙昱</title>,<text>萬事栽培白髮長。一聲淸嘯不禁狂。幽居如避山侵帙。鄕夢初廻雨送涼。思與故人尋窅窕。欲將秋水洗心腸。晨星宿草親知盡。同調于今只景陽。</text>
<title>用前韻。賦秋霖。</title>,<text>稍喜春苗似助長。忽驚秋雨更顚狂。蒼生失望千家沒。白日韜光七月涼。聖主愛民方旰食。小臣憂國已摧腸。祈晴製罷高聲讀。天爲微誠放夕陽。</text>
<title>次光州喜慶樓韻</title>,<text>風滿高樓雨滿岑。孤臣向北獨開襟。三杯綠酒顏生暈。一拍淸琴瓦振音。老去居官眞製錦。年來息影爲休陰。浮雲天末閑舒卷。自是無心豈有心。</text>
<title>次光州喜慶樓韻 其二</title>,<text>千年王粲後登樓。風雨凄凄五月秋。親友重逢靑我眼。干戈又動白人頭。身如野馬元無係。心似山雲本自浮。猶有尋僧山下路。塵中奔走甚時由。</text>
<title>觀魚臺。贈松嶺先生。尹洵</title>,<text>幅巾慵整老蒼華。相對幽人抵日斜。對月耕巖同鄭谷。凌霜采菊比陶家。公今卜築超人境。我亦田園在海涯。會待淸秋衣一拂。折腰塵土病侵加。</text>
<title>觀魚臺。贈松嶺先生。尹洵 其二</title>,<text>少日飛騰折若華。衰年落魄窘褒斜。羨他深洞神龍睡。愧爾喬松老鶴家。把釣白灘新活計。燒香黃卷舊生涯。五千言裏敎知足。祗願歸休豈願加。</text>
<title>觀魚臺。贈松嶺先生。尹洵 其三</title>,<text>無人博物比張華。萬里雲間劍氣斜。永叔蕭條稱病守。稚川歸去問仙家。祝堯明月登樓上。慕點春風傍水涯。衙罷小軒眠兀傲。古墻新竹翠交加。</text>
<title>觀魚臺。贈松嶺先生。尹洵 其四</title>,<text>觀魚臺上老南華。柳影陰陰席上斜。天外髻鬟東北岫。篁中螺蚌兩三家。欲窮眼力登臨岸。爲聽灘聲切近涯。細和陶詩餐惠飯。冥鴻那得弋焉加。</text>
<title>次李上舍士英韻</title>,<text>田園寄在海天西。戎馬交馳去路迷。潘岳風流花作縣。淵明蕭洒筍爲輿。祝堯樓迥丹心破。秋月山長翠色齊。爲語世人須却走。危途自古易顚躋。</text>
<title>次李上舍士英韻 其二</title>,<text>君詩淸絶洗江西。萬里駸駸路不迷。俊句猶堪追甫白。大名從此殷方輿。絶糧夫子空之楚。操瑟先生久立齊。會見秋圍風鼓翮。靑雲直上不難躋。</text>
<title>次李上舍士英韻 其三</title>,<text>今人雖異古人同。注目孤鴻遠入空。曾侍鸞輿遊闕下。又乘鳧舃臥山中。黃梅處處含酸味。綠竹家家帶淚蹤。多謝靑蓮少居士。遠來佳句慰衰翁。</text>
<title>次李上舍士英韻 其四</title>,<text>吾子爲文俗不同。晴虹億丈揷長空。迥超綴露雕蟲外。宜置元和大曆中。深谷獨尋句漏令。荒臺共問訥齋蹤。山城不讓滁山水。竊比當時六一翁。</text>
<title>次李上舍士英韻 其五</title>,<text>淸詩欲到霰霜先。快讀令予百疾痊。載酒君今勤問字。論交吾亦與忘年。前身恐是林和靖。後學猶呼孟浩然。翠竹白沙公事了。不妨相對綠苔篇。</text>
<title>奉次企村先生投韻</title>,<text>每嘆淵明悟昨非。蕭條心事世相違。功名易着人皆醉。松菊猶存子獨歸。兀兀孤舟行色淡。飄飄一鶴曙光微。平生節義吾師友。欲待秋風抖擻衣。</text>
<title>順天鄭萬戶亭 承復</title>,<text>百戰歸來劍洗溪。蕭然野服入林棲。幽閑意是李盤谷。蕭洒還同王會稽。明月欲乘仙鶴去。桃花恐似昔人迷。江南佳麗喧中國。何用區區遠索題。</text>
<title>順天鄭萬戶亭 承復 其二</title>,<text>千巖競立一川岐。鄭老溪堂天下奇。少日干戈雙李牧。衰年花木兩丘遲。人稱儒士猶▒粟。子號將軍却好詩。相伴不求塵土客。野麋林鶴是親知。</text>
<title>留別林師</title>,<text>奔走風霜病入骸。逍遙雲水養生涯。升高望遠時時共。閉戶參禪往往偕。佐飯親挑坊底菜。然房手拾嶺頭柴。明朝準擬分南北。山雨多情夜滴階。</text>
<title>謝演之啓昭餉松酒</title>,<text>湖上新醪一瓮雲。爲憐衰病遠投分。霞光瀲瀲渾家駭。松氣薰薰竝舍聞。協似君臣初際會。和如天地乍氤氳。平生胸臆無窮事。痛飮如今快解紛。</text>
<title>贈司書道盛年侍 李世璋。與公同丙子司焉。</title>,<text>童稚同年分最深。中間南北兩無音。那知白首來玄圃。共對靑燈話古心。能飯羨君顏尙澤。負薪嗟我病交侵。階前桃杏行衰謝。欲把春杯與子斟。</text>
<title>院中看花。示同席。在春坊作</title>,<text>爲惜階花漸就殘。強扶衰病靠欄干。風飜舞席裙初轉。雨濕啼粧淚未乾。官事匆匆何日了。流年冉冉一春闌。應須火急開文飮。可把嬌姿當妓顏。</text>
<title>春寒 此篇與下篇。皆在玉堂課試作。</title>,<text>病中方喜見陽春。怪底寒風吹倒人。簷鳥欲歌還噤舌。林花將笑更膠唇。深藏涼裌無由試。高掛輕車幾日巾。調燮本非吾輩事。不如湯酒穩傾銀。</text>
<title>聞蟬</title>,<text>長夏荒村草樹交。小蟲來抱細腰搖。聲音凄切由飡露。衫服輕纖正刻綃。宿雨乍晴初似磬。斜陽欲斂更如謠。深深翳葉毋多譟。山鵲來銜不汝饒。</text>
<title>聞蟬 至日。吟呈石川令案。梁應鼎</title>,<text>舊日盛之白玉堂。林園退逸事篇章。文瀾盪蹴東西漢。詩陣橫驅盛晩唐。席上客來談野致。案頭風入展奇方。淹留未厭陪松雪。天地中宵動一陽。</text>
<title>次韻贈別</title>,<text>梁公詩壘陣堂堂。隱若深林虎豹章。靑眼憐君今阮籍。白顚嗟我已馮唐。風前細酌床頭酒。袖裏深藏肘後方。遙想明朝衝雨雪。路人皆指孟襄陽。</text>
<title>送洪都事 仁祉 赴耽羅</title>,<text>看君詩彩錦文裁。射海狂瀾手挽回。伊昔黃金求駿骨。如今白屋老英材。驅馳遠道輕如鶻。傲睨重溟小似杯。天意分明庸玉汝。莫因窮蹇壯心摧。</text>
<title>用前韻。述懷。</title>,<text>晩將荷葉道衣裁。閑與孤雲倦鳥回。不是林泉高尙志。只緣衰病拙無才。玉川契闊茶三椀。元亮生涯酒一杯。昨夜夢中驚起坐。疾雷破屋雪山摧。</text>
<title>次楓溪韻</title>,<text>投老逍遙水石間。南山映屋簇煙巒。傳聞楓樹千章列。復道巖流五月寒。靈境偶隨詩句落。桃源不必畫圖看。吾將此地棲松雪。然後乘螭入海山。</text>
<title>沈鎬集勝亭</title>,<text>已外塵囂更外名。斯人用意未爲生。天垂曠野蒼蒼大。鳥度虛窓點點明。安得爲魚潭底伏。幾時携笛月中橫。沙鷗有約未歸去。白髮身今大薄情。</text>
<title>沈鎬集勝亭 伏製近體一首。遙呈石川大人。李珥</title>,<text>先生勇退臥菟裘。算得閑居樂事優。茶鼎火殘松籟靜。竹輿行倦橘林幽。雲隨芚嶽尋眞屐。月送魚川載鶴舟。擺弄煙霞應少暇。一篇能寄遠人不。</text>
<title>沈鎬集勝亭 次 崔岦</title>,<text>厭向紅塵弊盡裘。知公末路意優優。憂時利物諸賢在。釣月耕雲一徑幽。賤子空懷塵外夢。長途難理雪中舟。寒齋破笠吟詩面。肯爲當年想憶不。</text>
<title>鄭上舍彥湜。自京來。袖李崔兩公寄余詩。示之。於其還。步其韻以謝。</title>,<text>萬大虹光五色裘。文章誰似謫仙優。秋高鸞鶴精神爽。海闊蛟龍窟宅幽。多謝故人因客諗。只無瑤玉與君舟。深思携上崑崙頂。爲問諸公從我不。</text>
<title>贈日本上副官</title>,<text>滄波濃綠漲葡萄。宿霧連天不肯消。山柘復生春後菜。田禾更長雨中苗。漢庭不必煩三表。周室何須用六韜。昭代百年無一事。不妨編入大平謠。</text>
<title>淫雨嘆 三韻</title>,<text>戊午五月至六月。彼蒼者天雨無節。直恐州東隄防決。人盡𪚥𪚥爲魚鼈。誰能鍊石補天裂。老翁懼衝門晝閉。手把洪範靜處閱。</text>
<title>伽倻山。次孤雲書巖小絶韻。</title>,<text>四月山風吹翠巒。落花隨水到人間。深知不及陶元亮。一宿山中便出山。</text>
<title>伽倻山。次孤雲書巖小絶韻。 其二</title>,<text>聞道孤雲棲碧巒。淸涼寺下屋三間。飄然十島無尋處。愁倚寒松雨滿山。</text>
<title>秋村雜題</title>,<text>細雨涼風散夕霏。江間此會近來稀。前村渺渺斜陽斂。岸上遊人猶未歸。</text>
<title>書亭樹</title>,<text>大樹來依古樹下。霜毛病葉共紛紛。誠知樗散俱無用。高氣猶能上拂雲。</text>
<title>思鄕</title>,<text>滿庭秋葉憑風掃。一首新詩削樹題。渺渺鄕關是何處。寒山迢遞路高低。</text>
<title>思鄕 其二</title>,<text>六載天邊病在床。蕭蕭雙鬢已抽黃。臨江一洒思君淚。爲我殷勤入漢陽。</text>
<title>到參禮館</title>,<text>衰翁才盡語徒荒。病眼秋來視漸茫。山勢依俙千疊簇。江流屈曲九廻腸。</text>
<title>到參禮館 其二</title>,<text>煙光漠漠月荒荒。中夜危樓望渺茫。衰老不禁搖落恨。呼兒洗盞沃枯腸。</text>
<title>次客房屛韻 時將上京</title>,<text>西風嫋嫋雨蕭蕭。坐算行程萬里遙。別後使君應記我。短蓑羸馬度危橋。</text>
<title>冬夜書懷</title>,<text>家在江南身寄秦。五更霜月氷衣巾。遙知弟妹今宵裏。環坐爐邊說遠人。</text>
<title>次祥之韻 祥之要余求仲玉書帖</title>,<text>坡翁不獨妙於書。一巷蕭條樂晏如。林鶴沙鴗爲保伍。世間朱紫視浮苴。</text>
<title>次祥之韻 祥之要余求仲玉書帖 其二</title>,<text>坡翁不是愛吟詩。詩是坡翁遣所思。醉墨不饒王內史。雨痕沙畫有誰知。</text>
<title>次祥之韻 祥之要余求仲玉書帖 其三</title>,<text>感公遠寄霜林果。長跪開苞手亦香。欲喚故人同獻御。可憐野老阻君王。</text>
<title>次祥之韻 祥之要余求仲玉書帖 其四</title>,<text>千里孤城一介臣。江山爲助筆淸新。卷舒百世興亡事。醒醉三更雪月身。</text>
<title>投隣舍</title>,<text>詩成獨寫芭蕉葉。吟罷遙投寂寞翁。日暮悠悠東北眺。白雲紅樹淡天容。</text>
<title>拜軍職謝恩。路上口號。</title>,<text>老去官班綴虎賁。踏霜朝拜大明雲。傍人莫道身無膽。一戰猶堪靜塞氛。</text>
<title>題瓢仙屛竹</title>,<text>生長江南翠竹村。年年獨對雪埋根。君家小畫依俙是。只欠荷衣醉扣盆。</text>
<title>次淸涼韻</title>,<text>小庭氷泮水平階。生事蕭條魯獨棲。夢作淸涼山下臥。傍人莫道久於齊。</text>
<title>雨尋白雲洞</title>,<text>巖頭糾結松根曲。池面疏涼雨點圓。詩句有時題落葉。山風吹散沒人傳。</text>
<title>奉子芳</title>,<text>殘氓未息頻搔首。仚子難逢數問童。行到原城吾眼快。參差玉樹映樓中。</text>
<title>午飯鳳凰巖川上</title>,<text>鳳凰巖下大江圍。二月灘聲猛雨飛。王事遑遑休不得。羨他沙鳥自忘機。</text>
<title>舟中</title>,<text>城上高樓倚暮天。三行玉女舞翩翩。城頭忽有長風起。吹送歌聲到客船。</text>
<title>宿羽溪縣</title>,<text>濤聲夜入羽溪縣。雨氣朝停行客鞭。定是天心欲肥麥。爲君王頌屢豐年。</text>
<title>示子芳</title>,<text>古寺門前又送春。殘花隨雨點衣頻。歸來滿袖淸香在。無數山蜂遠趁人。</text>
<title>酒泉縣示都事</title>,<text>看雨看山獨上樓。風煙不減洞天幽。窮愁到處令人老。先問槽頭有酒不。</text>
<title>次元亮韻</title>,<text>皆骨雄蟠東海濆。高標不與衆峯群。遙知袖有煙霞句。官事悤悤未訪君。</text>
<title>人有善鼓琴。求詩。</title>,<text>寂寂書齋秋月高。朱絃不與俗人操。應須歸和南薰曲。丹鳳翩翩下九宵。</text>
<title>寄秋江居士 成守琛</title>,<text>歸來不見成居士。依舊松堂夜月涼。相憶此時徒極目。秋風霜髮不禁長。</text>
<title>季珍風詠亭。次諸公韻。</title>,<text>紛紛海內非無士。我獨多君懶是眞。沙色未饒沂水潔。風光不減舞雩新。</text>
<title>秋成偶題</title>,<text>龍泉水影涼侵袖。秋月山光綠滿杯。此是世間奇絶處。任他流俗怪而咍。</text>
<title>敬次湖陰相公韻</title>,<text>竊祿悤悤歲又更。眼花頭雪耳蟬聲。老形已具誠宜去。伏櫪猶多戀主情。</text>
<title>敬次湖陰相公韻 其二</title>,<text>曾上楓岑看海濤。祗今塵土夢偏勞。欲傳袖裏峨洋曲。須倩雲中太古璈。</text>
<title>敬次湖陰相公韻 其三</title>,<text>年衰無睡起先鷄。細和陶詩大筆題。遙想海村門外柳。冬深雪壓向風低。</text>
<title>贈景浩 退溪</title>,<text>春來江漢濤瀾猛。霜後終南氣象峨。中有寂寥楊子宅。白頭黃葉閉門多。</text>
<title>追次訥齋官北詩韻</title>,<text>郭外靑郊事事幽。令人惆悵憶荊州。肩輿伊軋平沙路。古木澄江銷客愁。</text>
<title>次企村韻</title>,<text>樓中踽踽此間叟。天際蒼蒼何處山。忽有小詩生眼底。暮林風靜鳥飛還。</text>
<title>酬季珍詩韻</title>,<text>三月灘聲如猛雨。荷衣居士骨毛涼。呼兒細酌潭陽酒。一洗人間塵土腸。</text>
<title>次客館韻</title>,<text>吏散庭沙鳥印蹤。杏花疏影月明中。白頭剛厭烏紗帽。客去而懸客至籠。</text>
<title>記見</title>,<text>公事悤悤豈敢盤。愁來聊復倚蒲團。三年樓上吟千首。詩骨巉巉漸聳山。</text>
<title>記見 其二</title>,<text>作邑眞成隱者盤。雨餘荷葉露珠團。驚人午夢無非鳥。供客淸詩倂是山。</text>
<title>記見 其三</title>,<text>衰年來對惠州盤。再見庭梨結子團。白髮丹心長北望。祝君眉壽似南山。</text>
<title>記見 其四</title>,<text>夢裏飄然濯洧盤。東樓晞髮日初團。深嫌塵土侵顏面。欲著荷衣入舊山。</text>
<title>次珍原客館韻</title>,<text>雙鬢稀疏百病多。暮年良策不如家。倦投山縣春風亂。纔見催花又妬花。</text>
<title>參禮驛</title>,<text>江南歸路苦漫漫。風雨蕭蕭釀晩寒。羸馬短蓑投古驛。行人皆作布衣看。</text>
<title>錦江樓。次孤峯韻。</title>,<text>水氣涼涼四月秋。無錢買酒洗羈愁。欲窮萬里思君眼。落日悠悠更倚樓。</text>
<title>傷春</title>,<text>一杯相屬落花時。花落無由返故枝。欲識山翁傷別處。請看雙鬢白如絲。</text>
<title>次靑雲詩軸韻</title>,<text>舒卷于天出入山。世間無物等雲閑。嗟予老被浮名繫。愁對鄕僧不制潸。</text>
<title>贈大芚山人</title>,<text>曾上頭輪望大洋。木蘭花發斷橋香。遙知翠壁題詩處。風雨年年石髮蒼。</text>
<title>和奇明彥</title>,<text>舊壑蒼蒼松蓋圓。離離芳草織如筵。塵埃一落未歸去。已過宣尼耳順年。</text>
<title>和奇明彥 其二</title>,<text>桐華落盡小荷圓。微雨隨風濕別筵。京洛故人如問我。祝堯樓上倚三年。</text>
<title>和奇明彥 其三</title>,<text>節序悤悤杏已圓。官盤草草未成筵。君詩淸絶高前歲。我病沈綿甚去年。</text>
<title>和奇明彥 其四</title>,<text>蓬萊雙關槩天圓。憶昔峨冠侍御筵。白髮江湖空戀主。一琴孤鶴過年年。</text>
<title>和奇明彥 其五</title>,<text>送將歸處玉杯圓。秋月山光綠浸筵。淮海竹林長入夢。不知何日是歸年。</text>
<title>和奇明彥 其六</title>,<text>古樹雛鶯語未圓。替人低唱勸離筵。君翔霄漢方新羽。我落江湖已老年。</text>
<title>和奇明彥 其七</title>,<text>長雲捲盡露蒼圓。灑掃東軒爲肆筵。塵土折腰頭雪白。始知官爵巧催年。</text>
<title>和奇明彥 其八</title>,<text>日側空庭舍影斜。査牙老樹起龍蛇。明朝別後何時會。世事無窮沙復沙。</text>
<title>和奇明彥 其九</title>,<text>軒外微風徑竹斜。病身於此蟄龍蛇。年年海嶠干戈動。中夜無眠坐畫沙。</text>
<title>山溪</title>,<text>山溪流若織文交。雨後波濤漸上橋。客子歸心政如水。夕陽流向海門遙。</text>
<title>雜詠</title>,<text>滿眼層峯揷畫屛。騎牛緩緩傍溪行。無端萬里長風起。都入蒼松作雨聲。</text>
<title>雜詠 其二</title>,<text>溪村酒熟甕初開。山客扶筇不速來。老氣至今牛斗射。世間何者是張雷。</text>
<title>星山次林獻可韻 誨</title>,<text>茅簷蕭灑際雲平。五鬣蒼松盡老成。已與野麋爲晩契。何妨辜負海鷗盟。</text>
<title>星山次林獻可韻 誨 其二</title>,<text>物外仙村古木平。新詩無數眼前成。偶然二妙尋松逕。讓與斯文作主盟。</text>
<title>偶題 星山</title>,<text>松聲如雨又如灘。迢遞高臺生晩寒。無數人間墮火宅。白鬚翁獨臥空山。</text>
<title>偶題 星山 其二</title>,<text>一盞松醪入醉鄕。人間亦自有蓬方。林中此樂眞天爵。何必虛名記太常。</text>
<title>偶題 星山 其三</title>,<text>散髮逍遙小洞天。骨淸頭白作臞仙。山圍身似屛中坐。水潔魚如鏡裏懸。</text>
<title>偶題 星山 其四</title>,<text>一水中流萬樹交。小桃源裏武陵橋。白頭猶有思君意。歸夢不知千里遙。</text>
<title>偶題 星山 其五</title>,<text>南方七月汗流骹。山谷松風拂鬢毛。客裏羈愁何處遣。香醪滿酌不論瓢。</text>
<title>偶題 星山 其六</title>,<text>數間茅屋狀如龜。山竹爲床澗石支。閑向松風快抖擻。荷衣不受一塵緇。</text>
<title>別季函 鄭澈</title>,<text>白茅爲蓋竹爲樊。寂寂幽居誰與言。邂逅玉人旋遠別。一庭山雨已黃昏。</text>
<title>環碧堂</title>,<text>夕陽沙際小船橫。布傘如蓮水底明。衰老縱無兼濟力。斜風細雨往來輕。</text>
<title>風雨圖</title>,<text>江雲漠漠雨蕭蕭。何限前村屋宇漂。力少無由救人溺。碧巖深處閉門高。</text>
<title>松雪圖</title>,<text>投老林棲鶴與雙。臥聽松雪落書窓。如今見畫依俙是。只欠孤舟獨釣江。</text>
<title>次朴參軍韻 漑</title>,<text>高枕松根入睡鄕。囊中只有養生方。家人來告缸無粟。笑答淸貧是士常。</text>
<title>次朴參軍韻 漑 其二</title>,<text>得見君詩如見君。吮毫聊復答君言。應嫌平地緇塵染。明月孤舟臥水雲。</text>
<title>次朴參軍韻 漑 其三</title>,<text>入林吾亦養殘生。多病年來少宦情。紅頰白須靑蒻笠。村人呼我老人星。</text>
<title>贈岑上人</title>,<text>松廣山中有老禪。求詩丹壁強夤緣。蒼松影裏揮長筆。驚起巢中白鶴眠。</text>
<title>贈恭老</title>,<text>松聲斜日雜商宮。霜落前山厚染楓。暮境秋懷何處遣。竹輿來往水雲中。</text>
<title>留剛叔</title>,<text>湖海茫茫似漏天。留髡洗盞興陶然。間關匹馬衝泥去。何似窓前枕麴眠。</text>
<title>贈剛叔</title>,<text>曾向星山醉枕琴。月明松鶴傍人吟。別來魂夢尋常去。石上窪尊與子斟。</text>
<title>次韻剛叔</title>,<text>多君匹馬歷嶇嶔。來和林間老鶴吟。土木形骸將底用。蕭蕭華髮不勝簪。</text>
<title>次韻俛仰</title>,<text>江南親舊凋零盡。林下唯殘我與君。榮落在天同墮甑。往來隨意似浮雲。</text>
<title>柳絮</title>,<text>三面靑山一面川。遠來無語倚闌眠。楊花日午隨風散。疑是山陰雪後天。</text>
<title>松花</title>,<text>四月松花葉葉黃。山風吹散一庭香。傍人莫怪和新釀。此是山翁却老方。</text>
<title>喚鶴堂。次俛仰韻。</title>,<text>小築幽偏不雜塵。盤中一筯紫芝新。堂空客散唯留鶴。風拂玄裳露滴身。</text>
<title>松潭垂釣</title>,<text>野色蒼然日已西。松間徐步路高低。沙明水碧無塵滓。肯把予愚汚此溪。</text>
<title>次白雲居士韻</title>,<text>幽居寂寂隔塵煙。赤葉黃花小洞天。忽有野僧傳妙句。不堪東望意悠然。</text>
<title>次玉川韻 白光勳</title>,<text>雪滿長松月滿臺。此時朋自玉川來。春和我欲尋幽谷。只恐山風落盡梅。</text>
<title>夜酌</title>,<text>世事栽培白髮芽。竹林高臥聖恩多。興來呼友前床坐。酒氣醺人滿面霞。</text>
<title>次湖陰韻 時公爲江原監司</title>,<text>與世乖疏與道通。東浮吾欲問仙翁。雲收楓岳高低白。日射扶桑上下紅。</text>
<title>贈日本上副官</title>,<text>薄金爲紙比齊紈。畫作仙人馭紫鸞。多謝道人珍重意。好遮西日向長安。</text>
<title>贈日本上副官 其二</title>,<text>風靜滄溟熨綺紈。使星文彩集祥鸞。自慙湖外林和靖。來對天東釋道安。</text>
<title>送紙</title>,<text>海外能詩好事僧。骨如枯鶴眼如氷。聞君橐裏華牋盡。斬寄溪邊霜雪藤。</text>
<title>次副官韻</title>,<text>海外雙星向北辰。只將誠信講交隣。包含遍覆無遐邇。聖主眞同天地仁。</text>
<title>次副官韻 其二</title>,<text>聞道雙星向浦時。危檣盡日受風欹。固知龍性多貪寶。欲取舟中萬首詩。</text>
<title>次上官韻</title>,<text>萬里風濤損客顏。幾回淸夜想朝班。遙知白社曾棲地。猿哭寒溪鶴怨山。</text>
<title>山亭雜題。寄仲初岳使。朴忠元</title>,<text>病後携筇散步庭。忘機山鳥近人鳴。如今老子貧心泰。風送西隣打麥聲。</text>
<title>山亭雜題。寄仲初岳使。朴忠元 其二</title>,<text>燒香閉閤讀黃庭。竹裏騷騷猛雨鳴。人不我知何足慍。達人於世貴無聲。</text>
<title>山亭雜題。寄仲初岳使。朴忠元 其三</title>,<text>曾向金剛問福庭。碧潭飛瀑怒雷鳴。如今身墮邊城下。朝暮催人是角聲。</text>
<title>山亭雜題。寄仲初岳使。朴忠元 其四</title>,<text>暮年窺杜得門庭。男子要爲萬古鳴。六月微涼生几案。一園無竹不秋聲。</text>
<title>山亭雜題。寄仲初岳使。朴忠元 其五</title>,<text>雨罷淸風過洞庭。游魚撥刺枕邊鳴。江湖處處君恩大。醉扣陶盆歌德聲。</text>
<title>山亭雜題。寄仲初岳使。朴忠元 其六</title>,<text>年衰無夢到堯庭。左臂偏枯右耳鳴。猶有些些口業在。龜魚亦識詠詩聲。</text>
<title>山亭雜題。寄仲初岳使。朴忠元 其七</title>,<text>濕煙如霧鬱中庭。厭聽草間蚯蚓鳴。誤矣讀書千萬卷。一生窮蹇坐詩聲。</text>
<title>山亭雜題。寄仲初岳使。朴忠元 其八</title>,<text>名公文焰爇天庭。餘子啾啾百鳥鳴。來鎭錦城詩有助。長江挾雨壯濤聲。</text>
<title>山亭雜題。寄仲初岳使。朴忠元 其九</title>,<text>鳳凰銜命下彤庭。來集甘棠噦噦鳴。何日更巡南海上。槽頭共聽暗泉聲。</text>
<title>山亭雜題。寄仲初岳使。朴忠元 其十</title>,<text>紅旗風颺碧梧庭。猛士腰間寶釰鳴。大國不須憂蠆毒。窮猿已自怯絃聲。</text>
<title>山亭雜題。寄仲初岳使。朴忠元 其十一</title>,<text>明時醜虜自來庭。不費將軍鐵鼓鳴。我亦暮年無一事。海山高臥聽松聲。</text>
<title>山亭雜題。寄仲初岳使。朴忠元 其十二</title>,<text>淫霖不止草盈庭。古木黃昏鴉亂鳴。衰老耳聾還有味。滿山風雨未聞聲。</text>
<title>山亭雜題。寄仲初岳使。朴忠元 其十三</title>,<text>露白風淸涼入庭。壁空殘月候蟲鳴。樂天詩句陶潛酒。閑弄秋琴三兩聲。</text>
<title>山亭雜題。寄仲初岳使。朴忠元 其十四</title>,<text>雲在靑天鶴在庭。月明中夜戛然鳴。猶嫌小築前村近。午枕時來犬吠聲。</text>
<title>山亭雜題。寄仲初岳使。朴忠元 其十五</title>,<text>公植槐陰鬱滿庭。鳳池相繼佩環鳴。棠陰寂寂身無事。把酒何妨裂玉聲。</text>
<title>山亭雜題。寄仲初岳使。朴忠元 其十六</title>,<text>童奴伐木揷荒庭。虎豹窺牛鴉亂鳴。我欲移家住城市。其如褊性厭喧聲。</text>
<title>山亭雜題。寄仲初岳使。朴忠元 其十七</title>,<text>夢裏摳衣拜孔庭。飽霜蒼檜倚風鳴。悤悤未盡言吾志。驚起梧桐滴雨聲。</text>
<title>山亭雜題。寄仲初岳使。朴忠元 其十八</title>,<text>年豐小訟草生庭。繞郭秋江鐵甕鳴。佳句寄來凌鮑謝。幾時親聽咳餘聲。</text>
<title>次梁公燮韻</title>,<text>淡煙疏樹送餘寒。天畔高人此會難。一紙微詩無處明。君歸應合瓮頭漫。</text>
<title>次梁公燮韻 其二</title>,<text>夜深簷外玉繩低。邂逅高人手共携。欲起敎兒重洗盞。不知茅屋唱寒鷄。</text>
<title>次梁公燮韻 其三</title>,<text>間道長幡屈又伸。吾君豈久草中人。三杯兀傲揮枯筆。滿紙明珠句句新。</text>
<title>次梁公燮韻 其四</title>,<text>三年把釣海濱蹲。不受區區富貴呑。快瀉山齋竹葉酒。壯容聊爲故人溫。</text>
<title>次梁公燮韻 其五</title>,<text>溪藤凝滑女兒膚。松雪吾廬天下無。愛士由來居士性。飯其童僕秣其駒。</text>
<title>次梁公燮韻 其六</title>,<text>輕簷短日已沈西。何處長空一雁嘶。野藾村醪誠淡薄。碧山猶足玉人稽。</text>
<title>次梁公燮韻 其七</title>,<text>松竹蕭蕭凍雪封。夜來高枕夢羲農。書生冷活公毋咲。詩韻鏘鏘當鼓鍾。</text>
<title>次梁公燮韻 其八</title>,<text>半世端居恥聖朝。狂詩到處怒如潮。傍人共說鄒翁辯。近日還爲合口椒。</text>
<title>次梁公燮韻 其九</title>,<text>家近靑山鹿印蹄。桃花歲歲客來迷。泥中古釰如逢掘。猶可飛揚陸剸犀。</text>
<title>次梁公燮韻 其十</title>,<text>醪有淸尊肉有庖。一生濩落魏王匏。淸詩贈我無塵滓。箇箇明珠出海鮫。</text>
<title>次梁公燮眉字韻</title>,<text>中夜山齋月似眉。吟於斯又息於斯。林居只爲身多病。不足高高傲一時。</text>
<title>次梁公燮眉字韻 其二</title>,<text>不向人間浪皺眉。塵埃奔走彼何斯。逢君快倒寒齋釀。政是前山欲雪時。</text>
<title>次梁公燮眉字韻 其三</title>,<text>百年湖海得伸眉。不有高人焉取斯。窓外無端巢鶴起。應驚吾輩朗吟時。</text>
<title>次梁公燮眉字韻 其四</title>,<text>相如楊子再生眉。巨手看君斧以斯。我豈能詩追李白。唯將愛客效當時。</text>
<title>次梁公燮眉字韻 其五</title>,<text>山齋寂寂傍巖眉。濁酒光如湛露斯。寒氣無端侵客骨。雪殘窓竹亦多時。</text>
<title>示梁公燮呼韻</title>,<text>雪落前山萬樹梅。幽人倚杖首頻回。歸來一室寒如水。旋煮香醪撥宿灰。</text>
<title>示梁公燮呼韻 其二</title>,<text>坐久銅鑪換夕熏。霜侵殘鬢白紛紛。明朝別後門還掩。依舊靑山鶴不群。</text>
<title>和企村</title>,<text>琴書靜裏公藏羽。水火爭中我脫身。本是同心又同調。不知誰主更誰民。</text>
<title>和企村 其二</title>,<text>偶然冠帶稱都護。土木形骸麋鹿身。一片古心猶未試。願從夫子問治民。</text>
<title>和企村 其三</title>,<text>中年偶得逍遙樂。已外浮名更外身。幸有企村心事好。求田欲作耦耕民。</text>
<title>和企村 其四</title>,<text>歸來一壑逍遙客。出入三朝老大身。箱篋至今藏表裏。仁恩曾被善山民。</text>
<title>和企村 其五</title>,<text>楊柳風前時抱膝。芭蕉林裏自觀身。邑人莫以官人畏。我本山中種豆民。</text>
<title>和企村 其六</title>,<text>曾聞山邑多脩竹。試向天階乞病身。豈有涓埃裨聖主。聊將愷悌濟斯民。</text>
<title>和企村 其七</title>,<text>斜陽秋月千層岫。半世荷衣一病身。官事未休長閣筆。敗吾佳興是村民。</text>
<title>和企村 其八</title>,<text>騷動兵戈猶在眼。疏迂儒術豈謀身。爲官不似歸田樂。每憶生平普逸民。</text>
<title>和企村 其九</title>,<text>淸曉燒香觀大學。治人須要自修身。衰年聖處工夫少。撫事茫茫愧此民。</text>
<title>復和企村</title>,<text>風軒午枕夢羲黃。老去方知此味長。忽有新詩撩我興。欠伸聊復撫錐囊。</text>
<title>復和企村 其二</title>,<text>曉起前村漲霧黃。隔窓新竹似人長。半生窮蹇緣詩祟。欲效羲經口括囊。</text>
<title>復和企村 其三</title>,<text>淸詩纚纚洗蘇黃。吟罷淸風竹裏長。我亦暮年多此癖。已敎童子錦爲囊。</text>
<title>復和企村 其四</title>,<text>習戰風埃滿眼黃。三聲畫角釰鎗長。傍人莫道身無膽。衰老猶能請處囊。</text>
<title>復和企村 其五</title>,<text>五月松花撲地黃。東西衮衮大江長。還疑此地爲句漏。欲採丹砂滿藥囊。</text>
<title>二友堂。次靈川韻。愼希賢。於所居種竹蓮。自號云。</title>,<text>西海船隨細雨來。南山鶴帶晩煙回。此時此景無人會。二友堂中窓獨開。</text>
<title>二友堂。次靈川韻。愼希賢。於所居種竹蓮。自號云。 其二</title>,<text>開門自少俗人來。縱有人呼首不回。閑與此君君子伴。一生襟抱靜中開。</text>
<title>桐葉題詩</title>,<text>窓前梧葉大如盤。翦取題詩字字寒。書罷風飄入雲去。幽懷恐被俗人看。</text>
<title>蓴</title>,<text>野外秋蓴滑欲流。黃鷄交味綠油浮。如今始識江東味。不願人間萬戶侯。</text>
<title>秋晩遊魚城</title>,<text>日落長川生晩寒。歸來天外斗闌干。平生多小悲秋意。今日含杯強自寬。</text>
<title>盆菊</title>,<text>爲愛寒英粲曉霜。瓷盆移種對秋床。孤芳本不求人識。何事山風漏洩香。</text>
<title>秋城春懷</title>,<text>寂寂山城春又回。墻根竹下杜鵑栽。應知海上門前柳。苦待陶潛歸去來。</text>
<title>秋城春懷 其二</title>,<text>此老生涯世共咍。一張琴又一甁梅。江南江北身無絆。天外浮雲任去來。</text>
<title>秋城春懷 其三</title>,<text>數杯春酒面微紅。方寸塵埃似雪融。吐出長篇與短句。傍人指我是仙翁。</text>
<title>秋城春懷 其四</title>,<text>秋城官紙薄於煙。醉後長吟巨筆椽。此是人間眞富貴。不妨平地作神仙。</text>
<title>秋城春懷 其五</title>,<text>水竹花前謀闊計。琴書酒裏作生涯。雖居人世出人世。元亮堯夫是我師。</text>
<title>秋城春懷 其六</title>,<text>晩風涼簟此間水。一樹蒸霞何處桃。報答春光知有地。竹輿伊軋蹋靑郊。</text>
<title>秋城春懷 其七</title>,<text>望鄕斜日上長堤。芳草年年滿目萋。萬事算來惟酒可。山禽況復勸壺提。</text>
<title>秋城春懷 其八</title>,<text>誰撚黃金工作柳。孰調紅粉巧匀桃。春來物色皆新態。猶有詩顚雪未消。</text>
<title>寓懷</title>,<text>衰年出守傍江沱。豪氣崢嶸尙未磨。會待天晴獵狐兔。不須辛苦浪咨嗟。</text>
<title>六月。登祝堯樓。</title>,<text>前身湖上林和靖。今日江南庾子山。薄暮倚欄慵不下。淸涼無數入詩肝。</text>
<title>六月。登祝堯樓。 其二</title>,<text>古樹無枝又無果。老人看竹更看山。愁來快讀靑蓮句。六月氷霜生肺肝。</text>
<title>六月。登祝堯樓。 其三</title>,<text>何處老翁樓上登。暮雲含雨氣先蒸。庭前賴有千竿竹。日暮蕭蕭涼露凝。</text>
<title>到海南書堂</title>,<text>山下蕭條數畝園。亂離凶歲幾家存。鄕人喜我身無病。竹裏傳杯綠滿尊。</text>
<title>答東原沈使君</title>,<text>味兼水陸延初逬。句帶煙霞羽欲生。陳迹渺然頻入夢。武陵春雨碧桃明。</text>
<title>觀魚臺觀漲</title>,<text>積雨長江滿眼黃。觀魚臺上納微涼。衰年難制思鄕邑。欲掛雲帆直到洋。</text>
<title>秋天</title>,<text>長空如水氣淸高。萬丈炎氛一半消。安得脩翎生我腋。去追鵬翼與逍遙。</text>
<title>秋天 其二</title>,<text>玉笛淸秋響易凄。蕭然千里一琴携。望京何處時時上。萬仞秋山俯鶻棲。</text>
<title>題秋成射亭</title>,<text>西風嫋嫋洒江郊。沙上無人鳥跡交。百味算來唯酒可。不須辛苦服桃膠。</text>
<title>題秋成射亭 其二</title>,<text>勝地人稱官北郊。東西渺渺遠風交。兒時一斗詩千首。老戒多言口已膠。</text>
<title>題秋成射亭 其三</title>,<text>松亭迢遞俯平郊。陶令如今請息交。未遇知音絃絶久。何人爲煮續絃膠。</text>
<title>己未秋。自秋城歸家。月夜。與鄕人開酌 口號</title>,<text>老覺功名摠是虛。村林入面皺微舒。中宵滄海生秋月。半照靑山半草廬。</text>
<title>己未秋。自秋城歸家。月夜。與鄕人開酌 口號 其二</title>,<text>竹林深處小窓虛。萬里無雲耀望舒。膝有孤琴尊有酒。傍人說道是陶廬。</text>
<title>己未秋。自秋城歸家。月夜。與鄕人開酌 口號 其三</title>,<text>鉅竹連山切太虛。空階夜寂月波舒。少年虛走紅塵陌。老愛靑山映草廬。</text>
<title>己未秋。自秋城歸家。月夜。與鄕人開酌 口號 其四</title>,<text>敎兒洗竹更淸虛。倚杖看雲嘯一舒。奔走塵埃成底事。暮年湖海愛吾廬。</text>
<title>己未秋。自秋城歸家。月夜。與鄕人開酌 口號 其五</title>,<text>西風落葉散寒虛。老去秋懷何處舒。遙想木蘭花正發。明朝吾欲入匡廬。</text>
<title>己未秋。自秋城歸家。月夜。與鄕人開酌 口號 其六</title>,<text>向月何人吹洞簫。龍吟滄海鶴驚梢。欲知奔走年何許。園木如今半是喬。</text>
<title>己未秋。自秋城歸家。月夜。與鄕人開酌 口號 其七</title>,<text>孤客悲秋面有稜。萬竿疏竹一書燈。何人說道寬心酒。一盞嘗來憾慨增。</text>
<title>己未秋。自秋城歸家。月夜。與鄕人開酌 口號 其八</title>,<text>蟲聲喞喞草堂幽。玉笛淸商歲暮秋。此夜曲中誰最恨。憶君江海雪蒙頭。</text>
<title>己未秋。自秋城歸家。月夜。與鄕人開酌 口號 其九</title>,<text>茅廬寄在海雲邊。竹裏烹茶鶴避煙。師友平生陶處士。硏朱點檢去來篇。</text>
<title>己未秋。自秋城歸家。月夜。與鄕人開酌 口號 其十</title>,<text>諸君莫訴酒杯寬。非此無由得講歡。人散籍糟深竹裏。醉驅江海入毫端。</text>
<title>燭淚</title>,<text>燭本無心緣底悲。床頭玉筯淚雙垂。由來物理無人會。不爲風吹只爲時。</text>
<title>李山海來訪</title>,<text>筆似龍蛇尾鬣橫。詩如江海向東傾。蕭然相對忘言處。紅杏時兼白髮明。</text>
<title>洗心臺</title>,<text>碧柳參差連碧殿。靑煙暗淡帶靑山。此時恨乏郭煕筆。飛鳥離離天際還。</text>
<title>洗心臺 其二</title>,<text>落日沙臺倚古松。松枝金粉細隨風。主人勸我林間酒。一洗人間萬事空。</text>
<title>贈羽仙 李上舍鶴</title>,<text>君爲明月松間物。我是梅花樹下僧。共把寒醅評水石。澄江古峽亂蒼藤。</text>
<title>贈羽仙 李上舍鶴 其二</title>,<text>梅花嶺外客情催。酌以山城竹葉杯。君到故園花政發。一枝須寄小童回。</text>
<title>怪石</title>,<text>人如麋鹿衣冠狀。石似猿猱醉舞容。萬口喧喧稱怪物。吾將還汝海山中。</text>
<title>聽琴</title>,<text>春至羈懷強自寬。借琴東里倩人彈。胎仙亦是多歸思。來向床頭爲側顏。</text>
<title>樹影</title>,<text>庭畔槎牙雙樹立。風侵雪打黑皮膚。東墻忽落龍蛇影。絶勝林良古木圖。</text>
<title>奉子芳 李蘭</title>,<text>曉雪蒙頭山盡沒。寒醅入面客還童。路迷何處秦人問。流水桃花入夢中。</text>
<title>甁梅次屛韻</title>,<text>白玉爲英鐵作枝。一生仙骨海翁知。雖無言咲肝相照。姑待東溟月湧時。</text>
<title>下馬坐海石記見</title>,<text>巖如瘦骨飢僧立。濤作連天噴雪崩。把酒沙邊回醉眼。長鯨側立狀崚嶒。</text>
<title>舟中</title>,<text>蕭鳴水底潛蛟舞。鼓振巖間宿鳥驚。三老長生須疾棹。隨波吾欲膾長鯨。</text>
<title>次淸虛子主人靑鶴洞韻</title>,<text>隴麥欲秋風颯颯。寺槐將夏雨頻頻。開窓不得看朝日。滿目雲煙愁殺人。</text>
<title>羨子芳長醉。恨吾獨醒。用前韻。</title>,<text>剩醉山房竹葉春。無功鄕裏往來頻。蕭條對雨林居士。若比劉伶是罪人。</text>
<title>淸澗亭客夜</title>,<text>巖頭拳足沙鷗百。雲外揚颿野艇雙。半夜波濤喧客枕。夢成風雨入春窓。</text>
<title>山雲</title>,<text>山人每說山雲靜。猶逐山風出岫紛。我則無心向山水。暮年蹤迹懶於雲。</text>
<title>贈煕師</title>,<text>山似劍邊雲鶴下。草如茵處海翁吟。遙看隱寂妙於畫。日暮泠泠生磬音。</text>
<title>贈休上人</title>,<text>白石菴中老鶴棲。寧飢不啄世間泥。斜陽遙望未能到。迦葉峯頭海月低。</text>
<title>鳳儀樓</title>,<text>夜深箕斗粲東西。肉瘦先知露氣凄。鳳去樓空誰與伴。百年塒榤混鷄棲。</text>
<title>橫城納涼</title>,<text>梨葉受風聲索索。蛛絲照日影紛紛。芒鞋踏盡空庭畔。一洗人間毒熱熏。</text>
<title>次淸虛樓韻</title>,<text>客枕中宵水氣通。子規啼月畫樓空。長長短短溪頭柳。颯颯蕭蕭谷口風。</text>
<title>聞壯士歌</title>,<text>壯士秋來氣不平。喉中鼓出蟄龍聲。傳聞長嘯胡人走。須上天山唱月明。</text>
<title>白岳下口號</title>,<text>目我疏狂一國僉。吟肩高聳北峯尖。淸風明月無窮景。題盡長安萬匹縑。</text>
<title>贈王希彥。公嘗言。少時與王居泮。時王以戲事困公。公以鏡堆其膝云。</title>,<text>少年豪氣蓋乾坤。餘子紛紛不足呑。戲把靑銅堆膝骨。至今猶有舊時痕。</text>
<title>佛巖溪邊野酌</title>,<text>閑雲傾刻成千態。流水尋常作一聲。淸景撩人吟盡日。隔林幽鳥和丁寧。</text>
<title>佛巖溪邊野酌 其二</title>,<text>一宵雨注溪聲壯。萬古雲埋石色頑。莫道尊前無侑酒。晩花猶自爲人顏。</text>
<title>窓外紫薔薇盛開。近患首疾。久未賞。今日開窓。已半謝。偶然弔以詩。</title>,<text>嗟我虛爲爾主人。近來多病臥經旬。今朝頭擧開窓見。香雪紛紛半委塵。</text>
<title>封進烏竹筍。吟小絶。</title>,<text>四月東軒竹已萌。敎兒採取杻籠盛。深知獻御同遼豕。秪是孤臣一片誠。</text>
<title>題金恭老所藏玉笛袱</title>,<text>斫却瀟湘雨竹寒。至今猶帶淚痕斑。吹時莫向溪堂月。驚起靈湫蛻骨蟠。</text>
<title>題金恭老所藏玉笛袱 其二</title>,<text>玉笛秋風響易哀。蒼紋碧質不凡材。林翁最起西湖思。落盡山村無限梅。</text>
<title>邊報昨到。賊舡數千艘。泛南海洋中。將待東風。入寇大國。天遣北風。蕩簸賊舡。應知盡沈驚浪中。不勝喜賀。吟成小絶。</title>,<text>海賊來窺天亦怒。北風驅逐向東吹。凶腰亂領藏魚腹。邊將應無一鏃遺。</text>
<title>芍藥贈奇明彥</title>,<text>階前芍藥雨餘明。不御鉛華下蔡傾。賴有題詩奇學士。異花從此得知名。</text>
<title>芍藥贈奇明彥 其二</title>,<text>一朶花開南紀明。逢人欲語道冠傾。如何屈子騷經漏。應爲山中晦姓名。</text>
<title>次贈煕說</title>,<text>得見山僧如見山。談玄不覺月臨關。秋來擬蠟遊山屐。飛上山頭俯甕間。</text>
<title>次贈煕說 其二</title>,<text>竊比江南庾子山。暮年詩賦動江關。逢僧題贈山中語。勿泄人間置石間。</text>
<title>次贈煕說 其三</title>,<text>海外蒼蒼方丈山。金銀爲闕石爲關。問今仙伯遊何處。曰在雙溪佛日間。</text>
<title>次贈煕說 其四</title>,<text>少愛浮名老愛山。紅旗黃紙已無關。自從讀得逍遙說。靜置身於木雁間。</text>
<title>次贈煕說 其五</title>,<text>詩骨巉巉漸聳山。柴門雖設晝常關。暮年還往唯禪子。一穗茶煙繞竹間。</text>
<title>次贈煕說 其六</title>,<text>春館翛然冷抵山。庭花落盡鳥關關。案頭只有僧詩軸。始識生涯出世間。</text>
<title>次贈煕說 其七</title>,<text>金粟如來入雪山。靑牛老子出函關。誠知脫去彝倫外。猶勝奔趨利祿間。</text>
<title>晨到玉果。次壁韻。</title>,<text>馬上欹斜坐不成。荒鷄催曉月微明。晨投山縣睡空館。桐葉滿庭階面平。</text>
<title>晨到玉果。次壁韻。 其二</title>,<text>抱葉寒蟬曲自成。紫薇花發向人明。倚雲樓上移時立。剗却群峯路始平。</text>
<title>晨到玉果。次壁韻。 其三</title>,<text>手拙幽奇畫未成。夕陽相對雪峯明。急風吹雨涼生榻。催酌官醅賀太平。</text>
<title>星山述懷。示恭老。</title>,<text>非徒人物如安石。更有山川似永嘉。自咲衰年狂又甚。千金美酒勸毋多。</text>
<title>星山述懷。示恭老。 其二</title>,<text>元龍豪氣未全消。欲掛雲颿大海超。富貴危機君莫蹈。有如騎瞎渡危橋。</text>
<title>星山述懷。示恭老。 其三</title>,<text>松聲斜日雜商宮。霜落前山厚染楓。暮境秋懷何處遣。竹輿來往水雲中。</text>
<title>星山述懷。示恭老。 其四</title>,<text>衰顏得酒暖如然。爲愛靑山席更前。醉折花枝簪白首。還慙枯木映花姸。</text>
<title>次金上舍亨復韻。贈別。</title>,<text>知音吾子是鍾期。把酒吟詩下筆遲。歸去莫忘分手地。一庭花竹影離離。</text>
<title>次金上舍亨復韻。贈別。 其二</title>,<text>白須紅頰老安期。林下居常睡起遲。幸遇玉人還作別。出門搔首贈何離。</text>
<title>春懷</title>,<text>跌宕生涯效樂天。桃花如錦酒如川。農人爾莫疑湯旱。聖代吾知大有年。</text>
<title>贈別李上舍瀚</title>,<text>天地蒼茫霜霰落。朋來自遠中心樂。爲言家在洛城東。歸及春風花下酌。</text>
<title>昔劉伶。令奴荷鍤隨之。人皆稱達。其視漆園之放言。劉也未達一間。作詩譏之。因警世人安生厚葬也。</title>,<text>敎兒荷鍤以隨身。千載人皆稱伯倫。奪彼烏鳶與螻蟻。此翁猶未見天眞。</text>
<title>秋成見鄕人李進士 希益</title>,<text>他鄕得見同鄕舊。先問江山好在不。曰自先生辭故壑。野麋沙鳥共含羞。</text>
<title>種柏</title>,<text>掘得寒山霜雪根。小庭疏影對柴門。傍人錯比陶潛宅。徙倚遐觀出岫雲。</text>
<title>次人韻</title>,<text>宦情終淺野情饒。沙月窺窓不待邀。稻熟魚肥村正好。尋君吾欲話良宵。</text>
<title>金剛九龍淵</title>,<text>魯國難容橫海鱗。千層石竇沕然珍。向來絶頂無人上。未見其淵況見身。</text>
<title>次朴和叔韻</title>,<text>江湖迢遞遠脩門。秋月山高日易昏。春夢有時爲蝶去。何人作賦擬招魂。</text>
<title>次朴和叔韻 其二</title>,<text>桐華落地人猶滯。柹葉涵風鳥自呼。正坐疏慵甘退臥。傍人不識擬潛夫。</text>
<title>次朴和叔韻 其三</title>,<text>窮愁催白侵人鬢。小雨扶黃上柳條。寂寂垂簾眠罷後。銅鑪閑取鷓鴣燒。</text>
<title>星山偶吟</title>,<text>霜落星山瘦十分。無眠空峽夜多聞。假令白首草間沒。後世猶爲楊子雲。</text>
<title>畫鷲</title>,<text>何人畫此凌雲骨。古壁六月吹霜風。安得猛士如此鳥。爲國一掃扶桑東。</text>
<title>書仲玉山堂門扉</title>,<text>抽身烏帽黃塵底。倚杖蒼松白石間。睡到江湖千里遠。不知西日已銜山。</text>
<title>代人乞豆</title>,<text>不堪羸馬嚙箕枯。黃豆君能乞我無。磨可作泡蒸作醬。南山亦有石田蕪。</text>
<title>沈監司希安來訪。仍次其韻。</title>,<text>麻衣糲飯送餘生。不受區區爵祿縈。天上玉人臨陋巷。白頭方識舊交情。</text>
<title>再用前韻</title>,<text>一朶蓮花旱地生。淸歌高與白雲縈。窓前燭淚時時落。自是無情還有情。</text>
<title>再用前韻 次 沈守慶</title>,<text>萬壽山中葛虆生。年年枝葉好相縈。佳人一唱堪三歎。席上匆匆寫別情。</text>
<title>到星山。初見金允孝。</title>,<text>白須紅頰眼如珠。骨毛淸新異俗夫。一見情親爲好伴。山翁從此不羈孤。</text>
<title>雲</title>,<text>來不煩招去不牽。旁無根蔕下無連。偶然出岫還歸岫。若譬於人靖節然。</text>
<title>將上京。次申靈川韻。</title>,<text>急雨初收秋竹林。小池新漲一篙深。功名驅我歸塵壤。虛負蒼蒼海上岑。</text>
<title>贈天冠山僧</title>,<text>峯頭欲落未落石。軒外半生半死樹。中有二老相對眠。椶衣道士荷衣叟。</text>
<title>贈天冠山僧 其二</title>,<text>先生不食太倉粟。枵腹空虛如磬懸。時有山僧餉芝菌。高歌燁燁作神仙。</text>
<title>贈天冠山僧 其三</title>,<text>雲歸海上無根蔕。鶴去天邊好羽毛。蓋世功名是何物。從師仙島共逍遙。</text>
<title>仙山樓閣圖</title>,<text>白雲紅樹畫樓高。時有山翁渡石橋。多病暮年塵土裏。不堪回首夕陽遙。</text>
<title>風雨圖</title>,<text>江雲潑墨雨傾盆。江樹蕭蕭一向飜。猶有山翁心不管。碧巖深處掩柴門。</text>
<title>華山瀑布圖</title>,<text>急雨蒼崖掛白龍。詞人健筆氣成虹。侯家屛幛應無此。我是人間富貴翁。</text>
<title>村雨</title>,<text>寂寂春深楊子家。無人載酒爲經過。小窓盡日蕭蕭雨。自束黃茅掃落花。</text>
<title>李城主皐。爲設酒席。見其二子。皆妙舞。聊成小絶。</title>,<text>昭代升平海不波。一雙雛鳳舞傞傞。方知積善公侯出。醉唱徐卿二子歌。</text>
<title>宿金剛寺 此篇與下篇。皆公少時作。</title>,<text>淸晨我起澗邊行。碧空窅窅雲初斂。千尋古樹立水眉。天外風花波上點。</text>
<title>無題</title>,<text>北燕古稱多志士。南海亦有哀歌者。中宵起讀古人書。隔窓蕭蕭風雨過。</text>
<title>贈覺公</title>,<text>衰年抱病志多乖。野趣如今漸入佳。誰識莊周與方朔。時時寓語雜詼諧。</text>
<title>次井邑東軒韻</title>,<text>護軍雖散亦王官。內賜豳風再拜看。白髮小臣心耿耿。隔墻隣女夜舂寒。</text>
