<title>次老杜韻。詠閑中卽事。</title>,<text>携竿竟日俯寒流。非是耽魚只愛幽。入夜忘歸猶待月。逢人無語爲驚鷗。江村臘酒仍含凍。梅塢疏簾半上鉤。自在閑中淸興足。倘來靑紫更何求。</text>
<title>出郊</title>,<text>看過尋常無貴物。推來仔細理皆存。菱花蘸水天然鏡。竹葉環泉自作樽。病眼羞明還欲照。衰容怯酒更思醺。玩心眞率須如此。金鵲瓊罍且莫論。</text>
<title>卽事</title>,<text>暮年靑鏡掩塵函。形役非徒七不堪。霜髮逢春猶未掃。朱顏借酒轉多慙。雪中梅逕聞香辨。林外漁家聽語諳。擬待前溪新淥漲。孤帆帶月訪瞿曇。</text>
<title>病齒</title>,<text>羅千神崿本嵯峨。𡸣屼如何久失和。杜子衰遲驚半落。昌黎呀豁惜無多。曉窓雲鼓鳴還澁。玉塵談鋒滯更訛。却笑虞翻不解事。空將惋恨寄吟哦。</text>
<title>待樵奴</title>,<text>日夕陰雲待族頑。樵童穿虎苦遲還。別人甲第燒銀燭。幾處華茵對博山。晩掃霜紅艱擧火。夜炊雲白不成餐。九秋非是淸明節。何獨田家食每寒。</text>
<title>七夕</title>,<text>七夕曾無不雨年。怪來今日見晴天。仙家聚散元難料。上界悲歡始孰傳。烏鵲成橋銀漢闊。蜘蛛結網綵繩鮮。從玆定免分離苦。却悔從前怨涕漣。</text>
<title>鉅子</title>,<text>無聲飛細雪。仰見怪晴天。不料輪扁手。能移造化權。元朝晉相府。香屑漢宮筵。何似大槐樹。水中有火燃。</text>
<title>詠杮</title>,<text>金烏餘啄遠來傳。箇箇殷紅隕自天。鯨飮已空千頃海。驪遺誰採九重淵。玉霜經齒淸泉潤。秋色盈盤太極圓。白首馬卿消渴久。沈痾從此十分痊。</text>
<title>送金亨叔之任泰仁</title>,<text>挑燈欲說十年情。爭耐明朝又送行。小店寒鷄催曉色。半簾疏雨動秋聲。暫敎詞客辭中禁。摠爲宸心軫遠氓。脈脈臨分還有祝。故人無恙政公平。</text>
<title>秋雨</title>,<text>秋霖作惡惱羈棲。小榻疏簾濕更低。水外雲雷奔處黑。渚涯牛馬望中迷。香秔未熟沈漂浪。碧實先霜落滿泥。淸坐不堪吟骨瘦。竹涼何事送凄凄。</text>
<title>偶吟</title>,<text>衰懶偏宜水竹居。暮年身事寄樵漁。舊知凋謝今誰在。泛愛蒼茫已自疏。隨節幾培盈畹藥。偸閑時閱滿床書。向來淸意無人會。草長窓前故不除。</text>
<title>偶吟 其二</title>,<text>一病沈綿久索居。濠梁誰與共觀漁。秋花特地開無數。竹葉於吾分已疏。漫想顏回心裏事。欲看羲易畫前書。獨憑小閣吟哦地。風動空簾月滿除。</text>
<title>病眼</title>,<text>病眼矇矓隔霧花。錯疑新畫強摩挲。淥池波定還羞照。靑鏡塵生故不磨。霜信已催淸塞雁。客懷空惱暮林鴉。莫將尤怨關心事。公伯臧倉奈命何。</text>
<title>寄洛中友人</title>,<text>舊痾新恙苦相纏。淹臥西州又一年。世亂偏知離思惡。途窮還荷故人憐。吳山雲物秋將晩。洛水風煙月幾圓。身外榮枯君莫問。丈夫憂樂任蒼天。</text>
<title>遣興</title>,<text>洞房如水夜如年。坐對寒空素月懸。四百病中雙白鬢。三千界裏一癯仙。短長鳧鶴均成性。多寡夔蚿謾解憐。萬事較來齊得喪。儘敎榮辱付蒼天。</text>
<title>無題</title>,<text>回也生涯只一瓢。固扃蓬蓽任逍遙。慵眠轉怯長街喝。廢櫛還嫌短髮飄。峯對九疑迷咫尺。草荒三逕轉蕭條。夜來淸坐孤吟地。新月娟娟照碧霄。</text>
<title>無題 其二</title>,<text>若得天臺澗畔瓢。尋眞不憚入林遙。平生本昧丹砂術。老去空憐素髮飄。蟋蟀催寒聲在壁。庭梧知節葉辭條。壯心零落身難健。謾羨溟鵬擊九霄。</text>
<title>夜吟</title>,<text>舊痾新恙共侵身。閉戶沈綿動浹旬。燭影夜成屛裏晝。雪花冬作臘前春。此時隱几吟詩律。何處携壺訪酒人。坐到深更眠不得。羈愁多少摠思親。</text>
<title>山家</title>,<text>否泰憂歡摠自如。山家長物只琴書。夜來看取秋潭月。任運淸光徹太虛。</text>
<title>寒食</title>,<text>綿上千秋水渺漫。玆辰南國食猶寒。岸容嚲碧風前柳。春色催紅雨後山。病客北窓淹臥內。幾人東郭祭墦間。踏靑佳節明朝是。強起扶筇去復還。</text>
<title>詠雪。次老杜韻。</title>,<text>煎水誰裁六出花。輕於柳絮細於沙。平分萬壑成瑤窟。暗着千林作玉華。眞境忽驚移下界。素封容易潤寒家。夜來凍裂靑門地。似洩春光促種瓜。</text>
<title>客居</title>,<text>象外眞遊愧汗漫。客居生活任酸寒。貧猶辦藥緣多病。老不休筇爲翫山。已辨一身榮辱境。肯流浮世是非間。小齋淸絶無餘事。隱几耽看倦鳥還。</text>
<title>小雨</title>,<text>天將小雨洗前山。活態眞如畫裏看。向來幽興知多少。便覺身閑意亦閑。</text>
<title>挽金雲龍</title>,<text>始敎司命不生汝。豈使爺孃有此悲。總角丰姿森在眼。綵衣遊戲更無期。窓前尙想唔咿響。篋裏空殘手寫詩。今世業緣如未盡。後身重作乃家兒。</text>
<title>詠懷兼憶掌令堂兄 時堂兄在謫。故第三聯及之。</title>,<text>幽居岑寂俯靑郊。遮莫疏簾燕語嬌。晩景登樓淹客土。早年題柱傍仙橋。鶺鴒原上風霜急。棠棣天涯夢寐遙。淸坐不堪吟骨瘦。碧空蟾影夜迢迢。</text>
<title>梅竹</title>,<text>寒梅瘦竹當芳隣。伴我支離一病身。霽月光風添洒落。暗香疏影助淸眞。幾開錦肆收佳景。更把金尊玩勝辰。樂在箇中吾自適。莫將幽趣報餘人。</text>
<title>出郊</title>,<text>晩携溪老共觀漁。正是苔磯細雨餘。沂上淸遊吾與點。濠梁至樂子知魚。心忘機械鷗無訝。筆綴芳菲錦不如。入夜歸來幽興足。柳風梧月小窓虛。</text>
<title>雨後偶吟</title>,<text>昭曠原頭霽月明。自家天地轉淸寧。隱几翛然看衆妙。方生方死死方生。塘水無波一鑑明。主人胸次十分寧。夜來微雨添詩興。剩看窓前綠草生。</text>
<title>偶吟</title>,<text>小齋如斗日如年。可耐衰容久薾然。滿院竹風侵晝睡。半簾梅雨裛沈綿。漫披詩卷難成律。欲買村醪愧少錢。竟夕孤吟無意緖。強扶藜杖步山田。</text>
<title>偶吟 其二</title>,<text>客遊吳會已經年。物理人情任自然。禾熟小郊紅罷亞。草深幽逕綠芊綿。山窓長物惟孫竹。酒戶何人擅子錢。別有中宵淸絶處。玉虛新月照丹田。</text>
<title>久旱</title>,<text>田家爭水似爭珠。始驗箕疇說極無。百里郊原皆赤地。四方天地一紅爐。芭蕉苦渴心難展。草木摧殘氣未蘇。安得玉甁千點滴。暫揮東土沃焦枯。</text>
<title>久旱 其二</title>,<text>屛擁琉璃汗濺珠。半天雷雨竟虛無。呴濡誰激滄溟水。披拂難回造化爐。風守淥河成轍涸。火蒸靑卉作樵蘇。蒼穹不爲黎民地。直恐山焦海亦枯。</text>
<title>讀李杜</title>,<text>黃間筆力有誰強。李杜當年獨擅場。短律長詩留膾炙。晝思宵夢摠微茫。千秋赫焰連天爇。萬丈晴虹接海長。病客向來詩思渴。一篇纔誦氣揚揚。</text>
<title>送午谷李兄 震哲</title>,<text>病裏逢春力漸稀。可堪原上更分飛。別筵懷抱三杯酒。倦客行裝一布衣。高榻早梅經臘雪。小山叢桂鎖煙霏。閑中詩興休專占。留與風光待我歸。</text>
<title>偶吟</title>,<text>晩築郊居守分宜。杜陵生事只烏皮。耕田幾向山村學。穫稻還從野老爲。秋色斬新香滿把。玉麋舂細滑流匙。傍人莫笑謀身拙。擊壤棲遲足自怡。</text>
<title>偶吟 其二</title>,<text>天赭沈痾固不辭。貧吾常事亦安之。遠遊張翰烹蓴地。正値蘇仙泛月時。萬里襟懷流水在。一竿幽興白鷗知。寒花錦石俱詩料。率意吟哦語自奇。</text>
<title>偶吟 其三</title>,<text>金神爲政祝融辭。消長天心足見之。今日吳洲淹病客。去年淸洛憶歸時。靑梧欲落風先解。白露催寒手已知。滿眼秋光誰畫得。毫端摸出未全奇。</text>
<title>次朴德一 吉應 韻</title>,<text>欲究金剛趣。須登最上頭。却行無遽畫。耽進莫忙求。淥水從他淨。閑雲任自浮。箇中眞樂在。平地辦天遊。</text>
<title>次朴德一 吉應 韻 其二</title>,<text>尋山窮絶頂。觀水到源頭。棲鳥有何意。潛魚無所求。天機含動靜。塵世任沈浮。去去探眞境。歸來說壯遊。</text>
<title>次朴德一 吉應 韻 其三</title>,<text>昏明夢覺際。人鬼大關頭。得粗非眞得。求忘是強求。天心梅臉泄。春色柳眉浮。不待探仙境。聊爲象外遊。</text>
<title>次朴德一 吉應 韻 其四</title>,<text>役役驅馳內。紅塵沒馬頭。有身宜有事。無欲乃無求。獨鶴歸林遠。孤雲出岫浮。翛然忘物我。閑坐卽仙遊。</text>
<title>次朴德一 吉應 韻 其五</title>,<text>邂逅開淸眄。衰遲共白頭。幽襟憑酒洗。眞味向詩求。落絮風前亂。晴絲燕外浮。論文如不愧。須趁此時遊。</text>
<title>次朴德一 吉應 韻 其六</title>,<text>驪龍睡遺物。一夜照床頭。怳若從天落。無勞入海求。手將花露濯。眼襯玉煙浮。欲答瓊琚贈。還慙鵬鷃遊。</text>
<title>憶月堂諸妙</title>,<text>客裏離愁已倍常。況堪明月照虛堂。中宵漫結燈前夢。三日猶聞席上香。自是羈懷隨處感。非關風景使人傷。一枝春色無由寄。空對庭梅玉蕊芳。</text>
<title>卽事</title>,<text>箇箇詩斑入鏡催。虛名不分倘然來。經書子集尋常閱。松竹芝蘭次第栽。雨後閑雲舒復卷。沙邊白鳥去仍廻。爭隈爭席渾忘却。野老溪翁莫我猜。</text>
<title>秋懷</title>,<text>黃花錦石摠愁媒。旅次光陰幾往來。鏡裏衰顏紅借酒。匣中雄劍綠生苔。秋聲帶月莎鷄泠。霜信催寒塞雁回。惟有暮年詩語健。泰山嵩嶽蹴堪頹。</text>
<title>詠懷</title>,<text>客裏光陰幾送迎。暮年詩興屬寒坰。方塘水靜氷涵鏡。遠岫煙生翠擁屛。自是凡才羞鶴祿。非關高蹈任鴻冥。燒香一室無餘事。爲向心君喚得醒。</text>
<title>聞金陰竹凶問</title>,<text>流水浮雲閱世間。悲歡聚散苦無端。花飛洛浦曾分袂。雪滿燕山更歇鞍。別後幾驚新節物。夢中猶對舊容顏。白頭今日呑聲地。暮笛凄涼月自團。</text>
<title>見洛中書。時堂兄在洛。紫雲。卽堂兄所住處也。</title>,<text>人間萬事劇悠悠。憂樂無常可自由。黃耳浪傳安穩字。紫雲猶說旅遊愁。暮年羈恨花生眼。半夜離懷雪滿頭。遙想小山梅正發。若爲看去共夷猶。</text>
<title>李燕岐 弘發 挽</title>,<text>聞孫能子摠淸修。厚德人須百不憂。美酒佳篇閑契闊。蒼顏白髮舊遨頭。弱年得御垂三紀。中歲乖張又七秋。病臥窮簷違執紼。有孤姻好愧明幽。</text>
<title>梅</title>,<text>庭畔寒梅報小春。暗香疏影可幽人。巧添㶚水橋邊興。宛對羅敷雪裏身。月白疏櫺看淡態。風輕小檻嗅芳塵。淸詩吟罷無餘事。索笑虛簷步幾巡。</text>
<title>送黃弟</title>,<text>病臥窮年獨掩扉。問君西去幾時歸。同舟洛水瓜初削。分手吳門葉正飛。黃卷一秋勤旅榻。綵衣今日向庭闈。他時不負漁樵約。雪裏寒驢訪釣磯。</text>
<title>寄黃度遠兄弟</title>,<text>長年沈病臥寒廬。漸覺親知記憶疏。山鳥有情同保社。水雲隨意護階除。北涼秋日多鴻雁。南澗淸波足鯉魚。桑落滿樽應獨醉。寄聲何惜一行書。</text>
<title>有人借藥草。來餽牛肉。笑而還之。</title>,<text>白日柴扉亦不開。一塵寧復到靈臺。菜根咬得餘生足。物理推來萬念灰。室奧牂生良自怪。園蔬羊踏亦堪猜。仲由拯溺非吾事。獨倚枯梧笑倘來。</text>
<title>詠雪</title>,<text>頃刻飄颻一尺強。素封原野浩茫茫。擧隅天下應猶是。施博神工爲底忙。寒玉散庭驚有響。飛花着樹怪無香。此時安得乘淸興。遍踏離山萬仞岡。</text>
<title>次亞使遊山韻</title>,<text>君向離山爲問諸。離山應記舊時余。五層仙閣侵霄漢。九點秋煙列冀徐。剝妬羲皇分繇後。雕鐫夏禹鑿龍餘。泠然俯仰天淵際。上有飛鳶下有魚。</text>
<title>次亞使遊山韻 其二</title>,<text>除是名區更有諸。玆遊奇絶起衰余。身經木末臨無底。足蹋雲根步自徐。鳥迹苔留蒼頡字。銀鱗淵閟古王餘。塵襟濯盡靈臺淨。名利灰心佩左魚。</text>
<title>漢亭。用前韻。</title>,<text>孤舟湖甸客。留宿漢江頭。軟蔌携鋤得。鮮鱗送米求。商童來復去。水鳥沒還浮。入眼皆佳景。那煩物外遊。</text>
<title>留別洛下友人</title>,<text>匹馬西歸路。孤吟北望時。野花紅綻錦。津柳綠垂絲。自是無情物。如何觸眼悲。裁詩欲排遣。掩抑不成辭。</text>
<title>留別洛下友人 其二</title>,<text>去年逢別地。今日又分裾。世路多榮辱。行藏任卷舒。長江流不息。獨鳥意何如。見月須相憶。音書且莫疏。</text>
<title>又扇對格</title>,<text>洛下相逢地。琴書共勝遊。天涯遙憶處。花柳摠媒愁。聚散雲無定。光陰水急流。何時一樽酒。談笑對靑眸。</text>
<title>又扇對格 其二</title>,<text>蕭條白屋下。潦倒抱痾人。磊落金門裏。鶱騰報主身。雲泥相望處。花柳一般春。莫歎離居遠。襟期遠更親。</text>
<title>遊山</title>,<text>風嗽瓊林月滿臺。此時幽事小山隈。瑤壇寡鶴寒猶睡。碧澗孤雲暮自回。絶粒高僧方入定。扶筇病客強徘徊。家童也解尋眞興。數日忘歸亦不催。</text>
<title>夜吟</title>,<text>寒齋無夢小燈明。歲暮羈懷鬱不平。綠綺夜含流水響。靑萍秋作老龍鳴。屈伸消長觀天運。離合炎涼笑世情。隔水何人吹玉笛。臨風巧送兩三聲。</text>
<title>明月堂。兒輩掃落葉煖堗。</title>,<text>凋紅箇箇帶秋輝。隨帚歸來照夜扉。已代枯薪傳宿火。更從高樹落餘飛。布衾泠鐵還成纊。劍戟嚴霜自解圍。靑紫亦如庭葉取。懷安昭誡不須違。</text>
<title>長夏病吟</title>,<text>頹然伏枕困隆炎。朽木堪羞聖哲箴。久耐燕山三暑苦。又成吳會一年淹。人生窮達無非命。俗態炎涼且莫嫌。只有淸風如好友。徐來時自動疏簾。</text>
<title>遊酒洞</title>,<text>嘯傲淸溪足爽神。來遊不暇去頭塵。欲傾重碧樽中酒。還愧淸羸病後身。隔水蒼巒渾似畫。滿林殷葉暗偸春。聖功已惠豐年食。鼓腹餘歡及小臣。</text>
<title>偶題</title>,<text>塵寰萬事劇悠悠。幾箇閑人自在遊。百體立前元一馬。千頭解後失全牛。寒花錦石俱詩料。野老溪翁摠好儔。簿暮携竿尋小逕。滿江新月照漁舟。</text>
<title>聞李兄卜山酒城</title>,<text>誠孝明徵徹上玄。古城南畔得新阡。牛眠馬卜逢今日。鬼護天慳問幾年。書中淚墨輸衷曲。畫裏峯巒列眼前。千載漆燈光不滅。定知瓜瓞慶綿綿。</text>
<title>亞使李晦遠來過</title>,<text>湖海離居已五年。洛中重別月三圓。草堂生活淸溪竹。錦帳風流淥水蓮。久恨雲泥相阻闊。忽披藜藋問沈綿。一杯村酒休辭醉。明日歸程更渺然。</text>
<title>贈地師禹希昌</title>,<text>浮雲無定一閑蹤。南北悠悠任轉蓬。水鏡照來搜地骨錦。囊披去鑿天胸。雪山淸夜曾相對。吳會深秋喜再逢。此後佳期又何處。草堂春早小桃茸。</text>
<title>詠蜓蜻</title>,<text>能天有翅故飛飛。怪汝摧殘掛小扉。霜重縱今隨化盡。火傳應更逐春歸。欲知來歲和風暖。可是淸江綠草菲。物理悠悠誰料得。羊奚鴝掇摠生機。</text>
<title>詠蜓蜻 其二</title>,<text>井畔疏梧一葉飛。強扶羸病拓寒扉。塞鴻已逐秋風至。巢燕方知社日歸。客榻淸資惟藥物。田園俊味止葑菲。欲將健筆摸佳景。氣象能分造化機。</text>
<title>外物</title>,<text>外物紛紛觸我形。心君安得暫時寧。飜車易動元難定。止水纔搖便不淸。消長屈伸眞一理。吉凶榮辱本同行。苟能居易循天則。方寸中和自泰平。</text>
<title>夜吟</title>,<text>一念心頭動甚微。哲人於此貴硏幾。中和境界分誠僞。生死關頭判是非。默會能參天地理。性成端與聖賢歸。靈臺爽豁無纖累。閑對秋空霽月輝。</text>
<title>獨吟</title>,<text>人倫天道元非二。不息都由一箇誠。忠恕本來爲體用。智仁端是貴知行。幾微善惡能眞辨。發處公私便自明。俯仰乾坤胸次闊。游魚飛鳥摠呈形。</text>
<title>野老贈葡萄</title>,<text>病肺沈綿久未庭。誰將仙果扣山扃。玉盤盛得光難定。秋色擎來寫不停。絶勝蛟胎千萬斛。定遭驪睡九重溟。自然胸次淸如水。無待呑江渴夢醒。</text>
<title>秋景。又用前韻。</title>,<text>過懶猶忘掃小庭。擁階松竹自成扃。鷗邊對水心無競。馬上談山舌不停。中夜雁聲來北塞。滿天蟾影近南溟。此時獨坐淸吟苦。正是寒窓酒欲醒。</text>
<title>見嶺南金姓人</title>,<text>問渠何事滯吳州。強操南音憶故丘。野草寄桑雖有托。山禽易藪豈無愁。擲虛不覺千金重。看殺徒緣一笑留。擊筑定驚堂上客。肯敎窮約色卑陬。</text>
<title>用前韻憶從兄。從兄時謫恩津。</title>,<text>白頭潦倒客幷州。每到佳辰憶某丘。把酒淸秋誰對酌。登樓暇日未消愁。遙憐海畔虞翻老。久作周南太史留。欲寄短書憑塞雁。可能飛過錦江陬。</text>
<title>示趙姪爾後兄弟</title>,<text>乾坤一理氣。動靜本無端。欲識中和境。須經夢覺關。月明秋水淨。雲卷太虛寬。多少淸幽興。都從這裏看。</text>
<title>大風</title>,<text>盲風獰雨戰鏊糟。萬壑千林共怒號。大塊自掀坤折軸。層崖欲裂海飜濤。摧殘庭樹威何壯。拔盡藩籬勢更饕。杜老草堂顏色少。不堪吟詠寸心勞。</text>
<title>聞西隣兒中銀杏毒而死。且赴擧儒生宿於草間。蛇入口中。</title>,<text>悠悠物理孰能推。似絶無之反有之。東郭草間甜睡客。西隣林下苦飢兒。金蛇入腹誠堪怪。碧實崩腸更若爲。料得樞機成禍祟。惻然空爲世人悲。</text>
<title>聞西隣兒中銀杏毒而死。且赴擧儒生宿於草間。蛇入口中。 其二</title>,<text>萬物如將一理推。泰山毫末便同之。勞生堪笑人間世。劇戲專輸造物兒。得喪在天無可奈。聖賢於此亦何爲。若敎今日玄夫在。應笑西隣作許悲。</text>
<title>七月之望</title>,<text>秋深澤國歲豐登。九扈雷歡萬寶騰。野稻欲黃金世界。園瓜正熟繡溝塍。村翁作社營朋酒。釋老供齋設百燈。笑我淸寒無長物。漫將佳句染枯藤。</text>
<title>偶吟。用前韻。</title>,<text>白首無心草太玄。獨携藜杖步秋阡。客間淹病何多日。酒所娛遊愧少年。暮鳥歸巢孤店外。野僧尋寺亂峯前。傍人錯道安貧者。自笑羈危力更綿。</text>
<title>丹棗</title>,<text>小園仙果大如瓜。樹下疑聞纂纂歌。味配交梨盛玉椀。光含活火映丹砂。脯堪餤馬生涯足。節過烹葵野興多。持欲奉君心自赤。日邊何處望京華。</text>
<title>南草</title>,<text>嘗草神農亦不神。枉敎靈藥雜泥塵。祗園金粟留雙耳。帝殿丹蓂幻後身。驅遣炎蒸能作霧。侵陵雪色暗偸春。獨醒付與相忘域。漁父還譏楚澤臣。</text>
<title>偶題。用前韻。</title>,<text>斗屋蕭然意自悠。寸田淸曠有天遊。淥池波定藏金鯽。秋草煙綿放白牛。博學本非千祿計。世人誰是會心儔。一蓑疏雨生涯足。獨把漁竿上小舟。</text>
<title>代金世恭待奚奴</title>,<text>暝色戎戎入小樓。獨携藜杖念平頭。只須莽蒼三飧返。底事遲回數日留。層嶺石封高鳥道。斷橋波積老龍湫。坐思穿虎歸來逕。強欲禁愁轉益愁。</text>
<title>溫陽道中</title>,<text>流水靑山領略多。錦囊詩興更如何。半旬豐野觀音宅。三日滄溪處士家。古澗孤松含翠色。短籬寒菊有黃華。欲知旅榻中宵興。看取疏簾白月斜。</text>
<title>溫陽道中 其二</title>,<text>灑泣添河苦未多。銜枝塡海更無何。自憐潦倒纏衰疾。誰信文章業大家。注目寒江吟老杜。靜談秋水想南華。夜來詩思淸人骨。月滿虛窓竹影斜。</text>
<title>吳中</title>,<text>湖外吳山地最幽。去來堪作客間遊。逕斜高下蒼苔岸。川合東西白鷺洲。滿眼韶光無酒債。知音何處有詩流。強將漫興吟哦苦。啼鳥飛花且莫愁。</text>
<title>貧居</title>,<text>貧居苦乏煖寒資。春色何曾爲我私。雪灑風燈吟獨苦。氷生甁水手先知。隔窓疏杵舂雲子。滿鼎新茶爇豆箕。自笑平生無可事。漫將華髮愧淸時。</text>
<title>送李姪聖翼</title>,<text>好去吾江摠。吟詩贐汝歸。吳鉤不用贈。秦策更何揮。雕篆言雖淺。銘鐫戒莫違。淸姿超衛玠。秀句騁玄暉。美玉裁方琢。神駒馭在鞿。魚尋千里泳。鵬蓄九霄飛。錦肆拙春艶。螢窓照夜輝。文章潘作海。氣象點游沂。大器成宜晩。洪鍾響自稀。玉成須儉素。鴆毒卽輕肥。原憲貧雖甚。顏回學庶幾。持身用繩檢。守口愼樞機。飮水先淸爨。捐金更削衣。遺經尋藥石。佳什散珠璣。素履均憂樂。光塵脫是非。龍鍾吾已極。抹摋世爭譏。藜藋封幽逕。松篁鎖小扉。香囊空戲賭。脫粟任長饑。歲晩同襟抱。秋深訪釣磯。時翁如問我。有雁寄音徽。</text>
<title>哀西征軍</title>,<text>去歲瓜時赴北關。今來雨雪飽辛艱。羌兒笛裏懷鄕土。庚癸呼時上首山。囊底靑鳧已羞澁。刀頭明月幾回團。逢人便訴枯魚怨。有耳何人不鼻酸。</text>
<title>哀西征軍 其二</title>,<text>羈危身度死生關。欲問家鄕路轉艱。客夜大刀懸片月。塞天寒馬瘦三山。雲橫北嶺孤鴻急。草歇南園白露團。辛苦悲懷休更說。言纔人耳骨先酸。</text>
<title>更佳亭卽事</title>,<text>一庭松竹可幽人。雪裏猶含萬古春。探景不須窮險絶。此間淸坐足怡神。</text>
<title>幽居</title>,<text>香芹軟蕨媚春盤。莫道幽居計活寒。水面荷風添爽塏。葉心鶯語送綿蠻。人非陶令開三逕。地異淮南有小山。最是草堂明月夜。好將氷鏡正天官。</text>
<title>偶吟</title>,<text>本來無極在吾躬。誰識天人此理同。方塘一鏡新磨得。萬象森羅至靜中。</text>
<title>聞有謁聖</title>,<text>殷禮初修大聖祠。粉袍携管近龍池。光臨斗極三千界。運値河淸五百期。樸棫共稱周吉士。橋門爭覩漢官儀。晩來金榜呼名地。爲問何人是相夔。</text>
<title>至日豆粥</title>,<text>旅食經年且未還。寒菹苦菜齒生酸。嘗新此日逢春色。隨俗千家有節餐。夜聽蒼蠅鳴石鼎。曉將丹液薦山盤。箇中眞味無人會。何似簞瓢陋巷顏。</text>
<title>天安途中</title>,<text>高秋肺氣向微瘳。強策羸驂作倦遊。山店小扉臨斷岸。石溪懸棧截深流。白沙紅樹依依近。金谷靑煙淡淡浮。自笑詩囊能幾大。萬林風景欲全收。</text>
<title>幽居</title>,<text>雪擁虛齋爇水沈。燈明夜字學磨針。自將華髮羞靑鏡。誰爲衰顏付紫金。客計有琴云亦足。窮愁得酒也難禁。巡簷強索寒梅笑。淸露霑裳月滿襟。</text>
<title>失火</title>,<text>智者從來戒積油。若爲今日見焦頭。牛衣臥雪元多苦。馬褐當風未解憂。失水不堪窮轍涸。酌江誰借大樽浮。琴書餘燼纔收合。強詠淸詩獨自酬。</text>
<title>出郊</title>,<text>爲翫溪山出遠郊。鏡中新態翠眉嬌。寒鷗叫伴依深岸。落葉沿流覆小橋。襲袖淸香携菊蕊。滿觴靈液凸松醪。歸來閑臥晴窓下。點檢幽經想姒姚。</text>
<title>毒蛇</title>,<text>怪底乾坤六合間。聽他藏疾畜陰奸。天機發動知誰使。亭毒胚胎作箇頑。已快目前吟義鶻。何須夢裏訟衡山。請看孫叔能邀福。千古淸風洒雪蘭。</text>
<title>詠竹與菊</title>,<text>一氣流行際。機緘孰使然。榮枯都有數。寒暑亦關天。瘦竹孤還翠。秋花晩更姸。閑居推物理。至樂箇中全。</text>
<title>遊吹笛臺</title>,<text>玉作芙蓉石作臺。不煩雕琢自成堆。洞賓幾度驂鸞過。蕭史時應駕鶴來。天籟暗和琪樹外。游魚閑聽淥灣隈。目前摠是無聲畫。健筆何須擊鉢催。</text>
<title>贈僧人覺行</title>,<text>前身不是舊如來。惠遠湯休定再廻。入定泥牛沈碧海。流觀野馬雜塵埃。磨尼明月恒沙白。法界仙花帶雨開。短衲孤筇能更訪。數間茅屋小溪隈。</text>
<title>贈僧人覺行 其二</title>,<text>短衲孤筇得得來。從何立脚向何廻。自專物外恒沙界。不受人間一點埃。紅葉漫山行沒迹。白雲封路密難開。翛然獨返無尋處。落照空明遠水隈。</text>
<title>李進士 永吉 挽</title>,<text>琳琅連彩照高門。詞翰相傳祖子孫。三世擢蓮眞罕事。長公攀桂更超群。莫嗟平昔沈冥久。猶識天翁報施存。壽福兩全餘不恨。爲懷儀範謾沾裙。</text>
<title>遣興</title>,<text>昇沈也任天。得失也任天。脩短也任天。憂樂也任天。達士貴知命。從來不怨天。心中無點累。新月照澄淵。</text>
<title>有人寄錦雉</title>,<text>寒菹不厭入吾脣。何許門前奉雉人。不向林中曾卽鹿。怪來突上有懸鶉。子公指動嘗珍味。靈府神驚訴玉宸。塵世怪徵誰更料。都將得失付蒼旻。</text>
<title>次三山李兄韻</title>,<text>白屋寒多晝不開。一張雲錦自何來。溪藤淡墨和煙濕。玉桂淸香帶雪回。欲拆瓊緘心已爽。未遊仙境興先催。他時會拂塵衣去。共對禪窓凸酒杯。</text>
<title>次三山李兄韻 其二</title>,<text>金鼇背上玉蓮開。翠色鑱天萬里來。今日君能穿雪去。昔年吾已踏雲回。綠尊幾費傳籌飮。佳句應須擊鉢催。扶病更須登絶頂。遙看東海小如杯。</text>
<title>村人有野祭</title>,<text>家家士女盡西東。鷺羽婆娑映鐵鏞。綺霧暗連綃幕動。香風細拂紫蘭崇。樽中漢水葡萄碧。雪裏春光玉頰紅。十二巫山寒月白。暮雲飛去向何峯。</text>
<title>曉吟</title>,<text>小雨絲絲濕一庭。寒鷄獨傍短墻鳴。幽人睡起身無事。徒倚南窓望翠屛。山將活態媚閑庭。幽鳥疏蟬畫裏鳴。可憐甲第浮華子。假作丹靑擁錦屛。</text>
<title>寄鄭參奉 懸解</title>,<text>玉樹淸標夢想懸。一枝香雪自何傳。五年懷抱孤琴在。千里容顏片月圓。聚散無常成皓首。窮通有命任蒼天。他時倘遂漁樵約。共掃苔磯擁褐眠。</text>
<title>小出</title>,<text>不庭深臥送三秋。今日勤行至某丘。瘦馬四蹄供有待。僮奴十指解從遊。較多王粲樓頭興。何似山陰雪裏舟。細雨沾衣猶自好。爲看煙水故遲留。</text>
<title>送黃卽我還牛川</title>,<text>歲暮羈懷不自由。可堪今日又離愁。浮名已已多榮辱。世故悠悠有去留。獨鳥孤帆淸渭闊。斷橋殘雪亂峯稠。歸期須趁江梅發。共佩芳樽掃月樓。</text>
<title>送黃宗之赴金泉</title>,<text>洛中親串已無多。此日臨岐可奈何。薄俗炎涼堪一笑。危途聚散只長歌。淡雲寒菊離筵暮。紅樹層巒驛路賖。別後相思知有處。竹窓風細月初斜。</text>
<title>遣懷</title>,<text>寒谷霜嚴碧蕙捐。誰回暖律起新煙。燈明小壁光如晝。風射虛窓夜敵年。雪裏梅香濃復淡。月中隣笛斷還連。獨憑高閣淸無睡。料理包羲畫卦前。</text>
<title>壬申九秋。過巨山有感。</title>,<text>七年甥館共悲歡。往事依俙夢想間。今過小亭秋色裏。不堪揮涕獨憑欄。</text>
<title>小酌</title>,<text>落絮遊絲媚遠天。穩開淸酌小溪邊。無私造化看春色。不息神功認逝川。百囀鶯歌垂柳外。一聲漁笛亂峯前。從玆卜築營將老。晩境琴書寄短椽。</text>
<title>出野</title>,<text>隨意逍遙去復還。此身無處不安閑。丈夫胸次何須窄。四海乾坤有許寬。野馬塵埃一氣外。山林皐壤兩儀間。歸程最覺多淸興。新月娟娟映淥灣。</text>
<title>憶黃弟卽我 後石</title>,<text>一別經旬月。令人鄙吝萌。寶書應獨閱。桑落對誰傾。義利分賓實。中和養性情。遙知閑靜裏。胸次倍淸明。</text>
<title>次老杜韻</title>,<text>庭畔新梅似昨年。飛花入戶當跫然。粧成白屋疑華棟。色潤靑氈幻錦筵。邀月雪窓還去燭。假衣春酒不思綿。若敎風景求人得。誰肯平分送我邊。</text>
<title>次老杜韻 其二</title>,<text>春日舒長似少年。幽居生活倍翛然。耽閑翫景何須酒。隨地携朋宋展筵。瘦竹含風聲戛玉。寒梅和雨嫩如綿。孤舟蓑笠添詩興。又把漁竿向水邊。</text>
<title>出郊</title>,<text>偶出山扃訪釣翁。始看溪趣認東風。沙頭弱柳初含翠。雪裏新梅半吐紅。地僻反嫌籬雀噪。春寒轉怯酒樽空。幽懷時復憑詩遣。率爾吟來也似工。</text>
<title>自京還湖甸</title>,<text>旅食京華已一年。故園風景夢依然。漁村酒戶疏林外。沙岸苔磯暮水邊。梅破臘寒粧醉臉。竹含幽色翦晴天。今朝判得南歸計。懶向囂塵更着鞭。</text>
<title>次許進士</title>,<text>索莫無花酒。如何有好詩。看花兼對酒。不詠自成詞。</text>
<title>偶吟</title>,<text>養吾天地守吾眞。希古賢人與聖人。自信龜藏惟適性。誰言蠖屈爲求伸。寸田覺得方塘淨。浮世羞他苦海淪。莫遣巫咸論禍福。吾知天已赭吾貧。</text>
<title>到葛院。用前韻。</title>,<text>孤燈旅館又新年。可耐羈懷倍悄然。月氷寒衾侵臥內。鷄催子夜唱櫳邊。問關跋涉猶貪路。優許歸寧實荷天。倦馬亦知人意速。也能行健不勞鞭。</text>
<title>詠雪</title>,<text>詩興能兼酒興添。纔看飛絮更飄鹽。天公有意粧虛室。春色無端襲夜簾。銀海氷壺相掩映。玉林珠樹共蕭森。今朝占盡繁華事。自笑閑人也不廉。</text>
<title>詠雪 其二</title>,<text>豆灰飛屑夜來添。萬嶺俱爲蜀白鹽。僮僕掃除開小逕。幽人睡起捲重簾。梅含春態紅粧嫩。竹戰嚴風介冑森。竟日貪看君莫笑。大廉從古似非廉。</text>
<title>詠雪 其三</title>,<text>春來不耐舊痾添。生事淸寒罄米鹽。竹影帶風侵敗壁。松濤和月透疏簾。羈愁待酒杯中破。詩景尋人眼底森。天借物華吾盡取。旣無傷惠豈傷廉。</text>
<title>南草</title>,<text>曾聞仙草在仙岡。今日如何落遠鄕。斷葉暗連蓬島氣。三枝猶帶海天霜。鴨頭丹火傳神速。鶴觜靑煙繞鼻香。不有蠻姑留妙法。誰知靈卉卽超常。</text>
<title>別李兄 東彥</title>,<text>暮年爲客又逢春。溪柳庭梅次第新。頻頻勸酒君休怪。俱是明朝惜別人。對君遙憶水精春。琪樹瓊花處處新。倦客行期須預報。莫敎猿鶴浪猜人。</text>
<title>次趙兄 相禹 韻</title>,<text>秉燭依然夢裏逢。相看一笑破愁容。君能遯世隨漁子。我亦求田學老農。山店臘梅牽醉興。野橋春雪帶幽蹤。箇中襟袍無人會。笑倚靑靑澗畔松。</text>
<title>詠雪</title>,<text>平郊積雪浩無邊。爲捲疏簾望遠天。落日炊煙孤店外。晩風漁笛亂峯前。春寒簿酒還堪愛。臘盡殘梅轉可憐。辦得閑中多少興。莫敎纓組苦相纏。</text>
<title>偶題</title>,<text>計活淸幽俗慮收。懶回閑脚向風頭。天光水色涵氷鏡。分付鳶魚自在游。</text>
<title>留別李姪聖翼</title>,<text>河橋斜日駐移時。臨別還携問後期。征馬有情嘶柳岸。酒旗無賴隔梅枝。行裝泠簿風吹袂。暮道蒼茫雪滿岐。擬待離山春色晩。爲尋眞境更南爲。</text>
<title>馬川卽事</title>,<text>歇鞍川上故遲回。十載塵懷到此開。自在煙波歌復詠。爲看芳草去還來。山雲帶雨歸丹壑。水鳥銜魚點綠苔。寄語溪翁分一曲。不妨爭席更爭隈。</text>
<title>馬川卽事 其二</title>,<text>紅塵元自隔雲關。底事遲回苦未還。淸禁煙花春後嫩。故山松桂月邊寒。心由形役愁千緖。智寪家貧效一官。幽夢有時尋野逕。枕中虛做片時閑。</text>
<title>挽洪氏子</title>,<text>天之生汝似有意。天又奪速天意何。此意問天天不語。暮江嗚咽月空斜。</text>
<title>閑居</title>,<text>靜中留得一團春。何用勞心巧斲輪。月下翠梧含古韻。雨餘靑草展芳茵。糾紛世務憂兼樂。荏苒光陰夕又晨。俯仰此身無愧處。不欺天地不欺神。</text>
<title>次郭文川 天衢 韻</title>,<text>北路初秋已怯寒。若爲扶病倚危欄。不看關塞無邊遠。那識乾坤有許寬。檻外澄江涵玉鏡。席邊新月映金盤。可憐萍水相逢地。滕閣雄文愧子安。</text>
<title>次柳澄甫韻</title>,<text>胸襟如水闊愈澄。計活翛然有髮僧。坐來淸絶無纖累。疑上金剛第一層。霽月當空活水澄。箇中幽趣淡於僧。始知物理無窮盡。說到先天又一層。</text>
<title>夜吟</title>,<text>此身多病苦無能。動靜隨時任寢興。小雨添泥仍作雪。淸霜殺草便成氷。暮年詩興三杯酒。半夜羈懷一點燈。最是獨吟淸切處。月邊秋水闊逾澄。</text>
<title>月</title>,<text>銀輪軋露轉淸空。不用金缸照玉蟲。小窓從破生虛白。竹影松陰鎖幾重。</text>
<title>送黃珍之還巨山</title>,<text>積雨初晴暑氣收。客愁離恨又新秋。山名正坐偏宜靜。水號無心也自流。風送暮雲歸渡口。煙藏宿鷺護沙頭。君當先去吾差後。共向幽園作勝遊。</text>
<title>釣魚</title>,<text>明朝應更向漁磯。留得煙蓑不帶歸。纔過小溪山雨急。反將荷葉作蓑衣。</text>
<title>還吳中</title>,<text>萬點仙山隔霧靑。玉人何處倚虛櫺。頻吟水石詩成畫。遠夢荷塘枕有馨。叵耐疏蟾侵夜榻。儘敎浮蟻滿金甁。別時多少臨岐語。今日猶疑耳畔聽。</text>
<title>還吳中 其二</title>,<text>流水彎廻疊嶂靑。閑人無事獨憑櫺。先生垂柳門前綠。君子幽花水底馨。直道已看行似矢。含章還戒守如甁。合堂何日重相對。燈下淸談細細聽。</text>
<title>次趙兄遊山韻</title>,<text>夢中頻到玉峯前。覺後煙霏尙濕鞭。臥遊幽興淸如許。莫詑尋山在我先。寒驢指點亂峯前。倦客行裝只短鞭。翛然落日歸來路。林鳥溪雲競後先。</text>
<title>又用趙兄尋山時。待李兄之意以次之。</title>,<text>始訝君行已過前。強驅羸馬促揮鞭。窮尋洞壑終無見。惟有孤雲到我先。</text>
<title>三山途中</title>,<text>朝遊離岳暮吳川。驢背行裝只短鞭。節過端陽時日暖。路經深谷物華鮮。榴花紅妬風前火。蕉葉靑偸雨後天。幽興此行猶未足。明朝把釣又溪邊。</text>
<title>望野</title>,<text>造物收功利了貞。一年時序屬玄冥。靑山木落容全瘦。綠水氷生響轉淸。巢鳥蟄蟲方定穴。田翁工女儘忙營。世人只作尋常見。不識環中有箇誠。</text>
<title>紅葉</title>,<text>晩林紅葉鏡中明。濯錦江光造次成。還訝此身經錦水。却呼漁叟問溪名。</text>
<title>欲移居三山</title>,<text>俯仰乾坤閱古今。箇中群動有飛潛。魚游淥水從他性。鳥愛靑林任自心。奧理欲求隨處在。眞腴除是更何尋。反隅亦足全吾樂。明日移棲谷口深。</text>
<title>送柳判官 慶昌 之任鏡城</title>,<text>臨岐脈脈聽勞歌。剛恨浮生聚散多。湖洛暫分猶悵惘。關河此別更如何。山名頭白人堪老。嶺號磨雲路轉賖。最是離居相憶處。塞門風急月初斜。</text>
<title>送柳判官 慶昌 之任鏡城 其二</title>,<text>春來羈抱自堪悲。爭奈今朝又別離。我已沈痾無所用。君今落拓更何爲。孤城枕海征人斷。危嶺鑱天匹馬遲。早識分携如許苦。不如平日不相知。</text>
<title>次柳澄甫 淰 韻</title>,<text>一官寧效智。千里苦思親。逸興滄洲遠。衰容白髮新。詩篇元不分。花鳥謾爭春。剩得瓊琚贈。多情荷故人。</text>
<title>次柳澄甫 淰 韻 其二</title>,<text>飜雲羞俗態。如水覺交親。身靜襟懷爽。詩淸句法新。竹窓邀皓月。花塢賞芳春。誰識紅塵裏。還留物外人。</text>
<title>出郊</title>,<text>世間榮辱摠悠悠。隨意逍遙作捲遊。林外落花紅漸歇。澗邊幽草綠新抽。村翁荷鍤營田事。水鳥窺魚爲口謀。物理推來還一笑。坐看溪月照原頭。</text>
<title>金生 瑺 挽</title>,<text>懷我外王父。惟公伯仲行。音徽雖未接。情義自難忘。玉樹聯芳秀。鳩筇享壽長。哀詞和淚寄。東峽暮雲涼。</text>
<title>次柳澄甫韻</title>,<text>世路憂歡已飽更。儘敎霜髮鏡中明。此身隨處皆安命。休問榮枯與死生。寒齋無夢數殘更。遮莫疏燈一點明。夜來微雨添詩興。贏得窓前綠草生。</text>
<title>詠懷寄柳澄甫</title>,<text>底事遲回不早歸。一官鞿絆寸心違。愁邊對酒吟還苦。病裏逢春力更微。風暖小庭花正發。日長深院燕初飛。此時遙想鄕園興。尤愧從前未拂衣。</text>
<title>詠懷寄柳澄甫 其二</title>,<text>久留京洛幾時歸。自笑衰慵與世違。末路漸看知已少。工程彌覺道心微。羨他淥水游魚樂。羞殺靑林倦鳥飛。早晩倘成瀟洒志。一竿幽興付荷衣。</text>
<title>偶吟</title>,<text>世人渾醉夢。幾箇有安閑。汩沒悲歡際。驅馳得失間。全忘歸釋道。太擾損天官。喧靜心如一。紅塵當碧山。</text>
<title>次韻別趙兄及李兄</title>,<text>雪積千巖雲滿壑。爲傾桑落送王郞。詩吟松桂香生頰。衣帶氷霜玉耀裝。自是山人甘淡泊。不嫌茅屋太疏涼。通宵飽聽煙霞趣。却信他鄕勝故鄕。</text>
<title>次韻別趙兄及李兄 其2</title>,<text>雪中來訪勝閑行。共把金罍倚紫荊。逢場一笑俱無語。不待論情已識情。</text>
<title>次韻</title>,<text>君平自與世相忘。顏駟寧嫌久省郞。詩律亦知身外事。藥囊添却客中裝。人生已老難重健。天氣纔溫便覺涼。屈指塵寰無樂土。寬閑唯有黑甜鄕。</text>
<title>天安道中</title>,<text>羸驂長路任屯邅。歸意催時屢擧鞭。山禽本自身無事。底事忙飛競我先。</text>
<title>覩謁聖盛禮</title>,<text>禁漏聲催夜向分。鑾輿初出集春門。千官肅穆鵷成隊。七校輝煌鸛列群。玉燭交暉珠殿月。香煙暗雜紫霄雲。芹宮盛禮躬親覩。天樂依然夢裏聞。</text>
<title>問竹與菊</title>,<text>問汝竹。凡卉有榮落。歲寒獨靑汝何潔。問汝菊。桃李媚春色。秋後獨開汝何節。竹與菊。嘿嘿皆不答。淸風滌我熱。香露洗我臆。竹與菊。吾與爾。歲暮同心作玉雪。</text>
<title>又用前韻</title>,<text>遙憶家山謾說歸。投閑夙計漸乖違。月低孤榻花陰轉。風亂虛窓燭影微。病裏窮愁沈似醉。客間時日疾如飛。羨他江國春波暖。輸與沙鷗刷雪衣。</text>
<title>又用前韻 其二</title>,<text>春信初從小雨歸。天心不與物華違。綠催官柳臨香陌。紅入宮花繞紫微。自是緣愁詩摠廢。若爲乘興筆如飛。欲沽樽酒寬懷抱。強向東隣貰短衣。</text>
<title>又用前韻 其三</title>,<text>昨聞遼海使星歸。鶴駕還期又暫違。妖䘲數年迷紫塞。天威何日振金微。寒鷄謾報秦關曉。白雁頻尋漢苑飛。皓首傷時心已折。臨風惟有淚沾衣。</text>
<title>次柳汝一 道三 韻。贈黃度遠。</title>,<text>獨臥梅窓日向曛。跫音忽到枕邊聞。逢場不盡心中事。別後還疑夢見君。窓外靑山帶夕曛。馬嘶秋草隔林聞。相逢便有分離恨。何似從前不見君。</text>
<title>送崔德會 繼勳 之任興海</title>,<text>曲江形勝擅南州。隱吏淸標合此遊。水闢山增如有待。心閑政簡更何求。桃花作縣紅霞亂。竹筍迎船綠玉柔。領略仙區多少興。一杯還憶故人不。</text>
<title>次全昌柳都尉 廷亮 韻</title>,<text>小閣閑吟內。春光特地新。細傾茶勝酒。淸坐草爲茵。掃却塵中事。依然畫裏人。向來詩料足。生活不全貧。</text>
<title>次全昌柳都尉 廷亮 韻 其二</title>,<text>草堂淸絶處。詩思十分新。活水涵成鏡。飛花巧作茵。塵寰閑世界。城市倦遊人。得失俱排遣。寧論富與貧。</text>
<title>次全昌柳都尉 廷亮 韻 其三</title>,<text>腦襟隨處靜。風景逐時新。黃卷爲佳友。靑氈當錦茵。花開能潤屋。燕語故留人。春色曾何意。年年不棄貧。</text>
<title>送宋中立 時吉 之任瑞山</title>,<text>一春爲客送行頻。爭耐今朝別恨新。不計崇卑均內外。只將忠孝事君親。黃堂暫換銀臺席。紫綬還紆綵服身。遙想江鄕佳興足。臨風須憶力葵人。</text>
<title>詠吳生家菊花</title>,<text>十月黃花帶雪開。暗偸秋色著氷顋。主人莫詫留花久。花意惟應待我來。</text>
<title>大殿春帖 居魁</title>,<text>寶曆初頒壽域春。聖功天造一時新。運回泰始方開物。德合乾元已長人。椒獻星精供法酒。花催銀勝入重宸。暗雷暗雜歡聲動。萬象均沾子諒仁。</text>
<title>東殿春帖</title>,<text>暖律初回斗柄東。昌辰樂事萬民同。星宮寶序羅玄冕。甲觀彤雲藹曉空。柏葉破寒輸法酒。椒花呈瑞鬪和風。詞臣獻罷宜春帖。品物咸歸壽域中。</text>
<title>過黃公酒壚有感 己巳春○月課</title>,<text>淸遊無復舊時壚。白首重來只故吾。隣笛獨聞中散宅。春醪空熟步兵廚。靑霞奇意雲俱去。落景窮途草已蕪。地下倘醒千日醉。爲君誰復佩金壺。</text>
<title>詠燈花 己巳春○月課</title>,<text>錦帳初開萼。銀缸已吐花。玉蟲明曉暈。金粟映寒紗。報喜添光焰。催時當物華。更看無盡處。春事未堪誇。</text>
<title>兔園賦雪 己巳春○月課</title>,<text>寒事蕭條瘦日昏。臘梅猶未返香魂。此時帝子無歡緖。聊向名園暫駕言。酌醴華筵誰上客。凌雲健筆郞文園。臨觴始惜玄陰盡。擧目還驚玉雪繁。物象摠歸新造化。階庭渾作別乾坤。毫端點綴瓊花亂。吟內飄揚縞帶翻。珠樹玉林輸眼界。銀河瑤海倒詞源。定知造物多深意。故借淸遊做一番。屈宋也堪同逸軌。鄒枚端欲豎降幡。只今滕六分留在。授簡何人筆更授。</text>
<title>月聞仙曲調 己巳春○月課</title>,<text>花裏金鈴語。樓前羯鼓懸。平居夢想際。恍惚有無邊。半夜銀橋幻。中霄紫府連。霓裳看妙舞。玉律聽匂天。暗動銀河影。寒驚雪兔眠。歸來傳下界。次第敎龜年。玉女誇新譜。花奴換舊絃。人間天上事。醉後夢中仙。還訝梨園曲。翻將月裏傳。如何南內月。無語一輪圓。</text>
<title>今上岳陽樓 己巳夏○月課魁</title>,<text>抱病江天白首郞。危時飄泊信行藏。悲歌天地身何往。滿目干戈淚獨傷。平昔壯心窺稷契。暮年詞賦愧班楊。風塵澒洞迷三蜀。弟妹分離已十霜。消渴自憐司馬病。窮途人笑步兵狂。萍蹤寄着巴人裏。身事羈危楚澤傍。百里煙波曾夢想。三湘風景卽句當。仲宣樓上頻回首。帝子洲邊欲斷腸。天入軒轅張樂地。江連楚客葬魚鄕。鏡中顏狀偏衰謝。檻外風煙正淼茫。波撼乾坤連月峽。地分南北控衡陽。夕帆和雁拖秋色。曉月縈窓落鏡光。一點山危靑未了。千秋亭迥雪生涼。江雲半入蒼梧野。岸芷平分杜若香。滿地江湖雖勝槩。扁舟老病劇淸漳。生憎征雁無情遠。剛恨流光有底忙。潦倒不堪吟骨瘦。壯遊還愧鬪身強。羊腸危路千重險。鵬背靑天萬里長。書斷劍門頻送目。心懸魏闕漫沾裳。何由四海淸氛䘲。十二瓊樓拜玉皇。</text>
<title>南澗題詩 己巳夏○月課魁</title>,<text>玉京霄漢上。蠻海桂林西。不翅雲千里。非無馬四蹄。靑冥踏曉鼓。白日下天梯。往事空吹。狂言欲噬臍。羈危失木鳥。辛苦觸藩羝。獨棄傖人國。何心桃李蹊。黃溪輸勝絶。綠字好評題。幽興沿淸澗。歸筇拂紫霓。水依寒藻密。沙帶夕煙迷。楚客吟蕭瑟。虞翻意慘悽。秋深落木下。日瘦泠雲低。越絶愁難遣。天高苦未躋。寒流鳴斷岸。衰草映長堤。一一新詩料。時時健筆携。囚山知地僻。隔淚見禽棲。戀闕丹心苦。遊梁皓首啼。人稀逢魍魎。水宿伴鳧鷖。瓦裂知何補。鵬圖計已睽。謾撩花鳥句。勞得錦囊奚。早晩金鷄赦。長吟謝碧溪。</text>
<title>浙江潮 己巳夏○月課魁</title>,<text>胥山千古碧岹嶢。下有長江咽暮潮。懸眼國門吳已沼。棲兵携李越還驕。怒馳白馬心猶壯。氣徹靑冥憤未消。聞說老僧吟鷲嶺。不令忠直竟蕭條。</text>
<title>詠許旌陽斬蛟劍</title>,<text>秋濤三尺映寒鞘。滄海何年斬老蛟。紫電暗隨雷鼓動。黃蛇猶帶碧花抛。星文已自昭神物。月折還堪笑族庖。安得持之奉明主。一揮西塞犬羊巢。</text>
<title>宋玉悲秋 己巳冬○月課魁</title>,<text>楓林搖落楚江秋。假使無愁亦自愁。作賦平生最蕭瑟。爲人儒雅更風流。衰窮悼屈情何苦。臨水登山恨未休。九辨有文人不見。荊州欲到意悠悠。</text>
<title>班姬紈扇</title>,<text>環中寒暑苦遷移。物理人情合細推。輸碧瀟湘裁月後。乘鸞煙霧上天時。金流赤日恩偏重。霜肅淸秋意轉悲。萬事古今同一扇。世間非獨有班姬。</text>
<title>張翰蒪鱸 己巳冬○月課魁</title>,<text>一夕秋風動紫宸。槎頭千里夢魂頻。銀絲錦帶思佳味。玉膾金盤憶細鱗。鷄肋已知無用處。鶴天寧作未歸人。誰知短棹扁舟去。不爲鱸魚不爲蓴。</text>
<title>到高陽。次崔德會 繼勳 韻。</title>,<text>鳳城迢遞隔芳塵。離思逢秋一倍新。最是郵亭明月夜。可堪懷土更懷人。</text>
<title>臨分次李濟叔 杭</title>,<text>明朝遙向海天西。草草行裝馬四蹄。相對一床猶脈脈。遠離千里獨棲棲。雁飛關路秋風早。人散河橋落日低。會待南還尋舊約。共携樽酒掃淸溪。</text>
<title>臨分次李濟叔 杭 其二</title>,<text>去留蹤迹水東西。暫爲情人歇馬蹄。自是此身忘寵辱。不須今日歎羈棲。塞天歸雁隨雲遠。官渡垂楊濕雨低。脈脈臨分還有語。會將雙鯉寄黃溪。</text>
<title>到松都。又用前韻。</title>,<text>家山迢遞隔湖西。一別無緣付尺蹄。遊子幾憐烏反哺。殊方漫羨鳥歸棲。寒階露重秋蟲咽。危檻風輕曉月低。觸物媒愁腸已斷。淸猿且莫近黃溪。</text>
<title>洞仙驛</title>,<text>借問洞仙驛。此名誰所設。名實不相同。令人長役役。</text>
<title>偶吟</title>,<text>役役關西路。驅馳不暫閑。殘民兵燹後。孤店草萊間。落葉封秋逕。寒雲暗暮山。郵亭有老隷。猶記舊時顏。</text>
<title>以延候右台及巡使。將向站上。</title>,<text>旅館消長夏。愁腸欲九回。晩蟬吟露葉。疏雨潤階苔。虎節何時到。星躔幾日來。遲回如有待。獨上望鄕臺。</text>
<title>偶吟</title>,<text>世上何人不爲客。此身爲客最酸辛。衰骸抱病稜稜瘦。白髮緣愁故故新。興義驛邊偏戀主。負兒山下苦思親。至諴應感蒼旻意。不日瑤環降紫宸。</text>
<title>苦哉行</title>,<text>苦苦苦。此行良苦苦。抱病驅馳身苦苦。思親不見心苦苦。觸熱苦冒雨苦。無日不苦苦。登山苦涉水苦。到處皆苦苦。破窓濕堗居處苦。惡草麤飯口味苦。晝獨坐晝已苦。夜獨眠夜亦苦。人皆謂我苦。我獨不謂苦。此行雖云苦。安分乃不苦。請看龍灣遠戍苦。比之吾行吾不苦。且看漁陽拘縶苦。比之吾行吾不苦。吾不苦吾不苦。榮辱隨時任甘苦。苦盡甘乃來。甘餘復有苦。甘也勿言甘。苦也勿言苦。就中甘苦兩忘之。何者爲甘何者苦。心中泰然自無苦。所苦何事。但有吟詩苦。</text>
<title>驛壁上有一詩篇。而字畫皆鈌。只有望鄕二字。宛然如今日寫。儂亦作客望鄕之人也。未知其何許人墨迹。而其望鄕懷抱則物我無間。故感而有作。</title>,<text>何人爲客此躇躊。敗壁淸詩字半無。如何望鄕字猶在。使我羈愁添一倍。</text>
<title>寄洛下親友</title>,<text>玉樹迢迢隔渭濱。不堪虛館獨傷神。塞鴻隨節初傳信。巢燕逢秋已作賓。聚散無常還似夢。昇沈有數豈由人。欲知千里心中事。看取晴空月一輪。</text>
<title>夢家山</title>,<text>休恨西行苦未還。夢中贏得到家山。若敎來往皆馳傳。馹足逢秋更不閑。</text>
<title>偶吟</title>,<text>留滯西關苦未歸。歲寒霜露已侵衣。病中藥物頻加減。世上浮榮足是非。旅店曉開人語早。驛亭秋靜客來稀。何時拂袖尋吳水。月笛煙蓑坐釣磯。</text>
<title>遊子吟</title>,<text>塞鴻南去向吳州。正是門閭有待秋。學聖已知遊不遠。敬身常恐疾貽憂。只緣薄宦爲人絆。非戀浮榮強自留。可是還家貧亦好。簞瓢菽水當珍羞。</text>
<title>釋悶</title>,<text>家有親未得養一宜去。身有病未得休二宜去。宜去不能去。留連閱時序。南陔白華詩。元亮歸來辭。千古與我同襟期。</text>
<title>秋</title>,<text>向來羈抱太無聊。空算歸程撫大刀。籬菊待秋花半拆。井梧經雨葉初凋。風光逐序如相競。霜髮侵人不少饒。遙想吳州多勝事。田家幾處醉松醪。</text>
<title>送人吳中</title>,<text>天涯獨上望鄕臺。音信徒憑驛使回。看我草堂秋色裏。小庭叢菊幾枝開。</text>
<title>酸査</title>,<text>病夫眞箇似兒童。睡起傾筐摘小紅。浮世人人皆俗眼。神丹箇箇出天工。久隨苦李尋常擲。始識交梨色味同。一理較來無棄物。故敎收拾入籠中。</text>
<title>憶家</title>,<text>極目湖天末。孤吟海國西。秋深蟲入穴。日暮鳥歸棲。觸物腸頻斷。封書意轉迷。一年游子恨。和淚不堪題。</text>
<title>次韻</title>,<text>客愁離恨儘難排。音耗徒憑驛使來。未得回車爲孝子。謾勞投璧學林回。橘黃江國思鄕井。柳暗關河望釣臺。天若有知應降照。會看衣綵及秋廻。</text>
<title>寶山驛亭。別澄甫。</title>,<text>世間人事苦差池。聚散悠悠孰預期。旅館此逢曾不料。洛城相見更何時。秋深海國孤鴻急。路遠關山匹馬遲。今夜月明遙憶處。心腸金石亦堪悲。</text>
<title>寶山驛亭。別澄甫。 其二</title>,<text>詞仙南去向瑤池。摻袂郵亭問後期。別我正當梅雨節。送君還値菊花時。關河路阻人來少。海國雲深雁到遲。聚散無常男子事。此離雖苦不須悲。</text>
<title>夢見掌令堂兄</title>,<text>兄居鳳谷弟梧村。還往源源不暫分。今日如何成遠別。一年強半阻寒暄。郵軒簿牒催人老。溪閣琴書絶世喧。堪愧仙凡千里隔。謾憑歸夢接淸芬。</text>
<title>曉發寶山村。向海州。</title>,<text>蓐食晨征露濕衣。石根欹逕更熹微。北尋海郡身偏苦。南返湖州計已違。楓葉荻花迷野色。水聲山影雜朝暉。欲將數字傳鄕國。回望吳雲雁亦稀。</text>
<title>過首陽山城</title>,<text>孤城迢遞石嵯峨。遙見荒村八九家。山下宛逢披褐子。風前疑聽採薇歌。儘敎梅月添離恨。誰遣仙丹住歲華。詩律向來渾謾興。爲排愁悶強吟哦。</text>
<title>過九月城</title>,<text>三秋久作西關客。九月行經九月城。此地悲秋心已苦。如何九月更爲名。</text>
<title>亂後絶未聞鷄聲。感而有作。</title>,<text>亂後民居摠棘榛。翰音猶且失司晨。羽毛連入秦刀割。金碧空傳蜀地神。未曉先鳴無上客。中宵起舞更何人。佇看群動成咸若。赤幘爭喧萬戶春。</text>
<title>九日</title>,<text>暮天孤雁已催霜。客裏偏驚節序忙。關塞一年成遠別。驛樓今日更重陽。半溪水色瓊瑤動。萬岫秋光錦繡張。遙想門閭當此夕。北望游子獨彷徨。</text>
<title>九月雪</title>,<text>塞天寒氣雖云早。九月如何雪已飄。却換金花成玉蕊。還將錦樹作瓊條。老農龜手號中野。貧婦牛衣泣半宵。遠客此時懷故國。不堪風色晩蕭蕭。</text>
<title>偶吟</title>,<text>暮年詞賦愧文通。吳下棲遲似阿蒙。養拙田園安素分。探眞道德謝玄同。翠屛奪得龍眠巧。錦樹疑經織女工。世上浮名渾不管。只將雙目送飛鴻。</text>
<title>偶吟 其二</title>,<text>乞火無心藉蒯通。只甘樗散養吾蒙。榮枯不必論優劣。堅白何須辨異同。靜夜蟲聲成地籟。半池蓮萼出天工。對人還恐回頭錯。恣意貪看萬里鴻。</text>
<title>偶吟 其三</title>,<text>四序推移一氣通。平分寒暑有酋蒙。雨餘雲態千山別。霜後秋光萬樹同。旅抱不堪如緖亂。詩篇徒費縷氷工。幾多時景愁邊閱。海燕纔歸又塞鴻。</text>
<title>夜吟</title>,<text>寒蹤不到日華東。得失全輸塞上翁。看度閑雲歸遠岫。任他棲鳥負長空。詩斑轉怯秋霜白。醉頰還偸樹葉紅。江海魏牟猶戀主。葵忱擬付赤心風。</text>
<title>夜吟 其二</title>,<text>營得菟裘䳱嶺東。剩將憂樂聽天翁。安排已自忘榮辱。造適方能泯色空。宿鷺依沙雲葉白。霜楓隔水浪花紅。閑中最是淸幽興。牛背斜陽一笛風。</text>
<title>次</title>,<text>世路多榮辱。天時有達窮。忘形南郭子。造適漆園翁。契闊存孤劍。行裝寄短筇。無人知舊尉。獨立小溪東。</text>
<title>詠懷</title>,<text>雙眸半瞀耳全聾。藥未成丹愧葛洪。四壁蕭條三畝宅。一身潦倒百憂叢。秋深澤國回征雁。月隱山樓叫候蟲。安得金樽深似海。客間愁恨摠消融。</text>
<title>詠懷 其二</title>,<text>塵世喧囂聒耳聾。靜中天地任寬洪。風前翠竹笙竿韻。霜後楓林錦繡叢。愧費精神工射蝨。肯將文字學雕蟲。興來獨酌金樽酒。便覺春光醉裏融。</text>
<title>詠懷 其三</title>,<text>浮名掠耳衮如聾。只有芳樽擅射洪。虛白已分榮辱境。雌黃不入是非叢。千年琥珀收松瀝。五色仙文拾蠹蟲。誰識顏回陋巷裏。簞瓢猶自樂融融。</text>
<title>次朴慶州韻</title>,<text>小亭斜瞰水。欹逕細侵雲。詩興須紅友。襟期有此君。閑居自適適。塵世漫紛紛。爲問循華子。誰如沮溺耘。</text>
<title>偶吟。又用前韻。</title>,<text>獨伴歸林鳥。閑看出岫雲。勿旗麾勍敵。明鏡照天君。只爲根塵累。多慙鬢雪紛。藥田三畝在。隨意雨中耘。</text>
<title>蟬</title>,<text>誰遣無知汝。聲聲作苦吟。暗和寒雨濕。時雜暝煙沈。萬物齊雙翼。千林摠一音。區區如有訴。眞宰又何心。</text>
<title>蟬 其二</title>,<text>苦吟驚太瘦。況耐衆蟬吟。小閣憑烏几。明窓爇水沈。隨風如有曲。帶雨不成音。作賦歐陽子。應先獲我心。</text>
<title>夜吟</title>,<text>料得庖羲畫卦前。屈伸消長聽皇天。不須捫蝨談時務。且莫雕蟲草太玄。欲濯塵纓多淥水。謀營野竹有靑錢。煙沙最是淸幽處。輸與江鷗取次眠。</text>
<title>夜吟 其二</title>,<text>流水靑山屋後前。箇中隨意望秋天。一誠但守顏回嘿。衆妙寧論老氏玄。遠岫霜楓紅勝錦。淸江碧石小如錢。試看趨走風塵裏。何似閑居自在眠。</text>
<title>夜吟 其三</title>,<text>群峯獻狀草堂前。轉覺閑中別有天。雲擁翠屛松髮短。秋深赤壁鶴裳玄。菊花楓葉渾如畫。明月淸風不用錢。玩景終朝猶未冾。捲簾涼夜亦無眠。</text>
<title>送金生 渭老 赴擧</title>,<text>緣道歌吟日。臨岐有去留。片帆燕浦雨。羸馬石門秋。玉沼紅蓮綻。瑤岑錦樹稠。綵衣歸報慶。應作買臣遊。</text>
<title>送金生 渭老 赴擧 其二</title>,<text>石門君遠去。吳下我遲留。天欲離亭雨。雲矜別浦秋。白蘋隨地有。殷葉遍山稠。司馬曾題柱。今朝又壯遊。</text>
<title>送金生 渭老 赴擧 其三</title>,<text>客裏相逢又相送。臨岐摻袂故遲留。宿雲捲後山猶濕。征雁回時樹已秋。石戴古車寒菊早。路經危棧亂蟬稠。暫時分手君休恨。須作冥鵬萬里遊。</text>
<title>簡三山李兄</title>,<text>離岳迢迢路正悠。一驢行色萬安不。窮通付命忘榮辱。聚散無常任去留。細雨靑燈高閣夜。白雲紅樹亂峯秋。此時多少相思意。爲向書中說不休。</text>
<title>口號</title>,<text>塵中何必苦棲棲。養得微軀學馬蹄。自是投閑忘盥櫛。不曾緣客掃庭階。江鷗底性依沙宿。泥燕無心逐水低。却笑莊生亦多事。強爭非是物論齊。</text>
<title>口號 其二</title>,<text>短琴孤劍伴羈棲。靜裏無心待馬蹄。嘉菊有芳依亂草。鳴蛩何意傍寒階。膝舒白屋方知適。頭掉紅塵不背低。永日晴窓塵事少。只將賢傳學思齊。</text>
<title>次前韻詠蟬</title>,<text>莊生藜藋宅。工部短長吟。潦倒羞窮鬼。侵陵惡實沈。爾何添旅恨。天似假淸音。箇箇媒愁得。無知亦有心。</text>
<title>偶吟</title>,<text>羈棲湖甸逐流萍。客裏光陰換幾蓂。排閔有詩憑子墨。送窮無計愧奴星。秋光刀好裁紅錦。靑嶂環回繞畫屛。也是幷州風土美。呼兒沽酒滿金甁。</text>
<title>偶吟 其二</title>,<text>身世沙鷗迹野萍。去來春草又秋蓂。食蓴欲學吳張翰。垂釣慙非漢客星。月裏波光氷照鏡。雨餘山態石爲屛。箇中幽興無人會。獨採金花倒玉甁。</text>
<title>次鄭古玉韻</title>,<text>門對南山意正悠。淸幽不必赤城遊。閑尋煙水看魚樂。晩穡沙田爲鶴謀。嘉菊傲霜金蕊亂。嫩蓴經雨玉絲抽。前村酒熟堪新醉。更把靑錢掛杖頭。</text>
<title>將營改厝。贈李兄次韻。</title>,<text>逢人造次亦談山。倦僕羸驂摠是單。旅櫬欲移無地托。佳城何處有天慳。千重危嶺難超險。九月淸霜已戒寒。諸伯莫辭經紀苦。暫勞應得萬年安。</text>
<title>得霖字</title>,<text>家在通衢客罕尋。居喧還訝卜居深。羈愁似醉非關酒。秋日長陰不爲霖。曉拾松枝烹苦茗。晩憑烏几撫孤琴。箇中心事無人會。獨坐裁詩便自吟。</text>
<title>得霖字 其二</title>,<text>年來判欲謝參尋。霜髮欺人病轉深。節近九秋猶作客。雨過三日便成霖。爲忘憂樂頻中酒。都去成虧不鼓琴。物物關心鄕思切。秋蟲從此更休吟。</text>
<title>野酌</title>,<text>天光雲影可淸秋。美酒牽人款款留。沂上亦堪涼日詠。蘭亭何必暮春遊。玉風吹帽龍山近。楓樹臨溪錦水流。最是忘年忘義處。不知歡喜不知愁。</text>
<title>野酌 其二</title>,<text>錦樹初矜玉漵秋。爲携尊酒共淹留。翠屛落影毫端幻。白鳥隨波鏡裏遊。赤壁猶將爭勝槩。蘭亭亦未擅風流。纖歌一曲催詩興。無乃筵中有莫愁。</text>
<title>送李姪聖翼</title>,<text>浩淼波濤過半旬。忽驚平陸變江津。茅齋宛入蓬山島。野客飜爲海上人。靑惜峯巒渾破碎。赤憎河伯苦貪嗔。今日尼行還有幸。天翁似惜別離頻。</text>
<title>送李姪聖翼 其二</title>,<text>笑我行年向四旬。奔忙南北自知津。詩成謾詠心中事。秋晩猶爲病裏人。原憲蓽門猶自樂。荊卿楡次任他嗔。多情只有淸風在。洗濯煩襟入戶頻。</text>
<title>巨山留別</title>,<text>聚散悠悠五載間。幾多人事飽悲歡。一樽相對秋風晩。小閣淸談夜色寒。玉兔半斜霜杵急。金鷄初唱蠟花殘。征驢抹罷催行色。脈脈臨岐鬢欲斑。</text>
<title>次覺山人韻</title>,<text>惠遠瞿曇臭味同。一筇行色暮溪東。雨晴離岳瓊沙白。秋晩吳洲錦樹紅。世界大千毫髮細。眞經八萬本源窮。雲蹤杳杳留無計。漫想泥牛碧海中。</text>
<title>寧越途中</title>,<text>寧越平昌郡。神林白鳳間。險如巴蜀路。高過太行山。水激聲聲急。峯危步步艱。秋花無限好。也復等閑看。</text>
<title>次酒泉縣淸虛樓韻</title>,<text>酒泉源與上池通。隱隱朱欄倚碧空。自是小軒淸爽極。莫敎開戶更迎風。</text>
<title>錦江亭</title>,<text>不料關東客。還從蜀路行。朝遊酒泉縣。暮宿錦江亭。旅泊同王粲。文章愧馬卿。江山雖信美。猶自戀柴荊。</text>
<title>宿江陵臨溪驛</title>,<text>聞說江陵府。雲沙靜渺然。平生遙想像。今日此周旋。眼對金剛月。鞭揮鏡浦煙。臨溪驛亭好。淸夜更留連。</text>
<title>白鳳嶺</title>,<text>欲攀懸壁步危梯。古木蒼藤咫尺迷。地接海門寒氣早。天連嶺路暮雲低。如臨縹緲看仙鶴。更向空中聽曉鷄。病客近來詩思渴。萬林風景若爲題。</text>
<title>夜吟</title>,<text>五更歸夢三千里。一日思親十二時。病客心懷有如許。中宵頻詠古人詩。</text>
<title>竹西樓。贈謫仙。</title>,<text>前身元是玉京仙。謫下人間問幾年。雨霽巫山雲淡淡。秋晴銀漢月娟娟。從來眞界多淸興。底事塵寰有俗緣。脈脈明朝相別後。不堪遙憶海山邊。</text>
<title>次臨海亭韻</title>,<text>裳花秋發映寒沙。海上漁村有數家。長路關心詩摠廢。却嫌行處物華多。</text>
<title>竹西樓。贈謫仙，道仙。</title>,<text>時菊方開落木飛。竹西樓畔住征騑。寒溪近檻波侵夢。老檜當窓露濕衣。銀燭錦屛香藹藹。玉欄朱箔思依依。慇懃爲向雙仙語。好護瓊花待我歸。</text>
<title>江陵道上</title>,<text>旅宦關東又一年。強扶羸疾任迍邅。家鄕迢遞湖山外。客路微茫渤海邊。怒鰐掀波風裂地。長鯨噴水雪連天。催鞭欲向江陵府。百里雲沙更渺然。</text>
<title>次淸澗亭韻</title>,<text>臺下滄波深莫測。沙邊白鳥自成雙。夜坐不堪淸徹骨。故敎童子不開窓。</text>
<title>寒松亭</title>,<text>晩移柔櫓下遙汀。島嶼微茫落照明。許李臺前滄海闊。寒松亭畔白沙平。千年石臼披榛見。一點篁峯隔霧橫。到處風光皆勝絶。若非玄圃卽蓬瀛。</text>
<title>次四仙亭韻</title>,<text>半日留眞境。憑欄望海東。疏松含爽籟。輕浪動微風。舊迹苔紋碧。天書石篆紅。誰知今日後。重說兩仙翁。</text>
<title>次四仙亭韻 其二</title>,<text>欲問四仙迹。微茫東海東。當時三日會。非必九秋風。錦石沙邊碧。霜楓鏡裏紅。兩人臨水照。亦是四仙翁。</text>
<title>次四仙亭韻 其三</title>,<text>遠尋楡店寺。遍踏海天東。窓納千峯月。樓開萬里風。煙沙秋更白。霜葉晩猶紅。佳景留如許。山應待兩翁。</text>
<title>次四仙亭韻 其四</title>,<text>夜向毗盧下。仍留普德東。峯高還戴石。臺迥自生風。海月當空白。禪燈隔霧紅。學仙無異術。到此卽仙翁。</text>
<title>三日浦</title>,<text>四仙亭畔二仙過。三日湖邊一日遊。却笑四仙三日會。爲貪風景太遲留。</text>
<title>三日浦 其二</title>,<text>疊岫澄江在在奇。淸遊未洽脚先疲。若敎處處留三日。萬二千峯閱幾時。</text>
<title>次贈通川倅李 大純 一之</title>,<text>萬岫奇巖秀。千崖瀑布懸。深搜窮暗谷。高陟到層巓。俯視疑無地。回瞻怕近天。神仙如在此。不日可夤緣。</text>
<title>又次前韻 第二聯上句。比格致工夫。下句比體行之爲尤難。</title>,<text>石泉雲澗雜松濤。終日臨淵更陟皐。千疊搜窮千疊邃。一層登盡一層高。三千弱水超堪過。十二瓊樓去不遙。萬瀑巖邊留八字。摩挲聊復想詩豪。</text>
<title>宿金剛村</title>,<text>仙山只在煙霞外。塵世如何有此村。也知村號非眞境。猶願前途處處存。</text>
<title>宿金剛村 其二</title>,<text>紫洞煙霞連下界。寶壇秋色接荒村。冥搜未見喬松面。還訝眞仙此地存。</text>
<title>橫城道中</title>,<text>暫住蒼峯驛。仍經碧玉亭。沙含遙渚白。松入亂山靑。小雨催寒色。淸溪送暮聲。羈愁隨處切。明日又原城。</text>
<title>鴒原城。次巡使韻。</title>,<text>雉岳千尋壁。鴒原數尺城。古來稱地險。卽事見民情。家國同天恥。英雄異代名。壯心當歲暮。西望淚縱橫。</text>
<title>鴒原城。次巡使韻。 其二</title>,<text>雉岳崢嶸處。仍添百雉城。英雄成敗迹。雲物古今情。境接開營地。峯留望敵名。雪山渾似戟。爭向馬前橫。</text>
<title>鴒原城。次巡使韻。 其三</title>,<text>何年設重險。此地有孤城。緩急今朝計。登臨萬古情。金湯須壯略。山斗動高名。醉撫腰間劍。衝星紫氣橫。</text>
<title>鴒原城。次巡使韻。 其四</title>,<text>嶺有千重險。人爲萬里城。否臧隨地勢。憂樂酌群情。父老初加額。兒童已誦名。談兵仍白戰。戈戟筆邊橫。</text>
<title>陰城道中</title>,<text>秋尋楓岳下。冬過雪城邊。霜錦明幽逕。瓊花洒暮天。風光隨地異。詩料逐時鮮。信馬孤吟處。能分造化權。</text>
<title>次使相韻</title>,<text>蟾影初斜蠟炬殘。夜深偏覺小窓寒。不堪衰疾身全瘦。況耐羈棲歲更闌。塞路簫笳愁裏聽。神州日月夢中看。寬心賴有詞仙語。吟得千篇和漸難。</text>
<title>次使相韻 其二</title>,<text>身事支離性懶殘。肯嫌關外一官寒。自知衰謝才全退。也到吟哦興未闌。春信暗憑溪柳驗。天心還向野梅看。箇中多少淸幽趣。理會難時說亦難。</text>
<title>次保安李督郵畫竹扇子韻</title>,<text>依然瀟岸雪中枝。無影無聲葉自垂。若使有聲兼有影。客窓風月轉多思。</text>
<title>次咸卿韻</title>,<text>霽月娟娟活水澄。玉山當戶更千層。誰言天上瓊樓遠。平地今宵造次登。</text>
<title>次咸卿韻 其二</title>,<text>琅風瀟灑彩霞輕。一曲纖歌月裏淸。何處飛仙雲外過。如非弄玉卽雙成。</text>
<title>次咸卿韻 其三</title>,<text>明朝雲嶺隔千里。此夜燈前忽漫逢。擬待小溪花柳盛。一壺春酒更從容。</text>
<title>次咸卿韻 其四</title>,<text>小郭寒煙翠且重。酒仙相向雪中逢。數株新柳催詩興。巧洩春光作岸容。</text>
<title>次咸卿韻 其五</title>,<text>脈脈臨岐意萬重。此時相別幾時逢。中宵雪月還多意。留得詞仙醉裏容。</text>
<title>次李督郵用卿韻</title>,<text>無聚卽無散。有歡還有悲。一樽今夕會。何日又佳期。</text>
<title>送人入洛</title>,<text>此行非遠別。同坐摠新知。把酒心先醉。臨岐淚已垂。豈無春日會。奈此暮年悲。征馬猶多意。踟躊步故遲。</text>
<title>溪上次咸卿韻。贈南主簿。</title>,<text>脈脈臨分更少留。爲緣詞客擅風流。明朝亦是溪頭別。猶解佳人一夜愁。</text>
<title>又次前韻。贈南明瑞。</title>,<text>靑燈分翳漏聲殘。繡幙重重未覺寒。醉後乾坤杯裏大。愁邊節序鏡中闌。故人今夕他鄕會。此景明年底處看。莫怪悲歌頻掩抑。出門岐路摠艱難。</text>
<title>次巡使韻。送鏡湖主人東還。</title>,<text>關外不圖今日會。湖邊先訪舊幽居。君歸差早吾差晩。秋月寒沙共釣魚。</text>
<title>次巡使韻。送鏡湖主人東還。 其二</title>,<text>潦倒風塵宿計非。羨君今日雪中歸。臨分莫問尋春約。惟待飛花映小扉。</text>
<title>次巡使韻。送鏡湖主人東還。 其三</title>,<text>鏡湖風景尙依如。夢裏頻尋竹外居。曉角一聲驚起坐。水雲猶濕枕邊裾。</text>
<title>次唐詩高適除夜韻</title>,<text>酒盡燈殘也不眠。曉鍾鳴後轉依然。非關來歲無今夜。自是人情惜舊年。</text>
<title>除夕</title>,<text>歸思滔滔逐水流。暮雲寒月摠媒愁。夢中鄕國非眞見。醉裏乾坤亦暫遊。徐孺只慙懸榻待。馮驩豈爲有魚留。忽驚新歲明朝是。春至還添雪滿頭。</text>
<title>次巡相韻 主倅適有病。落句及之。</title>,<text>靑油談笑足風流。更把深杯喚莫愁。綺什盈箱吟可老。雪山當戶臥猶遊。登車不責參軍醉。投轄頻敎坐客留。東閣近來幽興減。寒梅虛對病遨頭。</text>
<title>次巡相韻 主倅適有病。落句及之。 其2</title>,<text>花隨銀勝雪中紅。遙羨春光謁紫宮。最是客窓愁不寐。數聲殘漏五更風。</text>
<title>宿屈坡村次巡相韻</title>,<text>官樓閑靜少文移。美酒盈樽客去遲。欲識臨機能運策。須看鎭物在圍棋。瓊章爽絶成歌曲。玉樹婆娑學舞僛。此夜病儂頭盡白。不堪孤店獨吟時。</text>
<title>宿屈坡村次巡相韻 其二</title>,<text>行邁悠悠節序移。不堪身事日衰遲。臨觴已怯無何飮。對局還慙未學棋。白雪哀歌淸更咽。靑娥醉舞亂猶僛。夜來何處新愁切。最是疏簾落月時。</text>
<title>宿連原驛亭。與道長卽我。共披輿地勝覽。次驪州淸心樓題詠。</title>,<text>誰遣名區寄筆端。燈前聊自破愁顏。龍津水接驪江水。烏鴨山連鳳尾山。宛聽波聲喧枕畔。更疑雲影落窓間。昔人枉費登臨興。爭似今宵臥賞閑。</text>
<title>次巡相韻</title>,<text>鳴沙先住節。風景倘分留。扶病吾差後。猶能到十洲。</text>
<title>李同知 海 挽</title>,<text>憶曾童稚住豐鄕。頻見群公會草堂。竹葉樽淸濃醉興。羅襦襟解動微薌。風流上客今何往。逆旅浮生有許忙。回首習池春寂寞。不堪題挽淚沾裳。</text>
<title>巡使送臘藥</title>,<text>臘藥今年見始新。淸心蘇合又茵陳。不緣高義憐同病。那得餘波及此身。九轉煉成堪換骨。千痾驅盡自回春。知公更有醫人術。能活關東幾箇民。</text>
<title>天安嫂氏挽</title>,<text>睦於宗族孝於親。男子猶難矧婦人。甘毳竭誠貧敵富。衿鞶存戒敬如賓。萱留舊宅情何極。草不宜男恨更新。白首我兄歌牧犢。四隣嗚咽亦沾巾。</text>
<title>次文玉上人韻</title>,<text>汝携佳什至。欲和奈才疏。強拙纔成字。臨行復改書。催吟頻擊鉢。歸意急鋤蔬。詩罷飄然去。山園小雨餘。</text>
<title>次巡相韻</title>,<text>呼賓不待擊肥牛。雨裏春蔬摘夜疇。月黑也須燒蠟燭。樽傾還擬貰貂裘。灌夫持服猶侵坐。太白吟詩欲碎樓。醉後自然胸次闊。摠忘人世有羈愁。</text>
<title>次巡相韻 其二</title>,<text>此身無用愧犛牛。只合歸田灌舊疇。世路看來皆灎澦。溪山佳處卽菟裘。蜂爭落絮喧深院。燕逐晴絲繞小樓。物理細推他自得。騷人底事苦多愁。</text>
<title>次巡相韻 其三</title>,<text>雨後村童競牧牛。早春幽興又西疇。鏡中光景雙衰鬢。關外行裝一敝裘。地異蜀山猶涉險。人非王粲亦登樓。莫言吟詠能消遣。纔擬無愁已有愁。</text>
<title>次巡相韻 其四</title>,<text>形如枯木喘如牛。何處郊園藥滿疇。夜久無眠猶跋燭。春深多病尙重裘。梅將落蕊迎風笛。柳送新鶯繞水樓。花鳥亦知詩思渴。故撩吟內不曾愁。</text>
<title>次巡相韻 其五</title>,<text>天機輸與石田牛。微雨如酥洒亂疇。野菜入盤添綺饌。春衣在笥替狐裘。賓僚醉後猶沽酒。脚力疲時更上樓。羈抱欲寬寬不得。北望燕塞又新愁。</text>
<title>次巡相韻 其六</title>,<text>關外春廻客未廻。箇中羈抱向誰開。林花已待淸明發。巢燕能知社日來。美景佳辰渾不分。艱危衰謝兩相催。寬心賴有登龍幸。新月南樓共把杯。</text>
<title>次巡相韻 其七</title>,<text>衰鬢逢春綠不廻。新花猶着舊枝開。病嫌藥餌頻加減。閑愛林僧數往來。孤榻強吟詩轉拙。故山幽興夢先催。可憐羈抱寬無計。獨向樽前醉一杯。</text>
<title>次巡使韻</title>,<text>白日人猶睡。晴窓鳥自喧。官閑疑野客。邑靜似山村。牒少苔生印。花濃露滴樽。林僧頻索句。無月亦敲門。</text>
<title>次巡使韻 其二</title>,<text>官齋春日靜。鷄犬亦無喧。地瘦難爲稼。民稀不作村。孤吟詩滿篋。獨酌酒盈樽。落絮曾何意。隨風自入門。</text>
<title>次巡使韻 其三</title>,<text>峽裏春猶早。庭花發較遲。沈吟常獨坐。幽興更誰知。綠長窓前草。澄涵檻外池。山僧時一至。爲有虎溪期。</text>
<title>金剛道中</title>,<text>百里無人響。山深但鳥啼。逢僧問前路。僧過路還迷。</text>
<title>金剛道中 其二</title>,<text>騎驢客子睡。淸晝杜鵑啼。落絮連芳草。山長路轉迷。</text>
<title>沔川道中</title>,<text>官齋高爽絶纖埃。入疊淸防繞座開。石水寺連靈塔寺。朝雲臺接候潮臺。灘聲入檻侵春夢。雲影當窓襯夜杯。匹馬明朝東海路。不堪西望首頻回。</text>
<title>沔川道中 其2</title>,<text>來從東海遊西海。回首金剛路杳茫。若到金剛思此地。還如此地望金剛。</text>
<title>次朴德一韻</title>,<text>沈痾驅不去。窮鬼送還來。藥譜添書帙。茶甌當酒盃。日隨榴夏永。雨爲麥秋催。蓬蓽張羅久。唯應待子開。</text>
<title>次朴德一韻 其2</title>,<text>君似鶴鳴皐。吾慙鴻漸陸。賢愚雖不同。也共閑中樂。</text>
<title>次朴德一韻 其3</title>,<text>辭名莫踣河。做宦休沈陸。動靜貴時中。其間有至樂。</text>
<title>禮山道中無限城</title>,<text>孤城何代何人築。無限爲名更若何。閱盡興亡無限事。不隨人代有消磨。</text>
<title>次夕佳亭韻</title>,<text>遠客侵晨上小樓。坐來忘却暮途悠。風光勝絶無時節。向夕偏能豁旅愁。</text>
<title>次夕佳亭韻 其二</title>,<text>翠竹蒼松繞古樓。寒聲疏影共悠悠。當時自是騷人興。今日飜添遠客愁。</text>
<title>次贈友人</title>,<text>旅鬢星星自不知。照來明鏡始堪疑。相逢莫怪衰如許。看取河橋惜別時。</text>
<title>忠州道中</title>,<text>匹馬關東客。孤城落照時。林深禽語亂。山遠水流遲。貪路還忘病。思家却廢詩。煙花隨處好。風景亦支離。</text>
<title>小雨</title>,<text>山村農務急。小雨正霏微。野麥黃將熟。園葵綠漸肥。嬌鶯沾亦語。輕燕濕猶飛。何日淸溪上。披蓑坐釣磯。</text>
<title>別李相如遊金剛。落句皆用抝體。</title>,<text>曾入仙山一宿廻。依俙西子半粧顋。煩君試看麽訶寺。庭畔桂花開未開。</text>
<title>別李相如遊金剛。落句皆用抝體。 其二</title>,<text>皆骨奇峯萬二千。峯峯玉立揷靑天。想君飫眼看難遍。安得一峯移我邊。</text>
<title>寄澄友。兼唁李濟叔被參。</title>,<text>旅鬢星星眼欲昏。世間知己幾人存。鶴邊蓬島連滄海。日下長安隔暮雲。毀譽由他何足說。昇沈有數且休論。歸期倘及榴花發。共向花前對一樽。</text>
<title>紫芝</title>,<text>曾聽仙山有紫芝。今來楓岳始嘗之。數莖寄與紅塵客。此味人間知不知。</text>
<title>次壁上吳相韻</title>,<text>玉節曾經地。鮫珠照壁明。溪山元有癖。風月更關情。氣槩森猶在。鋒鋩孰敢嬰。年年春色至。芳草繞階生。</text>
<title>蒼峯驛。又次前韻。</title>,<text>小亭臨驛路。佳節屬淸明。山鳥如相喚。林花更有情。欲誇新興足。爭奈舊痾嬰。落日孤吟處。空催白髮生。</text>
<title>蒼峯驛。又次前韻。 其2</title>,<text>千疊孱顏擁後前。蒼峯爲號豈徒然。欲將詩句摸佳景。盡日吟哦語未圓。</text>
<title>蒼峯驛。又次前韻。 其3</title>,<text>停驂獨立亂峯前。回首仙區路杳然。蒼桂白雲迷遠近。玉人何處更團圓。</text>
<title>蒼峯驛。又次前韻。 其4</title>,<text>小洞深深細逕斜。臨溪只有兩三家。春風不識騷人恨。漫遣鶯花報物華。</text>
<title>次觀水堂巡相韻</title>,<text>落日孤舟傍小橋。畫堂南畔住星軺。仙花隔幔疑紅頰。靈籟和風當碧簫。水鳥山禽吟內聒。酒村漁店望中遙。坐來便覺胸襟靜。從此無心向市朝。</text>
<title>次李副學 敏求 韻</title>,<text>孤亭寄在小江濱。風景隨時色色新。巡察有詩留粉壁。遨頭無事岸烏巾。邑中舊跡詢村老。雨後春耕付野人。芳草白雲歸去路。臨岐回顧卽迷津。</text>
<title>次李副學 敏求 韻 其二</title>,<text>去歲忙經此水濱。今來倍覺物華新。柳風細細輕侵檻。花露微微暗襲巾。窄地民居纔數戶。扁舟客坐僅三人。他時倘到曾遊處。不問長沮已識津。</text>
<title>次巡相泛波亭韻</title>,<text>庭畔榴花雨後殘。層軒臨水夏猶寒。前何差早今何晩。秋月春波恨未看。</text>
<title>在嶺東。寄李都事汝弼。</title>,<text>我赴關東幕。君留海右營。去年同席幸。今日異鄕情。水積昭陽峽。秋深九月城。可憐曾住地。獨遣故人行。</text>
<title>自淸鄕發嶺東行。舡頭送得龍還家。</title>,<text>回顧家僮語未休。輕舟已發在中流。靑惜吳山容易過。故敎舟子少遲留。</text>
<title>寄洛下友</title>,<text>脈脈分携淚濕裾。此時心事欲何如。我扶羸疾趨關幕。君擅淸才近玉除。直道死生無改易。交情窮達豈親疏。別來多少相思意。倘有歸鴻數寄書。</text>
<title>和葛山李進士 四亮 壁上詠荷花韻</title>,<text>香氣能聞十里坡。隔江方覺有君家。珠斟玉斗波飜葉。汗漬氷顋雨浥花。淸坐自然幽興足。淹留忘却暮途賖。他年倘遂同漁約。分占南涯與北涯。</text>
<title>陽德院滯雨</title>,<text>曾聞西蜀漏天在。不料關東更有之。十日孤村留滯苦。何如老杜憶歸時。</text>
<title>陽德院滯雨 其二</title>,<text>抱病驅馳苦味多。一旬關雨更如何。莫言東海多仙藥。不到金剛鬢已華。</text>
<title>寄李友汝弼 此友曾有燕京及北關之行。故第二句及之。</title>,<text>賈生忠憤魏牟愁。行役連年不暫休。渤海孤槎天外泛。關山匹馬雪中留。近緣北闕憂邊事。更向西州運幕籌。自笑衰慵無所用。強扶羸疾亦東遊。</text>
<title>族叔吳正 行健 挽</title>,<text>斯世滔滔好用機。惟公眞率與時違。不妨皓首知音少。自是朱門送迹稀。南郡避兵書斷絶。西郊同爨夢依俙。孤兒扶櫬歸來路。空使情親淚滿衣。</text>
<title>臥雪圖 己卯冬○月課</title>,<text>丈人玉立氣高寒。白雪之白同皎潔。萬事灰心聽洪罏。笑殺朱門炙手熱。數間茅屋逍遙遊。形骸碨磊氣象別。夜來雪虐寒頑癡。天柱欲折地軸裂。是時丈人居小齋。小齋淸絶氷壺徹。蘧蘧八尺臥如弓。布被生稜衣百結。室中虛白如無人。但見戶外堆玉屑。家家士女侵早起。掃逕爭迎使君轍。吾以伊人爲死矣。不然何獨人聲絶。訇然奓戶尙爲人。曰余干人非所悅。就中氣味何所似。寒松骨相苦竹節。畫工槃礴運意匠。流傳萬古迹不滅。誰知白屋僵臥人。乃是漢家匡時傑。平生慷慨流涕志。摠向當時臥內設。始知淸貧玉汝成。爲彼不淸作玉雪。千載猶殘舊氷雪。爲歌白雪聲激烈。</text>
<title>天書夜半冊元功 己卯夏○月課魁</title>,<text>淮蔡初收第一功。鸞書催降大明宮。不疑不赦由天子。成始成終賴相公。御墨昭回星月下。歡雷暗動火城中。戎軒未到沙堤路。麟閣形容畫已工。</text>
<title>辟暑犀 己卯秋○月課魁</title>,<text>經緯深處火雲低。丹闕初頒碧海犀。太極玄機輪講說。通天寶彩入提携。身輕雲外堪騎鳳。光照人間更歇鷄。三十六宮皆爽氣。却疑秋色近璇題。</text>
<title>玉井蓮 己卯秋○月課魁</title>,<text>活水涵氷鏡。當中有寶蓮。奇花裁白月。團葉翦靑天。嗅得千年壽。嘗來萬病痊。何緣尋玉井。持獻紫宸邊。</text>
<title>漏洩春光有柳條 己卯冬○月課魁</title>,<text>萬彙千章摠寂寥。機緘還洩一寒條。若敎物理無伸屈。誰信天時有長消。積雪厚封猶未禁。春風不到已含嬌。欲知子諒油然意。須策寒驢過野橋。</text>
<title>紅線量日影 己卯冬○月課魁</title>,<text>金鴉浮曉暈。一線獻輕紅。纔照仙人掌。新添玉女功。天心盈縮際。時候屈伸中。細意裁長短。持歸刺繡工。</text>
<title>雙廟 己卯冬○月課魁</title>,<text>曾讀昌黎敍。今經汴水陽。英魂兩寂寞。朱拱對輝煌。同歲生前好。齊名死後芳。孤城絶蜉蟻。瑣力戰豺狼。壯膽終催折。蒼天亦渺茫。休論死先後。俱是植綱常。生氣森如在。神髥宛似張。山河猶帶恨。日月可爭光。厲鬼應如願。精靈尙不亡。客來空弔古。斜日照窓涼。</text>
<title>南判書 以恭 挽</title>,<text>直節孤忠世已驚。是非榮辱肯關情。江淮早許夔皐業。山斗空傳吏部名。句裏寒梅香不歇。夢中仙鳥語猶淸。精神髣髴留何處。秋晩湖亭霽月明。</text>
<title>李留守挽</title>,<text>琳琅聯彩照高門。忠孝雙全位望尊。已遣超宗遊鳳沼。幾看韋氏會花園。論思玉署渾餘事。倚重金湯出異恩。朝野共悲天奪速。薤歌悽斷暮江喧。</text>
<title>送尹純夫 鏶 之任咸平</title>,<text>暮年爲別足關情。底事臨岐羨此行。非謂大才宜小邑。只多榮養得專城。綵衣暗雜緋衣影。紫馬還敎竹馬迎。白首卽潛吾自愧。幾時烏哺展微誠。</text>
<title>送元汝盛之任金郊</title>,<text>杳杳關山路。悠悠遠別情。去年爲客處。今日送君行。正値三秋節。應經九月城。試看曾住地。落木小橋橫。</text>
<title>宋知事 馹 挽</title>,<text>先朝黃髮幾人存。南極明星半夜昏。洛杜耆筵餘舊迹。泉臺哀贈賁新恩。老蘇自是中峯秀。萬石𪚥因內史尊。一曲薤歌秋色晩。不堪東望暗傷魂。</text>
<title>次柳澄甫 淰</title>,<text>一城猶間闊。千里更分飛。落葉鳴深院。淸霜擁薄幃。俗情隨處異。人事逐時非。唯有相思夢。頻尋月下扉。</text>
<title>忠州道中</title>,<text>忠州三峽內。何處是吾家。短楫橫漁浦。寒扉鎖雀羅。新秋勞客夢。連月滯京華。今夕南歸興。催鞭日未斜。</text>
<title>宿黃生家。仍訪李司諫 必行 家。</title>,<text>夜飮黃罏酒。朝尋諫議家。秋山渾似畫。流水更如羅。案上書成帙。窓前菊有華。坐來幽興足。忘却日西斜。</text>
<title>道中 扇對格</title>,<text>六月西征路。炎天火傘張。九秋南邁日。霜店夜窓涼。節序隨時變。行人爲底忙。一年爲遠客。雙鬢已蒼蒼。</text>
<title>吟慶安驛亭壁上韻</title>,<text>秋色茫茫小洞深。驛樓南畔費孤吟。前途更有黃罏在。淸興濃時帶月尋。</text>
<title>吟慶安驛亭壁上韻 其二</title>,<text>一聲邊雁帶霜回。萬樹秋光錦繡裁。南去北來頭已白。光陰偏向客中催。</text>
<title>野亭卽事</title>,<text>菟裘營得十年前。今始偸閑結數椽。山壓半溪吳地盡。路分平野石濠連。簾疏不礙霏霏雨。樹密爭吟處處蟬。衰謝漸驚詩思減。頻將舊什較新篇。</text>
<title>野亭卽事 其二</title>,<text>翠嶂淸流繞後前。此間聊得寄茅椽。鷗因未慣來還去。雲自無心斷復連。靜裏忘機猶把釣。閑中嫌鬧也聞蟬。病餘風景渾孤負。數月纔能有一篇。</text>
<title>送李鎭安 杭 之任</title>,<text>羈緖鰥鰥別恨添。臨分制淚袖還霑。水曹曾怪郞潛久。山縣堪誇吏隱兼。湖外早梅開數萼。雪中晴嶂有雙尖。亭臺風月應無盡。輸取雖多不害廉。</text>
<title>送李察訪 華封 之任北郵</title>,<text>春來羈緖自紛紛。爭奈今朝又別君。屈迹正堪悲送遠。關情非獨惜離群。山高長白恒留雪。路入磨天迥接雲。衰病干戈渾不耐。丈夫於此亦沾裙。</text>
<title>送沈成川 澤 之任</title>,<text>聖主當今軫遠氓。諫臣猶且出邊城。刃游盤錯方知別。物不攖寧豈有成。春晩百祥花已老。地分千里月同明。軍需荒政應無缺。未到西州已頌聲。</text>
<title>忠州道中</title>,<text>侵晨催抹馬。扶病出東城。役役長爲客。遲遲又此行。沙禽淸韻滑。溪柳翠陰輕。春色渾無賴。孤吟句不成。</text>
<title>忠州道中 其二</title>,<text>催鞭經古驛。疏雨灑孤城。世亂將奚適。春來復遠行。林深黃鳥集。波闊白鷗輕。形役吾堪愧。驅馳底事成。</text>
<title>送柳汝重 晉三 赴嶺北試士</title>,<text>暫時爲別也堪愁。纔出春明是遠遊。錦帳幾眠西省夜。文星還照北關秋。眼窮滄海胸襟闊。氣壓天山筆勢遒。試看卯君曾住處。驛程風景定分留。</text>
<title>送柳汝遇 昌辰 之任瓮津</title>,<text>秋晩門閭正待歸。此行方覺倍光輝。誠深烏鳥天宜感。境接瓊雷事已非。江送白魚供綺饌。山將紅葉映斑衣。臥痾孤負西郊別。暮雨寒花獨掩扉。</text>
<title>忠州道中</title>,<text>終南迢遞隔重城。春色偏傷遠客情。棧路疑經秦閣道。野池看作漢昆明。靑蒲葉長遊魚戲。綠樹陰濃好鳥鳴。堪笑此身無住着。羸驂明日又長程。</text>
<title>忠州道中 其二</title>,<text>獨立天涯憶鳳城。落花飛絮摠關情。兵戈滿地黃塵暗。衰病侵身白髮明。一曲淸溪隨岸轉。數聲幽鳥隔林鳴。夕陽芳草微茫裏。却喚樵童問去程。</text>
<title>次大瓠韻</title>,<text>不在城闉不在鄕。別區梳洗十年荒。松篁移得開幽逕。藜藋鋤來出短墻。座有琴棋心已靜。詩吟水石頰先涼。一般淸意無人會。纔欲言時便自忘。</text>
<title>和朴德一</title>,<text>綠水靑山俱可樂。若爲濡滯未休官。塵中漫說安心術。強欲求安也不安。</text>
<title>送朴士彬 守文 之任盈德</title>,<text>幾年同說力葵誠。愧我遲回羨子行。補邑差卑身實隱。遊方雖遠養還榮。城隅欲別新秋近。湖外相思片月明。樓號淸心如有待。公心元似玉壺淸。</text>
<title>送鄭東萊德基 維城</title>,<text>嶺南雄鎭是東萊。圃隱曾從此路廻。學士能光先祖業。邊氓應訝昔人來。威驅鮫鰐風濤靜。氣積氷霜瘴霧開。久在原城觀美政。已知今日試奇才。</text>
<title>次朴德一韻</title>,<text>大抵浮名摠倘來。若爲扶病忝烏臺。閑中別有淸幽趣。經史堆床酒滿杯。</text>
<title>次朴德一韻 其二</title>,<text>客窓淸夢去還來。何處煙波有釣臺。覺後醉痕猶在面。夢中溪老勸深杯。</text>
<title>次朴德一韻 其三</title>,<text>底事浮雲出岫來。苦留形役愧與臺。十年塵土無由洗。欲倒滄溟瀉我杯。</text>
<title>送嶺東伯</title>,<text>潦倒紅塵宿計違。玉峯秋色夢依依。忽瞻使節尋眞境。轉覺仙標脫世鞿。鷗外鳴沙連渤海。鶴邊叢桂鎖煙霏。知公自有醫民術。蓬島靈芝莫採歸。</text>
<title>送朴仲輝之任嶺幕</title>,<text>暮年長作別。今日又離愁。嶺外誰靑眼。樽前共白頭。秋風臨古驛。明月隔南樓。聖代徵才俊。應從幕裏求。</text>
<title>和宋進士 民古 便面韻</title>,<text>病臥愁誰語。跫音喜客來。詩淸添活畫。心醉當深杯。坐榻朝陰改。歸程倦僕催。後期須及早。莫遣歲華頹。</text>
<title>和朴德一韻</title>,<text>身與沙鷗不定居。才同社櫟任空疏。朋知阻隔沈綿後。生死蕭條喪亂餘。夢裏雲山靑未了。鏡中霜鬢白紛如。向來懶慢仍成癖。久已抛琴且撥書。</text>
<title>道中偶吟</title>,<text>扶病遲遲出故城。暮年何事復南征。前途數問猶云遠。倦馬催鞭亦不行。水外歸雲添暝色。風前落木送寒聲。客情最有難堪處。孤店寥寥片月明。</text>
<title>道中偶吟 其2</title>,<text>潦倒風塵苦味多。病餘筋力欲如何。花飛洛水曾爲客。雪滿湖洲始到家。溪老已嗤身世拙。村童還怪鬢毛華。那緣俗慮消磨盡。好入林泉養舊痾。</text>
<title>申領台 景禛 挽</title>,<text>天借奇才嶽降精。臺星明處將星明。經綸大計扶倫紀。管轄神機握禁兵。祿位崇高心轉小。艱危歷盡業彌成。沙堤寂寞儀形遠。廣廈誰將隻手擎。</text>
<title>趙生挽</title>,<text>天上人間七夕秋。生離死別恨悠悠。鵲橋來歲逢今日。倘共牛郞再渡不。</text>
<title>病裏聞金生 益久 家盆梅盛開。率爾有作。</title>,<text>窓裏瓊葩窓外雪。色香相間無分別。慇懃留待病儂尋。莫遣機緘偏早泄。</text>
<title>病裏聞金生 益久 家盆梅盛開。率爾有作。 其二</title>,<text>幽人如玉花如雪。色相高寒與世別。俗子紛紛知不知。淸香莫向塵間泄。</text>
<title>李校理子晦女挽</title>,<text>千秋灑涕女挐銘。忍說人間父子情。欲借玄夫問眞宰。早歸爭似始無生。</text>
<title>感時花濺淚 庚辰春○月課</title>,<text>尋常多涕淚。況耐暮春時。花自無情發。人猶觸處悲。千林衣袖濕。萬點血痕滋。白首感傷意。東風知不知。</text>
<title>蘭亭禊飮 庚辰春○月課</title>,<text>會稽山水奇。有亭淸而幽。卓犖王右軍。文彩超凡儔。名區如有待。薄遊成勝遊。鄕里旣修好。少長仍淹留。淸風竹爲送。玉觴波共流。等閑一場會。洒落傳千秋。山增水更闢。健筆蟠銀鉤。古今俛仰間。彭殤同一丘。勝地今已矣。人去雲悠悠。</text>
<title>舞雩詠歸 庚辰春○月課</title>,<text>風暖郊壇水滿沂。灑然新浴又新衣。唐虞氣象分明處。最是冠童共詠歸。</text>
<title>中隱 庚辰夏○月課</title>,<text>山林太愁寂。城市更喧卑。動靜偏爲病。中間別有宜。簪纓猶散地。書史也官司。非隱還如隱。堪誇分外奇。</text>
<title>題幸州大捷碑陰 庚辰夏○月課</title>,<text>中興勳業記豐碑。血戰當年大將誰。垂絶孤軍重鼓起。方張強賊盡殲夷。能將壯略留千祀。豈獨威聲動一時。今到古城多感慨。摩挲不覺淚雙垂。</text>
<title>木蓮花 庚辰夏○月課</title>,<text>偶自名同色亦均。淤泥陸地各天眞。開花早晩從他性。莫道淸秋勝暮春。</text>
<title>臥龍菴 庚辰秋○月課</title>,<text>前後飄然出世蹤。漢時丞相宋儒宗。地因舊號開新勝。人慕遺風幻活容。玉柱高懸看瀑水。畫屛重疊認奇峯。千秋物色猶無恙。誰更逍遙學臥龍。</text>
<title>擬古詩。行行重行行。庚辰冬○月課</title>,<text>脈脈復脈脈。生別悲莫悲。頭爲生別皓。淚爲生別滋。流水絶廻波。浮雲無定姿。水有戀舊聲。雲有復歸時。觸物摠堪傷。此懷當告誰。晨征草露濕。夕邁山逕危。問程尙云遠。客行何支離。勸君各努力。慰我長相思。</text>
<title>烏鵲橋 辛巳秋○月課魁</title>,<text>金風吹送廣寒秋。天上佳期歲已遒。一水縈廻情脈脈。九霄寥廓恨悠悠。不緣靈鳥愁銀漢。那得明星會玉樓。乞巧人間餘舊俗。怪來無路問牽牛。</text>
<title>八月槎 辛巳秋○月課魁</title>,<text>銀漢迢迢接海濤。孤槎誰泛恣遊遨。掛星已覺乾文動。貫月還驚境界高。身返人間誇寶石。名留天上綴仙曹。若爲更覓尋源路。好趁金風送一篙。</text>
<title>次杜工部九日藍田崔氏莊 辛巳秋○月課魁</title>,<text>三徑淸幽一室寬。浮生聊得暫時歡。撥衰自可抛烏几。盡醉何妨倒鶡冠。玉壘山高天爲近。錦官城僻地先寒。亦知佳節明年又。猶愛殘花把燭看。</text>
<title>滿城風雨近重陽 辛巳秋○月課魁</title>,<text>重逢令節若爲懷。隔淚秋花分外佳。風雨滿城如昨日。不堪孤詠倚寒齋。</text>
<title>曬腹 辛巳秋○月課魁</title>,<text>先生生計淸。室磬衣不完。秪有滿腹書。淡泊心所安。胸中國子監。人莫窺門闌。古言自包纏。所愛非羅紈。時當七月七。衣物爭曝乾。先生家四壁。日照苜蓿盤。曬曝欲學俗。身外無餘殘。磊落書載腹。錦繡吾心肝。便便坦腹臥。仰見天團團。經書太冷淡。腹裏無乃寒。于以曝秋陽。頓覺胸次寬。彼衣我以肚。曬之眞一般。時能用先生。披腹呈琅玕。空洞止於晒。令人發深嘆。</text>
<title>擬樂府沐浴子</title>,<text>沐罷冠圜冠。浴後衣春衣。藏輝大近俗。潔身多是非。吾將樂吾樂。點也同詠歸。</text>
<title>拜賜宮壺雨露香 辛巳冬○月課</title>,<text>翠被生稜冷襲膚。忽驚仙醞動氷壺。霏霏瑞霧迷靑鎖。細細淸香惹御爐。眼纈初疑春氣暖。神融轉覺夜寒無。聖恩如海無由答。退食遲回想報珠。</text>
<title>題雪裏芭蕉圖 辛巳冬○月課</title>,<text>誰翦晴天一片靑。故敎當雪實幽庭。隔窓隱映光堪摘。洒葉蕭騷韻可聽。造物雖工還失序。傳神已妙豈論形。笑他塵世浮誇子。粧點春紅擁繡屛。</text>
<title>臘梅 辛巳冬○月課</title>,<text>一點天心靜裏藏。機緘底處泄靑陽。隔簾未覺新梅早。却訝枝頭雪有香。</text>
<title>次杜工部端午賜衣 壬午夏○月課魁</title>,<text>遲暮尙虛名。佳辰荷寵榮。藕絲含雪嫩。蟬翼倚風輕。披拂忘朱夏。題封降紫淸。報恩無色線。環顧愧中情。</text>
<title>乞爲寒水玉 壬午夏○月課魁</title>,<text>造物如將戲土團。化身千億也何難。拘拘不願求鴞炙。喘喘還嫌作鼠肝。倘幻崑山一片白。應全貝闕十分寒。下臣虛祝無由徹。火傘高張碧落寬。</text>
<title>擊楫渡江 壬午夏○月課魁</title>,<text>男兒仗義出危邦。夜聽鷄聲曉渡江。擊楫已將流水誓。着鞭方使列城降。氣增虎旅揮悲涕。憤徹龍宮咽怒淙。破甑焚舟俱碌碌。壯心千古更誰雙。</text>
<title>菜公竹 壬午夏○月課魁</title>,<text>根斷也還生。至諴感天速。千古角弓詩。爲公非愛竹。</text>
<title>嘲大夫松 壬午夏○月課魁</title>,<text>湘山已赭蜀山兀。汝獨何心爲大夫。使汝有心能解恥。枝應自折葉應枯。</text>
<title>菖蒲酒 壬午夏○月課魁</title>,<text>端陽法酒進昌陽。萬歲杯中九節香。若使蓬仙聞此藥。定來人世學新方。</text>
<title>苦熱行 壬午夏○月課魁</title>,<text>祝融行夏令。赤蚪爭奔騰。乾坤變裸壤。赩若十日昇。山焦野無靑。雲葉紅千層。金石儘欲流。烏鳶飛不能。此時暍病人。烏匼氣鬱蒸。遙憶峴山巓。路阻無由登。且憶淸暑樓。地遠無由憑。學仙欲步虛。奈無長房藤。強疾欲奮飛。難攀溟海鵬。無寧息萬慮頹然唯曲肱。有無都已遣。胸次自淸澄。靈臺辟昏翳。秋月涵淸氷。</text>
<title>題管幼安畫像後 壬午夏○月課魁</title>,<text>想像千年事。摩挲數尺紈。高名垂宇內。遺迹寄毫端。骨相寒松瘦。精神大璞完。生涯無住着。時事屬艱難。浮海扁舟小。逃虛一室寬。淵潛心淡泊。玉立氣高寒。光祿虛增秩。華歆謾讓官。拂塵紗帽淨。便體布衣單。舊榻疑留在。厖眉宛對看。高風能立懦。貧賤也心安。</text>
<title>和杜詩秋興八首 壬午秋○月課</title>,<text>湘水茫茫上有楓。客懷寥慄又秋風。孤城日落催寒杵。絶塞天空叫斷鴻。白首不禁今夕淚。黃花猶發去年叢。音書杳杳中原闊。淸渭無情獨向東。</text>
<title>和杜詩秋興八首 壬午秋○月課 其二</title>,<text>十載殊方鬢已蒼。暮年羈抱轉悽涼。洲前落月增沾袂。峽裏淸猿助斷腸。路隔星槎瞻斗極。夢隨仙漏入鵷行。秋風豈解傷人意。自是騷人觸處傷。</text>
<title>和杜詩秋興八首 壬午秋○月課 其三</title>,<text>乾坤萬事入搔頭。懷古思鄕可自由。地異高唐猶作賦。人非王粲亦登樓。寒鷗不睡淸江夜。孤燕催歸碧樹秋。同學舊交書斷絶。任敎衰病有扁舟。</text>
<title>和杜詩秋興八首 壬午秋○月課 其四</title>,<text>暮年飄泊苦西東。帝里繁華一夢中。世事波飜朝夕異。秋光刀好古今同。塞天寥廓懸孤月。閭井蕭條起夕風。故國茫茫淸渭闊。恨隨流水幾時終。</text>
<title>和杜詩秋興八首 壬午秋○月課 其五</title>,<text>往事依依夢一場。鳳城迢遞彩雲長。世間兵甲無時定。客裏光陰爲底忙。殘月任從今夜白。寒花猶作舊時香。浮生到處渾如寄。莫問他鄕與故鄕。</text>
<title>和杜詩秋興八首 壬午秋○月課 其六</title>,<text>亂後長安異昔時。一回吟望一回悲。腥塵幾暗芙蓉苑。秋色重歸太液池。珠箔參差雲外捲。桂舟容與月中移。秦州形勝今猶古。再見昇平也不遲。</text>
<title>和杜詩秋興八首 壬午秋○月課 其七</title>,<text>池上何年劫燼飛。白雲秋色尙依俙。寒煙暗襲仙人掌。素月虛明玉女機。庭菊欲開蓮已倒。塞鴻將至燕催歸。湖邊病客無情緖。日日携竿坐釣磯。</text>
<title>和杜詩秋興八首 壬午秋○月課 其八</title>,<text>紫閣層陰鎖渺茫。幾隨僊侶賞風光。羈蹤遠滯繩橋外。孤夢頻歸玉几傍。落葉無聲秋已老。征鴻傳信鬢先霜。詩人錯說潘郞恨。雪月煙花摠斷腸。</text>
<title>黃樓九日宴 癸未春○月課</title>,<text>黃州城畔有高樓。乘興携朋上上頭。追憶去年沾雨苦。何如今日看花遊。山將新翠供詩料。水送澄波與耳謀。也識天公能好事。故敎風景勝前秋。</text>
<title>畫蘭 癸未春○月課</title>,<text>誰泄天機幻紫蘭。不勞培埴落毫端。風前雪裏渾無恙。只恨春香畫得難。</text>
<title>三蘇山感懷 癸未春○月課</title>,<text>韻釋歸何處。當年住此山。行藏物我異。風景古今閑。往事兵戈後。幽懷水石間。那緣解羈絆。却向某丘還。</text>
<title>路中偶吟</title>,<text>世間何事不勞形。行役年年苦未停。竟日吟詩忘客路。暫時休馬憩丘亭。春寒野店梅猶早。雪盡山田麥始靑。戀闕危衷隨處切。傍人莫怪鬢星星。</text>
<title>路中偶吟 其二</title>,<text>羞將世務役吾形。幾向風頭脚不停。五馬今尋滄海路。六年重過白沙亭。汀蒲暗着新年翠。水竹猶含舊日靑。筋力已疲前路遠。鷄鳴且復戴晨星。</text>
<title>路中偶吟 其三</title>,<text>風塵無處着羸形。漫說煙霞口不停。皆骨蒼茫雲外寺。寒松迢遞海邊亭。久留城市頭全白。纔望仙區眼已靑。臨發自然行意速。侵晨秣馬喚奴星。</text>
<title>路中偶吟 其四</title>,<text>驅馳長路強衰形。歷盡巉巖也不停。瘦竹含風珠纍纍。孤松帶雪玉亭亭。千重鬱島秋毫細。萬仞蓬山數點靑。十二瓊樓應不遠。揮鞭還訝拂天星。</text>
<title>次徐秀夫寄詩韻</title>,<text>兜率湖西地。臨瀛嶺外天。新詩寄來遠。淸夢報知先。簿牒慙多病。琴書想穩眠。身閑心更靜。茅屋亦眞仙。</text>
<title>蓮亭裁白菊。六月盛開。偶吟示朴士彬。</title>,<text>寒花元自傲秋霜。底事炎天已吐香。爲是小亭淸到骨。欲將三伏擬重陽。</text>
<title>蓮亭裁白菊。六月盛開。偶吟示朴士彬。 其二</title>,<text>眞態天然孕雪霜。不妨當夏抱天香。世人未識時中理。錯道秋光勝艶陽。</text>
<title>蓮亭裁白菊。六月盛開。偶吟示朴士彬。 其三</title>,<text>洞房如水月如霜。窓外仙花一朶香。也識使君淸興足。何如桃李滿河陽。</text>
<title>次朴士彬韻 士彬遞盈德。來寓臨瀛府內。朝夕過從幸也。一日次權石洲韻寄來求和。強疾力拙以和之。</title>,<text>簪紱皆身外。萍蓬久客間。無心看靉霴。虛照愧潺湲。爽籟風前竹。脩眉雨後山。暮年詩思渴。安得動江關。</text>
<title>次朴士彬韻</title>,<text>誰將霞上語。喚起黑甜鄕。燕石慙星隕。池魚訝夜光。評雲牋欲濕。詠月字生涼。佳約須無負。荷花滿小塘。</text>
<title>次朴士彬韻 其二</title>,<text>吏隱南州久。如何又此鄕。襟期輸水石。詩料擅風光。地僻秋偏早。樓高夏亦涼。夜來淸興足。霽月映方塘。</text>
<title>簡金仲擧 始蕃</title>,<text>近來眠食問何如。嶺路迢迢簡札疏。良覿漫憑孤夢裏。羸形粗保宿痾餘。駱峯秋色催詩興。鏡水風光惱索居。千里相思惟片月。深情難盡數行書。</text>
<title>次前韻</title>,<text>使君生活海鷗如。鈴閣翛然俗迹疏。美水佳山中有樂。詩篇藥裹外無餘。忘形達士能齊物。多事騷人謾卜居。淸坐此間無一念。抛書方覺勝看書。</text>
<title>次前韻 其二</title>,<text>動靜隨時任自如。小齋生活轉蕭疏。琴棋點檢閑眠後。松菊栽培細雨餘。大隱不妨爲吏隱。官居還復似郊居。看來案上無它物。只有三皇五帝書。</text>
<title>簡澄甫</title>,<text>別來音信兩茫然。關外羈遊又一年。三角峯高天北極。五臺山隔海東邊。荷殘綠沼秋將晩。鶴睡晴窓月幾圓。遙想淸吟多好句。這回毋惜寄瓊篇。</text>
<title>江州</title>,<text>東海之東地盡頭。大都護府是江州。臺山路有千重險。鏡水波連萬里流。最是寒松明月夜。正當紅樹白雲秋。仙人舊迹依然在。藥臼惟應爲我留。</text>
<title>宿丘山書院。時甲申八月十三日也。與午谷李兄，墨井申姪，金參奉 得毅，金生 亨震 同遊。</title>,<text>何年此地始經營。天借尼丘爲命名。山水剩兼仁智樂。雲煙猶帶古今情。詠歸巖畔淸風細。訪道橋邊霽月明。秋夜寂然群動息。回琴點瑟宛聞聲。</text>
<title>路中偶吟</title>,<text>前有滄溟後大關。東西形勝此中間。海棠經夏花猶盛。嶺樹先秋葉已殷。五十川流連鏡浦。萬千峯影接臺山。吟詩玩景無餘暇。強擬偸閑也未閑。</text>
<title>路中偶吟 其二</title>,<text>海爲長塹嶺爲關。都護雄州介此間。鏡水無風澄更闊。雲樓耀日翠兼殷。琅玕芝草庭中卉。方丈蓬萊眼底山。却愧沙鷗應笑我。簿書留案未全閑。</text>
<title>路中偶吟 其三</title>,<text>透得塵根夢覺關。向來身事水雲間。庭淸鷗鳥驅還至。地邃棠花晩更殷。原野盡頭皆碧海。煙霞深處卽仙山。莫言隱吏生涯淡。晒藥烹茶不暫閑。</text>
<title>珍富館夜雨</title>,<text>孤館無眠夜向分。不堪疏雨枕邊聞。蕭蕭暗雜寒蛩響。點點輕霑候雁群。天負一年今夜月。路迷千里故山雲。此間多少關心事。半是思親半憶君。</text>
<title>珍富道中 有淸心臺上院寺。故篇中及之。</title>,<text>暮年塵務苦相侵。此日羈愁轉不禁。一嶺東西皆好景。幾回來往費孤吟。淸心臺古蒼苔老。上院菴幽翠霧深。最是寒燈孤館夜。候蟲聲裏雪添簪。</text>
<title>與朴士彬，李兄及李姪輩。賞蓮楓湖。邑老金直長 忠愨 李主簿 尙馥 亦來會。時甲申八月初五日也。</title>,<text>多少樓臺掩映間。無非美水與佳山。更移蘭棹同仙侶。爲愛芙蓉泛淥灣。花似丰容紅拂妓。風傳高唱玉連環。醉留十里淸香裏。月未高時且莫還。</text>
<title>送李姪一舟與聖翼赴洛中。時甲申八月初十日也。臨瀛有倚雲樓，月精寺，鏡浦，楓湖。故篇中及之。</title>,<text>吾家江摠摠淸才。雙鶴飄然翥玉臺。槐葉黃時今北去。榴花開後始東來。雲樓月寺遊皆遍。鏡水楓湖泛幾回。別後寒齋秋夜永。孤吟誰共把深杯。</text>
<title>大和途中</title>,<text>宿雨纔收曉色凄。征人催發趁寒鷄。數間荒店平昌北。千仞層巖大嶺西。山入濕雲迷遠近。路塡紅葉沒高低。却愁驢背行裝重。吟畔秋光滿袖携。</text>
<title>次大和壁上韻</title>,<text>吟骨癯於鶴。行裝淡似僧。蓬萊身可到。句漏氣𪚥凌。地記眞仙迹。人誇隱吏稱。優遊皆聖渥。欲報愧無能。</text>
<title>平昌途中</title>,<text>魯郡溟州百里程。此間形勝最分明。山連皆骨知仙界。臺有淸心住客行。地僻還能延月色。雲深猶未鎖溪聲。欲將詩句摸佳景。竟日吟哦愧不成。</text>
<title>次平昌丈韻</title>,<text>天涯邂逅摠情親。醉裏襟懷共細陳。此夜淸虛樓上月。依然猶待舊遊人。</text>
<title>次平昌丈韻 其二</title>,<text>吾非明府更誰親。襟抱都將句裏陳。最是淸虛秋色晩。此身疑作畫中人。</text>
<title>與平昌倅，旌善倅兩丈。宿酒泉淸虛樓。次板上韻。</title>,<text>波光月色澹相通。不辨澄潭與碧空。勝會却嫌天上泄。莫携長笛更臨風。</text>
<title>與諸丈參巡使餞席於原城客館</title>,<text>曾過原城已六年。今來物色摠依然。菊花叢畔秋將晩。竹葉樽中月正圓。寶婺多情飜舊曲。詞仙強醉賦新篇。明朝分手東歸後。危嶺連雲海接天。</text>
<title>詠楓葉</title>,<text>霜信初傳積雨收。萬林紅葉醉新秋。山河摠作屛風疊。溪澗渾爲錦水流。不將金錯裁成巧。應用臙脂點染稠。強欲題詩摸勝景。不堪看去亂鄕愁。</text>
<title>次李都事子長韻</title>,<text>閑臥仙區十載餘。亂峯深處數間廬。淸新句法無人敵。抹摋行藏與世疏。千里遠來關路險。一樽相對水堂虛。自慙燕石同星隕。欲報明珠愧不如。</text>
<title>次李都事子長韻 其2</title>,<text>閉戶閑吟半月餘。官齋岑寂似田廬。仙區到處風光足。道帙披來俗慮疏。地接蓬山千里闊。樓臨滄海八窓虛。相逢忽謾還成別。誰信騷人任自如。</text>
<title>次李都事子長韻 其3</title>,<text>仙區留得騷翁語。句句淸高逼建安。任倒芳尊探勝景。休嫌白髮映紅顏。嶺頭殘雪猶含凍。簾額新梅正耐寒。君去試遊湖海上。幾人能設肉臺盤。</text>
<title>次李都事子長韻 其4</title>,<text>淸歌寶瑟思依依。故欲留行執盞遲。雪滿海天歸路遠。閑情惟有白鷗知。</text>
<title>戲題次李都事丈 李丈有望月看花之語。故推其意而及之。</title>,<text>瓊葩雪月共淸輝。中夜依依照客幃。自是詞仙豪興足。風流何待使君威。</text>
<title>戲題次李都事丈 李丈有望月看花之語。故推其意而及之。 其二</title>,<text>花邊白髮便生輝。香夢依依鎖繡幃。一笑也堪留遠客。莫言東郡少南威。</text>
<title>用前韻詠懷</title>,<text>大關嶺外臨瀛府。數尺孤城對海安。詩興漫憑樽裏酒。韶光漸減鏡中顏。愁看白屋蒼生困。夢想瓊樓玉宇寒。借問淹留沾斗祿。何如筍蕨薦山盤。</text>
<title>用前韻詠懷 其二</title>,<text>獨倚高樓瞻北極。日邊何處是長安。暮年詞賦慙楊馬。滿室經書對孔顏。山雪欲消添澗水。野梅初綻破春寒。風光信美非吾土。謾憶茅簷苜蓿盤。</text>
<title>題李姪聖翼墨竹帖</title>,<text>誰折瀟湘碧。長留水墨中。毫端猶帶露。紙上亦生風。不費栽培力。能偸造化功。依然俗離客。長住海天東。</text>
<title>次雪淸上人韻</title>,<text>入定心方靜。忘言道已高。不須煩副墨。應自見參寥。</text>
<title>李應敎 必行 挽</title>,<text>忠直傳家孝友肥。今無儔匹古猶稀。雪中孤鶴誰能伴。雲外冥鴻任獨飛。恩召頻臨嗟已病。奇才未展尙全歸。他時忍過驪江路。追想平生淚滿衣。</text>
<title>李留守 必榮 挽</title>,<text>淸如秋水直如絃。端笏朝班五十年。丞相儀形今尙在。德門餘慶豈徒然。季昆凶訃嗟連月。殄瘁深悲欲問天。追想平生陪杖屨。不堪揮涕望南阡。</text>
<title>三月到寒松亭。亭畔猶有積雪。仍詠一絶。</title>,<text>孤舟來傍白沙津。五六年前佐幕人。亭畔寒松如有待。爲留殘雪到深春。</text>
<title>次朴士彬韻</title>,<text>漫撩猿鳥任啁啾。語未新奇亦未休。吟骨向來驚太瘦。寒花莫更報新秋。</text>
<title>橫溪道中。次權石洲韻。</title>,<text>嶺峻當天聳。溪橫學字流。暮年頻此路。今日復新秋。孤雁霜前過。寒煙雨後浮。思親兼戀闕。獨立萬端憂。</text>
<title>靑龍寺 此以下五首。閑中所詠。</title>,<text>爲憶曾遊處。歸時擬更觀。幾年紆赤紱。千里負靑山。石逕蒼苔合。金沙細菊斑。明朝陪杖屨。何似鹿門閑。</text>
<title>靑龍寺 此以下五首。閑中所詠。 其二</title>,<text>生涯輸散坦。雲物集遐觀。庭得霜前菊。窓迎雨後山。淸吟錦囊富。醉舞綵衣斑。莫說貧居苦。長饑意自閑。</text>
<title>靑龍寺 此以下五首。閑中所詠。 其三</title>,<text>浮華羞祿隱。幽興付川觀。白送沙邊月。靑知檻外山。羸形憑藥餌。衰鬢任詩斑。料理人間事。憂歡摠等閑。</text>
<title>靑龍寺 此以下五首。閑中所詠。 竹窓元韻</title>,<text>聞說靑龍寺。淸幽可一觀。隔江纔十里。歸路擁千山。殷葉經霜好。秋花滿目斑。拔衰須杖策。也得暫時閑。</text>
<title>李丹陽壽席次韻 丹陽丈醉裏。思其亡子。不勝悲愴。故落句及之。</title>,<text>少長同歡日。風光最好時。論文情款款。把酒語依依。莫問窮通事。無何造物兒。東吳曾有說。收涕不須悲。</text>
<title>偶吟</title>,<text>解綬初從嶺外歸。萍蓬蹤跡欲何依。天寒窮峽還爲客。歲暮孤村獨掩扉。陶令偶成花下飮。子輿能念雨中饑。暫時醉飽猶關數。莫向人間問是非。</text>
<title>金參判 榮祖 挽</title>,<text>題詩曾寄鶴沙翁。伯仲淸遊夢想中。素輓今朝隨短札。暮雲何處叫孤鴻。經綸早負巖廊望。孝友空傳吏部風。聞說鳳毛皆五色。德星應照洛江東。</text>
<title>族叔吳進士 行遠 挽</title>,<text>屈指西州族叔行。幾多凋謝幾回傷。惟公齒德兼淸福。有子賢豪更立揚。靑歲擢蓮還似夢。白頭咬菜也安常。他年五鼎嗟何及。誠孝無徵落景忙。</text>
<title>托夢遼城東 甲申春○月課</title>,<text>菱花塵滿繡床空。幾見櫻桃隔淚紅。香夢不知燕塞遠。夜隨遼雁到天東。</text>
<title>肉臺盤 甲申秋○月課</title>,<text>佳人掌上促傳餐。豪貴當筵競作歡。好笑此公還不雅。肉臺何似玉爲盤。</text>
<title>靑春作伴好還鄕 乙酉春○月課</title>,<text>幾年長作未歸人。客裏逢春又送春。今日捷書傳喜報。故園行色趁芳辰。溪山有意欣欣待。花柳相隨處處新。却恐東風先我去。爲敎僮僕促征輪。</text>
<title>君子花 乙酉春○月課</title>,<text>隱逸太孤高。富貴亦侈靡。不有君子人。誰知是君子。</text>
<title>銜蘆雁 乙酉夏○月課</title>,<text>警察群飛自有奴。若爲遵渚強銜蘆。莫言禽鳥無情物。也占天機保爾軀。</text>
<title>照影禽 乙酉夏○月課</title>,<text>對己還忘己。無群便有群。誰知養生道。埋照貴藏文。</text>
<title>擬唐學士送金可紀還新羅 乙酉夏○月課</title>,<text>送君滄海東。層波幾萬里。離恨與之長。浩浩無渥涘。多君有仙姿。骨相非俗士。貝闕珊瑚枝。露出東溟水。文章乃餘事。健筆如振綺。遠爲子長遊。觀國窮南紀。鳳凰獲先覩。傾蓋爲知己。一夕旅念鄕。安能久居此。方丈入指點。蒼茫雲外峙。使吾不識子。脈脈詎如是。始恨相見晩。今還悔識子。焉得留吾子。草詔金鑾裏。臨別更何言。天涯篤行李。兩地同片月。襟期無遠邇。萬折水必東。無忘致雙鯉。</text>
<title>將移寓吳州。時乙酉重陽後二日。臨行作也。</title>,<text>百病纏身萬念灰。儘敎霜髮鏡中催。嬌兒索飯臨眠叫。倦僕携薪入夜廻。松火微明吹轉暗。風扉不定掩還開。侵晨欲向吳州路。衰草茫茫落葉堆。</text>
<title>途中偶吟。又用前韻。</title>,<text>無悰咄咄謾書灰。爭奈歸心日夜催。年光暗逐流波去。鄕夢先憑候雁廻。寒雨欲來楓漸老。重陽已過菊猶開。今朝乘興西還路。水石山雲亂作堆。</text>
<title>送趙甥爾䎘還鄕</title>,<text>久共羈棲苦況多。今朝離恨問如何。汝能先去猶乘興。我獨遲回更抱痾。賢聖工夫惟在敬。男兒事業豈求他。欲知刮目相逢地。玉立崢嶸有雪峨。</text>
<title>趙直長 鐸 挽</title>,<text>追思平素欲沾巾。況値山陰又暮春。逸少閑情揮翰速。子猷幽興泛舟頻。風光觸目今猶昔。俛仰傷心迹已陳。淸福遐齡兼後慶。較來還勝晉時人。</text>
<title>簡靑州牧崔德會</title>,<text>忽謾溪頭別。歸來一夢如。今朝披短札。嘉貺有雙魚。落木深秋後。寒花小雨餘。歸期知不遠。重肯問茅廬。</text>
<title>次前韻</title>,<text>候雁來時客未歸。異鄕形影只相依。庭荒堆葉還拋帚。籬缺成蹊不設扉。野店漁樵猶托興。山盤芋栗可充饑。箇中已占忘言趣。何用淵明賦昨非。</text>
<title>又次李丹陽韻 適過本溪有吟</title>,<text>寒沙秋浦外。衰草夕陽時。馬向危橋澁。舟從斷岸依。風輕排雁陣。水淨見魚兒。歸興蕭蕭際。何如宋玉悲。</text>
<title>次靑龍寺韻</title>,<text>龍山逢九日。淸賞愧南能。活畫屛三疊。神功塔幾層。風傳晨榻磬。雲逐暮林僧。一宿今難再。何如見未曾。</text>
<title>次李丹陽韻</title>,<text>搖落秋深後。長吟野望時。舟虛鷗不避。蘆齋雁勤依。莫笑無家客。甘爲負米兒。昇沈安所遇。鶴脛斷應悲。</text>
<title>次李義興 敬義 韻</title>,<text>深秋復行役。岐路欲如何。落葉飛遙浦。寒波注暮河。耽書仍結習。携藥爲沈痾。不是長沙傅。傷時涕自沱。</text>
<title>次李義興 敬義 韻 其二</title>,<text>聞鷄催秣馬。更問夜如何。敗壁窺殘月。疏簾看白河。愁多甘少寐。行早恐添痾。賴有吟詩興。山高水有沱。</text>
<title>陰城途中次韻</title>,<text>浮榮猶一吷。身事任三休。嶺海初還日。溪山欲暮秋。吟邊皆好景。着處摠淸遊。爲向吳山路。井州亦故丘。</text>
<title>陰城途中次韻 其二</title>,<text>詩癖從來痼。吟哦死不休。征鴻先避雪。殘菊尙留秋。計拙甘淸窶。身衰愧壯遊。何緣超苦海。談笑挹浮丘。</text>
<title>閑川</title>,<text>生涯無住着。幸有此江郊。菊老籬邊蕊。松低檻外梢。琴書供嘯味。鷗鷺共逍遙。一念猶憂國。將何答聖朝。</text>
<title>閑川 其二</title>,<text>欲將詩遣興。吟苦意兼悲。白月侵虛壁。淸霜滿薄帷。家貧身又病。天赭我何辭。永夜全無睡。明星亦故遲。</text>
<title>次崔相溪亭韻</title>,<text>古來名勝地。今作相公家。地壓王官谷。庭留隱逸花。似人山偃蹇。學字水橫斜。座客心皆醉。聞風已飮和。</text>
<title>次崔相溪亭韻 其二</title>,<text>岑寂孤山畔。柴荊八九家。髮衰驚白雪。眼苦着玄花。菊似催詩發。鴻能作字斜。也堪推物理。心上致中和。</text>
<title>次崔相溪亭韻 其三</title>,<text>西歸猶作客。故里亦無家。不是依迦葉。還非卜浣花。孤村三畝迮。亂石一蹊斜。柳子曾多事。藏書憶善和。</text>
<title>次韻</title>,<text>苦吟猶未語驚人。詩癖徒能惱此身。已分殘年催犬馬。肯思榮利畫麒麟。天寒轉覺薪如桂。室淨胡瞻突有鶉。也詑田園秋興足。盤蔬筐果不全貧。</text>
<title>僧人尙岑構小庵。次老親韻。幷效句體。</title>,<text>奚自林僧得得來。孤菴新構玉山隈。燈明無盡月長照。樹有多羅花自開。剛笑沈綿成白首。謾敎庭院長蒼苔。從茲杖屨頻還往。聞偈風廊定幾廻。</text>
<title>僧人尙岑構小庵。次老親韻。幷效句體。 其二</title>,<text>欲將風景盡收來。故結茅齋近水隈。世與相違彭澤令。吾斯未信漆雕開。病餘憑几披黃卷。興至携筇步紫苔。沙渚白鷗如有意。孤飛時復過仍廻。</text>
<title>雪中遊地藏寺次韻</title>,<text>強疾聊成雪裏遊。先於春色後於秋。琪花錦樹臺山興。何似今來得自由。</text>
<title>遊地藏寺次韻</title>,<text>鍾鼓含晴鷺劇乾。上方端合此時看。玉沙錦石收何盡。雲影波聲畫亦難。病客烹茶爲別味。老僧飜偈不全閑。夜來淸絶無纖累。最是瑤壇雪月寒。</text>
<title>次韻</title>,<text>志氣都隨膂力衰。行藏肯說適於時。醉憐酒德兼賢聖。才怯騷壇有正奇。野老爭隈分水石。林僧營舍話慈悲。曉天晴雪添幽興。獨向寒江把釣絲。</text>
<title>遊地藏寺次韻</title>,<text>上方逢老宿。淸夜說閑情。入定元無累。隨時尙有營。雪茶兼藥餌。雲碓雜松聲。自是忘年月。何煩問姓名。</text>
<title>過韓山叔氏墳有感次韻</title>,<text>葉脫寒山瘦。苔荒細路欹。孤墳堪洒淚。獨立不勝悲。寥寂窮秋後。蒼茫落照時。徘徊未忍去。驅馬故遲遲。</text>
<title>閑居卽事</title>,<text>白鳥曾留約。靑烏始拓基。淸高雪霽後。洒落月明時。身病尋溪數。宵寒閑戶遲。種桃休近水。恐遣俗人知。</text>
<title>閑居卽事 其二</title>,<text>風煙爭變態。寒暑自隨時。水急還無競。鷗來似有期。幽棲從地迮。心事聽天知。萬念都忘却。猶嫌不廢詩。</text>
<title>閑居卽事 其三</title>,<text>散步常侵早。遲歸或到昏。雲閑猶待族。鷗冷不成群。雜詠詩無律。長歌曲失飜。蒼茫多泛愛。誰肯問寒暄。</text>
<title>閑居卽事 其四</title>,<text>地靜無塵事。天機自曉昏。棲烏晴引子。歸雁晩呼群。琴古還忘譜。經玄敢擬飜。雪舟堪把釣。不必待春暄。</text>
<title>遊地藏寺次韻</title>,<text>借得茅齋近水湄。枯筇矮帽足棲遲。藥籠頻向閑中閱。詩卷還從睡裏持。夜雪烹茶猶過酒。曉爐煨栗轉忘炊。溪山十里堪乘興。更策寒驢任所之。</text>
<title>次韻</title>,<text>吟詩端欲撥年衰。政是江天雪落時。階淨鳥留科斗巧。林疏藤學草書奇。淺斟金帳元非分。長臥牛衣亦不悲。一夜小春添好興。山盤新菜送靑絲。</text>
<title>次韻 其二</title>,<text>歲去渾驚筆力衰。尙堪驅使醉吟時。疏松暗送風前響。皎月還添雪後奇。已向塵寰忘得喪。肯敎胸次作歡悲。笑他千古浮誇子。謾泣窮途怨素絲。</text>
<title>次徐秀夫韻。兼推其簡中之意及之。</title>,<text>暮景論懷抱。寒家愧德門。差先能學禮。太晩反猶孫。各勉遺安意。惟知養拙尊。蹇驢時一訪。白雪滿山村。</text>
<title>琴客來過次韻</title>,<text>有客抱瑤琴。來從月下尋。淸高孤鳳響。悲壯老龍吟。曲罷留餘韻。聲稀認大音。峨洋無限興。不語已論心。</text>
<title>戲次惱李抱川兄。驅小犢過上黨。</title>,<text>白馬三山路。靑樓上黨州。行藏元綽綽。心事太休休。竹葉樽邊醉。芙蓉帳裏留。人間非七夕。鵲水過牽牛。</text>
<title>次別舍兄</title>,<text>俱爲負米兒。乍見便相離。聚散元難定。憂歡豈豫期。臨岐猶眷眷。驅馬故遲遲。後會亦非遠。暮年心自悲。</text>
<title>次韻送李姪一舟遊江西寺</title>,<text>倘得移佳境。還敎再盛年。重遊江寺裏。遍踏海雲邊。迢遞山難轉。懷安室未遷。題詩送江摠。西望更悠然。</text>
<title>聞近隣有穿窬之患次韻</title>,<text>雪月光如晝。還疑暴客來。貧家憂尙在。荒歲事堪哀。僮僕嗔耽睡。柴荊戒浪開。病儂猶獨坐。永夜對寒梅。</text>
<title>癸丑年間。家親抵趙參議 庭堅 書。舟姪還爲持來。而趙令已作泉下人。感而有作。</title>,<text>片牘能經四十秋。却從西海到吳洲。驛梅春色空沾淚。夜壑虛舟一轉頭。倘更留傳如旣往。幾回重閱憶曾遊。杜陵不待聞長笛。觸物還似舊蜀州。</text>
<title>次天安諸賢詠漢春之韻</title>,<text>十載重來鬢已秋。如何一笑便回頭。月宮偸藥還玄髮。倘向人間更少留。</text>
<title>常山道中</title>,<text>匹馬常山客。炎天五月程。深林交草密。亂石雜藤縈。身倦行猶睡。吟多句不成。求閑閑未得。問舍𪚥溪名。</text>
<title>龍城道中</title>,<text>客裏酸寒已飽更。羸驂跋涉復炎程。佳辰謾惱騷人意。落日還催倦僕行。紅艶燃榴疑有火。翠濤飜麥怪無聲。箇中風景渾詩料。爭奈吟哦太瘦生。</text>
<title>端午日。頒賜扇子，胡椒。</title>,<text>鎖直金鑾已半年。悠悠時序幾回遷。佳辰忽報天中近。珍錫初從禁裏傳。寶箑含風新月滿。靈椒推案小珠圓。聖恩如海無由報。只有葵忱向日邊。</text>
<title>直廬見梁學士長卿。披閱法華經。口號以示。</title>,<text>大千塵界浩茫茫。誰向風頭辨色香。物理成虧他自定。世人憂喜謾相忙。岸分彼此交蘆葉。水有東西共月光。得失較來吾道是。畫前深趣問羲皇。</text>
<title>送李白川 之恒 之任</title>,<text>玉樹淸標寤寐懸。敢辭臨別染華牋。銅章暫屈官猶隱。綵服頻歸地更便。竹馬爭迎新太守。瑤墀還待舊承宣。公餘何處催詩興。聚景樓中霽月圓。</text>
<title>送睦行之之任延安</title>,<text>粉暑詞仙吏部郞。一麾容易出江鄕。牋天丐養𪚥優許。衣綵催行爛寵光。荷發大池秋漸近。樓臨滄海夏猶涼。暫時分手何須惜。非晩應還白玉堂。</text>
<title>次蔡湖州韻 丙戌秋七月。會于騎省直廬。</title>,<text>直廬羈思又淸秋。假使無愁亦自愁。到處浮生俱是客。不妨樽酒暫遲留。</text>
<title>次蔡湖州韻 丙戌秋七月。會于騎省直廬。 其二</title>,<text>千秋勝事說蘭亭。何似今宵聚德星。醉裏團圝元不惡。狂言休笑次公醒。</text>
<title>次蔡湖州韻 丙戌秋七月。會于騎省直廬。 其三</title>,<text>幾回沽酒向旗亭。却訝人間有酒星。和氣暖然詩爽絶。使人能醉更能醒。</text>
<title>黃兵使 溭 挽</title>,<text>簪紱蟬嫣接檜城。蚤年投筆亦豪英。頭銜摠府兼勳府。節度兵營與水營。南北去來皆國事。險夷隨處有聲名。秋深湖外寒旌返。落木蕭蕭片月明。</text>
<title>郭司藝 龍伯 挽</title>,<text>昔子先君子。靑鷄榜裏人。兩家言世分。一面見天眞。薄宦還無賴。沈綿復此辰。孤兒扶櫬返。行路亦沾巾。</text>
<title>送全昌都尉北京之行</title>,<text>客裏悲秋鬢已皤。艱危此別復如何。門闌忠孝元無比。父子賢勞亦足多。後出塞連前出塞。小凌河接大凌河。礪城專對難專美。健輩高名共不磨。</text>
<title>送李士晦令丈之任南原</title>,<text>南州聞有廣寒樓。天上人間問孰優。皓月依俙星渚夜。閑雲掩映鵲橋秋。登仙行色無由及。抱病淹留只自羞。似是江山曉民意。亦將佳景待君遊。</text>
<title>吳秀才 挺璧 挽</title>,<text>天道茫茫不可知。始生奇質竟何爲。才華非獨詞章美。淸素還兼孝友姿。編帙漫拋床上卷。墨痕猶濕篋中詩。門閭落日音容斷。綵服重歸問幾時。</text>
<title>柳掌令 𥳍 母夫人挽</title>,<text>巹日重回壽到頤。世間遐福孰如斯。閨儀已肅齊眉際。慈訓彌勤翦髻時。紫誥疏封紆寵渥。綵衣榮養盡甘滋。秋深古𡍷丹旌冷。孝感還敎弔鶴悲。</text>
<title>送李靈光 𡐔</title>,<text>我直鑾坡日。君居翰院時。樽前頻賞月。燈下更論詩。間闊今三載。差池又一麾。不才猶忝竊。相送愧無辭。</text>
<title>次韻詠柳監司 恒 盆菊</title>,<text>人有淸詩菊有芳。玉英金韻共華堂。可知物我爲知己。雅操俱存晩節香。</text>
<title>次韻詠柳監司 恒 盆菊 其二</title>,<text>古澗涓涓小洞幽。一般新興屬深秋。淸篇撩得寒花盡。花本無心也欲愁。</text>
<title>李佐郞 泰運 母夫人挽</title>,<text>銀臺星署耀簪裾。足見高門慶有餘。不謂一朝俱奄忽。其於斯世問何如。慈烏啼血寒閭暮。仙鶴無蹤小閣虛。翦髻齊眉今已矣。倘能泉下似平居。</text>
<title>尹監司 鳴殷 挽</title>,<text>天出如公孝友姿。奈何年位止於斯。直詞簪筆含香日。美政分麾按節時。旅櫬扶歸惟有季。家庭寂寞更無兒。高堂鶴髮悲號處。行路人猶涕淚垂。</text>
<title>別李扶安 慶億 之任</title>,<text>雙璧連芳養已榮。綵衣行色又專城。高才暫屈棲卑邑。睿念還深軫遠氓。春近官齋梅欲綻。雪消江岸筍初生。公餘最好吟哦地。望海臺邊對月明。</text>
<title>鄭僉知 恢遠 挽</title>,<text>吾親同榜幾人存。杖屨過從擬稍暄。東郭正催新釀熟。南天遽報壽星昏。龜趺美政傳諸邑。鳳穴奇毛照一門。最是鄭莊賓客地。寒梅空發舊幽園。</text>
<title>又次贈扶安倅韻。別錦城使君。</title>,<text>玉署蜚英世共榮。如何遙向錦官城。乃知北闕分憂意。欲活南州失業氓。村逕吏稀芳草合。公庭訟息綠苔生。歸來他日經綸術。端坐鈴齋料得明。</text>
<title>李淮陽 有養 挽</title>,<text>投簪還向鹿門居。詩禮諸兒摠玉如。佳政合登循吏傳。幽懷都付古人書。世間榮辱何須說。心上經綸竟未攄。氷雪淸標難再覩。欲題哀挽淚沾裾。</text>
<title>鄭司藝先大夫挽</title>,<text>食報分明壽福遐。眼前榮慶亦如何。人間齒德稱三達。天上文星耀一家。綵服老郞曾戴豸。緋衣少尹更簪花。綺筵纔罷仙蹤遠。薤露聲中落月斜。</text>
<title>重試榜會戲題</title>,<text>重科榜會屬重陽。赤葉黃花爛醉鄕。終日苦吟無好句。傍人莫道壯元郞。</text>
<title>次白軒韻。送徐正郞秀夫還卿。</title>,<text>冉冉風光不貸人。若爲留客更留春。華山一半如分得。耕鑿同爲峽裏民。</text>
<title>送姊子趙爾䎘還溫陽</title>,<text>鄕國湖山外。羈棲漢水濱。吾衰長作客。汝去更誰親。節序炎涼變。浮生聚散頻。窮秋已多感。暫別亦傷神。汝是文剛後。家連孟氏隣。文章傳舊業。忠孝想前人。九世推公藝。中峯認老洵。妙齡稱玉潤。坦腹見天眞。氣槩傾群彥。詩聲動八垠。歸成宜衮衮。積善慶兟兟。題闥非凡鳥。盈庭摠石麟。芝蘭憐竝茁。棣萼喜連倫。人物皆淸發。家風更睦姻。迹隨心皎皎。文帶質彬彬。手把遺經玩。心悲道學堙。之推愧言祿。伊尹樂耕莘。養性恢遊刃。觀書妙斲輪。眞源泝洙泗。贗說辨楊荀。喫苦勤磨琢。持身備侃誾。長懷葵藿悃。猶是草萊臣。炙背思金闕。刳肝獻紫宸。玉藏空泣卞。驥瘦未逢歅。柴立同枯木。萍浮隱白蘋。淸幽晉元亮。憔悴楚靈均。專壑初無競。移家更擇仁。引流成汗漫。開榭斲嶙峋。地僻居偏靜。村幽谷自淳。溪淸連海瀆。山聳敵峨岷。陟峻扶筇杖。窺深理釣緡。煙霞摠爲政。鷗鷺自來馴。蒼桂攀堪老。芳蘭佩已紉。香留三日席。雨墊一時巾。自笑生涯困。還憐骨相屯。抱痾淹洛汭。盡室落湖漘。莽蒼猶千里。迍邅向一旬。斷橋朝涉水。荒逕暮披榛。羸悴羞僮僕。玄黃病我駰。仙區尋水石。別墅鎖松筠。厚義深投轄。高風邁指囷。沈綿閱寒暑。寢食共昏晨。室淨淸於水。心傾醉似醇。論詩開錦肆。添興有花茵。滿畝培蘭蕙。羅園雜栝杶。霜前收紫蟹。氷底刺銀鱗。造適襟懷爽。隨時物色新。入簾靑隱隱。繞檻綠粼粼。境靜喧鵝鴨。庭虛下鹿麕。無心爭野席。有戀詠山蓁。中歲還移舍。迷途幾問津。荒年仍水旱。故國更風塵。秦卒連侵涑。周王慘去邠。瘡痍因大病。凋瘵匝悲呻。鳥竄求棲遠。鴻飛逐渚遵。逮歸東洛日。幸際中興辰。群策方皆擧。嘉謀更廣詢。九經傳自魯。七月詠於豳。楚漢妖氛息。唐虞至理臻。賢才爭拂拭。薄俗變頑嚚。譾劣元疏懶。華塗忝揀掄。丹霄瞻日月。玉署草絲綸。出守瀛洲遠。羞稱漢吏循。江山隔幾許。音耗渺無因。獨對金剛月。孤吟鏡水春。波聲吹地軸。海氣雜珠蠙。把酒時觀釣。呼鷹復逐㕙。玉笙聲似鳳。寶婺首如螓。懷土猶難抑。當筵只自嚬。陸機還赴洛。江摠且遊秦。經史忘飢渴。簪纓困卯申。爨淸唯脫粟。衣短更懸鶉。枵罄枯腸響。龜寒病手皴。本來甘淡泊。能與飽酸辛。矧汝才無敵。爲人性更純。精金豈待鍊。美玉自無璘。負笈頻踰嶺。尋師遠向閩。大賢能許待。餘子漫紛繽。取次隨魚鳥。無煩辨玉珉。是非從濁俗。窮達聽蒼旻。政値三秋節。遙尋數畝畇。離愁繁似雪。衰鬢剩添銀。漫詠詩排悶。那將酒入脣。江楓將欲醉。塞雁已來賓。征旆無遲滯。危途益自珍。渭陽情縷縷。祖席語諄諄。太史雖淹病。陳平豈久貧。欲題司馬柱。須佩子張紳。滄海期鵬擊。靑雲待蠖伸。攖寧迺增益。抱負故沈淪。休歎靑衿困。從他白眼瞋。家居常翼翼。鄕黨益恂恂。莫遣名浮實。須思德潤身。病儂眞潦倒。世路幾逡巡。補衮嗟全未。趨班愧協寅。無才徒哺餟。何力濟飢民。秋色侵衰柳。浮榮任積薪。吟成猶戀越。糧絶尙留陳。猿鶴應多怨。叢條且欲嗔。遙瞻釣臺柳。空憶季鷹蓴。非晩投纓紱。爲農遠市闉。一樽相對地。春色定氳氤。</text>
<title>送申友君澤之任公州</title>,<text>蠻海遼河幾獨賢。淸詩健筆遠流傳。氷霜操潔能超俗。烏鳥誠深更感天。山聳碧鷄琴閣靜。江澄濯錦綵衣鮮。燕鴻堪恨差先後。謾滯承明倍黯然。</text>
<title>送申友君澤之任公州 其二</title>,<text>百念俱灰兩鬢絲。愧君臨別強求詩。病中苦詠才全盡。忙裏催題字半欹。禁直疏鍾寒雨夜。離筵衰草夕陽時。相逢定及新梅發。會待隣州把一麾。</text>
<title>別嶺東伯柳 恒</title>,<text>仙分仙才摠自兼。再敎眞境入冥探。雪中瑤樹千章碧。雲外瓊峯萬點尖。臺迥鏡湖詩料富。江淸峴首政聲添。峽民淳古公知否。住節先須問孝廉。</text>
<title>次李子長韻</title>,<text>自是前身李謫仙。卜居雲水亦仙緣。淸詩莫向人間說。恐泄松風入管絃。</text>
<title>次李子長韻 其二</title>,<text>何處孤村有散人。白雲流水任閑身。桃花落後應迷路。短棹相尋趁暮春。</text>
<title>卽事</title>,<text>公餘步出弄淸流。手把漁竿泛小舟。佳興夜闌猶未已。更乘明月上危樓。</text>
<title>次李子長韻</title>,<text>一旬淹病負幽期。問柳尋花奈後時。天意也憐春色晩。故將疏雨強催詩。</text>
<title>舟姪告歸。臨別口號得來字。效首尾吟吳體。以贈之。</title>,<text>久客相隨獨爾來。襟懷非爾向誰開。深春花落水西寺。淸夜月明江上臺。到處風光皆勝絶。幾回吟嘯共徘徊。臨分脈脈再三問。梅子靑時來不來。</text>
<title>姜同知 得文 挽</title>,<text>回頭金谷夢悠悠。宗黨曾同甲第遊。韋氏花園傳勝事。習家池館擅風流。西樞粉字依然濕。南極星輝遽爾收。匹馬他時尋舊路。酒樽何處更淹留。</text>
<title>安寶城 弘國 內挽</title>,<text>不有皇明太史編。山陽義烈孰詳傳。三綱今古能扶得。四海瞻聆尙凜然。聖代推恩花誥煥。門闌衍慶綵衣鮮。莫言報施蒼蒼遠。淑德端宜享大年。</text>
<title>次李子長韻</title>,<text>鈴閣翛然野店如。風光正屬九秋初。沙邊白鳥頻來往。檻外晴雲自卷舒。心靜已知塵事少。年衰尤覺宦情疏。投詩遲報君休怪。病廢吟哦數月餘。</text>
<title>柳生 以泰 內挽</title>,<text>齊眉賓敬早超倫。春夢無端遽返眞。身後惟留一女子。堂中況有大夫人。盈箱麻枲渾依舊。送襚衣裳半是新。落木蕭蕭丹旐冷。欲題哀挽淚沾巾。</text>
<title>蔡寧越 聖龜 挽</title>,<text>衰草茫茫落葉飛。孤兒扶櫬片旌歸。鴒原寂寞三秋暮。鶴髮悲號萬事非。梅閣政聲猶藹藹。薇垣風彩更依依。使公不壽天何意。哀挽題來涕自揮。</text>
<title>許公州 洙 挽</title>,<text>早歲才華邁等夷。中年淹病苦低垂。旌陽壯志空看劍。長史廉名幾把麾。錦水波聲留舊政。月臺秋色似當時。班荊往事還疑夢。欲寫哀詞淚滿頤。</text>
<title>崔生 尙訒 挽</title>,<text>厚德方膺大耋年。蒼天報施豈徒然。郊居堪擬香山社。甥館還瞻粉署賢。蓮榜高名騰妙歲。霜臺哀贈賁重泉。薤歌一曲秋風晩。門巷凄涼落月懸。</text>
<title>趙山陰 行幹 挽</title>,<text>賢郞學士行超倫。於我同庚意更親。平日願陪門尹久。昨年蒙枉陛辭辰。身經劉子留錢地。政過巴州載鶴人。奄忽白鷄孤夢斷。不堪裁挽淚沾巾。</text>
<title>送李監司 厚源 出按北關</title>,<text>我忝銀臺侍紫宸。看公蠲役箚條陳。言言剴切惟憂國。字字周詳摠恤民。握節還承新寵渥。褰帷益見細諮詢。星軺未到咸關北。和氣先回雪裏春。</text>
<title>柳監司 恒 挽</title>,<text>二品頭銜望八齡。況多能子振家聲。中年幾任泥塗困。晩景彌看玉雪淸。鏡水雲沙留秀句。劍莊泉石想閑情。去秋繡節東征路。素幔凄涼落月明。</text>
<title>曹監司 文秀 挽</title>,<text>花牋素輓隔旬來。別語哀詞忍繼裁。熊軾纔隨雙節出。虎符空付一裨廻。仙標剩占騷壇興。家業能傳學士才。萬二千峯猶有待。吟魂何處獨徘徊。</text>
<title>別朴永興 安孝 之任</title>,<text>久爲中隱滯分司。今向邊城把一麾。榮辱儘拋浮世念。去留猶切暮途悲。池蓮半落淸霜早。塞雁孤飛白草衰。恤瘼振窮須盡職。佇看恩綍下瑤墀。</text>
<title>崔相 鳴吉 挽</title>,<text>德業英猷聳一時。幾年廊廟佩安危。心懸日月神明感。名滿乾坤草木知。麟閣尙留眞面目。鳳樓猶記舊箴規。秋風素幔琅珹路。村巷愚氓亦淚垂。</text>
<title>送柳汝遇 昌辰 赴關幕</title>,<text>離恨堪敎雪滿顚。白頭山色復茫然。世間聚散雲無定。客裏光陰月幾圓。霜早塞門催候雁。雨晴關樹咽寒蟬。靈犀一點憑心印。忞忞何難萬里傳。</text>
<title>送李濟叔 杭 之任永同</title>,<text>邑小官猶隱。人閑地益幽。高才雖暫屈。淸福也全優。樓靜山禽到。庭空野鹿遊。臥痾攀不及。江樹恨悠悠。</text>
<title>寄題金校理鶴沙亭。次李相國白軒韻。</title>,<text>山名控鶴勢摩星。幾入騷人夢裏靑。偶爾逢君談勝景。依然送我倚疏櫺。晴沙帶月疑瓊雪。翠壁含雲認彩屛。況有新詩添爽絶。欲吟塵慮已全醒。</text>
<title>朴永興餞席口號</title>,<text>身病那能飮。才疏愧贈言。才心惟默會。離抱不須論。</text>
<title>送鄭原州 知和 之任</title>,<text>不緣便養與分憂。學士那能作此遊。簿牒經綸皆事業。蓮堂梅閣儘風流。峽民尙記甘棠詠。官路重尋碧樹秋。月滿蟾江須憶我。幕中詩料爲君留。</text>
<title>次朴德一韻</title>,<text>動靜隨宜任暮年。若求偏寂太蕭然。節宣月令篇中見。時序包犧畫裏傳。身似虛舟無物觸。心同孤鶴解天懸。只敎榮辱都忘了。且莫高歌撫獨絃。</text>
<title>次朴德一韻 其二</title>,<text>忘形忘義復忘年。男子知心豈偶然。白雪數飜音外會。靈犀一點語前傳。月明虛室氷壺澈。雨洗秋塘寶鏡懸。自是陶潛多古意。不妨琴在也無絃。</text>
<title>次朴德一韻 其三</title>,<text>與子相知問幾年。去來隨處任翛然。只須言志消愁寂。不必將詩浪說傳。藥裹書編侵坐亂。疏燈涼月隔簾懸。此間淸絶無餘事。眞樂何煩待管絃。</text>
<title>送郭淮陽 希泰 之任</title>,<text>人說淮陽薄。吾知吏隱閑。金剛滄海上。丹桂白雲間。石髓應留窟。靈芝更滿山。試看還旆日。華髮變韶顏。</text>
<title>尹參議 絳 母夫人挽</title>,<text>宜家賓敬幾齊眉。食報天年果近頤。諫議乘龍看快壻。侍郞衣綵帶佳兒。芝函再降疏封誥。梅閣頻擎獻壽巵。井橘凄涼秋色晩。漫敎仙鶴爲含悲。</text>
<title>送趙姪爾後還鄕</title>,<text>寒雨初晴落葉飛。此時離思倍依依。公尋物外幽棲靜。我滯塵中夙計違。大抵男兒勤學業。最於言動愼樞機。小齋秋夜多淸趣。看取澄潭霽月輝。</text>
<title>朴生 純禮 母夫人挽</title>,<text>吏部迎歸日。夫人主饋時。閨儀六親賀。賓敬四隣知。早罷懷蘭夢。猶看泣竹兒。深秋白楊路。弔鶴亦含悲。</text>
<title>邊承旨 孝誠 挽</title>,<text>笑殺靑雲捷步先。繁華一瞥已黃泉。何如暮景名還達。能享遐齡福更全。鳳穴剩留他日慶。劍津重結舊時緣。南宮聯席今疑夢。欲寫哀詞涕自漣。</text>
<title>梁丹陽挽</title>,<text>好過人間七紀餘。琴樽書畫侈平居。習池豪興元無比。梅福閑情任自如。紫陌曾驅沙苑馬。丹山還釣島潭魚。去年今日參尋地。獨對寒花淚濕裾。</text>
<title>別閔判尹赴燕京</title>,<text>絶域寒天雪滿程。此時猶送相公行。賢勞隨處均夷險。忠信由來識重輕。杖節乘槎曾過地。登山臨水摠關情。玉河館裏淸宵月。也更依依向客明。</text>
<title>柳進士 泰元 挽</title>,<text>客習干戈際。音書阻幾年。令孫能記得。挽語爲求旃。蓮榜人間夢。鳩筇地上仙。風儀宛如昨。臨紙欲潸然。</text>
<title>睦監司 性善 挽</title>,<text>天乎何意始生公。觀察其官五十終。父子弟兄皆國器。詩書忠孝乃家風。巖廊早擬三階望。旅館俄驚一夢空。衰草暮雲孤雁叫。不堪瞻眺廣陵東。</text>
<title>睦監司 性善 挽 其二</title>,<text>每到銀臺待漏晨。追思往事自沾巾。挑燈軟語頻連夜。對酒高吟復幾巡。滿院寒花留物色。入簾孤月擬精神。想應泉下修文際。猶記金蓮草詔辰。</text>
<title>別嶺東伯曺令 文秀</title>,<text>多病年來久廢詩。君行此贈怯輕爲。五冠山下纔遊後。三日湖邊再到時。藤學草書迎玉節。雲添綺語繞瓊巵。觀風問俗無非事。簿領休嫌惱靜頤。</text>
<title>金同知 斗南 挽</title>,<text>百於籌算爲盈數。號物求多必此期。試見兒孫添二十。更論遐壽少參差。昇平好事傳歌曲。淸白家聲在口碑。泉下倘能逢石老。也應含笑倒芳巵。</text>
<title>自笑</title>,<text>堪愧平生見事遲。每臨區畫誤三思。昧於先見龜難契。失却初頭駟莫追。自是未聞君子道。可能無受衆人嗤。且須聞健休官去。筋力沙田乃分宜。</text>
<title>金平昌挽</title>,<text>承旨於吾似弟昆。通家情義不須言。陪遊鏡水眞天幸。重對屛山亦聖恩。白屋淳風猶太古。翠樓寒月自黃昏。數篇佳什留塵篋。披展時時濕淚痕。</text>
<title>次韻別趙友仲信還洛</title>,<text>孤雲北去水東流。離恨茫茫雪滿頭。最是中宵寒月白。不堪扶病獨登樓。</text>
<title>答李豐基 莆</title>,<text>暫時傾蓋托詩盟。早暮求田擬耦耕。淸興剩輸霞上作。閑情頻付雪中行。無心造適爲眞樂。有意藏輝便近名。最是昨非深省地。月明虛閣聽灘聲。</text>
<title>答李豐基 莆 其二</title>,<text>忘機不待踐閑盟。吏隱猶堪學釣耕。樓靜沙鷗當檻入。庭幽野鹿近人行。吟詩幾索梅花笑。課種頻題藥草名。窓外雲山渾似畫。畫中何更有溪聲。</text>
<title>答李豐基 莆 其三</title>,<text>今春又負故山盟。小雨方催老圃耕。沙步迹留知鷺過。潭心波皺覺魚行。林僧遠至勤求句。漁叟頻逢不問名。靜坐時時觀衆妙。隔窓惟聽鳥啼聲。</text>
<title>答李豐基 莆 其四</title>,<text>江鷗休笑我渝盟。治邑猶能且課耕。月下幾多臨水釣。雨餘時復出郊行。案前牒少常如待。峽裏民稀摠記名。老隷強爲官府態。晩來閑奏角三聲。</text>
<title>次郭淮陽韻</title>,<text>不耐新春憶故鄕。却驚村舍近官倉。街分二嶺留冠蓋。地接三江聚舳檣。浦口波深迷去馬。壚頭酒熟待來商。病中佳景渾閑興。久廢吟詩與擧觴。</text>
<title>詠凝淸卽事</title>,<text>水有閑鷗自可親。山如高士迥超倫。凝淸峽裏偏幽地。上日人間最好辰。岸柳催靑風漸細。庭梅欲老雨還頻。興來率爾吟詩句。誰信眞腴妙處臻。</text>
<title>鄭鳳山 元弼 挽</title>,<text>久寓江村客習知。欲題哀輓淚先垂。天涯永抱皐魚痛。地下終含楚澤悲。隙駟流光催六紀。屠龍壯志止三麾。江南芳草年年綠。遼鶴重回問幾時。</text>
<title>又用前韻</title>,<text>一年窮峽索誰親。句漏生涯可等倫。臘雪已隨梅蕊盡。春光暗着柳條新。詩篇久廢驚身老。藥裹常隨臥疾頻。野老爭隈爭席罷。肯敎文簿案前臻。</text>
<title>次李豐基韻</title>,<text>靑山綠水俱堪樂。山有巖巖水有源。淸坐此間無一事。玉琴時奏感君恩。</text>
<title>次忠原倅郭欽魯贈旭上人韻</title>,<text>秋晩江樓病起遲。幾多臨眺憶玄暉。林僧亦解騷人興。携得新篇去復歸。</text>
<title>次忠原倅郭欽魯贈旭上人韻 其二</title>,<text>遙想琴臺錦樹秋。半江風景屬遨頭。僧來却說瓊琚句。笑我無詩獨倚樓。</text>
<title>又用前韻</title>,<text>小齋淸絶氷壺澈。霽月光涵活水源。萬事從他齊得喪。一毫誰更念讎恩。</text>
<title>又用前韻 其二</title>,<text>坐對靑山看不厭。行尋流水欲窮源。春來百卉爭抽艶。物物皆含雨露恩。</text>
<title>又用前韻 其三</title>,<text>堂名觀水如何取。晝夜滔滔認有源。坐我此間專勝槩。秋毫皆是聖君恩。</text>
<title>又用前韻 其四</title>,<text>淸製投來洗塵眼。情瀾傾處倒詞源。自同燕石無由報。漫愧瓊琚辱厚恩。</text>
<title>趙友 錡 自溫山來。袖携一篇詩。乃姊兄趙參奉聞朝家方飭中外修學校仍有詩云。遂次其韻。</title>,<text>在我皆天理。人人自可明。修身先孝悌。用力在知行。有許千般說。無如一箇誠。新工須日就。熟習若天成。嘉訓師元晦。洪規慕二程。側聞興敎化。懦立激微情。</text>
<title>李丹陽晬日筵上次韻</title>,<text>有約丁寧不待申。却從東峽向西隣。地專勝槩供詩興。天借佳辰慶壽親。鶴解南飛音韻迥。菊知前度色香因。臨觴爲祝無疆福。我亦年年忝座賓。</text>
<title>次金仲擧韻</title>,<text>翩翩雲錦字。傳自洛中來。寶價超鮫淚。芳徽當驛梅。離愁隨水遠。歸夢入春催。他日尋東郭。荊扉帶月推。</text>
<title>次郭欽魯韻</title>,<text>解纜明朝泝峽流。行裝都載一孤舟。他時此別成追憶。疏雨霏霏洒水樓。</text>
<title>次郭欽魯韻 其二</title>,<text>故人相望雨中天。西郭過從憶舊年。今夜孤燈還獨坐。可堪明日各風煙。</text>
<title>次郭欽魯韻 其三</title>,<text>夜雨新晴水急流。蒿工侵曉促行舟。江花未落如相訪。錦繡山前有小樓。</text>
<title>次郭欽魯韻 其四</title>,<text>春江舟似坐靑天。欹側風帆屬長年。別後依依相憶處。岸頭新柳帶孤煙。</text>
<title>次郭欽魯韻 其五</title>,<text>水閣崢嶸枕碧流。坐來疑是泛虛舟。飄然直欲凌霄漢。何用元龍百尺樓。</text>
<title>次郭欽魯韻 其六</title>,<text>獨凭危欄望遠天。春光偏欲惱衰年。雨餘物色添新畫。十里平沙一抹煙。</text>
<title>開天道中。又用前韻。寄李子長。</title>,<text>雨後風狂水亂流。強鞭羸馬捨孤舟。夕陽芳草江村外。何處騷人獨倚樓。</text>
<title>到風流山下。見土亭遺基。有感而作。</title>,<text>玉峯臨水號風流。處士何年此泛舟。蒼桂白雲迷咫尺。却疑中有舊書樓。</text>
<title>贈李進士 𦃊</title>,<text>層巒蘸水水涵天。春日遲遲似少年。別有風光難畫處。落梅村畔雨餘煙。</text>
<title>贈李進士 𦃊 其二</title>,<text>風光獨占鏡中天。吟嘯逍遙問幾年。今日來尋迷去路。滿山蒼翠摠嵐煙。</text>
<title>次韻</title>,<text>江閣春將暮。芳洲望欲迷。煙雲含變態。花柳入評題。鶴睡官池畔。僧歸野寺西。晩來詩興足。明月又前溪。</text>
<title>次韻 其二</title>,<text>雨過江天冷。煙深野逕迷。沈吟徒自苦。佳景若爲題。疊岫長洲外。孤村古驛西。他鄕春又晩。何日返閑溪。</text>
<title>又用前韻。寄李都事子長。</title>,<text>偸閑暫出俯淸流。却向孤菴泛小舟。聽說騷人先過去。不堪惆悵望江樓。</text>
<title>又用前韻。寄李都事子長。 其二</title>,<text>東風乍定水安流。詞客悤悤欲上舟。洛下故人如問我。一春沈病臥江樓。</text>
<title>又用前韻。寄李都事子長。 其三</title>,<text>野谷寬閑別有天。此中淸坐可忘年。新詩題罷花牋濕。半雜山嵐半水煙。</text>
<title>又用前韻。寄李都事子長。 其四</title>,<text>不敢尤人況怨天。只須樗散任殘年。時時點易晴囱下。一炷淸香帶細煙。</text>
<title>開天途中。過黃卽我舊居有感。仍用前韻。</title>,<text>羸馬踟躊欲雨天。半江風景似當年。黃罏舊跡尋何處。宿草荒涼鎖暮煙。</text>
<title>開天峽中遇雨</title>,<text>窺牖天難料。驅車雨已隨。朝來纔浥洒。日晩轉淋漓。不惜霑衣盡。徒慙見事遲。從今四不出。安樂是吾師。</text>
<title>次韻</title>,<text>新春猶作客。衰疾僅爲人。登眺吟王粲。歸耕愧子眞。溪山隨處好。梅柳逐時新。鈴閣翛然靜。何曾有俗賓。</text>
<title>用前韻。集杜句。</title>,<text>忠州三峽內。落日未逢人。勝絶驚身老。驅馳喪我眞。渚蒲隨地有。官柳着行新。何處鶯啼切。門留申白賓。</text>
<title>次孤雲上人韻</title>,<text>老宿參禪趁曉鷄。麽尼白月照囱西。病夫耽睡朝慵起。日丈茅簷任鳥啼。</text>
<title>偶題</title>,<text>他鄕春又暮。故國信誰通。草帶虛嵐翠。花含落照紅。峯高還戴石。水靜更無風。竟日吟哦苦。詩成奈未工。</text>
<title>偶題 其二</title>,<text>縣庭人罕到。官路鳥纔通。鬢雪春猶白。林花夏更紅。樓高先得月。江闊自生風。詩學非吾事。心閑語似工。</text>
<title>謾興</title>,<text>世豈不知我。我身無一可。坐來萬念灰。點易晴窓下。</text>
<title>李參奉 四亮 挽</title>,<text>窮通修短主張誰。天道茫茫不可知。始出奇才如有意。竟敎埋沒欲何爲。門閭忍說思遊子。詩禮猶看屬好兒。手墨宛然留舊篋。一回披展一回悲。</text>
<title>次李都事子長虛窩韻</title>,<text>名韁隨處摠危身。羅綺由來亦損神。何似風流峯下老。長爲雲水窟中人。琴書可樂貧非病。魚鳥相忘懶是眞。淸福使君猶不讓。臥遊寒碧絶纖塵。</text>
<title>次李都事子長虛窩韻 其二</title>,<text>人閑脫鞿絆。地靜謝卑陬。有待交相贊。無營一倍幽。峽雲侵臥內。溪月照源頭。太守還堪詑。何堅在道州。</text>
<title>偶題</title>,<text>富貴浮雲那掛念。文章雕篆亦勞神。只將一敬常存省。心上工程覺日新。</text>
<title>柳參軍 益昌 內挽</title>,<text>每憶參軍俊逸姿。尙憐詩禮付奇兒。皐魚此日無窮痛。翦髻齊眉更幾時。</text>
<title>晩起</title>,<text>朝來睡足臥深軒。日照東窓鳥自喧。兒童汲水供淸盥。爲報山僧久立門。</text>
<title>偶吟</title>,<text>胸中塵慮摠消除。得失榮枯任自如。只有區區憂國念。不堪搔首雪盈梳。</text>
<title>夜吟</title>,<text>朝來酬應夜來思。言動多違悔可追。主一新功從此做。無時無處不操持。</text>
<title>雨晴</title>,<text>宿雨初晴小閣淸。此時閑坐看羲經。庭前綠草呈新色。簾外黃鶯送晩聲。窮達在天輸造物。是非無定笑浮生。偶然隨意言幽趣。不待吟哦句已成。</text>
<title>卽事</title>,<text>梨花堂畔梨花開。明月樓中明月白。閑坐朗吟詩一篇。胸襟灑落氷壺澈。</text>
<title>卽事 其2</title>,<text>形如枯木鬢如絲。百病侵凌不可支。岸上蘆交迷彼此。池中蛙聒亂公私。自寬肯待論三樂。決去惟須負二宜。淸坐有時幽興足。悠然閑詠一篇詩。</text>
<title>夜吟</title>,<text>流水潺潺向何去。寒蟲切切爲誰鳴。夜中淸坐孤吟處。料得天翁一箇誠。</text>
<title>夜吟 其二</title>,<text>樓中澹月娟娟照。樓下寒波㶁㶁鳴。誰識波聲與月色。更添孤客戀君誠。</text>
<title>渡漢江</title>,<text>孤臣猶未死。重渡漢江來。落日丹心苦。淸秋白髮催。臨風空掩抑。停櫂更遲回。弓劍追難及。中腸半已摧。</text>
<title>廣陵道中 向夕而休。侵曉而行。客中苦態。可見於第二聯矣。</title>,<text>荒村古城下。長路亂山中。向暮休羸馬。侵晨喚睡僮。林深迷宿霧。灘急起寒風。今日又何處。行行猶向東。</text>
<title>怪石</title>,<text>遠從深峽至。却入小庭來。宛帶神仙窟。猶封太古苔。雲當幽處吐。花傍瘦容開。絶勝晉三品。千年抛草萊。</text>
<title>遣興</title>,<text>身事衰遲已白頭。江潭景物又殘秋。盛山僻郡還多興。瀧水狂波豈足憂。霽月光風添洒落。閑雲孤鳥共淸幽。只緣葵悃殊難奪。拱北時時獨上樓。</text>
<title>滄溪途中偶吟</title>,<text>霜風颯颯動蒹葭。轉覺羈愁一倍加。衰鬢鏡中飄白雪。病眸燈下着玄花。寒生水檻衣無絮。淡薦山盤飯有沙。堪笑苦留成底事。一年垂盡未還家。</text>
<title>有山僧袖一箇甚麽物而來。其形圓。其色半靑半黃。而似匏非匏。似瓜亦非瓜。蓋畜眼所未曾見有者也。問其名曰未詳。俗謂之琥珀。亦未知其取名者何義也。問其所自來。曰始得之於海西九月山。取其種而來到靑龍寺。仍樹之成云。問其何所用。曰欲掊之而爲匏則其性不堅固。不堪器之也。欲烹之以供食則無味亦甚矣。實非可啖之物也。然而上人輩爭珍之。全其體薦之於佛前。足以當摩尼寶珠云。噫。余本非博物者。且未詳本草。未知神農或有闕漏。而抑岐伯輩之所未嘗說者耶。姑留之以藏去。以待識理者耳。</title>,<text>此物從何處。誰人爲寄傳。隣翁驚始見。僮稚捧還癲。可竝摩尼照。何如太極圓。不須嫌瓠落。無用也全天。</text>
<title>忠州道中 九月會葬於山陵。十月又赴西原合操。</title>,<text>鳳川波淨鶴巖幽。物影蕭森屬暮秋。北望蒼梧山杳杳。西遊上黨路悠悠。江天欲雨寒雲濕。林麓經霜落葉稠。孤客不堪羈緖亂。強吟詩句暫寬憂。</text>
<title>淸安道中</title>,<text>暮年猶作客。今日復長途。意氣看戎帥。行藏愧腐儒。山禽尋遠樹。江雁唼寒蒲。屈指先賢傳。淵明是丈夫。</text>
<title>時和驛 居停主人姓名乃嚴德立也。四年之內。三度去來。而主人不能記憶故云。</title>,<text>小驛一茅舍。經過凡幾回。崎嶇旅遊遠。荏苒光陰催。齒豁語音改。鬢衰霜雪皚。主人不能記。謂余新到來。</text>
<title>馬上偶吟</title>,<text>朝從上黨城。暮向吳州路。指點短長亭。蒼茫雲外樹。</text>
<title>雪</title>,<text>十月中旬雪已飛。行人猶未授寒衣。荒村幾處貧家女。收拾殘絲夜上機。</text>
<title>過金渭老舊居有感</title>,<text>流水潺潺落木飛。池臺依舊主人非。柴扉空掩黃昏月。獨立苔磯淚滿衣。</text>
<title>陰城途中</title>,<text>兩眼全昏耳半聾。吾衰甚矣已成翁。溪山謾入吟哦內。時序空催逆旅中。深峽日高猶薄霧。空林葉落更寒風。不堪世務驅人急。抹馬明朝又向東。</text>
<title>過趙生 坪 幽居</title>,<text>倦馬重尋小洞行。主人猶記十年情。半開樵逕秋雲重。斜掩柴扉落照明。閑坐自然忘世事。淸貧亦足過平生。華山一半如分得。便擬投簪學耦耕。</text>
<title>忠州道中</title>,<text>暫過吳中院。遙尋峽東郡。不愁山路難。只喜江村近。</text>
<title>有兩獐過路中</title>,<text>之二蟲何知。偶然經草路。充庖爾輩堪。疾走休狂顧。</text>
<title>雨</title>,<text>暮雨霏霏霑物冷。征鴻翅濕高飛難。此時遠客亦留滯。數挽短衣驚早寒。</text>
<title>曉吟</title>,<text>伏枕靑楓限紫微。九天仙漏夢依依。聞鷄起坐頻惆悵。況對虛窓落月輝。</text>
<title>江上偶吟</title>,<text>病臥江潭又一秋。五雲何處是瓊樓。芳蘭採採無由寄。却羨寒波向北流。</text>
<title>雪中偶吟</title>,<text>鈴齋疏冷小窓虛。風色刀刀雪丈餘。玉宇瓊樓天北極。夜來寒氣問何如。</text>
<title>忠州途中 纔過仁廟因山。故第二句有隔淚二字。</title>,<text>羸驂重向峽中回。分外寒花隔淚開。耄矣無能雙鬢雪。嗒然如喪寸心灰。水樓歸夢秋來數。石逕吟鞭日暮催。却愛沙鷗閑似我。爲撩幽思強徘徊。</text>
<title>因山 仁廟國恤時。在淸風府。不得進挽語。感而有作。</title>,<text>堯舜欽明上聖資。殷周赫業中興時。昭彰大義彝倫正。覆露群生德澤垂。泰運一千年已際。殷憂三十載于茲。艱虞有數寧爲疾。烈假無瑕更勵治。對越一心天日照。憂形八彩近臣知。開筵接引春光暖。廢食疇咨日影移。天語丁寧猶在耳。鴻恩渙沛更淪肌。攀號莫及摧肝肺。倘更他生侍玉墀。</text>
<title>曉吟</title>,<text>雪月交輝曙色兼。室中虛白十分添。幽人起坐看周易。猶恐熹微更捲簾。</text>
<title>水中石</title>,<text>水中孤石在。風浪共茫然。指點初如馬。回瞻却似舡。不遭飛將射。應受祖龍鞭。多少騷人興。悠悠閱幾年。</text>
<title>偶題</title>,<text>執御執鞭雖賤役。從吾所好聖人言。傍人莫笑耽微祿。久佩銅章亦國恩。</text>
<title>金生 志尙 挽</title>,<text>才聞有病爲求醫。凶問云何及路岐。不謂孝誠如從姊。竟敎窮老失孤兒。門闌寂寞無人護。村巷凄涼過客悲。十載追隨今一夢。獨尋陳迹淚雙垂。</text>
<title>夜坐</title>,<text>老妻稚子寐常先。我獨孤吟苦不眠。戀闕思親心一寸。曉天明月共懸懸。</text>
<title>夜雪</title>,<text>參橫月落夜將分。更點殘燈強綴文。未曉忽驚窓欲曙。滿庭飛雪白紛紛。</text>
<title>詠雪</title>,<text>夜雪堆庭一丈餘。兒童晨起掃階除。晩來傳報農家語。明歲豐登定不虛。</text>
<title>聞御史過丹山</title>,<text>衣繡何人入夜行。水禽山鳥亦皆驚。天敎驄馬藏蹤跡。積雪朝來滿峽程。</text>
<title>夜吟</title>,<text>月光如晝夜如年。獨倚虛窓耿不眠。達命已觀齊物論。寬心況有卜居篇。寒溫饑飽皆隨分。得失窮通更任天。只爲君親恩未報。危樓長拱北辰邊。</text>
<title>讀論語</title>,<text>早晩閑看一部書。聖人遺訓耳聞如。便敎方寸無纖累。霽月娟娟照太虛。</text>
<title>至日</title>,<text>日輪南至斗杓移。靜裏玄機始動時。春色暗憑官柳泄。天心已付野梅知。吏民列立中庭滿。拜謁皆從舊禮爲。徙倚危樓瞻北極。不堪雙鬢摠如絲。</text>
<title>至日 其二</title>,<text>年年至日長爲客。幾度孤吟老杜詩。臥閤都緣沈宿病。閉關還似順天時。盈盆豆粥纔經煮。浮管葭灰已受吹。十二瓊樓何處是。不堪瞻望苦低垂。</text>
<title>過開天寺舊墟</title>,<text>開天舊名刹。空峽有遺基。刱造知何代。荒頹復幾時。老苔封破塔。積雪掩孤碑。龍象猶無賴。浮生莫浪悲。</text>
<title>路邊古塚</title>,<text>纍纍荒墳寄斷原。寂寥衰草鎖寒雲。地中至樂誰知者。不信莊周夢裏言。</text>
<title>馬上偶吟</title>,<text>淡活惟存老瓦盆。世間榮利謾紛紛。著書猶可追司馬。知己寧論有子雲。濠上樂全魚得計。峽中喧絶鹿爲群。一心耿耿懸宸極。只爲涓埃未報君。</text>
<title>曉吟</title>,<text>郡齋風雪夜。隨時獨就宿。聞鷄睡初醒。萬慮俱澄寂。此時發深省。浮名付蕉鹿。四十九年非。飜然方悟得。苟得一日閑。便是一日福。敝縕掩吾骼。菜根充吾腹。知足乃常足。待足何時足。太易戒虧盈。二疏知不辱。奈何苦營營。得隴復望蜀。萬事儘悠悠。一敬唯自勖。就中何所慕。全眞不才木。明春桃欲紅。歸掃淸溪曲。</text>
<title>雪中宋生 孺徵 自嶺南來過</title>,<text>北風號怒雪紛紛。懸棧曾崖跋履勤。莫道楊雄解奇字。不知知病老聃云。</text>
<title>淸曉無眠。誦中庸首章若大學大文若莊子逍遙篇若馬史伯夷傳若論語曾點言志章若韓碑馬繼祖碑銘。此等諸書。雖有許多議論。而要其歸則不過賢愚大小之辨。而至於貧富死生。不足以動吾心。苟能分明辨得公私義利境界。則隨時隨處。無非至樂。而散樗犁牛之自適其適。與沂水詠歸之樂。亦何異哉。擧茲以旃中和位育之功。心廣體胖之效。亦靡不在於其中矣。噫。莊固荒唐之說也。馬亦鬧熱之書也。固不宜竝論於聖賢經傳。而吾所以隨意率爾而書之者。只論其從容自得之趣而已。固非欲強雜薰蕕氷炭於一器之中也。只在覽之者恕之耳。</title>,<text>人間萬事摠須臾。一理還無動靜殊。斥鷃溟鵬爭小大。顏回盜跖異賢愚。只將存省爲吾事。苟辨公私卽聖徒。最是冠童同樂處。分明氣象見唐虞。</text>
<title>病裏偶吟</title>,<text>齒髮全衰眼亦昏。暮年爲客信乾坤。隨身長物惟居藥。戀闕微忱謾負暄。猶幸薛恭留粟邑。敢思梅福隱吳門。却嫌詩句偏成癖。纔欲忘言便有言。</text>
<title>苦寒</title>,<text>永夜無眠對小燈。布衾如鐵欲生稜。雪花堆積山應壓。風色凝嚴海亦永。形瘦已同經病鶴。神疲還似遇寒蠅。此間詩思猶全健。揮洒纖毫却自矜。</text>
<title>平昌士人羅 綸 雪中來訪</title>,<text>永橫江岸雪滿山。瘦馬疲童跋涉難。虛往虛歸吾謝子。何如學步向邯鄲。</text>
<title>覽鏡</title>,<text>吾形不逮少年時。明鏡窺來只自悲。杜老已知勳業晩。馮唐敢恨省郞遲。眉間無復留黃色。鬢上空驚䞉素絲。拔劍撥衰那可得。寬心惟有一篇詩。</text>
<title>有一野鷄彳亍而行。方啄粟於場圃間。有一鶻從而利之。隨後擊之。又有一貍從而利之。卑身以候。薄而噬之。又有一箇田犬狺然搏貍而殺之。傍有樵者。不田而能獲此三品。以收漁人之功。噫。物固相累。見得而忘其形。夫世之夸者死權。貪夫徇財。滔滔皆是已。古與今人與物。猶一丘貉也。物之微者。亦足以爲鑑戒。感而有作。</title>,<text>異鵲鳴蟬各喪眞。卞莊雙虎屬樵人。悠悠得失無時了。誰識犛牛獨保身。</text>
<title>李都事子長遷墓開天地。來示以述懷一篇詩。爲次其韻。</title>,<text>佳城慳祕幾千年。誠孝偏深感九天。莫是元輿求別地。何如永叔表瀧阡。水流衮衮家聲遠。峯列娟娟子姓賢。積善從來餘慶在。古人先我說牛眠。</text>
<title>李都事子長遷墓開天地。來示以述懷一篇詩。爲次其韻。 其二</title>,<text>我滯風巖已數年。幾從江峽過開天。絶知山水超凡界。轉覺雲煙蘊一阡。盧氏三人行簡在。阮家諸姪仲容賢。正須春雨新晴後。閑伴沙鷗取次眠。</text>
<title>曉發忠原江上村。還向郡齋。</title>,<text>旅枕驚寒夢。晨光欲散鴉。梳頭渾似雪。揩眼更留花。風亂沙汀暗。氷橫石逕斜。官梅應待我。臨水影婆娑。</text>
<title>正朝日。聞一寒士之在忠原者。趁除夕省親展墓。自原城還家路中。薄衣中寒。立而凍死。奚奴收屍而返。想其情事。令人惻然。噫。其行也殆以供子職。而竟不免喪其父母遺體。謂之孝可不可也。況其裸體觸寒妄動。不能早投店舍。死而猶且不知止。其於愚智。亦何如耶。可勝歎哉。</title>,<text>薄衣誰氏子。辛苦雪中行。舊歲趨庭禮。新春展墓誠。隆寒宜有掇。眞宰太無情。泉下茫茫恨。他生倘衛生。</text>
<title>濫膺恩賜表裏一襲。心竊愧懼。敢有一詩。以寓對越之懷。</title>,<text>臥閤經年愧俸錢。不堪雙鬢雪飄然。無才自是居人下。報政寧論擧最先。紫誥回鸞從九闕。花羅封蝶降重天。聖恩如海將何答。惟有葵忱向日邊。</text>
<title>人日</title>,<text>客裏逢人日。憂端且歲時。容華驚半減。筋力覺全衰。臘雪仍含凍。新梅也較遲。無悰欲排遣。強詠一篇詩。</text>
<title>郡中偶吟</title>,<text>性直宜三黜。才微效一官。溪山供嘯傲。梅竹任高寒。世事邯鄲夢。名場蜀道難。危樓頻北望。只有寸心丹。</text>
<title>見白洲遺稿有感</title>,<text>一別關東幕。居然十二秋。詞仙何處去。歌妓幾人留。蟾帶寒江影。萍隨舊沼浮。有時披迷作。悲涕不能收。</text>
<title>三三日</title>,<text>復見踏靑節。獨登寒碧樓。庭梅纔半拆。岸芷欲新抽。對酒豈能飮。吟詩誰更酬。愁邊有江水。歸思共悠悠。</text>
<title>滄溪道中。始見辛夷花數朶。馬上偶吟。</title>,<text>山深春早尙餘寒。強索花枝苦未看。數朶辛夷如有意。巧將香蕊拂征鞍。</text>
<title>歇馬滄溪村舍</title>,<text>客館又佳節。風光如去年。野梅愁色裏。汀草淚痕邊。臨水歇羸馬。隔林聞杜鵑。悄然無意緖。寬遣強詩篇。</text>
<title>又用前韻。寒碧樓卽事。</title>,<text>山靜似太古。日長如少年。昔人佳句裏。今日此樓邊。捲簾看臥鹿。隱几聽啼鵑。乘興輒能詠。暫時成百篇。</text>
<title>次姜公獻韻</title>,<text>一封雲錦字。遠及寂寥中。淸露薇花滴。春流竹筧通。沈痾多苦況。養靜任貧窮。分廩吾何敢。空慙國士風。</text>
<title>有僧自嶺南大乘寺而來。其名曰義賢。明於地術。論山脈遠近巨細。無毫末遺漏。其言曰。我國凡大小山。皆祖於白頭。到長白山分兩枝。其一爲金剛山而右回。其一爲太白山而左彎。仍散爲諸山於湖嶺西南。以寒碧樓前卽景所見論之。此江邊左右之山。其來也各異。自屛山以北。卽金剛之餘脈也。自鶴棲巖以南。卽太白之一枝也。使君坐於此間。左右顧眄。亦是遊金剛，太白也。余聞其言而豁然若有所覺悟者多矣。噫。遊金剛者只遊金剛而已。遊太白者亦只遊太白而已。太白，金剛相去遠矣。其能得一時兼看。若非搏扶搖九萬里之上。而塊視茲二山者則難矣。今余則不出戶庭而能臥遊於金剛，太白之間。所得多矣。古人所謂天下猶是也者是已。自茲以往。一看一回新。山若增水若闢而勝益奇矣。又安知金剛太白之眞面目。亦或不能及於此山也耶。以問上人。上人寄答一笑而還云。</title>,<text>有一僧從嶺外來。短筇遊遍海山隈。仍言長白東南脈。分劈澄江左右開。月岳豈殊眞智異。風巖亦是小蓬萊。我聞此語襟懷爽。強疾逍遙步紫苔。</text>
<title>次姜公獻韻</title>,<text>小桃初發兩三柯。病裏離愁一倍多。短棹相尋須及早。雪消江岸長新波。</text>
<title>次姜公獻韻 其二</title>,<text>露出珊瑚碧海柯。明珠千斛較誰多。飄然遐想無人會。輸與閑鷗泛淥波。</text>
<title>次池訓導 德泓 韻</title>,<text>南州一見今如夢。世事茫茫閱幾年。別後悲歡君莫問。只看雙鬢雪飄然。</text>
<title>小雨</title>,<text>峽中三月春光晩。桃李欲開猶未開。半夜廉纖微雨過。萬林紅紫一時催。</text>
<title>又用前韻</title>,<text>紅紫參差雨後柯。此時詩思十分多。晩來落蕊飄江岸。流水渾爲濯錦波。</text>
<title>詠梨花</title>,<text>梨花如雪滿庭開。粉蝶紛紛去復來。望見不分花與蝶。花飛猶訝蝶徘徊。</text>
<title>有人誦舊使君宋 英耇 絶句。仍次其韻。</title>,<text>山靜盡佳境。俗淳多可人。宋公留物色。江閣又新春。</text>
<title>詠梨花</title>,<text>庭花初豈有情開。巧入騷人句裏來。粉蝶聞香飛欲近。却疑殘雪逐風回。</text>
<title>雨後有風</title>,<text>昨宵微雨催花發。今日狂風吹不休。榮悴從來暫時事。莫言眞宰有恩讎。</text>
<title>詠懷</title>,<text>欲去有鞿絆。欲留違素心。遲回不自決。獨坐空沈吟。</text>
<title>詠懷 其二</title>,<text>歸去一篇賦。淵明千古心。高風邈難及。三歎且孤吟。</text>
<title>行過高谷村。見石上孤松。有感而作。</title>,<text>石上孤松纔一尺。風霜飽閱幾千年。不辭培植移平地。只恐因循失本天。</text>
<title>卽事</title>,<text>躑躅開無數。流鶯送一聲。春光豈私我。撩得句還成。</text>
<title>覽韓退之五箴有感</title>,<text>惟昔韓昌黎。行年四十八。乃作五箴言。持之聊自勖。韓子才與器。犖犖超諸群。爲人已云成。於業亦自勤。猶且歎虛老。激勵形諸書。況我駑下姿。倀倀更何如。犬馬年偶齊。覽此益自恥。頭童齒更豁。吾衰已如此。攻文昧魚魯。行己無一可。虛負五十年。事事居人下。推往以計來。畢竟爲何物。將此五箴規。書之置座側。出入常自省。朝夕念在茲。言行須自飭。嬉遊須自持。好惡須勿偏。浮名須自避。欲知用工方。只有一敬字。昌黎眞我師。似是朝暮遇。有語苟不踐。神明亦可懼。</text>
<title>卽事</title>,<text>垂柳靑絲裊裊。落花紅雨紛紛。此間靜坐無事。披閱羲軒古文。</text>
<title>曉吟。用唐賢春眠不覺曉韻。</title>,<text>閑吟坐淸曉。謾興愁花鳥。萬事摠悠悠。此懷知者少。</text>
<title>夜吟</title>,<text>性命皆在我。一念分人鬼。造次不嚴持。至賢便自壞。</text>
<title>自歎</title>,<text>少也不如人。到今耄益甚。發言多率爾。處事不詳審。事過常自訟。若爲居職任。只須歸陋巷。分甘一瓢飮。</text>
<title>次徐秀夫韻</title>,<text>形容枯槁病支離。斗覺行年五十垂。笑矣持身無一可。茫然臨事愧三思。煙霞有癖堪終老。花鳥多情肯廢詩。千里江湖猶戀闕。夢中時復近丹墀。</text>
<title>凝淸閣火災後。悄然無悰。吟詩排遣。</title>,<text>臨江小閣是凝淸。獨擅湖西第一名。多少詩篇添勝絶。古今冠蓋幾逢迎。可憐半夜成灰燼。爭奈中天失檻楹。太守無顏對民吏。得非爲政負神明。</text>
<title>李丈子長催歸。蓋緣馬牛鷄蜂看護事也。走草以戲之。</title>,<text>誰道窩翁生理拙。還將四事一身兼。絡頭穿鼻從他性。割蜜烹鷄不害廉。</text>
<title>偶吟</title>,<text>擧世無知己。明時一棄人。只須投紱去。長與白鷗親。</text>
<title>次吳尙書竹南韻</title>,<text>今代大宗伯。古人誰復過。筆豪虯欲動。詩響鳥爭歌。忠悃惟徇國。賢勞幾渡河。山樓相憶處。疏雨洒池荷。</text>
<title>忠州道中</title>,<text>野已春泥滑。山猶臘雪存。此身常道路。隨處信乾坤。暮靄生寒樹。孤煙起遠村。舟人顏面熟。還笑往來煩。</text>
<title>次印圭上人詩軸韻</title>,<text>幾年句漏飫刀圭。多少溪山入品題。最愛高僧明月夜。鶴棲巖畔鶴同棲。榴花時節近端陽。靜裏天心默可詳。我把羲經探實理。師來休說色聲香。</text>
<title>詠閑溪</title>,<text>閑溪居士臨溪語。錫汝閑名是我功。冉水受愚緣子厚。王官侈號賴司空。與其虛照營營者。何似恒隨病病翁。數問水濱猶不答。只看新月印潭中。</text>
<title>送鈺也還德坪</title>,<text>凍雪霏霏暮道長。此時遊子又他鄕。羸驂受策行猶澁。僮僕擔篝意自忙。肯對奕秋思射鵠。只敎臧穀愼亡羊。臨分爲問重來日。須及江梅未吐香。</text>
<title>又用前韻</title>,<text>至後羈愁一線長。幾回遊子望家鄕。晨炊草率行裝薄。暮道蒼茫別袖忙。深巷人稀喧鳥雀。荒村日落返牛羊。怪來班馬留糟粕。輸汝詩篇字字香。</text>
<title>又用前韻 其二</title>,<text>不把龜蛇較短長。只須趺坐睡爲鄕。細推物理無窮盡。剛笑浮生有底忙。耳聵聲音疑鼓杵。眼昏文字錯芋羊。絶知美酒禁愁得。誰遣金樽瀉碧香。</text>
<title>仲冬</title>,<text>仲冬風日始凄凄。老杜曾將此句題。時候卽今還似古。詩人有語豈無稽。氷腹未堅猶活水。沙頭全濕似春泥。畸翁敢曉天公意。一醉陶然萬物齊。</text>
<title>仲冬 其二</title>,<text>破屋風多夜色凄。強吟詩句亦無題。心期點也遊沂水。筆愧羲之賦會稽。布被不堪寒似鐵。玉壺誰遣醉如泥。此身擬老寬閑野。始覺人間得喪齊。</text>
<title>仲冬 其三</title>,<text>寒鷄催曉雨風凄。深省方生把燭題。臧氏豈曾沮孟子。范君非必藉王稽。浮榮大抵如春夢。達士從來等棄泥。四十九年蘧伯玉。吾何敢望尙思齊。</text>
<title>溫陽途中 時纔畢中制</title>,<text>幾回扶病向溫山。筋力全衰鬢欲斑。日落荒郊尋遠店。雪深危棧歷重巒。心懸斗極微茫外。淚洒松楸指點間。立懶孤菴寒月白。詞仙應復待吾還。</text>
<title>溫陽途中 時纔畢中制 其二</title>,<text>暮雲何處是燕山。遊子征衫淚盡斑。水外寒煙迷小聚。雪中危石亂層巒。三南大路孤城畔。十里長亭二嶺間。數問前途猶杳杳。羨他棲鳥自知還。</text>
<title>木川道中</title>,<text>曉發木川地。晩尋梅谷路。飢鼯下荒田。凍雀依寒樹。雲捲見山村。雪深迷野渡。吟髭餘幾莖。氷溜還添素。</text>
<title>木川道中 其二</title>,<text>世務苦牽人。暮年常道路。悠悠燕地雲。杳杳吳山樹。日午僕忍饑。江氷馬疑渡。爲謝賢主人。一飯示情素。</text>
<title>金海美挽</title>,<text>孤露餘生最易悲。欲裁哀輓淚先垂。隔籬來往今如夢。外黨情親更有誰。海邑卑棲嗟已老。騷壇高價擅當時。蒼天不爽明徵理。果見蘭芽摠好兒。</text>
<title>過藍洞村郭族李叔舊居有感</title>,<text>行從金谷過藍田。此地曾遊廿載前。素識幾人猶在者。舊蹊無處不依然。荒郊漠漠皆衰草。凍雪霏霏欲暮天。住馬少時衣已濕。爲言僮僕莫停鞭。</text>
<title>宿小山夜。聞郡隷來催納鷄。仍有吟。</title>,<text>亂山風雪夜厖喧。忽聽有人來叩門。云我不緣鈴下使。則何忙到峽中村。鷄蟲得失今宵事。群鳥驚鳴古語存。遠客聊吟石濠句。小燈明滅坐空軒。</text>
<title>寶山院近處暫住有吟</title>,<text>暫住觀音洞。因尋廣德山。逍遙無近遠。行色任間關。亂雪封樵逕。寒氷半石灣。停驂吟正苦。日暮不知還。</text>
<title>又用前韻</title>,<text>儘敎塵世自卑喧。靜坐常觀衆妙門。棲鳥帶雲投遠樹。炊煙和雪起孤村。身閑自覺機心息。目擊誰知至道存。最是腦襟洒落處。滿空新月照層軒。</text>
<title>過松亭有感</title>,<text>曾聞此地號松亭。飫眼風光似畫屛。街巷高低芳草岸。樓臺掩映綠楊汀。佳人婥約揄長袂。過客淹留盡百甁。勝事卽今渾寂寞。暮煙衰草鎖寒坰。</text>
<title>過長命村</title>,<text>驛亭南畔小溪頭。八九茅椽共一丘。昨歲雨中曾寄宿。今朝雪後更淹留。兒僮慣見先開戶。主叟催炊遽下樓。自笑年年行役苦。窮途一飯若爲酬。</text>
<title>曉發龍頭村</title>,<text>曉發龍頭里。仍經燕頷岑。尋常往來路。幾費短長吟。雪積疑無地。氷淸訝涉深。天寒歲將暮。況乃旅愁侵。</text>
<title>修琴</title>,<text>貧居長物只孤琴。弊帚猶堪享萬金。續斷巧煎仙鳳觜。成虧緬想故昭音。娟娟寒月照秋水。洒洒琅風生玉林。醉來欲奏昇平曲。爲感君恩沾我襟。</text>
<title>見有賣馬者。仍有吟。</title>,<text>如蛙只有一駑駘。誰遣追風逸足來。未牧牂生堪自怪。或人牛繫恐爲災。千金已作尋常價。萬里應須瞬息廻。在昔塞翁先獲我。儘敎鉤百強徘徊。</text>
<title>嶺東伯寄藥料</title>,<text>支離一病苦縈纏。牢臥荒村已數年。多謝故人能眷戀。爲將珍藥問沈綿。刀圭餘瀝應分得。鳥獸奇形更宛然。萬二千峯頻入夢。不堪孤詠暮溪邊。</text>
<title>梁生 應漢 來訪</title>,<text>且莫悲歌發五噫。沈冥夫豈乏明時。十年陋巷無非命。萬里扶搖會有期。雪積山蹊人脛沒。日斜溪岸馬行遲。乍看還恨相逢晩。却信新知勝舊知。</text>
<title>訪金兄 志尹 江亭</title>,<text>柴扉白晝也常關。藥裹書籤一任閑。堂號枕流臨綠水。村名盤谷繞靑山。絶知淸福超塵外。却訝仙區在世間。倦客坐來幽興足。日斜程遠亦忘還。</text>
<title>夜吟</title>,<text>雪滿寒山素月明。小齋虛白玉壺淸。銷金低唱非吾事。炙手爭趨笑物情。添炭小爐留宿火。呵氷寒硯點丹經。病餘詩骨驚全瘦。竟夜吟哦句不成。</text>
<title>李上舍 景沆 來過</title>,<text>陰崖積雪擁寒廬。千里情人暫住車。挾筴西郊齠歲事。誅茅東峽亂離餘。中間消息江山遠。忽謾重逢夢寐如。脈脈臨岐還作別。斷橋斜日獨躊躇。</text>
<title>偶吟</title>,<text>向來沈病滯江湖。非爲耽閑味道腴。匣裏悲鳴孤劍在。囊中羞澁一錢無。窮簷日晩猶關戶。破屋寒多只擁爐。何處酒家新釀熟。禁愁贏得滿壺沽。</text>
<title>戲題</title>,<text>老翁眞箇學兒子。強疾手弓腰一矢。彈雀欲留千仞高。注金注瓦渾閑事。</text>
<title>聞金正仲擧凶問</title>,<text>遙聞旅櫬到忠鄕。哭望江雲涕自滂。奕世芬芳名父子。早年聲價壯元郞。揮毫粉署絲綸密。噴唾騷壇錦繡香。來往翛然果何意。含悲吾欲問蒼蒼。</text>
<title>赴洛</title>,<text>頑寒贔屭雪霏霏。窮巷蕭條晝掩扉。不謂朝廷猶記憶。枉敎衰疾受銜鞿。雕蟲小技還添苦。畫餠浮名豈救饑。沙畔閑鷗應笑我。白頭何事謝漁磯。</text>
<title>石彌勒</title>,<text>巍然終古立塗邊。日閱征人問幾千。斷岳數層臨古郭。平郊十里帶長川。能爲特地非言物。全得其天有許堅。惡少藉神吾豈敢。只祈氷路免迍邅。</text>
<title>石彌勒 其二</title>,<text>乾坤何處有涯邊。浩劫恒沙入大千。世務紛紜如亂緖。光陰荏苒似流川。勞形外物嫌難遣。立脚新工愧未堅。辛苦此行成底事。雪程羸馬任迍邅。</text>
<title>次李承旨士謙韻</title>,<text>重入蓬萊殿裏行。幾年江海子牟情。秋霜滿鬢偏衰朽。寶釘圍腰謾柱撑。萬事從今齊得喪。一身休更問屯亨。不才多病無如我。只擬漁樵寄此生。</text>
<title>金別坐 得毅 挽</title>,<text>一麾曾向鏡湖遊。往事依然已十秋。仙窟風流多俊士。君家父子最淸修。光陰荏苒功名薄。旅櫬凄涼嶺路悠。他日更尋東海畔。何心獨上倚雲樓。</text>
<title>次金注書侈賜柑韻。仍示李士謙令公。</title>,<text>團圓形太極。中正色眞黃。節獻隨邊使。恩頒出上陽。劈來霜落瓜。擎得露添香。繄我偏多感。憐君奉北堂。</text>
<title>申玉果 得洪 挽</title>,<text>才器如公夭且窮。含悽吾欲問蒼穹。一麾行色湖山外。四紀光陰逆旅中。鶴髮悲號深峽暮。鳳毛憔悴舊巢空。綵衣何日重歸到。芳草年年上黨東。</text>
<title>喜雨</title>,<text>甘澍知時節。歡聲九扈中。柔條偏與碧。嫩蕊暗催紅。摠出財成德。能參造化功。群生皆自得。不解謝東風。</text>
<title>雨後卽事</title>,<text>前山雨過小溪深。野逕依微帶夕陰。田夫荷鋤臨水岸。遲回却向淺灘尋。</text>
<title>偶吟</title>,<text>偶然扶病出。淸坐小溪頭。別有歸時興。鷗眠月滿洲。</text>
<title>隣人寄山藥</title>,<text>玉延如白雪。持贈滿山盤。厚意將何報。沈痾頓覺安。</text>
<title>暮春</title>,<text>山杏較遲開。杜鵑猶不來。今年節候早。春服始方裁。</text>
<title>李瑞山 雲栽 母夫人挽</title>,<text>姊子前冬自沔鄕。爲誇高宴倍輝光。綵衣交映三珠樹。巹席重拈萬壽觴。儀範向來聞遠近。明徵今日報榮昌。寂寥人散寒天暮。弔鶴飛時雪滿岡。</text>
<title>族叔金海美襄事已過。感而有作。</title>,<text>騖嶺之西燕頷東。佳城此日闡玄宮。千章老檜寒仍翠。數疊層巒勢更雄。百祀可期枝葉盛。一阡還幸祖孫同。分曹宰縣俱如夢。含笑君應入土中。</text>
<title>寄全都事 益禧</title>,<text>世間離合苦無常。萬事悠悠任彼蒼。愧我疏慵叨按察。如公才望尙潛郞。樓臨錦水羈棲冷。路繞丹山別恨長。梅發嶺頭逢驛使。一枝須寄雪中香。</text>
<title>春雨</title>,<text>危樓寄在小城頭。春雨闇闇不肯收。入夜蕭騷侵客夢。終朝點滴亂鄕愁。新梅已作披香勝。臘雪全添濯錦流。詩句強爲排遣地。不堪吟罷轉無憀。</text>
<title>別公山使君李公 𢢀</title>,<text>饑甿方賀得賢候。鳧舃如何不暫留。父老謾勞爭臥轍。按廉無計輓征輈。政隨江水聲長在。孝感天關許已優。同苦一年今作別。暮雲寒菊摠添愁。</text>
<title>次都事及敎養官韻</title>,<text>還鄕猶是客。未老已成翁。江照千峯月。樓含萬壑風。喚愁汀草綠。知節石榴紅。詩料渾閑興。吟哦賴數公。</text>
<title>登拱北樓</title>,<text>久滯公山館。頻登拱北樓。吟哦徒有癖。徙倚未消憂。暮岫蒼茫遠。寒江日夜流。此間驚歲晩。羈思倍悠悠。</text>
<title>登拱北樓 其二</title>,<text>鎭南開舊館。拱北復高樓。俛仰懷千古。登臨散百憂。山獻三峯秀。江連萬里流。倚欄瞻斗極。不耐暮途悠。</text>
<title>次亞使韻</title>,<text>月滿高樓雪滿山。玉人臨別唱陽關。莫言楊柳今搖落。春色依依帶翠鬟。</text>
<title>次亞使韻 其二</title>,<text>百里長程萬疊山。雪中行色太間關。越女不知詞客意。含嬌頻整綠雲鬟。</text>
<title>靑岩金督郵 愼厚 來過</title>,<text>日暮羈愁切。沈吟獨倚欄。君從千里至。天與暫時歡。簿牒催人老。詩篇任歲闌。親朋如問我。春晩向長安。</text>
<title>偶吟</title>,<text>簾外嬌鶯語。窓前美人歌。對酒如不飮。奈此佳景何。</text>
<title>次舒川李使君韻</title>,<text>句句明珠耀九淵。幾回乘興酒家眠。靈犀一點還相照。莫說蒼茫泛愛前。</text>
<title>朴處士 善應 挽</title>,<text>天道是耶非。仰視惟蒼蒼。榮枯曁脩短。有誰能主張。大抵以理推。報應如可詳。爲善與爲惡。有慶亦有殃。仁者壽且榮。乃是理之常。奈何或有乖。明徵還莽茫。顏回死陋巷。伯夷餓首陽。所以君子人。安排信行藏。欲說君生平。使我涕自滂。適來始何意。適去又何忙。一身稟正氣。粹然爲端良。胸襟闊愈澄。顏色和而莊。孝友出於天。篤學彌通方。禮義飭其躬。經籍充其腸。遯世自無悶。養拙窮僻鄕。咬菜樂在中。被褐道彌光。自號鷗友翁。息機閑彷徨。蘭蕙以爲佩。芙蓉以爲裳。翛然適其適。白日臥羲皇。顧我淺丈夫。汩汩縻名韁。一自聞謦欬。追隨頻合堂。閑忙雖異路。年義渾相忘。皎然三珠樹。聲價不可當。交遊弟兄間。朅來三十霜。跋燭飽淸談。小齋秋夜涼。杖屨共逍遙。幽園春日長。中間牽世務。雲樹遙相望。今春暫接袂。怳若夢一場。江天少微星。半夜晦光芒。音容隔九泉。手札猶在箱。寒松獨也靑。谷蘭空自香。世無知己者。於子庸何傷。所恨抱貞操。埋沒歸山岡。也知精爽在。不合空消亡。在天爲星辰。在地爲珪璋。在木爲松柏。在鳥爲鸞凰。魂氣無不之。芒芴難可量。凄涼廣陵路。歲歲春草芳。我爲湖外客。無緣奠一觴。和淚寫哀詞。嗚咽不成章。</text>
<title>安興鎭卽事</title>,<text>白華山北駐巡旗。重鎭新開地勢奇。萬里波濤連對馬。一條蒼翠見麽尼。雲霞舒卷渾無定。潮汐盈虛似有期。最覺腦襟澄闊處。海天秋夜月明時。</text>
<title>沈察訪 綽 挽</title>,<text>年宜到耋福宜遐。鄕黨咸稱孝友家。雁序擢蓮眞罕事。鳳雛攀桂倍榮華。南郵寶馬凌風迅。東海銀鱗入饌多。壽席陪遊今一夢。暮江嗚咽月空斜。</text>
<title>到淸風。舟中口號。次李臨陂韻。</title>,<text>晩出凝淸上小舟。鏡中霜錦媚新秋。停橈爲向沙鷗問。倘記遨頭舊日遊。</text>
<title>聞淸州判官崔 時遇 亨叔凶問</title>,<text>我在臨瀛歲。君留幕府時。琴樽十日飮。風景幾篇詩。半刺官雖冷。西州會又奇。今朝幽問至。慘愴淚雙垂。</text>
<title>權上舍 在 來訪 乃受學於掌令堂兄者也</title>,<text>一別恩津縣。居然十九秋。紫雲今寂寞。錦水獨淹留。此日逢君話。他鄕慰旅愁。官樓梅欲發。樽酒擬同遊。</text>
<title>端午日。登拱北樓。</title>,<text>正値天中節。獨登江上樓。一年爲客意。北望更悠悠。</text>
<title>戲贈敎養官卞輝卿。且寄酒盞。</title>,<text>宿雨初晴小閣虛。夜來眠食問何如。坡翁不飮猶多釀。比得東皐尙有餘。</text>
<title>公山館。遇江陵士人金 世祿，李 沂。</title>,<text>一別臨瀛已十年。至今仙境夢依然。此日逢君談勝景。却疑重到鏡湖邊。</text>
<title>貞徽翁主挽</title>,<text>恭惟宣廟諸翁主。釐降咸歸禮法家。相國門闌尤肅整。代言簪笏倍光華。三朝親愛恩偏重。一理明徵福自遐。風樹不停寒日暮。雪中仙鶴亦含嗟。</text>
<title>送李姪舟也還小山</title>,<text>春明纔出已天涯。爭耐郵程有許賖。隴麥黃時初作客。臘梅開後未歸家。形容消瘦猶枯木。簿牒紛紜似亂麻。遣汝獨尋淮水去。幾叢巖桂鎖煙霞。</text>
<title>送李姪舟也還小山 其二</title>,<text>潘江陸海浩無涯。知汝鵬程萬里賖。書籍遍窺諸子集。詩篇傳誦幾人家。玉須雕琢方成器。蓬不扶持自倚麻。臨別贈言惟此耳。呼兒取盞酌流霞。</text>
<title>次太學士蔡湖洲韻</title>,<text>小春消息寄寒梅。瓊蕊盈盈雪裏開。風送暗香和客夢。隔簾疑是玉人來。</text>
<title>雪中食芹菜</title>,<text>菜根咬固好。肉食幾包羞。新味先春得。香莖帶雪抽。勾尖機已動。細嚼舌全柔。獻御癡人事。猶堪戀玉樓。</text>
<title>贈漢人文可相</title>,<text>宋朝丞相後。中國洛陽人。兵革遭漂蕩。風霜飽苦辛。恩城經幾載。錦水又新春。向我論羈抱。言前已濕巾。</text>
<title>維鳩道中</title>,<text>曉發燕山郡。晩經鳩驛村。偏知道路熟。頗覺往來煩。水積波聲緩。林深雨意昏。暫留催抹馬。斜日倚層軒。</text>
<title>維鳩道中 其二</title>,<text>長爲馬上客。暫歇峽中村。詩句隨時得。文移到處煩。林深迷白晝。路險復黃昏。多事還堪笑。尋朋更駐軒。</text>
<title>贈許上舍 穧 還石室舊居 石室有八峯。故第三聯及之。</title>,<text>羈棲歲暮倍無悰。此際情親邂逅逢。歷問舊遊皆逝水。莫嗟相對各衰容。錦江波闊連千里。石室山高有八峯。雪裏此行憐太苦。旌陽何日斬蛟龍。</text>
<title>見淸風郡儒生</title>,<text>峽中風俗本來淳。莫是軒羲上古民。筋力桑麻隨地分。形骸土木任天眞。披香亦自繁華盛。寒碧還勞夢想頻。休問按廉今日況。只看雙鬢摠如銀。</text>
<title>夜吟</title>,<text>一年強半滯孤城。客裏酸辛已飽更。案上虛抛書萬卷。鏡中贏得雪千莖。披香堂裏春偏早。拱北樓頭月幾明。自愧久叨觀察任。才疏無計活饑氓。</text>
<title>公山館。逢扶安倅李 杭 濟仲卽別。</title>,<text>風樹無窮痛。知公亦似儂。三年倏忽過。今日偶然逢。溪柳綠堪折。野花紅正濃。客間又爲別。離恨雲千重。</text>
<title>公山館。逢扶安倅李 杭 濟仲卽別。 其二</title>,<text>豪擧扶安倅。衰遲觀察儂。今朝此爲別。何地更相逢。竹葉還無分。桃花正自濃。峨洋奏一曲。山水幾千重。</text>
<title>與京試官李文學 殷相。登拱北樓。遊賞半日。仍令小妓輩乘舟歌舞。而憑欄俯視。上下珠翠。照耀波心。怳若水僊遊戲於貝宮。乘醉玩景。率爾口號。</title>,<text>綺席燃紅燭。蘭舟載翠娥。眞仙疑在此。學士興如何。隱隱波中月。依依鏡裏花。龍眠模不得。詩句謾吟哦。</text>
<title>與京試官李文學 殷相。行望闕禮後走次其韻。</title>,<text>玉節輝煌竝繡衣。幕僚齊會不相違。威儀肅肅如鴻漸。趨翼僊僊學鳥飛。官路蠟燈光掩映。禁城淸漏夢依俙。晩來禮罷歸深院。柳拂旌旗露半晞。</text>
<title>立春</title>,<text>小城孤館雨霏霏。遠客逢春亦未歸。五十年來多少事。曉鍾聲裏始知非。</text>
<title>立春 其二</title>,<text>楊柳依依雨雪霏。屢更時序未言歸。忽驚臘破春將近。今歲求田計又非。</text>
<title>京試官李正言 殷相 次拱北樓壁上韻。以示余求和。座上乘醉口號以步。</title>,<text>酒滿深樽花滿樓。佳人婥約錦纏頭。夕陽休怕黃昏近。乘月還須上小舟。</text>
<title>吳上舍 尙履 委寄二魚</title>,<text>曲欄斜日獨徘徊。誰遣雙魚雪裏來。催付廚人供細膾。復呼兒妓煖深杯。淹留自愧耽鷄肋。豪貴休言飫豹胎。偏感溪翁珍重意。封書何以報瓊瑰。</text>
<title>次李濟州 元鎭 韻</title>,<text>五馬來從大海濱。一樽相對舊情人。春明尙遠行須速。朝夕催還降紫綸。</text>
<title>送栗峯南督郵 夢賚 陪箋入洛</title>,<text>筋力全輸簿牒叢。葵忱長向日華東。忽逢佳節催銀勝。仍想群僚侍紫宮。錦水遙連淸渭水。春風暗雜赤心風。向來拱北無窮意。今夕慇懃摠付公。</text>
<title>過豐歲村</title>,<text>一春三度過歡城。行役雖勞却似榮。士女闐街皆舊面。溪山入眼摠多情。白沙峯在梅猶發。翠滴堂空月幾明。往事依依如昨夢。不堪嗚咽淚沾纓。</text>
<title>與公山申使君。往拜李相國。仍泛小舟。泝流而還。</title>,<text>晩向春江泛小舟。隨波鼓枻任悠悠。桃花滿岸黃蜂鬧。竹葉盈樽綠蟻浮。禮數全優賢相國。風流都付老遨頭。淹留不覺歸程暮。纖月微微映半洲。</text>
<title>遊俗離山次處能上人韻</title>,<text>竟日逍遙去復來。爲緣探勝故遲回。峯巒疊疊看難盡。雲霧重重掃未開。松下携琴仍候客。月中聞笛更登臺。林僧不有瓊琚句。誰信空門抱逸才。</text>
<title>遊俗離山次處能上人韻 其二</title>,<text>行裝都付一枯藜。閑伴浮雲任疾徐。千佛名經傳自竺。三山福地勝於廬。春深玉洞花開後。月白瑤壇鶴睡初。病客乍來還倏去。羨他淸淨臥居居。</text>
<title>次鄭敬差 晳 韻</title>,<text>行臺暫駐錦官城。靑眼依依十載情。春晩北樓頻悵望。月明南館幸逢迎。百憂頓向三杯遣。萬事徒緣一飽營。唱罷驪駒仍解纜。却敎羈思逐懸旌。</text>
<title>次鄭敬差 晳 韻 其二</title>,<text>翠巘澄江繞古城。等閑風景亦關情。束書塵閣忘披閱。把酒丘亭慣送迎。鏡裏淸霜偏種種。案前朱墨強營營。饑氓滿眼無由救。行部空慙擁旆旌。</text>
<title>除夕。次卞廣文韻。</title>,<text>玄冬已盡靑陽逼。歌管喧轟滿一城。淸坐寥寥經此夜。却笑觀察小風情。</text>
<title>除夕。次卞廣文韻。 其二</title>,<text>始聽春鷄第一聲。披衣起坐到天明。新年所祝無他願。只擬漁樵托此生。</text>
<title>對金生 世祿 墨竹。聞小妓彈瑟。</title>,<text>毫端揮洒幾叢篁。雨葉風枝滿一堂。隔幔依依聞寶瑟。錦江無乃是瀟湘。</text>
<title>贈鏡城通判安 命老 樂天</title>,<text>自是男兒壯志存。之官遠近不須論。磨雲危嶺椽關路。制勝層欄枕海門。絶域豈無遊子戀。盛年宜報聖君恩。臨書所勖惟勤謹。𨀉聽英聲動塞垣。</text>
<title>贈鏡城通判安 命老 樂天 其二</title>,<text>京洛親朋幾箇存。病餘衰謝不堪論。一年羈宦遊南國。千里征人向北門。玉節雙旌知異數。銅章五馬亦洪恩。只應戀闕同懷抱。淸夢時時繞禁垣。</text>
<title>過海濱</title>,<text>暫歇征鞍駐海邊。壯觀幽賞一時專。鯨魚噴雪千層浪。鵬鳥搏風萬里天。空裏雲霓迷咫尺。望中島嶼絶夤緣。坐來頓覺腦襟闊。浮世營營儘可憐。</text>
<title>避暑登樓</title>,<text>炎天扶病上高樓。徙倚朱欄俯碧流。催喚小童搖大扇。更敎三老棹孤舟。新茶煎罷香煙散。靑簟披來暑氣收。田野幾人多暍死。一涼偏覺聖恩優。</text>
<title>月夜</title>,<text>秋近江城小雨晴。高樓月色轉分明。涼生古砌吟蛩咽。影透疏林宿鳥驚。病客羈懷添一倍。騷壇詩興也全淸。此時誰奏相思曲。摠是孤鸞別鶴聲。</text>
<title>次敎養官卞輝卿韻</title>,<text>身閑如不繫。心靜更無營。自是忘榮辱。都緣養性情。酒杯渾漫興。詩卷亦功程。愧我纏朱墨。偏驚太瘦生。</text>
<title>又用前韻。贈李校理靜叔。</title>,<text>玉署論思地。金湯按察營。停雲千里夢。今雨十年情。淥水圍郊野。晴沙滿驛程。倘分山一半。漁釣寄餘生。</text>
<title>次濟上人軸中韻</title>,<text>白雲深鎖寺門樓。不下塵寰問幾秋。宿債只緣詩癖在。一筇還向洛中遊。</text>
<title>朴光州 士彬 挽</title>,<text>何年同泛鏡湖舟。去夏重逢錦水樓。千里襟期氷照膽。一樽離恨雪添頭。音容寂寞三秋暮。旅櫬凄涼萬事休。落日寒雲岐路遠。萬行悲涕不能收。</text>
<title>仍雨停行。還宿公山。</title>,<text>一行眞有數。十里却回程。驟雨飜盆注。驚雷動地鳴。衣裳沾已盡。舟楫整還傾。天意固難料。明朝晴未晴。</text>
<title>月夜與午谷李兄及李姪。登拱北樓。</title>,<text>偸閑邀遠客。乘興上高樓。白月盈船載。澄江繞檻流。見聞渾爽豁。思想轉淸幽。入夜猶忘返。明朝擬更遊。</text>
<title>趙姪爾後內挽</title>,<text>賢如吾自出。咬菜尙長貧。孝婦又無壽。皇天奚勸仁。牛衣諸幼稚。鶴髮兩家親。觸目皆悲慘。令人淚濕巾。</text>
<title>端陽日。贈歌妓秋香。</title>,<text>去歲茲辰謝禁闈。玉階紅藥夢依依。秋娘且莫歌金縷。重見榴花苦未歸。</text>
<title>崔永春 琇 挽</title>,<text>鏟彩捐華只任眞。最於名利退逡巡。秋曹久對郞潛日。春縣重逢吏隱辰。晩售明經猶自貰。兒成進士更超倫。向來親舊多凋謝。能到公年亦幾人。</text>
<title>別淳昌李使君 山賚 之任</title>,<text>聞說淳昌郡。溪山繞邑居。故人官就此。淸福問何如。花鳥撩詩句。藤蘿學草書。逍遙隨處可。不必待公餘。</text>
<title>朴僉正 由寬 內挽</title>,<text>少尹門闌肅。于歸婦道宜。爨淸還翦髻。饋備幾齊眉。蘭玉留餘慶。衿鞶想舊儀。薤歌悽欲斷。弔鶴亦含悲。</text>
<title>李生 世東 妻挽</title>,<text>人間慘痛有如斯。旬日重泉母女隨。薄澣言歸期再返。孤魂冥漠遽何之。蘭羞幾潔廚中饋。麻枲猶殘篋裏絲。赤子呱呱那忍聽。欲裁哀挽淚先垂。</text>
<title>別高原李使君 時煥 之任</title>,<text>去歲關東地。今朝塞北天。頻驚棲小邑。況耐向衰年。謠俗夷音雜。溝塍海鹵連。加飡勤撫字。時或寄詩篇。</text>
<title>和李姪韻</title>,<text>莫報秋將近。非秋已自愁。登樓時遣悶。秋後奈高樓。</text>
<title>酒席走次宋進士 民古 韻</title>,<text>雲族沙頭雨欲昏。客中離恨倍傷魂。佳人亦解悲秋意。輸入瑤琴曲裏論。</text>
<title>酒席走次宋進士 民古 韻 其二</title>,<text>前身固已解悲秋。假使無愁亦自愁。一曲驪駒數杯酒。問君何惜暫時留。</text>
<title>崔通判 時遇 挽</title>,<text>一別臨瀛歲幾周。寒松月色夢悠悠。銅章玉節重逢地。錦樹黃花欲暮秋。久歎奇姿棲枳棘。忽聞孤櫬返松楸。望仙樓畔新梅發。更與何人續舊遊。</text>
<title>冬雨</title>,<text>無氷已可怪。苦雨復支離。正是方冬節。如何行夏時。孤燈五更夜。遠客獨吟詩。憂國憂民念。空添鏡裏絲。</text>
<title>贈希濟上人</title>,<text>簿牒叢中久廢詩。林僧乞句欲何爲。洛陽自有靑雲士。哀玉淸篇在在奇。</text>
<title>楊州路中</title>,<text>千里行方始。終南已在西。憂歡心摠遣。遠近理還齊。古驛居人少。荒郊落日低。客懷無處寄。詩句却頻題。</text>
<title>楊州路中 其二</title>,<text>客路咸關北。家山洛水西。執珪同戀越。彈鋏異遊齊。溪抱荒村轉。天隨遠樹低。鄕書憑驛使。馬上幾回題。</text>
<title>行到抱川路中。見鷗友朴斯文 善應 之墓在路左。感愴有吟。</title>,<text>宿草蕭蕭落照曛。那堪住馬別孤墳。一床談笑今如夢。獨向咸關淚滿裙。</text>
<title>次趙判書龍洲便面詩韻</title>,<text>層巒壁立水彎廻。疑入桃花洞裏來。便面贈詩情款款。欲酬珠玉愧無才。</text>
<title>次趙判書龍洲便面詩韻 其二</title>,<text>足一移時首九廻。日邊消息幾時來。火山湯海猶將赴。奈乏邊城牧禦才。</text>
<title>抱川途中憶李兄 東彥</title>,<text>民家稀少邑居幽。野色蒼茫暮水流。客裏離懷隨處切。停驂空憶舊遨頭。</text>
<title>永平途中。戲贈卜者徐廷益。</title>,<text>洛中曾見愛其才。客裏重逢眼自開。我縛微官宜遠邁。爾緣何事亦同來。佳山美水渾非分。淸唱朱絃且可猜。惟是病儂愁未遣。羨他隨處倒深杯。</text>
<title>金化路中見山雪</title>,<text>正値春三月。如何見雪山。此身疑在蜀。不覺向咸關。</text>
<title>三月路中。一邊見殘雪。一邊見開花有吟。</title>,<text>北岸雪猶在。南崖花正繁。暄寒咫尺異。節序似中分。</text>
<title>途中偶吟</title>,<text>三月愁城路。行裝一敝裘。近關風漸緊。登嶺雪猶留。歇馬尋孤店。逢人問幾州。白頭山未到。已是白盈頭。</text>
<title>金城金使君 天錫 來訪所寓。且送糧饌藥茶等物。</title>,<text>入境先探太守誰。喜君曾是十年知。掣鈴乍報簾前鶴。命駕催移閤內麾。饌侈雉膏兼玉粒。茶封雀舌帶天池。窮途一飯誠爲德。他日寧忘在莒時。</text>
<title>客中偶題</title>,<text>此行誰道是公行。萬苦千辛已飽更。贊傳却愁呼驛長。持繻自說任邊城。主人強閉還多詬。小吏卑睨敢欲輕。男子元來胸次闊。暫時榮辱不須驚。</text>
<title>金城太守來訪夜話</title>,<text>何年相見何年別。舊事茫然一夢中。峽裏荒村明月夜。白頭相對兩衰翁。</text>
<title>見山雪</title>,<text>春天殘雪滿孱顏。遙想故園花正殷。怪底白頭山未近。亂峯皆是白頭山。</text>
<title>生唱驛老吏李忠記來現</title>,<text>己卯年間經此路。重來已作白頭翁。驛中老吏猶能記。稱是前時亞使公。</text>
<title>銀溪驛</title>,<text>蕭條古驛寄山阿。亂石嵯峨古木多。遠客歇鞍留半月。却愁長路夕暉斜。</text>
<title>嶺東方伯徐德基將到新安驛。而行忙未得留見。</title>,<text>昔年皁蓋到淸風。寒碧奇遊偶爾同。今過仙山違一摻。不堪回首暮雲中。</text>
<title>淮陽途中。又用前韻。</title>,<text>路出金剛北。山深鐵嶺西。孤松依石立。老檜與天齊。躋險懸崖滑。憑高疊嶂低。吟詩多不記。記得亦忘題。</text>
<title>淮陽李使君 時材 適出他。未得相見。</title>,<text>淮陽太守舊相知。琴閣團圓預已期。人事喜乖空過去。亂峯斜日步遲遲。</text>
<title>驛亭偶吟</title>,<text>舊事依然二十春。重來今日鬢如銀。驛人只識鍾城倅。豈記當時佐幕賓。</text>
<title>淮陽道中</title>,<text>曾遊楓岳太悤悤。萬二千峯閱未窮。今日嚴程空悵望。白雲蒼靄有無中。</text>
<title>關東伯徐德基 元履 送書。兼寄藥封紙墨。</title>,<text>窮途知己少。濡沫幾人能。多謝關東伯。遙憐嶺外朋。華緘兼藥裹。梅月帶溪藤。況有平心戒。書紳更服膺。</text>
<title>贈慶興倅權 信道</title>,<text>竝尋關北路。俱是洛中人。跋履寧辭苦。沈痾𪚥在身。長途畏風甚。荒店歇鞍頻。同病相憐意。箋天孰爲陳。</text>
<title>踰鐵嶺</title>,<text>遑說鍾城遠。先愁鐵嶺難。初疑行木末。更訝入雲端。石逕流川亂。陰崖積雪殘。忽逢花一樹。暫覺旅憂寬。</text>
<title>高山驛村</title>,<text>年前宗姪滯山郵。苦況羈懷說不休。旅館依依楊柳色。至今猶帶一般愁。</text>
<title>高山道中逢雨</title>,<text>不堪長路苦。驟雨又何來。藥裹藏難密。詩囊括易開。却愁村店遠。轉覺僕夫催。幾日超鞿絆。安閑信馬廻。</text>
<title>到安邊府民舍。主倅鄭公達來訪。</title>,<text>來宿安邊府。欣逢鄭使君。腦襟已傾倒。杯酒且慇懃。帶雨衣還濕。挑燈夜向分。明朝催傳去。何日更論文。</text>
<title>安邊旅館滯雨</title>,<text>客窓春夜雨蕭蕭。歸夢依然到洛橋。覺後家山千里隔。天涯猶是一身遙。</text>
<title>馬上逢洛中人朴士英</title>,<text>馬上相逢無紙筆。憑君傳語報平安。只將此句憑君贈。多少羈懷說得難。</text>
<title>見畫屛於安邊站上</title>,<text>淸防數疊墨模糊。何物龍眠有此圖。荷葉蘆花交掩藹。白鷗爭浴似相呼。</text>
<title>德源道中</title>,<text>匹馬來經北海濱。暮年還覺壯遊頻。雲開鼇島呈金背。沙近龍湫散玉鱗。亂後民家凡有幾。望中波浪浩無津。自憐病客羈愁切。強詠詩篇句未新。</text>
<title>次高原板上韻。因呈主倅。</title>,<text>官棲初日淨暉暉。楚峽朝雲濕舞衣。餘外昇沈君莫問。只須因是且因非。</text>
<title>醉裏又戲次</title>,<text>關路漫漫向夕暉。佳人臨別更牽衣。莫言病客風情薄。一笑淹留也不非。</text>
<title>到永興府偶題</title>,<text>龍興江水抱城流。認是南關第一州。松柏蒼蒼圍寢閣。雲煙靄靄鎖官樓。風光信美非吾土。歌管徒煩倍客愁。只爲使君情款款。淸談半日更淹留。</text>
<title>定平府</title>,<text>跋履關山閱幾州。定平官舍最淸幽。朱欄隱映疏松裏。淥水縈廻古堞頭。抱病不堪長路苦。停驂無意暫時遊。催鞭轉向咸興府。落照孤雲摠惹愁。</text>
<title>贈咸興判官姜元獻</title>,<text>咸興通判舊相知。關外重逢喜可知。旅況酸辛君莫問。只看雙鬢摠如絲。</text>
<title>到咸興。以軍禮延命。</title>,<text>甲卒書生道固殊。袵金還向府中趨。十年經籍渾閑事。却悔辛勤作腐儒。</text>
<title>到咸興。別李司果應賢。</title>,<text>雲海茫茫嶺路賖。去留心事欲如何。還京爲報吾消息。未到咸關鬢已皤。</text>
<title>南山驛途中</title>,<text>鐵關纔過又咸關。客路重重山上山。親愛欲知今日苦。他時看取鬢毛斑。</text>
<title>穿島</title>,<text>仙島茫茫北海濱。我居湖外見無因。今來不覺驅馳苦。久坐渾驚物色新。詞客朗吟詩似錦。佳人嬌醉座添春。遲回却恐前途暮。忙把離杯視日頻。</text>
<title>侍中臺</title>,<text>此行隨處飽辛酸。探勝還謀半日閑。長路一邊皆碧海。層崖盡處更靑山。殷花隱映疏松裏。白鳥群飛亂石間。病客苦吟無好句。旅愁贏得鬢毛斑。</text>
<title>咸關嶺</title>,<text>步上咸關嶺。平臨大海邊。叢祠依古木。鳥道在層巓。俯壑疑無地。攀崖怕近天。羈愁隨處切。北望意茫然。</text>
<title>咸興府</title>,<text>北方都會是咸興。城堞崢嶸幾百層。兩水環回開廣野。群峯羅立衛諸陵。萬家花樹繁華盛。千丈虹橋氣勢增。病客沈吟無好況。玉樽春酒漫如繩。</text>
<title>到北靑。次兵相韻。</title>,<text>金湯表裏擁城池。幕府群裨摠健兒。晝掩轅門春日永。將軍閑臥對花枝。</text>
<title>鏡城有兒妓善歌舞。其名英眞淑眞也。客裏無聊戲題。</title>,<text>妙舞纖歌絶代稀。秋波含睇更依依。瑤臺月白鸞凰響。珠樹風輕蛺蝶飛。歡笑渾忘身在客。耽看不覺酒沾衣。向來旅館偏愁寂。雪水茶淸且莫譏。</text>
<title>次亞使韻</title>,<text>衰草茫茫落木飛。丈夫臨別亦沾衣。詞仙且莫催行色。把酒論詩也不非。</text>
<title>戲次南兵使姜公獻韻</title>,<text>強扶羸病滯愁州。假使無愁亦自愁。倘賴莫愁愁可遣。千金駿馬也堪酬。</text>
<title>次朱村站亭板上韻。贈鏡城判官安德叟。</title>,<text>行到鬼關北。誰人不斷魂。吟詩憶黃友。歇馬憩朱村。殘雪留深谷。頑雲鎖暮原。何由投紱去。與子向吳門。</text>
<title>夜雨</title>,<text>蕭蕭打窓急。孤枕夢難成。暗雜寒江響。輕霑落葉聲。鬢霜添種種。羈緖倍㷀㷀。獨坐無悰極。沈吟到五更。</text>
<title>偶題</title>,<text>北路山川大抵同。鍾於六鎭最居中。華夷咫尺江沱限。原野荒蕪地勢窮。四月有時飛急雪。十旬無日不狂風。客間懷抱君休問。百病千愁惱此躬。</text>
<title>次寄李都事 得養</title>,<text>讀易年來識箇時。心中何慮更何思。只嫌詩癖除難盡。欲和淸篇却自疑。</text>
<title>客居</title>,<text>半歲孤吟滯北關。秋風已動戍樓間。磨雲嶺接磨天嶺。長白山連小白山。鏡裏淸霜偏就種。刀頭明月謾催還。邊城落日羈愁切。候雁南飛恨未攀。</text>
<title>次白軒相國寄扇韻</title>,<text>寶箑瓊篇慰我愁。披來五月似淸秋。塵勞滌盡心神爽。忘却沈綿臥戍樓。</text>
<title>次白軒相國寄扇韻 白軒元韻</title>,<text>誰到愁州不起愁。客懷羈思又逢秋。丹心定切瞻宸極。莫向黃雲數上樓。</text>
<title>客中偶吟。寄趙甥爾後。</title>,<text>幽棲迢遞隔燕山。病客羈孤滯雁關。月照襟期無遠近。人隨愚智異忙閑。梅窓點易心偏靜。楡塞談兵鬢已斑。匹馬何由歸故國。相携嘯詠水雲間。</text>
<title>又用前韻</title>,<text>泥塗困厄病鴟同。半歲羈孤絶塞中。草木蕭條秋色老。關山迢遞暮途窮。鬢衰不耐紛紛雪。體弱還愁小小風。只爲國恩全未報。險夷隨處瘁吾躬。</text>
<title>偶題</title>,<text>寂寥孤館臥如弓。朝夕隨從只小童。鏡竹原花渾不分。生涯還與野僧同。</text>
<title>贈擇瓊上人</title>,<text>孤筇遍踏海東山。八月重尋七寶還。湖外他時來訪我。數椽茅屋亂松間。</text>
<title>再邀崔生</title>,<text>昨夜催歸月未斜。今朝獨坐菊初華。百回相訪無嫌數。偃室還同野老家。</text>
<title>贈擇瓊上人</title>,<text>杖錫何來此。秋風已颯然。杜陵詩句語。今日海雲邊。</text>
<title>贈崔生</title>,<text>昨夜騷翁帶月還。此時詩思十分閑。淸明氣象君知否。一鏡當空照萬山。</text>
<title>贈崔生 其二</title>,<text>不如意事世間多。騷客佳期奈雨何。來夜亦知乘月好。可堪今夕獨吟哦。</text>
<title>次金先達 之鍵 韻</title>,<text>先達來從節度營。數旬辛苦滯孤城。濕薪帶雨𪚥棲冷。脫粟兼沙旅爨淸。久客亦多新識面。惟公最是舊聞名。可堪別後相思處。明月秋天畫角聲。</text>
<title>寄井邑趙姪爾䎘</title>,<text>相去迢迢萬里餘。幾回瞻望涕沾裾。秋生北塞風霜早。雲隔南天簡札疏。我或有時看太易。公於暇日讀何書。悠悠得失渾閑事。素位行藏任自如。</text>
<title>寄八喜益喜兒</title>,<text>兩兒相別半年餘。嶺路迢迢簡札疏。洛北歸雲頻入望。天涯見月幾沾裾。加飡只願身無恙。力學惟勤口念書。此地酸寒那更說。寢興孤獨野僧如。</text>
<title>寄小山李兄兼示舟姪</title>,<text>近來眠食問何如。嶺路迢迢夢亦疏。絶塞風霜淹病臥。小山松桂任閑居。一年已似三年別。八月纔看五月書。匹馬那緣歸故國。靜談秋水共觀魚。</text>
<title>次崔生韻</title>,<text>絶塞同爲客。相逢便說歸。狂風多氣勢。寒日小光輝。京友書全斷。家山夢亦稀。何時尋舊社。松竹掩荊扉。</text>
<title>客居</title>,<text>羈緖搖搖苦未閑。強披經籍慰辛艱。功程敢擬韋三絶。聖學難窺豹一斑。靜裏尙多流注想。幾中還有死生關。只將天理勤培養。任却他鄕與故山。</text>
<title>詠懷</title>,<text>心似寒灰鬢似銀。沈綿況耐病纏身。孤雲杳杳磨天外。衰草茫茫豆滿濱。絶塞偏驚秋色早。危樓倍覺旅愁新。寬懷欲制思鄕淚。畫角聲中自濕巾。</text>
<title>憶家</title>,<text>淹留絶塞飽辛酸。小智何曾效一官。眼病詩書全欲廢。形羸衣帶漸驚寬。羈禽謾憶南枝暖。候雁先知北地寒。畫角聲中秋色晩。不堪回首望長安。</text>
<title>香盤</title>,<text>虛齋秋夜苦遲遲。病客無眠獨坐時。欲識寒更無好術。香盤還學老僧爲。</text>
<title>口呼集聯</title>,<text>快閣成佳會。蒼茫向夕曛。狂飆飜樹葉。急雨動山根。徙倚烏皮几。仍傾白玉樽。羈遊何足恨。南北一乾坤。</text>
<title>夜吟</title>,<text>丈夫隨處任從容。敢恨孤城滯病儂。鹿野村幽時見鹿。龍湫水積定藏龍。石含雲霧疑懸甑。山吐風雷認覆鍾。若使此州爲內地。一麾應不到疏慵。</text>
<title>次崔生韻</title>,<text>逆境平心處不難。失何爲恨得何歡。坎亨自是男兒事。請向包犧卦裏看。</text>
<title>次崔生韻 其二</title>,<text>白雪聲高和漸難。客間相對亦堪歡。木瓜強擬酬瓊玖。休遣傍人仔細看。</text>
<title>又用前韻。寄趙參奉姊兄。</title>,<text>遙想幽居近雪山。柴扉雖設書常關。煙霞泉石偏多癖。經史圖書一任閑。自愧疏頑爲物役。謾將羈緖入詩斑。何時歸訪淵明宅。講論交遊父子間。</text>
<title>本府妓松梅。隨金權管往新城。自縊而亡。</title>,<text>梅有暗香松有節。名兼二者豈徙然。忽報新城雉經事。好夤緣是惡夤緣。</text>
<title>讀中庸</title>,<text>看到中庸第十章。袵金知是北方強。南州病客緣何事。謾把遺經到此鄕。</text>
<title>有人籠寄雙雁</title>,<text>愁州病客對羈禽。懷土應同物我心。我固淹留臣子分。爾何鞿縶塞垣深。雪飄孤館凝寒氣。雲壓層城鎖暮陰。身欲奮飛飛不得。悲吟空自作南音。</text>
<title>次崔生韻</title>,<text>三春淹臥豆江隈。遮莫空庭長綠苔。美景豈能撩好句。佳辰猶未把深杯。山高淡月三更吐。樓迥長風萬里來。歸夢不知關路遠。依然時近紫宸陪。萬事悠悠不可期。昇沈聚散亦隨時。未將佳句驚人眼。肯爲窮愁皺我眉。朝檻濕雲團翠蓋。晩汀輕燕弄晴絲。丹心只切瞻宸極。扶病頻登百尺危。</text>
<title>次詠夕景</title>,<text>歸牛下遠坡。棲鳥投深樹。江畔濕雲凝。霏霏欲作雨。</text>
<title>次詠夕景 其二</title>,<text>落日望遙空。蒼茫但楡樹。江風送黑雲。何處胡山雨。</text>
<title>贈崔生</title>,<text>地近甑山火焰蒸。謾思寒露玉壺氷。多君暮境詩淸健。曬腹炎天氣益增。</text>
<title>次崔生韻</title>,<text>故國茫茫嶺路長。暮年爲客鬢俱蒼。詩來淸吹凝氷想。爲向炎天借一涼。</text>
<title>次崔生韻 其二</title>,<text>深院寥寥晝刻長。半邊城影壓靑蒼。呼兒爲請東隣客。共上層樓納暮涼。</text>
<title>久旱得雨</title>,<text>曉來微雨潤如酥。百物欣欣氣欲蘇。只恨我心蕉未展。空將渴夢夢江湖。</text>
<title>次崔生韻</title>,<text>南冠爲楚客。北地是幷鄕。身健誇金骨。詩淸響繡腸。窮通都付命。榮辱亦全忘。何地無芳草。芙蓉欲作裳。</text>
<title>藏春軒八景</title>,<text>晴天紅雨飛。點點臙脂濕。莫遣逐流波。春光恐漏洩。</text>
<title>藏春軒八景 其二</title>,<text>郊扉白日長。滿眼皆新綠。依然翠幙帳。箇裏藏春色。</text>
<title>藏春軒八景 其三</title>,<text>霜錦比春紅。艶姿尤勝絶。何獨解藏春。不解藏秋色。</text>
<title>藏春軒八景 其四</title>,<text>歲暮獨亭亭。蒼髥帶白雪。春色不勞藏。萬古長春色。</text>
<title>藏春軒八景 其五</title>,<text>婆娑仙桂影。隱映錦苔紋。人間天上興。誰向此中分。</text>
<title>藏春軒八景 其六</title>,<text>山逕淸風至。蘿陰却自開。披襟當六月。疑是故人來。</text>
<title>藏春軒八景 其七</title>,<text>誰將一片天。輸與遊魚躍。非魚亦知魚。俯仰全至樂。</text>
<title>藏春軒八景 其八</title>,<text>牧童朝牧牛。歸來日向夕。騷客句方成。臨風弄短笛。</text>
<title>曉雨次崔生韻</title>,<text>荒城疏雨動微涼。病客孤吟坐小堂。候雁一聲秋色近。夜來添得鬢毛蒼。</text>
<title>讀大學書。撮其大文中文字。率爾成一絶。</title>,<text>閑居獨坐見南山。大學工夫在此間。綠竹夭桃詩興足。況兼黃鳥語綿蠻。</text>
<title>卽事</title>,<text>邊城秋氣早。七月欲飛霜。却羨南歸雁。翩翩向洛陽。</text>
<title>寄趙姪爾重</title>,<text>景冠忠信早超倫。今日窮途益見眞。遙想交山經紀苦。況聞京洛往來頻。兩兒失學皆凡鳥。十口啼饑等涸鱗。不有賢甥能救濟。誠心相顧更何人。</text>
<title>詠菊</title>,<text>天姿寒苦可。塞土奈孤根。傍架依殘塢。分叢寄破盆。露霑纔半吐。霜重未全繁。憔悴人猶物。沈吟憶故園。</text>
<title>北塞卽事</title>,<text>北人初夏已言熱。南客纔秋猶說寒。乍寒乍熱皆稱苦。天到愁州做亦難。</text>
<title>詠愁城集句 再用城字三用愁字</title>,<text>客老愁城下。城高絶塞樓。愁邊有江水。看取淺深愁。</text>
<title>次寄李姪一舟</title>,<text>深懷都付一封書。塞外沈綿兩歲餘。却想閑居幽興足。小山叢桂夢依如。</text>
<title>偶吟</title>,<text>此身衰朽抱沈痾。事務倥偬只任他。亂想胡思猶未遣。聖經賢傳亦無何。閑看倉柱聲言數。博索橋樑計度多。可是心齋忘外物。從今還欲廢吟哦。</text>
<title>偶吟 其二</title>,<text>塵寰醉夢摠迷程。忙裏營營底事成。彼此岸頭蘆葦合。死生關際色香縈。心昏謾作琉璃想。耳聵難分鼓杵聲。只向寸田尋理徑。千江自覺月同明。</text>
<title>嘲謫客林策得婢還失。失婢還得。</title>,<text>二八嬌娥春意濃。風花籠鳥任西東。問君日日頻憂喜。得失何如古塞翁。</text>
<title>途中偶吟</title>,<text>銀臺玉署夢依然。潦倒年來雪滿顚。舊日朋知零落盡。暮途蹤迹困屯偏。故園遙隔南州外。薄宦還縻北塞邊。安得抽身投紱去。竹籬茅屋任閑眠。</text>
<title>小吏誤碎一器。笑而有詠。</title>,<text>凡物成虧理固然。誤而非故爾何愆。寶盤玉盞渾無惜。先獲吾心有昔賢。</text>
<title>次許肅川韻</title>,<text>平昔襟懷向我論。丈夫身困舌猶存。詩篇爽絶驚東岳。忠孝相知有白軒。燕地風塵鳴寶劍。鳳城花月醉芳樽。攖寧也識多增益。莫歎南冠滯北村。</text>
<title>次李都事 以馨 韻</title>,<text>塞外逢佳節。偏驚物色新。看花頻濺淚。對月幾傷神。氣槩能相許。愁眉爲一伸。論交何必舊。俱是洛陽人。</text>
<title>集句夜吟</title>,<text>窓外正風雪。窓間人獨宿。夜夜苦更長。窮愁但有骨。</text>
<title>次崔生韻</title>,<text>空庭老樹不成林。數尺荒城壓水臨。病客獨吟無意緖。坐看孤鳥度層陰。</text>
<title>見獵者</title>,<text>健兒腰矢手黃間。田獲雄狐日暮還。仍說壯心猶未已。明朝射豹向南山。</text>
<title>寄鏡城半刺</title>,<text>形如枯木鬢如銀。自是沈綿半死人。一朶仙花元不分。莫敎輕洩雪中春。</text>
<title>曉坐聞鍾聲</title>,<text>靜裏寒鍾報曉知。閑人睡覺湛無思。一聲聽處堪深省。何似同安夜坐時。</text>
<title>次崔生韻</title>,<text>有美湖中士。今爲塞外人。強柔雖異俗。孝弟卽同倫。士有南從楚。師尊北學陳。競修函丈禮。却賤滿籝珍。時習初飛翼。呴嚅久涸鱗。揮毫淸動玉。把塵暖如春。神運恢遊刃。心專巧斲輪。安排從困厄。埋照混恒民。自可行蠻貊。還能擇里仁。恨吾傾蓋晩。喜子卜居新。氣合金蘭契。情均骨肉親。逢迎仍下榻。淺鮮漫留賓。作賦哀王粲。耽閑愛子眞。寒松疏骨節。霜菊最精神。晝靜烹茶細。宵分跋燭頻。兼看帶嵇鳳。應解續昭綸。吹奬渾非分。空疏奈此身。比來移旅寓。彌覺近芳隣。詩律知難敵。襟懷賴有伸。贈言慙未報。只擬敬書紳。</text>
<title>釋奠祭日。次崔生韻。</title>,<text>白頭淹臥海雲邊。閉戶沈綿已一年。替奠聖師如不祭。只敎同病爲相憐。</text>
<title>喜雨。次前韻。</title>,<text>細雨何孤一會期。旱餘佳澤正知時。地將群卉爭添色。天爲蒼生解察眉。暗濕江雲纔漠漠。輕霑庭樹更絲絲。此時幸對騷人話。忘却關山客路危。</text>
<title>任永興 慶餘 挽</title>,<text>龍江渺渺豆江深。戀闕思鄕兩地心。顧我沈綿方在褥。聞公幽問自沾襟。臺端幾見將雛鳳。匣裏空留伴鶴琴。他日南歸廣陵路。孤墳宿草向何尋。</text>
<title>戲贈崔生</title>,<text>田文堂上客如雲。長鋏哀歌萬古聞。客子今朝分異味。主人風彩勝田文。</text>
<title>次崔生韻</title>,<text>雪中相別向咸陽。歸思悤悤語更長。失路不須悲阮籍。安排只合用蒙莊。黃龍塞僻迷叢棘。玄鶴山深隔草堂。收器客間應有遇。肯敎聞筑久彷徨。</text>
<title>次韻</title>,<text>寒天欲暮凍雪垂。正是孤城惜別時。征馬亦知人意苦。臨岐蜷顧故遲遲。</text>
<title>曉吟次崔生韻</title>,<text>月斜天欲曙。群籟靜中生。物理森然處。看他一鑑明。</text>
<title>獨吟</title>,<text>行藏偏坎坎。晨夕只乾乾。一理探何處。包羲畫卦前。</text>
<title>獨吟</title>,<text>古壁闋生寒月剝。虛囱紙破夕風饕。多情唯有騷公在。斬雪頻來慰寂寥。</text>
<title>贈崔詞客</title>,<text>塞天無日不狂風。欲待無風幾日逢。閉戶孤吟愁寂甚。想君羈抱與吾同。</text>
<title>次</title>,<text>朔風吹雪塞天陰。旅館蕭條歲暮心。強欲自寬無好術。謾憑羲易畫中尋。</text>
<title>次 其二</title>,<text>畏影如何不就陰。白頭潦倒愧初心。羈棲尙有消愁地。野客時時帶月尋。</text>
<title>次崔生韻。兼示李都事。</title>,<text>宗之乃佳士。白也亦仙客。塞外偶然逢。今夕是何夕。形容共憔悴。幾年長沙謫。歲暮天氣涼。衰蘭白露滴。佳句刮我眼。淸談滌我臆。抱冤終必仲。至誠天可格。羈傖苦沈綿。與病幾不敵。落日望美人。孤吟採秋菊。國恩愧未報。微躬顧何惜。勖君歲寒心。不移如山岳。</text>
<title>邑民設機捉虎。次崔生韻。</title>,<text>戾蟲難手搏。古聖比馮河。寸鐵能除去。堪編劍客歌。</text>
<title>邑民設機捉虎。次崔生韻。 其二</title>,<text>河北皆賢倅。那能北渡河。堪差似馮婦。只願避朝歌。</text>
<title>又用前韻</title>,<text>乾坤含得靜中仁。雪裏初陽報小春。病客欲知消長理。強携羲易閱寅申。</text>
<title>次崔生韻</title>,<text>雲晴江天雪意多。戌樓斜日噪寒鴉。遙知故國春光早。幾樹新梅已着花。</text>
<title>眉岩祠宇</title>,<text>邊民猶解慕前賢。蕉荔虔將閱幾年。倘遣遺芬能化俗。一燈明處百燈傳。</text>
<title>次崔生韻</title>,<text>木瓜山不到。何事客心酸。男子四方志。却羞懷與安。</text>
<title>曉吟</title>,<text>月黑江天雪滿城。小齋寥寂一燈明。此時病客心無事。臥聽鷄鳴犬吠聲。</text>
<title>冬至日曉吟。次崔生韻。</title>,<text>寒宵寥靜鼓音稀。子半天心能不違。塞外孤臣瞻紫極。拜時還着舊朝衣。</text>
<title>次崔生韻</title>,<text>苟得安排任自然。窮通貧富亦徒然。笑他范蠡曾多事。謾役心機學計然。</text>
<title>次崔生韻 其二</title>,<text>餘人勤業趁三餘。如子詩篇任自如。李杜芳英咀嚼盡。餘塵時及簿書餘。</text>
<title>小至</title>,<text>臥雪經旬病起遲。閉關非爲順天時。也知一線增愁日。鏡裏先添幾丈絲。</text>
<title>次崔生韻</title>,<text>莫說肥羊蹴菜腸。冷廚疏趾亦尋常。銷金好事元非分。雪擁虛櫺月滿堂。</text>
<title>次崔生韻 其二</title>,<text>大叫狂歌欲奮飛。奈吾羸病不勝衣。近來似得頤神術。返却三要克四非。</text>
<title>次崔生韻 其三</title>,<text>俯仰天淵任躍飛。片雲何意復如衣。存誠妙法君知否。忘固無心助亦非。</text>
<title>聞鷄</title>,<text>金鈴落處宜聞響。畫角吹時合有聲。怪底寒鷄亦何意。喈喈不已到天明。</text>
<title>次崔生韻</title>,<text>客窓淸夜夢初回。記得江南幾樹梅。梅畔醉痕猶在面。暗香還訝着殘杯。</text>
<title>夜吟</title>,<text>寂而能感感而寂。一理循環朝復夕。人在其間何所爲。靜存動察唯乾惕。</text>
<title>次崔生韻</title>,<text>羈棲寥落掩柴門。淺鮮休論一飯恩。淸坐相看也不惡。爲君亭午掃風軒。</text>
<title>次崔生韻 其二</title>,<text>莫嘆羈棲計活難。心安菽水也堪歡。孺人在左賢郞右。閑把騷經坐臥看。</text>
<title>詠懷</title>,<text>絶塞孤城裏。沈綿一腐儒。衣寬驚骨瘦。步澁待人扶。俛首趨戎幕。回看愧僕夫。何時歸故國。隨意臥江湖。</text>
<title>詠懷 其二</title>,<text>絶塞關防地。如何寄老儒。槍從古苔臥。堞任朽株扶。雕篆惟文字。椎鋒謝武夫。休論魏王瓠。用大可浮湖。</text>
<title>馬上偶吟</title>,<text>朝從斗尾行。暮回龍津渡。終日雨霏霏。衣沾不言苦。</text>
<title>次炯眞上人軸中韻</title>,<text>百里仙山傍馬頭。白雲蒼靄望中悠。此行還負尋眞計。誰識孤臣戀闕愁。</text>
<title>馬上偶吟</title>,<text>前途凡幾里。到處逢人問。不愁關路難。只喜金剛近。</text>
<title>過大和窟。到淸心臺。</title>,<text>大和窟深千仞。淸心臺高百尺。深自深高自高。造物之理難可測。俯其深。我爲臨淵戒。陟其高。我有垂堂慮。歸去來。莫如遊我閑溪湄。登東皐而舒嘯。臨淸流而賦詩。淵明千古。先我留其辭。</text>
<title>到安興驛戲吟</title>,<text>湖西曾過安興鎭。嶺東今住安興驛。滄海窮山地勢殊。客懷彼此無分別。</text>
<title>原州發行巡嶺東</title>,<text>原城亦豈是吾家。欲別羈懷一倍加。冉冉年華忙裏過。紛紛世務眼前多。滄溟無際連遙嶼。大嶺當中擁狹斜。暫歇征鞍還策馬。驛程迢遞夕陽斜。</text>
<title>到臨瀛</title>,<text>梅軒蓮幕夢悠悠。按節重來已白頭。民吏摠非當日面。江山猶似舊時遊。身疑華表千年鶴。興逐滄溟萬里鷗。最是鏡湖明月夜。草堂無主水空流。</text>
<title>送別宋書狀 時喆</title>,<text>悲歌忼慨望燕雲。洒涕非關惜暫分。執盞贈言今日是。飮氷銜命古人云。楡中獵火尋常見。月裏哀笳幾處聞。篤敬可行男子事。只須加飯效忠勤。</text>
<title>臨瀛路中</title>,<text>顏狀龍鍾鬢雪紛。如何遍踏海東雲。兒童只識新觀察。父老猶知舊使君。寺憶曾遊猶記路。民無久住或移村。却慙行色悤悤甚。孤負寒松白鳥群。</text>
<title>次竹西樓韻</title>,<text>曾爲幕佐賦茲樓。忝佩隣符復幾秋。按節重來身已老。憑軒孤詠涕堪流。雲煙冉冉成陳迹。風雨凄凄起暮愁。當日華筵人去盡。沙汀惟有舊時鷗。</text>
<title>次炯眞上人軸韻</title>,<text>珠宮付與人間寶。琳卷還披袖裏詩。才拙可能酬綺什。謾敎飛錫住移時。</text>
<title>黃池路中</title>,<text>盡日冥搜太白巓。黃池尙在杳茫邊。爲緣急雨忙回轡。恐阻深流更促鞭。不是尋源天上客。何如訪戴雪中舡。悠悠行止元難定。萬事從今任自然。</text>
<title>次妙慧上人韻</title>,<text>愼疾猶多疾。求閑也未閑。此生眞苦器。今日負屳山。爾詑鳴筇去。吾思納節還。他時如再訪。湖外水雲間。</text>
<title>次太天上人韻</title>,<text>玉列奇峯揷太虛。白雲深處俗塵疏。高僧得得携詩返。却訝蒼藤學草書。</text>
<title>星摩嶺</title>,<text>肩輿躋險歷崎嶇。嶺號星磨果不誣。爭說海濱多勝地。誰知峽裏亦仙區。官樓淸爽囂塵絶。氓俗眞淳訟牒無。處處雲山堪送老。却羞扶病困征途。</text>
<title>三陟途中</title>,<text>何年爲客此經過。按節重來鬢已華。舊日兒童皆老大。中間人事足悲嗟。峽雲不雨常含潤。海水無風亦起波。十日東遊無好句。驛亭隨處漫吟哦。</text>
<title>次印圭上人詩軸韻</title>,<text>久愧將詩溷汝圭。更披塵簿可能題。他時欲得煙霞句。須訪閑溪竹外棲。</text>
<title>次印圭上人詩軸韻 其二</title>,<text>何年相對蕊城陽。別後悲歡說莫詳。孤露此身猶在世。淚霑薝葍句中香。</text>
<title>次卞興德 時煥 韻</title>,<text>萬二千峯態。毫端豈易形。只須論氣像。雲外玉亭亭。</text>
<title>次卞興德 時煥 韻 其二</title>,<text>廣文偏養靜。觀察最勞形。幾年同里舊。却憶更佳亭。</text>
<title>次題審藥韓道昌詩卷</title>,<text>宋子幾年客。鬷明千古心。賈生觀采計。尙向肆中尋。</text>
<title>送別金書狀 益廉</title>,<text>妙年聲價最超倫。哀玉淸篇句句新。伴直銀臺情已厚。重逢騎省意彌親。鶴關霜雪驅馳苦。雉岳風煙夢想頻。及至君歸吾亦返。一樽相對禁城春。</text>
<title>權司圃 鎭 挽</title>,<text>溫吾桑梓往來頻。公亦移家卜築新。尹丈連姻稱隱德。趙兄同里詑芳隣。溪山晩興仍忘祿。詩禮諸郞摠邁倫。鶴髮鳩筇空入夢。巷南耆舊更何人。</text>
<title>次文玉上人軸中韻</title>,<text>幕府何年別。中間信息疏。重逢壽春館。却憶李尙書。簿籍兼詩卷。官廚間野蔬。淸塵今寂寞。風景只今餘。</text>
<title>次都事遊淸平寺韻</title>,<text>孤燈寒夜掩深扃。對子論詩氣味淸。不有冥搜心裏悟。可能神運筆端形。眼前煙桂千峯熊。耳畔風松萬壑聲。若使眞僊耽妙句。月中騎鶴定來迎。</text>
<title>次都事遊淸平寺韻 其二</title>,<text>落日危樓望玉扃。五雲何處是三淸。丹砂未試囊中藥。白髮偏驚鏡裏形。獨遣子荊秦地去。可堪莊舃越吟聲。春前定欲休官返。爲報親朋掃雪迎。</text>
<title>金領相 堉 挽</title>,<text>忠孝當今第一人。達尊遐福冠朝紳。布衣身已巖廊望。黃閣心猶白屋貧。愛士談經皆衛道。蠲徭坸賦摠安民。台星遽晦中峯折。念及公私自濕巾。</text>
<title>次朴生 纏 韻</title>,<text>幾載巖居慕祝鷄。今朝相訪遠衝泥。臨觴不盡慇懃意。畫字還難仔細題。擬卜菟裘分水石。莫敎樵叟斷雲梯。欲知來歲尋幽興。花滿春江草滿堤。</text>
<title>平康倅。乃曾按湖西時禮山倅。到其縣有吟。</title>,<text>幾年湖右曾同事。今日關東幸再逢。幽寂山前初邂逅。夕佳亭裏幾從容。君將美錦才頻試。我似黔驢技已窮。明發更登關路去。不堪離思太悤悤。</text>
<title>次浮萍閣韻</title>,<text>池有荷花岸有蒲。謫仙陳迹水亭孤。浮萍身世乾坤內。只有行藏聽大罏。</text>
<title>路中偶吟</title>,<text>此行隨處可淹留。馬首纔東已勝遊。山店鑿巖成小聚。溪翁臨水起高樓。摠非塵界尋常趣。何必毗盧最上頭。明日欲尋官路去。浮萍小閣亦淸幽。</text>
<title>路中偶吟 其2</title>,<text>舊日幙中人。今來頭已白。不見酒中仙。但聞關東曲。</text>
<title>簡申參判竹堂</title>,<text>阻隔音塵數月餘。偶逢歸使寄雙魚。未知愛子能平復。且爲高堂問起居。別後吟哦凡幾首。閑中披閱更何書。人來一一須回報。使我離愁倘小紓。</text>
<title>次丁參議仲晦韻</title>,<text>天理幽深未易窮。然於排定莫非公。各安長短均鳧鶴。競逐炎涼任燕鴻。萬壑雲容朝暮改。千江月體古今同。時將太易閑披閱。便覺腦中俗慮空。</text>
<title>次丁參議仲晦韻 其二</title>,<text>漳濱身事任淸窮。猶是年前按察公。小築只應如蔣詡。明時非爲竄梁鴻。律新太簇三陽始。飮後屠蘇兩老同。最愛錦囊佳句富。莫言羞澁酒錢空。</text>
<title>次丁參議仲晦韻 其三</title>,<text>簿牒偏敦我。江山獨付公。癯容如病鶴。遐躅逐冥鴻。愚智行藏異。閑忙夢想同。新篇驚刮瞙。雪月映寒空。</text>
<title>次雪淸上人韻</title>,<text>驛樓相對夢依如。却憶臨瀛識面初。莫怪病儂頭盡白。世間憂樂十年餘。</text>
<title>次巨學上人軸中白軒韻</title>,<text>仙界迢迢客路長。此行還愧負秋光。逢僧爲問禪窓畔。幾丈蒼松幾尺篁。</text>
<title>次巨學上人軸中白軒韻 其二</title>,<text>爲遣林僧遠出迎。此行猶覺勝閑行。憑師欲問觀心法。笑指秋空白月明。</text>
<title>通川路中。次前韻。</title>,<text>倦客征驂爲暫留。蓬萊一脚枕鼇頭。雲煙靄靄千尋壁。風浪茫茫萬里流。宛得永郞三日興。儘消塵世十年愁。欲將詩句摸佳景。探勝何人爲我酬。</text>
<title>次金城壁上白軒韻</title>,<text>謫仙當日幾回留。陳迹依然一轉頭。遠岫參差高下勢。長江嗚咽古今流。風光盡入羊曇醉。秋色偏添宋玉愁。白首獨來空洒涕。壁間詩句若爲酬。</text>
<title>巡過金化。縣有洪監司，元防禦兩祠宇。</title>,<text>睢陽千載傳雙廟。此地如今更見之。松柏宛留前後節。溪山猶帶古今悲。征人指點魂堪斷。烈士徘徊淚幾垂。最是荒原明月夜。精靈應有往來時。</text>
<title>用前韻。贈閔郞就道往遊金剛山。</title>,<text>纔看慧師去。更羨玉郞閑。風景無涯際。煙霞幾疊山。也遊三日止。須趁九秋還。況有垂堂戒。休輕步履間。</text>
<title>寄贈妙慧上人。用前韻。</title>,<text>仚區渾勝絶。遊賞幾人閑。萬壑瓊瑤窟。千林錦繡山。客從滄海過。僧伴白雲還。倘踐重來約。明春會此間。</text>
<title>次淸澗亭韻</title>,<text>萬景層臺高幾尺。門巖石柱自成雙。憑欄半日胸襟爽。宛入星宮玉女窓。</text>
<title>次贈李姪一舟歸豐村</title>,<text>歡城舊遊地。最是白沙峯。棗柹紅無數。杉松翠幾重。鵂巖春把釣。鶴寺夜聞鍾。勝景空遙想。君歸恨未從。</text>
<title>又次贈李姪一舟戒行理</title>,<text>好去吾江摠。申申話別時。寒天曉霧重。荒歲暮途危。尋店眠宜煖。臨橋步可遲。如經木溪渡。尤合聽氷疑。</text>
<title>次韻</title>,<text>畫角聲殘落葉飄。此時孤館倍寥寥。日斜昭峽離懷苦。秋晩仙山指點遙。庾幕尙留前度景。峴碑空記舊風謠。欲將拙語酬佳句。筆力全衰鬢半凋。</text>
<title>成旌善 振翰 挽</title>,<text>璞中藏玉世誰知。十載潛郞鬢已絲。雅量豈容承慶試。僻區還與薛恭宜。坐衙未罷皐招遽。報牒纔來手墨滋。最是孤舟歸旅櫬。暮江嗚咽片帆遲。</text>
<title>鄭文化 鉁 挽</title>,<text>洛下相逢問幾年。鄭莊文采夢依然。賢聲已識名卿後。美政常居列邑先。天地數盈駒景促。門闌慶在鳳毛鮮。悲涼雙劍同歸路。芳草萋萋故渡邊。</text>
<title>次白軒相國韻。贈處興上人。</title>,<text>儘敎霜滿鏡中鬚。簿牒堆床墨雜朱。病久已知詩思渴。春深倍覺旅情孤。師非有事平原者。奚以尋吾淺丈夫。欲把蕪詞酬綺語。却慙人笑效顰愚。</text>
<title>金僉知 應溫 挽</title>,<text>同庚同里幾人存。纔悼崔公又哭君。共擬暮年來往數。獨傷今日死生分。陞資聖澤偏優老。繼業賢郞最出群。平昔風儀空入夢。夕陽隣笛不堪聞。</text>
<title>次安修撰 後說 韻</title>,<text>綵衣東出詑恩榮。暫見文星降紫淸。官閣芳梅如有待。驛亭新柳更多情。歸程倘許回鞭入。病客猶能倒屣迎。皆骨風光春尙早。少留華旆莫催行。</text>
<title>金 愼升 挽</title>,<text>舊時鄕黨羨君家。一樂人間足自誇。斷雁悲懷還錯莫。屠龍夙計復蹉跎。浮生若夢爲歡幾。旅店招魂奈命何。妙技穿楊今已矣。不堪題挽淚滂沱。</text>
<title>次安義城 應昌 慶壽帖韻</title>,<text>特地風光占別春。綵衣鳩杖共芳茵。香山新畫添雙璧。綺里仙儔更五人。勝會傳如天上事。淸詩留作篋中珍。濡毫此日還堪恨。未忝當時末至賓。</text>
<title>李咸昌 命益 挽</title>,<text>祖子孫皆孝友偏。鄕隣宗族共稱焉。光生聯璧棠花發。養侈專城綵服鮮。堊室三年喪大記。重泉千古蓼莪篇。驛亭舊事今如夢。欲寫哀詞涕自漣。</text>
<title>許上舍 嚮 挽</title>,<text>昔年鷄黍見雙珠。隅坐公能特厚吾。可念淸標如玉雪。每憐沈屈滯泥塗。芳徽永隔嗟何及。凶問無端命矣夫。鳳穴奇毛皆五色。也知餘慶付諸孤。</text>
<title>次文玉上人軸中韻</title>,<text>巖居心已定。塵世夢全疏。戒得蓮花想。閑披貝葉書。禪枝皆寶樹。園草摠香蔬。取適聊携軸。詩篇亦緖餘。</text>
<title>趙參奉 錡 挽</title>,<text>追思往事自沾巾。練葛襟期四十春。文擧舊交惟盛氏。子容同學卽唐臣。平生信義無人識。末路棲遑奈命屯。倚是諸郞皆特達。已看攀桂到門辰。</text>
<title>次贈妙慧上人南還</title>,<text>底事關情節序新。南歸不暇去頭塵。孤筇踏遍金剛頂。一鉢來從碧海濱。日暮林烏便起感。雪殘萱草暗驚春。莫言象敎違天敍。絶粒身爲負米人。</text>
<title>朴扶餘 堅 挽 代人作</title>,<text>德門姻睦最超倫。自我先君意倍親。南國折梅音信數。北涼衝雪往來頻。殿中風彩分臺日。湖右治聲製錦辰。六紀光陰還一夢。欲題凡鳥訪何人。</text>
<title>兪僉知挽</title>,<text>滿庭蘭玉摠超倫。鄕黨咸稱壽福人。追想平生敦睦義。不堪南望淚沾巾。</text>
<title>次玉上人韻</title>,<text>城闉雜塵土。禪榻鎖煙嵐。我反尋楓岳。師猶滯草庵。閑忙無定理。高下不須談。欲解詩中意。相看笑已三。</text>
<title>卽事</title>,<text>千愁百病苦相侵。寒氣凝嚴雪正深。爨下尺薪如碧桂。爐中點火似紅金。衰朽已除榮辱念。窮年虛費短長吟。只須畢嫁歸鄕里。一室圖書臥竹林。</text>
<title>送李濟叔之任祥雲驛</title>,<text>翩然行色似仙遊。知己猶憐困一郵。性好淸幽還自適。迹淹城市也堪羞。平臨滄海連皆骨。隱映疏松有小樓。對月看花須憶我。錦囊詩景爲分留。</text>
<title>李生 三及 挽</title>,<text>頻將哀挽哭情親。含恨無非早世人。食報如公曾有幾。克家能子更超倫。齒高鄕黨咸加敬。樂在丘園足養眞。一水盈盈留舊路。新年芳草爲誰春。</text>
<title>李唐津 昌源 挽</title>,<text>恭惟二相竹泉公。忠孝傳家德業隆。承訓君爲名父子。持身自有古人風。銅章屢佩貧猶甚。玉樹聯芳報已豐。六十七年渾一夢。不堪揮涕望天東。</text>
<title>洪參議 瑱 挽</title>,<text>爲緣疲病忝朋知。宅相伻來索挽詞。云我外翁三品爵。行年六十一孤兒。欲將淚墨論平昔。忍想淸襟照等夷。門巷寂寥鞍馬絶。山陽暮笛謾添悲。</text>
<title>送南伯圖 翧 之任安東</title>,<text>竹嶺遙連太白山。大都護府在其間。君家父子能相繼。前後風光且一般。曾是海營觀察使。今從騎省侍郞班。思親戀闕情何極。減飮加飧趁早還。</text>
<title>別栗峯趙督郵 相漢</title>,<text>儂固詳知上黨州。州旁有驛最淸幽。酒城村近香醪嫩。葩串山深躑躅稠。大抵風光雖信美。也非儒雅所宜留。多公素抱靑雲器。聞健歸來侍玉樓。</text>
<title>別栗峯趙督郵 相漢 其二</title>,<text>君行何後我何先。恨未相逢錦水邊。不耐羈懷添潦倒。敢將離思強詩篇。襟期別後同明月。榮辱從前任彼天。春近驛樓梅欲發。一枝須向隴頭傳。</text>
<title>別栗峯趙督郵 相漢 其三</title>,<text>自是靑雲學士才。枉隨蹄躈困塵埃。終南山外家何在。拱北亭邊首幾回。春早客程官柳細。雪殘江岸野梅開。錦囊如得瓊琚句。驛使歸時倘寄來。</text>
<title>送居山李督郵 華封 之任</title>,<text>聽說磨雲嶺路難。雖當春夏雪猶殘。君行正値東風暖。旅次還驚北地寒。孤館幾回吟陟屺。亂峯何處歇征鞍。奇才未必長淹滯。會見芳蘭薦玉盤。</text>
<title>沈判書 詻 挽</title>,<text>積善高門福祿全。明徵天報豈徒然。最爲宿德三朝老。優享崇班大耋年。宅相金緋榮慶集。家庭詩禮盛名傳。叨陪几杖今如夢。欲寫哀辭涕自漣。</text>
<title>朴上舍 純禮 挽</title>,<text>去秋雙璧擢紅蓮。綵服翩翩映錦筵。公有奇才終未售。人期遐福晩方綿。儀形奄忽歸何處。賢孝無徵奈彼天。忙出北關留挽語。不堪臨路涕漣漣。</text>
<title>別趙督郵 相漢</title>,<text>淸才合置鳳池頭。拓落如何困一郵。匹馬獨尋湖外路。故園遙隔海西陬。月明孤館誰相伴。花發春山幾處遊。風景好時須我憶。錦囊詩興爲分留。</text>
<title>次崔生韻</title>,<text>幾年留塞北。今日滯城東。詩律元無敵。騷壇信有功。寒衾氷夜月。短褐怯秋風。倚是安天命。前修說固窮。</text>
<title>刑曹閔員外 洺 挽</title>,<text>芝相孫行最白眉。朋知宗黨共稱之。珍羞前後專城日。綵服晨昏侍側時。刑部建今無病死。殿中監昔稱家兒。薤歌悽斷門閭暮。鶴髮猶疑反面遲。</text>
<title>河執義 溍 挽</title>,<text>憶公峨豸立臺端。正氣森嚴玉筍班。一鶚當空驚鳥雀。萬牛難挽重丘山。氷霜雅操超塵外。蘭雪淸風滿世間。愧我疏慵猶忝竊。緬懷遺躅涕潸潸。</text>
<title>送兪監司 瑒 出按關東</title>,<text>壯遊天下在扶桑。仙境人間說正陽。去歲星槎凌碧海。今朝玉節向金剛。威稜已遣魚龍伏。佳句偏驚錦繡香。暫曠晨昏君莫恨。兩全忠孝倍輝光。</text>
<title>柳僉知 道元 挽</title>,<text>聲名超武弁。淸素似癯儒。欲試將軍劍。還紆縣邑符。全眞年大耋。隨分位僉樞。久別承幽問。潸然爲一吁。</text>
<title>送李子方之任濟州</title>,<text>北塞風霜鬢已華。片颿行色復如何。吹毛利在先盤錯。庸玉成須費琢磨。澤及睡驪珠返穴。威驅怒鰐海無波。歸來他日相逢地。勝景惟應說漢挐。</text>
<title>金上舍 文遂 挽</title>,<text>昌黎千古有碑文。連哭司徒祖子孫。到得公家看此事。況於昆季忍堪論。尙書餘慶還無賴。學士風儀漫想存。斷雁哀嘶春日暮。蕊城何處返孤魂。</text>
<title>李生挽 景沆之子也</title>,<text>乃翁揮涕索哀詞。仍說吾兒志行奇。聰慧得聞詩禮早。長成猶恐立揚遲。遽遭嬴博三號痛。誰塞君山老父悲。我謂寬心有雙璧。會看餘慶在他時。</text>
<title>吳上舍內挽</title>,<text>以理推之壽福宜。如何短折且無兒。明徵神鬼皇天爽。孝敬尊章娣姒知。麻枲尙看新節物。衿鞶空想舊閨儀。欲知他日傷心處。最是賢郞擢桂時。</text>
<title>崔星州 繼勳 挽</title>,<text>年前才見一封書。幽問無端聽若虛。歷數朋知無在者。觀居人世果何如。再鳴文藝攀仙桂。幾踐淸華侍玉除。中歲久垂千里翼。暮境頻佩左銅魚。棣華聯萼榮無比。玉樹羅庭慶有餘。跋燭淸談今已矣。臨風空想舊相於。凄涼旅櫬歸先隴。忍說慈顏倚暮閭。病滯城東孤執紼。不堪題挽淚沾裾。</text>
<title>送別朴尙州 長遠 之任</title>,<text>鑾坡伴直夢悠悠。十載重逢雪滿頭。楚澤幾多懷北闕。潘輿今復向南州。梅迎綵服花初發。竹爲芳羞筍欲抽。忠孝如公寧久屈。紫綸非晩下瓊樓。</text>
<title>次李參判咸卿韻</title>,<text>病裏衰容尙怯寒。陌頭春色已全闌。千條弱柳風前嚲。幾樹新梅雨後殘。霄漢靑雲瞻不遠。騷壇白雪和皆難。最憐庭畔孤松在。爲拓虛窓盡日看。</text>
<title>次鍾城伯任孝伯韻</title>,<text>大鉤投却過東溟。知北遊篇寄乃形。幾歲傾頹今突兀。舊時陊剝更丹靑。樽留醇酒無多酌。筆爲風煙不暫停。新扁揭來良有意。鐵關雖設也休扃。</text>
<title>次鍾城伯任孝伯韻 其二</title>,<text>大漠茫茫地盡頭。錦囊吟嘯亦風流。詞鋒已覺騰蛟壯。筆力全勝汗馬收。薄劣何能酬一語。高名自可耀千秋。固知盤錯恢餘刃。他日應修五鳳樓。</text>
<title>題高天鴻詩軸</title>,<text>水雲何處有仙鄕。潦倒紅塵歲月長。鎖直一旬吟獨苦。羨他休沐古山郞。</text>
<title>朴江西 純仁 挽</title>,<text>多公難弟與難兄。綵服當年養最榮。剩得治聲齊召杜。頻霑寵渥竝雷瓊。朔風關塞三年別。夜雨巴山十載情。世上朋知凋謝盡。白頭裁挽淚交橫。</text>
<title>李參判 時楷 挽</title>,<text>我伯曾遊體素門。於公兄弟意彌敦。賢豪氣槩心常艶。孝友家聲耳飽聞。紫殿登筵頻接袂。銀臺待漏幾輪番。韋園來歲春花發。誰復朝回醉玉樽。</text>
<title>沈執義 大孚 挽</title>,<text>禮法持身動引經。緖餘能得以文鳴。楡揚晩作金門隱。窮約終敎玉汝成。太史周南千古恨。子牟江上十年情。忝聯臺席今如夢。欲寫哀辭淚滿纓。</text>
<title>李相國 敬輿 挽</title>,<text>氣象端凝位望巍。幾年調鼎坐黃扉。文章不但絲綸美。德業先看孝友肥。水鏡澄明涵有本。規繩嚴整動無違。險夷不貳渾隨分。謇諤無他爲格非。勁節孤松當霰雪。雅懷叢桂在煙霏。生涯造次唯經籍。淸素還如一布衣。池上鳳毛頻送喜。庭前玉樹摠含輝。槐堂正待台星入。木介旋催海鶴歸。遺草在函留藥石。淸篇傳世散珠璣。角巾遐致空追想。秋盡寒江樹影稀。</text>
<title>姊兄趙參奉 相禹 挽</title>,<text>士生天地間。行藏任顯晦。顏淵餓陋巷。原憲隱蓬艾。所貴全其天。令名垂千載。賢哉我姊兄。生晩慕前輩。說詩倒施丐。論禮傾大戴。芙蓉以爲裳。蘭蕙以爲佩。空山五十年。淡泊甘咬菜。少微星遽晦。翛然遺大塊。關山數年別。永隔承淸誨。諸郞皆特達。報施於是在。寧順自無憾。悲懷我叵耐。溪風爲颯然。獨立摧肝肺。</text>
<title>到碧蹄驛 此下九首。黃岡延慰使時所詠。</title>,<text>驅傳悤悤過碧蹄。</text>
<title>到碧蹄驛 此下九首。黃岡延慰使時所詠。 其二</title>,<text>凍雲衰草夕陽低。</text>
<title>到碧蹄驛 此下九首。黃岡延慰使時所詠。 其三</title>,<text>回頭白岳瞻天北。</text>
<title>到碧蹄驛 此下九首。黃岡延慰使時所詠。 其四</title>,<text>屈指黃岡向海西。</text>
<title>到碧蹄驛 此下九首。黃岡延慰使時所詠。 其五</title>,<text>危磴雪深難辨路。</text>
<title>到碧蹄驛 此下九首。黃岡延慰使時所詠。 其六</title>,<text>斷橋氷滑却尋溪。</text>
<title>到碧蹄驛 此下九首。黃岡延慰使時所詠。 其七</title>,<text>爲憑驛隷丁寧語。</text>
<title>到碧蹄驛 此下九首。黃岡延慰使時所詠。 其八</title>,<text>明發惟須趁曉鷄。</text>
<title>到碧蹄驛 此下九首。黃岡延慰使時所詠。 其九</title>,<text></text>
<title>曉發坡州</title>,<text>聞鷄催秣馬。燒燭檢行裝。蓐食官廚冷。人扶病脚忙。衣裳霑曉露。鬚髮帶寒霜。王事敢言苦。感時徒自傷。</text>
<title>到臨津</title>,<text>欲到臨津渡。氷澌擁急流。篙工雖善手。瑟縮亦深愁。行旅停驂立。崇朝匝岸留。晩來潮自退。容易拔舡頭。</text>
<title>路左雙彌勒</title>,<text>路左雙彌勒。文殊是後身。飽經今古事。幾閱往來人。天地恒沙界。山河浩劫塵。羸驂倦遊客。指點想千春。</text>
<title>過長湍</title>,<text>連日馳驅道路漫。今朝纔得到長湍。雪飄霜鬢仍添素。風透重裘倍覺寒。空館疏涼屛半破。官廚齟齬酒偏酸。此行最是嚬眉處。看客黃岡分外難。</text>
<title>宿金川站</title>,<text>犯夜來經靑石坂。侵晨轉向平山館。病餘身事苦棲棲。忙裏襟懷猶坦坦。倦僕遲回雪滿山。羸驂不進氷橫岸。日已數竿纔歇鞍。更催前路忙炊飯。</text>
<title>過松京</title>,<text>千年陳迹想前朝。文物繁華摠寂寥。望月尙留遺址礎。繫駝惟有廢溝橋。煙沈古木寒鵝集。風亂孤城凍雪飄。愴古欲憑詩遣興。不堪吟罷轉蕭條。</text>
<title>到金郊驛</title>,<text>二十年前此地遊。依然往事夢悠悠。山含故態猶無恙。水續前波任自流。草裏僧庵何處在。村中驛隷幾人留。白頭今日孤吟過。誰識當時舊督郵。</text>
<title>蔥秀山</title>,<text>一點蔥山萬古靑。臨流屹立玉亭亭。山若有知應笑我。曲腰何事困泥程。</text>
<title>李永同 杭 挽</title>,<text>堩靷催登隔一晨。寢門悲涕爲霑巾。浮雲往事渾如夢。舊雨來人已返眞。雅操寒松偏勁直。風儀溫玉自氳氤。靑雲有路宜身致。白首潛郞奈命屯。一絆微官留海驛。再騰佳政莅湖民。伯牙始托鍾期契。鮑叔能知管仲貧。跋燭寒宵談笑穩。鳴筇春雨往來頻。靈犀一點心肝照。濁酒三杯氣味醇。羸馬熟諳常踏路。兒童亦喜慣看賓。孤旌奄忽歸黃壤。虛幌凄涼掩素塵。曾見弄璋衰暮境。久期攀桂立揚辰。呱呱此日身無托。耿耿重泉恨轉新。尙幸兩兒皆抱器。況兼諸壻摠超倫。定知日後名仍顯。莫歎生前志未伸。毀塢寒花留物色。空樑落月擬精神。獨留斯世還多病。相愛如公復幾人。叔夜已將兒子寄。巨卿冞覺死生親。可憐遼鶴歸何日。芳草西郊歲歲春。</text>
<title>延城君李公 時昉 挽</title>,<text>佐吾仁祖正彝倫。四十年來盡瘁身。賢父兄間惟孝友。巨公卿列尙淸貧。一隅保障金湯固。千里湖山惠澤均。晩訃菟裘嗟已矣。片旌空返海門春。</text>
<title>李相國 時白 挽</title>,<text>濟世弘謨衛國忠。名家父子弟兄同。雲雷已贊無疆業。鍾鼎咸推第一功。祿位崇高心轉小。家聲淸白德彌隆。持身有法規繩正。接物無偏器量洪。奔奏兩朝唯盡瘁。遭逢今日益輸衷。尊兼三達榮無比。慶屬諸郞報亦豐。卿月先虧悲斷雁。台星遽晦奈高穹。夜臺歸覲先寧后。朝野追思舊相公。緬想儀形如昨夢。幾陪談笑坐春風。人間最是傷心地。遺草悲涼語未終。</text>
<title>閔參議 光勳 挽</title>,<text>淸白傳家孝友肥。門闌渾是德星輝。諸郞國器今無匹。三世魁科古亦稀。鳳沼絲綸仍舊業。韋園花樹藹芳徽。靑綾伴直還如夢。追想儀形淚滿衣。</text>
<title>宋參議 國澤 挽</title>,<text>爲緣桑梓忝同鄕。詩禮家聲聽得詳。仁里簪纓推孝弟。德門珠玉藹輝光。一朝旅櫬西州路。十載官銜右侍郞。槐院舊僚惟我在。白頭題挽淚滂滂。</text>
<title>李水使 濬 挽</title>,<text>節度於吾再從親。夙欽才行最超倫。玉龍藏匣空衰謝。氷蘗持身任苦貧。虎竹英聲留塞徼。鳩筇齒德冠鄕隣。城南一別今如夢。欲寫哀詞淚滿巾。</text>
<title>李宣川 性恒 挽</title>,<text>雙鳧纔向塞天飛。片旐旋從傳舍歸。桃李芳園春寂寂。雪霜關路夢依依。蒼穹遽奪靑雲器。黃壤猶回白日暉。世上同庚今有幾。永懷淸裁獨沾衣。</text>
<title>李鳳山 會源 挽</title>,<text>鳳軒纔對病中顏。凶問俄傳數日間。永訣情同張季友。平生事是蔡君山。朋知愍惜嗟何及。父老悲號痛莫攀。鶴髮倚門朝夕望。幾時重着綵衣還。</text>
<title>許鐵原 穡 夫人挽</title>,<text>與僉知丈正言公。平昔交遊一夢中。老鳳將雛如昨日。慈烏含恨幾春風。姻聯禁臠榮無比。壽到稀齡報亦豐。最是小連號泣處。衿鞶猶在舊闈空。</text>
<title>又代作</title>,<text>古來稱壼範。翦髻與齊眉。是德夫人有。明徵福祿宜。萱堂纔報慶。橘井遽纏悲。此日延津劍。凄涼地下隨。</text>
<title>李生 時碩 挽</title>,<text>何年傾蓋鏡湖傍。雙璧淸輝照一床。小戴禮能追大戴。季方賢豈讓元方。雲迷峴岫芝歌斷。春晩江皐鶴夢涼。玉雪諸郞求挽語。不堪揮涕憶山陽。</text>
<title>李參判 景憲 夫人挽</title>,<text>燀赫鳴珂里。茫嚴列鼎家。疏封鸞帶誥。舞綵桂聯葩。晩景榮尤盛。明徵壽更遐。最看親戚大。泉路亦光華。</text>
<title>韓參判 必遠 挽</title>,<text>忠信傳家器業存。飮人和氣最溫溫。班聯已綴尙書亞。齒德咸推大耋尊。赤紱久抛忘寵辱。綵衣雙舞摠璵璠。重陪杖屨嗟無日。春色依依鎖小軒。</text>
<title>徐南原 祥履 挽</title>,<text>玄夫寬譬也堪傷。公又長休奈彼蒼。脩短卽今渾夢幻。昇沈平昔信行藏。纔從都護南原府。曾是騶曹右侍郞。親串收悲還有慰。承家猶見鳳毛光。</text>
<title>次銀臺諸僚題御筆八字短屛韻</title>,<text>恭惟至德邁三王。游藝神毫尙耿光。羲卦較來同八數。帝機分得想餘香。棗盤便覺千金重。石室遙傳二酉藏。洒涕淸防追慕地。小臣偏割已枯腸。</text>
<title>送別成江界 以性 之任</title>,<text>君今匹馬向西關。我亦纔從北塞還。聚散羈懷千里外。悲歡世故十年間。相逢便說邊城苦。未去先愁嶺路艱。倚是丈夫行素位。一心無處不安閑。</text>
<title>完南府院君李公 厚源 挽</title>,<text>淸名宿德冠朝紳。宗社安危係一身。問學賢師遵禮法。推誠仁祖正彝倫。剩將洪烈光靑史。幾獻嘉猷贊紫宸。志在漸閑嗟已矣。家聲渾付石麒麟。</text>
<title>申參判 翊全 挽</title>,<text>淸標蘭馥玉溫如。詞翰超群亦緖餘。雅望早推名父子。閑情晩付古人書。龍門托訓諸男秀。鳳沼裁綸一夢虛。贈別詩篇猶在篋。不堪披展獨沾裾。</text>
<title>朴上舍挽</title>,<text>憶昔過從先大夫。在傍遊戲摠明珠。最憐犀角豐盈相。尙記芳蓀小繡襦。原隰悲風驚斷雁。門閭落景怨慈烏。來春遍揷茱萸日。魂若有知能到無。</text>
<title>尹生 商衡 挽</title>,<text>曾見斑衣學語辰。嶄然頭角最超倫。淸儀奄忽悲今夕。往事依俙問幾春。庭畔蘭芽惟少女。堂中鶴髮有慈親。光陰纔閱顏回歲。賢孝無徵奈彼旻。</text>
<title>次海淑上人軸中白軒韻</title>,<text>去年來索句。時我向燕關。霜雪驅馳際。煙霞夢想間。三春仍病臥。今日復虛還。爲說重尋地。湖邊有小山。</text>
<title>戲次李子長丈早秋遊山韻</title>,<text>山險勿云苦。江深且莫愁。江山助筆力。今古子長遊。</text>
<title>次海淑上人軸中韻</title>,<text>林僧本無事。詩句頗相關。幾歲遊方外。今朝到世間。松低孤榻偃。雲逐短筇還。愧我留城市。憑師謾說山。</text>
<title>李同知 馨益 挽</title>,<text>次公醒亦語驚人。骯髒形骸一任眞。黑綬榮光經幾邑。靑囊妙術濟多身。同樞已覺頭銜峻。武庫堪誇綵服新。七十四年還似夢。爲懷平昔獨沾巾。</text>
<title>洪榮川 柱世 挽</title>,<text>錦水同遊問幾秋。幙中談笑夢悠悠。摛華獨擅毫端藻。鏟彩誰知璞裏球。十載頭銜惟一郡。三年政績最諸州。孤兒扶櫬歸京洛。謾遣遺氓泣道周。</text>
<title>沈生 挺松 內挽</title>,<text>嗟汝稚年失母慈。如何今日復如斯。巹後壼儀夫黨說。笄前閨範我家知。可憐在世纔三紀。況復呼孃有五兒。渭陽秋色添悲恨。南望歸雲淚自垂。</text>
<title>吳判書 竣 夫人挽</title>,<text>世間遐福最難全。貞敬夫人信有焉。試看尙書家法正。益知賢媲壼儀虔。鸞回紫誥瑤函重。鳳峙靑梧綵服鮮。牧犢操中無限恨。依然手迹在紘綖。</text>
<title>尹正郞 世獻 內挽</title>,<text>尙書家法在郞中。可想規繩外內同。媲得德門儀甚整。求諸天道報宜豐。承顏愉婉渾珠樹。坐膝驩嬉摠玉童。他日聯翩攀月桂。九原悲喜定無窮。</text>
<title>金生 世弼 內挽</title>,<text>數紀光陰苦短期。九原私恨定無涯。眼前連哭三男子。身後纔留二女兒。佩帨閨儀如昨日。齊眉賓敬更何時。虛闈最是悲涼處。麻枲猶殘篋裏絲。</text>
<title>贈別李順天 球 之任</title>,<text>君有奇才世莫京。歷官中外摠賢聲。謫仙氣蓋唐時彥。元禮名高漢代英。西出漕臺經濯錦。東遊關幕到臨瀛。驅馳轉覺天機靜。抹摋方知玉汝成。金馬佇看方朔隱。篠驂還迓細侯行。風前綠竹疑森戟。霜後蒼蒹似捲旌。峯聳金鼇屛幾疊。洲分白鷺鏡雙淸。迎仙可得還丹術。拱北彌深戀闕誠。樓帶燕名懷節義。碑留馬跡想廉平。逍遙儘是頤神助。觀覽時須問俗幷。敎不施鞭民庶化。詩兼製錦物華明。黃知江橘登盤薦。紅見山榴剖殼呈。都護卽今諸邑首。昇平從古是邦名。政須韋缺參寬猛。事貴裘蓑適雨晴。單父彈琴追宓子。平原隨牒等匡衡。浦珠返穴仍騰彩。越石收雲更耀晶。朝議亦非疏儁士。宸衷正軫活饑氓。幕中往日裾頻曳。都下當年蓋始傾。翦翮吾如籠裏鳥。遷喬公似谷中鶯。南州遽作三秋別。北塞纔回萬里程。休道海瀕偏有瘴。爭如京口苦呼庚。飭躬御物爲先務。努力加飧莫自輕。援筆豈輸多少意。摻裾空切去留情。盛山佳什應盈篋。倘付郵筒寄洛城。</text>
<title>李通禮 後陽 挽</title>,<text>謫仚風度世誰知。執戟平生數太奇。梅閣幾留鳧舃影。柏臺空想豸冠儀。蓂踰六紀猶中壽。蓮擢三英摠好兒。杖屨追隨今一夢。不堪懷舊淚雙垂。</text>
<title>黃僉正 渶 挽</title>,<text>曾遊亭子澗之濱。望履疑逢圮上人。扇枕奇兒森玉雪。堆盤異味矢氷鱗。簪纓舊業傳芬盛。麾節新榮送喜頻。壽福雙全餘豈憾。一哀揮涕爲情親。</text>
<title>郭執義 之欽 挽</title>,<text>玉樓催召柏臺空。雅望英姿一夢中。御廏追頒新賜馬。天衢猶想舊乘驄。鳳毛他日榮應盛。綵服何時樂更融。欲效玄夫寬譬語。含悲不忍拜仚翁。</text>
<title>寅平尉鄭公 齊賢 挽</title>,<text>身榮禁臠志醇儒。丞相家庭儼懿模。夏簟留賓無俗物。天衢躍馬謝人徒。秦樓月色連眞界。沁院春光鎖別區。適去適來渾一夢。尙看餘慶有雙珠。</text>
<title>宋進士 錫洪 挽</title>,<text>桑梓元同縣。芝蘭更接隣。向來離索久。聞得起居頻。玉蘊還聯彩。龜藏却養眞。江皐今寂寞。芳草爲誰春。</text>
<title>次申參判君澤韻</title>,<text>節値春盤薦五辛。寒菹還及苦吟身。廚中異味何曾惜。帶咲常看射雉人。</text>
<title>次申參判君澤韻 其二</title>,<text>六十年來任苦辛。一官鞿絆豈藏身。逢春轉覺衰遲甚。又作屠蘇後飮人。</text>
<title>次申參判君澤韻 其三</title>,<text>藥臼多年久受辛。沈綿一病尙纏身。向來詩酒渾非分。怯見詩翁與酒人。</text>
<title>次申參判君澤韻 其四</title>,<text>十載微官一味辛。淸貧到骨病侵身。桃花春浪漁舟興。底事年年付別人。</text>
<title>別湖伯吳令 挺緯</title>,<text>淸朝連璧聖恩優。復寄湖西五十州。玉節聳瞻新按察。篠驂爭迓舊遨頭。威稜雪擁鷄山重。惠澤春添錦水流。對月看花相憶否。滿樓風景爲分留。</text>
<title>金同知 嶰 挽</title>,<text>壽近頤期福且綿。明徵天道豈徒然。兩朝優渥陞階日。六邑佳聲製錦年。鳩杖敬扶犀角秀。豸冠榮侍綵衣鮮。歸眞倘說平生事。泉下應稱舊地仙。</text>
<title>金進士 鼎昌 挽</title>,<text>衡門題鳳日。荷篠殺鷄時。談笑開靑眼。淸脩最白眉。擢蓮還一夢。埋玉抱深悲。寬慰無他語。歸成有好兒。</text>
<title>尹水使 昌耇 母親挽</title>,<text>恭惟節度大夫人。幾見潘輿送喜頻。翦髻齊眉平昔事。只今傳說在鄕隣。</text>
<title>洪南原 鐩 挽</title>,<text>常恨過從隔歲遲。不堪今日寫哀辭。早期盤錯恢餘刃。晩向湖山把一麾。蓮幕忍看新物色。柏臺空想舊風儀。蒼天尙有明徵理。玉雪諸郞摠好兒。</text>
<title>題玄正上人軸 夏間患痁甚苦。上人索句甚勤。強疾走次一絶以贈。</title>,<text>我自首陽還。爾從楓岳至。逍遙遊一般。誰最得眞意。</text>
<title>全昌君柳公 廷亮 挽</title>,<text>巍然氣岸重於山。稟得精英嶽瀆間。儼出相門遵懿範。早登賓館綴崇班。十年泣玦投蠻海。幾度銜綸渡鴨灣。艱險備嘗經世變。寵榮偏洽近天顏。仲淹莊號雙千古。公綽家聲滿八寰。一忍足方書百忍。素閑非爲取游閑。涼生夏簟留佳客。碧凸春醪喚小蠻。玉樹連枝緋綵動。芳蓀森卉繡襦斑。平生已得專遐福。半夜無端夢大還。杖屨陪遊今已矣。欲裁哀輓淚先潸。</text>
<title>偶吟</title>,<text>晩計惟存一草亭。若爲濡滯強勞形。鏡中霜髮緣愁白。象外雲山入夢靑。三道按廉湖嶺海。十番參議禮兵刑。受恩如許無由報。只有閑居詠大庭。</text>
<title>鄭監司 良弼 挽</title>,<text>早見臺端鶚立辰。洒然風彩動朝紳。關防幾剖銅符出。湖海連携玉節巡。拓落半途才未展。沈綿暮境數還屯。靑雲器業賢郞在。莫道乘除理不均。</text>
<title>李參議 慶徽 大夫人挽</title>,<text>欲知申國壼中儀。須見瀧岡墓表辭。吏部弟兄承敎戒。尙書規範儼遵持。榮深列鼎兼封誥。福厚含飴擬壽頤。風樹不停秋堩遠。綵衣溫凊更何時。</text>
<title>李進士 汝淳 挽</title>,<text>同庚中最富才華。早擬鵬程萬里賖。和氏殊珍終未售。侯權生業更無加。歸成尙幸諸男秀。食報還慳壽算遐。天道茫茫泉路隔。白頭人世獨含嗟。</text>
<title>黃瑞山 道明 母夫人挽</title>,<text>法家生長德門歸。壼範端嚴古亦稀。早事尊章殫孝敬。晩膺榮慶倍光輝。官廚禁臠兼珍饌。壽席裶袍間綵衣。弔鶴倏來秋日暮。幾時萱草更春暉。</text>
<title>鄭判書 世規 挽</title>,<text>想得孤軍赴難時。果知仁祖用人奇。揚休儼作天官長。繩武凝持舊相儀。位望崇高心轉小。家居淸窶祿還辭。泉臺永隔春風座。洛社耆英更有誰。</text>
<title>送通川倅李百初</title>,<text>一麾遙向水雲鄕。畫裏秋光錦繡張。未到蓬山先領略。及看叢石反尋常。葛洪丹藥歸東閣。金母蟠桃獻北堂。也識爲治無小大。莅民須念敬身方。</text>
<title>趙參判 壽益 大夫人挽</title>,<text>厓相門闌禮法嚴。侍郞公亦孝而廉。當年結帨威儀整。晩景含飴壽福兼。玉節恩隨泥誥重。緋袍光得綵衣添。井邊綠橘空留葉。弔鶴飛時血淚霑。</text>
<title>睦參議 行善 挽</title>,<text>中峯氣岸老蘇存。雙璧當年照一門。繼掌絲綸騫禁密。迭携旌節按雄藩。韋園勝事成千古。匡鼎淸儀已九原。揮涕欲尋南陌路。寒花落木摠傷魂。</text>
<title>邊僉知 復一 挽</title>,<text>文華添却將門輝。早擢天葩舞綵衣。南郡一麾才豈展。西樞十載計多違。飮氷關外頻驅傳。隱几城隅獨掩扉。海鶴淸標空入夢。白頭懷舊淚雙揮。</text>
<title>許掌令 厚 挽</title>,<text>使得摳衣及在陳。四科應不讓他人。文辭中有經綸器。政事才兼禮法身。柏府英聲登對日。桐鄕遺澤去思辰。旌陽神劍空埋土。一夢依依座上春。</text>
<title>兪監司 瑒 大夫人遷葬挽</title>,<text>侍郞純孝感蒼天。新得佳城改舊阡。堋後光陰知幾載。壼中儀法想當年。誠深烏哺嗟何及。慶叶牛眠福更綿。孤露亦曾經此事。爲題哀挽倍悽然。</text>
<title>安醴泉 應昌 夫人挽</title>,<text>令宰家聲邁等倫。夫人壼範可推知。柔儀早著齊眉日。淑問冞彰翦髻時。玉樹先摧餘祖業。紅蓮新擢有孫兒。秋深堩上丹旌冷。朝雉空添牧犢悲。</text>
<title>李佐郞 齊運 挽</title>,<text>左對孺人右愛子。地中何似人間事。榮枯脩短摠悠悠。但遣親朋垂涕泗。</text>
<title>次鄭君平畫竹韻</title>,<text>元氣淋漓墨未乾。淇園綠竹襲人寒。提携欲向秋江去。恐遣游魚怯釣竿。</text>
<title>次鄭君平畫竹韻 元韻</title>,<text>翠色陰陰露未乾。色侵樽酒酒樽寒。樽前適有滄浪客。不覺丹靑借釣竿。</text>
<title>孝宗大王挽</title>,<text>三百年來聖繼神。躬行至德帥斯民。孝陵純孝誠超世。仁祖深仁亦出倫。嗟我先王兼是道。御邦新化本諸身。從知啓祐咸無缺。稟得英明自有眞。芒澤彩雲初藹鬱。舂陵佳氣更氳氤。不經大麓風雷厲。詎識岐山德業新。戎馬關河淹歲月。鶺鴒原隰混風塵。燈前幾檢殷盤字。橐裏全抛越國珍。庸玉成須由險坎。豈天意在濟艱屯。巨靈爲錫文明瑞。殊俗猶知大聖人。上帝惎回歡匝域。前星繼照慶重輪。禮容鶴禁尊師日。愉色龍樓問寢晨。代邸沖謙光益著。商廬恭默道彌純。雲雷有作經綸密。天地無私覆燾均。有國所先唯務本。持身爲寶卽仁親。是心顏閔曾同得。斯禮殷周夏所因。備養長秋融至樂。揭虔淸廟肅精禋。親親旣篤因心友。老老仍推錫類仁。化始六宮頒內訓。恩隆九族逮疏姻。慨然頹俗網維振。哀此窮閭疾苦詢。學造精微猶問辨。治成位育尙恭寅。旁招以禮心如渴。朋至斯孚德有隣。精一執中功益密。謀猷告內政惟醇。都兪堯殿威儀整。禮讓虞朝氣象諄。玉膳每仍災沴減。彩眉頻爲餓羸顰。哀鰥哲獄渾餘事。勸稼蠲繇復幾巡。衛士馬分中廏驥。泮宮杯出尙方銀。弛張妙算能兼備。遵養雄圖會一伸。禱雨內庭才隔夜。開筵前殿未經旬。心經一部猶留案。仙馭重宵遽上賓。齋志中途虧大業。靳治東土奈蒼旻。攀號痛結重宸裏。遏密悲纏簿海濱。廞衛忍看新翣茀。玉音空想舊絲綸。儼開象設盤金粟。永揭鴻徽勒翠珉。品物疇非涵雨露。微臣偏獨荷陶匂。懸情北塞分麾日。洒血東藩納節辰。復入承明如夢寐。仰瞻靈殿益悲辛。嗣王達孝承前烈。佇看無疆福祿申。</text>
<title>又代作</title>,<text>天遣靈龜錫命新。光膺寶曆啓昌辰。道心克守先王訓。日角能驚異域人。追遠誠心虔禴祀。導民新化本彝倫。婉愉禮備長秋養。湛樂恩隆棣萼春。遵晦戎機留睿算。招延賢弼托經綸。三階泰帖群生樂。十載憂勤一念寅。漢業云胡虧半道。文齡終未享中身。流光倏忽因山迫。窮谷悲號率土均。銜命遠從沙塞外。攀髥痛結鼎湖濱。銀臺前席渾如夢。淸血漣漣自濕巾。</text>
<title>喜雨堂詩</title>,<text>開封卽事較扶風。好雨新霑惠化中。曠世閑情朝暮遇。愛民佳政古今同。色添庭草供詩興。澤遍田菜祝聖功。前度重來尤可詑。淸芬還覺勝坡翁。</text>
<title>姊兄李新昌 東彥 挽</title>,<text>倏忽人間世。嗚呼我姊兄。無端見存沒。不忍說平生。稟性全眞璞。承顏體孝經。坦夷鉏畛域。忠信繼家聲。宗黨懽均愛。鄕隣款罄誠。麥舟方美躅。義宅軼芳名。久蓄盤根利。重紆製錦榮。幹才先廢墜。惠澤遍孤㷀。載詠淵明賦。還尋谷口耕。雷封期更試。風燭夢俄驚。梓澤餘陳迹。桐鄕泣舊甿。未亡憐寡姊。先逝惜賢甥。黃壤情何極。蒼穹理不明。卜言符在戌。年事瞥回庚。坐膝留雙璧。遺經當萬籝。精靈應有慰。餘慶倘歸成。瓜葛初延館。蒹葭幸倚瓊。中年遊洛社。幾載滯歡城。出入連雙袂。吟哦對短檠。博徒交豈妄。桑落醉仍傾。貧病相依倚。悲歡共飽更。淸遊懷濯錦。勝會憶臨瀛。北塞三年別。西關萬里征。河橋頻折柳。溪舍暫班荊。數夜纔連枕。新秋擬到京。團圓殊未愜。悲恨遽相縈。舊逕迷仙岫。虛亭鎖益淸。此生嗟永訣。何日更逢迎。躬酹終乖計。哀詞豈盡情。白頭南望遠。唯有淚霑纓。</text>
<title>坡州途中</title>,<text>凍雪霏霏朔吹寒。羸骸已覺作行難。迎恩門外纔停旆。弘濟橋邊更歇鞍。愛子辭歸猶眷戀。親朋惜別強爲歡。却慙道左雙彌勒。應笑征人飽苦艱。</text>
<title>逢坡州倅金公 寅亮 夜話</title>,<text>風亂平沙雪滿程。此行辛苦向燕京。絶知關路親朋少。幸有坡山太守迎。摻袂仍成千里別。挑燈却話十年情。歸期定及花開節。把酒官樓擬共傾。</text>
<title>途中感懷 先君曾於萬曆庚子。以書狀赴京。不肖孤今於庚子。亦作節使之行。感而有作。</title>,<text>先人曾作北京行。每說中華舊太平。遼左風謠渾耳慣。漁陽城堞若身經。兵塵今日爲虛邑。孤露餘生復此程。最是重回庚子歲。登臨隨處倍傷情。</text>
<title>松京途中</title>,<text>千年王業一荒丘。何處池塘何處樓。天壽門頹遺礎在。太平橋斷小碑留。花潭水色明人眼。松岳嵐光撲馬頭。遠客沈吟經此路。不堪懷古意悠悠。</text>
<title>過蔥秀山</title>,<text>芙蓉一朶揷漣漪。淸賞端宜在四時。晴雪綠陰渾勝絶。殷花錦葉摠新奇。想他造物千年意。撩得騷人幾首詩。病客怯寒頭最白。也耽佳景故躊踟。</text>
<title>過寶山</title>,<text>薄宦何年此地留。居然二十四回秋。往時萬事如春夢。今日重來已白頭。溪岸小橋憐再渡。山腰孤閣憶曾遊。數三老隷能知面。尙記淸羸舊督郵。</text>
<title>曉發黃州</title>,<text>蓐食悤悤趁早鷄。揮鞭催向海天西。橋橫斷岸淸霜重。路入平蕪曉霧迷。斫地謾携三尺劍。封關奈乏一丸泥。莫言忠信行蠻貊。扶病馳驅氣已低。</text>
<title>逢別中和李使君</title>,<text>中和太守舊相知。十載重逢鬢已絲。世故悠悠逢別際。離懷脈脈去留時。行裝冷淡風吹袂。關路微茫雪滿岐。擬待明春旋旆日。更留官閣倒芳巵。</text>
<title>到閱雲亭有感</title>,<text>大同江畔閱雲亭。往事追思涕自零。此日承綸還出塞。當時衣綵幾趨庭。遺氓尙有慇懃意。舊吏渾驚老瘦形。觸眼無非悲感處。不堪孤詠倚虛櫺。</text>
<title>到順安。別江西李使君及趙生。一韓</title>,<text>關山杳杳雪霏霏。漸覺前途故舊稀。洛下情人纔告別。江西太守更催歸。雲橫亂岫迷官路。風送驚沙透客衣。孤詠不堪羈思切。塞鴻何意獨南飛。</text>
<title>途中偶吟</title>,<text>氷雪關山路。崎嶇作遠行。防身惟一劍。無計請長纓。汹湧三江水。蒼茫萬里城。男兒過此地。只益壯心驚。</text>
<title>關西節度金敦美 徽 贐以一襦一靴</title>,<text>書編藥裹竝衣篝。病客行裝此亦優。喫着元來安分足。絲毫那肯向他求。嚴霜滿鐙侵衰脚。凍雪隨風透敝裘。却愧謀身何太拙。一寒還遣故人憂。</text>
<title>過雲興站懷亡友沈監司 澤</title>,<text>憶曾携手海東濱。往事依然二十春。鏡水孤舟千里夢。鍾州一札萬金珍。欲求郢質無今世。幾向黃罏愴故人。最是西征經舊館。暮雲衰草摠傷神。</text>
<title>良策館</title>,<text>館名良策豈徒然。籌畫唯應得萬全。寄語西關藩鎭帥。金湯須作百重堅。</text>
<title>聽流堂</title>,<text>流水循除㶁㶁鳴。層巖臨檻更崢嶸。此間閑坐逢僧語。斗覺塵襟分外淸。</text>
<title>逢山僧處裕</title>,<text>林僧得得自何至。云自龍灣江上寺。坐來爲問觀心說。笑指寒江一輪月。</text>
<title>龍灣途中</title>,<text>指點窮荒向北行。逢人着處問前程。幾時可渡三叉水。何地知爲萬里城。野館謾傳良策號。塞亭猶帶統軍名。男兒過此偏多感。撫劍悲吟涕自橫。</text>
<title>路中偶吟</title>,<text>幾將衰朽誤天恩。尙忝銜綸出塞門。列邑導規煩餽贐。同行隨例問寒暄。嚴持禁令兼臺在。摠察文書上价存。病客孤吟無一事。只希聞健好回轅。異域山川見未曾。今來不覺旅愁增。九連城限西南界。八渡河通大小凌。晴日亦看飛白雪。淺流猶怯踏玄氷。明朝當到遼陽境。多少煙臺復幾層。</text>
<title>安市城途中偶吟</title>,<text>安市孤城在路邊。英雄陳迹尙依然。早寒已覺旋師日。大節終彰拜帝年。遺礎縱橫衰草裏。頹垣寥落亂峯前。臨岐指點悲吟際。幾遣征人擧馬鞭。</text>
<title>次上使韻</title>,<text>簪紱纏身苦未投。暮年行役使人愁。夷音不耐窓前聒。虎迹頻驚雪上留。地號連山符卦體。天懸明月竝刀頭。寒燈孤館無眠夜。默數歸程費幾籌。</text>
<title>途中偶吟</title>,<text>幾多爭席歇征鞍。造次華夷辨得難。言語異音聞莫解。衣裳殊制笑相看。携錢沽水仍論價。借堗燃薪更煖寒。臨別也知賓主禮。出門猶勖往來安。</text>
<title>到甜水站偶吟</title>,<text>雲安沽水奴僕悲。老杜詩中存此辭。遠客今朝親自覩。館名甜水更何爲。</text>
<title>次上使韻</title>,<text>飮氷衝雪任邅如。王事寧遑我啓居。店舍蕭條兵燹後。山川寥落亂離餘。荒蕪遍地田疇廢。古木參天邑里虛。觸目偏驚孤客意。不堪瞻顧獨躊躇。</text>
<title>悼趙姪爾䎘</title>,<text>我甥忠孝出於天。才諝兼將志操堅。父服方喪垂九載。度支知縣亦多年。素茹不耐淸羸極。勞悴還敎疾病纏。鶴髮倚門寒日暮。明徵一理竟茫然。</text>
<title>悼趙姪爾䎘 其2</title>,<text>我行將發日。一札遠傳來。子細論離抱。丁寧勖好廻。如何未旬月。奄忽隔泉臺。獨立關山路。悲吟膽欲摧。</text>
<title>次書狀官韻</title>,<text>風掣征衫雪洒軒。強求排遣亦傷魂。晨催長路忙炊飯。暮寄孤城早閉門。借屋渾非東土制。逢人摠是異方言。生憎鵝鴨關何事。更傍羈棲故作喧。</text>
<title>次上使韻</title>,<text>歸夢頻尋玉筍班。此身猶滯野人間。肯嫌關路驅馳苦。只怕殊方應接難。觸冷疑經永氏室。茹酸如對木瓜山。論心賴有行臺在。時把瓊篇破旅顏。</text>
<title>次上使韻 其二</title>,<text>卿月初升八座班。使星仍出五雲間。紫泥誥疊擎來重。白雪詞高和得難。已泛仙槎凌碧海。更驅飛傳踏天山。微姿附驥眞堪愧。欲策駑疲奈暮顏。</text>
<title>過十三山偶吟</title>,<text>野色蒼茫日欲曛。驚沙急雪共紛紛。行人隔手還迷路。征雁回翔亦失群。氷岸却愁千尺水。山村更礙幾重雲。胡兒躍馬窺斑豹。笑詑桑弓重十斤。</text>
<title>途中偶吟</title>,<text>燕趙從前志士多。今無一介丈夫何。諸州猛將爭投甲。四代元戎亦倒戈。楚士偏陵秦吏卒。周生空泣晉山河。凄涼古堞餘三戶。撫劍沈吟爲咄嗟。</text>
<title>過連山驛偶吟</title>,<text>驛名關號共連山。再到連山寸日間。到處有山山不盡。如何又有十三山。</text>
<title>到山海關偶吟</title>,<text>頭白形羸怯夜風。聞鷄驅傳更悤悤。三冬客路裘全敞。千里行廚橐半空。閱器元非秦相國。棄繻還愧漢終童。丸泥旣乏東封策。謾遣靑萍吼匣中。</text>
<title>途中偶吟</title>,<text>曉發沙河驛。晩經榛子村。驅羊野童出。爭米市人喧。風急山疑裂。氛迷晝亦昏。此身安素位。隨處信乾坤。</text>
<title>過伯夷廟有感次書狀韻</title>,<text>孤竹古祠遺像在。只今經過想淸塵。採薇歌曲留千載。幾度人間甲子春。</text>
<title>馬上偶吟</title>,<text>大哉中國物華盛。皆我東方看未曾。市列村村堆百貨。樓高寺寺聳千層。街頭乞米可憐子。門外擊鍾何處僧。季札觀周非我事。遲回只益旅愁凝。</text>
<title>客夜無聊。強疾有吟。行中有失馬事。故第三聯及之。</title>,<text>三百詩篇誦亦奚。四方空館苦羈棲。行裝冷淡身添病。歸路蒼茫夢轉迷。塞叟安排猶失馬。函關已曉未聞鷄。何時竣事東還得。隨意垂綸步碧溪。</text>
<title>遣悶有吟</title>,<text>三日玉河館。已如經十年。繚垣疑畫地。窺牖僅觀天。蠻草傾千匣。溪藤費萬牋。悄然無意緖。排悶強詩篇。</text>
<title>夜坐無聊。復用前韻。</title>,<text>獨坐身如塊。無眠夜似年。惟應塞北月。同照海東天。劍在空藏匣。詩成謾染牋。將何自排遣。時讀達生篇。</text>
<title>乾糧次知譯官等。欲買金橘白魚。而無價未果。</title>,<text>爭說街頭列珍味。白魚如玉橘如金。絶知囊裏靑銅盡。從者休生欲炙心。</text>
<title>次上使韻</title>,<text>燕京壯麗壓三都。九闕崢嶸五鳳高。路出幽幷連朔漠。舟通吳楚接風濤。朝陽物色留金勝。皇極威儀想赭袍。原隰休嫌行役苦。試看天下尙愁勞。</text>
<title>次上使韻 其二</title>,<text>胡爲遠自海東來。涇渭愁容尙未開。雲隔三江鄕信斷。日斜孤館旅愁催。衰容漸向靑銅老。春色還隨綵勝廻。跋履辛勤休說苦。丈夫心膽已全摧。</text>
<title>途中偶吟</title>,<text>辛苦三旬滯玉河。今朝歸興欲如何。鶴關長路還疑近。烏几沈痾便覺差。雲捲塞天山聳翠。雪消沙磧水添波。廚人莫說行資乏。數貫靑錢亦已多。</text>
<title>玉田途中偶吟</title>,<text>昨宿薊州城。今經玉田縣。衝泥瘦馬顚。歷險飢廝倦。晨征露濕衣。夕炊煙滿院。不是好吟詩。旅懷欲憑遣。</text>
<title>馬上有吟</title>,<text>平明促征駕。簿暮投店舍。蒼茫大漠中。寂寞古城下。黃雲擁戍樓。白草迷荒野。胡兒馳突過。似欲誇駿馬。</text>
<title>到中右所有吟</title>,<text>中後中前中右所。三城俱是舊軍營。何年壘石開天險。幾度揚旗鍊塞兵。千古雄都餘敗堞。數間荒店屬殘氓。停鞭指點孤吟際。衰草茫茫落照明。</text>
<title>杏山途中有吟</title>,<text>聞鷄鞭馬出秦關。跋涉長途飽苦艱。松杏塔山纔過了。馬前還有十三山。</text>
<title>馬上偶吟</title>,<text>曾聞遼左地偏寒。今日方知作客難。春晩三河氷未泮。行經千里雪猶殘。霜隨凍霧侵人面。風送驚沙撲馬鞍。幾日渡灣歸我國。煙花繞處入長安。</text>
<title>馬上偶吟 其二</title>,<text>大漠茫茫一望平。暮雲衰草摠關情。天低遼鶴千年柱。地盡秦皇萬里城。舁疾偏愁烏几重。催歸還覺馬蹄輕。儒衣本是中華制。山鳥看時莫浪驚。</text>
<title>到十三山偶吟</title>,<text>指點煙霞杳靄間。巫閭疑是舊巫山。蓬萊一脚添娟妙。神女休誇十二巒。</text>
<title>過平安堡有吟</title>,<text>高麗店疑海東土。平安堡似關西路。回頭故國尙茫然。何乃驚人若是屢。</text>
<title>到筆管鋪偶吟</title>,<text>絶塞孤村寂寞濱。名傳筆管豈無因。試看巽地奇峯秀。才擅文章有幾人。</text>
<title>過七嶺寺有感</title>,<text>古寺荒涼在路邊。征人指點爲停鞭。經營創設知何代。風雨傾頹復幾年。石榻久虛留積雪。沙門半掩鎖寒煙。禪宮圮毀君休恨。淸聖遺祠亦棄捐。</text>
<title>馬上偶吟</title>,<text>行李間關道路長。兩旬纔得過遼陽。胡兒躍馬當氷雪。賈客持車任霰霜。朝涉深溪投石試。暗炊荒店買薪忙。催驅漸覺家鄕近。糧橐垂空也不妨。</text>
<title>出鳳凰城日有吟</title>,<text>行盡燕京萬里程。今朝始出鳳凰城。燈前幾結思鄕夢。日下遙懸戀闕情。氷泮鴨江春水長。雪消龍峽石稜生。悤悤歸意催鞭馬。何似驚鳧擧翮輕。</text>
<title>到雲興站有感 所帶禆李醫應賢，故友沈監司澤。俱奄忽於此地。</title>,<text>虛館凄涼古道邊。獨憑危檻涕潸然。李醫奄忽纔經月。沈友云亡問幾年。玉節淸儀空入夢。靑囊妙術竟無傳。寥寥永夜孤吟處。畫角聲殘素月圓。</text>
<title>曉坐偶吟</title>,<text>鷄肋浮名豈足榮。鏡中霜髮使人驚。向來東郭淹多病。底事西關作遠行。雲入曉天含雨意。蟲鳴露草報秋聲。何緣歸占溪山興。好伴漁樵寄此生。</text>
<title>長淵途中偶吟</title>,<text>杖節徘徊澤國秋。不堪羈緖倍悠悠。峯巒隱顯雲生處。島嶼微茫地盡頭。曠野民稀村落少。荒郊田廢草萊稠。孤館暫留寒日暮。更登長路促征輈。</text>
<title>次沈抱川 日遵 題白沙亭韻</title>,<text>奇峯土立擁西東。眞宰神功在在工。沙色尙留千古雪。波光始鍊幾州銅。雲煙莫辨蒼茫外。天地無窮浩渺中。最是日輪涵碧海。琉璃盤上火齊紅。</text>
<title>九月城</title>,<text>湖西人作海西行。十月還尋九月城。紅葉已殘黃菊老。謾將詩句記閑情。</text>
<title>崔生 孝源 挽</title>,<text>蕊城相別在何年。萍閣重逢亦倏然。家法尙傳文憲訓。襟懷都付卜居篇。曲中朝雉空飛野。夢裏玄龜幾問天。春日班荊違此計。可堪揮涕過茅椽。</text>
<title>別景浩上人</title>,<text>幾日西來看柏樹。今朝東去偃松枝。佳期爲向休翁報。莫負江花未落時。</text>
<title>次任潭陽 有後 韻。贈僧人景浩。</title>,<text>暮年羈抱苦悽悽。奚自高僧過碧溪。物外風煙隨處好。世間榮辱較來齊。仙蹤便逐孤雲返。病客還同一鶴棲。擬待明春花發後。竹輿相訪古城西。</text>
<title>柳生 廷隣 挽 九峯卽柳生之嚴父。月篷卽其祖也。</title>,<text>九峯能繼月篷徽。詞翰俱奇孝友肥。公亦抱才堪趾美。世無知己竟藏輝。謝庭尙有雙珠樹。杜曲誰憐一布衣。最是城南秋色晩。寒花落葉掩柴扉。</text>
<title>姜新溪 弘益 挽</title>,<text>憶我湖藩忝履辰。幾回相對錦江春。風流山簡兼佳政。同姓何堅復故人。鳳穴尙留他日慶。桐鄕空泣舊時民。世間親串凋零盡。白首孤吟淚滿巾。</text>
<title>朴僉知 安建 挽</title>,<text>家聲遠自大賢傳。厚德能兼壽福全。一級特陞優老日。兩符連佩試強年。專城榮養珍羞備。坐膝奇兒玉雪鮮。南極明星中夜晦。欲題哀挽淚潛然。</text>
<title>李南原母夫人挽</title>,<text>恭惟承旨丈。家法儼超倫。淑哲宜爲媲。明徵果報仁。疏封花誥再。送喜板輿頻。竹筍今誰待。靑靑秪自春。</text>
<title>具參判 仁曁 夫人挽</title>,<text>淑德名卿媲。恩封命婦班。大藩文駟煒。令宰綵衣斑。朝雉吟何遽。林烏血自潸。重泉無限恨。鶴髮在人間。</text>
<title>尹生 昌顏 母夫人挽</title>,<text>淑德三從備。遐齡八袠踰。扶床森列玉。舞綵耀雙珠。肉舍封人食。魚歸董子廚。忽驚來弔鶴。橘葉淚邊枯。</text>
<title>李直長 匪彪 挽</title>,<text>世德名賢後。家聲邑里間。素懷成濩落。白首竟微班。東峽營新墅。南州隔舊山。謝庭餘玉樹。遼鶴幾時還。</text>
<title>次閔楊州 震亮 亭舍詩韻</title>,<text>終南專爽塏。湖外有嘉林。莊舃思還切。菟裘卜更深。杉松先入夢。鷗鷺已知心。也識分憂重。陶辭莫早吟。</text>
<title>驪江舟上偶吟</title>,<text>沙汀日欲落。停棹暫遲回。野鳥穿林去。風帆帶雨來。村村臨碧水。岸岸有高臺。不待淸心勝。冷然萬念灰。</text>
<title>驪江見月</title>,<text>頷下明珠孰暗投。淸輝洒落滿汀洲。却疑驚覺重淵睡。纔及中流便返舟。</text>
<title>白鷗</title>,<text>雁騖成行侯半程。白鷗何事亦來迎。此身已覺忘機久。物自無情却有情。</text>
<title>李直講 翼老 挽</title>,<text>幾嗟珠玉混泥塗。久曠搏扶萬里圖。中歲佩符鸞在棘。暮年攀桂鳳將雛。一床談笑如春夢。五紀光陰騁隙駒。寂寞城南餘故宅。薤歌悽斷月輪孤。</text>
<title>淸心樓</title>,<text>樓帶淸心號。宜無一點塵。澄潭涵玉鏡。霽月照氷輪。到底虛生白。看來久更新。登茲消鄙吝。凡子亦仙眞。</text>
<title>朴上舍 守沖 挽</title>,<text>瓠丈生平百不憂。在傍諸子摠淸脩。謝庭文彩瞻非遠。韋曲風流比亦優。少年雲路飛騰志。幾歲江湖漫浪遊。此日孤旌歸故壟。白頭揮涕獨登樓。</text>
<title>李參奉 之亮 挽</title>,<text>歡城是我舊幷州。來往于今五十秋。豐樂亭前頻枉過。王官谷裏幾陪遊。玉郞在側衣聯綵。鶴髮臨風杖刻鳩。此日孤吟懷宿昔。暮雲迢遞水空流。</text>
<title>柳奉禮 寅亮 挽</title>,<text>勤讀經書早立身。如何白首竟沈淪。五曹尙歷郞僚任。兩道還爲幕佐賓。幾朶綘桃爭結子。雙株玉樹更連倫。小園寂寞秋光暮。空使親朋淚濕巾。</text>
<title>次英陵齋舍壁上徐四佳韻</title>,<text>流水抱崇岡。浮雲衛虛殿。風來爽氣多。月出淸光遍。蒼髥擁仙仗。白藕搖宮扇。駿奔集祀官。摠是州郡縣。</text>
<title>張海州 仲仁 挽</title>,<text>忠信如公世幾人。坦然天性最眞醇。洛城花月頻聯轡。江峽風煙更接隣。有子足傳三畝宅。抱才纔試數州民。七旬光景須臾事。白首孤吟漫濕巾。</text>
<title>驪江卽事</title>,<text>處處江皐皆可居。望中村落畫圖如。若爲投紱隨溪老。秋雨寒蓑共釣魚。</text>
<title>癸卯秋夕後三日。與李上舍姪一舟。兩兒子銑，鋧及從孫萬祉同舟。順流而下。乘興口號。</title>,<text>八月驪江路。冠童共一舟。暮春沂上興。何似渭陽秋。</text>
<title>李姪一舟與兒子輩往遊于神勒寺。爾時李姪適有小姹隕喪之悲。情見于辭。令人嗚咽。余和其韻。而用嚴周之說以寬之。</title>,<text>萬疊靑山一葉舟。白蘋紅蓼媚新秋。彭殤一理莊生說。莫向層峯作許愁。</text>
<title>過鷗友朴逸士 善應 舊居有感</title>,<text>落日淸江上。孤帆碧樹秋。何年與鷗友。此地共漁舟。事往雲無迹。天空水自流。茫茫無限意。搔首立汀洲。</text>
<title>舟中畏風。以屛帳蔽四圍。仍詠卽事。</title>,<text>小舫侵晨發。酸風射病眸。淸防圍座側。毛罽擁前頭。蔽面疑爲婦。藏身似避仇。秋江虛照處。欹枕過悠悠。</text>
<title>過東湖南雪蓑夢烏亭及遁地朴處士 善應，蔡大學湖洲舊墅。不堪愴然。舟中口號。</title>,<text>蓑翁鷗友與湖洲。分占淸江一曲流。當日榮枯今一夢。暮天寥廓水悠悠。</text>
<title>舟中集杜句成一絶</title>,<text>羞見黃花無數新。知吾䨥鬢摠如銀。吏情更覺滄洲遠。何用浮名絆此身。</text>
<title>發向驪江之際。女兒輩揮涕辭歸。不能無眷戀之意。仍吟短律。</title>,<text>涕出分離際。堪嗟吏役勞。三宵燃燭跋。盡日駐舡篙。釣瀨千年勝。柴桑萬古豪。臨風懷二子。歸思漫滔滔。</text>
<title>今夏初。畫師金命國適來。兒子輩持一扇求畫。畫師隨意下筆。卽是江潭風景。楓葉蘆花。掩靄前後。一葉孤舟。泝流於其間。其始也。等閑見之矣。到今日作驪江之行。孤帆行色。摠是畫裏景象。乃知造物者。倩畫師之手。有所先告。而人未之覺也。</title>,<text>靑草扁舟落吾手。畫中風景摠依俙。乃知萬事渾先定。故遣龍眠洩奧機。</text>
<title>次盆梅韻</title>,<text>一點天心靜裏藏。機緘底處泄靑陽。隔簾未覺新梅早。還訝枝頭雪有香。</text>
<title>癸卯九秋。余在淸心樓。正爾無悰。玄上人適來訪。留數日。乘舟向洛。臨別走次詩軸韻以贈。</title>,<text>不待尋楓岳。淸遊在此中。樓高賦王粲。舡穩載旻公。一體千江月。同聲萬竅風。如能解是理。到底卽仙翁。</text>
<title>朴承旨 安悌 挽</title>,<text>齠齡兄事幾追隨。晩境忘年鬢共絲。伴直銀臺殘雪夜。頻遊華閣落花時。賢郞快壻門闌慶。地望家聲遠近推。海鶴忽歸泉路隔。駱峯他日更尋誰。</text>
<title>金監察𪚥𪚥挽</title>,<text>曾忝東藩問孝廉。殿中家法最云嚴。賢郞綵服和愉極。大耋鳩筇齒德兼。玉列諸孫天報著。階加一級聖恩霑。皐魚至行吾偏慕。弔鶴應須到堊苫。</text>
<title>行中所持一敝裘。乃全爺當吾北行時所贈。一毛冠。乃李兄所嘗與者。覩物悽感有作。</title>,<text>身上狐裘頭上冠。十年珍重禦風寒。深情戀戀重泉隔。每到披時淚不乾。</text>
<title>站上偶吟</title>,<text>憶曾銜命往來辰。到處官樓列錦茵。憔悴今朝經此路。縣人誰識舊時賓。</text>
<title>閔大司憲 應協 挽</title>,<text>每羨君家祖子孫。一時文彩動天門。按廉旌節成規在。學士絲綸妙制存。位到卿班無第宅。身居城巿謝塵喧。瘦容戲較今如夢。忍憶前秋病裏言。</text>
<title>金同知 嶰 挽</title>,<text>蒼天報善理分明。壽福公能享得贏。優老兩朝陞爵秩。承流六邑藉賢聲。擢蓮攀桂筵頻設。戴豸垂魚養益榮。地下倘同人世事。令孫迎拜似平生。</text>
<title>朴旌善 慶應 挽</title>,<text>孝友名家禮法身。宜爲壽福兩全人。葛洪句漏仙緣重。韋氏花園勝會頻。坐膝蓀襦渾玉雪。承顏綵服半簪紳。城南舊迹今如夢。倘得他生更卜隣。</text>
<title>金生 益久 挽</title>,<text>信於朋友孝於親。操行如公有幾人。晩景幽懷專壑日。妙齡奇氣叫閽辰。去年虛作重逢約。來世難期更卜隣。最是鳳棲臺寂寞。半溪芳草爲誰春。</text>
<title>柳奉禮 寅亮 室內挽</title>,<text>縭儀遵已早。賓敬久彌新。螢爲勤經拾。蘋隨薦莒陳。六親皆見睦。諸子摠超倫。雙劍同歸處。寒波咽暮津。</text>
<title>次亞使韻</title>,<text>上客淹留僕屢更。此時江月向人明。乍觀玉貌心先醉。謾撚霜髭句未成。君伴鵷鸞宜早翥。我隨鷗鷺有幽盟。錦囊已詑珠璣富。淵底眠驪莫浪驚。</text>
<title>趙上舍 壽頤 挽</title>,<text>德星騰彩照高門。厓相風儀宅相存。詩禮早聞曾鯉對。弟兄同樂卽韋園。雅懷都付先儒傳。談活長留老瓦盆。偃室只今陳榻在。每逢佳坦獨傷魂。</text>
<title>兪參判 棨 挽</title>,<text>經濟才兼諫諍姿。朝家倚重士林推。剩將義理探羲易。幾把文章作楚辭。金鑑恩頒傳太史。龍門遺訓托諸兒。片旌催向湖西路。仙鶴何年返玉墀。</text>
<title>挽 失名</title>,<text>關山幾歲隔淸儀。欲寫哀詞淚自垂。貧者士常才轉富。忽焉年至命方知。紅蓮映榜猶春夢。玉樹羅庭摠好兒。旅櫬凄涼歸舊隴。廣陵秋色不勝悲。</text>
<title>偶吟 此以下東湖所詠</title>,<text>桃李梨花次第開。光陰荏苒此中催。端居嘿想貞元理。一氣循環自往來。</text>
<title>李龍仁 命說 挽</title>,<text>錦官城近浣溪居。早晩佳期共釣魚。遽隔泉臺嗟已矣。獨憑江閣欲何如。政聲幾藉分憂際。壽福宜膺積德餘。蘭玉尙留門戶慶。再封嬴博莫欷歔。</text>
<title>諸宰來遊。謝病不赴。</title>,<text>華筵誰設暮江濱。席上金緋摠貴賓。平地驚逢眞界事。疲氓欣覩太平辰。銀蓴雪膾盈盤味。錦瑟金釵滿座春。病客可能叨末至。獨披羲易艮吾身。</text>
<title>次李姪一舟</title>,<text>羈棲良苦苦。心事自如如。玩易時兼義。論詩汝起余。榮枯看草木。飛躍任鳶魚。捷徑非難事。終南亦有廬。</text>
<title>沈成川 𢋡 挽</title>,<text>老鳳將雛上玉墀。尙留天相舊風儀。英聲雙璧承綸日。直氣三臣受玦時。待漏銀臺頻草誥。降仚巫峽幾唫詩。凄涼故宅臨街路。欲向城西淚已垂。</text>
<title>尹判府事 絅 挽</title>,<text>壽到頤期世幾人。尊兼三達獨超倫。簪裾宣廟朝時服。杖屨耆英畫裏身。庖廩偏膺優老日。金緋爭集乞言辰。凄涼舊巷餘喬木。一夢依依座上春。</text>
<title>夜吟</title>,<text>蟬嘒當淸晝。蛩吟趁夕曛。微物又何知。陰陽理則分。</text>
<title>權司圃內挽</title>,<text>屢陪司圃丈。在側摠琳琅。家法聞來久。閨儀認得詳。含飴歡已極。食報壽宜長。此日皐魚痛。偏敎弔鶴傷。</text>
<title>次李監役子優璧上所題金直講子公及閔槐山而靜韻</title>,<text>爽塏偏宜性。浮榮已掉頭。觀魚全至樂。把酒滌閑愁。月篴楓林岸。煙帆杜若洲。風光渾勝絶。長在畫中遊。</text>
<title>次李監役子優璧上所題金直講子公及閔槐山而靜韻 其二</title>,<text>仙才老詞伯。豪興醉遨頭。對月江逾闊。吟花鳥已愁。雲連烏鴨岫。路遶鳳凰洲。物色分留未。秋深我亦遊。</text>
<title>南進士 景熏 挽</title>,<text>徽之限盡獻之休。眞宰茫茫鬼亦幽。痛結萱堂魂夢斷。香殘蓮榜姓名留。人間遽折䨥珠樹。天上空成二玉樓。追憶昨年營女葬。那堪哭送廣陵秋。</text>
<title>黃判官 道明 挽</title>,<text>半百行年半刺班。位何其細壽何慳。絃歌美政湖山外。孝友賢聲洛社間。光動門闌迎禁臠。業傳詩禮看瑤環。可憐浮碧樓前水。嗚咽東流幾日還。</text>
<title>送尹修撰 深 選才毛羅</title>,<text>巿駿方從冀北搜。揀珠兼向海中求。朝家此擧非常擧。學士茲遊亦壯遊。綵鷁颺空風戢勢。靑鯨戒路水安流。勖君竣事歸來日。細採民謠報玉樓。</text>
<title>李參判 曼 挽</title>,<text>一代全才早出群。三朝盡瘁老彌勤。魏牟海上還憂國。太史周南幾戀君。子壻尙留門戶慶。朋知永痛死生分。可憐何處湖州土。千古空傳按使墳。</text>
<title>南都事 聖熏 挽</title>,<text>才哭熏卿又哭君。欲裁哀挽更何云。波濤健筆空驚世。氷雪淸標早出群。長吉堂中還有母。卜商泉下謾修文。定知蘭玉膺餘慶。此語蒼天也亦聞。</text>
<title>李南原 時煥 夫人挽</title>,<text>淑悊柔嘉德。夫人信有之。孝誠諸女學。仁睦六親知。紫誥膺恩命。靑氈付好兒。廣陵秋色暮。雙劍永含悲。</text>
<title>題扇寄許參奉 璋許爲璿源殿參奉。在永興時也。</title>,<text>行行拊馬關山路。臨別一言能記無。月出衣冠虔職事。日尋經傳做工夫。</text>
<title>送李參議 尙逸 赴燕京</title>,<text>何年同泛鏡湖舟。廿載重逢已白頭。月滿鷄林頻夢想。雪深燕塞復離愁。夷齊廟畔應多感。貞烈祠邊更少留。關柳欲靑君必返。擬將樽酒會江樓。</text>
<title>別吳君瑞 挺緯 之任松都</title>,<text>三世開封古所榮。兩馮河右更齊名。錦颿纔向江城發。玉節還從海國迎。棠頌剩添嘉樹傳。棣華交映綵衣行。德門盛事人難及。摠出皇天感孝誠。</text>
<title>湖西路中</title>,<text>強扶衰疾策羸驂。跋涉長途力不堪。山店數家成小聚。溪流一曲作深潭。霜威已促堅氷至。雪意先敎凍雨含。潦倒十年成底事。白鷗飛過使人慙。</text>
<title>蔡進士 弘俊 挽</title>,<text>齠齡挾筴共嬉遊。聯璧淸儀摠出儔。誰謂棣華零落盡。只敎蓮榜姓名留。謝庭文彩森珠樹。鄭谷生涯寄石疇。潦倒人間餘白首。寢門悲涕不能收。</text>
<title>從孫世鳳挽</title>,<text>吾先祖訓後昆垂。聞禮聞詩最百眉。三世憲司宜繼祉。一門宗緖擬承持。俊才未售歸何遽。天道無徵痛莫追。餘慶尙看雙石雁。也堪寬慰兩親悲。</text>
<title>盧綾州 文漢 挽</title>,<text>萬里鵬程始遠期。若爲中歲苦低垂。解龜湖外還淹病。戴豸臺端亦暫時。樓上春容留秀句。庭前玉樹有奇兒。凄涼瓜步歸雙劍。謾遣人間舊友悲。</text>
<title>鄭相 維城 挽</title>,<text>圃隱高名四海聞。尙留儀法付來雲。鸞凰瑞彩偏驚世。氷雪淸標早出群。一代共推廉潔操。三朝協贊聖明君。血誠報國孤忠激。蒿目憂時一念勤。禁臠扶床鳴雜佩。老郞歸舍浣中裙。門闌榮盛還爲戒。祿位崇高也不欣。嬴博若爲頻涕淚。臺階遽報晦星文。業虧殷鼎風儀遠。巷輟秦舂雨泣紛。悲咽秪今逢玉潤。忍懷平昔挹淸芬。蒼天尙有明徵理。泣硯傳徽古亦云。</text>
<title>送尹咸平 衡聖 之任</title>,<text>令宰臨行擲彩牋。若爲衰疾強詩篇。巷南舊宅曾傾蓋。洛下今朝是別筵。一鶚英聲臺閣裏。雙鳧閑影海雲邊。盛身粉署應非晩。佇見丹綸降九天。</text>
<title>海豐君鄭公 孝俊 夫人挽</title>,<text>五子登龍古亦稀。孝孫攀桂倍添輝。紫泥重疊紆花誥。赤紱聯翩舞綵衣。南極壽星騰瑞彩。北堂萱草藹春暉。齊眉翦髻平生事。此日空敎弔鶴飛。</text>
<title>金定州 搢 挽</title>,<text>才何卓犖命何奇。天道茫茫不可推。摩詰病深歸墅日。虞卿愁極著書時。龜藏六用偏宜壽。獅寄諸孫當有兒。後世子雲應會意。白頭窮獨也休悲。</text>
<title>權掌令 格 母夫人挽</title>,<text>令宰曾傾蓋。行臺且竝驂。春暉衣上覺。賓敬饋間諳。文駟生榮彩。江魚入旨甘。千秋弔陶鶴。今日到城南。</text>
<title>任進士 垕 挽</title>,<text>去秋纔哭北歸人。今日無端復濕巾。老鳳將雛如昨夢。慈烏反哺更何辰。三年絶塞孤臣淚。千古重泉孝子身。南郭小齋還易主。四隣猶戀舊芳塵。</text>
<title>趙察訪 遠期 內挽 卽白軒相國女也。以軒相意構挽。</title>,<text>相國言前淚已垂。云吾一女最憐之。殫誠賓祭閨儀備。盡孝尊章婦道宜。篋裏朝衫留手迹。床頭諸稚喚慈㜷。賤生亦抱層峯痛。爲把何辭可塞悲。</text>
<title>次溫泉志喜韻</title>,<text>上池靈藥是湯泉。聖祖神孫共後先。氣象分明三代竝。綸音懇惻八方宣。銘盤轉作新民法。握髮催開禮士筵。欲識春臺仁壽慶。試看牛酒養高年。</text>
<title>呂判書 爾載 挽</title>,<text>纔將侑語代綸音。更把哀詞拭淚吟。憐我人間餘白首。想公泉下亦丹心。軒墀氣象尙書履。子壻榮光學士簪。病裏一陪成永訣。策驢他日向誰尋。</text>
<title>柳參判 淰 夫人挽</title>,<text>聽說夫人永訣時。言言哽咽淚交垂。知申勿藥生前喜。諸子持縗死後悲。孺未畢昏違宿願。禮乖終孝負祥期。丁寧摠是衿鞶則。爲把哀詞當誄辭。</text>
<title>南奉事 熀 挽</title>,<text>賢孝超倫位太卑。也將餘慶付諸兒。璧宮聯彩蓮三朶。星署騰輝桂一枝。天意似敎膺晩福。朋知何遽寫哀詞。人間父子無窮痛。忍說關山永訣時。</text>
<title>李谷山 翼徵 挽</title>,<text>延相門闌禮法嚴。居家孝友奉公廉。箕裘舊業仍傳再。氷蘗淸芬倍覺添。召杜政聲湖嶺遍。瓊雷文彩弟兄兼。昔時題鳳今如夢。欲寫哀詞涕自霑。</text>
<title>李生 允發 挽</title>,<text>昨歲驪江對舊儀。言言摠說北關時。明州路上何年別。小白山前幾處隨。丹桂斫來看快壻。靑氈傳得有奇兒。憂歡聚散今如夢。欲寫哀詞淚自垂。</text>
<title>海豐君鄭公 孝俊 挽</title>,<text>云誰無子且無孫。爭似琳琅照一門。諸竇竝攀丹桂得。五常俱覺白毫存。頤齡鼎養渾遐福。歲廩卿班摠異恩。龜鶴仙標今已矣。舊堂空鎖月黃昏。</text>
<title>洪右尹 瑑 挽</title>,<text>入遊丹禁出靑油。文武全才早寡儔。玉節觀兵湖右日。檐帷宣化海西秋。一時氣槩風生座。十載升沈雪滿頭。珠樹尙留身後慶。永懷淸範夢悠悠。</text>
<title>睦承旨 兼善 挽</title>,<text>先府高名動雁行。二難華問更聯芳。持身皎潔氷霜操。遇事剛方鐵石腸。待漏銀臺留舊草。凝淸仙閣帶餘香。秋深古渡歸雙劍。忍見皐魚血淚滂。</text>
<title>任監役挽 卽任參判有後弟也</title>,<text>令卯吾詞伯。兼之世誼敦。向來靑眼阻。邂逅白眉存。東閣纔懸榻。西湖遽斷魂。明年春色至。誰更醉韋園。</text>
<title>成僉知 汝松 挽</title>,<text>洛東江畔壽星明。鶴髮鳩筇共弟兄。淳朴自無今世態。孝廉能繼舊家聲。丹綸尙齒恩先及。綵服承顏養更榮。十載阻音仍永訣。不堪揮涕說平生。</text>
<title>李參議 元鎭 挽</title>,<text>銀臺伴直夢悠悠。忍對諸孫憶舊遊。夙慕通才兼六藝。晩欽幽致在三休。高談尙想陳驚座。佳句猶傳趙倚樓。湖畔小亭丹旐過。滿庭黃菊爲誰秋。</text>
<title>李承旨 天基 母夫人挽</title>,<text>侍郞榮奉大夫人。誠孝偏能感紫宸。玉節辭來遊不遠。銅魚佩得喜還頻。兒孫蘭茁含飴側。壽酒春融舞綵辰。橘井凄涼寒日暮。弔陶秋鶴爲傷神。</text>
<title>送李監司 俊耇 出按關東</title>,<text>四仙亭較六仙樓。彼此閑忙果孰優。關吏聳瞻新使節。峴民爭迓舊遨頭。詩篇皆骨千峯月。歌曲浮萍小閣秋。物色分留如有待。一杯能憶病儂不。</text>
<title>尹水使 昌耇 挽</title>,<text>屈指同庚有幾人。聞君幽問自霑巾。廉明水國分麾日。區畫湖營建節辰。驥試長途宜遠到。龍鳴古壁竟沈淪。可憐衰草空山裏。埋却桓桓九尺身。</text>
<title>李參判 行進 挽</title>,<text>夙歲聲名邁等倫。一心忠孝奉君親。天官藻鑑參銓日。粉署絲綸掌誥辰。餘慶分明留玉雪。暮年淹滯奈蒼旻。銀臺伴直今如夢。欲寫哀詞淚滿巾。</text>
<title>送呂評事 聖齊 赴北關</title>,<text>風掣征衫雪滿程。關山此別可堪情。朝廷特軫邊陲事。學士還爲塞外行。見月幾回思故國。望雲何處滯孤城。紫綸催召應非晩。好趁煙花返玉京。</text>
<title>元咸陽 植 挽</title>,<text>諸竇登科古已稀。德門添一倍光輝。北堂獻賀擎泥誥。東閣連倫舞綵衣。韋氏花園今寂寞。蘇耽橘井尙依俙。重泉永抱枯魚痛。爲寫哀詞淚自揮。</text>
<title>朴生 萬器 挽</title>,<text>奇才未售遽歸眞。隙駟光陰二十春。寂寞床前留一女。悲涼堂上泣雙親。墨痕猶濕秋圍卷。詩草空藏舊篋塵。最是明年新榜出。擢蓮攀桂付何人。</text>
<title>孫正 必大 挽</title>,<text>今春相對落花時。十載襟期鬢共絲。尙愛詩篇依舊健。爲言精力未全衰。懷珠竟抱沈淪恨。埋玉那堪永訣悲。寄語賢郞編墨藁。後來應有子雲知。</text>
<title>蔡慶州 忠元 挽</title>,<text>去秋鳧舃自鷄林。爲訪城西病已深。消瘦殊非平日貌。調詼尙有少年心。追隨禁掖今如夢。纔哭湖洲更濕襟。詩禮諸郞傳舊業。一簞堪咲滿籝金。</text>
<title>春雪</title>,<text>臘破春回日漸和。早梅含態尙無葩。天翁故欲催詩興。頃刻裁成白玉花。</text>
<title>申參判 濡 挽</title>,<text>憶曾雙璧映瑤臺。早擬鵬程萬里開。視草英聲超左掖。掬蘭和氣藹南陔。唐詩晉筆爭高下。貊域蠻邦摠去來。中歲忍論孤雁恨。暮年頻抱隕珠哀。戀君幾詠江潭草。臥閤還看雪嶺梅。位亞卿班家似洗。迹留城巿念猶灰。瀧阡狀草朝纔畢。天上樓文暮忽催。几案尙殘吟墨在。門閭虛待綵衣廻。銀臺故事留瓊什。錦里遺氓莫水杯。已矣騷壇空寂寞。孰云天道有栽培。靈龜靜養還慳壽。芳桂堅貞遽惜摧。李漢猶存編藁手。童烏亦是與玄才。德門餘慶宜如許。親串深悲也未裁。舊日論文今一夢。欲題哀挽淚沾顋。</text>
<title>追和李通川 大純 十景韻</title>,<text>曲池風景夢依然。花塢何年對謫仙。牧笛漁舟晴旭外。市橋官路暮煙邊。十篇淸切空留篋。三友沈淪亦逝川。今日令孫携墨藁。不堪披展涕雙漣。</text>
<title>趙判書 絅 大夫人挽</title>,<text>高門禮法素超倫。兒子歸來聽益新。爲說尙書八十歲。承顏貞敬大夫人。孫曾滿眼森群玉。滫瀡盈盤間異珍。此日蘭陔空泣血。不堪追憶北堂春。</text>
<title>安奉事 宗遇 挽</title>,<text>拭目皇明大史編。貝州忠烈萬邦傳。萱堂泣受恩封日。驥子榮登甲第年。賢孝一生天似報。沈淪十載病還纏。交遊往事今如夢。隣笛聲中涕自漣。</text>
<title>送靑平尉沈公 益顯 赴燕京</title>,<text>蕭史僊驂向紫濛。德星文彩動天東。鴻臚禮遇超凡介。象譯尊瞻擬上公。孤竹古祠殘雪裏。薊門春樹暮煙中。錦囊如得瓊琚句。歸詫城南老病翁。</text>
<title>金庶尹 志顏 挽</title>,<text>一別臨瀛問幾年。草堂風景夢依然。賀仙分與千秋興。越女同遊五月天。暫出人間縻薄宦。還歸物外任閑眠。落花時節門空掩。唯有沙鷗上釣船。</text>
<title>呂掌令 曾齊 挽</title>,<text>一樂平生信有之。始終純孝亦天資。豸冠鳧舃渾榮彩。玉友金昆共粹儀。風樹遽成千古痛。衰麻永抱九原悲。慈烏淚盡門閭暮。綵服重還問幾時。</text>
<title>趙同知 塤 挽</title>,<text>一別門屛問幾年。鳩筇鶴髮夢依然。聖朝優老膺天爵。風骨超凡認地仙。梅閣薇垣名摠幻。輅孫符子慶猶綿。外家諸丈今無在。欲寫哀詞涕自漣。</text>
<title>李判書 一相 家雖不求挽。而追憶蟾江舊遊。有感而作。</title>,<text>四代文衡古亦稀。一時聯璧更添輝。已看丞相風儀在。重見尙書器業巍。駱岫舊居春寂寂。蟾江往事夢依依。騷壇未盡平生興。遼鶴千年倘再歸。</text>
<title>權留守 堣 夫人挽</title>,<text>蘋藻抽靑舊澗濱。忍思筐筥去年春。鳳樓嘉訓遵偏早。麟趾遺徽詠更新。繡雜芳蓀森玉樹。茀隨文駟耀芝綸。只嗟五紀光陰促。未見諸兒擢桂辰。</text>
<title>全監役  挽</title>,<text>一命山郞久已辭。幾年丘壑任棲遲。孝廉湖左隣鄕說。信義延陽相國知。閱世瓦盆全素質。滿庭珠樹摠奇兒。驛亭逢別今如夢。欲寫哀詞淚自垂。</text>
<title>安佐郞 廷煥 挽</title>,<text>病裏聞君遽返眞。暮境懷抱忍堪陳。見臨窮巷才經月。移疾秋曹未浹旬。鳳穴奇毛傳舊業。桐鄕佳政寄遺民。首陽往事今如夢。欲寫哀詞倍愴神。</text>
<title>兪生 儁 挽</title>,<text>一生心事任天眞。孝友家聲動四隣。伯仲連年凶問至。滿園桃李爲誰春。</text>
<title>詠蛙</title>,<text>蠻觸兵機角上持。爭鳴非必爲公私。鼓音成部天然出。筧滴通流聖得知。靑草滿池疏雨後。綠陰封甃夕陽時。若敎海若誇溟渤。定愧拘虛苦未移。</text>
<title>次溫泉志喜韻</title>,<text>風伯先驅雨浥塵。綵旄張處物華新。萬民鼓舞歡雷動。七校森羅列宿陳。野樹仍成溫室樹。村人亦效華封人。揄揚別有詞臣語。輝映千秋摠國珍。</text>
<title>次溫泉志喜韻 其二</title>,<text>唐虞鑄得幾錘塵。殷后銘成又日新。長樂春暉隨處暖。太微宸座不時陳。禮隆輟洗延賢士。孝極推仁及老人。強欲摹天才最拙。愧將燕石較隋珍。</text>
<title>送沈都事 玖 之北幕</title>,<text>綵服何年北塞遊。靑油談笑也風流。重尋嶺路三千里。遍踏關山數十州。地近仙樓頻往返。秋深寶寺幾淹留。愁城父老如吾問。爲報沈痾尙未瘳。</text>
<title>送別三山李使君 碩寬 大隱</title>,<text>大隱今爲隱吏行。仙區勝賞愜閑情。振衣絶頂山增聳。洗盞流波水益淸。相憶幾回看月色。獨吟何處聽蟬聲。欲知千里同懷抱。只有靈犀一點明。</text>
<title>鄭定州 之虎 夫人挽</title>,<text>淑悊于歸禮法家。孚威賓敬兩無差。頻將淨筥盛蘋藻。幾向官齋種莧茄。蓀入繡襦爭獻慶。芝封紫誥更騰華。只嗟數歲天慳假。未見諸郞擢桂花。</text>
<title>林綾州 聖翊 室內挽</title>,<text>吾友歸眞已十年。夫人卽世又何遄。園中露韭留殘饋。澗底秋蘋想舊籩。幾對親朋頻話及。每逢佳坦輒悽然。尙看宅相綿餘慶。欲把獅圖慰九泉。</text>
<title>李廣州 檜 挽</title>,<text>鑾坡聯璧舊詞仙。虎竹分憂問幾年。北塞氷霜長白外。南溟波浪漢挐邊。忠勤一節均夷險。詩禮諸郞摠俊賢。最是韋園留物色。不堪懷曩涕潸然。</text>
<title>尹生 俔 內挽</title>,<text>賓敬莊嚴婦道宜。六親咸歎四隣知。衿鞶閨訓傳諸女。詩禮家聲付一兒。春韭幾供留客日。澗蘋頻掇薦籩時。凄涼古宅寒溪畔。落木空添弔鶴悲。</text>
<title>送南參判 龍翼 赴燕京</title>,<text>玉節何年渡海灣。星軺此日向燕關。平生忠信艱虞際。三百詩篇應對間。遼左風煙今楚戶。首陽松柏舊殷山。臘梅欲動催旋旆。春色先隨喜報還。</text>
<title>李僉知 得養 挽</title>,<text>尺疏扶倫已自奇。芳聲益藉賜柑時。若爲晩境霑微祿。竟遣空山忍苦飢。天報明徵膺壽秩。家傳詩禮有賢兒。凝淸往事今如夢。欲和遺篇更寄誰。</text>
<title>李上舍 陽進 挽</title>,<text>落魄平生坐數奇。櫝中良玉世誰知。早攀丹桂賢郞在。晩擢靑蓮快壻隨。慶弔相仍還隔日。弟兄長逝遽同時。重泉倘記人間事。定恨新恩拜墓遲。</text>
<title>姜判官  挽</title>,<text>同宗均是晉陽人。托契交遊五十春。爲客北關音信數。接隣西郭往來頻。馳聲大府分符日。拭目賢郞擢桂辰。吟斷白華餘橘井。不堪懷舊獨沾巾。</text>
<title>李生 世仁 挽</title>,<text>積德門闌孝友肥。世傳詩禮藹餘輝。枉敎白屋饑寒甚。爭奈蒼天報施非。每憶子猷衝雪過。忍看東野買棺歸。二連泣血悲號處。故宅荒涼落葉飛。</text>
<title>金生 粹淵 挽</title>,<text>上有䨥親下有兒。空山寂寞向何之。含悲欲借玄夫語。夢裏牋天未可期。</text>
<title>韓參判 亨吉 內外遷葬挽</title>,<text>木稼何年痛。萱闈去歲悲。衿鞶留壼範。簪笏想朝儀。弔鶴重來日。眠牛改卜時。爲將嘉樹殖。餘慶屬諸兒。</text>
<title>吳判府事 竣 挽</title>,<text>三達尊兼五福俱。古今能有幾人乎。詩功韓杜之間得。筆法鍾王以後無。城巿亦方携子隱。耆筵時見遣孫扶。從茲永隔春風座。藥岫凄涼片月孤。</text>
<title>安僉知 漌 挽</title>,<text>遊藩今已十經春。仙賞悠悠入夢頻。屯德里中三畝宅。俗離山下一閑人。承顏諸妙森珠樹。尙齒殊榮耀紫綸。他日更尋松桂路。亂峯何處覓遺塵。</text>
<title>禹生 鼎來。乃故申參判君澤門生也。寄書求詩。集杜句以贈之。</title>,<text>用拙存吾道。含悽覺汝賢。故人今寂寞。情在強詩篇。</text>
<title>送趙甲山 世煥 之任</title>,<text>催發西州向北關。雪山輕重去來間。不緣聖主憂邊徼。肯遣詞臣輟從班。嶺路嚴霜侵甲札。塞樓寒月映刀環。鑾坡正待絲綸手。早捧鸞書好好還。</text>
<title>李正字 明錫 挽</title>,<text>早年登桂籍。聯璧奉晨昏。鳳有將雛曲。人稱積德門。寢苫纔闋制。埋玉遽傷魂。最是慈闈痛。呱呱一女存。</text>
<title>金兵使 漢文 挽</title>,<text>追憶湖營閱武時。公爲節度摠舟師。德門忠孝曾聞慣。男子襟懷一語知。盤錯幾看遊刃妙。艱危益覺運籌奇。將星遽隕黃樓夜。旅櫬凄涼部曲悲。</text>
<title>金益山 三樂 挽 靑鳧。卽靑松邑號。金馬。卽益山邑號也。金公曾任此兩邑故云。</title>,<text>堂后何年侍紫淸。潛郞十載任閑情。靑鳧尙想雙鳧影。金馬旋催五馬行。逢別前秋分去住。死生今日隔幽明。龍門托訓賢兒在。餘慶猶堪慰九京。</text>
<title>次洪鐵原 興祉 韻</title>,<text>病餘精力未全衰。句法淸新似舊時。臥內吟哦多少興。檻前應有早梅知。</text>
<title>次洪鐵原 興祉 韻 其二</title>,<text>莫嫌沈病度佳辰。靜裏閑吟足養眞。春晩倘尋修稧會。岸花溪柳待騷人。</text>
<title>洪豐德 錫武 挽</title>,<text>睦姻忠孝出於天。循吏賢聲四十年。增秩丹綸榮已極。盈庭玉樹慶還綿。風塵同苦黃岡外。符節重逢錦水邊。除夕挑燈今似夢。欲裁哀挽涕潸然。</text>
<title>鄭山陰 元詹 挽</title>,<text>練葛交期五十霜。暮年相對鬢俱蒼。抱才常恨功名晩。食德方知報施昌。詩禮諸郞渾玉樹。絃歌兩邑卽桐鄕。風燈奄忽泉臺隔。欲說平生涕自滂。</text>
<title>路中偶吟</title>,<text>新春復行役。扶病出城門。欲向三田渡。還留十里村。雪從沙喙積。氷入馬蹄飜。默數湖邊路。年年過幾番。</text>
<title>到可興</title>,<text>薔薇山接寶蓮山。中有澄江繞作環。倉舍驛亭沙岸畔。酒樓魚戶水雲間。商舡穩趁輕風過。樵叟閑隨返照還。十載重來頭已白。不堪懷舊涕潸潸。</text>
<title>偶吟</title>,<text>數旬沈病滯開天。半月驪江復馬川。最是沙村多苦況。三春虛送藥爐邊。</text>
<title>偶吟 其2</title>,<text>一春扶病任西東。客裏酸寒到處同。藥鼎抽添文武火。蓬扉開閉去來風。榮枯笑彼人間事。得失從他塞上翁。最覺淸宵深省發。小齋淸切月明中。</text>
<title>李永平 轂 挽</title>,<text>孝廉心事最幽貞。隨分逍遙素位行。山縣吏兼長往趣。水曹郞亦倘來榮。留芬古宅杉松老。傳業兒孫玉雪淸。薄劣偏紆敦睦誼。不堪揮涕說平生。</text>
<title>柳參判 淰 挽</title>,<text>老去流光劇逝川。年來舊友摠新阡。久將物理推人事。不謂君歸在我先。失侶今朝餘白首。無端此別間黃泉。追思往事腸堪斷。欲寫哀詞涕自漣。天出俊才爲國寶。衆推雅望擬星躔。胸呑雲夢滄溟窄。器蘊琳球大璞全。忠孝義方都尉訓。詩書儒業相家傳。銀臺玉署承綸密。南臬西藩受任專。到處金湯皆保障。竭心夷險幾周旋。幸同一世爲知己。最覺三生有業緣。自少交情偏獨厚。及衰同病倍相憐。論文書榻無虛日。接武雲衢問幾年。范叔一袍情戀戀。陳遵尺牘寄翩翩。暮年只擬參尋數。此日誰知永訣遄。弔不及哀心已媿。葬違臨穴恨彌纏。風儀冥漠尋何處。報施分明在彼天。如玉諸兒渾特達。乘龍快壻摠騰騫。恩資追改銘旌字。墨妙空留竹冊鐫。練漉交期嗟已矣。幅巾談笑夢依然。悲涼最是城南宅。鶴睡空庭曉月圓。</text>
<title>鄭副正 稷 挽</title>,<text>雨述同桑梓。聞名問幾年。門闌惟孝友。子壻摠才賢。身事閑堪樂。天眞老益全。鄭莊賓客地。何處起新阡。</text>
<title>次李長卿溫泉志喜韻</title>,<text>野中行殿亦朝儀。瑞靄蔥籠鎖井眉。聖念常嫌勞費數。民情猶恐幸臨遲。日新湯德銘盤後。華祝堯仁擊壤時。最是三農渾慰望。甘霖沾灑惠風隨。</text>
<title>寄贈禹生 鼎來</title>,<text>臥痾何事乞詩頻。調攝良方我試陳。無極以前無太極。有身然後有多身。榮枯得喪渾由命。敬義中和足養神。若遣靈臺消點滯。便回三十六宮春。</text>
<title>寄贈禹生 鼎來 其2</title>,<text>一過金沙問幾秋。水光山影夢悠悠。君行差早吾差晩。共佩淸樽作勝遊。</text>
<title>送別李濟州 𡐔</title>,<text>太白金剛滿意看。壯遊今又漢挐山。魚龍氣勢吟哦際。琴鶴風流簿領間。驪穴明珠還舊浦。渥洼神驥貢天閑。政成定被鸞書召。早趁煙花入鷺班。</text>
<title>贈妙粹上人</title>,<text>林僧得得自奚來。千載疑逢舊萬廻。一榻傳燈無盡理。十年皆骨最高臺。禪衫半濕松壇露。草履輕飄石逕苔。臨別却將詩句贈。何如三笑虎溪隈。</text>
<title>贈妙粹上人 其2</title>,<text>退食歸家意自閑。翛然獨坐對孱顏。逢僧却有慇懃約。早晩重尋水石間。</text>
<title>李砥平 尙弼 挽</title>,<text>暮境同庚有幾人。嗟吾六友幸爲隣。閑忙蹤迹雖差別。衰疾筋骸大抵均。彭澤琴書聊取適。謝庭蘭玉摠超倫。空餘故宅臨街路。每過門前自濕巾。</text>
<title>金判書 佐明 夫人挽</title>,<text>相家生長相家歸。巹後笄前在在輝。德媲尙書花疊誥。榮添學士綵兼緋。鳳臺尙想承鞶悅。蠶館頻經贊翟褘。手線空留縫密密。忍看南使去時衣。</text>
<title>李上舍 鳳齡 挽</title>,<text>聞公慈母隔南陲。郞罷纔臨病已危。隣里空悲情事慘。吾人獨惜俊才奇。石中雙雁留今日。棘裏孤羆想舊時。安得巨靈牋上界。世間重降謫仙姿。</text>
<title>送金監司 宇亨 出按海西</title>,<text>中書出按海西陲。果識通才內外宜。待漏多時聞聖旨。褰帷隨處察愁眉。芙蓉有意催詩句。敬簡無心把酒巵。最是秋巡臨九月。月明金刹倘相思。</text>
<title>金生 起海 挽</title>,<text>傾蓋津亭問幾年。釣磯漁艇夢依然。身閑久作江山主。世德偏將孝友傳。杜曲生涯烏几在。謝庭文彩鳳毛鮮。古木寒煙秋色晩。蕊城何處起新阡。</text>
<title>池僉知 汝尙 內挽</title>,<text>自出連姻幸。音書數往來。壺彝聞慣說。巹宴賀重開。坐膝皆文若。承顏是老萊。今朝朝雉操。吟却使人哀。</text>
<title>鄭進士 廣壽 挽</title>,<text>六旬光景太悤悤。蓮榜題名一夢中。敦睦克遵先祖業。眞淳還有古人風。榮陽詩句空淸絶。谷口生涯任固窮。餘慶只今留玉樹。也知天道似張弓。</text>
<title>宋陰竹 奎光 挽</title>,<text>禮法名門孝友人。潘輿榮奉綵衣新。官齋跋燭今如夢。忍見桐鄕泣舊民。</text>
<title>送權時會 大運 台出按北關</title>,<text>好去北關觀察使。此行榮奉大夫人。白華吟雜甘棠頌。玉節輝添綵服新。共濟艱虞均內外。一心忠孝報君親。樂民樓畔民咸樂。到底應稱有脚春。</text>
<title>別兪洪川 命胤 之任</title>,<text>專城榮奉大夫人。學士還爲隱吏身。許養天心推孝理。分憂廟算軫饑民。江魚入饌憑欄釣。野鹿來庭臥閤馴。探勝兼須詢瘼速。召還應趁禁垣春。</text>
<title>元金山 簋 挽</title>,<text>居家孝友奉公廉。況爲朋知信誼兼。循吏早誇諸郡最。潛郞終惜十年淹。徽之一曲悲何極。嬴博三號恨更添。豐樂舊遊今似夢。欲題哀挽淚先沾。</text>
<title>尹判書 絳 挽</title>,<text>從古要津勇退難。幾人名節始終完。行藏綽綽於公見。氣量休休有許寬。疏傅淸芬留宇內。謝庭文彩動朝端。從今永隔春風座。洛社悲涼暮景寒。</text>
<title>送別洪評事 柱國 北關之行</title>,<text>廷評從古選英髦。學士如今亦武韜。鳥道摩雲迎太史。兔園留雪待枚皐。咸關嶺外遊應遍。兄弟巖邊陟更高。天意分明庸玉汝。暫時行役莫辭勞。</text>
<title>尹敎官 㙫 母夫人挽</title>,<text>則百諸孫大耋齡。也知天報最分明。衿鞶隨處丁寧訓。賓祭供時委曲誠。菽水盡歡貧亦好。芝綸贈爵沒猶榮。可憐風樹攀號地。忍說皐魚罔極情。</text>
<title>南豐川 斗傍 挽</title>,<text>虎榜揚名早。魚符視篆頻。謙恭安素分。寡約任淸貧。階級膺三品。天年近七旬。可憐身後慶。猶有石麒麟。</text>
<title>金統制使 逿 挽</title>,<text>盤錯英才早自持。韜衿壯略老彌奇。榮光五道軍容日。威望三南統制時。乘醉灞陵從夜獵。臥痾漳水隔朝儀。北關往事今如夢。忍向賢郞寄此辭。</text>
<title>李正郞 敦臨 挽</title>,<text>德門忠孝有從來。連代旌閭問幾回。魁傑早推名父子。郞潛空抱謫仙才。業傳詩禮諸男秀。樂在簟瓢萬念灰。風燭無端泉路隔。不堪懷舊淚霑顋。</text>
<title>兪持平母夫人挽</title>,<text>衿鞶媲德儼閨儀。蘭玉盈庭箇箇奇。虎節遠辭牽袂日。豸冠纔返倚閭時。慈烏反哺情何極。弔鶴含悲叫莫追。泉壤倘同人世事。也應重對白眉兒。</text>
<title>李靑松 行源 挽</title>,<text>年事相同世誼深。自從齠歲已知心。北亭幾覿鸞凰彩。南郭頻蒙款段尋。蓮桂騰華賢子壻。絲綸趾美舊珪簪。松州幽問傳何遽。獨寄人間淚濕襟。</text>
<title>南參判 老星 挽</title>,<text>今秋扶病訪幽園。山雨晴時坐一番。語及伯珍相掩泣。追惟澄友亦傷魂。悲人未了還長逝。念我先衰怪獨存。却憶平生心裏事。爲題當日病中言。云吾年紀猶中壽。況亞卿班是上恩。朝夕承顏看愛子。嬉讙坐膝撫群孫。吾生已足餘何望。世事都忘且莫論。榮辱暫時渾夢幻。死生常理卽朝昏。聞來始謂尋常說。料得深窮倚伏源。淸素故能安白屋。調諧也復隱金門。胸襟皎皎氷壺澈。談屑依依玉露繁。一代名門賢宅相。三朝儒雅舊詞垣。親朋各說交情厚。薄劣偏知信誼敦。早許峨洋叨托契。晩同秦晉更連婚。最憐同日携羊酒。自覺深情似弟昆。幾向幽居評水石。共將餘景信乾坤。今朝永訣成千古。來世交期指九原。斷送朱輪門外散。忍看丹旐雪中飜。風簷尙想孤筇響。苔逕空留舊屐痕。欲識精靈來往處。曉天寒月滿空軒。</text>
<title>金右尹 應祖 挽</title>,<text>聯璧芳名早邁倫。菟裘幽致晩全眞。德門傳業賢郞在。京尹陞班寵渥新。鳥嶺以南惟此老。鶴沙今後更何人。可憐平昔巖廊器。虛鎖巖廊洞裏春。</text>
<title>成生 震昌 挽</title>,<text>倚廬三載滯南鄕。盡室今春向北涼。每恨淸儀離阻久。不圖凶問報來忙。延津舊渡還雙劍。穎里遺風屬二方。薦剡空留才行迹。夜臺千古掩琳琅。</text>
<title>漢原府院君及府夫人遷葬挽</title>,<text>德門當日慶。擧世共稱之。府院持家法。夫人儼壼儀。天於報善驗。地亦效靈宜。雙劍同歸後。榮光萬古垂。</text>
<title>柳佐郞 梴 大人挽</title>,<text>員外難兄弟。中峯卽老泉。茅椽生活淡。蓮榜姓名傳。京輦還三載。幷鄕滯幾年。二連號泣處。雙劍共新阡。</text>
<title>李正字 國芳 母夫人挽</title>,<text>擢蓮攀桂慶連年。天報明徵豈偶然。斑綵戲時存一樂。衿鞶隨處想三遷。群烏有感爭銜土。雙劍無端共返淵。會待歐公官位顯。定看榮彩賁瀧阡。</text>
<title>柳知事 後聖 挽</title>,<text>一品崇班大耋年。令名遐福始終全。榮偏銅墨渾天寵。術祕金丹卽地仙。庭列綵斑公服竝。味兼珍錯御廚傳。追思平昔慇懃意。南望松村涕自漣。</text>
<title>鄭參判 萬和 挽</title>,<text>兩相高名竝泰山。公爲賢弟處其間。迭携玉節西南路。共侍金華咫尺顏。世業亦推台輔望。官銜奚止亞卿班。銀臺伴直今如夢。只對孤兒涕自潸。</text>
<title>金參議 振 挽</title>,<text>於我同庚復故人。與公情義最相親。追隨東郭垂三紀。伴直西淸問幾巡。早歲飛騰期致遠。晩年淹滯竟歸眞。尙看珠樹留餘慶。嬴博休嗟灑涕頻。</text>
<title>盧奉化 景命 挽</title>,<text>江皐春暮草芊芊。丹旐遙從峽裏旋。葬近桑村金食墨。業傳穌相宅留氈。殿中風彩分臺日。嶺外英聲製錦年。身後也知餘慶在。請看珠樹滿庭前。</text>
<title>送別星州牧</title>,<text>文星騰彩向星岑。到底風光愜素襟。三尺短琴隨鶴載。一聲長笛倚樓吟。淵留老檜千尋碧。山帶孤雲萬古心。秀句應傳新樂譜。倘憑歸雁寄餘音。</text>
<title>畫雪梅</title>,<text>不待巡簷索。無勞健步將。炎天猶帶雪。淸晝亦含霜。月下疑疏影。風前想暗香。莫敎隨折柳。笛裏競春光。</text>
<title>畫雪梅 其2</title>,<text>乍看疑花復疑雪。紛紛花雪難分別。若添疏影暗香來。却恐天機太漏泄。</text>
<title>任疏庵內挽</title>,<text>內則衿鞶訓。先生苜蓿盤。于歸同契闊。所樂在淸寒。食報年垂耋。傳家業遺安。修文如不昧。應向夜臺看。</text>
<title>李生 䋘 外祖母挽</title>,<text>欲識夫人德。須看宅相賢。葬期云卜得。挽語爲求旃。食報年宜永。含飴業有傳。平生未亡恨。猶足慰重泉。</text>
<title>李僉正 守約 挽</title>,<text>完相高名動八垠。幾吟嘉樹想遺塵。早聞詩禮扶床際。晩守規繩奉職辰。壽到遐齡天報善。業傳諸子席留珍。風儀永隔泉臺下。平日參尋恨未頻。</text>
<title>送任都事 相元 赴西關</title>,<text>四月關西路。詞仚作勝遊。雜花開已盡。芳草綠纔抽。樓迥登浮碧。江喧聽沸流。苦吟分氣象。佳景莫全收。</text>
<title>李參奉 夏臣 挽</title>,<text>孺慕深誠到白頭。幾隨佳節向松楸。崇朝只擬三飧返。隔夜無端萬事休。一命官銜何草草。五旬光景謾悠悠。也知身後留餘慶。如玉諸郞摠出儔。</text>
<title>金同知 光燦 挽</title>,<text>老人星共德星明。侍側天曹地部卿。范相克遵文正訓。元方亦繼太丘名。最將氷蘗傳淸白。更侈金緋錫寵榮。鳴玉聯班如昨夢。幾回朝退獨傷情。</text>
<title>送謝恩正使赴燕</title>,<text>翩翩文彩任遊閑。此日銜綸向鶴關。拭玉淸儀追舊躅。升階恩渥峻新班。薊門炎雨驅馳際。華表雲煙指點間。想得千秋嘉樹傳。盛名應更滿天山。</text>
<title>李參議 袗 挽</title>,<text>天關寥廓鬼神幽。理爽明徵問莫由。父子隔旬俱逝水。悲歡閱世摠浮漚。有三畝宅還無主。只一兒孫更託疇。可惜鹿門平日計。携家空作地下遊。</text>
<title>李參議 袗 挽 其二</title>,<text>聯璧騰華問幾年。忠勤淸白摠家傳。銀臺粉署芳名藉。玉節銅章惠化宣。四紀交遊嗟已矣。九秋相對夢依然。阿咸公冶同營葬。忍看三喪寄一阡。</text>
<title>金高靈 宗沇 挽</title>,<text>同年生又接隣居。情義慇懃自不疏。素挽欲題今已矣。淸儀空憶舊相於。絃歌遍境聲猶藉。蘭玉盈庭慶有餘。寂寞城南留故宅。韋園春色夢依如。</text>
<title>淑靜公主挽</title>,<text>追憶天姬下嫁辰。相門榮彩動朝紳。車將百兩謙還極。禮備三千訓是遵。屛裏空留金孔雀。床邊猶有石麒麟。沁園來歲新花發。忍見風光似去春。</text>
<title>曹參判 漢英 夫人挽</title>,<text>媲德名門福祿全。明徵一理豈徒然。尊章姨姒言無間。子女孫曾侍滿前。天降芝函膺再命。星廻花甲又三年。驪江此日歸孤櫬。最是悲涼牧犢篇。</text>
<title>李察訪 琉 挽</title>,<text>何年相對竹西樓。往事依然已十秋。學士扶床騰秀氣。置亭留客亦風流。比隣更接淸儀數。同里咸稱晩福優。此日二連號泣處。暮雲迢遞水悠悠。</text>
<title>韓生 櫟 挽</title>,<text>母黨情親有幾人。愛君天性最醇眞。野亭風雪參尋數。洛水雲煙夢想頻。塊視籝金渾外物。玉森庭樹摠殊珍。東吳飮恨還千古。長葛悲涼月一輪。</text>
<title>韓進士 尙點 挽</title>,<text>有才無命奈蒼天。弱子慈親至痛纏。純孝早彰供綠橘。芳名彌藉擢紅蓮。文如長吉空千古。壽比顏回減一年。郞罷抱悲還奄忽。也應晨夕侍重泉。</text>
<title>鄭參議 榏 夫人挽</title>,<text>侍郞將葬淑夫人。忍說迎歸結帨辰。養備旨甘躬執爨。志遵廉潔性安貧。乘龍快壻眞經笥。如玉諸兒摠席珍。篋裏朝衫留手迹。幾回臨着淚霑紳。</text>
<title>趙判書 復陽 夫人挽</title>,<text>衿鞶隨處摠規箴。隣里稱之族黨欽。淸白克遵丞相誡。孝慈渾體判書心。淑貞再命丹綸疊。詩禮諸郞玉樹森。天報分明無所憾。莫看朝雉費哀吟。</text>
<title>李司諫 垕 挽</title>,<text>聯璧淸輝耀德門。每年花樹會韋園。湖州尙想雙鳧影。霄漢爭瞻一鶚鶱。鶴髮祗今如宿昔。綵衣何日更晨昏。也看詩禮諸郞在。餘慶猶應屬後昆。</text>
<title>李司諫 垕 挽 其二</title>,<text>北塞回轅數月纔。大還何遽左人催。慈顏乍對仍成訣。親串重逢却抱哀。橘井尙殘秋後葉。柴扉空掩雨餘苔。隔籬來往今如夢。遼鶴千年倘再廻。</text>
<title>李生 汝柱 挽</title>,<text>諸郞誠孝出於天。嘗藥迎醫已數年。誰謂遽纏風樹痛。更敎孤詠鶺鴒篇。一經較却籝金賤。萬事忘來璞玉全。最是潘生長歎處。悼元懷戴倍悽然。</text>
<title>韓察訪 楯 挽</title>,<text>一番榮養擬專城。天意應宜感至誠。攀桂若爲還拓落。力葵空遣過平生。十年芸閣官偏冷。三載苫廬病已嬰。餘慶也看留玉樹。信知冥報尙分明。</text>
<title>嚴左尹 鼎耇 大夫人挽</title>,<text>節度齊家日。夫人主饋時。威儀四隣則。姻睦六親知。京尹金緋彩。兒孫玉雪姿。可憐風樹痛。弔鶴爲含悲。</text>
<title>許進士 璹 挽</title>,<text>暫向西州擬卽旋。不圖凶問遽來傳。重歡菽水無歸日。遍揷茱萸憶去年。恭甫才高纔進士。顏回命短奈皇天。尙看蘭玉留餘慶。爲把哀詞慰九泉。</text>
<title>淑寧翁主挽</title>,<text>名門初擇對。榮彩耀當年。梱閾威儀肅。衿鞶訓誡鐫。鳳臺雲已散。牛渚月空懸。一姹傳遺業。猶堪慰九泉。</text>
<title>李都事 晟傳 挽</title>,<text>謝庭文彩玉爲琛。果識蒼天福善心。三朶紅蓮聯棣萼。一枝丹桂映槐陰。幾年關幕羈遊遠。十載郊扉宿病深。世上朋知零替盡。不堪懷舊淚霑襟。</text>
<title>趙掌令 涑 挽</title>,<text>淸名高義古人如。三絶兼之亦緖餘。孝得曾參心裏事。理窮羲昊畫前書。生涯瘦鶴棲寒雪。榮利浮雲度太虛。可惜金篦終未驗。龍門托訓謾霑裾。</text>
<title>李進士 見晩 挽</title>,<text>通才自是世間稀。詩禮還兼孝友肥。筆下春雲多態度。座中秋月動精輝。書廚經史渾餘事。陋巷簞瓢亦庶幾。骨相端宜盛玉署。聲名佇待貢天扉。元賓已矣嗟何及。長吉翛然去不歸。親串慘悽如有失。孩兒孤露竟誰依。門閭日暮慈烏咽。原隰風寒斷雁飛。氷雪淸容空入夢。不堪裁挽獨霑衣。</text>
<title>金生 鍠 挽</title>,<text>我於賢卯忝姻親。孝友家聲聽得頻。夢斷靑雲無物役。心全素樸任天眞。明珠在側傳遺業。唐棣連枝有別春。五紀光陰催隙駟。廣陵何處覓芳塵。</text>
<title>李同知 敬義 挽</title>,<text>望九遐齡從二班。幾年懸解任安閑。家聲最著門闌裏。政績冞彰簿籍間。泣硯賢孫傳世業。殞珠遺痛在人寰。蕊城陳迹今如夢。追詠詩篇涕自潸。</text>
<title>李二相 德泂 夫人挽</title>,<text>相公爲我先人友。於我偏垂眷顧頻。自少交深諸子弟。到今情倍一家親。庭闈訓誡常欽歎。貞敬尊榮邁等倫。此日皐魚含至痛。綵衣遊戲更何辰。</text>
<title>朴殷山 繘 挽</title>,<text>官位殷山縣監止。光陰四十八年纔。昇沈大抵皆由命。抹摋偏憐未展才。慈母倚門寒日暮。孤兒扶櫬遠期催。淸儀永隔泉臺下。遼鶴千秋倘再廻。</text>
<title>敬林君李 淀 挽</title>,<text>先相鷄林德望魏。至今門戶動光輝。壽星卿月聯棠棣。玉節銅魚映綵衣。剖決幾多恢利刃。恩封亦是繼芳徽。雪中丹旐歸江峽。追想淸儀涕自揮。</text>
<title>韓進士 弘一 挽</title>,<text>何年相對倚雲樓。往事依然二十秋。雉岳重逢情眷眷。驪江一別夢悠悠。孝廉家法元無比。詩禮賢郞亦出儔。海鶴淸標嗟永隔。不堪懷舊涕雙流。</text>
<title>李正字日井持唐畫一幅來示。仍索句。其畫中有二五靑蛾遊戲於松桂掩映之間。未知何羕綵伴。而見之猶錦上添花。月中聚雪。可想龍眠槃礴之際運意匠。非偶然也。大明朝數人有絶句。當今李東州敏求有詠記其蹟。余率爾強拙以續貂云。</title>,<text>眞眞千古暗傳神。散作多身意態均。莫學嫦娥奔月殿。此中蒼桂亦長春。</text>
<title>尹正 舜擧 挽</title>,<text>平生欽似卷中人。昨歲欣逢幕裏賓。詩禮已知庭訓得。公廉益覺義方遵。窮通隨分貧還樂。詞翰超倫老更神。梅閣柏臺渾一夢。魯城何處覓芳塵。</text>
<title>金萬戶 世榮 挽</title>,<text>床東坦腹日。吳下學書年。最愛聰明到。常期壽福全。官何萬戶止。齒未七旬延。餘慶留瓊樹。猶堪慰九泉。</text>
<title>李通禮 明傳 室內挽</title>,<text>通禮吾親友。閨儀聽得詳。爨淸鈴閣內。居近學宮傍。子壻俱登第。兒孫更滿堂。舊幃今寂寞。春韭雨餘荒。</text>
<title>李進士 萬慶 內挽</title>,<text>爲婦爲妻爲母道。於斯三者得之難。齊眉克佩衿鞶戒。養志冞殫菽水歡。敎勖兩郞新器業。光增二相舊門闌。莫嗟連歲喪車疊。餘慶他時足自寬。</text>
<title>朴察訪 簡 挽</title>,<text>十年窮巷掩荊門。薄俗誰知養拙尊。菽水盡歡看孝子。瓦盆隨分長兒孫。八旬光景膺天報。四品頭銜亦聖恩。東郭接隣今一夢。欲裁哀挽倍傷魂。</text>
<title>李雲峯 桓 挽</title>,<text>父子恩榮迭把麾。弟兄湛樂更連枝。韋園勝事方千古。彭澤閑情復一時。忽報西州廻旅櫬。可堪南郭寫哀詞。諸郞尙抱靑雲器。長督同歸也莫悲。</text>
<title>權生 大慶 挽</title>,<text>前冬乍對舊容儀。就弔苫廬愧太遲。素韠在身還奄忽。靑氈傳業只孩兒。早年磊落稱才俊。暮境沈淪坐數奇。世上同庚今有幾。獨吟南郭淚雙垂。</text>
<title>朴參奉 孝相 挽</title>,<text>年前送別未踰時。一札慇懃藥物隨。答簡尙遲心每恨。哀詞欲寫淚先垂。追思淸範人間夢。永訣尊堂地下悲。孝友終知天必報。也傳詩禮有賢兒。</text>
<title>許判官 憲 挽</title>,<text>氣味醇眞孝友偏。果膺天報享高年。靈龜最得塗中趣。瘦鶴堪稱地上仙。幾對春盤咬苜蓿。暫憑湖漕管風煙。尙看泣硯兒孫在。爲把哀詞慰九泉。</text>
<title>趙判書 絅 挽</title>,<text>一代文章伯。三朝宿德臣。精金堅莫奪。良玉粹無磷。孝友元因性。忠貞更瘁身。文衡華國日。藻鑑秉銓辰。巽志非虛讓。浮名是實賓。久期調鼎鼐。終未展經綸。素位均榮悴。閑情任屈伸。簞瓢貧亦樂。筆翰老冞神。几杖銘猶在。規繩動必遵。承顏池上鳳。坐膝席中珍。徑有霜前菊。庭留雪裏筠。瓦盆存古朴。茆屋絶纖塵。誰識朝中老。還爲物表民。倦遊龍寺畔。遐想鷺洲濱。士惜還朝晩。鄕欽警俗新。皇天胡不憖。大耋遽歸眞。斗北虧卿月。弧南晦老人。聞風心已醉。覿德意彌親。秦晉仍成款。朱陳擬卜隣。顧慙身苦絆。潦倒鬢如銀。欲說平生事。難將一二陳。深情孤執紼。悲涕謾霑巾。札簡空留篋。音容似隔晨。抱村溪一曲。芳草爲誰春。</text>
<title>兪正郞 命胤 挽</title>,<text>市南冥漠已堪悲。學士云何復至斯。粉署絲綸留舊草。玉墀簪笏想淸儀。地中永抱皐魚痛。池上空傳謝鳳辭。追憶花山求別語。欲題哀挽淚先垂。</text>
<title>李監司 泰淵 挽</title>,<text>盡瘁三朝報主身。妙年才諝更超倫。黃麻草誥還餘事。玉節觀風復幾巡。棠樹舊謠浮碧外。桐鄕新塚錦江濱。白頭重對榴花發。忍想西郊惜別辰。</text>
<title>辛知事 啓榮 挽</title>,<text>尊兼三達行超倫。四十年前舊從臣。壽到頤齡天報厚。位躋崇品聖恩新。怡神靜墅閑居際。扶腋行宮晉接辰。洛社耆筵今寂寞。孤山何處覓芳塵。</text>
<title>別鄭東萊 晳 白也。集古句以贈。</title>,<text>白也詩無敵。之官皆有詞。吾生嫌己老。此贈怯輕爲。草色迷征路。人煙接島夷。一杯從別後。千里幸相思。</text>
<title>送洪靈光 錫箕 之任</title>,<text>十載卑棲困翮垂。如何六月復南爲。心勞吏役才還著。命坐文窮語益奇。數畝紫茄輸作餌。萬竿靑竹待題詩。郵筒莫惜頻頻寄。亦有江梅帶雪枝。</text>
<title>許判官 暹 挽</title>,<text>幾人能得到公年。穩過平生氣味全。製錦江城花作縣。連檣灌口水如天。床東蓮桂新榮疊。庭畔芝蘭舊業傳。風燭無端泉路隔。雪中相訪夢依然。</text>
<title>尹載寧 世獻 挽</title>,<text>昔拜尙書丈。公爲侍側兒。聯翩鸞鵠峙。和樂鶺鴒詩。年事稀猶嗇。頭銜郡亦卑。之官嗟玉折。鳧舃返何時。</text>
<title>鄭生 時昇 挽</title>,<text>世誼元相厚。天資亦最醇。曾遊蕊城日。頻對棣華春。淡活惟簞食。賢郞摠席珍。白頭懷宿昔。谷口更何人。</text>
<title>金參判 光炫 夫人挽</title>,<text>相公稱孝婦。大憲敬如賓。受誥榮偏疊。專城養亦頻。諸孫百添卅。遐壽九回旬。風樹無窮痛。年年寸草春。</text>
<title>洪都事 宇煕 挽</title>,<text>文章鹿門繼。禮法晩全遵。纔歷郞中任。還爲幕裏賓。白鷄驚一夢。玄石醉千春。欲問明徵理。蒼蒼奈彼旻。</text>
<title>李判書 慶徽 挽</title>,<text>世繼尙書業。人稱積德門。荊花連棣萼。玉友對金昆。先後天官席。聯翩漢甸藩。公明推藻鑑。位望擬臺垣。氷蘗生涯淡。芝蘭氣味溫。絲綸池上羽。詩禮櫝中璠。海鶴歸何遽。雲鴻迹尙存。黃麻留舊草。靑竹記嘉言。顧我襟期合。通家世誼敦。有時尋杜曲。幾度會韋園。往事成千古。淸儀隔九原。衰遲餘白首。揮涕獨傷魂。</text>
<title>朴司評 承後 挽</title>,<text>先令爲吾兄事友。公於老拙亦如之。交遊已許忘年義。雅操偏憐出等夷。光景百齡纔過半。頭銜六品又何卑。皇天尙有明徵理。詩禮家聲付好兒。</text>
<title>盧郡守 弘器 挽</title>,<text>妙年聯璧擅才華。共指鵬程萬里賖。季已先歸無可奈。公今奄忽復如何。黃堂乍罷三刀夢。丹桂纔攀一朶花。日暮門閭猶有待。漫敎行路淚滂沱。</text>
<title>次玉堂韻</title>,<text>鑾坡諸學士。錦肆幾篇詩。揮洒渾乘興。推敲不覺疲。月當深夜好。菊到晩秋宜。宛入蓬瀛裏。探珠赤水湄。</text>
<title>次玉堂韻 其二</title>,<text>病客無佳況。詞仙有好詩。報瓊慙碝質。希驥強駑疲。榮寵膺三入。歸期負二宜。他時如訪我。茅屋小溪湄。</text>
<title>許咸昌 岦 挽</title>,<text>何年相對錦江濱。尙記靑山吏隱辰。忠孝家聲聞已早。公廉政績見冞新。雙鳧嶺外音塵阻。片月終南夢想頻。餘慶尙看留玉樹。莫嗟窮谷久沈淪。</text>
<title>趙承旨 龜錫 挽</title>,<text>諡宴纔開後。堂封改卜時。人間傳盛事。地下抱深悲。詩禮平生業。簪紳舊日儀。千秋石城畔。永作侍傍兒。</text>
<title>李副提學 端相 挽</title>,<text>儻來渾外物。達去矧如斯。大夢蘧蘧覺。傍人噭噭悲。生涯等郊島。心事學顏思。遺草墨猶濕。盛函歸鳳池。</text>
<title>李副提學 端相 挽 其二</title>,<text>靑山寂無語。流水逝如斯。公有淵明挽。吾含秦失悲。來生不可卜。往事忍追思。最是依依夢。浮萍閣畔池。</text>
<title>李副提學 端相 挽 其三</title>,<text>非有家庭訓。斯焉能取斯。生惟樂吾樂。歿不悲人悲。鳳扆尙難忘。熊兒應更思。千秋華表鶴。重肯返瑤池。</text>
<title>李生 明徵 挽</title>,<text>竹友吾詞伯。於公意自親。今朝求挽語。幾歲阻音塵。詩禮傳家訓。丘園養性眞。二連號泣處。雪洒暮江濱。</text>
<title>吳沔川 達天 室內挽</title>,<text>丞相留家訓。諸郞摠席珍。親將經史敎。居擇學宮隣。官爨淸如水。籝金視似塵。白華餘舊什。萱草幾時春。</text>
<title>朴生 守初 挽</title>,<text>年前相對驛亭秋。十載離懷雪滿頭。共擬他時重邂逅。不圖今日隔明幽。謝庭玉樹留餘慶。韋氏花園憶舊遊。題柱壯心嗟己矣。昇仙橋畔水空流。</text>
<title>李濟州 𡐔 挽</title>,<text>屈指瓜期計海程。片帆何遽送孤旌。往歌來哭朋知痛。死別生離父子情。盤錯幾回恢利器。賢勞隨處罄深誠。尙餘沈甲留鞭地。千古重傳令宰名。</text>
<title>吳僉知 俊立 挽</title>,<text>時當嚴沍矢氷鱗。純孝王祥後一人。至遣姓名登奏牘。都緣齒德冠鄕隣。恩褒正待除書下。壽秩旋紆寵渥新。南極明星中夜晦。使吾揮涕爲情親。</text>
<title>安參議 獻徵 夫人挽</title>,<text>吾家女子子。歸輒說夫人。蘋藻誠偏篤。鳲鳩養亦均。有時鈿換米。幾邑甑生塵。牧犢悲吟處。皐魚血滿巾。</text>
<title>金正郞 晉宗 挽</title>,<text>素挽來何自。看題始認君。官纔五品止。壽近七旬云。政績今猶記。家聲夙所聞。諸孤應會意。臨紙挹遺芬。</text>
<title>鄭佐郞 樍 室內挽</title>,<text>鞶戒縭儀動合宜。四隣宗黨共稱之。北堂甘毳誠偏渴。南澗蘋蘩禮罔虧。二子婚期纔隔月。大夫春服正須時。卽今萬事渾如夢。遺掛凄涼欲付誰。</text>
<title>煕彥上人詩軸次李參判 殷相 韻</title>,<text>問僧奚自自龍菴。弁卷伊誰曰李參。暮境空疏吾已愧。詩家優劣爾能諳。蓮花半帶琉璃想。貝葉全輸水石談。會待他時投紱去。虎溪佳景擬同探。</text>
<title>朴生 楷 妻挽</title>,<text>情義猶親姪。閨儀我最詳。蓼莪追鞠育。蘭茝奉尊章。夢裏驚炊臼。床前罷弄璋。呱呱索乳處。不忍聽呼孃。</text>
<title>送吳尙州 始壽 之任</title>,<text>問公奚以此行爲。云我家貧有母慈。志在忠勤隨地可。誠深孝養感天宜。珍羞竹獻春前筍。綵服梅添雪裏枝。紫誥催還應不遠。細詢民瘼奏丹墀。</text>
<title>送固城縣監</title>,<text>向來幾惜郞潛久。此日還驚吏役遙。嶺外寒雲迷海國。沙頭積雪滿河橋。行吟正合看梅蕊。臥病無由折柳條。只願下車騰異績。早聞褒札降丹霄。</text>
<title>柳生 命厚 挽</title>,<text>姊孫自西郭。云我喪妻親。上有臨年母。傍無主祀人。求宗纔立後。賣宅爲營窀。才命乖如許。聞來倍濕巾。</text>
<title>李監役 沖雲 挽</title>,<text>海驛淹留問幾年。殿中除拜在冬前。尙期京邸重逢易。誰謂鄕山永返遄。六紀光陰駒隙促。諸郞文彩鳳毛鮮。此生漸覺親知少。皓首沈吟涕自漣。</text>
<title>別金安東 禹錫 之任</title>,<text>永嘉風景摠輸公。水闢山增指顧中。毛檄捧來身暫屈。潘輿將去樂偏融。梅花襯袂衣添彩。竹葉當尊酒更崇。報政歸朝知不遠。早宣仁化賑貧窮。</text>
<title>金參判 光炫 遷葬挽</title>,<text>二連方泣血。創鉅忍堪聞。卜得眠牛地。移封下馬墳。盛名垂簡冊。餘慶付仍雲。千古留嘉樹。靑松與白枌。</text>
<title>李生 弘翼 挽</title>,<text>翛然來往寧而順。孝友持身一布衣。膝下諸兒才竝美。人間七袠壽猶稀。公車飛剡空留蹟。和璞殊珍竟蘊輝。他日南尋金谷路。可堪揮涕過荊扉。</text>
<title>次李學士 端夏 韻</title>,<text>病臥茅簷十日餘。隔林空羨滿尊釃。淸篇已荷殷懃意。載笠何煩約下車。</text>
<title>次白軒相國韻。贈泰衍上人。</title>,<text>休嫌經烈焰。倍覺耀天東。下取雷無力。旁呵鬼有功。傳期劫燼永。藏擬寶珠同。拙句聊題罷。携歸翠靄中。</text>
<title>李生 世仁 挽</title>,<text>使公貧且殀。天道問何如。孝友徵還左。乘除理亦虛。今朝裁挽語。幾歲阻音書。尙幸諸兒在。他時慶有餘。</text>
<title>趙判書 啓遠 挽</title>,<text>氣象魁梧度量弘。當官益覺秉心公。耆英宿德諸卿最。觀察威稜五路同。綵服尙留雙玉樹。菟裘還作一漁翁。白頭永隔春風座。談笑依依夢想中。</text>
<title>尹參判 鏶 挽</title>,<text>世上朋知日漸稀。寢門悲涕幾番揮。相從暮境唯公在。永訣今朝先我歸。花底舊遊春寂寞。眼中淸範夢依俙。試看奕世簪纓族。誰似高門孝友肥。廉潔已能循素性。忠勤亦是繼先徽。町畦不設胸襟闊。山嶽爭高氣岸巍。興寓壺觴聊取適。迹留城市實忘機。談場靑史隨脣應。諫席秋霜繞簡飛。屢亞天官持藻鑑。咸推地望擬槐扉。玉林騰彩瞻諸謝。石閣論經有一韋。玄石未醒千日醉。歲星催斂九霄輝。垂盈七袠天何嗇。只隔三宵事已非。去歲茲辰趨殿陛。來生何日侍庭闈。追思玉粒隨珍錫。忍想金緋映綵衣。舟過廣津波咽咽。橋憐永渡草菲菲。驪鄕千古成眞宅。莫恨菟裘宿計違。</text>
<title>大智上人詩軸</title>,<text>聽說雲磨勝。峯峯接太淸。欲知深省處。最是曉鍾聲。</text>
<title>大智上人詩軸 其二</title>,<text>實理師知否。心源活處淸。吾詩方欲就。啼鳥送春聲。</text>
<title>送兪都事 夏益 赴關東幕</title>,<text>此行雖暫屈。遐想叶淸高。地已稱名勝。天宜遣俊髦。胸懷萬瀑壯。詩思百川挑。何似紅塵裏。焚和謾自熬。</text>
<title>竹山道中</title>,<text>衰疾侵身力更微。可堪長路任驂騑。形骸只有雙蓬鬢。行色還如一布衣。曉雨隨風仍作雪。暮雲和雨轉成霏。垂鞭嘿念平生事。五十年皆伯玉非。</text>
<title>朴同知 邁 挽</title>,<text>六紀年齡二品資。佐郞兄弟亦奇兒。固知餘慶無遺憾。尙恨高才不大施。堂畔芙蓉留物色。谷中蓀草想芳姿。湖西往事堪追憶。稱使稱民摠一時。</text>
<title>以雩祀獻官祈雨南郊</title>,<text>圭璧侵晨下禁闈。雩壇將事禮無違。宸衷閔雨方勞止。寸悃𪚥天尙庶幾。未有樊遲善哉問。敢論曾點詠而歸。雲師風伯如相助。挽得銀河洒九圍。</text>
<title>朴靑松 純義 挽</title>,<text>年踰七十位僉知。此亦浮生罕有之。八邑絃歌渾美政。滿庭珠玉摠奇兒。公歸泉下無餘憾。我寄人間作許悲。扶病欲尋東郭路。岸巾相對更伊誰。</text>
<title>朴靑松 純義 挽 其二</title>,<text>多公穩占暮年閑。臥對東皐晝掩關。盤錯屢經猶利刃。星霜飽閱更韶顏。佳期共擬三春後。凶問無端一夜間。門巷依依垂柳在。數聲隣笛涕空潸。</text>
<title>趙生 世馨 挽</title>,<text>伊昔交遊父子間。鯉庭詩禮鹿門閑。煙沙已約分江占。雪棹頻輸帶月還。喧靜幾年音信隔。悲歡一紀鬢毛斑。二連今日求哀挽。緬想淸芬涕自潸。</text>
<title>李生 商弼 挽</title>,<text>曾看吾友弄璋初。詑得奇男耳耳餘。自識之無裁錦繡。漸聞詩禮琢璠璵。若爲造物生魔極。竟使英才出世虛。地下精靈如不昧。乃翁應訟紫皇居。</text>
<title>次朴都事太玄</title>,<text>夢想詞仙坐亦馳。珠璣驚得睡驪遺。薇花滴露和淸盥。蘭臭隨風滿薄帷。倚是交情如練葛。笑他流俗有毛皮。效矉欲答陽春曲。爭奈沈綿久廢詩。</text>
<title>次朴都事太玄 其二</title>,<text>忽披佳什當班荊。長短休論五字城。窮達儘敎身外事。炎涼飽閱世間情。理如強索非眞得。心旣無將豈有迎。南郭嗒然忘我處。竹夫人亦解卿卿。</text>
<title>李翰林 潤朝 挽</title>,<text>問天雖借大靈龜。詎慰爺孃罔極悲。草草人間三紀夢。呱呱乳下一孤兒。謫仙未有重還日。長吉那堪永訣時。靑簡宛然遺墨在。千秋空想鳳毛奇。</text>
<title>許正 厚 遷葬挽</title>,<text>草宿荒原閱幾年。牛眠吉地卽新阡。旌陽古劍疑重躍。箕上遺瓢宛再懸。千載空留循吏傳。九京還有卜居篇。可憐後重先輕際。孝子深誠極昊天。</text>
<title>鄭掌令 樍 挽</title>,<text>燕塞茫茫鴨水深。行臺淸範向何尋。魂兮無北無西只。有許騷人楚些吟。</text>
<title>鄭掌令 樍 挽 其二</title>,<text>早年聯璧上靑雲。雅望淸才摠出群。虛席玉堂方有待。却歸泉下謾修文。</text>
<title>鄭掌令 樍 挽 其三</title>,<text>桂枝交萼笏堆床。勝事居然夢一場。歲歲韋園春色至。倘歸花底更彷徨。</text>
<title>鄭掌令 樍 挽 其四</title>,<text>庭畔空留玉雪兒。呱呱聲使路人悲。定知地下無窮恨。未見男婚女嫁時。</text>
<title>鄭掌令 樍 挽 其五</title>,<text>憶昔河橋摻別時。杏花開後是歸期。誰知當日陽關曲。轉作今朝薤露詞。</text>
<title>送徐禮山 漢柱 之任</title>,<text>送君仍憶夕佳亭。數疊峯巒擁縣靑。大學書中多少意。臨分相勖更丁寧。</text>
<title>海城君金 汝水 挽</title>,<text>妙年豪氣已登壇。暮境雄心尙據鞍。北塞爭傳飛將號。東陵誰記舊侯官。菟裘宿計還隨分。綵服賢郞更盡歡。管轄輪番今一夢。海天寥廓月空團。</text>
<title>尹同知 挺之 挽</title>,<text>廉潔持身行誼全。家風遠自月汀傳。頭銜樞府同知事。齒德朝紳大耋年。靈液幾調句漏鼎。勝遊重設曲江筵。情乖漬酒慙辜負。他日何顏對二連。</text>
<title>敬次白軒相國韻。贈尙淳上人。</title>,<text>韻釋飛筇洛水秋。頯然其䫙碧其眸。蓮花妙法歸應講。石佛無心亦點頭。</text>
<title>敬次白軒相國韻。贈尙淳上人。 其二</title>,<text>嗒然南郭臥三秋。忽對詩僧拭病眸。直欲御風超海去。一筇平踏六鼇頭。</text>
<title>敬次白軒相國韻。贈尙淳上人。 其三</title>,<text>相公詩句渾如錦。便覺淸輝滿八區。携向金沙誇所得。諸天到底定蘇蘇。</text>
<title>敬次白軒相國韻。贈尙淳上人。 其四</title>,<text>珠璣携滿袖。嵐翠濕重重。何處添深省。歸山聽曉鍾。</text>
<title>李海州 叔達 挽</title>,<text>久居仁里接芳隣。最愛風儀邁等倫。柏府方期峨舊豸。桐鄕那遽泣遺民。行如伯道無收子。痛迫蘇耽有老親。堂畔芙蓉留物色。更將琴鶴屬何人。</text>
<title>黃兵使 道昌 挽</title>,<text>投筆初年抱壯圖。幾將籌略較孫吳。兩南兵馬雙金節。三道舟師一虎符。報國雄心龍在匣。傳家舊業鳳留雛。愁城同苦今如夢。回首銅州片月孤。</text>
<title>金奉事 得重 挽</title>,<text>聲名早藉擢蓮初。靑紫渾期拾芥如。皓首云胡成濩落。蒼天也覺驗乘除。楣迎禁臠榮無比。庭列瓊芳慶有餘。秋晩駱峯人事改。小扉空掩數間廬。</text>
<title>趙和順 宗冕 母夫人挽</title>,<text>太史周南命也夫。崇公身後一錢無。尙存雙璧連城寶。果驗三槐種德符。詠罷蓼莪來弔鶴。血沾叢葦感慈烏。大家留得東征賦。千古長垣誦哲模。</text>
<title>送李都事 沃 赴關西幕 幷序</title>,<text>七寶峨峨豆滿深。妙香山亦鴨江潯。中間相去幾千里。忠孝兩全唯寸心。太史劍門輸壯思。子安滕閣費淸吟。風光縱美莫留滯。早入金鑾承玉音。</text>
<title>兪兵使 椗 挽</title>,<text>鄕里方期杖節還。片旌何遽向湖山。倚廬纔畢三年制。環衛旋空舊日班。玉帳英聲兵馬際。鴒原至痛弟兄間。一株珠樹留餘慶。莫道蒼天報施慳。</text>
<title>朴都事 壽聖 挽</title>,<text>門闌惟孝友。節度舊規模。橘柚幽園裏。風煙大海隅。行年周一甲。傳業有雙珠。烹鯉今難再。天南片月孤。</text>
<title>柳察訪 榮厚 挽</title>,<text>追憶彤庭錫第初。一門雙擧楚金如。行人司亦才非展。積善家猶慶有餘。瀝血何年封尺疏。招魂千里返靈輿。可憐收子悲號處。西郭凄涼鎖舊廬。</text>
<title>申參判 濡 大夫人挽</title>,<text>葬引遙臨錦水濱。舊時東閣大夫人。尙留文駟經過地。忍想蘭陔奉養辰。主祀兒孫空泣血。侍郞昆季已歸眞。向隅最是年前事。幾處恩頒慶壽親。</text>
<title>送李安東 奎齡 之任</title>,<text>指點黃池太白間。大都護府是花山。不緣聖主憂民瘼。肯遣詞臣輟從班。百里絃歌儒化洽。萬林松桂吏情閑。思親戀闕心猶切。須捧鸞書趁早還。</text>
<title>金安東 禹錫 大夫人挽</title>,<text>嶺南都護府。堂上大夫人。儼得三從義。仁于九族親。蘭陔珍饌備。梅閣綵衣新。弔鶴來何遽。皐魚血滿巾。</text>
<title>吳判書 挺一 挽</title>,<text>積德高門福祿宜。棣華聯萼桂交枝。芳名一代爲人傑。忠悃三朝荷主知。位到卿班家轉窘。望隆公輔跡還畸。綵斑衣雜金緋影。詩禮兒皆玉雪姿。春去韋園花已謝。葉殘蘇井橘空垂。舊聲想像尙書履。遺愛留傳按使碑。夙歲交遊心似水。暮年相對鬢俱絲。重科同榜餘人幾。往事追思一夢疑。木稼堪驚關國運。衣霑非獨哭吾私。從今世上無知己。欲向城東更訪誰。</text>
<title>嚴左尹 鼎耇 挽</title>,<text>早歲揄揚學士班。暮年還占靜中閑。溟鵬困翮沈綿後。海鶴淸標夢想間。位止亞卿才未展。齒垂稀壽報猶慳。可憐孝子悲號處。水咽寒江雪滿山。</text>
<title>嚴左尹 鼎耇 挽 其二</title>,<text>托契紅顏到白髭。相從五十載于茲。算來年事公差少。較得筋骸我最衰。不謂苫廬纔畢制。却敎隣笛遽含悲。病違執紼慙孤負。獨臥城隅淚自垂。</text>
<title>鄭參議 基豐 挽</title>,<text>八溪儀範尙今存。孝友肥家齒德尊。晩向鷄林爲吏隱。早從烏府代王言。琴書淡活消餘景。詩禮遺芬屬後昆。交印淸心如昨夢。白頭懷舊獨傷魂。</text>
<title>福寧君挽</title>,<text>宸綸懇惻欲沾巾。實體先王眷恤仁。亭號戴恩傳已久。班崇昭德寵彌新。芬芳早歇留雙璧。風雪晨趨少一人。最是年年春草綠。廣陵何處覓芳塵。</text>
<title>辛生 湍 挽</title>,<text>璞中良玉氣溫溫。白麓遺芬宛尙存。皓首羞爲今世態。靑雲誰記舊卿孫。蕭條里巷留虛宅。高大門閭在後昆。追憶接隣情義厚。不堪臨挽獨傷魂。</text>
<title>沈廣州 之溟 母夫人挽</title>,<text>南漢城中老少民。咸稱福祿大夫人。九三遐壽頤期近。八十諸孫敎育均。錦鯉登盤珍饌備。金魚耀笏綵衣新。攀轅此日悲號處。萱草依依舊閤春。</text>
<title>任臨陂 耋 母夫人挽</title>,<text>福祿天宜報。徽儀世莫京。臺星耀甥館。壽婺降神晶。相宅光偏盛。專城養亦榮。皐魚遽含痛。弔鶴爲傷情。</text>
<title>送趙姪爾炳赴海幕</title>,<text>謂汝慇懃聽我辭。征驂欲發且遲遲。諸公共贈騷壇寶。病客將貽勿字旗。萬理推來唯此耳。一身隨處儼持之。紛華亂想渾麾却。最是荷塘月白時。</text>
<title>贈海伯孟令 胄瑞</title>,<text>外而方面內承宣。世德遺芬覺遠傳。孝子門閭湖左地。按廉旌節海西天。春回江寺梅應早。雪滿山城月幾圓。病客當年遊未遍。欲題詩句倍茫然。</text>
<title>閔監察 鐔 挽</title>,<text>阻隔淸儀問幾年。起居時有姊孫傳。臨江小築心偏適。對酒閑吟樂自全。庭畔芝蘭諸子姓。殿中簪笏舊班聯。悲涼故渡還雙劍。千古銅州片月懸。</text>
<title>趙判書 復陽 挽</title>,<text>浦相遺芬動士林。尙書忠孝守規箴。天官太史權衡正。經幄賓筵雨露深。膝下纔看登第慶。人間猶想倚樓吟。哀綸懇惻堪揮涕。忍說朋知戀舊心。</text>
<title>次龍洲東州韻題李生 絿 詩軸</title>,<text>之子好古者。爲學祛六蔽。氷壺澈底淸。水鏡無點翳。榮辱兩忘之。寄跡人間世。有馬謝鞭鞴。有衣弗婁曳。孜孜考墳典。閫奧期深詣。手持二老作。冷然洗塵滯。日月曾幾何。二老嗟已逝。鑪錘尙可範。餘力遊於藝。緬想水雲邊。滄波浩無際。安得拂衣去。觀魚共沈細。</text>
<title>次南秋江舊基李生 絿 卜居韻</title>,<text>地僻今猶古。人閑後擬前。千秋白雪曲。重續斷琴絃。</text>
<title>次朴太玄韻</title>,<text>春來剛恨阻淸揚。病臥城南數月強。謾閱書編那遣悶。苦吟詩句不成章。我叨華貫渾非分。公有奇才奈未敭。會待偸閑謀一穩。共撩花鳥索桑郞。</text>
<title>次朴太玄韻 其二</title>,<text>南郊小築任淸幽。萬事安排百念休。捷徑元非藏用隱。危途肯向呂梁游。誰家美酒酣千日。幾處珍鯖侈五侯。最是山盤盛苜蓿。充腸纔可更無求。</text>
<title>次朴太玄韻 其三</title>,<text>成虧一理宇諸庸。誰遣春光作岸容。花裏提壺疑勸酒。田間布穀解催農。寒驢瘦甚蹄偏澁。倦僕饑多習更慵。倘得撥衰筋骨健。與公長擬靳驂從。</text>
<title>次朴太玄韻 其四</title>,<text>東野家貧不得官。靑雲誰遣一彈冠。胸中自有詩書笥。眼下全無李杜壇。天借仙才還抑塞。春隨吟況任闌珊。城南尺五空回首。幾想朝班集曉鵷。</text>
<title>題肯構堂</title>,<text>先子經營底法宜。今公塗墍摠前規。瞻依桑梓思逾永。剗去榛蕪勝益奇。竹外三峯迷在野。花邊小水細通池。悼元懷戴悠悠意。此日飜成善禱辭。</text>
<title>金判書 佐明 挽</title>,<text>詩禮名門孝友肥。克遵先訓繼芳徽。人間圭璧鸞凰彩。天上文昌武曲輝。筆壓鍾王傳妙法。籌探丘索運神機。兒爲一代文章伯。身帶三軍守禦威。輔國崇班兼夏部。承家赫業擬臺扉。花園寂寞三春暮。薤唱悲涼萬事非。追憶備邊參廟算。更誰宣惠捄民饑。朝紳痛惜嗟何及。部曲攀號涕自揮。桂籍聯名曾忝竊。金吾同席轉依俙。終南故宅留松菊。遼鶴千秋倘再歸。</text>
<title>李參判 曼 夫人挽</title>,<text>大憲留家法。夫人守梱彝。乘龍看快壻。幹蠱有奇兒。隣里稱偏盛。皇天報亦宜。蘭陔餘舊什。弔鶴爲含悲。</text>
<title>洪相 重普 挽</title>,<text>忠烈芳名日月懸。益城餘慶始終綿。榮光都尉供甘旨。大拜沂臺迭後先。鼎鼐弘猷談笑際。金湯妙算指揮邊。秦樓壽酌今難再。說道前春涕自漣。</text>
<title>洪相 重普 挽 其二</title>,<text>戀德其誰不濕巾。疏慵叵耐倍傷神。西曹佐貳曾三忝。內院追陪復幾巡。偉量每欽襟似海。和容頻接座生春。風儀倏忽成千古。想像還疑卷裏人。</text>
<title>次軒相東溟韻。題淸晤詩軸。</title>,<text>韻釋談山勝。朝暄到夕陰。煙霞迷幾疊。松檜老千尋。定後忘氷想。禪餘爇水沈。病儂聞爾說。不覺滌塵心。</text>
<title>次軒相東溟韻。題淸晤詩軸。 其2</title>,<text>寬閑爲法界。眞覺是如來。誰送漕溪水。能添惠遠杯。</text>
<title>次朴太玄韻</title>,<text>擎得淸篇五月初。尙遲酬和愧慵疏。不堪離索長懸念。爭奈沈綿久廢書。雨後蟬聲喧客枕。水邊山影鎖郊廬。想公暮境寬心事。朝夕賢郞在石渠。</text>
<title>次朴太玄韻 其二</title>,<text>騷人淸致出凡流。山可逍遙水可游。石逕秋尋苔似錦。風簾夜捲月如鉤。心閑公固偏耽靜。形役吾猶不忘幽。柱笏悠然南望際。棲禽爭向暮林投。</text>
<title>鄭參軍 壽先 挽</title>,<text>樞丈悲辭不忍聞。曰余亡子秩參軍。孝誠只願專城養。家訓常遵奉職勤。年未五旬長已矣。身無嗣續更何云。可憐鶴髮哀號處。行路人猶淚濕裙。</text>
<title>李左尹 之馧 挽</title>,<text>奇才冀北拔其尤。政術文詞摠出儔。臺省歷官唯執法。璽書增秩幾分憂。駱峯林麓纔營築。鶴浦雲沙遽首丘。追憶同庚修稧事。舊時題鳳此生休。</text>
<title>送權興海 悅 之任</title>,<text>白首南州守。文章舊世家。閑情雲出岫。佳句錦添花。枕海官樓迥。連天嶺路賖。卑棲君莫恨。榮奉也堪誇。</text>
<title>李庶尹 徵厚 挽</title>,<text>向來京兆幾回悲。左右班空小尹隨。柳色尙殘秋後葉。鴉聲虛咽檻前枝。諸郞鳳穴毛皆好。遺愛桐鄕口是碑。衰草茫茫迷鶴野。更歸華表問何時。</text>
<title>權判書 大運 大夫人挽</title>,<text>尙書兄弟奉慈闈。朝夕承顏舞綵衣。菽水貧居猶共樂。板輿榮養倍添輝。數餘六十兒孫盛。壽近頤期福祿稀。宗黨只今懷壼範。弔陶秋鶴去來飛。</text>
<title>尹直講 世任 挽</title>,<text>弱冠追隨皓首逢。暮年懷抱共衰容。披藜南郭頻蒙訪。聯席東膠遽報凶。玉樹交輝雙月桂。銅符賸佩七雷封。小齋詩景餘松菊。秋色依依鎖駱峯。</text>
<title>李參判 廷夔 挽</title>,<text>同朝纔喜接華簪。風燭無端自濕襟。詩禮諸郞渾玉雪。淸幽雅操卽山林。世間尙說經邦手。泉下空懷報主心。鷗鷺不知丹旐返。隔江虛待舊筇音。</text>
<title>沈靈光 玖 挽</title>,<text>一麾行色已蹉跎。困頓歸來命也何。太史龍門空洒涕。杜陵烏几竟沈痾。蜚英薇省如春夢。返櫬花山卽舊阿。臨挽却推浮世事。到公年紀亦無多。</text>
<title>趙順天 相漢 挽</title>,<text>四紀交遊父子間。暮年心事鬢毛斑。爲郞爲吏渾隨分。之北之南一任閑。秀句迎仙花底閣。壯懷長白雪中山。風燈奄忽嗟何及。秋晩江皐片旐還。</text>
<title>趙順天 相漢 挽 其二</title>,<text>每嗟先府命途屯。意謂揚名在貳身。公抱奇才還抹摋。世無知己竟沈淪。乘除也有環中理。詩禮猶存席上珍。病臥城南孤執紼。不堪西望淚沾巾。</text>
<title>尹判官 湊 挽</title>,<text>去歲纔吟殄瘁詩。可堪今又寫哀詞。縗麻三世人間痛。欒棘千秋地下悲。簪笏趨庭如昨日。塤箎聯榻更何時。抱才未展君休恨。餘慶猶存玉雪兒。</text>
<title>閔楊根 汝欽 室內挽</title>,<text>尙留芝相舊靑氈。賴有承家冢婦賢。世德幾吟嘉樹傳。壼儀堪續采蘋篇。孤鸞照影嗟何及。雙璧聯輝隕已先。試看諸孫渾似玉。足將餘慶慰重泉。</text>
<title>郭執義 之欽 室內挽</title>,<text>尙憶中丞孝。仍知內相賢。春蘋南澗曲。秋橘北堂前。五鳳誇餘慶。孤鸞泣幾年。凄涼雙劍返。落木暮江邊。</text>
<title>宋直長 誨吉 挽</title>,<text>以公才行竟沈淪。理爽明徵奈彼旻。萬里通衢期遠到。幾年窮巷任長貧。靑萍未試屠龍藝。白璧空成韞櫝珍。餘慶也看留玉樹。世間猶慰舊情親。</text>
<title>鄭鎭岑 後俊 挽</title>,<text>儀範超倫孝友全。風煙都占駱峯邊。隣居幾歲參尋數。間闊中年夢想懸。鳳穴奇姿渾特達。桐鄕美政尙留傳。六旬光景隨流水。欲寫哀詞倍愴然。</text>
<title>沈典簿 光泗 挽 不用</title>,<text>淸羸常若不勝衣。家道猶將孝友肥。賢父兄皆留懿訓。諸男子亦繼芳徽。縣求隔水唯便養。壽過周星已覺稀。世誼年庚渾一夢。駱峯秋色鎖虛扉。</text>
<title>金僉知 宗泌 挽</title>,<text>久居仁里接芳隣。況復交情老益親。筋骨較來知最健。毛皮鉏去覺全眞。絃歌政蹟留諸邑。詩禮家聲付貳身。海鶴淸標空入夢。短筇相訪更何人。</text>
<title>李敎官 廷立 挽</title>,<text>五十年前始識君。幾隨場屋共論文。閑忙異路還相阻。窮達關天豈足云。詩禮庭中留舊範。冠童雩畔想遺芬。才高莫恨無知己。後世猶應有子雲。</text>
<title>家有一雙白鴨。而雄死於貍。雌獨留悲啼。有感題之。</title>,<text>咽咽啼何苦。聲聲失侶悲。空庭雪積後。寒夜月明時。自是肖翹物。猶存伉儷儀。秋原處處哭。況忍說孤嫠。</text>
<title>江村卽事</title>,<text>萬事悠悠夢幻間。容華全改鬢毛斑。塞翁失馬何曾恨。室奧生牂也莫關。三館官銜非我分。一封章奏丐身閑。易經在案披還倦。目送秋空對碧山。</text>
<title>江村卽事 其二</title>,<text>閱盡秋光道路間。却憐山店菊花斑。天寒漁子猶持釣。日午村翁尙掩關。隔水家如千里阻。逃虛心得暫時閑。主人別有相分約。一半煙沙一半山。</text>
<title>姊兄李公 震哲 挽</title>,<text>浮生窮達儘悠悠。天上玄機主者疇。始出奇才如有意。竟敎虛老問無由。追思癸丑年間事。共向觀音洞裏遊。桑落淸樽翠軒夜。栗亭佳致白沙秋。因心孝友堪爲範。坦腹風儀最寡儔。句不雕鐫揚錦繡。筆隨揮洒動銀鉤。屠龍壯志兄方銳。附驥庸才我自羞。錯遣閑忙還異路。可憐才命不同謀。靈龜謾曳塗中尾。美寶空成璞裏球。陋巷簞瓢聊獨樂。小山松桂覺偏幽。湖州幾結相思夢。關塞頻含遠別愁。千里月明隨處憶。一枝梅信有時投。溫泉乍對還忙別。豐墅重逢亦暫留。爲擬新秋謀一訪。不圖今日遽長休。午橋人去雲無迹。華岫天空水自流。令督懷珠眞特達。諸孫如玉摠淸脩。乘除果有張弓理。報施應如執契求。何況八旬兼壽福。剩將三樂任休浮。堋前尙看恩資及。地下猶知聖渥優。哭望南天裁挽語。滿襟悲涕不能收。</text>
<title>李相國 景奭 挽</title>,<text>文章忠孝得於天。三達尊兼五福全。喬嶽泰山瞻益峻。景星祥鳳覩爭先。襟懷周禮天官記。相業商書說命篇。走卒皆知司馬姓。耆英最覺潞公賢。禮優几杖安身物。榮動簪紳慶壽筵。如玉諸孫渾特達。乘龍快壻亦騰騫。楹間遽罷人間夢。天上催還地上仙。士失鑪錘奚考德。國無樑棟孰扶顚。塵生坐席春風歇。雪擁虛軒素月懸。藥石言爲千古訓。珠璣詞遍四方傳。獲私平日情偏厚。戀德今朝涕自漣。門館悲涼泉路隔。鶴歸華表更何年。</text>
<title>兪淸道 柲 挽</title>,<text>寒雲漠漠雪霏霏。旅櫬遙從嶺外歸。父老攀號思舊政。親朋慘愴戀芳徽。紫綸增秩嗟何及。綵服承顏事已非。弱冠交遊今一夢。白頭南望獨沾衣。</text>
<title>朴判書 長遠 挽</title>,<text>忠於君父孝於親。玉立淸朝五十春。書馬亦驚今石建。嘗羹輒舍舊封人。位高銓席謙還極。望協金甌卜更頻。榮養未終天奪速。謾留遺草入楓宸。</text>
<title>朴判書 長遠 挽 其二</title>,<text>芳名早已動朝簪。雅操偏敎起我欽。淸苦每存寒士志。忠和常法古人心。庭留餘慶兒皆玉。家乏遺資帶有金。手札纔傳凶問繼。不堪披閱獨沾襟。</text>
<title>洪鐵原 興祉 挽</title>,<text>世間榮辱任悠悠。幾管名區作勝遊。花月淸樽浮碧夜。煙沙秀句海山秋。一時治績諸州最。十載沈綿萬事休。追憶同庚修禊會。斷雲無迹水空流。</text>
<title>朴承旨 日省 挽</title>,<text>數年如假八旬盈。上大夫班亦已榮。況有賢郞傳舊業。穩將閑趣過平生。立談草誥才偏妙。臥病吟詩響益淸。斯世朋知零落盡。白頭臨挽倍傷情。</text>
<title>偶吟</title>,<text>兩館銜兼兩府班。十分忙處幾分閑。考官京兆成均席。史冊摩尼太白山。祭帖幾將燈下見。禁郞時向月中還。白頭形役霑微祿。何似逍遙水石間。</text>
<title>送尹參議 飛卿 之任淮陽</title>,<text>好去淮陽伯。茲遊吏隱兼。地曾長孺臥。人卽子兄廉。雪嶺千重險。雲峯萬點尖。春深桂花發。詩興漸多添。</text>
<title>送尹參議 飛卿 之任淮陽 其二</title>,<text>鐵嶺南關北。金剛東海西。其間都護府。不下武陵溪。笙鶴尋常聽。雲煙咫尺迷。多公仙分重。時或寄刀圭。</text>
<title>次洪參判 處亮 台韻</title>,<text>誰遣天心靜裏凝。機緘羲卦畫前曾。庭梅半拆猶含雪。澗草句尖尙帶氷。物理隨時消復息。藥方因病減還增。皁林逐獵非吾事。閑臥虛齋看畫鷹。</text>
<title>李驪州 明傳 挽</title>,<text>天道猶張弓。本無偏厚薄。所以與齒角。均排有斟酌。於公始疑之。抱才空拓落。乃今細推來。乘除果不錯。年事七紀垂。秩是三品爵。快壻與賢郞。聯翩擢桂萼。花樹會韋園。兄弟亦一樂。到底卽桐鄕。卑棲也不惡。窮達聽洪爐。行藏還綽綽。顧余托契早。況又年相若。平生練葛情。幾年鷄黍約。淸範入夢想。翛然雪中鶴。蘭亭水悠悠。采石雲漠漠。皓首獨留世。悲吟向寥廓。</text>
<title>李正郞 厚徵 挽</title>,<text>先府淸名動至今。海東千古魯連心。遺芬藹藹留嘉樹。雅望堂堂在士林。世不我知還寡與。天於壽嗇竟難諶。可憐埋玉空山裏。揮涕城南費獨吟。</text>
<title>李正郞 厚徵 挽 其二</title>,<text>盛身玉署已云遲。持憲霜臺亦暫時。氷蘗儼將家法守。脂韋恥學世情爲。聯輝鳳穴毛皆好。托訓龍門淚遽垂。墨洞纔臨悲我姪。悲人何乃使人悲。</text>
<title>李鍾城 觀徵 夫人挽</title>,<text>征旆將從塞北歸。去時楊柳尙依依。重逢正擬三春暮。永訣那堪萬事非。旨蓄空留誰擧案。手縫猶在自霑衣。欲知敎訓平生範。看取諸男孝友肥。</text>
<title>吳僉知 䎙 夫人挽</title>,<text>壼範超倫壽福稀。德門餘慶摠光輝。朱輪令弟鳴珂過。綵服賢郞戴豸歸。萱謝北堂春已晩。草抽南澗露先晞。可憐牧犢悲涼操。鸞誥纔擎涕自揮。</text>
<title>魚豐基 尙儁 挽</title>,<text>解龜歸臥舊東皐。家有三峯氣岸高。性已忘機仍抱甕。才優製錦幾操刀。雨餘陶令門前柳。春盡玄都觀裡桃。追憶湖西聯試席。不堪孤詠撚霜毛。</text>
<title>鄭掌令 樍 挽 不用</title>,<text>詩禮名家世繼徽。門闌渾是德星輝。五常偏覺才華盛。萬石優膺福祿稀。牙笏滿床氷疊玉。桂花交萼綵兼緋。蜚英幾縱靑冥靶。銜命俄驅上路騑。</text>
<title>鄭掌令 樍 挽 不用 其二</title>,<text>直爲賢勞均燥濕。不曾言面見幾微。春隨旋旆期方近。綏復行臺事遽非。隴水無情波咽咽。驛程依舊草菲菲。銜芻庭畔孤鵝叫。詠棣原頭斷雁飛。</text>
<title>鄭掌令 樍 挽 不用 其三</title>,<text>久曠人間經席侍。却催天上玉樓歸。親知慘怛情何極。行路咨嗟淚自揮。哀贈及泉覃雨露。淸篇留世散珠璣。茫茫華表千年柱。遼鶴何時返舊闈。</text>
<title>李坡州 葆 挽</title>,<text>璽書增秩漢廷規。今到于公復有之。治績一時人共說。按廉當日我詳知。三刀轉作瓊瑰夢。五桍還成薤露辭。倚是忠勤家法在。也將遺訓託諸兒。</text>
<title>柳生 敬吉 挽</title>,<text>眷愛從前爲睦姻。隔年相別意彌親。煙沙幾夢昭江月。梅信頻傳洛水春。掌上明珠渾待價。櫝中良玉尙傳眞。他年欲向淸平路。更有何人作主人。</text>
<title>贈趙姪爾炳</title>,<text>萬事皆前定。浮榮亦倘來。淸宵塵慮絶。新月照靈臺。</text>
<title>贈趙姪爾炳 其二</title>,<text>宿雲舒復捲。棲鳥去還來。城市心猶靜。休思舊釣臺。</text>
<title>安僉知 時聖 挽</title>,<text>欲寫哀詞淚自漣。舊時淸範夢依然。聖朝優老膺天寵。風骨超凡認地仙。鳳穴奇毛渾粹美。桐鄕佳政尙留傳。廣陵芳草萋萋綠。遼鶴重還在幾年。</text>
<title>次朴太玄韻</title>,<text>十洲眞境在何鄕。三秀靈芝恨未嘗。靜坐只須觀衆妙。交遊那得鬪身強。一年沈病身全瘦。萬事灰心髮半黃。却羨草玄楊執戟。閉關猶自擅文章。</text>
<title>次禹生 鼎來 韻</title>,<text>物不雕鐫乃自全。人無鞿絆卽眞仙。芳梅嫩柳爭知節。瘦竹疏松各守天。雪裏孤寒何太苦。雨餘紅綠亦徒姸。花中君子惟吾與。玉立亭亭覺最賢。</text>
<title>送李持憲 宇鼎 出佐北幕</title>,<text>關外風霜尙愼旃。幕中絲管亦徒然。望雲可耐遊方戀。對月應吟出塞篇。長白山高留夏雪。磨天嶺險斷人煙。勖君承召歸來日。細採民謠奏銜筵。</text>
<title>送兪茂朱 櫶 之任</title>,<text>佳山美水繞衙軒。二酉風光臥內存。却笑周時藏史吏。出關空著五千言。</text>
<title>次趙姪爾炳韻</title>,<text>臥內微涼已覺秋。苦吟那得擬詩流。蟬聲帶雨淸還澁。荷葉隨風倒更浮。窮達任他渾不念。饑寒安分復何憂。賢甥得句勤相寄。逸興堪誇趙倚樓。</text>
<title>送朴判官 信圭 之任鏡城</title>,<text>暮年相對卽離筵。爲詠勞歌慰獨賢。雄府再移猶半刺。晉塗纔闢復遐邊。樓高制勝疑無地。路入磨雲怕近天。紫誥召還應不遠。塞垣留得口碑傳。</text>
<title>送李判官 壽慶 之任安州</title>,<text>千里關河八月天。別懷秋色共茫然。臨分所勖無他語。大學功程益勉旃。</text>
<title>朴參奉 天龜 挽</title>,<text>久隔芳徽夢想懸。不圖幽問遽來傳。曲江勝會知何歲。仙寢淸齋復幾年。六紀光陰駒隙促。諸郞文彩鳳毛鮮。他時倘過松村路。依舊茅茨寄短椽。</text>
<title>鄭生 重夏 挽</title>,<text>行路聞之尙濕裾。乃翁心事復何如。斑衣燕塞歸來後。壯志鵬程九萬餘。丌上未乾題處墨。篋中空掩讀殘書。也看雙璧留淸範。一理乘除果不虛。</text>
<title>安生 敬重 挽</title>,<text>鄕黨皆稱孝。諸郞亦出群。翛然全素樸。不必致靑雲。</text>
<title>次南秋江題釣臺韻 竝序</title>,<text>千古斯文留勝迹。幾多吟眺此江濱。浴沂歸興依然處。最是風光屬暮春。</text>
<title>次李淸安 榗 韻</title>,<text>姤而還復息而消。寒暑循環有暮朝。獻笑莊生誠可笑。解嘲楊子亦堪嘲。金丹謾向爐中覓。霜髮空敎鏡裏凋。病客閑吟無一事。欲將深趣問參寥。</text>
<title>李密陽 奎鎭 挽</title>,<text>淸才雅望最超常。早擬盛身白玉堂。彭澤纔吟陶令賦。汝南旋報李倀喪。朋知痛惜情何極。父老悲號涕自滂。一理明徵猶不昧。德門餘慶屬諸郞。</text>
<title>尹敎官 㙫 挽</title>,<text>七十年來一禿翁。郊寒島瘦摠詩窮。脂韋不作今人態。經禮猶存舊相風。問字靑衿看帖帖。承顏綵服樂融融。可憐流水生涯盡。淸範依然夢想中。</text>
<title>金生 鳳來 挽</title>,<text>傾蓋知何歲。淸儀夢想間。家聲惟孝友。身事更安閑。坐膝森珠玉。承顏竝綵斑。秋溪雙劍返。落葉但空山。</text>
<title>李監司 晩榮 挽</title>,<text>銜命纔從萬里還。便將旌節出西關。忠勤已著艱虞際。精力彌強跋涉間。浿水無端歸片旐。邵城何處寄空山。臨風獨想平生誼。隔一盈盈涕自潸。</text>
<title>李監司 晩榮 挽 其二</title>,<text>追憶銀臺待漏時。幾回聯袂侍丹墀。公廉世德人爭說。姻睦家風我最知。一壑菟裘留舊業。二連誠孝卽賢兒。淸儀永隔重泉下。暮境參尋更有誰。</text>
<title>崔正字 鎜 挽</title>,<text>弱冠攀仙桂。歸誇晝錦榮。玉田還寂寞。鸞鏡奈孤煢。嶺外追風返。昭陽片月明。爺孃淚已盡。天地亦無情。</text>
<title>南正郞 夢星 挽</title>,<text>芳名早已動鵷行。雅望端宜貢玉堂。千里塞垣纔半刺。十年騎省尙潛郞。終慳壽算天何意。爲惜文才我最傷。秋盡湖山歸旅櫬。暮雲衰草摠悲涼。</text>
<title>永安尉洪公 柱元 挽</title>,<text>位躋崇品壽稀年。三達尊兼五福全。玉樹輝添嘉樹傳。棣華吟雜白華篇。試看天理明徵最。果識門闌孝友偏。學士有靈應侍側。莫嗟靑歲已歸泉。</text>
<title>永安尉洪公 柱元 挽 其二</title>,<text>僊中蕭史世間英。奎壁分輝嶽降精。臺閣文章留宅相。德門詩禮繼家聲。花園幾作聯枝會。月殿頻看斫桂榮。座上春風今已矣。不堪揮涕說平生。</text>
<title>李參奉 泰晩 挽</title>,<text>禮法承家孝友敦。漢南儀範至今存。六旬纔近安排久。一命雖卑養拙尊。幽問可堪催薤露。跫音尙想到荊門。莫言平昔西河痛。泣硯猶看有二孫。</text>
<title>送趙直講 師錫 接慰之行</title>,<text>玉立揚休儼若思。鳳麟行處摠威儀。象官不待申嚴束。鴂舌無容試巧辭。三尺雄刀攬環際。一聲長笛倚樓時。蠻人倘解傳佳句。歸說朝鮮學士詩。</text>
<title>洪同知 憲 挽</title>,<text>勝筵重設曲江邊。遠近爭將盛事傳。東道舊時觀察使。西樞此日散班仙。奇才抑塞留名久。末疾沈綿養性全。臨挽却推脩短理。幾人能得到公年。</text>
<title>閔判書 維重 夫人挽</title>,<text>春府垂鞶戒。秋卿儷茀儀。閨闈君子德。氷蘗法家規。已矣長幽隔。如何復哲萎。可憐慈孝念。泉壤各含悲。</text>
<title>金同知 曄 挽</title>,<text>家聲久已最超倫。壽福如公復幾人。鄭驛風流千古再。謝庭文彩一時新。恩資樞府同知事。遺愛桐鄕舊邑民。鶴髮鳩筇空入夢。半溪芳草爲誰春。</text>
<title>韓生 枋 挽</title>,<text>歷數吳中外黨親。如公敦睦復何人。芳聯棣萼怡怡極。眷逮葭莩款款均。蘭玉滿庭知食報。桑麻繞屋樂全眞。倦驂他日尋長葛。舊逕依然草自春。</text>
<title>李參判 延年 挽</title>,<text>禮部初陞秩。咸關遽斷魂。人生都是夢。天道詎堪論。弱子纔扶櫬。慈親尙倚門。英姿與雅望。千古但荒原。</text>
<title>成生 時望 挽</title>,<text>公猶玄髮我霜髭。自怪同庚異壯衰。每到逢場羞且羨。遽承幽問信還疑。壺觴剩占琴歌興。臺榭遍籠水石奇。鄭驛風流今寂寞。尙留餘慶付賢兒。</text>
<title>錦林君挽</title>,<text>翩翩文彩映璿源。最覺王孫故態存。緩急有時渾信義。風流隨處卽琴樽。年踰八袠頤期近。寵冠諸宗位品尊。凡鳥欲題嗟已矣。駱峯春色鎖虛園。</text>
<title>李上舍 一耆 挽</title>,<text>蓮榜芳名早。雄圖擬立揚。未攀天上桂。先夢井中桑。親串傷心極。孤兒泣血滂。玄夫雖有百。何說慰爺孃。</text>
<title>李延安 叔達 內挽</title>,<text>寂寞還珠浦。悲涼種玉田。夙緣期百歲。晝哭已三年。壼範諸親說。衿鞶一女傳。北堂如宿昔。誰更向姑前。</text>
<title>金麻田 天錫 挽</title>,<text>陽春回泰雪霜餘。一理明徵果不虛。卿月台星渾自出。玉山句漏卽官居。公廉政最騰前後。姻睦情深逮遠疏。此日二連扶櫬返。舊氓追慕涕漣如。</text>
<title>李兔山 景抗 挽 曾任知禮。知禮別號龜城。復莅兔山。兔山別號月城。</title>,<text>夙歲交遊伯仲間。一床經籍任安閑。元方已逝成陳迹。小戴重逢各暮顏。龜帶政聲江不盡。兔含悽色月空彎。諸孤泣血扶歸櫬。湖外茫茫幾疊山。</text>
<title>李洪州 暹 挽</title>,<text>璽書增秩已云遲。幽問如何遽及之。梅閣宛留鳧舃影。柏臺猶想豸冠儀。諸男詩禮遺芬在。六紀光陰大夢疑。最使隣翁含愴處。城南故宅月明時。</text>
<title>趙生 有徵 挽</title>,<text>城西一別夢悠悠。往事依然五十秋。少日才名期遠到。暮年淹滯却長休。璞中良玉猶全性。掌上明珠摠出儔。寂寞山陰餘故宅。斷雲無迹水空流。</text>
<title>夜吟</title>,<text>羈懷炯炯苦無眠。誰信殘更敵一年。愁極自憐心弱甚。病深還覺氣衰偏。漏聲遠報聞猶細。鷄唱初圓聽最先。萬事推來渾外物。莊生已道達生篇。</text>
<title>李都事 榗 挽</title>,<text>伯季先歸仲獨存。暮年相對意冞敦。靈龜養靜無人識。良玉藏輝不自言。誠孝出天憐嗣子。婚期隔月撫兒孫。桐鄕遽作牛眠地。永使遺氓戀舊恩。</text>
<title>偶吟</title>,<text>筋力都從病後殘。方冬調攝最爲難。藥爐乍近還添熱。紙戶纔開更怯寒。帶雪靑薪燃半濕。和氷白酒漉全酸。比來幸得忘形術。也覺身心一倍安。</text>
<title>宋原州 時喆 挽</title>,<text>天有明徵理。人稱積德門。箕裘卽詩禮。斑綵摠璵璠。久曠銀臺席。空招素滻魂。邑民紛雨泣。親愛矧堪論。</text>
<title>呂掌令 儆 挽 扇對格</title>,<text>每惜卑棲久。重期戴豸來。豈知幽問遽。纔已解龜廻。慈母呼天痛。孤兒叩地哀。棣華零落盡。誰更詠南陔。</text>
<title>顯宗大王挽</title>,<text>皇矣高穹眷海隅。烝哉至德應貞符。漢文行過曾參孝。夏啓心傳大禹謨。盡禮宗禋誠勿勿。承顏長樂色愉愉。孰知敎化申明際。遵養雄圖尙有須。</text>
<title>顯宗大王挽 其二</title>,<text>馨香至治擬唐虞。巖穴招延摠碩儒。克己新功持四勿。秉公神化協三無。明良共際風雲會。動植均沾雨露濡。一部心經留在案。玉墀猶想聽都兪。</text>
<title>顯宗大王挽 其三</title>,<text>至誠無處不交孚。和氣沖融藹八區。德洽生成完䎉狘。恩深姻睦逮葭莩。振饑幾度移齊粟。恤瘼連年賜漢租。追想老人含哺地。尙疑微服過康衢。</text>
<title>顯宗大王挽 其四</title>,<text>向來愆度幸全蘇。共祝神明永有扶。邈彼皇天終不弔。嗟吾臣庶亦何辜。漢陵甘露纔和淚。虞野靑沙遽作珠。虛殿寥寥淸夜永。可堪仙漏咽金壺。</text>
<title>顯宗大王挽 其五</title>,<text>廞儀已備啓菆塗。羽葆催陳出舊都。下武篇中留孝則。烈文章裏寄於乎。衣冠昨歲移灤水。劍舃今朝泣鼎湖。尙幸离明新繼照。萬年煕運闡瑤圖。</text>
<title>顯宗大王挽 其六</title>,<text>三朝尸素一微軀。再哭遺弓眠已枯。香案幾叨前席侍。赤墀頻趁邇班趨。如天聖德無由報。法月餘輝可得模。蓐蟻深誠終莫效。謾揮淸血向蒼梧。</text>
<title>池生 性淵 挽</title>,<text>孝廉推世德。詩禮繼家聲。素樸珍吾蘊。淸貧玉汝成。謝庭留寶樹。杜曲掩柴荊。海鶴歸何日。空江片月明。</text>
<title>洪司諫 汝河 挽</title>,<text>久惜周南滯。纔看冀北空。催招頒紫誥。速奪奈蒼穹。爵祿形骸外。文章氣槩中。千秋嘉樹傳。留得諫臣風。</text>
<title>趙參判 壽益 挽</title>,<text>玉立周行五十春。晩將幽趣寄漳濱。台衡宿望今猶說。厓相淸彝早已遵。庭畔芝蘭留臭味。雪中松柏想精神。他時倘設耆英會。座上那堪少一人。</text>
<title>金豐基 啓光 挽</title>,<text>盛身粉署已云遲。屈跡雷封問若爲。彭澤賦成歸去日。茂陵書就渴吟時。絃歌美政留遺化。詩禮淸芬屬好兒。現世莫嗟才不展。後來應有子雲知。</text>
<title>族兄吳判校 熽 挽</title>,<text>羨公平日百無憂。詩禮諸郞摠出儔。擢桂好音須孟夏。採蓴佳致擬新秋。羈棲寂寞驚春夢。旅櫬悲涼返故丘。幾處桐鄕遺愛在。政聲千古水悠悠。</text>
<title>族兄吳判校 熽 挽 其二</title>,<text>公有高才世莫知。九霄風翮久低垂。官寒氣槩猶無敵。齒至神精亦不衰。積苦也須膺峻秩。養眞端合到頤期。只今短札空留篋。披展時時作許悲。</text>
<title>李生 允迪 挽</title>,<text>相國當年德業尊。世家儀則至今存。鸞凰接翼聲名早。詩禮傳芬孝友敦。三載淚痕枯柏葉。一枝春色減花園。終天最是無窮痛。祥日廻時隔九原。</text>
<title>吳生 晩 挽</title>,<text>欲吟嘉樹傳。誰識翰林孫。宅里旌猶在。田園樂自存。璧聯金榜耀。緋映綵衣飜。孝子專城願。茫茫隔九原。</text>
<title>鄭襄陽 世輔 挽</title>,<text>早歲交遊父子間。暮年相對鬢俱斑。我淹南郭長吟病。公臥西郊一任閑。鳧舃暫留滄海畔。豸冠猶想舊朝班。門閭落日慈烏咽。定省何時綵服還。</text>
<title>李都事 先慶 挽</title>,<text>信於交際孝於親。竹相遺箴造次遵。喫苦用功渾技癢。虛懷應物只天眞。昭琴古調知音寡。荊璞殊珍見刖頻。晩擢桂枝身已老。遠遊蓮幙命還屯。病纏塞北初歸日。魂斷城西欲暮春。顧我殘年猶在世。哭君今夕倍傷神。跫音尙想寒齋夜。手墨空留舊篋塵。最是九原無限恨。童烏未及草玄辰。</text>
<title>柳判官 以泰 挽</title>,<text>憶曾來往素閑堂。玉樹羅庭儼作行。光景幾經玄鳥變。風儀偏覺白眉良。花園寂寞春將暮。沙苑凄涼草自芳。馬氏十年三世淚。退之先我已悲傷。</text>
<title>李永川 孝永 挽</title>,<text>溫溫氣味任醇眞。好閱人間八十春。南郡剩傳遺愛在。西樞偏覺聖恩新。承顏孝子留庭玉。坐膝諸孫認席珍。舊日淸儀空入夢。白頭臨挽獨沾巾。</text>
<title>趙進士 成漢 挽</title>,<text>欲踏靑雲路。非無馬四蹄。碧瀾津罕渡。淸洛夢還迷。收子阿咸是。嘉姻潘岳齊。石濠餘故宅。門掩月空低。</text>
<title>趙應敎 威鳳 挽</title>,<text>家聲惟孝友。世德自忠貞。枳棘鸞凰彩。汚泥玉雪淸。規箴承正獻。經術邁玄成。陋巷貧還樂。危途坎亦亨。一麾棲下邑。千里隔承明。馹召膺恩命。朋來慶彙征。明庭方韻玉。幽夢遽懷瓊。鬼失紗籠護。波頹砥柱傾。士林咸缺望。親串共傷情。得正華纔易。嫌斜斂不贏。萬金猶有產。雙璧摠連城。天驗張弓理。人憐泣血誠。追惟先相國。最眷下僚生。山岳瞻逾峻。朱陳好亦榮。竹兜欽儉率。瓦缶覺手盈。已矣嗟何及。潸然淚自橫。蘭芬留舊席。薤露送孤旌。鷺渚波含咽。潺湲故作聲。</text>
<title>題李佐郞 葂 尙方契屛榜會圖</title>,<text>曲江嘉會久寥寥。勝事今移數幅綃。裘進翠雲明日月。佩聯蒼玉映金貂。韶光長住無時歇。貴客恒留不待邀。最惜謫仙才最著。白頭猶作一郞僚。</text>
<title>送別尹臨陂 源 之任</title>,<text>一麾行色趁芳菲。布穀催耕鶯亂飛。江國風花紅片片。渭城煙柳翠依依。分憂可想彤闈念。待哺堪憐赤子饑。臨別慇懃還有祝。只須勤謹暫無違。</text>
<title>李留守 後山 挽</title>,<text>幾回聯佩共周旋。三道觀風迭後先。夙慕淸儀兼厚德。晩欽遐福享高年。綵斑森作庭中玉。杖屨𪚥猶地上仙。洛社芳塵今寂寞。可堪他日設耆筵。</text>
<title>成兵使 釴 挽</title>,<text>孤旌遙向故丘還。秋色微生莽渺間。扶櫬諸郞渾泣血。含恩部曲摠悲顏。年齡到七猶稀壽。節度連三亦宰班。試看古今男子事。幾人分虎鎭關山。</text>
<title>李參議 東稷 挽</title>,<text>玉節巡宣似隔晨。漆燈留待遽歸眞。氷傳池上將雛曲。尙泣湖南戀德民。洛榭早梅空自發。酒城芳草爲誰春。追思鄕里慇懃意。最是曹丘亦楚人。</text>
<title>李參議 夏 挽</title>,<text>纔看解紱返彤庭。奚遽昇仙向紫冥。滄海永留朱雀影。碧梧雙峙彩鸞翎。竹樓傾蓋雲無跡。薇省聯班夢有馨。最是爺孃淚已盡。綵衣何日更歸寧。</text>
<title>偶吟</title>,<text>終年局趣效轅駒。誰信軒然大丈夫。髮以頭童還覆額。腰仍坐久漸成痀。敢云老去才難盡。只擬秋來病欲蘇。文石趨班難自力。也堪持釣向江湖。</text>
<title>南尼山  挽</title>,<text>之官方玉折。杜老有哀詞。想得古人意。何如今日悲。牛刀終未試。鳧舃邈難追。不謂驪駒曲。飜成薤露辭。</text>
<title>南尼山  挽 其二</title>,<text>孝友遵家法。聰明抱俊才。雲程期拔擢。天道合栽培。忽忽成千古。呱呱有二孩。跫音從此絶。蓬蓽爲誰開。</text>
<title>崔同知𪚥𪚥挽</title>,<text>何年鷄黍宿茅堂。荷蓧風儀入夢長。尙齒恩榮金帶重。承顏文彩鳳毛光。嚴更漏罷驚朝露。虛閣秋深鎖夕陽。此日令孫來索挽。白頭懷舊倍凄涼。</text>
<title>淸風府院君金公 佑明 挽</title>,<text>國舅尊榮十六年。卽今恩遇倍於前。一門禮法遵丞相。累代忠貞想大賢。餘慶尙留嘉樹傳。諸孤空泣蓼莪篇。風儀永隔重泉下。秋晩昭江片月圓。</text>
<title>李生 英哲 挽</title>,<text>往事悠悠六十年。白沙秋色夢依然。悲歡世故雲千變。聚散襟期月幾圓。龜壽足誇鳩杖穩。鳳毛偏覺綵衣鮮。可憐孝友平生行。留與鄕隣永久傳。</text>
<title>李僉知 時煜 挽</title>,<text>尙齒推恩日。賢郞侍紫淸。桐鄕留舊愛。樞府拜新榮。孝友徵方驗。乘除理亦明。翛然隨化逝。使我獨傷情。</text>
<title>權參判 堣 挽</title>,<text>英才雅望早超倫。戴豸憑熊問幾巡。出入三朝成皓首。昇沈十載任蒼旻。玉缸剩占花園勝。珠樹爭瞻綵服新。琴罷靈床凋棣萼。不堪懷舊獨沾巾。</text>
<title>金同知 鼎鉉 挽 在昏朝。公詠夕陽無限好。只是近黃昏之句。故第二聯云。</title>,<text>一門詩禮摠璵璠。鄕黨咸推齒德尊。幾歷卑棲安素分。早將高致詠黃昏。雪城小邑猶榮養。樞府閑班亦聖恩。海鶴淸標空入夢。不堪南望獨傷魂。</text>
<title>偶吟</title>,<text>茅齋寄在小城陰。筋力全衰病更深。髮禿似兒初覆額。語訛如鷇未成音。經霜晩菊猶含馥。帶雪疏松自有心。榮悴較來渾外物。遣懷聊費短長吟。</text>
<title>金生 志奭 挽</title>,<text>長葛三秋久阻音。遽承幽問自沾襟。堪嗟棣萼凋零盡。忍憶葭莩眷戀深。皓首全眞珠在璞。斑衣侍側玉爲琛。來春欲向閑溪墅。更有何人斫雪尋。</text>
<title>送李高城 立中 之任</title>,<text>東溟一杯水。皆骨秋毫末。高臥海山亭。乃知浮世狹。</text>
<title>再從姜同知 鶴老 挽</title>,<text>歷數懷鄕我一門。似公遐福幾人存。頤齡剩食皇天報。齒秩偏霑聖主恩。華髮承顏瞻令子。蘭芽滿眼認諸孫。年前霎拜今如夢。哭望南雲獨愴魂。</text>
<title>宋珍山挽</title>,<text>絃歌幾邑口碑傳。禮法名門孝友偏。鳳穴層毛奇自見。鴒原至樂老彌全。天寒君實衣憂薄。日暮楊津飯不先。幸忝葭莩情誼厚。永懷淸範涕雙漣。</text>
<title>朴進士 𢒰 挽</title>,<text>中峯氣岸儼巍巍。玉樹連枝倍覺輝。靑筍白魚供異味。豸冠牙笏映斑衣。雲沈南極明星晦。春晩東津古劍歸。俯仰人間餘皓首。寢門悲涕不堪揮。</text>
<title>朴生 繥 挽</title>,<text>桃谷春光似昔年。草亭遺躅尙依然。忽聞欒棘歸長夜。欲把哀牋問九天。蘇井凄涼留橘後。韋園蕭索落花前。也看詩禮諸男在。果識乘除理不偏。</text>
<title>李敦寧 久源 挽</title>,<text>忽驚雙劍返延津。爲惜耆筵少一人。崇品再三加進秩。遐齡九十七回春。斑衣侍側俱萊子。細字盈箱卽沈鱗。海鶴無蹤江草綠。亂峯何處覓芳塵。</text>
<title>暮春卽事</title>,<text>百病侵凌萬念灰。強携黎杖獨徘徊。冬裘換節猶仍着。春服經時亦未裁。花發小庭蜂亂戲。苔封廢井鳥稀來。白頭久負歸田計。何處煙沙有釣臺。</text>
<title>偶吟 河洛理數。井之初六。卽吾所逢之運。故首句云。</title>,<text>庖犧畵卦豈吾欺。舊井無禽果驗之。茅逕廢鋤今幾月。蓬扉反鎖亦多時。河僉知到緣親族。鄭主簿來爲舊裨。堪笑翟公遲見事。謾將偏性報人知。</text>
<title>覽鄭東溟詩句感而有作</title>,<text>奎宿精英稟得全。世間遺什謾流傳。許多奇氣歸何處。定作文星更上天。</text>
<title>權生 大準 挽</title>,<text>蘊王歸眞也莫嗟。屈伸由命不由他。請看詩禮諸郞在。較得籝金果孰多。</text>
<title>任林川 耋 挽</title>,<text>湖嶺分符日。逢迎問幾巡。慇懃論世誼。款曲見天眞。詩禮盈庭玉。絃歌百里春。轉頭成一夢。雙劍返延津。</text>
<title>送李扶安 沆 之任</title>,<text>臥病年來久廢詩。贐行篇什可能爲。欲論世誼言難盡。只說離懷句未奇。暫出豈無淸議惜。特除偏受聖君知。專城足報劬勞願。歸侍瑤墀也莫遲。</text>
<title>洪知事 處大 挽</title>,<text>倚伏咫尺間。脩短須臾說。此理孰主張。吉凶復誰決。寵擢纔半月。綏復卽一瞥。孝子淚成血。一株瑤樹折。聖主爲䀌傷。朝紳共悲咽。大器宜遠到。年齡亦非耋。有去便無歸。生離爲死別。迢迢兩旅櫬。薤歌空悽切。竹嶺靑未了。洛江無時絶。一點使星精。千秋定不滅。</text>
<title>送別姜鍾城 汝㦿 之任</title>,<text>升沈渾有數。聚散亦無常。寵擢身還遠。欣逢別轉忙。輸忠均外內。隨遇信行藏。篤睦情偏厚。臨分語更長。賢勞公莫憚。艱險我先嘗。大漠磨天外。孤城絶塞傍。封疆連北貊。謠俗異南鄕。白日逢豺虎。炎天洒雪霜。齊人侵魯麥。楚女競吳桑。卽鹿幾先舍。鞭羊視後詳。絃歌猶可試。金革任其強。敎導先忠孝。操持在弛張。此行非棄擲。所重擇循良。毣毣思經席。欽欽若戰場。應知遄返旆。只冀戒垂堂。父老如吾問。沈綿病在床。</text>
<title>送李江陵 翊相 之任</title>,<text>欲說臨瀛勝。先論鏡浦臺。紅粧疑尙在。靑鳥想重來。把酒雲罍凸。裁詩錦肆開。分留多少景。爲待謫仙才。</text>
<title>梓人石生。往隣家役。屋壓而死。隷人後光。陪圻伯行。馬墜而斃。所事雖不同。其滅命則一也。皆吾之所嘗使喚者。不能無矜惻。隨意以書之。</title>,<text>古有北塞翁。先知倚伏理。悠悠塵世間。幾人曉此義。嗟乎石與光。不能盡壽命。俱是料外事。驚惻不忍聽。光也被馬踏。石也爲棟壓。立死轉眄間。不暇容一息。驛騎暫時榮。屋傭尋常債。較汝千金軀。得喪孰小大。所以賢達人。丁寧詔後世。旣有垂堂訓。復有岩墻戒。彼哉愚下輩。區區不足說。試看名利子。禍機同一轍。</text>
<title>送李永川 萬封 之任</title>,<text>初驚適小國。還喜得專城。吏隱兼淸福。宸衷感至誠。徵黃知有漸。待鳳卽留名。乃識皇天意。終敎玉汝成。</text>
<title>贈別鍾城倅姜啓叔</title>,<text>歷數宗黨中。特達惟啓叔。天資美玉溫。氣味春蘭馥。詩禮繼家風。忠貞亦素蓄。篤敬鏡重磨。愼言圭三復。四隣稱孝悌。六親欽姻睦。浮榮任倘來。雅志羞干祿。早棲州郡間。及歸輒留犢。聖主方側席。知公才最淑。登于白玉堂。令人爭拭目。外重內還輕。寵擢分虎竹。宸衷軫遐氓。所以揀良牧。淸議惜遠出。經幃曠侍讀。公猶不芥蔕。儒冠換戎服。所隨僮十指。行裝只一簏。儂嘗尹茲土。謠俗知已熟。天雲二嶺外。到底皆荒谷。茫茫大海北。有鎭排爲六。愁城卽其一。要衝當綰轂。豆滿江爲池。小白山爲麓。氣候異南方。朝夕變寒燠。急雪灑炎夏。狂飆掀地軸。寒威甚割砭。手足皆瘒瘃。猛虎橫道臥。磨牙待人肉。涉險馬穿蹄。陟高輿脫輻。未及到愁州。已覺愁萬斛。氓俗尙醇古。不勞施鞭扑。欲行文翁化。有黨兼有塾。民居盡土宇。壁立空杼抽。向來歲大侵。顚連食半菽。人皆翳桑餓。孰備黔敖粥。下車先約束。次第勤撫育。虎皮戢乃修。雉堞圮可築。臨水戒包魚。入林無卽鹿。戎帥恭負弩。遠人愼館穀。禁雜察關市。擇裨須心腹。淸淨臥閤內。一心唯謹獨。余言雖甚髦。字字皆悃愊。四海皆兄弟。莫如我同族。多少惜別情。欲言可更僕。吾衰萬念灰。齒落髮盡禿。頹臥寂寞濱。城南一茅屋。山千水萬重。兩地何由縮。珍重好歸來。臨行是所祝。如欲慰遠懷。因風寄尺牘。</text>
<title>送金淮陽 宇亨 之任</title>,<text>從九卿而出。曾於漢史聞。明公能得此。誠孝覺超群。坐對金剛月。行吟滄海雲。何如城市裏。役役惱塵紛。</text>
<title>李丹陽 益培 挽</title>,<text>循吏騰名早。神精到老強。鳳毛渾瑞彩。虎節倍輝光。句漏仙緣重。丹丘羽化忙。見書纔閱月。臨挽獨悲傷。</text>
<title>送李東萊 馥 之任</title>,<text>九萬搏扶久已期。如何六月遽南爲。任均內外無輕重。志在忠貞等險夷。故里方傳烏鵲喜。高堂休報鶺鴒悲。璽書褒政知非晩。綵服歸應奉壽巵。</text>
<title>送鄭監司 錀 出按關東</title>,<text>金剛太白均仚境。晝錦榮光勝十分。四代巡宣傳赫業。八溪休退想遺芬。碧紗交映曾遊寺。嘉樹重瞻舊殖枌。倘得靈丹還黑髮。念吾雙鬢雪紛紛。</text>
<title>用白香山一七令古體。寄李姪一舟。</title>,<text>簡雪城李侯。別數月如三秋。涼飆乍動。宿雨初收。梧桐落井甃。蟋蟀近床頭。驪之山碧迢迢。渭之水波悠悠。相思相見知何日。獨坐獨吟難爲情。</text>
<title>送辨誣書狀李正 瑞雨</title>,<text>三百詩篇誦已多。此行遴選復如何。寸誠足向神明質。片語應釐史冊訛。魯國從來唯禮義。舜民當日自謳歌。臺驂欲指燕京路。便覺文星照玉河。</text>
<title>送嚴都事 緝 之嶺南幕</title>,<text>匆匆來告別。適對小池蓮。爲把濂溪說。仍吟庾杲篇。泥中猶擢秀。岸上豈爭姸。倘被恩波及。移根鳳沼邊。</text>
<title>送辨誣副使鄭參判 晳 白也</title>,<text>禮義邦爲萬國先。中華人亦說朝鮮。光臨儼得扶倫紀。專對端宜擇俊賢。日月淸輝消掩翳。鳳麟文彩動周旋。汀沙二老經茲役。前後芳名共永傳。</text>
<title>姜新溪 弘翼 內挽</title>,<text>尙書遺訓儼遵持。丞相名門婦道宜。芬苾薦時蘋葉淨。綵斑森處鳳毛奇。萱闈剩享專城養。梅閣猶傳舊茀儀。秋晩劍津丹旐冷。弔陶仙鶴亦含悲。</text>
<title>尹參奉 大亨 挽</title>,<text>咸關洛杜滯歸期。萬事如今一夢疑。人說孝廉思舊範。家傳詩禮托賢兒。杜鵑聲裏招魂恨。秋鶴飛時隔淚悲。山木凄涼餘故宅。可堪他日過疏籬。</text>
<title>洪生 鏶 挽</title>,<text>頻將書信問寒喧。爲是連姻意倍敦。早歲淸才勤翰墨。暮年幽興寄田園。靑萍繡澁嗟何用。玉樹芳聯樂自存。六紀光陰輸一夢。欲題哀挽獨傷魂。</text>
<title>送李監司 溟翼 出按湖西</title>,<text>玉節匆匆向錦營。筠驂幾處競歡迎。山將公字誇新化。水學巴流帶舊聲。負弩纔經通判任。褰帷倍覺按廉榮。遙知拱北丹心切。竹葉盈樽亦細傾。</text>
<title>送全州朴判官 紳</title>,<text>曉燈裁答札。不盡黯然情。半刺官雖苦。專城養亦榮。黃華秋色爛。淸讌酒樽盈。佇待騰佳政。丹綸下玉京。</text>
<title>金承旨 玉鉉 挽</title>,<text>銀臺虛座鳳綸頻。玉樹騰輝桂籍新。晩際昌辰身已病。久專閑趣迹還陳。桐鄕尙記絃歌化。枌社爭稱孝友純。海鶴無蹤江月白。雪城何處寄芳塵。</text>
<title>送金監司 德遠 出按嶺南</title>,<text>導輿携節摠恩榮。忠孝雙全在此行。暫遣詞仙辭邇列。只緣天意軫遐氓。筠驂送喜迎文駟。錦樹交輝映綵旌。吾祖遺祠蒙已護。舊時佳政倘申明。</text>
<title>送吳三宰 廷緯 赴燕</title>,<text>諸彥爭投錦繡篇。愧將蕪語染花牋。關河遠別三千里。伯仲交遊四十年。忠信可行蠻貊域。賢勞肯憚雪霜天。倘經豐縣逢王魏。應說東山有謝玄。</text>
<title>張大司成 應一 挽</title>,<text>千秋嘉樹傳。一世士林推。庭得皐比訓。身爲國子師。沈淪安素位。寵擢遇淸時。奄忽承幽問。追思淚欲垂。</text>
<title>成兵使𪚥挽</title>,<text>嚄唶雄姿早邁倫。韜衿壯略老彌新。飛騰萬里封侯相。寵辱三朝報主身。玉樹滿庭森俊彩。龍泉掛壁想精神。西關建節留遺澤。部曲何人不濕巾。</text>
<title>李判校 之馨 挽</title>,<text>聯彩瞻雙璧。分憂佩幾符。韋園花已謝。蘇井葉先枯。弔鶴來秋浦。仙鳧想舊湖。明徵理不爽。珠樹有三株。</text>
<title>金生 以坤 挽</title>,<text>槐亭小築自成臺。冠蓋淹留問幾回。凡鳥風儀俱秀發。中峯氣岸更崔嵬。每欽鄕黨皆稱孝。却恨公車未展才。舊約丁寧猶在耳。卜隣誰共把深杯。</text>
<title>李獻納 壽慶 母夫人挽</title>,<text>欲識三遷訓。須看二戴存。斑衣聯綵服。玉友對金昆。設席鸞鳴桂。扶床繡雜蓀。東征餘舊賦。弔鶴雪中飜。</text>
<title>送任恩津 堂 之任</title>,<text>改刺如何自擇留。此行偏覺聖恩優。純誠已得南陔養。美政兼分北闕憂。江畔早梅紅欲綻。雪中冬筍綠初抽。割鷄暫試吹毛利。他日應修五鳳樓。</text>
<title>送丁監司 昌燾 出按海西</title>,<text>欲試通才刃有餘。暫辭前席意何如。承宣惠澤褰帷際。觀察威稜攬轡初。春早許亭梅已綻。雪殘江館柳微舒。吟哦定得瓊琚句。倘寄郵筒慰索居。</text>
<title>黃監役 洛 挽</title>,<text>爲有葭莩分。頻蒙過蓽門。情懷常款款。氣味更溫溫。綵服雙珠樹。菟裘數畝園。蟾江餘月色。東望獨傷魂。</text>
<title>朴承旨 日省 夫人挽</title>,<text>古來稱壼範。翦髻與齊眉。天報不虛矣。夫人誠有之。疏封鸞誥煥。舞綵鳳毛奇。此日歸雙劍。空敎弔鶴悲。</text>
<title>姜同知 悅 挽</title>,<text>芳名騰虎榜。淸素卽癯儒。將望宜持節。治聲只佩符。耆年紆異數。管轄復同樞。舊跡飜成夢。沙郊片月孤。</text>
<title>李比安 敏道 內挽</title>,<text>孝友門闌禮法遵。壼儀鞶誡摠超倫。齊眉賓敬踰三紀。食報天年近六旬。玉樹慶留家業永。紫茄栽得縣庭頻。可憐牧犢吟何苦。淚洒風帆泝漢津。</text>
<title>尹安山 松 挽</title>,<text>使公知命旦安排。爭奈張弓一理乖。良驥錯勞轅下試。玄夫謾慰夢中懷。蘭芬易歇人皆惜。綺什長留句盡佳。鶴髮門閭空有待。綵衣何日弟兄偕。</text>
<title>金生 泰慶 挽</title>,<text>從姊孫惟汝。常憐孝友純。所期終食報。何遽早返眞。夢斷蘭陔曉。香殘橘井春。也看雙石雁。猶足慰慈親。</text>
<title>送朴書狀 純 赴燕</title>,<text>鶴野茫茫鴨水深。炎程此別最關心。流沙自是人無井。窮髮何曾樹有陰。忠信向來行素位。險夷隨處罄丹忱。道邊孤竹遺祠在。駐馬應須費獨吟。</text>
<title>李正 長英 挽</title>,<text>禮法承家孝友敦。滿庭斑綵摠璵璠。絃歌政績聲猶藉。杖屨逍遙樂自存。花樹舊園城畔宅。菟裘新築水西村。追思平昔葭莩誼。忍把哀詞誄九原。</text>
<title>李同知 詹 挽</title>,<text>世德曾綿慶。風儀早出儔。頤齡天報厚。齒秩聖恩優。龜鶴隨眞返。芝蘭滿室留。專城終養願。今後爲誰求。</text>
<title>李天安 緻 挽</title>,<text>詩禮門闌趾美多。龍泉枉費十年磨。劉蕡不第才堪惜。伯道無兒理又何。兜率依俙新莅邑。風流寂寞舊山阿。追思世誼兼姻好。忍寫哀詞助薤歌。</text>
<title>閔正 重魯 挽</title>,<text>泥塗困翮幾低垂。晩入烏臺鬢半絲。名利已能齊得喪。班資何必計高卑。有三耳耳渾佳壻。留一呱呱亦好兒。來訪窮簷纔隔月。不堪和淚寫哀詞。</text>
<title>李監役 耆善 挽</title>,<text>早將窮達任蒼旻。好向江山作主人。孝友肥家傳世德。醇和應物見天眞。夙欽高義心常往。幸接芳隣意益親。跋燭聯床談話細。褰裳踏雨往來頻。中年間闊山千疊。兩地相思月一輪。尙想手儀如在眼。纔披手札未經旬。風燈奄忽嗟何及。江閣悲涼迹已陳。鄭驛風流今似夢。謝庭文彩尙超倫。詩囊虛擲榴花節。酒斝空留竹葉春。他日欲尋三峽內。蕊城何處覓芳塵。</text>
<title>金生 履祥 內挽</title>,<text>漆園歌太放。朝雉操偏悲。寫恨欲奚擇。寬懷其有辭。十孫兼子女。七耋近頤期。壽福宜如許。鄕隣說舊儀。</text>
<title>金生 履祥 內挽 其二</title>,<text>有奙抛三逕。將籝校一經。芳蓀森小繡。寶樹匝中庭。理合膺遐福。年宜享大齡。忽聞朝雉操。芒芴奈冥冥。</text>
<title>朴都事 太素 挽</title>,<text>出郭時時訪習家。每欽閑臥送生涯。諸郞侍側森珠樹。令弟連床詠棣華。茗椀酒杯偏爲勸。盆花階竹亦堪誇。翛然寧順無餘憾。一縣卑棲也莫嗟。</text>
<title>送吳咸平 始復 之任</title>,<text>至誠如不感神明。學士何能作此行。朝著人皆欽孝理。海濱民已頌賢聲。江梅照眼紅將綻。雪筍迎船綠自呈。他日西淸重鎖直。盛山詩卷遍秦京。</text>
<title>次東溟望慕齋韻 幷序</title>,<text>松楸瞻舊隴。蘋藻入新齋。忍憶恩斯日。三年始免懷。</text>
<title>洛中耆老會 幷序</title>,<text>金緋斑綵共翩翩。粉墨流傳閱幾年。佳句尙留丞相筆。芳塵仍想半池蓮。黃壚勝會今還繼。白傅淸遊古豈偏。莫羨喬松蓬島外。座中華髮摠眞仙。</text>
<title>禹判官 敬錫 挽</title>,<text>孝子刲肌泣血漣。至誠終未感蒼天。不知點易梅軒日。自算行年到幾年。</text>
<title>戲贈姜鍊</title>,<text>每到羹時頻頡鼎。幾從飯後復鳴鍾。倘憑呂叟邯鄲枕。暫借槐安富貴容。</text>
<title>崔執義 攸之 挽</title>,<text>素位行藏任自由。世間榮辱儘悠悠。璣衡心得玄機運。詩禮兒將舊業留。太史周南千古意。子牟江上幾年愁。同庚脩稧今如夢。皓首悲吟涕泗流。</text>
<title>李參議  挽 按節湖西及畿輔時。李公莅公州，水原。故落句云云。</title>,<text>禮法名門孝友純。克遵先訓儼持身。太師公自爲知己。小府監偏款遇人。暫亞度支才豈展。屢膺州郡政冞新。隋城錦水依依夢。往事追思欲濕巾。</text>
<title>朴佐郞 䅅 挽</title>,<text>積善家曾太易聞。張弓天亦老聃云。乘除一理如持契。詩禮諸郞摠出群。杜曲桑麻留舊迹。河陽桃李想遺芬。臥痾南郭懷疇曩。秋色空添鬢雪紛。</text>
<title>鄭參判 斗卿 挽</title>,<text>海東三百年。幾箇文章士。其中叢桂堂。於古作者比。絶倒鮑謝流。高壓屈賈壘。傑出有聞孫。卓犖能趾美。精神雪鶴如。氣岸崆峒倚。神交太史公。曠感南華子。奇壯想刺客。天地喩一指。揮洒輒驚人。聲聲皆正始。健如鐵騎犇。壯如怒鵬徙。筆力亦遒硬。平睦龍蛇起。白衣赴西幕。靑衫遊北鄙。窮達聽於天。金緋猶素履。調諧隱金門。忼慨歌燕市。古玉北窓公。傳神死不死。浮名太虛雲。胸次滄浪水。纔罷鼓盆歌。同歸芒芴裏。文星晦光彩。白璧埋蒿里。哀贈賁泉塗。天官兼太史。顧余幸附驥。追隨踰五紀。殷勤世誼敦。淡泊吾道是。遽失郢中質。峨洋嗟已矣。茫茫宇宙間。翛然何所止。池蓮抱淸香。庭菊留靑蕊。物色尙如昨。人非昔隱几。瓊琚幾百篇。輝映傳千祀。倘有楊子雲。後世爲知己。</text>
<title>吳持平子挽</title>,<text>一氣聚散際。脩短多參差。彭殤同一理。達者已言之。久寄奚足喜。早歸奚足悲。然於子之身。吾竊有所疑。降才始何意。奪速亦胡爲。環中造化理。恍惚不可推。憶看小繡襦。瀅然氷玉姿。自識之無時。己詠長楊辭。文如翻水成。字字皆淸奇。筆法亦神妙。落紙蟠蛟螭。鵬程九萬里。指日以爲期。玉樓遽告成。下招麒麟兒。茫茫宇宙間。影響無由追。瓊琚尙留篋。手墨宛爾滋。爺孃淚已盡。寬譬無靈龜。何緣借司命。復生如舊時。已矣作許悲。精靈知不知。</text>
<title>李副提學 敏迪 挽</title>,<text>簪笏還朝尙恨遲。雪中何遽返靈輀。士林永惜經綸器。親串追思孝友姿。落日慈烏啼有血。遙空斷雁集無期。相門餘慶猶綿遠。扶櫬諸郞箇箇奇。</text>
<title>寧陵遷葬挽</title>,<text>喬山松柏已成陰。遺恨長霑志士襟。漢業中途先晏駕。燕臺高築舊懸金。十年仁化追何及。萬歲靈丘慮轉深。堅欲錮山妨有隙。古無脩墓合徵今。移封地豈慳神祕。協吉天宜感孝心。一見臣民灤水沚。再留弓劍鼎湖潯。朝儀宛是風雲會。仙仗依然日月臨。遷似穆陵綿祚遠。域同英廟奉先欽。羹墻聖慕知無憾。霜露宸情想不禁。未死小臣餘白首。此生何地效丹忱。追思尙切攀髥痛。昵侍寧忘在耳音。哭向蒼梧仙馭杳。烈文周頌但悲吟。</text>
<title>崔佐郞 永世 挽</title>,<text>淸才雅操早超常。奄忽歸眞柰彼蒼。政績猶傳湖甸邑。頭銜纔止度支郞。諸兒泣血空扶櫬。慈母悲號更在堂。寂寞城南秋色晩。滿庭寒菊爲誰芳。</text>
<title>慶生 寔 挽</title>,<text>晩福方爲福。追榮亦是榮。階加三品爵。鼎養幾專城。素位行何憾。蒼天報益明。淸儀空入夢。尙憶舊時情。</text>
<title>李生 處仁 挽</title>,<text>龍湖諸族黨。零替幾人存。基緖公能守。葭莩眷亦敦。力葵親養備。種玉子枝蕃。鶴髮今何托。悲涼暮倚門。</text>
<title>金進士 文道 挽</title>,<text>往事追思涕自漣。駱村門巷摠悽然。猶憐學士遺芬在。永擬尙書舊業傳。養靜已能安素位。返眞何遽隔黃泉。高堂鶴髮悲還慰。玉樹三株慶必綿。</text>
<title>李司藝 克泰 挽</title>,<text>久惜泥塗困翮垂。尙看筋力未全衰。遽承幽問嗟何及。追想淸儀夢亦疑。化洽絃歌留美政。業傳詩禮有佳兒。外家親黨凋零盡。皓首孤吟作許悲。</text>
<title>李察訪 以馨 挽</title>,<text>才宜遠到壽宜遐。天報偏慳奈命何。南徼置郵名位細。北關羈縶險艱多。十年離索仍成訣。三載居廬竟抱痾。餘慶尙留雙玉樹。半生窮悴也休嗟。</text>
<title>洪監司 處厚 挽</title>,<text>暮境相看較盛衰。羨君筋骨十分奇。驚聞不病歸眞遽。愧抱沈痾出弔遲。五度觀風携玉節。幾廻聯璧侍丹墀。滿庭珠樹留餘慶。泉下還逢掌憲兒。</text>
<title>明善公主挽</title>,<text>正待穠華詠。飜成薤露辭。天年笄僅及。仙躅履空遺。紅蜜還無效。銅車謾設儀。雙珠藏一麓。朝夕定相隨。</text>
<title>任參判 有後 挽</title>,<text>纔哭君平淚未收。萬休何遽又長休。文星天上一時晦。詩卷人間千古留。名利浮雲渾已已。生涯流水摠悠悠。悲涼數曲廣陵散。獨鳥東南何處求。</text>
<title>朴司議 元開 挽</title>,<text>任職公廉最。居家孝友肥。謝庭森玉樹。萊子舞斑衣。餘慶天宜報。長休事已非。含悽裁挽語。淸範夢依依。</text>
<title>元同知 思哲 挽 號九一。得年八十九。故末句云。</title>,<text>宅相扶筇玉雪鮮。舊時來訪夢依然。襟懷迥出人間世。骨法堪稱地上仙。算近頤期龜壽永。恩紆齒秩鳳綸宣。堂名九一天如解。天不終慳假數年。</text>
<title>裵都事 幼華 挽</title>,<text>初從嶺外入長安。不謂高才止一官。鄕里共期衣錦到。弟兄重擬奏塤歡。君山旅邸亡何遽。東野靈輿返亦難。臨挽含悽懷舊範。暮天寥廓北風寒。</text>
<title>福昌君夫人挽</title>,<text>淑悊閨儀整。淸華世德淳。來從丞相第。封得郡夫人。績助公桑密。盤登澗藻頻。只今留舊茀。遺掛謾生塵。</text>
<title>鄭領相 太和 挽</title>,<text>名門積德以爲基。挺出巍巍間世姿。文翼典刑渾體得。林塘規訓嚴遵持。高山不動人爭仰。滄海無涯衆莫窺。位冠群僚心轉小。尊兼三達處逾卑。二楊兄弟台司竝。萬石門闌綵服宜。進誡嘉猷皆藥石。臨機先見卽耆龜。艱危遽失經綸手。中外空吟殄瘁詩。九闕哀綸懷宿德。三朝端笏想遺儀。精靈不滅星辰在。名姓長留宇宙垂。句裏寒花韓相第。夢中靑草謝家池。孔懷茹痛情何極。參佐含恩哭且辭。座上春風如昨日。白頭裁挽不勝悲。</text>
<title>送權參奉 偉 之任濬源</title>,<text>使公勞遠適。誰道我知公。脈脈瞻南陌。依依向北風。關雲先雨黑。嶺樹未霜紅。所勖惟加飯。行藏任彼穹。</text>
<title>成水原 後卨 挽</title>,<text>才行兼之器度奇。施諸緩急摠云宜。中丞直拜龍灣尹。防禦仍持水府麾。鵬擧雲霄圖擬遠。鶴歸華表邈難追。白頭人世徒懷曩。臨挽孤吟作許悲。</text>
<title>送柳殷山 命賢 之任 殷山有淡淡亭。故第三聯及之。</title>,<text>癸卯生同丁卯科。於公先府意如何。追思題鳳往來久。每見登龍悲喜多。適遠猶誇淡淡興。臨分爲贈勞勞歌。盛身粉暑應非晩。庸玉成須更琢磨。</text>
<title>朴掌令 純 母夫人挽</title>,<text>壽福平生享始終。天於淑德報宜豐。兒孫廿八星躔似。男女俱三易卦同。文駟雕軒輝路上。白魚靑筍入盤中。弔陶仙鶴來何遽。風樹悲涼恨不窮。</text>
<title>朴山陰 廷龍 挽</title>,<text>世德儒賢後。治聲嶺邑間。重瞻五馬去。終選一錢還。玉樹蕃兼秀。鳩筇老益閑。白頭裁挽語。南望涕潸潸。</text>
<title>文臣朔試射試官時偶吟</title>,<text>終日聞金不聞鼓。手弓腰矢摠虛絃。忽然三鼓連三笑。賴有風流鄭李權。</text>
<title>宋直長 根 挽</title>,<text>忠烈遺風動至今。每逢之子倍追欽。簞瓢淡活氷無累。詩禮諸郞玉作林。位止郵官才豈展。齒尊鄕黨敬冞深。專城榮養嗟何及。虛負三春寸草心。</text>
<title>林兔山 可材 挽</title>,<text>孝廉人共慕。才諝我偏欽。顧乏吹噓力。空憐落柘吟。月城留美化。珠樹帶芳陰。奄忽幽明隔。題詞自濕襟。</text>
<title>朴司藝 守玄 挽</title>,<text>詩書傳世業。詞翰擅騷壇。器蓄天球潤。胸呑夢澤寬。簞瓢心自樂。圭蓽分猶安。字畫追科斗。詩功擬杜韓。看疑金作薤。吐覺錦爲肝。杞抱千尋秀。鵬期萬里搏。南宮還拓落。西幕枉摧殘。歸臥苔封逕。沈吟日照盤。扶床森玉雪。滿室摠芝蘭。州紱兼斑戲。江魚入綺餐。疏慵叨世誼。來往得交驩。倦馬諳曾趼。奚童喜慣看。贈皆靑玉案。報乏翠琅玕。白髮忘年老。蒼松勖歲寒。左人催艮象。春夢罷邯鄲。郢質嗟何及。牙絃爲孰彈。小庭留物色。三逕想盤桓。藥竈灰纔冷。詩囊墨未乾。班資庳莫恨。壽福晩方完。脩短悠悠際。稀年到亦難。</text>
<title>申生 尙曾 挽</title>,<text>往事追思自濕巾。幾年仁里接芳隣。閑情竹葉山杯酒。幽興梨花水榭春。玉雪賢兒傳舊業。煙沙勝槩想遺塵。秋來欲向東湖去。靑眼何人是主人。</text>
<title>南仁川 得朋 室內挽</title>,<text>恭惟八座大夫人。壽福雙全婦德純。都護府瞻文駟煒。尙書公侍綵衣新。齊眉賓敬留閨範。坐膝兒孫認席珍。朝雉飛時來弔鶴。璧間遺掛謾生塵。</text>
<title>仁宣王后挽</title>,<text>憶昨喬山葬聖人。宛然欒水見群臣。封何纔就仍連竁。淚未曾乾更濕巾。渭涘卽同周閟室。海東還有宋宣仁。恐添孺慕無窮痛。欲譔遺徽不敢陳。早嬪京室著陰功。母道坤儀協始終。一紀尊名長樂殿。千秋遺恨永安宮。承顏聖子神孫在。祝壽南山北斗同。孝感無徵逢此日。茫茫何意彼蒼穹。杜飯纔頒過一旬。悲涼末命更諄諄。堩憑木道廞儀整。祔近珠丘夙志遵。萱草人間空自翠。蟠桃天上爲誰春。去年恩賜今廻節。可忍年年復此辰。</text>
<title>洪司禦 錫 挽</title>,<text>赫蹏纔到數旬前。素挽云胡此日傳。五柳閑情歸去賦。三閭遐致卜居篇。書齋無主凝塵滿。孝子號天泣血漣。蒼桂白雲迷遠近。亂峯何處是新阡。</text>
<title>成典簿 後周 挽</title>,<text>詩禮承家孝友純。笑談隨處任天眞。卑棲縣邑安排久。餘慶門闌送喜頻。四朶紅蓮連雁序。一枝丹桂映龍鱗。凄涼芳草西山路。忍見風光似去春。</text>
<title>韓僉正 墍 挽</title>,<text>詩禮門闌孝友偏。早年聲價棣華聯。絃歌政績諸州右。漁釣閑情某水邊。養靜端宜龜壽永。承顏更覺鳳毛鮮。追思世誼嗟何及。回首蟾江片月懸。</text>
<title>蔡承旨 忠元 夫人挽</title>,<text>承宣平昔澹無營。賢閤能安計活淸。八袠遐齡優食報。諸男便養迭專城。斑衣幾享含飴樂。紫誥重膺錫爵榮。此日延津雙劍返。蘭陔飜作薤歌聲。</text>
<title>崔玄風 宙 挽</title>,<text>自從先府早歸眞。念及存亡幾濕巾。尙喜潘輿榮養備。每憐萊子孝誠純。承家詩禮看庭玉。坐膝兒孫摠席珍。風樹悲涼來弔鶴。滿林靑筍爲誰春。</text>
<title>洪海州 錫龜 挽</title>,<text>蘭亭舊帖賴公新。佳節重回癸丑春。曠世千霜朝暮遇。精華一體古今人。可憐製錦才全美。誰識懷珠志未伸。餘慶尙看森玉樹。莫嗟平昔苦沈淪。</text>
<title>羅參議 萬葉 挽</title>,<text>少時才諝齒英髦。拓落猶看氣岸高。戴豸臺司還太晩。割鷄州縣亦徒勞。閑忙一念存龜息。詩禮諸郞摠鳳毛。案上參同留舊墨。碧空何處訪仙曹。</text>
<title>潘懷德 潤沂 挽</title>,<text>去秋公自雪鄕來。多少離懷病裏開。百里專城伸至悃。三年居堊尙餘哀。政期玉胤攀仙桂。誰謂風儀隔夜臺。追思平昔葭莩誼。不堪臨挽涕沾顋。</text>
<title>康參議 邃學 挽</title>,<text>竹磵淸氛藹至今。令孫承業守遺箴。歸田幾詠淵明賦。臥閤頻携宓子琴。佳政尙傳花作縣。賢郞偏覺玉爲琛。菟裘舊宅留陳迹。斷岸荒涼水自深。</text>
<title>宋判官 錫福 挽</title>,<text>奉職謹勤備。居家孝友𪚥。承顏森玉樹。坦腹耀金緋。初夏我先病。暮秋公已歸。悲吟懷宿昔。淸範夢依依。</text>
<title>朴僉知 惟儁 挽</title>,<text>孝友偏傳業。風儀最出儔。頤齡天報厚。齒秩聖恩優。鳳穴毛皆好。鳩筇趣自幽。孤旌歸故里。涼月海門秋。</text>
<title>朴判校 昌文 挽</title>,<text>病裏承幽問。驚吁淚自垂。幾嗟鵬翮閼。尙喜鳳毛奇。邑近便榮養。官閑亦準資。韋園花樹會。何日更怡怡。</text>
<title>鄭參判 晳 挽</title>,<text>明徵天道似張弓。聯璧淸輝耀海東。馬氏白眉渾拔萃。竇家丹桂自成叢。冥司遽失紗籠護。文苑偏驚錦肆空。追憶茱萸佳節會。可堪虛過九秋風。</text>
<title>鄭參判 晳 挽 其二</title>,<text>看公燕路往來詩。最是鴒原酹酌辭。纔說孔懷難盡痛。却敎親串復含悲。鷓鴣遺什留千古。花樹芳園會幾時。題罷哀詞還欲慰。傳芬尙有二奇兒。</text>
<title>李司諫 日井 母夫人挽</title>,<text>不曾勞啄菢。天遣鳳毛奇。端笏金閨彥。承顏綵服兒。蟠桃方獻壽。風樹遽纏悲。尙有東征賦。封丘說舊儀。</text>
<title>金判書 徽 挽</title>,<text>托交靑歲已成翁。五紀昇沈一夢中。地望早推名父子。天姿雅有古人風。自憐病櫟衰偏甚。幾羨秋蘭晩益崇。半夜忽驚卿月晦。耆筵虛擲玉西東。</text>
<title>李進士 繼道 內挽</title>,<text>二妙遵慈意。姻吾外黨親。中原音信數。南郭往來頻。隕璧才前歲。含珠卽此辰。孤舟歸旅櫬。鶴弔故山春。</text>
<title>郭生 宣 挽</title>,<text>榮枯脩短不須論。餘慶惟看後嗣蕃。三索竝留三子女。一家還有一乾坤。精輝蘊蓄猶荊璞。計活淸幽卽杏園。追憶舊時題鳳處。滿庭松菊掩柴門。</text>
<title>李生 明哲 挽</title>,<text>家聲惟孝友。鄕黨共稱焉。迹與靑雲別。身將素樸全。二難傳世業。七紀享天年。久闊承幽問。孤吟倍愴然。</text>
<title>送尹玄通謫延安</title>,<text>有酒無多酌。將詩莫浪傳。只須行素位。窮達任蒼天。</text>
<title>丁巳至月初吉。廷有問安之禮。病不得進參。家有忌辰之祀。而亦不得躬行。心有所不安。率口以題。</title>,<text>八袠年侵百病攻。坐惟憑几立扶筇。起居已缺趨天陞。盥薦還孤奉祖宗。自惴禽誠如不祭。且思駑分若無容。何緣更得形骸健。隨意周旋中蟻封。</text>
<title>覽參同契。曉坐偶吟。</title>,<text>欲把羲經究始終。更將眞契較參同。兩儀豈出三才外。萬理俱存一畫中。臥聽涓流鳴細澗。起看新月映寒空。盈虧奧義誰知者。付與蒼蒼造化翁。</text>
<title>趙參奉 鳴漢 挽</title>,<text>靑歲芳名邁等倫。若爲埋照竟沈淪。紅蓮早擢猶寒士。玉桂將攀付別人。隙駟流光稀壽減。寢郞恩命暫時新。尙看珠樹留餘慶。也覺乘除一理均。</text>
<title>河生 潤達 挽</title>,<text>暮境離懷兩地均。遽承幽問獨傷神。浮名不分靑雲貴。淡活還甘白屋貧。鼓缶幾回隨日昃。擧杯冞覺任天眞。可憐令督無窮痛。榮養深誠竟未伸。</text>
<title>河生 潤達 挽 其二</title>,<text>居遠無由接後塵。只緣敦睦意常親。田園幾占逍遙樂。鄕黨爭稱氣味醇。班壹風流堪擬古。老萊純孝亦超倫。未霑一命嗟何及。尙齒恩綸付別人。</text>
<title>遣懷</title>,<text>六紀光陰易貿遷。再逢丁巳卽今年。一場白戰如春夢。同隊靑衿摠逝川。晩翠堂空三逕廢。益淸亭古小池堙。此身在世猶孤露。皓首沈綿亦可憐。</text>
<title>送洪德山 受疇 之任</title>,<text>伊山民喜得吾賢。此去應須賑貸先。煙斷村墟多廢井。雪消原野半荒田。樽當對月傾還細。詩到看梅興未專。却想新春傳吉語。定攀丹桂五雲邊。</text>
<title>趙參判 威明 挽</title>,<text>洲相箴規早已遵。至於書法亦傳神。錦營衣綵融融樂。寶冊鐫瑤字字珍。待漏龍喉如昨夢。承顏鶴髮更何人。謝庭尙有雙珠樹。也覺乘除一理均。</text>
<title>李參議 枝茂 挽</title>,<text>多公心事任休休。孝友家聲更出儔。幾度聯鏕騎省馬。何年同泛鏡湖舟。浮生聚散雲無迹。暮境悲歡雪滿頭。閱武東郊還似夢。不堪裁挽涕雙流。</text>
<title>次永安尉公主壽筵韻</title>,<text>親親老老意兼存。特設華筵出至尊。翠釜駝峯分禁臠。碧香霞綺繞衢樽。綵衣雙舞俱萊子。妙曲初傳卽沁園。錫類深仁推及遠。如吾疏賤亦霑恩。</text>
<title>遣懷</title>,<text>年垂八十病兼癃。眼已全昏耳半聾。宇落壯心隨日異。凋殘舊物與人同。狐裘毛盡仍成鞟。犀帶金銷便似銅。若使神丹能有效。倘回衰白更爲童。</text>
<title>病裏偶吟</title>,<text>自從沈病便離群。眼月全昏鬢雪紛。臥內羸形猶槁木。望外榮利等浮雲。貞元奧理羲經說。倚伏玄機老氏云。萬事較來渾夢幻。只須閑靜養心君。</text>
<title>次前韻。寄尹玄通。</title>,<text>春隨新歲至。書自故人傳。自笑城南客。猶全甕裏天。</text>
<title>次前韻。寄尹玄通。 其二</title>,<text>情書千里至。佳什一時傳。懷抱同明月。風煙奈各天。</text>
<title>次前韻。寄尹玄通。 其三</title>,<text>鵬圖寧久閼。鸞誥定催傳。苦樂惟隨分。昇沈莫問天。</text>
<title>詠拙字</title>,<text>一拙爲山二。雙崇亦兩山。兼山拙固可。堪怪致崇班。</text>
<title>送別辨誣副使李提學</title>,<text>此行最選文章伯。萬里御綸寸心赤。淸製偏敎泣鬼神。至誠亦可開金石。殊方識得鳳麟奇。大義昭如日月白。錦繡千篇不必多。一言足當詩三百。</text>
<title>鄭生 墉 挽</title>,<text>谷口居偏靜。田園樂自存。滿庭珠樹秀。坐膝繡蓀繁。烏几眠常穩。鳩筇齒更尊。跫音纔隔歲。臨挽欲傷魂。</text>
<title>李陽川 斗煥 挽</title>,<text>阻隔音塵問幾年。眼中淸範夢依然。滿庭玉樹連枝秀。坐膝芳蓀疊繡鮮。杜曲空留工部業。巴陵尙說使君賢。一聲薤唱成千古。逝水悠悠片月圓。</text>
<title>金生 孝述 挽</title>,<text>自有田園興。逍遙八十春。靑雲元不分。素樸最全眞。舞綵渾珠樹。扶床摠石麟。若爲優老日。終未受恩綸。</text>
<title>李相 敬輿 遷葬挽</title>,<text>赤舃歸眞閱幾秋。漆燈開照卽斯丘。雲迷半月湖西隔。春盡交河水北流。董相遺芬移下馬。陶公新卜叶眠牛。德門從此添餘慶。詩禮家聲世世留。</text>
<title>鄭參判 之虎 挽</title>,<text>班聯次月壽隃稀。早屈冞添晩景輝。詩禮傳家森玉樹。篇章留篋散珠璣。尙書異數嗟何及。耆席同遊計已違。隣笛一聲空洒涕。暮天寥廓雪霏霏。</text>
<title>洪南原 錫箕 挽</title>,<text>妙年聲價擢魁科。皓首沈綿奈命何。暫翥烏臺猶夢幻。屢飛鳧舃亦蹉跎。幽懷消遣琴樽在。秀句留傳錦繡多。追想舊時題鳳處。悲涼虛閣寄山阿。</text>
<title>送湖南伯柳令</title>,<text>積德門闌兩甲科。海東聲價卽三何。儼持玉節威風振。枉訪茅簷厚意多。靑歲舊遊渾一夢。白頭離恨只長歌。知公水鏡胸中在。到底澄淸不待磨。</text>
<title>李生 翕 挽</title>,<text>生年月日時相似。共得優遊壽域中。戊子不曾論小大。甲辰何更較雌雄。靑雲白屋昇沈別。華髮蒼顏老病同。身未成名君莫恨。賢郞尙守舊家風。</text>
<title>金僉正 寅亮 挽</title>,<text>靑歲交遊問幾春。伯珍明瑞已歸眞。逢場輒起山陽感。暮境偏憐水部貧。製錦桐鄕渾有迹。聯芳玉樹摠超倫。蘭亭最是傷心處。華髮蒼顏少一人。</text>
<title>李掌令 涏 室內挽</title>,<text>從三傳後嗣。近八得遐齡。橘葉空留井。蘭芽尙滿庭。孤鸞半世恨。雙劍九泉靈。落日秋江畔。悲涼掩舊扃。</text>
<title>李監司 宇鼎 大夫人挽</title>,<text>關西巡察使。榮奉大夫人。尙想平郊界。重臨浿水濱。導輿輝玉節。封誥煥丹綸。弔鶴來何遽。諸孤血滿巾。</text>
<title>李判書 殷相 挽</title>,<text>早將華藻擅芳名。賜暇湖堂覺最榮。榜疊重科承世業。銜兼兩館當文衡。空留司馬凌雲句。忍想尙書曳履聲。也到九京逢內翰。綵衣迎拜似平生。</text>
<title>李都正 楚老 挽</title>,<text>積德門闌孝友肥。尙書榮養倍光輝。芬傳九畹家聲永。刃試諸州政績稀。狼峽舊棲魂耿耿。蘭亭陳迹夢依依。病中吟望空揮涕。秋晩寒江落葉飛。</text>
<title>姜承旨 允亨 挽</title>,<text>歷數吾宗黨。如公復幾人。衆星猶有月。良玉自成珍。宿趼銀臺裏。歸魂錦水濱。情乖漬酒送。病臥獨傷神。</text>
<title>金同知 曄 遷葬挽</title>,<text>佳城移得舊松楸。馬卜牛眠不足侔。孝子深誠宜有感。德門餘慶豈無由。分明左右溪山勝。想像平生杖屨遊。龜鶴仙標長入夢。再題哀挽思悠悠。</text>
<title>李水使 璞 挽</title>,<text>兩湖旌節摠光輝。晩境還嗟宿計違。夜獵幾多逢醉尉。書眠時復掩閑扉。毛奇鳳穴諸郞秀。魂返狐丘片旐飛。閱勝亭邊餘故宅。小溪波咽雪霏霏。</text>
<title>元進士 綸 挽</title>,<text>接隣凡幾載。淸範夢依然。梅柳城南宅。桑麻峽裏田。襟懷隨處可。詩禮有兒傳。一別成千古。蟾江月自圓。</text>
<title>崔僉知 淳 挽</title>,<text>家聲惟孝友。天報最分明。幾享專城養。偏膺晩境榮。恩推三品峻。壽近八旬贏。奄忽承幽問。孤吟倍愴情。</text>
<title>黃生 錩 母親挽</title>,<text>爲妻爲婦道。宗黨共稱之。賓敬齊眉日。純誠養志時。遐齡垂七袠。餘慶付諸兒。泣血皐魚痛。堪敎弔鶴悲。</text>
<title>李參議 沆 母夫人挽</title>,<text>懿範東征賦。徽儀內則篇。恩封花誥煥。榮奉綵衣鮮。食報年宜永。含飴福更綿。南陔今寂寞。弔鶴到何遄。</text>
<title>南進士 克明 挽</title>,<text>積慶才應展。宜家福擬隆。蒼天爽此理。今日奈何公。地下妻兒竝。人間第宅空。呱呱惟一女。悲恨更無窮。</text>
<title>蔡僉正 益俊 挽</title>,<text>志槩人誰及。昇沈任自如。天閑頻閱乘。嶺邑幾懸魚。蘭玉留餘慶。松篁掩舊廬。病中裁挽語。東望淚沾裾。</text>
<title>趙判書 珩 挽</title>,<text>出入三朝五十春。幾回靑瑣接芳塵。薦紳雅望推台輔。聯璧諸郞摠席珍。位到崇班心益小。年踰大耋福彌新。風儀奄忽嗟何及。從此耆筵少一人。</text>
<title>閱古書</title>,<text>閑居時閱古人書。正是荷塘小南餘。柳子有才非國語。揚雄無事反離騷。毫端造化誰優劣。皮裏春秋孰實虛。浮世雌黃渾掃却。胸襟轉覺自如如。</text>
<title>柳牙山 廷舟 挽</title>,<text>榴夏班荊一夢疑。不圖今日寫哀詞。十年磨劍空千古。兩邑分符亦暫時。白屋安貧遵懿訓。靑氈傳業得賢兒。可憐寂寞城南宅。幾朶黃花滿舊枝。</text>
<title>次舟姪韻。戲題銑，鋧兩兒靜觀帖。</title>,<text>觀理吾誰讓。元方及季方。不復童蒙態。應須福履將。峯存蘇子宅。槐映晉公堂。欲知閑靜趣。新月印寒塘。</text>
<title>處士內挽 失名</title>,<text>雲霧江天有少微。衿鞶媲德倍添輝。布衣尙覺威儀盛。菽水猶歡孝友肥。園韭幾和春雨翦。澗蘋頻趁曉筐歸。可憐欒棘悲號處。故宅凄涼落葉飛。</text>
<title>挽 失名</title>,<text>纔哭尙書淚未晞。若爲今夕更沾衣。枯魚銜索千年恨。老鳳將雛一代輝。橘井蘭陔春寂寞。豸冠鳧舃夢依俙。幽明共抱無涯痛。落日門閭謾待歸。</text>
<title>挽 失名。○卽我。卽黃進士後石字也。</title>,<text>卽我連姻共擢蓮。每傳佳句擬詞仙。黃香已矣成千古。長吉胡爲復九泉。皓首今朝裁素挽。𪚥燈何處卜新阡。可憐雙劍同歸日。忍想皐魚泣𪚥漣。</text>
<title>挽 失名○末句缺</title>,<text>挽幅適來看易際。夫人儀範槩相符。年齡大衍三才數。子女先天八卦圖。順也方成中饋吉。威如終得有家孚。</text>
<title>挽 失名</title>,<text>爲是連姻久。家聲已飽聞。閑居消白日。榮慕斷靑雲。薛據留公達。蘇家有卯君。翛然歸故里。寧順更何云。</text>
<title>挽 失名 其二</title>,<text>高行超今世。幽懷卽古人。曾參能養志。原憲且安貧。齒德兼天爵。榮名是實賓。他時尋小徑。豈忍對松筠。</text>
<title>元者善之長賦 己巳春○月課○押一韻</title>,<text>復其見天地之心乎。群陰剝。一陽萌。句尖拆。百物生。若動若植。有情無情。或蠢蠢而自動。或欣欣而向榮。有自然之生意。莫之爲而咸亨。於是有款啓子問于觀妙先生曰。孰主張是。有品物之流形。孰維綱是。有四序之相更。天何爲而能生。地何爲而能成。春若何而發育。秋若何而凋零。氣於何而收藏。又自何而流行。先生曰。天與地兮合德。博厚高明。人與物兮竝生。運動視聽。原其始則曰元。其惟體物體事。而統之乎亨與利與貞者乎。在天曰乾元。萬物之所資生也。在地曰坤元。萬物之所資成也。在四時而爲春。品卉以之敷英。在四端而爲仁。人心以之喚醒。苟觸類而長之。則端倪之露呈。嗚呼。陰陽迭運。日月虧盈。於穆不已。無臭無聲。潤萬物以風雨。鼓萬物以雷霆。作之善者栽培。作不善者頹傾。此則天之所以有此元也。河嶽流峙。水土和平。其道敏樹。載種載耕。成萬物而協贊。利萬物而不爭。無一物之或廢。無一息之或停。此則地之所以有此元也。若乃條風至麗景晴。鳥獸兮孶尾。倉庚兮載鳴。雜花兮生樹。芳草兮靑靑。此則四時之元也。人之爲人。取仁爲名。有自家之天地。得此元而淸寧。隱就死之觳觫。惕入井之孩嬰。物吾相與之儕流。民吾同胞之弟兄。擴此心而充之。德足以長人。與天地同其高厚。竝其寬宏也。此則四端之元也。至若鳶飛兮魚躍。動天機於冥冥者也。火燃兮泉達。朕物性而生生者也。避生草兮不踐。麒麟之得此元能靈者也。鵲遇害而遠逝。鳳凰之得此元能靈者也。是以羲畫卦兮闡奧理。文有言兮啓後氓。亘萬古兮長存。皎日星兮流晶。堯舜得之。欽恤其刑。湯武得之。撫育孤惸。以至于吾夫子。元氣也天地也無迹也。無所不覆無所不載。不言而化。無爲而成。其位育之功。中和之德。垂萬代兮千齡。不違仁而春生。顏氏之所以得天地之精也。養浩然兮塞天地。孟子之所以全夜氣之淸也。若夫茂叔之養此元兮。草不除乎中庭。伊川之擴此元兮。諫折柳於王庭。有一團之和氣兮。全此元者其惟伯程子乎。充德性而光輝兮。有此元者其惟朱考亭乎。夫何衆人之梏亡。乃如聾而如盲。羌自絶而自賊。欲逐逐兮營營。方塘兮茅塞。理徑兮榛荊。是冠屨之禽獸。能語言之猩猩。然子諒之一端。自藹然於瞻聆。得其養而能長。果此心之惺惺。噫。元者維何。其用惟誠。天與地兮中和。以此誠也。物與人兮和醇。亦此誠也。閑邪存誠。我嘗聞於羲經。繼善成性。我又聞於羲經。子如不信。視此羲經。遂作箴以贈之曰。大哉乾元。至哉坤元。人之一身。亦一乾坤。引而伸之。衆妙之門。春風融融。萬物氤氳。</text>
<title>百姓乂安是甲兵賦 己卯夏○月課魁</title>,<text>血玄黃於蝸角。競執銳而被堅。列霜戟之百萬。環水犀之三千。伊誰自強之有術。不以刃而以政。旣邦本之內固。卽邊威之外盛。惟億兆之有心。視仁暴而離合。安危判於向背。強弱分於休戚。苟失和而罔保。一舟中而敵國。能協心而成城。一肝膽於楚越。故憂樂之與共。用顧畏于民嵒。不忘危於已安。若戰陣之欽欽。措國勢於磐石。躋民物於泰階。藏鐵衣於武庫。戢干戈以虎皮。雖用柔而益強。亦不怒而自威。不介馬於戎行。組練在是。無鶴列於麗譙。鐵劍自利。以忠信而爲甲。以仁義而爲兵。或折衝於樽俎。或戰勝於朝廷。或談笑而解紛。或不戰而屈人。用不缺而不折。運無旁而無前。色不可以輕犯。威不可以妄觸。雖七札之精堅。與尺八之芒鍔。莫枝梧於吾前。紛棄曳而走避。旣八荒之寧謐。空四郊之壁壘。收天下之凶器。鑄唐虞之至理。顧厲民之何人。謾馳心於金革。峙鋒刃之精銳。設魚鱗之雜襲。然邦分而離析。病已攻乎其內。兵雖銳而反挫。甲縱堅而奚賴。彼金鎖與綠沈。如不戢則自折。惟吾民之帖泰。可止戈而衛國。不擐甲而執兵。撻秦楚之堅利。地利不如人和。我又聞諸孟氏。</text>
<title>氷賦 辛巳冬○月課</title>,<text>俯末路之溫蠖。較淸濁於品物。玉璨璨兮貞堅。雪皚皚兮皎潔。夫何萬壑之一段兮。作玉雪於塵中。水爲之而寒於水。認物理之無窮。原天一之始生。稟坎精於無極。性潤下而流濕。亦有時乎凝合。故履霜之有漸。馴致道於坤六。見甁裏之一勺。識天下之將然。日在斗而始壯。歲旣暮兮腹堅。非魯遽之能造。豈夏蟲之可語。或縱橫而似岸。或高懸而如乳。或琢鏤兮若龍鱗。或玲瓏兮象圭玉。伊斬伐之有則。視月令而不錯。二之日兮鑿沖沖。于以內乎陰室。三其凌兮用以時。且以頒乎卿士。旣治鑑於賓祭。更設槃於凶事。反玄冬於朱夏。奪造化之神功。赤脚踏兮千層。身可試於雲鴻。矧淸瑩之徹底。有纖芥則必見。苟反照於本源。洞靈犀之一點。盛玉壺兮懸淸秋。這氣象兮何似。噫一物之雖微。可觸類於萬理。書雨水而書無。想魯史之奧義。如履薄而戰兢。亦往哲之佳訓。朝受命而夕飮。使人臣有所勉兮。方嚴沍而鯉躍。使人子知所勸兮。聞旭日之雁鳴。士歸妻迨未泮兮。琢爲山而誇耀兮。可以爲盛滿者之鑑也。不畜羊之有訓兮。可以爲侈靡者之範也。捨涸陰而向煌煌兮。亦可使貪榮趨利者而知愧。當流澌而馬渡兮。諒感應之有道。執疑心而狐聽兮。必果敢而乃決。能擧隅而反三。事雖萬而理一。夫豈但洗滌我煩熱。亦足以澡雪我精神。覽千古之猶殘。想前脩之淸塵。費工巧兮鏤成章。竊自勖乎吾身。重曰不曰淸乎瀅無疵。不曰潔乎涅不淄。君子以。浴其德。淸且澈。表裏一。</text>
<title>擬蟬賦 己卯秋○月課魁○押一韻</title>,<text>觀衆妙於靜中。認實理之自然。黃蜂喧於花底。粉蝶戲於風前。何騷人之不玩彼。獨有取乎鳴蟬。天機近於人事。物與我而相憐。稟陰陽之塞氣。守肖翹之性天。一太極於空殼。運機緘於吟邊。於聲音而天得。氣壹鬱之能宣。抱綠葉而淸唳。響纍纍乎珠聯。吸淸風兮飮露。聊自適而樂全。顧草蟲與黃雀。各設機而伺便。仍蛛絲之未收。復螳蜋之聳肩。受擇棲於深園。乃決起而遠遷。何校童之又捷疾兮。送瓦礫之爭先。巧纔售於痀僂。殺已著於琴絃。噫有緌之一物。本幺麽之喘耎。自無求於外物。槍楡枋之翩翩。尙未脫於危機。致性命之徒捐。求厥故之所由。豈媒禍之無緣。得美蔭而忘眞。以善鳴而招愆。矧世人之形役。蛾撲燈而自煎。利異鵲之見得。遊羿彀而冥顚。苟超然而遠害。脫外累之牽纏。細萬物於一翼。蛻濁世而高騫。物不得以相嬰。天亦爲之解懸。謇余獨倚乎槁梧。撫古人之遺篇。聞嘒聲之益淸。想高風於千年。推衆理於一物。上下察於天淵。波浩蕩兮江之南。覺輕鷗之最賢。</text>
