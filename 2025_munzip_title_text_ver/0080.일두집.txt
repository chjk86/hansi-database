<title>岳陽</title>,<text>風蒲泛泛弄輕柔。四月花開麥已秋。看盡頭流千萬疊。孤舟又下大江流。</text>
<title>謹次栗亭李先生 寬義 韻</title>,<text>學究天人冠一時。而居陋巷不求知。聖君特召問治道。因許山林意所之。</text>
<title>題文江城君 益漸 木綿花記</title>,<text>一介前朝諫大夫。衣民功與泰山高。歸來日飮杯三百。醉臥乾坤氣象豪。</text>
<title>題族弟 汝諧 海望幽居</title>,<text>高士幽居儉不奢。洞門寂寂鎖煙霞。韲鹽淡泊人間味。雨後何妨採蕨芽。</text>
<title>江頭詩贈友人權 名欠攷</title>,<text>駐馬江頭發浩歌。歌中感意自然多。聊將一曲移絃上。遙託淸音有伯牙。</text>
<title>鞍嶺待風</title>,<text>待風風不至。浮雲蔽靑天。何日涼飆發。掃却群陰更見天。</text>
<title>杜鵑</title>,<text>杜鵑何事淚山花。遺恨分明託古査。淸怨丹衷胡獨爾。忠臣志士矢靡他。</text>
<title>題碧松亭</title>,<text>松亭琴濕野雲宿。荷沼魚驚山雨來。缺</text>
<title>詩章 賀擢第 楊煕止</title>,<text>曉旭金明淡墨新。丁寧天語許儒眞。君民堯舜平生志。起向丹墀賀得人。</text>
<title>詩章 蘫溪書院 姜翼</title>,<text>爲憐吾道已寒灰。月冷鍾城歲幾回。凜凜遺風能起敬。庶今狂簡幸知裁。</text>
<title>詩章 蘫溪書院 金鎭商</title>,<text>名山之下大賢鄕。地蘊靈奇人俊良。戶戶虔誠尊蠹老。峯峯拱揖向天王。</text>
<title>詩章 蘫溪書院 李鼎輔</title>,<text>爲尋遺躅過仙鄕。百世儒風尙沐芳。歎息斯文屬陽九。無人更識說皇王。</text>
<title>詩章 蘫溪書院 金學淳</title>,<text>布衣起嶺右。正學倡吾東。志合寒暄友。源承圃隱翁。門庭忠孝幷。俎豆聖賢同。講院多章甫。猶聞君子風。</text>
