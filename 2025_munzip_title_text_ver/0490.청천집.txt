<title>奉李載允七歌 顯坤</title>,<text>佳人勸我金屠蘓。一琴一酌千古無。東門有楊楊有絲。黃鳥囀春春不孤。片言揮霍鐵如意。雷驚雨碎靑珊瑚。神虬鼾月滄海愁。寶焰忽揷扶桑隅。鼓瑟鼓琴歌始放。琅玕響答雙鳳呼。</text>
<title>奉李載允七歌 顯坤 其二</title>,<text>子之淸揚湖海姿。桃李不語令人知。靑春嫭服羅紈裳。崇蘭葺之薰風吹。乍看淸廟儼昭代。鍾磬大呂鳴周詩。腰間玉筆芒如星。手開萬古天葩奇。鼓瑟鼓琴歌二轉。寥寥白雪今人疑。</text>
<title>奉李載允七歌 顯坤 其三</title>,<text>人言叔也孌以章。大兒孔文小兒楊。奇文月璧與星斗。仙態麒麟或鳳凰。此物胡爲有薄緣。邂逅洛南春草長。褰裳日浥零露漙。何彼燁矣荊花光。鼓瑟鼓琴歌三成。人生會合無相忘。</text>
<title>奉李載允七歌 顯坤 其四</title>,<text>有客有客人共咍。擁尰液樠眞不材。行披短褐氷霜澀。卧看太嶽烟雲開。連城和璧眼前死。采苓采菽春山來。偶然躡屐當龍門。靑雲結交何崔嵬。鼓瑟鼓琴歌四奏。中原一望心悠哉。</text>
<title>奉李載允七歌 顯坤 其五</title>,<text>南山硉兀花雨翻。桂樹叢叢手以援。寶衫仙侶天半行。邀我托宿頭陀園。丘中讀書澗上飯。月出寒驚棲鳥喧。擧觴雲色浩茫茫。隨君欲度秦山原。鼓瑟鼓琴歌思長。山有桂樹終無諼。</text>
<title>奉李載允七歌 顯坤 其六</title>,<text>奉君淸香之高樓。城尖徑僻春塘幽。銅龍吐日桃花簟。金鳳翔雲桂枝鉤。樓前簇簇萬楊柳。與君日日雙回頭。精誠感結劍相識。白璧如山未敢酬。鼓瑟鼓琴歌且怨。君今使我生離憂。</text>
<title>奉李載允七歌 顯坤 其七</title>,<text>男兒讀書身未老。何不策馬長安道。長安少年眉刷翠。帝前縛肘金章好。吾觀李子天下無。努力靑雲致身早。南山峩峩白石爛。相送春洲攬芳草。鼓瑟鼓琴歌終曲。江之永矣心煩惱。</text>
<title>臘月偶以事出山。到官城口占一律。</title>,<text>只解成殘臘。尋梅到水涯。斷氷橋似雪。荒日眼成花。興盡行裝急。寒添谷路賖。誰家赤獸炭。留客小龍茶。</text>
<title>黃天用遇余官邸。將別又贈一律。走筆以和。</title>,<text>黎眉小騧子。霜雪野城寒。行李看雙劍。仙人奉一丸。悵望浮雲暮。深憐會日難。到來西嶺月。愁結澗中蘭。</text>
<title>白蓮社。贈別李天與 錫輔。</title>,<text>逢君太華嶺。天地復雷初。一掬鮫人淚。孤燈馬氏書。夢回更漏急。愁入暮鍾踈。行李誰相問。騎驢興未除。</text>
<title>白蓮社。贈別李天與 錫輔。 其二</title>,<text>客枕蓮花界。寒鍾月滿初。亂山行采秀。危石坐看書。契合如君少。塵心向我踈。長歌振林樾。風葉下庭除。</text>
<title>香樓夜坐。俯臨方塘口占。</title>,<text>高樓近澄沼。雲物似丹靑。鴈色驚相引。鷗寒夢易醒。遠山平夜樹。孤島壓春星。此際佳人語。深深月照屛。</text>
<title>黃天用自海上還。過余白蓮社。盛言統制樓船甚壯。神仙舊跡。髣髴可見。且有所著詩律。添一格䧺奇。余大喜。卽和一篇。</title>,<text>文星南斗欝闌干。客自麻姑海上壇。節使牙檣千鷁暝。仙㙜霜骨六鰲寒。秦童拾翠春相問。漢女探珠月並看。見說邊烽無闘色。循江歌舞望長安。</text>
<title>白蓮社唱酬詩</title>,<text>邂逅塵冠爲子彈。一盃聊共布衣懽。天回楚匣星辰出。客與吳江夜雪看。琴裡山高叢桂色。笛中春早小梅寒。慇懃好縶塲駒在。遅暮憐君會日難。</text>
<title>白蓮社唱酬詩 其二</title>,<text>離絃別曲幾回彈。歲杪空山意未懽。忽有征鴻催友急。那知騎馬向雲看。春盤自惜靑絲晩。臘酒初含白雪寒。詞筆十年孤癖在。逢君休說和歌難。</text>
<title>白蓮社唱酬詩 其三</title>,<text>搖落深憐貢禹彈。酒酣歌曲共悲懽。人從蒯鋏霜前語。地得蓮花月裡看。南斗文章分末照。西山衣服擁新寒。知君自愛溟鯤化。六月扶搖未作難。</text>
<title>白蓮社唱酬詩 其四</title>,<text>憶爾淸琴海上彈。千金一擲故人懽。東林酒約行相問。南浦珠光笑自看。握手鳴鐘山色暮。離心落日雨聲寒。只今窓外梅花樹。腸斷佳期驛使難。</text>
<title>白蓮社唱酬詩 其五</title>,<text>十年齊瑟罷淸彈。何處相逢一笑懽。短褐時爭樵叟坐。新詩日借野童看。天濶江沙鴻鴈早。月明梧竹鳳凰寒。朱軒玉勒渾閑事。西望中原道路難。</text>
<title>白蓮社唱酬詩 其六</title>,<text>琵琶仙調北窓彈。天際高人意自懽。于今月色江山卧。最是風流伯仲看。北極星辰悲暮境。東林雨雪畏輕寒。獨有烏啼奇絶曲。千年愁殺賞音難。</text>
<title>白蓮社唱酬詩 其七</title>,<text>絃催離思尙堪彈。共惜平原十日懽。海內交情年未少。山中心事俗相看。孤雲似客行將暮。別酒如春醉不寒。今夕且敎餘興盡。武陵烟水泛花難。</text>
<title>香樓遇演初山人自湖南楞伽寺來。喜爲詩。</title>,<text>何處金蓮色。春城帶笑過。白雲孤鳥盡。明月萬山多。結社高無地。浮杯逈上波。沈沈客窓夜。對爾一長歌。</text>
<title>香樓遇演初山人自湖南楞伽寺來。喜爲詩。 其二</title>,<text>聞說楞伽勝。西方法雨過。六鰲仙嶂合。千蜃畫樓多。落月明深洞。歸雲暗大波。秦童如我問。相憶紫芝歌。</text>
<title>李一之別歸累日。余意邑邑。復次前贈韻奉寄。</title>,<text>滿目登樓事。懷君一水深。縶駒曾惱別。啼鳥共憐心。春色生長鋏。江聲入素琴。折蘭空佇立。香露謾盈襟。</text>
<title>李一之別歸累日。余意邑邑。復次前贈韻奉寄。 其二</title>,<text>別路春山轉。鳴禽夕照深。柳添它日色。花㥘早年心。舊態憑看酒。新愁罷聽琴。悠悠洛江曲。淸月繞䨥襟。</text>
<title>李一之別歸累日。余意邑邑。復次前贈韻奉寄。 其三</title>,<text>忽憶高陽侶。那堪巷柳深。三更北斗夢。孤月遠江心。世事看齊瑟。交情與楚琴。何時一樽語。春色暢幽襟。</text>
<title>李一之別歸累日。余意邑邑。復次前贈韻奉寄。 其四</title>,<text>高卧江山事。靑雲萬里深。曲殘叢桂色。詩入薜蘿心。隱几星親劍。開尊月傍琴。寄聲𩿨鳥外。努力洗塵襟。</text>
<title>竹下居。謝孫昌卿過訪。</title>,<text>高卧寧供世。閑情獨愛君。百年三畒宅。雙劍一秋氛。竹外多明月。松間有白雲。留歡莫早去。此曲怨離群。</text>
<title>竹下居。謝孫昌卿過訪。 其二</title>,<text>邂逅開三徑。西山爽氣多。閉門黃葉下。移枕白雲過。棲鳥驚琴籟。鳴鴻答醉歌。竹林千古地。相對意如何。</text>
<title>丁亥歲暮病蘓。謝諸友以書問訊。</title>,<text>客夢何時到。離心此夜長。一燈聞蟋蟀。孤枕罷䲶鴦。筋力江山遠。音容歲月忙。預期春色裡。花暖彩琴張。</text>
<title>丁亥歲暮病蘓。謝諸友以書問訊。 其二</title>,<text>千古雙龍色。飛騰向北辰。良工忽開眼。餘子謾傷神。天濶吳山暮。雲長楚水春。高歌一長劍。南斗望行人。</text>
<title>丁亥歲暮病蘓。謝諸友以書問訊。 其三</title>,<text>送子烟花外。春風帝里多。九天通御氣。千戶暢恩和。洗拂靑雲思。飛騰白雪歌。少年諳此况。君去意如何。</text>
<title>丁亥歲暮病蘓。謝諸友以書問訊。 其四</title>,<text>蕭瑟年光暮。荒村病客廬。故人雙別淚。遺我一封書。月浦寒梅動。春山夜竹虛。詩情與物色。怊悵問何如。</text>
<title>丁亥歲暮病蘓。謝諸友以書問訊。 其五</title>,<text>苦憶分携地。江深碧蕙秋。浮雲忽異色。落日共回頭。鴻鴈千金字。蛟龍一夜愁。明珠動遠浦。化作淚長流。</text>
<title>丁亥歲暮病蘓。謝諸友以書問訊。 其六</title>,<text>獨坐營何事。孤吟興未刪。擁衾風四壁。移枕月千山。名豈詩書重。身從卧病閑。途窮却自笑。羞作阮生顔。</text>
<title>丁亥歲暮病蘓。謝諸友以書問訊。 其七</title>,<text>古賢今不作。吾道日將非。病渴身何往。居貧客自稀。雨虫啼暗戶。寒鳥夢深扉。天地紅塵色。兒童且錦衣。</text>
<title>裵丈公山齋。在竹村上頭。甚淨而幽。余往訪爲半日懽。丈公命其胤秀才于天甫口拈五律韻。</title>,<text>白雲天際色。流水閉孱顔。福地琅玕出。高居絳節攀。拾春花下徑。樵雨竹西山。多謝雲輧客。寧耽野趣閑。</text>
<title>裵丈公山齋。在竹村上頭。甚淨而幽。余往訪爲半日懽。丈公命其胤秀才于天甫口拈五律韻。 其二</title>,<text>紫氣仙違楚。靑雲帝鑄顔。劍天龍嘯逼。琴月鳳毛攀。不惜桃花水。爭吟桂樹山。且留佳客飮。棊局送餘閑。</text>
<title>裵丈公山齋。在竹村上頭。甚淨而幽。余往訪爲半日懽。丈公命其胤秀才于天甫口拈五律韻。 其三</title>,<text>世事寧回眼。幽情獨破顔。白雲當戶出。明月倚樓攀。詩就題新竹。歌長答遠山。百年吾道厄。春睡共栖閑。</text>
<title>裵丈公山齋。在竹村上頭。甚淨而幽。余往訪爲半日懽。丈公命其胤秀才于天甫口拈五律韻。 其四</title>,<text>尋君度春色。盃酒笑開顔。拾月蘭華贈。披雲桂樹攀。語來雙白璧。琴裡一靑山。北徑仍難忘。吾驢且不閑。</text>
<title>裵丈公山齋。在竹村上頭。甚淨而幽。余往訪爲半日懽。丈公命其胤秀才于天甫口拈五律韻。 其五</title>,<text>萬事狂歌外。春花上客顔。席風芳草卧。衣露薜蘿攀。玄憶楊䧺宅。靑知謝眺山。留懽聽夕鳥。心與嶺雲閑。</text>
<title>裵丈公山齋。在竹村上頭。甚淨而幽。余往訪爲半日懽。丈公命其胤秀才于天甫口拈五律韻。 其六</title>,<text>看君自奇士。邀我卽懽顔。芝草貧堪供。烟霞倦更攀。縶駒依晩壑。鳴鳥滿春山。大笑紅塵裡。兒童不暫閑。</text>
<title>幽棲累月。感念成懷。拈韻信手題詩。贈華陽子。</title>,<text>一代靑雲好。文章得我師。隰桑彈舊曲。山桂贈新知。鴈色南天近。龍吟北斗悲。君家雙棣影。春草夢中詩。</text>
<title>幽棲累月。感念成懷。拈韻信手題詩。贈華陽子。 其二</title>,<text>西北浮雲外。懷君望洛師。玉憐和氏獻。琴入楚人知。雨雪空山事。光陰壯士悲。林間有鳴鳥。催我共吟詩。</text>
<title>懷一之</title>,<text>長歌數盃酒。風彩實吾師。杪歲空山夢。離心洛水知。月明僧夜語。霜急鴈天悲。自愛丘中曲。無人和我詩。</text>
<title>贈天與</title>,<text>迢迢白蓮社。書劒傍禪師。意氣千年合。文章一笑知。天寒叢桂短。霜色老松悲。愛爾琅玕贈。沉吟平子詩。</text>
<title>題白蓮菴</title>,<text>遠憶東林社。陶公伴慧師。法雲何日去。空色沒人知。千古蓮花想。諸天桂子悲。我來非爲酒。三笑便成詩。</text>
<title>咏書史</title>,<text>不須誇辨霓。腔裡有餘師。法自輪扁得。神從舞劒知。南探司馬壯。西狩獲獜悲。千古淇園上。長吟綠竹詩。</text>
<title>湖西李士馨。自海到香樓甚懽。臨別要作韻語。</title>,<text>官城數盃酒。芳草映闌干。行色將歸晩。離心欲語難。鴈天江樹逈。鷄曉驛梅寒。去去皆春事。樓臺夢裡看。</text>
<title>湖西李士馨。自海到香樓甚懽。臨別要作韻語。 其二</title>,<text>春草江城客思催。雪殘騎馬華陰來。相逢蒯鋏彈霜盡。遂有絃琴向月開。北眺山川皆爽氣。南登詞賦共論才。已憐離合須臾事。明發孤鴻海上哀。</text>
<title>山中無伴。忽憶鰲西金子長。爲十二韻却寄。</title>,<text>懷君歌楚曲。白雪滿高崗。天地陽生外。風雲劒色傍。寄聲憐索莫。交誼問淸狂。藥褁愁相伴。詩篇興甚長。途窮看世事。年少愛文章。挾瑟吾何敢。探珠爾不忘。豹潛高漠漠。鵬路遠蒼蒼。坐撫山中桂。行吟阪上桑。客窓深日月。鞍馬畏氷霜。北斗三更月。南山一社香。鳴琴懸嶂紫。揮筆灑雲光。此曲誰堪贈。徘徊獨夜凉。</text>
<title>立春日。權大雅來吉過訪。</title>,<text>靑絲白玉送春盤。繁吹新調楚雪寒。西北晴霞懸嶂外。東南瑞色覆江干。窮來尙倚行年少。醉裡渾忘世事難。自是甘泉好詞賦。送君明日走長安。</text>
<title>上元日到淸衙。奉贈子舍兩大雅。</title>,<text>邂逅西山爽氣來。官城春色上寒梅。尊前玉筆呼霜轉。柝裏絲琴並月開。萬古飛騰鵾海事。諸公傑出鳳樓才。江南渭北天何限。一曲狂歌興未裁。</text>
<title>十六夜。余曁兩大雅。共登香樓翫月。時金子長黃天用諸君來會。酒酣放歌一曲。仍爲呼韻。</title>,<text>高樓西北楚雲深。倚檻靑山笏外尋。合浦珠光回夜月。汝墳棠樹上春陰。當筵快舞星辰劒。拂匣粧成瑇瑁琴。極目長安鴻鴈去。美人南國自傷心。</text>
<title>十六夜。余曁兩大雅。共登香樓翫月。時金子長黃天用諸君來會。酒酣放歌一曲。仍爲呼韻。 其二</title>,<text>一上高樓興已深。長歌馮鋏重相尋。鴻聲忽起三江曙。鰲色橫分八嶺陰。靑鏡流年回壯髮。紫姑明月弄仙琴。逢來慣唱梁園曲。北極誰傳起草心。</text>
<title>十六夜。余曁兩大雅。共登香樓翫月。時金子長黃天用諸君來會。酒酣放歌一曲。仍爲呼韻。 其三</title>,<text>郡閣䨥瞻玉樹深。高飛一鶴向雲尋。塘上夢回春草夜。隴頭詩憶早梅陰。黃金結客雙龍劒。白雪驚人五鳳琴。悠悠漢水天無極。斗轉烏啼悵望心。</text>
<title>次黃天用 龍瑞 見贈韻</title>,<text>三更畫閣帶春星。握手仙人髩髮靑。遂有驪珠生合浦。早聞鵬路向南溟。浮雲忽旁齊門瑟。明月長孤楚國萍。莫道馬卿能獻賦。當時楊監在王庭。</text>
<title>香樓夜坐。與一之叙懷。且憐別思漸緊。</title>,<text>高枕江城臘炬明。笛中楊柳故園生。歸鴻似客春相問。別馬催羣夜有聲。綵翰忽開雲五色。綈袍散照月三更。旗亭酒債知多少。可耐朝朝獨送行。</text>
<title>黃天用讀書竹林寺。賦詩寄思。</title>,<text>茫茫啼鳥繞登欄。伐木長歌興未闌。詩就秦城連月璧。書來馮鋏報琅玕。浮雲自隔天花凈。落日高懸水竹寒。莫道故人甘寂寞。春山盃酒夢中看。</text>
<title>同李大雅夜燕。次元美與于鱗登郡樓韻。</title>,<text>一笑靑雲擁上樓。三更畫角逈添愁。浪傳司馬趍梁苑。眞爲文翁在蜀州。天凈山光渾似晝。月寒春事半如秋。君看北斗歸鴻色。莫厭江城把酒游。</text>
<title>黃天用賦得春夢一首。辭甚婉。戱爲和奉。</title>,<text>欲問盧家錦字機。夢酣殘月鴈高飛。逢如趙璧圓難定。別似遼城事已非。漏盡鳴鍾千樹色。角催零雨一燈微。博山香麝矇矓在。腸斷春風上客衣。</text>
<title>黃天用賦得春夢一首。辭甚婉。戱爲和奉。 其二</title>,<text>北斗空懸織女機。仙梁春阻鵲飛飛。粧鸞搗月無消息。夢蝶尋香有是非。合浦明珠仍寂寞。陽臺神雨轉依微。莫言紅淚相思盡。何限晴花艶舞衣。</text>
<title>黃天用賦得春夢一首。辭甚婉。戱爲和奉。 其三</title>,<text>西家思婦上春機。繡出東南孔雀飛。漢代金吾遺恨在。秦樓玉笛好緣非。蛾眉廢綠朝看失。蠟燭欺紅夜坐微。却羡章臺嬌少女。千金一擲舞羅衣。</text>
<title>黃天用賦得春夢一首。辭甚婉。戱爲和奉。 其四</title>,<text>銀河西畔七襄機。爭似南園蛺蝶飛。明月捲簾蘇小怨。靑春作伴陸郞非。彈將別鶴絃應苦。妬殺文䲶繡更微。誰有寸心成遠夢。東風吹入絳紗衣。</text>
<title>李明府將歸。進士黃龍瑞先唱別調。遂次之。</title>,<text>絃催離思裊雲長。悵別孤琴宓子堂。合浦珠生回月色。河城花落解金章。行車麥秀歌成曲。祖道氷泉酌滿觴。歸去獨尋元亮宅。閉門春日五垂楊。</text>
<title>復以前韻。奉別李載允昆季赴洛中。</title>,<text>南來詞賦楚天長。笑坐鳴琴單父堂。詩就池塘靑草色。曲殘叢桂白雲章。驚龍玉匣親雙劒。細馬金鞭買一觴。回首春城黃鳥出。不堪攀折檻前楊。</text>
<title>坐中復呼韻共賦</title>,<text>黃鳥翩翩官柳深。送君花落鳳城陰。新愁向客催春酌。別調驚人罷月琴。入洛孤燈天外夢。度江脩竹雨邊心。秋來鴈浦情多少。珍重相思繫好音。</text>
<title>洛中與李慈仁 世擎 同宿。呼韻唱酬。</title>,<text>高枕紅塵擁帝城。相看盃酒意難平。揮毫尙欝風雲色。擊劒遙連雨雪聲。千里嶺鴻當歲暮。十年裘馬厭春明。祇今京洛招携地。嬴得平原重士名。</text>
<title>黃天用有詩。意若有不怡然者。戱爲放語以和。</title>,<text>相逢詞客五雲裘。明月開尊漢水流。最愛旗亭䨥玉女。爲誰齊唱古凉州。</text>
<title>淸江曲。戱奉李秀才。</title>,<text>淸江濯足萬楊柳。江雨靑蒼對春酒。高陽少年金貂裘。調笑琅玕香滿袖。來如月梧翔鳳止。動如玉匣驚龍吼。傞傞拾翠來相好。采菱一曲䨥揮手。樽前雜樹黃鳥至。鼓琴日夕淸江口。我行縶馬塲有苗。愛而贈君湛瓊玖。君今快樂裵回久。長安綠髮猉獜侶。寶勒冬瓏高馬走。安得神毫蹙月賦凌雲。帝前若若金絲肘。作歌侑客春風下。靑巖響答君回首。</text>
<title>憶秦娥</title>,<text>靑鸞咽。蛾眉恨唱陽㙜月。陽臺月。瑤琴玉匣。早春離別。碧窓花落東風節。靑樓日暮心斷絶。心斷絶。行雲零雨。楚王宮闕。</text>
<title>郭皆春 萬澤 筆法歌</title>,<text>孤雲上天仙字古。老龍蟠屈山鬼怒。君家山氣在墻圃。雙竹亭竿兀秋雨。森然竦節入君膓。貯得晴虹千尺強。興來一笑展空紈。眉骨槎牙氣全狂。旁人更訝風雨漲。乕豹呑雲勢莫當。乃知神化不見影。須臾掃盡靑天張。滿壁磊峩鐵絲硬。元氣烱烱日照廊。一生愛書眼無前。調笑苕溪若秕糠。嶧山傳刻肥更訛。東坡使筆神昂藏。坡云意造本無法。健如秋鷹整翮搏高蒼。知君學之亦無因。不沿不襲行天眞。流俗紛紛眼花死。那能輟寫向衆人。邇來明月困在楚。大兒拓劒小兒嗔。千金一散求名蹟。秋蚓春蛇死林薄。我生見此不敢呵。高吟買酒爲君酌。酒酣倒幘江之洲。春風搖江雙髩綠。請君快寫蕊珠經。我且爲君歌郢曲。此書此曲難更得。坐此顑頷苦不足。但願歲月無相虛。我醉作歌君大書。提携去向洞庭野。笑問高鳥與江魚。</text>
<title>別詩五言絶五章。奉送李一之 聖一。</title>,<text>江樹碧如錦。送君江鳥鳴。離心與芳草。相伴向春生。</text>
<title>別詩五言絶五章。奉送李一之 聖一。 其二</title>,<text>寧唱渚蘭曲。無歌楊柳詞。蘭心香不滅。楊柳折還衰。</text>
<title>別詩五言絶五章。奉送李一之 聖一。 其三</title>,<text>感君靑玉案。報君零露團。江南春草滿。何處不相看。</text>
<title>別詩五言絶五章。奉送李一之 聖一。 其四</title>,<text>下馬拂楊柳。上有䨥鳥啼。東風正無力。從此不安棲。</text>
<title>別詩五言絶五章。奉送李一之 聖一。 其五</title>,<text>遶檻碧桃樹。新聲瑇瑁琴。曲中花早發。撩亂擲春心。</text>
<title>香樓夜坐。與一之叙懷。爲賦七言短歌。</title>,<text>蘭雲澹澹塘柳齊。城上擊柝三星低。故人玉壺飛靑絲。半酣快曲棲烏啼。梅花覆庭鴈橫塞。春色牽人惜解携。紫韁金勒未言歸。羲和却日扶桑隄。褰裳濯足塘上歌。匣劒一色靑玻瓈。明朝渡江江草滿。相憶樓前征馬嘶。</text>
<title>賦得邊馬有歸心。次李滄溟韻。三首</title>,<text>鴈門高殺氣。邊馬踏秋荒。足破黃雲塞。氣驚碧眼王。陰山嘶欲動。瀚海走相當。渴喜㫌竿雪。飢逢磧草霜。劒槍寒鬣外。鼙鼓月題旁。憶昨章臺路。金銜繫綠楊。</text>
<title>賦得邊馬有歸心。次李滄溟韻。三首 其二</title>,<text>天廐靑騘逸。胡塵白草荒。轡腥懸巨猾。鞍血斬名王。雪鴈嘶相向。秋鷹迅莫當。碧蹄欺削玉。朱汗畏成霜。漢使㫌旄外。胡姬寶瑟旁。蕭條戰塲月。春草夢長楊。</text>
<title>賦得邊馬有歸心。次李滄溟韻。三首 其三</title>,<text>龍種辭皇路。狼烟起朔荒。角弓齊玉靶。驃騎殺胡王。乘出千人廢。橫行萬里當。鳴𪚥搖海岳。振髮逈風霜。落日吹笳裏。愁雲戰骨旁。那將食春草。嘶弄御溝楊。</text>
<title>長歌行</title>,<text>汎汎東流水。中有鱨與鯉。江漢多夕浪。日昃不含餌。類此遠行役。展轉懷苦意。相去在萬里。歲寒不遑止。征馬何痯痯。綻褐誰當理。晨風鳴中林。孤獸慕其類。行行日以遠。僕夫亦云瘁。上山采薇蕨。下山采榛杞。路逢相識人。長跪問故里。里中何喤喤。歡音揚天起。前堂羅鍾鼓。後巷生桃李。大婦織紈素。小婦供酒饋。盛年不在家。繁華難久恃。寄書與故里。遠行多悲思。</text>
<title>情詩 二首</title>,<text>良時惜苦短。明月上東嶺。盈盈入幽房。照我衣屛冷。攬之不成掬。遶來有餘影。佳人在萬里。采蘭心耿耿。蘭華泛澄沼。露彩垂金井。繁懷與誰亮。河漢無停景。欲寄相思音。山川悠且永。晨鳥鳴何悲。顧眄方沉咏。</text>
<title>情詩 二首 其二</title>,<text>日暮登西岡。褰衽何所之。佳人在中野。唱言長相思。微風吹羅裳。白雲承空帷。山高路窮絶。水深梁已欹。辛夷緣木末。芙蓉泛淸池。蹇脩時不存。解佩將告誰。歸來彈鳴琴。曲中心傷悲。願爲雙鳳凰。奮翅與君飛。</text>
<title>采蓮詞 三首</title>,<text>吳娃年十五。眉目如花姸。慣唱江南曲。生長江南船。采蓮入長浦。浦月照金鈿。良人行不歸。花心難獨眠。</text>
<title>采蓮詞 三首 其二</title>,<text>采蓮橫塘口。蓮花映新粧。足着凌波襪。腰佩眞珠璫。兩兩大堤兒。相邀水中央。只聞笑歌響。不辨花與娘。</text>
<title>采蓮詞 三首 其三</title>,<text>妾在江南舟。蕩子秦川人。相思摘蓮花。雙蛾爲誰嚬。置蓮羅衣袖。羅衣馨且新。日暮香風發。寄與江南春。</text>
<title>醉時歌。奉盧積城丈。</title>,<text>盧公三盃拂帽肝膽露。勸我擊節歌且舞。陽阿裊瑟停不得。錯莫哀絲羽聲苦。梅花濕雪草堂春。鴻鴈踏霜江沙暮。居然慷慨紫芝曲。眉骨杈牙葛巾古。憶昨騎馬黃金陌。紅塵拂匣蛟龍怒。帝旁玉鑪芙蓉㫌。仙侶相思贈英璐。䧺心欝欝秋髩蒼。不肯低顔候鐘鼓。南湖濯足鷗鷺集。上有芳蘭襍桂樹。腰間綵筆裝金魚。手兼掃灑開烟霧。翰也乾坤五石瓢。家家覆瓿烏啼句。玄晏先生笑相許。元禮龍門世爭慕。靑雲早附驥尾高。白雪長飛郢中譜。滄江泊舟江上語。北斗闌干月東吐。願爲布衣十日飮。我醉欲吟公且住。光風搖蕩官柳碧。春草滿空無歸路。揚袂踏歌杳然去。它時聽我凌雲賦。</text>
<title>將適商山。渡洛江。集李星卿 台壽 宅。</title>,<text>歲暮商山道。覊愁一夢凉。泊船𩿨背雨。彈劒鴈邊霜。極浦人行少。孤城樹色長。逢君歌古曲。白雪滿江鄕。</text>
<title>將適商山。渡洛江。集李星卿 台壽 宅。 其二</title>,<text>一枕懸歸夢。孤燈對別愁。雪明山照夜。星紫劒生秋。天地長行色。詩書滿客舟。漫漫五更漏。千里大江流。</text>
<title>次李慶山韻</title>,<text>聞說南登客。靑雲屈壯懷。山深夏黃里。門掩太玄齋。帶月珠交錯。衝星劒不埋。况看尊酒夕。蘭玉謝庭佳。</text>
<title>次李慶山韻 其二</title>,<text>芝州城外蔭茅堂。細馬千金買一觴。西北浮雲秦樹逈。江湖滿地楚天長。春來忽憶靑絲菜。夜坐爭酬白雪章。聞道甘泉能獻賦。莫嫌華髮映秋霜。</text>
<title>早春夜對月獨坐。聞星卿季通出獵未歸。</title>,<text>蕭條氷雪澹淸筵。北斗愁看鴻鴈天。春色自憑新柳到。月華遙共故山懸。長憐驥步元千里。自哂貂裘已十年。羡爾西家雙俠少。臂蒼呼酒上寒田。</text>
<title>將發商山。奉酬內舅蒼淵公贈別韻。</title>,<text>行人將發看晴霄。別酒驪歌擁早朝。千里火雲低疊嶂。一江烟雨暗平橋。樽前日月黃金盡。匣裏星辰紫氣遙。自愧微名傳酷似。新篇留續渭陽謠。</text>
<title>將發商山。奉酬內舅蒼淵公贈別韻。 其二</title>,<text>當年詞賦帝凌霄。紫陌雞鳴五夜朝。忽爾長歌芝草曲。居然明月浣花橋。相逢南斗文星近。悵望西天法座遙。聞道周師新合樂。不妨傳奏太平謠。</text>
<title>道州城樓別演初上人</title>,<text>相看白衲彩雲凝。月在西山第幾層。膓斷春城新柳色。不堪留繫夕陽僧。</text>
<title>道州城樓別演初上人 其二</title>,<text>靑山無盡一溪流。送別江城草色愁。君去煙霞停不得。月中相憶道州樓。</text>
<title>和星卿早春曲</title>,<text>少郞家在大江灣。春早梅花雪裡攀。此夜登臨愁不見。東風吹月滿西山。</text>
<title>和權南岡咏古 四絶</title>,<text>臨流洗君耳。穎水淸如玉。訝彼巢居人。何曾有黃犢。</text>
<title>和權南岡咏古 四絶 其二</title>,<text>東家繫千駟。西家聘三帛。不是忘莘野。但恐天下溺。</text>
<title>和權南岡咏古 四絶 其三</title>,<text>版築旣忘仕。塩梅亦非意。借問畫中人。寧知夢中事。</text>
<title>和權南岡咏古 四絶 其四</title>,<text>竹竿何嫋嫋。䨥鯉含得書。誰知卜獵日。已獲孟津魚。</text>
<title>商山寓舍。示同居諸友。</title>,<text>山鷄鳴樹杪。客子早褰裳。褰裳欲何往。江漢不可方。猛乕臨嘯。鴟梟度林翔。壤穴知陰雨。甁氷識寒霜。故鄕日千里。怨彼河無梁。葛緜何蒙戎。那由理春裝。賴有賢主人。眷我與彷徨。貽爾靑玉粒。結以紫羅囊。提携盥井澗。婉孌越丘岡。叢叢巖桂長。嚲嚲幽林芳。行尋不見人。羣鳥啼我旁。中有小蝸廬。靜言宜棲藏。兒童掃花堰。鷄犬喧松房。歡言酌淸流。洗我煩惱膓。載懷秦人隱。重歎楚歌狂。吾道竟巖阿。至樂可言忘。招要二三子。采薇日盈筐。澗戶發紅萼。原隰散靑楊。潛虬映水姿。游麝發林香。坐聽峩峩曲。行吟燁燁章。瑤華間素衽。蘭蕊兼餱𩞯。豈不念紅紫。畏此桃李塲。淹留淸景晏。且共誤一觴。酣歌示同志。會入無何鄕。</text>
<title>何草不黃行</title>,<text>何草不黃。何木不枯。何日不晹。何人不吁。諸君且勿吁。水涸魚可食。魚可食。食魚不可無稻粟。年年餓骨臥秋草。烏飛啄膓繞高樹。樹間行人見而泣。死者亦不自言苦。擧頭望天天更高。雲師辟易豊隆怒。豊隆豊隆何不擁篲入太微。灑掃妖氛淸帝宇。帝旁玉女淸蛾眉。調笑金宮獻歌舞。黃金如山白璧如土。高樓入靑天。太車迎春風。玳瑁琴琉璃鍾。槽間有千里駿。食之以黍稷。農人功農不食尙可。馬不食殺人。閶閤九重那得通。愚夫欲訴虎豹嗔。或言其人面如藍舌如簧。天地何所公。日月何所光。鬼神何所監。聖賢何所臧。三年匹婦旱。五月孤臣霜。我縱言之亦已狂。風兮雲兮。曷日能成雨。坐見西疇北隴禾黍翼翼。農歌長農歌長樂未央。四時和百物昌。聖人壽萬歲。邦國以永康。</text>
<title>長安少年行</title>,<text>長安城東桃李光。長安城裏遊冶郞。黃金作覊紫騮馬。禿袖鳴琴瑇瑁裝。當壚叱咜霍氏奴。上堂作使邯鄲倡。揚鞭蹴踏渭城路。殺人報仇莫敢當。路旁小兒但聞名。請謝少年何跳梁。自云生不讀一字書。靑春結客豪士塲。夷門老生何意氣。郭家竪子休言狂。袖中大食刀。腰下睢陽彊。朝從鄠杜。夕出建章。明珠十斛。白璧百雙。流蘇寶帳金翡翠。油壁輕車繡䲶鴦。靑樓美人董嬌嬈。摴蒱大呼羽林郞。男兒過從樽已滿。世事齷齪非所長。眼前榮落似秋葉。此輩但見公侯王。長安甲第本自多。古有梁家畫閣鄧子金床。君王一笑臣早貴。得君靑紫光煌煌。高車達官走低眉。出門躑躅入門僵。片諾傾山海。單辭變炎凉。愚夫日巧僞。靜者日奔忙。一朝灰死火不然。當時客謁溺其旁。龍鬚可捋。貴里莫窺墻。猛虎可値。俗子莫近鄕。紫騮紫騮我馬善。且向新豊買杜康。</text>
<title>安院驛贈李季鷹</title>,<text>秋花不寂寞。此曲有時高。九月江西驛。孤燈海內豪。古今憐柱史。天地欝埋刀。尙憶終南夜。淸霜灑客袍。</text>
<title>到商山。次內舅韻。</title>,<text>成宅吾何敢。羞他酷似看。暮雲江上色。春雪曲中寒。北斗時懸劒。東門早掛冠。紫淵回首處。芳草日應闌。</text>
<title>到商山。次內舅韻。 其二</title>,<text>俗輩輕嘲拙。風塵笑獨看。浣花流水靜。採秀上山寒。雨臥靑藜杖。雲隨紫籜冠。呼童聞布穀。休使理耕闌。</text>
<title>怨歌金鹿盧行呈鷄林李侍郞 宗城</title>,<text>金鹿盧。碧珊瑚。一雙寶劒。來自昆吾。而不嚮長安豪士紫貉裘。又不逐關西俠少靑騘駒。服之大明宮裡玉佩鳴琅璆。揮之瀚海狼胥斮斷單于顱。鉤陳泱漭玄武晦上。帝謂女侗而愚。扶桑以西柝木東。禹蹟荒荒千古無。斸田半頃小如圭。禾麻穋麥梓桐梧。詩書一床筆一架琴一張。中有博山金爐。秋濤三尺風雨至。此物胡爲在堂隅。芙蓉作花花燁煜。霜雪廻光光欝紆。揚聲悲歌發淸商。氣酣仰視天糢糊。鹿盧鹿盧。繫女以中丘葛蒙戎。糾結未可娛。廁女以巖上桂櫹摻。崱屴長畸孤。風胡薛燭眼花死。巨靈慘憺愁陽烏。素簦寒壁澹徙倚。睨者日日䨥盧胡。星辰可徹。閶閤可呼。乘雲無轡。騁風無跗。靑天白石何的歷。出不得騫飛。居不得歡龡。虎豹飢谽谺阻。蛟龍伏波浪枯。鹿盧之歌聲最苦。嗚呼我淚零如珠。</text>
<title>怨歌金鹿盧行呈鷄林李侍郞 宗城 其二</title>,<text>金鹿盧。玉蟠拏。蒼蒼斗牛。欝欝龍蛇。客不喜勃海櫑具往謁暴。公子亦不愛馮驩蒯緱坐卧齊。田家薄言鬻寶且販貴。胡爲食魚與乘車。人生快樂須恣意。但當就張公。大眼拂拭秋蓮花。烏紗撲塵鳳城曙。九陌晴烟濃作霞。城中甲第何所無。獨愛公門桃李淸且姱。孔翠鸞鵠列翺翔。幽蘭玉樹交杈枒。喤喤皷樂在中唐。豈弟和平神所嘉。鹿盧鹿盧寒生稜。當軒拔鞘靑天賖。豊隆欻颯列缺奮。眞宰倉皇向誰呀。先生藻鏡到秋毫。先生笑語開春華。歡我擊節歌且舞。言我陳詩粲似葩。床前詠嘯公勿嗔。街頭軯𨏈爾無譁。平津賓客魏其豪奢。呴噓相說。煖姝相誇。莫爭田。爭田有禍。無曲學。曲學爲邪。得黃金千鎰白璧百雙。不如得龍門一顧生咨嗟。琅玕簟薜蘿衣。骨崚嶒髩鬖髿。鹿盧之歌情轉激。秋風爲我吹庭杷。</text>
<title>次三淵金居士孤峯亭韻</title>,<text>白雪人間世。仙蹤逈翠屛。杖懸蒲節黑。衣濕薜蘿靑。海上三山月。雲中一客星。遙傳歌數曲。歲暮九峯亭。</text>
<title>次三淵金居士孤峯亭韻 其二</title>,<text>聞說孤峰勝。團團綠玉屛。水烟橫積素。松雪灑高靑。五色仙人駕。千秋太史星。江南一回首。西蜀子雲亭。</text>
<title>竹林風雨歌</title>,<text>幽居四面皆松竹。屈蟠千年龍虎伏。月出凄凄驚鳥眠。風多往往如人哭。野夫無事住其間。岸幘盤桓倚古木。俄然林壑雲氣變。忽疑洞庭波心蹙。叢篁恠石聲相競。走觸寒颸驚不定。漢將驅車浴鐵喧。湘妃皷瑟靈簫應。開簾欲納南溪雨。卷幔遙愁北山暝。南溪北山光有無。飛流擊竹猶可聽。十年飽弄玆園色。今日盡挑玆園興。願斬百竿爲巨筆。直寫胷中雲夢濶。辭成付與名山川。萬古不磨秋毫末。風雨鬼神何能奪。</text>
<title>秋夜贈孫秀才</title>,<text>秋風倦客罷徘徊。極目東南氣色來。八月寒砧當落葉。三更畫角滿登臺。滄江積雨蛟龍怒。古木繁霜鳥雀哀。明發與君歌伏櫪。恐令磓碎眼前盃。</text>
<title>贈華山上人師安</title>,<text>相逢意蕭爽。芝草晩山登。落日騎驢客。秋風愛馬僧。七峰懸秀色。三聖坐孤燈。欲唱西來曲。禪琴且暫憑。</text>
<title>磧川寺。過方丈英禪師。五絶</title>,<text>掃石臨流水。問師何處來。師言無所住。偶與白雲回。</text>
<title>磧川寺。過方丈英禪師。五絶 其二</title>,<text>迢迢方丈寺。上可摘星參。西來白蓮色。長照一團心。</text>
<title>磧川寺。過方丈英禪師。五絶 其三</title>,<text>潔如玉盤珠。逈若仙鴻侶。來從雲起時。行到雲空處。</text>
<title>磧川寺。過方丈英禪師。五絶 其四</title>,<text>人閑松子落。鳥宿靑山曠。無情卽無法。正是如來藏。</text>
<title>磧川寺。過方丈英禪師。五絶 其五</title>,<text>芙蓉帶秋露。加我石壇淸。獨唱西來曲。無心對月明。</text>
<title>金沙曲。寄初上人。四絶</title>,<text>白露落庭樹。草蟲鳴洞房。朝携故人別。日夕還相望。</text>
<title>金沙曲。寄初上人。四絶 其二</title>,<text>金沙信奇絶。步步曇花飛。歸心天竺月。夢納迦梨衣。</text>
<title>金沙曲。寄初上人。四絶 其三</title>,<text>心如止水凈。身在片雲中。雲來水亦去。那箇一般空。</text>
<title>金沙曲。寄初上人。四絶 其四</title>,<text>請君山上琴。彈我無生曲。曲中有眞心。皎潔如秋玉。</text>
<title>石榴花 二絶</title>,<text>日出緗簾頭。風吹花影到。佳人手捲簾。盡日看花好。</text>
<title>石榴花 二絶 其二</title>,<text>歡來復何日。新物謾芳菲。柳葉開時別。榴花落不歸。</text>
<title>題矗石樓</title>,<text>晉陽城外水東流。叢竹芳蘭綠映洲。天地報君三壯士。江山留客一高樓。歌屛日照潛蛟舞。劍幕霜侵宿鷺愁。南望斗邊無戰氣。將壇笳皷半春遊。</text>
<title>筆園夜話有述五十韻 幷序</title>,<text>邂逅仍長夜。乾坤忽炳奎。皷喧殘漏下。帷闇小燈低。高樹雲千尺。幽園雪一畦。醉毫容我染。談麈許君提。自道孤吟地。曾尋大雅蹊。耕歌最野。球石律難稽。說到周王國。聲通漢女閨。采春芣苢詠。感候草虫啼。至籟淸堪挹。餘姿粲可携。出天皆象意。隨地有懽悽。古樂何曾缺。斯民未暫暌。一秋楓冉冉。三月草萋萋。胡蝶穿花圃。倉庚出柳堤。雪融𩿨對浴。霜重鴈連嘶。𡛥女擎鸚鵡。征人擁駃騠。合歡紅燭短。離思碧雲迷。物理三能反。時音萬不齊。共嗟絲變皁。誰毁玉成珪。漢道終衰矣。唐風實斐兮。飛騰采石渚。光焰浣花溪。沈宋高排壘。王岑儼列鼙。斲輪歸造化。磨鏡照端倪。諷俗關邦史。緣情及戍妻。艶看綾織鳳。䧺譬劍剸犀。各有摩天翼。雙翻歷塊蹄。百年沉月璧。千仞失雲梯。往轍今安在。頹波衆所擠。井蛙天小大。塵蝠日東西。去去才難得。茫茫步未躋。壯心羞畫虎。流節畏鳴鵜。此夕相逢語。平生宿願齎。驟歌謠斗極。長嘯貫虹霓。席煖娛佳客。盃寒命小奚。聽酣神兀兀。眠醒氣凄凄。竊喜迷途駕。因逢刮眼箆。世情多服艾。吾道且羹藜。洛北新登第。山南舊把犂。業纔窺汗漫。名或薦耄齯。識者猶憎眼。思來欲噬臍。蘭薰襲臭味。蓬茁荷提撕。通竹牛羊徑。攀梧鸑鷟棲。匣琴粧瑇瑁。床劍映玻瓈。異代楊還馬。同時阮更嵇。月星飛夜鵲。風雨響晨鷄。好趁靑春髩。俱誇白雪題。交深十日飮。義重一寒綈。喆匠非雕篆。修芳自佩觽。點頭禪感石。傾意絮粘泥。披匣驚西楚。交兵怯上邽。狂吟五百字。堪笑牧歸荑。</text>
<title>暮秋客夜。士集以二律見贈。自叙其落魄之思。因念吾旅懷不平。切切如風簷落木之響。感而和寄。</title>,<text>何處悲歌響。秋風又颯然。夢回楓桂夜。吟望薜蘿天。北斗龍鳴匣。南山叩角篇。把衫都市裡。一笑蚷蛩緣。</text>
<title>暮秋客夜。士集以二律見贈。自叙其落魄之思。因念吾旅懷不平。切切如風簷落木之響。感而和寄。 其二</title>,<text>戚戚復何事。搖搖自我心。月中蘆鴈逈。燈下草蟲深。楚璧呈堪惜。齊竽笑不禁。長安有美酒。天地一高吟。</text>
<title>暮秋客夜。士集以二律見贈。自叙其落魄之思。因念吾旅懷不平。切切如風簷落木之響。感而和寄。 其三</title>,<text>搖落長安夜。寒城棲鳥還。一燈詩與史。孤夢海連山。病爲吟秋得。愁從步月刪。哀箏何處發。聲在遠林間。</text>
<title>果州酒店。待孫督郵。</title>,<text>爲有佳期在。誰令客思孤。縶駒斜避徑。捫虱正當壚。落日寒從逼。炊烟暝乍鋪。不知江上別。官酒幾添壺。</text>
<title>晨發果州口占</title>,<text>荒城殘角響天風。明發駸駸馬首東。深巷鷄鳴孤月黑。遠林人語一燈紅。身隨驛使梅花色。夢入淮山桂樹叢。今夜瓊樓寒幾許。黯然回首五雲中。</text>
<title>到郵亭留歡數日。將向嶺南。自叙道里游觀。因寫平生心素。得八十韻。留奉孫督郵。</title>,<text>海內名仍貴。湖南䆠獨勞。室燈都市語。舟雪漢江操。曲展卬須友。途窮客自豪。鹿苹元好意。龜木是良遭。曉秣鷄三唱。宵征鴈一嗥。槖裝輸冷薄。廚味厭珍膏。行色謳吟過。覊愁謔浪逃。雨汀沾索索。風峽聽颾颾。弘慶殘碑矗。沙塲舊戰鏖。洗兵勳廣大。佞佛語喧嘈。橋亘虹連浦。江平錦作濤。公山追𪚥警。蹕尼峀仰籩。簝徑昃輪蹄。滑淵深步武。慅暗香尋谷。蕙幽碧想巖。𦺆雲物看吳。會鄕音入楚騷。吸春湖上酒。娛夜雪中餻。客每沽蝦卵。民多値鷺翿。驛夫鋪帳簟。官閣出林臯。滿榻靑霞潤。當軒素月高。綵屛雕翡翠。金盞溢葡萄。爽氣山侵笏。寒光水沒篙。小臺籠密菀。高樹羃巖㟼。促坐聯烏几。同酣把蟹螯。興闌形兀兀。談竟意忉忉。屈折成桮柳。低昂任桔槹。職無扃夜閤。私不犯秋毫。束帶迎軺騎。擔囊候閫旄。簿書人織路。珂勒馬騰槽。明月悲投璧。淸霜泣佩刀。濫竽增白眼。膠柱困靑袍。世味嘗酸橘。時名看濁醪。市堆騕褭骨。林落鳳凰毛。野圃違鳴鵙。侯門枉執羔。堪憐斗祿晩。嬴得寸膓熬。慷慨壺頻擊。徘徊髩自搔。古今雙客淚。天地一吾曹。自笑龍鍾甚。偏承驥尾叨。跡參河海近。聲忝斗山褒。篆刻模司馬。衣冠類叔敖。並生唯杞梓。齊武亦鞬櫜。高揖簦兼笠。相逢獵在峱。主恩俱擢桂。仙分與偸桃。浪欲凌三賦。狂思騁六韜。筆鋒遙削華。詩壘壯臨洮。傲骨欺含耎。醒顔失哺糟。友麋驚薄俗。容駟愧賢髦。旅館長宜卧。天閽詎可號。報春心似草。憂道目爲蒿。拙態羞蓬鷃。飢膓覔李螬。望雲登晩嶺。吟月遶寒壕。素札憑回鴈。靑山憶戴鼇。執鞭誇得御。假翼喜高翺。感意添珍重。煩襟解欝陶。半千程苦樂。三四月遊遨。別恨郵亭樹。歸心洛水艚。江神休怒訝。風伯勿號咷。落日危橋鵲。炊烟古驛獒。瘴氛高晻靄。蠻雨遠腥臊。此去宜關戶。今來似脫牢。好尋鷗鷺誓。甘作蠧魚饕。親黨歡娛匝。賓朋笑語啕。課兒須鯉業。問婢卽蚕繰。山綠時移杖。潭淸或放舠。葛覃持作綌。蘋長采仍芼。周雅吟茨楚。豳風念索綯。散材嬰翰墨。踈響敵琅璈。薋菉寧分別。椒蘭競慢慆。鳥鳴諳出谷。魚樂信觀濠。聖代無遺棄。皇穹實覆燾。築金迎毅隗。鳴玉選伊咎。瑞氣喧歌麥。兵聲息伐鼛。四方瞻日軌。萬象解天弢。薄䆠疲驅使。偏氓負桀驁。宿舂煩戶稅。遙餉轉河漕。吏巧蒐淵獺。人窮失木猱。利須防會斂。恩必撫咨嗷。燭細毫無障。容奸草不薅。休嗟老冉冉。且遣興滔滔。德合傳郵布。才因相馬掏。但祈王道泰。天樂奏笙鞀。</text>
<title>行到娥林 居昌別號。與金使君 名始鑌字季賓 唱和。二首</title>,<text>靑衫何處不蹉跎。尙憶春江一放歌。千里朔風驅馬至。八良氷雪聽鴻過。相逢郡閣梅花近。此去鄕山桂樹多。自古明珠爭按劍。詩成擊節意如何。</text>
<title>行到娥林 居昌別號。與金使君 名始鑌字季賓 唱和。二首 其二</title>,<text>歲暮行裝任跌跎。一尊官閣聽悲歌。相看蒯鋏衝星在。遂有花簪帶月過。興盡棲烏城上滿。夢回啼鳥檻前多。高音忽變塲駒曲。如此風光奈別何。</text>
<title>情詩二十韻。書贈月中花。</title>,<text>娥林小兒女。環佩響珉玒。與月籠珠幕。爲花拂綺窓。識名猶絶世。聞笑卽傾邦。春色紅三七。秋眉綠一雙。嫰宜愁芍藥。香合哂蘭茳。鳳瑟朝登榭。鸞歌夕掩幢。避人窺寶鏡。羞客背銀釭。冷語明藏矯。柔膓暗乞降。曙憎烏臼鳥。昏訝雪門𪚥。楊柳光連陌。芙蓉影浸江。自天來是謫。如玉重難扛。盃碍朱唇接。箏嫌素手摐。繡鴦思作枕。靈鵲待成矼。錦字煩留誓。瑤徽謾寫腔。別筵雲渺渺。離浦水淙淙。乍見魂堪斷。遙思夢或𢥠。釵憐半臂折。鐘數五更撞。雨葉虛疑淚。風簾誤喜跫。好緣山有藟。仙分海無艭。此恨流爲酒。添君白玉缸。</text>
<title>詩成。金使君戱云海無艭之語。得亡遼濶詒阻乎。余遂作會眞詩二十韻。以續斷絃。且供一笑。</title>,<text>灼灼姮娥月。娟娟桂樹香。朗風吹藥臼。晞露坼花房。爛熳珠千顆。玲瓏錦一張。植根從素魄。穠馥出柔膓。骨自金丹換。腮應蕊粉粧。翠諳濃瑞霧。紅覺醉瑤漿。啣子非鴻鵠。巢枝合鳳凰。寶簪聯月髻。仙舞伴霓裳。紫府秋將晩。瑤臺夜未央。帷開七寶炫。衾擁九華煌。秦女寒搖影。天孫暗摘芳。艶歸雲錦裡。香滿玉簫旁。各有牽情夢。遙吟托興章。拾春遺洛浦。和雨滴巫岡。感別分爲佩。工歡與作樑。柳枝嫌細瑣。桃葉苦尋常。海濶寧無路。河明亦可梁。襭堪盈彩袖。偸欲貯華堂。吳質休相倚。張仙莫漫狂。已差靑鳥使。封屬狀元郞。</text>
<title>憶同遊五十韻。寄贈元秀才 景夏字華伯。</title>,<text>苦憶丹丘子。新篇好起予。艶看春在髩。淸得月侵裾。天地容奇士。江山讀古書。仙岑稱鶴駕。萊服近鳧輿。邂逅吟芳草。逍遙散大樗。好緣誇負蹷。良會信騎驢。畫燭宵頻換。金尊晝不虛。洞烟紅薜荔。塘雨白芙蕖。舞帶鴛鴦緩。歌鬟翡翠䋡。客程千里半。行樂一秋初。遂並雲間翼。仍邅日下車。連天竹嶺峻。呑霧斗江瀦。片舫時嵒壑。孤筇或峭㠊。筆驚眠渚鷺。琴起躍波魚。桂林橫晩浦。蘭薄映寒淤。興自搜幽得。神多歷險沮。去去三條市。煌煌七貴閭。紉香唯茝蕙。論價必瓊琚。有月皆同賞。無朝不共居。一燈喧笑語。雙枕解悲歔。禦凍分綈縕。賙飢與飯蔬。泛黃知露菊。酸綠見冬葅。敏捷詞家論。飛騰達士譽。異言排汲冢。姸唱擬關雎。文豈吾猶衆。才應子有餘。百年肝膽在。千仞羽毛攄。衛媼名終蔽。庚桑化亦踈。序休求晏老。詞已敵相如。滿腹英華茁。盈襟灝氣儲。淡交羞背面。流俗任蘧篨。乍別愁無奈。同行賦亟且。聚歡當蟋蟀。圓缺幾蟾蜍。自作趨庭鯉。頻邀下榻徐。此生甘跼蹐。何地望吹噓。明月空珠淚。靑雲限石渠。浩歌叢桂曲。歸訪浣花廬。北斗遙懸劍。南山好把鋤。戴鼇蓬海窟。棲鳳竹林墟。雪棹寒堪放。春觴澹可釃。索懷從荏苒。離夢托躊躇。漂泊非吾土。玄黃陟彼岨。弊貂思遠者。烹鯉報歸歟。樹色晴分漢。泉聲暮別滁。參差違祖席。脩遠望征𣄣。往事森能記。中懷欝未舒。杞材堪棟宇。經訓乃菑畬。海岳供揮灑。風雲起釣漁。此行饒佩服。淸廟貢璠璵。他日登金榜。同時列玉除。祝岡呼萬壽。歌舞樂居諸。</text>
<title>靈川館。奉李學士 廷濟 夜話有述。四十韻。</title>,<text>灑灑伽倻館。煌煌駟盖行。薄裝官介淡。芳草驛塵淸。嶺月扶環佩。江春入旆㫌。彩衣鸞聳舞。丹誥鳳飛迎。言自明珠浦。將朝白玉京。一尊當祖席。千里問王程。獨鶴淸相伴。孤鴻悵遠征。古梅香拂閣。新柳影侵城。滿目皆春事。離心與日明。忽傳叢桂曲。邀我浣花生。邂逅眞天便。提携豈世情。識荊侯不願。御李衆全驚。浪厭人間態。窮慙世外名。顧深蒙翦拂。才拙敢縱橫。匣有靑萍色。琴藏白雪聲。羽商傳苦調。星斗欝悲鳴。畫燭雙頻換。金罍再可傾。江山佐意氣。天地筭豪英。月自高樓滿。雲將遠樹平。托襟仙縹緲。揮麈玉崢嶸。此樂無千古。今宵欲二更。興酣猶振袂。怨歌亦沾纓。念我龍鐘甚。逢人感慨幷。散材嬰翰墨。枯骨謝蚕耕。聖代收微跡。和風起遠氓。轉蓬隨海鳥。攀桂化喬鸎。大笑靑山暮。孤吟紫陌晴。市都那可住。名利不堪爭。書蠧尋前嗜。沙鷗返舊盟。客居形踽踽。飢走血怦怦。草結酬春願。花含向日誠。韶華任爛熳。愁思劇纏縈。不謂南樓席。還酣北海觥。執羔嗟未早。附驥事方成。感意誇蟲篆。歡音奏鹿苹。玉堂今李嶠。華翰古劉楨。精理通宣室。調元拾露莖。棘棲從視膳。梅鼎合調羹。野豈歌齊寗。山無泣楚珩。佇期薰殿月。班鷺聽韶韺。</text>
<title>海上贈林君 萬華○二首</title>,<text>江城衣服映晴波。寒食東園散百花。紅燭靑尊供夜飮。黃金白璧買春歌。鷗邊日炙汀蘭細。馬首風翻巷柳斜。今夕莫辭頻起舞。十年肝膽向誰多。</text>
<title>海上贈林君 萬華○二首 其二</title>,<text>君家烟霧滿滄波。門對靑山萬樹花。彈劍已誇燕市氣。拂琴還要郢人歌。蛟龍筆下春濤湧。鴻鴈樽前夜雨斜。一笑風塵侵客袂。故園松桂意中多。</text>
<title>癸巳登第時。士集以二律賀余。率爾和奉。</title>,<text>吾曹天地少。浮世面朋多。敢詑靑雲興。偏慙白雪歌。俗塵喧小草。山逕憶深蘿。獨有知音在。逢君奈樂何。</text>
<title>朝陽閣。次板上韻奉洪御史 致中。</title>,<text>靑山迢遆水縈回。徙倚高樓萬象開。千古廢興黃鶴訴。一春飛動白鷗來。壁間明月供文藻。簾外靑雲對酒盃。聞道聖人思祝網。鳳凰含詔日遅徊。</text>
<title>朝陽閣。次板上韻奉洪御史 致中。 其二</title>,<text>孤城春色首頻回。極目蒼茫大野開。鳴鳳樓傳天下勝。乘𩣭客自日邊來。相逢白雪催成曲。遂有靑山佐擧盃。飄泊正愁王粲賦。北辰中夜起徘徊。</text>
<title>平海客舍。次西坡板上韻贈李使君 益馝。</title>,<text>仙山蒼翠海東涯。太守高齋逸興多。十里長松依晩浦。一城幽樹落春花。孤雲侑客盃中出。片月邀人檻外過。衙罷白鷗飛上座。隔簾驚笑弄琴娃。</text>
<title>平海客舍。次西坡板上韻贈李使君 益馝。 其二</title>,<text>層城落日望天涯。別路蒼茫海色多。醉惜淸香亭上酒。笑憐紅翠鏡中花。歸心月浦聞鴻起。浪跡雲林信馬過。明到驛南楊柳店。夢魂分付斷膓娃。</text>
<title>越松亭。又次西坡韻。二首</title>,<text>扶桑日出古城頭。海色松聲擁上樓。雙鶴欲棲珠樹滿。六鼇長戴碧山流。波濤漢使行相問。風雨秦童到自愁。乘興杳然迷去路。却疑身在永郞舟。</text>
<title>越松亭。又次西坡韻。二首 其二</title>,<text>蒼松白石大溟頭。爽槩關東第一樓。往事水郞猶夢幻。當時仙令自風流。朱絃尙夾馮夷舞。玉舃空傳帝子愁。始信浮名留不死。豈宜徒羡武陵舟。</text>
<title>春夜海上。咏崔士集山有花歌。感別多懷。因得六十韻。</title>,<text>客有棲遑者。逢春六海東。野花何歷歷。汀草亦芃芃。小屋三間凈。孤城四望通。月含津柳翠。烟織浪桃紅。景物朝連夜。光陰豁復蒙。樹吟求友鳥。雲叫戀羣鴻。感歎離聲緊。登臨旅思隆。故人今在洛。新什舊傳筒。日下音塵濶。天涯節序同。傑篇開篋笥。高唱透簾櫳。最秀山花句。長悲善女衷。結言遺采婦。將淚與歌童。怨作香閨節。詞歸藝苑䧺。拾春移洞蕙。和雨灑江楓。曲亂湘娥瑟。啼殘杜宇叢。血留葩粲熳。斑化竹玲瓏。玉裂聲聲妙。金雕字字工。朗因天與色。幽覺鬼無功。正樂通周汜。哀音劇楚澧。喜堪忘肉味。吟已療頭風。不道千年響。能開一世聾。相思屬良夜。繁奏向晴穹。淸切絙雲定。依微貫霧融。韻飛鮫浦外。調墮蜃樓中。河伯憑珠檻。神仙繞貝宮。舞催龍跋浪。歡召鶴騰空。應律和風細。牽情澹月籠。角天星羃歷。漁火樹䓗蘢。闇起江娥泣。潛敎苑妓聦。莫煩操樂器。何事待師矇。興極愁翻惹。更深曲復終。夢仍關塞遠。心與漢山崇。卽事憐登楚。餘歡憶在豊。交情擬負蟨。文會及雕蟲。愧我塗邊李。知君爨下桐。室從蘭馥郁。山忝玉磨礱。變魯慚論技。遊梁喜托躬。帳宵燈燭艶。亭雪管絃濛。共喚金鸚鵡。齊驅鐵䯀騘。話深時把臂。歌怨亦沾瞳。灑落傳神筆。虛明照膽銅。古今燕市筑。天地楚人弓。紫府迷羣帝。瑤臺望有娀。才踈遇明主。命薄任天公。叩角休歌寗。歸心且語馮。束裝還草草。離別遂忩忩。南畮隨田畯。東溟伴釣翁。食艱菰冷落。衣故葛蒙戎。親戚來相笑。妻兒視亦恫。琴絃手梗澁。詩軸眼矇矓。坐似無生衲。行如不繫蓬。海門春尙凍。林屋晝還瞢。原綠縈晨靄。洲昏漲夕雺。強扶藜杖起。纔到柳堤窮。聽感呦呦鹿。觀愁趯趯螽。擧顔誰惠好。回首但心忡。願子能遷木。嗟余獨轉蓬。風波書一鯉。雷雨劍雙虹。聖代覃恩澤。休光泣老癃。幾時跨彩鳳。比翼五雲冲。</text>
<title>代贈春詞三十韻</title>,<text>何處逢春色。逢春陌上行。莫言春事樂。還道客愁縈。春蝶探香舞。春禽喚友聲。春花紅撲帳。春葉綠侵楹。蕩子袍如草。妖姬面若英。紫騮嘶玉勒。黃鵠語鈿箏。蘭桂香風發。樓臺晩景晴。合歡鸚鵡勺。行樂鳳凰笙。巫峽朝雲暗。緱岑夜月明。楚琴調舊曲。秦史道前名。攬帶嬌無力。低鬟笑有情。舞腰纖哂柳。歌舌絳羞櫻。艶曳雙飛燕。間關百囀鸎。只諳來去易。誰信別離輕。慢臉承珠淚。芳詞誓玉貞。薄緣將恨集。姱態與愁生。興被東君妬。名敎北里爭。藕膓消更細。梅骨瘦逾淸。乍出慵移履。將辭強進觥。雨篁籠疊榭。烟樹羃層城。窓靜封雲母。簾閑掩水晶。鳳膠絃未續。䲶枕繡難成。月鎖珊珊影。星迷肅肅征。坐非成楚越。行卽阻蓬瀛。一日如三歲。孤吟近五更。洛津愁外濶。河漢望中平。橋柳傳金縷。庭蘭寄紫莖。鏡鸞分又合。瑤兎缺還盈。錦字明緘願。香心闇結盟。因裁感春曲。輸與鷓鴣鳴。</text>
<title>羽林郞裵君輓歌</title>,<text>哀歌薤露滿江洲。曲罷行人淚亦流。遼郭風烟仙影返。楚天雷雨劍光收。愁邊日迫蘓耽井。夢裡春生謝客樓。剛恨漢家珠勒馬。羽林諸將盡封侯。</text>
<title>羽林郞裵君輓歌 其二</title>,<text>憶昨承恩拜御床。値君裘佩直明光。鳴珂月送千門曙。拂袖雲含五瑞香。良訊暫憑靑鳥使。後期還失白駒塲。他年結客長安路。看得誰家帶劍郞。</text>
<title>伽倻山贈演初上人</title>,<text>伽倻秀色上衣冠。天半芙蓉次第看。地得西婆千佛現。山浮東海六鼇蟠。談經月照蓮花凈。綴曲霜侵桂樹寒。我且欲尋仙學士。三更玉笛倚闌干。</text>
<title>伽倻山贈演初上人 其二</title>,<text>不須天外覔蓬萊。看取螺鬟特地開。伴鶴僧從雲際宿。驂鸞人似月中來。層軒鬼護藏經板。遺竈香餘鍊液灰。便欲休餐與爾住。羞將名字動塵埃。</text>
<title>野城作客。牢愁欝結。自叙平生。六十韻。</title>,<text>四顧乾坤大。東溟獨旅人。波濤鰐魚氣。雷雨蟄龍神。儒服街童恠。詩囊俗客嗔。細諳窮到骨。稀得笑開唇。憶昨癡膓肆。當時濶語頻。十三通竹簡。二八詠苓榛。文許秦灰上。辭期楚水濱。匣琴調白雪。緱劍逗蒼旻。國士繽傾盖。邦髦與結茵。傲能踈禮節。狂不服田畇。霧隱毛方蔚。山攻玉始彬。鶴天聲響遠。鴻陸羽儀繽。筆下風雲色。衣邊雨露仁。紫宮仙客侶。黃甲壯元身。潘髩年華艶。萊衫月桂新。感深仍結佩。恩重或沾巾。遂擁靑絲轡。言從紫陌塵。客窓回鴈夜。嚴柝聽鷄晨。聖代多明翼。英才共躍鱗。俗稱三代盛。朝有九功賓。却笑沉沙璞。那堪照乘珍。弊貂尋白屋。羸馬避朱輪。鳳自梧桐集。鷦應枳棘馴。心如葵向日。顔有菜生春。憔悴愁塡壑。棲遑㥘問津。茅飛洛西岸。蓬累海東垠。虺蝮行當徑。豺狼近作鄰。出須防毒螫。居則飽酸辛。地僻連蠻穢。風頹好訟嚚。瘴雲晴亦欝。腥靄晝多陻。幽賞纔穌豁。覊情復蹙顰。此生非謫客。何往不流民。桂樹深堪倚。蘭芳美可紉。友麋思洞口。盟鷺卜江滣。靜數功名會。冥思否泰因。南征問鵩鳥。西狩泣麒麟。龜手吳封爵。羊頭漢貴臣。各隨其分定。寧以所能掄。賢喆艱虞並。文章厄運臻。朗融私造化。椎琢喪天眞。氣奪江山秀。精驚日月淪。巨靈心轉怒。羣鬼目逾瞋。但使窮愁積。誰敎志意伸。閉關楊子困。題柱長卿貧。悔麝嗟何及。雕蟲命與均。不耕懷樂歲。無術報昌辰。謬倚詩書重。虛將翰墨親。齧經纔喚蠧。披褐自懸鶉。歷歷懲前失。昏昏悅古淳。寤言明息駕。箴誥闇書紳。農事春燒葛。樵歌夕采薪。朋知休笑訝。妻子莫嚬呻。身逸期無斁。家平樂有倫。故園荒薜荔。佳處長松筠。藉草襟連映。籌花酌慢廵。交情澹若水。風味厚如醇。去矣吟成越。歸歟歎在陳。預令栽岸栗。相約采溪蓴。雨畒簑兼笠。烟磯釣有緡。百年唯帝力。炙背獻楓宸。</text>
<title>書情四十韻。奉李季鷹。兼懷士集。</title>,<text>海上新羅國。天東主屹關。雨霾䧺虎卧。波浪老蛟跧。四顧乾坤窄。孤行嶺嶠圜。忽然吟嘯起。懷彼髩毛嫺。蘭浦春如畫。茅簷月似彎。江山阻一席。書札敵千鍰。昨歲因炊桂。新知好秉蕳。過從崔顥飮。得御李膺還。裘雪來無碍。帷燈坐不慳。片辭酬白璧。高調送靑山。把袖憐詩癖。皺眉憤俗頑。寒星犯玉匣。明月佐刀環。旅榻看歸轡。離愁上客顔。白駒添繾綣。黃鳥詠緜蠻。慷慨辭燕市。差池出漢灣。筑聲喧徵羽。衣淚濕潺湲。瀛海雲霞集。伽倻桂樹攀。鷃飛蓬數仞。鳩拙屋三間。節物相催謝。生涯未暫閑。澗馨留葉翠。林耀雜花殷。彩翰當調瑟。瑤琴映黛鬟。感隨螽趯趯。吟共鳥𠴨𠴨。疲足愁行澁。飢膓任體孱。宿盟違水驛。歸夢滯郊闤。折柳歌三闋。投瓜事一般。驥蹄藏偃蹇。鴻羽刷斒斕。天豈才空捨。人今髮未斑。寶堪稱顧陸。文擬擅揚班。盛世治無累。名家澤共頒。德風流海曲。恩雨漲塵寰。擁腫慙樗櫟。低頭托草菅。出爲觀樂鳳。歸作飮溪鷴。淑景今虛度。休光昔竊覸。蟾宮擢花艶。鮫浦泣珠潸。戰藝旗先竪。爭塲甲屢擐。化翁幽闡怒。竆鬼闇張姦。作蠧名何貴。雕蟲命乃艱。水行防虺蜮。巖宿避貙豻。落日謳還壯。披雲卧自。因君報士集。持此別懷刪。</text>
<title>道與洪上舍文饒叙別</title>,<text>如此江山手可携。一尊楊柳夏雲低。登樓客自南游楚。叩角人今東到齊。坐久靑龍鳴古匣。興闌啼鳥促新題。共君收拾烟霞色。明發紅塵散馬蹄。</text>
<title>復以一律奉洪使君</title>,<text>落日驪歌上碧虛。春城嘶馬綠楊踈。人言合浦珠堪賞。自道柴關草可鋤。千里火雲迷鳥嶺。一江烟月擁鳧輿。君恩最念相如渴。玉露分宣萬壽餘。</text>
<title>洪參奉 濟猷 挽</title>,<text>長安百萬家。出門無所之。所之但城南。君子坐書帷。容華耀朝日。衣帶如蘭芝。珊瑚飾古琴。大雅鳴周詩。思君卽相訪。愛君不暫離。申以相公恩。皓首與爲期。如何隙中駟。敓此鬒鬚眉。欽𪄁蠚衆卉。珠樹忽先披。嚴霜九月晨。送葬黃驪碕。可憐孤鳳毛。楚楚啼更悲。靑尊與素茅。酢君君豈知。相公垂涕語。汝歌薤露辭。辭長不成曲。聽者頭欲絲。千年北邙草。脩短無參差。長安百萬家。出門吾何爲。</text>
<title>到商山。和李星卿。</title>,<text>君知我馬向春明。調笑蘿衫亦世情。自道園林多爽氣。向來竽瑟共浮名。一尊黃鳥牽聲至。千里靑山滿眼生。任是行裝無近遠。南風吹過漢陽城。</text>
<title>行至成歡驛。奉和舅氏。</title>,<text>驛樓西控長安道。樓外新荷綠漲濱。但使玄都春作客。何由宣室夜論神。詩情謾喜靑山近。酒債全輸白屋貧。千載藍田丞壁裡。二松唯向日哦人。</text>
<title>行至成歡驛。奉和舅氏。 其二</title>,<text>楊柳春濃黃鳥語。驛亭嘶馬小湖濱。匣中雷雨鳴何壯。筆下江山助亦神。拙䆠獨輸天地冷。窮愁兼領古今貧。明朝結客燕臺畔。誰是酣歌擊筑人。</text>
<title>舅氏和余贈文饒韻。余亦和之。</title>,<text>一笑靑尊喜更携。鵲飛鸎囀樹陰低。曲欄風月排愁盡。高枕春雲與興齊。怨調渾忘叢桂語。新篇謾似浣花題。燕臺草色無人掃。莫說騏驎碧玉蹄。</text>
<title>又和星卿別余韻二首。以奉舅氏。</title>,<text>盃酒高樓澹月明。七絃幽寫伯牙情。哦松古壁仍無恙。擊柝晨門不爲名。天地和歌䨥俠少。風塵落魄一狂生。相如獨以凌雲賦。博得朱輪向帝城。</text>
<title>又和星卿別余韻二首。以奉舅氏。 其二</title>,<text>徙倚孤亭驛路明。洋洋河水若爲情。簡兮當日留高調。行矣浮雲似薄名。良玉千年沽卞氏。神鋒三尺與雷生。洛陽負郭人堪買。何事黃金盡渭城。</text>
<title>舅氏得參郵書。用余韻寄詩。余又和寄。</title>,<text>滿掬鮫珠月共明。錦江春水淺深情。一官相近湖邊路。䨥鳥還高海外名。雅識衰頹踈俯仰。絶憐磊落負平生。太行峻坂難如此。猶自狂歌進鳳城。</text>
<title>舅氏作送余韻二首。余又裁成五言。</title>,<text>落日上樓明。靑山無俗情。此行寧䆠計。相贈亦詩名。氣夾風烟放。歌緣感慨生。安陽先獲我。恩檄倘專城。</text>
<title>舅氏作送余韻二首。余又裁成五言。 其二</title>,<text>天地亦休明。詩書寧䆠情。自嗟濡管業。嬴得濫竽名。忽忽共誰語。憧憧由我生。片心崔顥在。盃酒或江城。</text>
<title>舅氏作送余韻二首。余又裁成五言。 其3</title>,<text>黃鳥說分明。緜蠻如有情。誰令江海志。博取市朝名。晴月樽前得。春雲筆下生。此懽殊末已。楊柳滿湖城。</text>
<title>又以濱字韻寄參郵</title>,<text>局促吾何往。羸駒且漢濱。風光如有笑。詩句不無神。枉被千言癖。非關百口貧。紛紛大梁市。自古抱關人。</text>
<title>又以濱字韻寄參郵 其二</title>,<text>一官凉似水。楊柳亦池濱。把酒看吾舅。恭歌祝聖神。天地供堪老。江山與作貧。時平各自愛。重報倦遊人。</text>
<title>舅氏又成別韻二首。余和其一。</title>,<text>此曲寧無和。垂楊乍繫人。濕雲長下雨。炎月欲中旬。懷土琴猶楚。連城璧乃秦。長卿何意氣。題柱錦江津。</text>
<title>稷山倅金 東翼 有詩。余與舅氏共和以寄。</title>,<text>邂逅今何夕。風流仰十年。得君樽溢綠。容我麈談玄。楊柳烟中沼。桑麻雨外田。乘鳧近滄海。蓬島或尋仙。</text>
<title>稷山倅金 東翼 有詩。余與舅氏共和以寄。 其二</title>,<text>歷歷江山事。分符已半年。月隨春袂白。風入古琴玄。莫向雙松地。俱思五柳田。漆園千載興。能傲亦能仙。</text>
<title>又用前韻奉舅氏</title>,<text>忽忽欲狂語。亭亭非少年。浪慙紆彼紫。癡欲守吾玄。天地無楊馬。風雲自竇田。赤松如可喚。餘力事登仙。</text>
<title>又用前韻奉舅氏 其二</title>,<text>吾生亦得意。寧負太平年。落筆羣靈黯。看花兩髩玄。沉冥猶伏柱。漂泊不耕田。千載東方朔。風塵與作仙。</text>
<title>奉和舅氏述懷</title>,<text>有說元多感。無爲亦自勞。文從漢太史。詩得柳儀曹。任是風流病。何妨氣岸高。千金喚美酒。桃達五陵豪。</text>
<title>奉和舅氏述懷 其二</title>,<text>檢書雙眼熱。覔句片心勞。歷歷知何世。漫漫棄我曹。連天漢水𤄃。隨月驛樓高。所以狂歌發。居然道得豪。</text>
<title>奉和舅氏述懷 其三</title>,<text>博奕猶賢已。吾看此輩勞。醵錢時結客。賭酒日分曹。秋雨靑帘過。春燈畫閣高。誰知白鶴觀。仙籟佐詩豪。</text>
<title>奉和舅氏述懷 其四</title>,<text>酒戶生偏窄。淸尊避却勞。自從人棄我。聊取爾爲曹。世外功名薄。樓中醉卧高。悠悠車馬客。莫恠此歌豪。</text>
<title>奉和舅氏</title>,<text>南湖濯足澹忘情。棲鳥歸飛各有營。破褐隨人春不改。薄田欺我歲無成。豊城尙欝埋刀氣。滄海還高擊磬聲。千載杜陵行拾栗。蓬萊獻賦舊齊名。</text>
<title>舅氏得參郵書及詩。喜甚賦七律。余和之。</title>,<text>秦家相國五羊皮。漢代商山四皓眉。天地卽今那刺促。雲林從古可棲遅。恠它喬木新遷意。羞彼長楊舊獻辭。千載寗生非聖佐。傅巖莘野不聞詩。</text>
<title>復次舅氏詩寄參郵</title>,<text>當年戴笠與乘車。千里湖山雪似花。䆠跡風塵操馬簿。客居江海伴魚叉。神交自許雷張劍。氣岸遙凌灌竇家。零落楚琴藏別調。爲君彈月意矜誇。</text>
<title>復次舅氏詩寄參郵 其二</title>,<text>成歡舘外駐行車。六月芙蓉半吐花。少醉狂歌敲柳癭。幽襟閑夢倚松叉。桐江客自干天象。采石翁今卧酒家。除却蓬萊三賦好。更無提向世人誇。</text>
<title>復次舅氏詩寄參郵 其三</title>,<text>長安豪貴七香車。禁陌春濃楊柳花。天地有人言獨遜。風塵向客手堪叉。靑山不碍田三頃。白雪能輕邑萬家。驛使湖南多寄語。瓊潭芳草好相誇。</text>
<title>舅氏於天安水仙亭。與崔注書 守範 相會。拈汾西七言律韻賦三篇。歸而使余和之。篇成並寄崔。崔乃余同年。以其尊堂作郡天安來省云。</title>,<text>瓊漿北斗浣心悰。憶昨花簪出九重。萱桂堂高仍綵袖。芙蓉亭㢠又仙筇。歌成白雪千秋響。夢入彤雲八彩容。無數天津桃與李。不如君佩孌而丰。</text>
<title>舅氏於天安水仙亭。與崔注書 守範 相會。拈汾西七言律韻賦三篇。歸而使余和之。篇成並寄崔。崔乃余同年。以其尊堂作郡天安來省云。 其二</title>,<text>歷落風塵少䆠悰。紫皇宮殿幾重重。雲棲古峽時吟桂。雨卧春田或植筇。天地使人愁結束。詩書與我樂從容。多慙宿昔䨥騮馬。遇子金門謂子丰。</text>
<title>戱用稷山韻增成七言。自嘲自解。</title>,<text>歷歷孤燈天下事。詩書寥濶幾千年。星辰北極推三賦。風雨西京草一玄。白石但歌滄海國。黃金不買洛陽田。乾坤大藥唯吾道。莫說瓊漿醉羽仙。</text>
<title>驛樓南路。翫半吐芙蓉二朶。謾成二十韻。情色艶佚。頗有白家門風。題罷一笑。</title>,<text>爲愛蓮汀滿。尋香別榭東。葉曾無數綠。花自忽雙紅。出水纔盈尺。和烟乍隔籠。共羞成婉孌。相伴作玲瓏。淺笑含增態。新粧淡益工。影嬌宜落日。情弱似嫌風。畫豈形容妙。裁唯造化功。大珠疑吐夜。纖月誤浮空。好酌黃金盞。歡酣白玉童。兩腮濃點染。孤燭暈䑃朧。隱映心方細。幽貞意未融。何當破寶靨。誰與繫芳衷。艶合騎靑鳳。輕宜躡紫虹。藕膓纖縷結。葩骨絳紗蒙。璧苑縈新桂。瑤窓落早桐。鴛鴦戱洲底。烏鵲在河中。卽事驚山驛。餘姿隱月宮。依依殘夢闋。歷歷暗香通。爾是池塘物。吾非洛浦翁。題詩與黃鳥。歌向綠烟叢。</text>
<title>天安郡齋。與崔同年 守範 共賦。</title>,<text>相逢湖水綠。草色上衣裾。北斗曾騎鳳。南城乍縶驢。祝君虛夜席。容我卧春廬。世事長歌罷。升沉樂所如。</text>
<title>天安郡齋。與崔同年 守範 共賦。 其二</title>,<text>楊柳靑連髩。芙蓉香滿裾。客亭聞友鳥。詩興在吾驢。天地容揮筆。湖山與作廬。此歌還有意。宮監解相如。</text>
<title>天安郡齋。與崔同年 守範 共賦。 其三</title>,<text>西洛一回首。秋風又弊裾。有沽唯是駿。何往不宜驢。白雪愁高調。靑山愛小廬。得君方展話。落日興飄如。</text>
<title>奉贐昇平 順天別號 南使君 九明 十六韻</title>,<text>昇平仙府萬人談。節制行軒五驥驂。天地遠開滄海上。山河分作小江南。千金水味魚蝦蟹。萬樹秋香橘柚柑。自古恩書徵郡邑。于今良匠選楩柟。新珠合浦人爭覩。舊火江陵帝亦諳。遂有薰風吹綬紫。居然湖月映袍藍。車前物色淹孤驛。樓外荷光帶小潭。萍水佳緣初未料。荊州高揖晩何慙。吳音自喜言如一。冀骨偏蒙顧有三。得句池邊逢老尹。藏書柱下問仙聃。塵埃紫陌微踪懶。逆旅黃粱片夢酣。已奏狂歌當祖席。更煩蕪語托琅凾。明朝旆帳悠悠去。特地江山歷歷探。千里火雲遙瘴癘。五溪霪雨盡烟嵐。雕筵夾瑟嬌聲緩。畫燭傾尊大酒甘。寄謝漁陽諸耈老。好裁桑曲待張堪。</text>
<title>奉和金稷山詩藁中十絶句</title>,<text>獨鶴暮歸渚。孤雲朝起山。天台畫中景。不及醉翁閑。</text>
<title>奉和金稷山詩藁中十絶句 其二</title>,<text>朱軒俯綠池。日照幽蘭靜。中有皷琴人。欹巾坐花影。</text>
<title>奉和金稷山詩藁中十絶句 其三</title>,<text>春風在別園。幽鳥聲相似。何用使之歌。一床詩與史。</text>
<title>奉和金稷山詩藁中十絶句 其四</title>,<text>悠然午睡甘。片夢游軒太。起坐晩風凉。靑山在笏外。</text>
<title>奉和金稷山詩藁中十絶句 其五</title>,<text>開襟樽酒淸。滿目江山古。復有一氷輪。相尋到綺戶。</text>
<title>奉和金稷山詩藁中十絶句 其六</title>,<text>春葉幾多時。秋花紛向日。夜來得詩聲。蟋蟀燈前出。</text>
<title>奉和金稷山詩藁中十絶句 其七</title>,<text>芙蓉何燁燁。淸水擢莖長。乍可裁爲佩。移來入素箱。</text>
<title>奉和金稷山詩藁中十絶句 其八</title>,<text>解帶仍酣夜。形骸土木如。朱門無俗氣。瀟灑野翁居。</text>
<title>奉和金稷山詩藁中十絶句 其九</title>,<text>百里亦絃歌。武城猶未少。林亭日暮雲。客散鳴禽鳥。</text>
<title>奉和金稷山詩藁中十絶句 其十</title>,<text>天地唯吾道。詩書自大年。笑他句漏令。丹竈術能專。</text>
<title>舅氏和余歡城 天安別號 韻以當驪駒。余復和奉。</title>,<text>此道西通漢。明朝且判裾。世誰怜冀馬。人或笑黔驢。緫爲毛生檄。虛拋顔闔廬。和歌相送地。湖白我心如。</text>
<title>奉和終南庄賞花詩軸韻</title>,<text>憶曾盃酒李膺游。三月春花爛熳收。禁陌雲烟通御氣。小堂衣佩盡名流。曲傳南楚琴中怨。詩得西山笏外愁。千載笑他燕市客。和歌相泣狗屠留。</text>
<title>奉和終南庄賞花詩軸韻 其二</title>,<text>一床詩卷記同游。南斗文星粲可收。河朔千年看氣象。永和三日憶風流。春花自起玄都感。古匣俱含白雪愁。多病馬卿違末席。漢天烟月尙分留。</text>
<title>和士集秋響別詩</title>,<text>年年禁陌聽君歌。秋色靑衫濕淚多。遂有凄風吹洞蕙。何來凉雨颯庭柯。欲乘飛鶴朝天帝。思逐鳴鴻訴月娥。寥落楚琴傳苦響。一燈今夜髩全皤。</text>
<title>和士集秋響別詩 其二</title>,<text>西風獵獵振芳柯。何處瑤箏倚別歌。天凈九閽爭攬佩。月明千戶散鳴珂。梁園白璧今猶在。燕館黃金故自多。此夜悲吟䨥淚下。乾坤一帶鴨江波。</text>
<title>中秋夕。與士集會飮終南李上庠宅。</title>,<text>相逢玉匣看吳鉤。君馬靑騘我紫騮。意氣寧同屠狗輩。功名羞與爛羊侯。月中歌吹千秋節。盃外乾坤萬古愁。明發雲烟何歷歷。西風驅鴈下南州。</text>
<title>中秋夕。與士集會飮終南李上庠宅。 其二</title>,<text>新豊綠酒澹盈盃。明月高歌且莫哀。天地卽今談盛際。風流從古屬奇才。宮中皷樂鸞凰至。臺上含恩駿馬來。獨有終南秋夜席。紅塵不染薜蘿裁。</text>
<title>會金正言 啓煥 於稷山靈通村同賦</title>,<text>驛亭秋樹裡。君馬記靑黃。別思重陽近。佳期一夜長。古今高白雪。天地肅淸霜。去去將何贈。江蘭擷晩香。</text>
<title>自成歡將歸弊廬。次內舅夜坐見贈韻。</title>,<text>不飮心如醉。秋風驛路長。雲爲楚山白。花得晉人黃。北斗懸孤憤。東溟限大荒。歸裝載萬卷。持以答蒼穹。</text>
<title>山有花曲</title>,<text>童童木蘭花。亦在南山土。南山高無極。黃雀那得度。十里一徘徊。五里一反顧。浮雲行冉冉。迫此西山暮。念與君離別。泣涕零如雨。故鄕不可處。良景不可覩。無信叔伯言。女實狂而誤。登高以遠望。肅肅雉振羽。雉鳴從其雌。人心不如故。</text>
<title>山有花曲 其2</title>,<text>歷歷山有荍。離離阪有枸。祁祁析薪女。澹澹愁思婦。交交集卷阿。濯濯褰兩袖。不知羅縠裡。鴛鴦爲誰有。眄睞物亦好。棄捐人已醜。長歎舍此去。勿復衣文繡。君但視草木。逝者同衰朽。</text>
<title>山有花曲 其3</title>,<text>荍花何歷歷。枸葉何離離。采采欲何往。春女歌而歸。吾欲掇其英。贈君幸相思。誰謂室家遠。佇立以望之。君亮不我顧。賤妾歸無期。傷彼白露零。忽此芳樹枝。寤寐卽徘徊。中曲正傷悲。</text>
<title>山有花曲 其4</title>,<text>西北出孤雲。莫莫蒼桂林。上有特棲鳥。哀聲向天吟。誰謂而無怨。聽者涕零淫。不惜聽者苦。但恨無知音。孤雲忽自歸。蒼桂夕以陰。我淚爲誰盈。䠞迫內傷心。</text>
<title>山有花曲 其5</title>,<text>東陵一何麗。窈窕卽君家。交柯合歡窓。四角芙蓉花。君持繡裲襠。尙之以瓊華。折楊於東門。薄言漚其麻。携手不須臾。棄捐將奈何。人言士也夸。新女若春葩。新人服齊紈。故人着吳紗。紗紈有厚薄。士也良不夸。</text>
<title>山有花曲 其6</title>,<text>故山屬浮雲。高閣百餘尺。父母養少女。坐用荃蘭席。嫁女中道歸。不如死別惡。晨風鳴北林。獨鵠愁無色。親戚咥其笑。它人逝莫屬。執手者何人。所言不可讀。天地一何廣。眄睞將安適。馳情視桃李。乃在華堂側。桃花正煌煌。李樹夾路植。樹木且安所。人生無故宅。</text>
<title>山有花曲 其7</title>,<text>高山采芙蓉。淸水擥薜荔。薜荔不可帶。芙蓉不可製。誰爲獨愁苦。竟日空掩涕。少小不解粧。羞人道儂麗。盤盤嫁時鏡。爲君整寶髻。我命百年惡。君心一朝戾。素面豈暇老。羅袖未暫弊。不識新女娘。以何娛夫壻。</text>
<title>山有花曲 其8</title>,<text>山花日以開。春女閑且佚。頭上金雀釵。帶下靑絲結。邂逅卽長歌。詒爾良金玦。請謝彼姝子。朱顔復幾日。人生天地間。苦樂道非一。所以妾歌怨。采花不盈襭。</text>
<title>山有花曲 其9</title>,<text>吾欲竟此曲。此曲令人傷。凄風日暮興。高調厲淸商。山花忽復零。鵜鴂鳴我旁。聊慄此何氣。太息以彷徨。但見郭南岡。古墳生白楊。言是藥哥女。死作春草香。人生會有期。何者是眞鄕。今日自爲昔。昔日安可常。棄置勿復道。君今聽卒章。</text>
<title>君馬黃曲 幷引</title>,<text>君馬黃。我馬蒼。隋珠落頭。蜀錦交裝。新豊市中。渭川橋旁。相逢春日萬楊柳。揖我謂我儇而狂。人生快▦何所好。但當取千金駿馬日日馳建章。且向君家飮百觴。君家誠易知。薄蘭以爲房。中唐碧梧。北園甜棠。翡翠和鳴。鸞鵠交翔。玉壺翠勺高雲凉。邀我入重門。坐我琅干床。床上雕琴麗以古。酒闌一曲彈文王。正樂不淫亦不傷。聲容豈弟協嘉祥。楚歌勿唱。齊竽莫張。請君更坐。彈出淸商。淸商一何厲。四座各言歡未央。樂莫君家樂。千秋焉可忘。</text>
<title>君馬黃曲 幷引 其2</title>,<text>君乘駒。我乘驢。駒行遫遫。驢走蘧蘧。行行勿驅。且避高車。高車駟馬。日日在塵陌。後者呵擁前者呼。眼中榮落一朝異。百年愁歎何時娛。不如君家春樹下。古歌協節春雲徐。古歌亦無數。君獨愛鹿鳴關雎。朱琴七絃。綠醑一壺。高吟大醉。其樂只且。相隨縶馬庭前梧。視爾如瓊樹。詒我靑珊瑚。珊瑚七尺艶且殊。重之不减明月珠。文章燁燁天下無。貨者如山未可沽。中心藏之。日月其徂。君家鳳城。儂在江湖。所居雖不同。所思却相如。願言努力愛春花。莫令來者踈。</text>
<title>君馬黃曲 幷引 其3</title>,<text>君馬閑。我馬嘽。蒼蒼漢樹。欝欝江蘭。十里一顧。五里一嘆。故人白晳顔如堇。淑美娛游難具陳。騎用虎文連錢之鐵騘。坐用龍鬚綴錦之華筵。飮用葡萄桑落之淸醑。彈用瑠璃玉匣之朱絃。朱絃靜不哇。爲我操別鸞。周南喬木。鹿鳴嘉賓。賓曰旣醉。驪駒在門。樂盡愁生不可言。送我於城隅。泣涕何珊珊。南出重關。東到洛江干。山川悠阻道里艱。薄暮上山以望君。飄風聿烈摧心肝。𠴨彼黃鸝。和鳴林端。我思故人。嘯歌盤桓。寄書於浮雲。浮雲坱漭胡不還。但當加餐食。永矢無相諼。</text>
<title>月善君宅。有小幛畫山水甚奇。請余題詩。</title>,<text>風欞兀江壁。老樹連雲高。有柳欹而長。羃羃覆輕舠。不見舠中客。但識寒江濤。怊悵暮渚人。獨立持一篙。隔浦望翠微。樓閣出林臯。秋岑聳似髻。瞑檜森如毛。遙疑境眞幻。寂聽風蕭騷。悠然息塵想。興入雲霞桃。何以刺彼舟。寫我心陶陶。不如展畫圖。高堂飮碧醪。</text>
<title>送萬頃權使君 相一 莅任</title>,<text>茅茨信容軀。藜藿能娛性。何事北窓人。去爲彭澤令。</text>
<title>送萬頃權使君 相一 莅任 其二</title>,<text>安陽亦好官。古今毛公色。相送漢江秋。江淸月又白。</text>
<title>送萬頃權使君 相一 莅任 其三</title>,<text>說到湖南政。無詩可贈君。旱天看雨意。山外出孤雲。</text>
<title>送萬頃權使君 相一 莅任 其四</title>,<text>秋堂聞蟋蟀。寒女念無衣。湖氓相謂曰。但驗使君眉。</text>
<title>送萬頃權使君 相一 莅任 其五</title>,<text>爲我語湖氓。寧知使君好。使君如春風。吹綠江山草。</text>
<title>送萬頃權使君 相一 莅任 其六</title>,<text>莊周善言馬。水草任天姿。君非害馬者。敎以莫相欺。</text>
<title>送萬頃權使君 相一 莅任 其七</title>,<text>一年再易衣。一日兩炊飯。此外了無求。訟庭秋草蔓。</text>
<title>送萬頃權使君 相一 莅任 其八</title>,<text>小酌湖山春。遙看海浦月。客來莫問錢。朱琴正怡悅。</text>
<title>送萬頃權使君 相一 莅任 其九</title>,<text>千古可笑人。葛洪句漏去。眞仙儘有之。武城聞絃語。</text>
<title>金光漢自呼五明狂客。訪余郡齋留數日。飽談金剛諸勝。頗爽客懷。臨別次其所贈詩韻。二首</title>,<text>海國春濃水似紋。閣邊梅柳案頭文。偶逢墨客開玄草。且說靑山有白雲。塵世隙駒今已半。訟庭隍鹿不須聞。憑君欲報丹丘子。鶴瘦琴淸與作羣。</text>
<title>金光漢自呼五明狂客。訪余郡齋留數日。飽談金剛諸勝。頗爽客懷。臨別次其所贈詩韻。二首 其二</title>,<text>鳳亭連屐破苔紋。手有東華玉刻文。憐我髩殘三月雪。喜君衣濕五明雲。夢中圓嶠吟邊得。天外滄波枕上聞。傳道永郞遊越浦。倘能投紱爾爲羣。</text>
<title>山人國坦。自通度寺來。謂與雪松大師同棲。雪松名演初。余方外友。因贈五言三篇。兼示雪松。</title>,<text>山郭日高咏。春花映簿書。僧來山鳥集。僧去山雲舒。</text>
<title>山人國坦。自通度寺來。謂與雪松大師同棲。雪松名演初。余方外友。因贈五言三篇。兼示雪松。 其二</title>,<text>我誦楞伽經。能言西敎好。本來無有想。隨地生春草。</text>
<title>山人國坦。自通度寺來。謂與雪松大師同棲。雪松名演初。余方外友。因贈五言三篇。兼示雪松。 其三</title>,<text>夢見雪松子。問我何自勞。答云滄海上。有客亦偸桃。</text>
<title>雪松見余詩和寄。余復和之。倒用韻。</title>,<text>官樓坐長嘯。嶺上夏雲舒。僧從𡽹外至。遺我雪松書。我愛雪松書。英英瑤圃草。傳言秋色中。訪我月松好。感君瓊琚贈。報君以木桃。山雲與海月。應解兩情勞。</text>
<title>金進士 應鏡 守藏史五臺山。過余郡齋索詩。</title>,<text>憐君擁褐五臺居。病骨當秋瘦鶴如。蓬島神仙聞笑語。鏡湖雲月映詩書。巖田采秀堪供藥。海岸耕沙可種蔬。自愧伽倻山裏客。風塵頭白鷺窺魚。</text>
<title>梧月樓。與三陟李使君 一源。名秉淵。號槎川。 抽劍南韻。</title>,<text>盃酒狂歌氣未衰。手兼黃綬錦囊持。不妨白髮稱仙吏。且喜靑山佐客詩。桑葚摘來參朮並。竹樓衙罷管絃宜。澄江似練霞成綺。謝眺宣城得句時。</text>
<title>梧月樓。與三陟李使君 一源。名秉淵。號槎川。 抽劍南韻。 其二</title>,<text>邂逅秋花映髩衰。綠樽紅燭正堪持。十年愧我長爲吏。三日從君願學詩。坐愛松雲當戶得。笑看梧月與琴宜。蓬萊咫尺風吹去。山海蒼茫獨立時。</text>
<title>梧月樓。與三陟李使君 一源。名秉淵。號槎川。 抽劍南韻。 其三</title>,<text>婆娑髩髮自言衰。袖有靑萍古劍持。滄海以東千里國。少年能讀二南詩。主恩潘岳栽花盡。秋色淵明採菊宜。祗是伽倻茅屋裡。夢魂多在竹樓時。</text>
<title>步出前林</title>,<text>緩步穿林白苧衣。興酣行坐惜殘暉。棠花柳葉共爭媚。野雉浦鷗相伴飛。岸岸靑黃俱麥穗。村村高下是荊扉。故園松菊今何似。千載淵明悟昨非。</text>
<title>病中得崔士集洛中唱和之什。次韻却寄。</title>,<text>力疾淸晨攬帶遅。琅凾一展得君詩。依依落月當窓艶。歷歷高雲出峀奇。畫省秋懷吟髩日。靑衫春色醉花時。興添烏几看山外。才得鮫珠映水涯。自是芝香爲國瑞。寧論柳葉喚蟬醫。斷絃淸廟千年事。鳴玉韶庭一代誰。天地以君歌白雪。江山愧我色黃梨。梅花臘盡書相憶。桂樹春生歲且移。葵夢定尋鵷鷺序。棘棲寧屈鳳凰枝。鍾期聽曲休心許。貢禹彈冠奈髩衰。癡學雪山留頂鵲。飢思汶野有蹲鴟。茶姬峽調君能賞。肎信農歌亦苦思。</text>
<title>任學士 聖方 詩與崔書偕至。感深述懷。</title>,<text>衾枕江城歲月遅。案頭塵闇百編詩。何來墨綬暄凉信。漫帶靑綾筆翰奇。國輔榮名傳盛代。少卿高義耀當時。黃金築館燕南市。白雪鳴琴郢北涯。方信杞柟需大廈。共談參朮得良醫。太平黼黻功無偶。餘事歌吟和者誰。鏗似帝庭聞寶瑟。爽如仙菓嚼交梨。披來雪月梅相近。讀盡寒更燭屢移。病驥自憐中廐骨。棲鴉未傍上林枝。千金美奬言何有。萬事浮生髩已衰。坐久篋書空作蠧。興殘村酒尙呼鴟。添君悵望南雲句。渭北春天是我思。</text>
<title>復用前韻述懷續呈士集</title>,<text>歷歷孤燈掩卷遅。古來俱歎隰苓詩。龍頭忝籍由天幸。鷄肋狂聲佐數奇。凔海片槎隨造化。太常微祿愧明時。低昂十載三刀地。寥落千山萬水涯。遷令自分材見笑。賈生休說腫能醫。哦松古壁猶云士。擊柝晨門不道誰。癡坐兩忘眞土梗。冷談孤寂是闍梨。死生斯世何須問。肝膽如君獨不移。吟裡淚殘雙雪髩。夢中花發萬年枝。文章剩被光陰老。意氣渾隨疾病衰。往事筆園依玉樹。喜君詩草伴金鴟。梅軒此去無多路。主屹山雲惹夢思。</text>
<title>學士臺感懷二十韻</title>,<text>籃筍穿花玉洞開。尋眞一逕謝氛埃。人間月照新羅國。物外春深學士臺。絲入當年鸞縹緲。蘿棲何日鶴徘徊。幽泉抱石衣應濕。老檜侵雲手自栽。松裡梵鍾乘月聽。葉間僧偈和烟裁。千經白法藏天竺。萬斛紅流吼地雷。吹笛峰前尋斷響。落花潭上掃靑苔。詩篇錯落鐫荒磴。筆跡微茫問刦灰。夢見高標如泰斗。心知片語是瓊瑰。關門紫氣遙相憶。海國靑山㢠不頹。金粟後身還作佛。黃巢遺檄豈論才。鴨東貟幅纔千里。鵬背雲天藐九垓。王母桃花玄圃窟。玉皇香案紫霞杯。先生此樂誰能繼。後死斯文定有媒。萬事狂歌當晩景。十年歸夢畫天台。庚桑畏壘移家願。梅福南昌解綬廻。吏蹟文聲渾是幻。儒風禪敎兩無猜。不妨華髮披雲卧。嬴得玄珠吐月來。只許琴尊隨白傅。復誇衣鉢自黃梅。千秌水石留題品。好向眞源日泝洄。</text>
<title>立春夜坐。次駿兒韻。</title>,<text>病起燈前白髮明。小梅春色感人情。鴨東山海方千里。牛背詩書誤一生。禁陌烟花渾醉夢。河陽桃李是狂聲。黃庭讀罷欣然笑。曼倩何慚漢代名。</text>
<title>立春夜坐。次駿兒韻。 其二</title>,<text>天寒小屋一燈明。寥落琴書見故情。藥債經年酬更負。頭絲逐日鑷還生。癡娃說夢占新慶。弱子稱詩學古聲。休矣汝曹何所願。太平耕鑿不論名。</text>
<title>暮春游海印寺。贈訥上人。</title>,<text>郊居無草木。三月未看花。春風如有意。相約訪禪家。</text>
<title>暮春游海印寺。贈訥上人。 其二</title>,<text>禪家在何許。十里花映樹。洗花踏淸泉。洗心參佛祖。</text>
<title>暮春游海印寺。贈訥上人。 其三</title>,<text>我問西來意。鳥啼巖下枝。巖花映春水。春水本無知。</text>
<title>士集爲長延宰。卽專伻致書。且曰向者吾兩人。必五年一會。邀請甚勤。病中欣慰。因寄三絶。</title>,<text>何來一鶴報慇懃。主屹山西有暮雲。鶴去山深天更遠。惜無瑤佩謝夫君。</text>
<title>士集爲長延宰。卽專伻致書。且曰向者吾兩人。必五年一會。邀請甚勤。病中欣慰。因寄三絶。 其二</title>,<text>晨簷月小髩如絲。起傍寒梅欲動枝。此夜病中驚屈指。聚星三屬五年期。</text>
<title>士集爲長延宰。卽專伻致書。且曰向者吾兩人。必五年一會。邀請甚勤。病中欣慰。因寄三絶。 其三</title>,<text>三霜餓骨泣徵求。四海無官不自愁。爲報使君休苦惱。山靑雲白是名洲。</text>
<title>長延縣齋詩軸</title>,<text>相逢一笑問官居。寂寂山樓似佛廬。近峀月侵松子落。小堂秋盡菊花餘。何妨水石通簪紱。不謂神仙帶簿書。三日枕邊無俗語。篋中詩卷頗能舒。</text>
<title>長延縣齋詩軸 其2</title>,<text>南城卧閤悵年華。紫禁香爐北斗賖。自笑陶家無種秫。人言潘令好栽花。酒醒茶罷唯詩草。雲白山靑是縣衙。寥落一燈天下事。古來吾道在烟霞。</text>
<title>長延縣齋詩軸 其3</title>,<text>凝香閣。五月六月香撲撲。翠藕紅臉似濃娥。方塘水暖鵁鶄浴。奈何吾行無分。天寒草木黃落。分付縣社神。莫放使君歸洛。使君留我且歸。看取明年菡萏香襲衣。</text>
<title>長延縣齋詩軸 其4</title>,<text>漱玉漱玉束立。蒼崖噴寒瀑。不見春三月雨浪浪風纚纚。千紅沓翠映澗谷。白線飛流瀉幽石。惜此窮陰節。溪山政含雪。巖亭小坐興已倦。但聽松颸寒淅淅。松間醒鳥莫叫喚。約共使君游春日。</text>
<title>長延縣齋詩軸 其5</title>,<text>使君愁。使君無愁胡不留。從今莫說延州苦。請看延州淸且幽。山梁可獵水可漁。谷有芝朮堪作糇。但使日日籌花石上酌流霞。山厖不吠人種禾。汶陽無田。柴桑無家。使君何自催行車。歸來歸來。不如延州歡樂多。</text>
<title>長延縣齋詩軸 其6</title>,<text>茶女惡。茶女不惡因緣薄。客休道儂頭如蓬面有垢。儂笑客胡爲髩短牙齒落。惜儂生苦晩。不見客朱顔買笑春花伴。如今口誦般若經。但道阿彌淨土苑。前生宿債苦未消。莫向摩登伽行乞飯。</text>
<title>吳伯玉 瑗 邀作避暑會。翌日和示少陵苦熱韻。</title>,<text>洪爐天地火雲蒸。獨有瓊篇濯熱能。昨日吟筇催報鶴。晩晴談笑共揮蠅。幽園水竹凉陰重。凈閣風琴爽籟仍。病暍不須河朔飮。盈盈碗碧蔗漿氷。</text>
<title>吳伯玉 瑗 邀作避暑會。翌日和示少陵苦熱韻。 其二</title>,<text>屯雲恠雨共焚蒸。斗屋容吾飯寢能。北戶乍關防闇虺。東方欲曙起蒼蠅。廚烟佐熱鄰炊並。晝汗成霖夜坐仍。仙餉每思凉徹骨。君家紅露蘸宮氷。</text>
<title>和赤岸李仲晦 相顯 韻</title>,<text>御柳東頭狹路深。草廬如斗管晴陰。道書一部澄心讀。禪偈千言破睡吟。踈跡懶尋桃李徑。軟塵休上薜蘿襟。栢梁詩筆非吾分。家箒平生不直金。</text>
<title>和赤岸李仲晦 相顯 韻 其二</title>,<text>岸幘支窓夕照深。若爲嘶馬巷東陰。偶然俗室無人事。孤負淸樽侑客吟。白雪祗應藏寶調。朱絃相對滌煩襟。君平宅裏芳塵在。已識瓊華抵百金。</text>
<title>奉和槎川李翁懸弧日韻</title>,<text>曼倩如龍混世間。栢梁誰識牖中顔。自言生並金仙月。長得家居白岳山。天地四方狼子窟。詩書六藝鴨江關。靑牛柱史君同姓。紫氣今看海上還。</text>
<title>奉和槎川李翁懸弧日韻 其二</title>,<text>瘦鶴昂藏珠樹間。玄裳羽服儼容顔。往年飛舃觀滄海。歸日揮毫對白山。匣裏寒星回北斗。琴中春雪灑南關。松風謖謖淸襟韻。自喜龍門御李還。</text>
<title>除夕和士集見寄</title>,<text>喧喧珂佩隔窓塵。銀燭香爐渺紫宸。入夜厭聞街皷動。詰朝愁見髩毛新。雪殘梅架詩相問。春早椒盤酒可親。莫向鰲扉論拂拭。巷頭調笑賣癡人。</text>
<title>士集新除栢㙜。有寄三絶句。喜甚却和。</title>,<text>藍尾殘醪漉數盃。懶呼騘馬踏靑苔。出門林鳥驚回避。嘲殺新聲喝道來。</text>
<title>士集新除栢㙜。有寄三絶句。喜甚却和。 其二</title>,<text>翠栢森森古法司。春雲晩映五紽絲。文章補衮君能事。莫戀江湖浪詠詩。</text>
<title>士集新除栢㙜。有寄三絶句。喜甚却和。 其三</title>,<text>明時諫草休言澁。逸鵠當風任自飄。貢禹彈冠非我事。淸齋三百太常謠。</text>
<title>尹學士士弘 光毅 訪余旅舍。自誦其所和士集三絶句。詞華暢麗。余又和呈。以申惠好。</title>,<text>旅屋無錢不擧盃。荒階烟雨長莓苔。書籤筆架支頤睡。起起靑綾學士來。</text>
<title>尹學士士弘 光毅 訪余旅舍。自誦其所和士集三絶句。詞華暢麗。余又和呈。以申惠好。 其二</title>,<text>冷官何久滯京司。衣袖經年百結絲。祗爲城南崔侍御。春燈秋月與論詩。</text>
<title>尹學士士弘 光毅 訪余旅舍。自誦其所和士集三絶句。詞華暢麗。余又和呈。以申惠好。 其三</title>,<text>陵陽白璧千年事。寥落頭邊雪色飄。意氣逢君藏不得。匣琴流水和長謠。</text>
<title>題熊淵精舍</title>,<text>客有覊棲者。乘駒出縣衙。偶尋江畔石。因到樹陰家。浦日留仙跡。簷雲繞筆花。主人襟韻古。傾盖卽烟霞。</text>
<title>題熊淵精舍 其二</title>,<text>乾坤三伏暑。雲水一堂淸。隨意靑山好。聞詩白鳥驚。得君園裡興。忘我世間名。共待秋江淨。蘭舟泛月明。</text>
<title>二月二十日。赴任漣川。強引官醪。因吟自慰。</title>,<text>此酒能謀醉。竆愁莫上顔。官寒對花柳。邑小見江山。所愧恩彌重。浮榮擲復還。漆園非傲吏。心靜事方閑。</text>
<title>遊攢翠巖。遣悶述懷。五十韻。</title>,<text>絶峽官仍繫。新秋病未紓。出因霖雨後。看遍野農餘。逕轉羣峰合。泉鳴一洞虛。古松行繫馬。危石坐窺魚。寶盖山之曲。仙源水所瀦。有壇祈雨設。無地爨烟墟。四眺塵喧息。孤吟俗慮踈。課童仍擧網。呼客不肩輿。隨意探幽勝。緣行任疾徐。巖平鋪枕席。水溢濺衣裾。夾岸皆籠竹。荒田少起畬。春來花定纈。霜落錦還舒。此境宜棲遯。何人擬結廬。懶心生欝怫。因地得欷歔。跡遠今漂梗。材迂是棄樗。鴨東千里國。牛背百家書。偶自通朝籍。胡爲罷畒鋤。物情原慘惔。名路本崎㠊。璧月欺和氏。藜燈限石渠。氣堪蒸菌出。懷未亘虹攄。拙宦由三轉。殘城屬再除。故山靑入笏。衰髮白盈梳。祗爲恩私激。何論瘴氣沮。邑纔如斗大。氓但乞倉儲。寂寞思鄕外。辛酸莅任初。佛書惟伴睡。官酒豈連釃。月再詢農鳸。朝三怒衆狙。吏竆形作虱。軍竭背生蛆。織路趍公檄。爬廚餉使車。察眉堪涕淚。滿目見瘡疽。廩盡愁調度。籌空奈拮据。病羸雙欵段。圓缺五蟾蜍。獨有溪山好。頗傳故老譽。麗王遺壁壘。眉相舊門閭。文石靑霞潤。澄江素練如。孤帆乘滉漾。雙屐步洲砠。午酌供山果。朝盤薦野蔬。官慙子厚柳。地近醉翁滁。幾處能娛客。玆遊最愜予。志曾耽水石。身欲混樵漁。萬古伽倻洞。孤雲學士居。落花吟倦鳥。乘月策疲驢。高蹈愚何敢。閑情盖有諸。誅茅苟完矣。墾草必饘於。宿計銘肝肺。流光費喘噓。兒應護松菊。妻或問椒糈。薄業皆塵幻。微官是土苴。古賢稱逝者。吾道曰歸歟。悟往追元亮。知非仰伯蘧。文無草在手。落日倦躊躇。</text>
<title>輓姜生 柱華</title>,<text>步出漳東門。遙望橫江曲。江聲咽逝波。雲鳥愴幽木。云誰載柳車。送送荒山麓。里巷齊號咷。言告將埋玉。斯人昔在斯。習靜惟茅屋。春田種禾豆。秋圃滋松菊。詩書襲家風。鄕黨修鄰睦。居爲葛天民。自愛簞瓢足。雍容物無競。豈弟神所福。皇穹何不照。鬼伯何太酷。仇仇鵭䲹鳥。蠚此崇蘭馥。寒床殯黔婁。山雪悲同谷。新花忽逬淚。遒序如轉轂。靈輀上北邙。此路無由復。遺塵在巷伯。百年那忍矚。</text>
<title>輓姜生 柱華 其二</title>,<text>里巷且勿譁。我歌爾其聆。自我宰臨漳。鈴閣閉不扃。君來始識面。片語雙眼靑。天和守眞樸。古貌存儀刑。交情如飮醇。對坐俱沈冥。申以謝庭好。玉樹光熒熒。䧺詞露奇氣。寶劒新發硎。多君五畒宅。遺子一篋經。前冬臘梅下。談笑侵寒星。朝同苜蓿槃。夕返藂桂亭。一病無旬日。仙骨蛻塵形。彭殤等夢幻。莫筭多少齡。所愧支離叔。五見漳花零。澄江與翠壁。舊遊同浮萍。泣下賢郞書。持以慰精靈。</text>
<title>寄洞陰任使君 瑢 五言十絶</title>,<text>人生貴適意。天地隘如何。寧從屠狗樂。不作飯牛歌。</text>
<title>寄洞陰任使君 瑢 五言十絶 其二</title>,<text>山南十畒田。築室如斗大。手展山海經。神遊八荒外。</text>
<title>寄洞陰任使君 瑢 五言十絶 其三</title>,<text>詩書竟負吾。貧不事農賈。十年漢江西。坐歎秋髩素。</text>
<title>寄洞陰任使君 瑢 五言十絶 其四</title>,<text>城中百甲第。面面不相知。巵翁衆昆季。鶴巢瓊樹枝。</text>
<title>寄洞陰任使君 瑢 五言十絶 其五</title>,<text>飢莫食盜粟。渴莫飮貪泉。日日晦洞裡。琴尊與作仙。</text>
<title>寄洞陰任使君 瑢 五言十絶 其六</title>,<text>誰使伽倻叟。五年居漳州。夢見孤雲語。曾爲富城侯。</text>
<title>寄洞陰任使君 瑢 五言十絶 其七</title>,<text>漳州故不惡。自養還有餘。薇羹脫粟飯。坐讀靑牛書。</text>
<title>寄洞陰任使君 瑢 五言十絶 其八</title>,<text>鄰城三四五。莫如洞陰好。松花白黑簟。與我作廚𩟇。</text>
<title>寄洞陰任使君 瑢 五言十絶 其九</title>,<text>皎皎白雲山。盈盈蒼玉水。使君勸我歌。溪山如有意。</text>
<title>寄洞陰任使君 瑢 五言十絶 其十</title>,<text>非古亦非今。驟歌不擇音。秋風撼庭葉。喞喞自蟲吟。</text>
<title>午發澄波江</title>,<text>孤舟解纜午天晴。散髮秋江病骨淸。歷歷楓松遙辨色。依依巖溆舊聞名。詩緣腹藁篇難定。睡被鳴橈夢易驚。欹枕所過渾漫興。出雲歸鳥最關情。</text>
<title>朝過通津</title>,<text>曙色蒼茫霽景新。鷗飛鷺浴滿江濱。如從巫峽穿巴峽。却到臨津望海津。商舶雨淋朝夕水。客亭花落古今人。簑衣釣艇誰家子。一一高歌隱白蘋。</text>
<title>祖江行</title>,<text>扁舟泊祖江。暮宿江村廬。洪濤若噴雪。澎湃騰空虛。江村老翁髩皚皚。自言生在此港居。祖江一名三歧河。是爲三江合朝滄海波。南通湖海西樂浪。舳艫相屬如飛梭。魚塩果布米作山。此港一日千帆過。長年黃帽何郡郞。賈客靑絲金叵羅。皆言漢水苦難越。笑問當壚沽酒娥。羅敷初緫䯻。莫愁工畫蛾。纖纖柳枝腰。艶唱春眠歌。江流日日變春酒。醉擲金錢喚少婦。月落潮生船上語。韶華澹蕩江頭柳。年年此港盛繁華。北客羞誇浿江口。自從八路頻水旱。世事人情看漸換。布帆如雲櫓軋軋。誰復回頭望江岸。東隣北里盡蕭索。錦袖花釵風渙散。春田學種稼。秋竈供樵爨。大寒未授衣。女飢不得粲。祗今烟戶似晨星。但看挂壁漁簑腥。漁簑釣艇暮虛歸。江中風急雨冥冥。眼前盛衰那可道。儂顔已失鬚眉靑。使君聞此意茫然。沈吟落筆當秋天。爾不識三南一百古名州。官娃掉頭拋金鈿。坐思民生凋弊盡。吾獨胡爲不種伽倻數畒田。</text>
<title>到衙又被他役。將赴楊州。</title>,<text>萬事吾身在。三年此役長。雨痕衫帶綠。秋色髩毛蒼。主聖恩偏大。官微骨尙強。題詩報家室。自笑老夫狂。</text>
<title>霖雨歎</title>,<text>三日不見山。七日不見天。濛濛雲霧塞宇宙。但聞山崖吼石飛來泉。崖崩石裂怒奔溪。溪流百道爭騰騫。高田失秔稌。下田生蛟蜒。農夫入室闇號咷。茅霤淅淅廚無烟。昨年東峽苦淋雨。烏鴉半啄溝中塡。今年三伏月罹畢。猛雨劈破燒菑田。不知天公作何意。山氓有語眞可怜。漣州太守老更拙。白頭卧閤愁空拳。竆人命分惡。所向無糊饘。胡不遣之歸。易以召杜賢。我歌此曲空長歎。風颯雨冥山悄然。</text>
<title>南山長短句。奉李京兆相公 衡佐。</title>,<text>朝策果下騧。出門何所之。城中甲第亘九衢。輪蹄簇簌閽者辭。婆娑短髩雪色孤。擧鞭獨向南山陲。南山一高齋。梅石淸而奇。相公烏皮几。昂然龜鶴姿。昨晨金殿錫宴罷。醉歸繡服香葳蕤。床前秉笏與攤書。侍立淸如瓊樹枝。三牲祿養天畀予。八甲韶華神護持。浮雲在峀夕鳥還。客散塵淸閑睡宜。此物胡爲有薄緣。焦桐早荷中郞知。海郡三年仰節旄。氓歌慣唱甘棠詩。感公憂樂與庇庥。坐令蹇足隨天騏。南飛越鳥北歸鴈。江漢滔滔愁夢思。邇來簦屩入都市。袖刺通門公不麾。欣然坐我一榻凈。飮以瓊膏香滿巵。謂我桑楡景。菁華猶未衰。麋鹿不可友。沮溺非所追。努力愛光陰。報國以爲期。長跪謝公言。莫遣傍人嗤。回頭却憶少年事。浪獻三賦干明時。聖代羣英似躍鱗。天球月佩皆龍夔。白雪遺音謾自奇。家家繡幕張咸池。梧臺之石本無光。欲登玄圃將何爲。千夫巷笑勁者怒。九天閶闔雲霓垂。以玆坎坷成白首。乾坤莽蕩狂歌悲。今夕是何夕。荷公慇懃詞。世路羊膓險。側足三嘆噫。但願公門如海福如岡。百祥衮衮麒麟兒。高齋晴晝北海樽。太平歡樂長無虧。南山一徑我且日還往。祝公介壽霜雪眉。</text>
<title>醉歌行。奉巵齋任長公 珽。</title>,<text>巵翁五十淸且腴。踈眉活畫雙髩烏。自言嗜酒能百觚。冷盤苜蓿樽罍俱。街鍾坎坎丫䯻呼。覓錢貰酒胡姬壚。吏部榮名似葭莩。天寒鳳凰棲碧梧。東橋有客老更迂。買屋卜隣胡爲乎。小堂淸晝設寒蒲。邀賓賭醉供歡娛。君乘素驢入庭隅。蔚如蘭桂天香敷。文城使君仙鶴癯。景潤和仲雙驪珠。六郞風骨渥洼駒。四座英豪一世無。兔燔瓠葉出竆廚。新豊綠酒滿眼沽。今日苦短時已晡。連觥莫厭須盡壺。酒酣仰視浮雲徂。矯手自捋氷霜鬚。請看此物行崎嶇。少年讀書楊馬徒。偶然挾策遊九衢。偶然作賦傾三都。皇穹雨露共霑濡。何木欣榮何草枯。世人皆賢吾獨愚。天騏躡月㹈牛瘏。山南田畒歲荒蕪。曰歸未歸如跋胡。只許梁家五石瓠。儱侗濩落浮江湖。白山雲月吾手模。晦洞煙花吾友于。諸君楚歌與吳歈。我且皷瑟吹笙竽。樓前擊碎碧珊瑚。匣裏雷鳴金鹿盧。殷盤周誥作襜褕。國風二雅充饘餬。縱橫屈賈範馳驅。叱麾潘陸如傖奴。搜羅百氏出平塗。鼓鑄萬象歸洪爐。靑天六月大鵬圖。北斗高懸名不孤。嗚呼此樂豈可渝。不嫌落魄爲狂夫。語盡諸君起一吁。巵翁爲我立踟躕。陵陽白璧莫言殊。世人聞此皆張弧。醉歌一曲聲煩紆。寒颸獵獵天糢糊。山有橋松隰有楡。願言有酒長懽愉。</text>
<title>又作晦洞逍遙歌。奉任和仲 璞。</title>,<text>山居友麋鹿。水宿伴鳧鷖。鳧鷖常避人。麋鹿無定棲。箕山穎水不事君。鳥獸豈可長爲羣。不如浮沈城裏塵。關令柱史揚淸芬。靑丘有客自言狂。百金買屋都市傍。市傍車馬日如雲。相逢不識誰家郞。晦洞名園幸隣近。尋君袖拂梅花香。君家兄弟入琅璈。燁如崑丘鸞鳳翔。朝踏巷雲去。夕犯街鍾歸。催覓眼前酒。却典身上衣。酒闌起作晦洞歌。寒星錯落淸霜飛。我老得君如御風。飄然逸氣凌長空。靑綾藜火古劉向。白首草玄今楊雄。同心亦同調。並生滄海東。滄海渺盈視。一笑開鴻濛。檀箕舊壤小如舟。俯看萬事皆蜉蝣。晦洞之歌醉更高。天公命我逍遙遊。</text>
<title>金判書 始煥 葬漣川乾井洞。作輓九歌。</title>,<text>峩峩千仞岡。濯濯千歲松。風霜不挫節。雨露無欣容。儀容德之符。豈弟神所欽。是以自天祐。降福如丘岑。三朝整峩笏。八袠儼眞仙。誰言世路隘。大道如靑天。庭前碧梧樹。雛鳳羅成行。翩翩九韶舞。箇箇邦家祥。高門何炳煜。靑紫簇輪輿。各有持盈戒。慊慊老氏書。孟春寒凜栗。卿月夜沉輝。人皆雪涕語。都野失瞻依。忠勤以報國。孝友是傳家。遺聲徵太史。彤管自生華。優遊在城闕。恬淡列耆英。何用二䟽去。辭榮以爲名。晨登武夷麓。夕攬漳洲楓。山川愜素仰。萬歲爲公宮。</text>
<title>太常直廬。聞李侍郞 宗城 出寓桐江。</title>,<text>銀燭香街御柳靑。九韶羣鳳粲盈庭。公今獨棹扁舟去。水社漁竿犯客星。</text>
<title>太常直廬。聞李侍郞 宗城 出寓桐江。 其二</title>,<text>明坊第宅問何如。簷外卿雲拱帝居。烟柳風花渾欲語。祝公歸奏萬言書。</text>
<title>太常直廬。聞李侍郞 宗城 出寓桐江。 其三</title>,<text>桐江十里望津涯。雲樹樓㙜鏡面佳。無那旅燈搔短髮。太常三百六旬齋。</text>
<title>士集在水原鄕庄。寄詩三首。喜甚卽和。</title>,<text>獨坐千愁並。如年一日長。君今詩上語。吾豈夢中忘。酒自村媧澹。歌應野老狂。沙𩿨有宿契。相伴或蘭塘。</text>
<title>士集在水原鄕庄。寄詩三首。喜甚卽和。 其二</title>,<text>薄宦猶身累。浮名是險津。還慚少游馬。不作大歸人。白眼論心異。靑山入望新。微君詩到手。那得岸吾巾。</text>
<title>士集在水原鄕庄。寄詩三首。喜甚卽和。 其三</title>,<text>溪南昨日會。君笑詑名花。爽合松間籟。淸分袖上霞。狂歌無少長。醉墨半欹斜。不分桐江水。相思在兩涯。</text>
<title>金參判 啓煥 輓歌</title>,<text>燁燁雲霄見鳳凰。三朝補衮有輝光。漢陽城裡千車馬。誰得如公佩履香。</text>
<title>金參判 啓煥 輓歌 其二</title>,<text>龔黃吏蹟世爭推。列郡嵬峩第一碑。歸日白山氷雪冷。草堂松菊坐哦詩。</text>
<title>金參判 啓煥 輓歌 其三</title>,<text>萍蹤何處識荊州。水驛秋花映紫騮。磊落一燈千古意。感公含笑看吳鉤。</text>
<title>金參判 啓煥 輓歌 其四</title>,<text>新詩郊島讓淸寒。白雪絃高和者難。野菊天香留贈語。若爲金錯報琅玕。</text>
<title>金參判 啓煥 輓歌 其五</title>,<text>城南僦屋日荒蕪。菅屨三霜血色枯。垂淚拜公祈善護。自言甁萑在斯須。</text>
<title>金參判 啓煥 輓歌 其六</title>,<text>浮生七袠古云稀。卿月恩銜惜暮暉。天以公材需未了。鯉庭花繞侍臣衣。</text>
<title>金參判 啓煥 輓歌 其七</title>,<text>仙輧雲月闇楓杉。江上靑山有素巖。寥落淸齋三百日。七歌遺恨淚盈衫。</text>
<title>送尹學士 光毅 出宰臨陂縣</title>,<text>離歌一闋漢江西。太守行裝五駃騠。烏哺正諧萊子舞。鳳飛還乞棘林棲。時淸小邑閑經濟。秋早高樓映醉題。獨有倦游增悵望。湖南草色遠萋萋。</text>
<title>送尹學士 光毅 出宰臨陂縣 其二</title>,<text>禁城分袖悵風烟。南去乘鳧海上天。官似玉京仙謫降。政同梅閣月高懸。朱絃綠紱渾民社。紫極香爐渺法筵。明日壐書應復下。鳳池寧久曠才賢。</text>
<title>送尹學士 光毅 出宰臨陂縣 其三</title>,<text>蕭條琴匣拂塵埃。天地誰論楚客才。憐我病蟲床上卧。感君騎馬巷西來。逢時酒席聞黃鳥。別後詩囊見綠苔。零落太常香釅在。強扶衰髩酌離盃。</text>
<title>苦寒在京邸。得任和仲見寄詩。蒼勁可誦。因和之。</title>,<text>四海人難遇。千秋事未知。得君生並世。容我與論詩。所恨乾坤窄。寧愁日月欺。東園松栢樹。落落歲寒期。</text>
<title>苦寒在京邸。得任和仲見寄詩。蒼勁可誦。因和之。 其二</title>,<text>隨緣無不住。雙樹化城間。佛是行傳法。吾今坐閉關。熏爐氷硯動。燃竈雪樵還。雅曲如鄒管。詩來一煖顔。</text>
<title>嶺南僧南鵬。携其祖師松雲事蹟。乞詩都下。得公卿大人題墨已多。余於是有宿緣。次軸中韻。</title>,<text>憶曾砲矢簇東溟。禪伯披雲搏怒鯨。皷角㫌旗孫武法。袈裟巾拂釋迦靈。掀髯豹穴孤忠仗。瀝血龍墀兩䟽幷。見說摧魔有般若。金剛寶劒豈容腥。</text>
<title>嶺南僧南鵬。携其祖師松雲事蹟。乞詩都下。得公卿大人題墨已多。余於是有宿緣。次軸中韻。 其二</title>,<text>風沙霧海血茫茫。天遣如來泛一航。讌席春回蠻日朗。炎坑雨灑慧雲長。國將豺虎成唇齒。人不蛟魚返室堂。寄謝叢林諸挈鉢。莫從虛寂玩經章。</text>
<title>白雲僧智門。携詩軸來訪。</title>,<text>金剛雲月映師眉。袖有溪翁岳老詩。莫向衰慵談法戒。百年無日了狂癡。</text>
<title>太常直中。聞士集與尹學士士弘任承旨 聖方 任進士 景潤 諸賢。會飮南山松澗。且有投詩速招之語。余辭以在公。使人齎酒一甁。遙酌諸公。因和見寄三絶。以謝厚意。</title>,<text>諸公暇日白綸巾。草色松陰到澗濱。興集新詩題洞葉。黃鸝含寄上林人。</text>
<title>太常直中。聞士集與尹學士士弘任承旨 聖方 任進士 景潤 諸賢。會飮南山松澗。且有投詩速招之語。余辭以在公。使人齎酒一甁。遙酌諸公。因和見寄三絶。以謝厚意。 其二</title>,<text>一庭槐柳影侵巾。南望靑崖與綠濱。不是無驢能赴會。風塵羞殺白頭人。</text>
<title>太常直中。聞士集與尹學士士弘任承旨 聖方 任進士 景潤 諸賢。會飮南山松澗。且有投詩速招之語。余辭以在公。使人齎酒一甁。遙酌諸公。因和見寄三絶。以謝厚意。 其三</title>,<text>詩來一唱岸吾巾。安得逍遙共水濱。怊悵二盃太常釅。替將分醉衆仙人。</text>
<title>陽川江閣。宋相國 寅明 命韻。四首</title>,<text>蕭灑臨江榭。攀登爽客顔。數帆高浦外。孤樹兀簷間。日晩人耕野。雲晴鳥下山。祝公經濟了。然後卜餘閑。</text>
<title>陽川江閣。宋相國 寅明 命韻。四首 其二</title>,<text>萬事休饒說。羣生喜動顔。台星耀江口。丹詔自雲間。天意憂邦國。人情仰斗山。綠洲多駟馬。𩿨夢未全閑。</text>
<title>陽川江閣。宋相國 寅明 命韻。四首 其三</title>,<text>堂靜無塵事。江淸非俗顔。吏人垂柳下。魚鳥卷簾間。衮衮西湖水。蒼蒼北漢山。商天方待雨。雲起不容閑。</text>
<title>陽川江閣。宋相國 寅明 命韻。四首 其四</title>,<text>客有郞潛者。風塵一病顔。披衣出城市。懷刺到江間。滿目詩中境。怡神笏外山。敲推眞細事。恥作浪仙閑。</text>
<title>泮宮試圍。幹事經旬。秋懷有述。</title>,<text>搖落空齋澹碧醪。醉歌時復讀離騷。且看黃葉朝朝嫰。無數靑山面面高。禁陌交情非管鮑。秋江歸夢是蓴鱸。深知夾瑟三年客。不及師襄入海豪。</text>
<title>大殿春帖子</title>,<text>寶曆三光泰。新春萬福增。郊原聲解慍。河岳氣浮澄。歲定回豊熟。天唯鑑戰兢。明良會有極。煕皥自今能。</text>
<title>大殿春帖子 其二</title>,<text>寒鍾晨報景陽樓。佳氣扶春上殿頭。花意轉融千戶樹。漏聲添作萬年籌。豊徵叶雪民爲瑞。華祝如雷帝命休。細菜靑絲渾俗事。金光瑤草獻宸旒。</text>
<title>大殿延祥詩</title>,<text>天開九韶舞。春入萬年枝。瑞雪明金殿。寒梅映玉。賡歌景星出。宣講晝陰移。共贊新陽化。乾元作道基。</text>
<title>大殿延祥詩 其2</title>,<text>天門漏皷響鼕鼕。鳳殿晴雲瑞彩彤。帝在璿璣齊七政。天回玉燭慶三農。春融壽域雍和氣。日照明廷揖遜容。鶴駕通宵恭問寢。遙傳喜色耀山龍。</text>
<title>大殿延祥詩 其3</title>,<text>佳氣䓗蘢擁繡窓。新年新命是周邦。太平禎瑞今爲始。龜範龍圖宛作雙。</text>
<title>大殿延祥詩 其4</title>,<text>三陽夏正月。五色舜垂衣。海內欣相告。羣生日日肥。</text>
<title>相隨歌二闋。奉餞宣城金使君光遂赴任。</title>,<text>金侯金侯。今日留君。皷瑟吹笙簧。淸商忽奮萬竅怒。窈窕靑空雷雨狂。醉看東溟小如帶。鵬騫不得修其背。夷門有客抱關卧。弊衫禿髩言忼慨。擡頭一識老龍吉。謔浪笑傲掀滄海。提携欲上藐姑射。叱咜宇宙開聾昧。街鍾坎坎署燭微。夜談不覺更漏稀。君家小園似毗耶。問疾文殊行欵扉。天花散地師子座。須彌燈中有皇朝。御藏寶書如珠璣。怳然坐我弇山席。蘭風桂雪香滿衣。心知此樂難再遇。手拍靑丘刷塵土。靑丘之僻奈君何。我欲騰空無好羽。盲龜浮木喜攀緣。六根煩惱休言苦。且將欵曲娛終夕。乾坤坱日東吐。但願羲和駐晩景。吾爲楚歌君楚舞。左挹象罔摛玄珠。右招方叔塡鳴皷。維南有箕北有斗。</text>
<title>相隨歌二闋。奉餞宣城金使君光遂赴任。 其二</title>,<text>相隨相樂以終古。金侯金侯。明日送君。皷瑟歌驪駒。新秋七月大火流。竹嶺攙天君勿驅。君不肎逯速塵埃覓簪組。又不欲婆娑祿食供妻孥。酒鎗詩草夜橫參。金剛雪岳爲行廚。以玆擺落軒駟榮。流年四紀靑衿生。宮中聖人識鳳毛。墨綬簡賢推君名。嶺南風壤古弁韓。洵訏且樂稱宣城。世謂陶山似武夷。詩書禮樂通巖耕。淸凉六六金芙蓉。下有東洛水迴縈。君今去矣須自愛。好把江山覃頌聲。單父鳴琴宓子賤。彭澤種秫陶淵明。政成績奏來頎頎。九重寤寐思豪英。我生家住洛江西。胡爲十年苦覊棲。杈枒瘦骨世所厭。草鞋簑笠宜田畦。作歌送君操南音。靑楓葉赤期相尋。我從君踏月丹砂洞。君呼我襭雲伽倻岑。相隨之曲永爲好。此意山高江水深。</text>
<title>毗瑟山人慧澄。訪余京中寓舍。片語知非塵土間得。與之約後會於頭流雲月。漫筆俚詞以別。</title>,<text>是身如浮雲。無住無不住。十年隨塵緣。髩毛若個素。夢見伽倻月。色映毗瑟樹。今朝喜君來。經卷香一炷。長空萬古圓。幻滅等泡露。吾衰尙可了。羡君年未暮。何時方丈窟。與共巢烟霧。君言此可遂。指秋期勿誤。翛然一衲鞋。千里行炎雨。不用言語別。但識鄕山路。</text>
<title>烏川寫懷二十二韻。寄晦洞。</title>,<text>欹枕通宵儺皷摐。北風敺雪撲晨窓。三朝歷事皆微分。萬卷叢書但熱腔。灑淚前年辭帝里。流澌臘月渡兄江。官今禿髩班參六。邑與長鬐縣作雙。霧闇環洲愁瘴癘。天荒比屋喪淳厖。魚燈涴壁看成黯。鵂嘯連簷聽亦𢥠。頓覺哦松非俗吏。深知謫柳是仙邦。琵琶未遇湓江女。詞賦何論赤壁艭。要似枯枝雖易折。氣如華岳故難降。淮山歲暮叢叢桂。湘畔春愁采采茳。旅夢尋常歸舊屋。名園咫尺度寒矼。盤松葉底鋪碁席。棠棣花間倒酒缸。吏部榮聲璜作佩。觀文筆力鼎能扛。靑雲一代光爭播。白雪千秋響不哤。笑許微才山出楛。喜看狂草峽奔瀧。偏憐櫪上桃花馬。慣識門前雪尾狵。晝靜談禪開貝葉。夜長沽酒喚銀釭。人生有別分箕斗。嶺路無情阻旆幢。論契但誇膠在漆。寫懷安得管如杠。孤城落日浮雲杳。滄海連天恠雨淙。樑月猶疑顔色朗。尺書堪比足音跫。鮫珠一掬相思淚。莫作鴻門玉斗撞。</text>
<title>贈梅妓 幷引</title>,<text>殘花映瘦竹。晩景何蕭灑。瘦竹尙戀春。愛花如見畫。海山欝蒼茫。愁人坐長嘯。何以洗吾心。廢琴藏古調。感娘珍重意。貿絲作新絃。十日淸明閣。聲聲幽澗泉。大弦如皷鍾。小絃如戛玉。明月上高簷。海山淸一曲。毗耶一丈室。天女散天花。試問花着未。娘笑儂髩華。娘是月城女。歌用新羅語。夢見崔阿飡。抱琴伽倻去。誰遣伽倻翁。白頭坐縣舍。約娘理蘭舟。弄月滄江夜。飮酒當盡醉。皷琴當盡聲。殘花與瘦竹。共惜少年情。</text>
<title>使節旬宣歌十絶句。奉呈觀察使南公 泰良。</title>,<text>北斗蒼蒼南斗遙。王春使節下靑霄。郡城七十黎民頌。好把甘棠祝聖朝。</text>
<title>使節旬宣歌十絶句。奉呈觀察使南公 泰良。 其二</title>,<text>澄淸閣裏月孤懸。鶴瘦梅寒與作仙。一念不干王事外。籲章頻奏五雲天。</text>
<title>使節旬宣歌十絶句。奉呈觀察使南公 泰良。 其三</title>,<text>延陽老吏荷殷勤。肝膽平生識范文。所以塵衫供命地。氣如黃鵠尙凌雲。</text>
<title>使節旬宣歌十絶句。奉呈觀察使南公 泰良。 其四</title>,<text>羅王宮殿野棠開。玉笛神鍾響謾哀。節使觀風何所喜。酒酣先上鳳凰臺。</text>
<title>使節旬宣歌十絶句。奉呈觀察使南公 泰良。 其五</title>,<text>雞林舊譜千年在。女樂餘姿百種宜。戎裝拂劍黃昌舞。畫舫撑蒿雪髩詞。</text>
<title>使節旬宣歌十絶句。奉呈觀察使南公 泰良。 其六</title>,<text>花山都護古名州。罨畫亭臺錦樹秋。妓隊傳呼催擁髻。使車來自映湖樓。</text>
<title>使節旬宣歌十絶句。奉呈觀察使南公 泰良。 其七</title>,<text>窄袖杭羅杏子黃。嬌歌慢舞簇中堂。誰敎雪髩酸寒尉。撲酒衝琴作許狂。</text>
<title>使節旬宣歌十絶句。奉呈觀察使南公 泰良。 其八</title>,<text>海倉雲水是佳期。津閣平明竪纛旗。罄折路傍人莫笑。握中玄璧待公知。</text>
<title>使節旬宣歌十絶句。奉呈觀察使南公 泰良。 其九</title>,<text>如此江山落帽風。錦筵尊酒惜怱怱。蒹葭十里新亭榭。安得琴書燕坐同。</text>
<title>使節旬宣歌十絶句。奉呈觀察使南公 泰良。 其十</title>,<text>崎嶇欵段弊靑袍。白首銅章是弁髦。一自棠陰饒好意。槖中詩草頗能豪。</text>
<title>裁詩樓。與金使君成仲 光遂 共賦。</title>,<text>邑有宣城號。官仍謝眺樓。古今江似練。天地月同秋。灑落裁詩興。顚狂好事流。謫仙如可喚。定把一樽留。</text>
<title>奉和萊州使君 洪重一 見酬裁詩樓韻</title>,<text>蓬島神仙窟。萇城粉碧樓。琴樽窮五夜。賓主曠千秋。氣夾雲烟爽。詩呑江海流。因玆報成仲。怜我與愁留。</text>
<title>更和槎川翁見寄萊府七言歌</title>,<text>陶山傲吏何超兀。蓬島使君如舜華。邂逅榑桑秋月寒。靑冥浩蕩無津涯。金罍酌酒逸興狂。翠眉齊唱玉樹花。吹笙絙瑟洞庭樂。洪鍾大皷馮夷撾。魚龍出舞鴻鵠蹌。醉墨不朽千年遐。胡爲白缶老頭陀。熱膓題送科斗斜。維摩癡病我最似。室中法喜同趺跏。十年塵壓海山琴。寒裯夢喚錢塘娃。</text>
<title>和陜川任使君 安世</title>,<text>伽倻仙吏靑霞客。宿契巖花洞鶴知。地是孤雲曾避世。天敎康樂好題詩。碧亭揮筆烟籠水。黃閣鳴琴月滿帷。欲待老傖投紱去。邀君一醉習家池。</text>
<title>和陜川任使君 安世 其二</title>,<text>高名北極徒山仰。落落容姿恨未知。一夕相逢眞喜事。千年同調卽新詩。敢將白髮攻劉壘。自愧靑春下董帷。準擬烟霞穿洞去。紅流仙會勝淫池。</text>
<title>兄山江舟中贈南生 碩老</title>,<text>蘭舟玉女酌金巵。落日淸江事事宜。醉後狂心凌海嶽。新詩爭似少年奇。</text>
<title>次野城沈使君 師周 三江遊韻</title>,<text>浪羡乘槎天上迴。仙遊亦在海東隈。歡呼一郡登賓席。笑把三江入酒杯。紅妓舞隨㠶影轉。碧簫聲雜棹歌來。遨頭興發詩先唱。筆下晴虹萬丈開。</text>
<title>次野城沈使君 師周 三江遊韻 其二</title>,<text>九月江寒鴻鴈叫。蕭蕭楓葉滿天黃。使君墨綬今城主。座客霜髯舊省郞。興發揚㠶秋水廣。酒酣揮筆暮雲長。獨憐暘谷塵沙裏。有箇痴仙未及將。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。</title>,<text>錦㠶南過水宗高。蠻浦燈竿簇百艘。綠頂斑衫音似鳥。齊言韓使好冠袍。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其二</title>,<text>彎碕曲港匝雲波。東指鍾山太守窩。黑羽高旗紅漆傘。大艑迎揖是宗倭。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其三</title>,<text>蕭條皷角西山寺。冷壁愁靑壓夢燈。杉煮一盆諸白酒。小詩孤和以酊僧。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其四</title>,<text>岐州藍浦大瀛隈。客舍千甍次第開。紅綠衣裾隨滿。晴天撒作百花堆。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其五</title>,<text>福崗十里博多津。新羅一箇古忠臣。圃老遺芬何處問。帆外幽篁月半輪。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其六</title>,<text>天險扶桑最赤關。海門砲戟夾叢山。樓船殺氣森如昨。髮竪豊臣古戍灣。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其七</title>,<text>磐臺石上觀音佛。鞱浦館中千樹花。彩筆昔曾題數句。夢魂猶記浪淘沙。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其八</title>,<text>黃金船舶紫綾帷。大坂繁華第一奇。二十四橋紅橘裏。家家珠箔鎖名姬。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其九</title>,<text>魚龍張樂浪江天。兩燈光並月懸。醉上金艫神縹緲。敎人呼作畫中仙。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其十</title>,<text>金銀宮闕繡方輿。衆道天皇似佛居。不識朝堂何所有。使臣吹角過門閭。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其十一</title>,<text>三萬三千三百佛。寺門三十六天花。橋名三乘二百步。銅柱銅闌一望賖。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其十二</title>,<text>琵琶湖上月如鉤。百里㠶檣鏡面遊。踏遍海上千萬疊。風烟最愛近江州。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其十三</title>,<text>岡碕賓舘好樓臺。慰使朝從江戶來。言是國君勞遠客。命官千里計程回。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其十四</title>,<text>濱松地是近江州。十里荷花擁桂舟。每憯仙遊如過電。淸香明月負新秋。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其十五</title>,<text>藍輿金絶河邊路。驀聽蠻呼富士峰。落日蒼茫雲霧外。靑天一朶玉芙蓉。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其十六</title>,<text>奇觀最憶箱根嶺。萬仞峰顚十里湖。山背飛流雙瀑布。人言水脉似通衢。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其十七</title>,<text>箱根嶺底小田原。陸路關防第一門。秀吉能糜天下骨。山河未定八州源。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其十八</title>,<text>仙區寶泰千年寺。金竹如棕世所稀。一枝靑橘斜穿壁。每憶淸香襯客衣。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其十九</title>,<text>天窮地盡大荒東。雪堞譙樓聳半空。萬戶層欄渾錦繡。使車晴入彩雲中。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其二十</title>,<text>金龍館舍列華燈。帳御庖廚百物能。說到眼中殊恠處。冬無煖突夏無氷。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其二十一</title>,<text>平明皷樂詣玄關。鸞鵲天書擁漢官。夾道粧鬟與椎䯻。共驚瑤珮自雲端。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其二十二</title>,<text>三宗四執衆陪臣。跣足趍朝曳白綸。一自天皇專授政。大將軍攝國王眞。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其二十三</title>,<text>日照深宮綺帳褰。軒卬袍帽坐紅氊。膝行蒲伏馬州守。擎進承筐色粲然。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其二十四</title>,<text>禮訖中堂餉宴開。綵花高卓淺斟盃。官庭寂靜如僧院。不着倡優一點埃。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其二十五</title>,<text>銀縢漆几彩雲重。五色蠻牋蘸墨濃。執政賫來賓館早。使臣楹外一開封。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其二十六</title>,<text>班馬晨鳴客拂衣。出城回首尙依依。蠻音聽慣渾如舊。面面街童祝好歸。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其二十七</title>,<text>燒芋參差煑餠圓。靑茶爲粉入濃煎。朱唇玉頰當壚女。日向行人笑覔錢。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其二十八</title>,<text>桑梅練酒上諸白。靑玉琉璃瑪瑠甁。鯨膾珍肴稱第一。別論糟粕漬魚腥。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其二十九</title>,<text>處處丘岡樂事繁。一年佳節是中元。男喧女聒燈千點。白折饅頭酒滿尊。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其三十</title>,<text>垂絲海棠垂絲桐。老松如鮫露鱗介。家家植物不知名。樹喚蘓鐵何太恠。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其三十一</title>,<text>珠花瓊樹是精英。水色山容似畫成。所恠地靈偏毓物。逢人惟說木先生。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其三十二</title>,<text>蠻音虫篆豈能文。抹殺蓬萊海上雲。白石芳洲今在否。翩翩詩札定超羣。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其三十三</title>,<text>吹笙腰皷按琵琶。憶醉江都馬守家。歌舞管絃渾不類。獨憐童子貌如花。</text>
<title>通信副使竹裏南公泰耆。方乘月槎歷扶桑。謂余曾有偸桃之緣。願得紀行詩篇。替作指南車。余今髩髮星星矣。十洲佳處。杳然如夢。強草日東竹枝詞七言三十四首。以佐櫂謳。且曰珍重愼行李。必以所得於彼者。遆歌而和之也。 其三十四</title>,<text>芙蓉玉雪見容姿。往往童男解賦詩。粟屋小娘年十五。歸雲二字筆何奇。</text>
<title>曹學士 命采 東征歌</title>,<text>雕樓畫帳舳艫䧺。繡旗雙颭桃花紅。靑綾學士美如英。挂㠶笑指扶桑東。五色祥雲在筐篋。鳳凰授詔明光宮。曰汝鴟鴞食桑葚。何以綏之恩賚豊。玉京羣仙集北斗。手抉雲漢誰與公。水擊三千路萬里。馮夷海若歡聲融。蠻王城闕海東頭。步入琪花香霧中。揚言聖主布德意。穆穆軒姒如天崇。詩書禮樂日星煥。九叙之歌寰海同。大長起舞小酋蹌。咸曰報德恩無窮。禮成宴酣出委蛇。槖中一擲千金空。知公意氣狹宇宙。便借鵬翼扶搖風。琵琶好月富士雲。大醉高歌凌碧穹。蠻娘織錦詠雪詩。留與千秋綺羅叢。以玆報主寸心赤。願言歸奏恢天聡。海濱小吏髩毛絲。強提胡盧攀去蓬。紅顔夙昔已識路。夢魂猶與仙槎通。櫂歌祝公公莫笑。此翁膽氣如長虹。</text>
<title>正使洪公胤郞。有以軍官陪往。書一律贈行。</title>,<text>靑春衣佩出書廚。匣裏新裝玉鹿盧。漢節遙乘鯨海云。萊衫仍作鯉庭趍。移舟坂郭花連席。立馬琶江月滿壺。到日蠻兒爭指點。喜聞琴曲鳳將雛。</text>
<title>庚午元日</title>,<text>元朝寥落戶猶扃。鶴氅綸巾讀道經。萬事雲山心有素。七旬烟月髩還靑。瑤琴穩傍詩書座。斗屋新瞻福壽星。好是東君饒養老。碧桃花下酒尊馨。</text>
<title>奉謝苞山使君 洪應獜 見過。和余壁上元日韻。</title>,<text>春深齋屋晝多扃。燕舞鸎歌避誦經。忽見客塵窓外紫。何來官盖柳邊靑。銅章吏績聞輿誦。匣劍龍光犯斗星。淸洛東西芳草逕。拾君咳唾是蘭馨。</text>
<title>奉謝苞山使君 洪應獜 見過。和余壁上元日韻。 其二</title>,<text>使君何自叩林扃。寥落晴窓好展經。世外烟霞隨意白。丘中草木向詩靑。淵明栗里藏琴䪨。曼倩金門混歲星。漫興欲從仙吏去。沿江濯足采芳馨。</text>
<title>奉和東閣 鄭使君昌兪 見贈韻</title>,<text>單父鳴琴兩月餘。訟庭春草史民踈。巷童歡笑傳相語。新聽官家好讀書。</text>
<title>奉和東閣 鄭使君昌兪 見贈韻 其二</title>,<text>小逕升堂一畒餘。山靑雲白世緣踈。藥爐經卷無人檢。剛被官童促報書。</text>
<title>奉和東閣 鄭使君昌兪 見贈韻 其三</title>,<text>枯桐塵匣十年餘。白雪高音入耳踈。今日自何聞逸響。武城絃誦發詩書。</text>
<title>敬次東閣喜雨詩</title>,<text>牲酒沉江窟。龍雲漲碧虗。得君車上雨。洗我隴頭鋤。擊壤農歌裏。開尊午睡餘。太平還有象。花竹卧看書。</text>
<title>敬次東閣喜雨詩 其2</title>,<text>水滿前塘白鷺飛。披簑顚倒出荊扉。村媧隔竹談奇事。昨日官家禱雨歸。</text>
<title>敬次東閣喜雨詩 其3</title>,<text>旱月農塲得雨初。家家歡笑喜相如。誰知此老顚狂興。嫰菊叢竿手植餘。</text>
<title>竹院孫處士 壽民 輓歌</title>,<text>三郞江上竹村東。結髮看君燕笑同。萬事人間隨電滅。異鄕垂老白頭翁。</text>
<title>竹院孫處士 壽民 輓歌 其二</title>,<text>靑春交契飮醇酣。竹石茅茨巷北南。常棣之華光蔚蔚。惠連羣從盡奇男。</text>
<title>竹院孫處士 壽民 輓歌 其三</title>,<text>眞巖舊躅高山仰。慣誦先生輟釣編。聞說仙庄歸肯搆。祝君風致踵前賢。</text>
<title>竹院孫處士 壽民 輓歌 其四</title>,<text>伽倻萍跡歎吾衰。拾橡行歌老拾遺。仲也書來君有訊。十年琴曲兩相思。</text>
<title>竹院孫處士 壽民 輓歌 其五</title>,<text>霜黃竹碧故田園。片旐龍岡曉月痕。卧病寒齋違執紼。九歌新曲是招魂。</text>
<title>景雲齋偈</title>,<text>三間屋七尺軀。少策名遊京都。老抽簪還鄕閭。好山水分已踈。美田宅命所無。貧宜甘陋可居。伽倻國古都墟。高花洞縣城隅。舊材瓦新拮据。蝸角窄鷦棲如。六絃琴千卷書。案頭硯燈下爐。儒道釋經史俱。周孔師屈賈徒。汲冢簡山海圖。朝暮讀心神娛。不飮酒不釣魚。不蒔蓺不耕鋤。兒得米妾供蔬。饑卽餐病自蘓。衣帶寬形容臞。操觚墨坐團蒲。或著述時詠歈。靑牛仙敎樸愚。雪山佛談空虗。忘是非息毁譽。葛天民柴桑廬。春花暢秋月孤。谷風淸溪雲舒。鳥語簷蟲鳴除。午夢醒童子呼。南山兀爽氣殊。起下堂靑藜扶。堂前徑阻通衢。東隣譁北里迂。田畯過農談徐。還入房累唏噓。閱陳編聲咿唔。憶故人千里餘。音容閡歲月徂。心怊悵足躊躇。漢之廣誰與逾。莫浪思徒煩紆。摛彤管擊玉壺。詔羲和駐陽烏。齋雖冷樂且愉。</text>
<title>景雲齋歌</title>,<text>碞碞叢峀。潏潏瑤波。名山靈境。寔曰伽倻。我懷仙師。棲彼雲蘿。昔夢邂逅。燁如瓊華。言是雞林遯世人。千年騎鶴飡朝霞。靑春觀樂仙李都。紫金魚袋香紛挐。黃巢片檄那足道。筆開星斗光森羅。赫居城闕彈丸小。襃衣博帶愁如何。縻之二郡肯少留。飄然脫屣浩然歌。紅流洞裏海印刹。八萬藏經天雨花。題詩古石破鴻濛。鳳凰琢玉龍騰梭。靑天白日霹靂怒。山鬼號咷松桂柯。金粟如來是化身。扶桑玉女與同車。銀河玄圃莽空濶。絳節雲旓相蕩摩。此物胡爲有薄緣。弱冠神遇華胥家。遺我羽陵書。字字粲香葩。闌珊認古史。慌忽讀未過。徐言百齡卜爾居。莫如伽倻歡樂多。精光炯炯倐爾逝。起坐省識無差訛。以玆挈家西渡江。妻舂女織依山阿。謬獻長楊賦。虗隨博望槎。浮名等蜩甲。薄邑如蜂窠。風霜荏苒七甲子。牙齒剝落頭毛皤。歲云暮矣何嗟及。先師髣髴來譙訶。歸來歸來艮其趾。半畒鳩拙三間窩。壁上新篇曰景雲。香名日夕瞻嵬峩。海山之琴博山爐。書幮筆簏供吟哦。不耕不漁不飮酒。客來嘲我如頭陀。世間是非吾無與。祝聖萬壽民風和。春花秋葉武陵橋。洞天流水閑婆娑。白雲長護學士臺。欹松老檜寒杈枒。探眞諦空幻。采勝窮嵒谺。兒扶竹枝筇。僧勸松葉茶。振衣疊石磴。濯纓狂流渦。山明水綠是先師。鐵壁可爛名不磨。緬仰今古發長嘯。焉能羽化超塵譁。但願殘年少疾病。鶴氅巾屨行傞傞。瓣香一炷歌一闋。癡言錯落師應呵。</text>
<title>題景雲齋</title>,<text>小齋晴景好。簷鳥有佳音。花動新移樹。風鳴舊歇琴。踏靑今日事。垂白少年心。興發騎驢去。探春水北林。</text>
<title>奉呈息山李處士 萬敷</title>,<text>朝霞抱幽松。初景媚東園。嘉林翳我側。鳴鳥上下喧。已嗟流序急。未厭舒日暾。凌崖伐靈芝。步渚摘芳萱。念彼丘中隱。儀態淸且溫。天和散琴籟。至樂在良言。小雅咏常棣。鸞鵠兩飛翻。石溜響冷冷。桂枝日攀援。卽物廢康娛。稅駕遺塵昏。豈不念子勤。寤寐愁思繁。良時易娛客。旨酒澹盈尊。淹留惜將晩。復聽林中猿。承風拾零塵。持以望璵璠。努力愛姱脩。永矢莫相諼。</text>
<title>秋篁對 幷序</title>,<text>龝篁兮濯濯。綠葉兮脩莖。風騷騷兮吹汝。霜雪紛兮在旁。質廉亢而扶䟽兮。聲咇㘉而宏𤨿。紛旣有厥勁操兮。又申用夫笙簧。蹇余自非而之儔兮。而何爲乎中唐。中唐兮偪側。判獨離兮康莊。石磊磊兮山之阿。絆靑蘿兮廡門。旣焭焭而介立兮。又無鸞皇巢爾巓。形蕭槮之隱約兮。寒被離而交之。集衆蟬以爲家兮。鷦鷯接翼於高枝。日月忽已移光兮。恐漸冉而招尤。秋篁兮摵摵。奏朗音以如訴。曰余有夫初服兮。匪衆黎之曹好。植貞亮以爲根兮。羌內貫通而外固。淸風颯兮孤竹。歸墨胎而爲之師。二子登山而展詩兮。羞蕨薇以療飢。苟余情其信直兮。雖九折其亦何傷。夫桑遠而薄海兮。遇朝暮以先生。先生之服潔而芳兮。集秋華之章章。先生之食不苟飽兮。飡琅玕之精英。夫旣與世而枝梧兮。宜擯笑而不當。羣芳兮在彼。忽獨與余兮神狂。鼂而噏余淸露兮。夕拊余節兮飛霜。文章爛以華予兮。媲三光而飛敭。麾文昌使永綏兮。又勤詔彼西皇。余旣博觀於四極兮。孰能幾於夫子之所嘗。饕風盪以瀄汩兮。掃六合而俇攘。戶蕭艾以當幃兮。蘭茝爲之離殃。彼江蘺與巖桂兮。居欝欝之憂傷。憂傷兮可奈何。羌唼佞而自化。余惡夫變節而從俗兮。進又遭厥顚沛。伶倫之不可遌兮。帝軒邈而終古。淫哇亂其律呂兮。孰南陔之能調。歲暮兮不自聊。衆卉調余以枯槁。驕吾以其美榮兮。覽余以其儇巧。欲浮湛而娛憂兮。衆果以我爲苦。欲繽英而增麗兮。猶有曩之態也。不覯閔而易初兮。有先生之志也。世旣不與我同鑿兮。有先生爲之知己。日憑噫而無所集兮。何變易之可圖。苟先生之無我違兮。何必遠適而自䟽。薄言休乎山中兮。林鳥嚶嚶而愉敖。積李兮崇桃。蹇芳華之匪宜。桃之零兮李之衰。余獨好脩以爲期。寔先生之好我兮。願百齡而亡虧。忽傾寤而蟬緩兮。欣有素於知音。覽察草木其猶有別兮。矧伊人情之不可禁。操余中以反顧兮。惧斯言之不任。托楚音於商風兮。傃秋篁而高吟。吾令少皡弭節兮。與和仲而徐厲。豈光景之我欺兮。爰及女而信誓。衆皆競進而冒入兮。爾董道而不改。衆皆嫉余之繁餙兮。爾惟慕此脩姱。超無爲而自得兮。詔來世而靡它。俾山川以淸氛兮。吾令衆神而揮呵。宅詩書之園林兮。騁道德之平街。指首陽以爲期兮。望淇澳而自詑。攀貞蕤之有菀兮。舒蹇産而歗歌。聲幼眇而復暢兮。神沛徂而委虵。龝篁兮戢戢。言不可結而詒。招佳人而惠好兮。聊且遺兮所思。</text>
<title>抽懷賦 幷序</title>,<text>余幼載以淑靈兮。憇道元之泱泱。績秋華而昌衿兮。精玉實而馮膓。顧中寰如漚如芥兮。曾不足以肆予翔。蒲衣子慕予而色笑兮。儐以導乎其鄕。遂遠跡而天游兮。椉六氣以爲梁。蓬瀛之丘眇而矮兮。侮秦帝之攸荒。凌洋洋而橫騖兮。傃鵬背之靑蒼。乃至析木之東津兮。伏戱羣仙皆在旁。媧皇肅而展樂兮。台竊塩乎笙簧。沐余髮於咸池兮。祛卽罥於夫桑。蹇予旣刷於塵瞀兮。要不返而斯焉相羊。羣仙爲我啓卜兮。申厥對以未臧。曰玆道之敻幽兮。繄不可乎爾將。上聖谷而神葆兮。旅弱喪而顚僵。而黃鵠不可與儷偕兮。彼營魄者何倀倀。子有故於洙之波兮。羌好脩而爲貞。芙蓉郁而匊馨兮。璜佩遠而𥪗琤。屈文昌使掌筴兮。搆不死而爲之堂楹。登靑雲而高厲兮。奏琅敖以日康。文章煥以朗裔兮。詔離朱以垂光。紛女旣有厥九土兮。夫孰云歲月之迅征。芳華壯而永宙兮。吊冥靈爲殤刑。蹠前脩之陽陽兮。迺元吉之禎祥。爾無釋筏而求津兮。而卽淫乎廟之觴。何獨樂斯而淹斯兮。曰余與道而兼忘。盍歸秉於恒幹兮。欻孟晉以休昌。朝吾將㴉於陽汜兮。速蒼虬俾具檣。陽侯海若並來集兮。虙妃侑余以瓊漿。咸嬋媛而奏媚兮。麗厥篚之玄黃。折瓊枝而遺思兮。悵神瞀而彷徨。余旣協羣神之攸箴兮。爰正策而亟行。太陽杳杳而晨驅兮。羲和按節而方驤。豊隆倐颯而淸塵兮。霞衣習習而披攘。橫六鰲以上下兮。坌鯨鯢之雷硠。泓渟囦泫溢坤維而騰波兮。獨偃蹇沛𣶈瀁而遹皇。旹芒芴而未分兮。撫四極其焉當。吾令鳳鳥先導兮。覽德宇而棲藏。鳳鳥翺翺之亡薄兮。叛陸離其莫敢遑。舒息邑而寤懷兮。謂中原猶不陽。歷滄溟而日遠兮。見八法之遺疆。忽騫飛而復下兮。紛詔我以善方。欲遠集而匪所愉兮。不如反爾之故常。心搖悅而自𡴘兮。托龍門而淸塲。山嵒嵒以穹石兮。寓司馬之遺芳。築烟霞之依斐兮。繚靑蘿而園墻。游文史之淵藪兮。御六藝之精英。蒙莊托余以神交兮。馬鄭儐余以同盟。集羣龍而罄折兮。焉問王喬與期生。樂斯丘之淸澂兮。匪衆黎之所營。夫余俶得於大觀兮。神汎溢而自昂。昔司馬之南探兮。天不盡于衡湘。彼石室好姱辭而終古兮。猶云攝灝氣之崢嶸。何蒙士之莽兮。卒爛熳而無成。日月忽其移光兮。愳重昏而墜名。疾下流之淫翳兮。紛汩而靡爭。彛光混於𡠜母兮。儷邑犬而喧驚。故黃鍾瓦釜不同調兮。吾誰與爭而誰與嘗。羌內惕若而絫省兮。詎矢言之或馬喪。夜展轉而亡寐兮。鍾皷喤而戒明。佳人儼其好我兮。薄言采夫蘭葩之翠薌。娛中情之蹇産兮。聊結言以爲纕。亂曰。蓬隝兮悠悠。雲輧兮渺茫。望羣仙兮未來。蹇何爲乎水中央。龍山兮嵯峨。徙倚兮倘佯。葛緜緜兮山之阿。風漂漂兮湛中唐。植琅玕兮被崖。芝草蓁蓁兮都房。我思兮古人。若信笑兮在床。少壯兮不自修。歲旣晏兮神傷。良朋兮延佇。拾春芳兮蹇裳。歸來兮逍遙。窃自感於吾黨之斐狂。</text>
<title>淸香樓賦</title>,<text>登玆樓而炳眼兮。問淸香之有扁。吸零湑於華池兮。嘉昔人之媚撰。惕爽鳩之湛樂兮。汨兵燹以離殃。中原忽以有菽兮。蘭蕙幽而不陽。行人唏於曠壄兮。哀壑吟其秋荒。洎百齡而蕭條兮。遌使君之相羊。流目眺夫夷墊兮。介往辰之未遑。惎垂般以纘巧兮。詔百神使具將皇。祗仡仡而獻功兮。頫霞以脩塲。緻金碧之瓴瓦兮。襍文杏與名章。鳳凰集於飛甍兮。繽五色而槺梁。嘉南州之爽塏兮。攬芳樹之交英。仍羽人於華山兮。御六鰲而不傾。鳴和琴之緩節兮。迨我暇之戴星。翼文瑰之高闥兮。席芙蓉而茝香。鸞皇鸑鷟並出進兮。班陸離其成行。折若木之瑤華兮。繽以壽夫日康。伊予旣有此霑被兮。申晠顧而好迓。綴微馥於江蘺兮。備蘭椒之幃佩。涉靑雲而遊敖兮。神惝忽而上下。焚膏鑪而展詩兮。飄月欄而飮斝。超氛埃之淟涊兮。食沆瀣之精英。忽旹變而忘反兮。驚熠燿之宵征。吾令少皥御日兮。望西汜以勿驅。謇淹留而伏檻兮。思及今而康娛。白雲靄其孤飛兮。山峻高而造極。結桂枝而容與兮。鳴鳥翩而厲翼。華星出於曲池兮。粲夕霧之縹碧。鐘皷喤而達曙兮。澹偃蹇而弗寐。述煩言而道思兮。與甘棠而勿墜。</text>
<title>擬赤壁賦</title>,<text>伊年壬戌十月之望。畿輔觀察洪相公。肅命旬宣。攬轡原隰。駟車彭彭。鼂發寧峽。陽漣兩尉。薄言追躡。翩其鬷邁。度亭坂之嶢兀。木落山淸。江鳴石出。相公曰嘻。今夕何夕。緬坡翁之豪遊。我誦其辭。寤寐風流。二客旣同。歲月惟侔。睠玆江壁。曷異黃州。時不可以再得。盍迨今而亟謀。於是飭津吏整蘭舟。威儀孔燕。帳御咸修。翼小舲以先後。齎玉罇與華羞。戒㫌纛使遵路。傃坡陀而委蛇。舟容裔而出浦。恉漣州以爲期。山㠑崴而夾峙。水汩淢而迤長。危碞戍削以穿雲。古木杈枒以被霜。澹偃蹇而儃回。聊騁眺而相羊。鵲瀨坌其嵒谺。聽石齒之雷硠。歷橫山以左轉。欹松側壁。互出而低仰。悄林洞之曛莫。幽興紓而央央。爇炭爐呼酒鎗。膾江鱖炰山獐。櫂謳齊發。沙鳥羣翔。少焉柔颸翕忽。薄雲舒卷。氷輪聳於峀頂。縠紋開於鏡面。灘聲忽以夕厲。與鳴柁而奔電。遂息櫓於熊淵。乘月浪而膠葛。叢巒集而攢䯻。古渡廣而容筏。茆茨隱於薈蔚。漁火雜於樵聒。仰栖鶻之危巢。俯潛蛟之幽窟。剔神文於巖髓。羲姒邈其靡質。明沙鋪練。斷霞成綺。騎吹遶。候火如市。亮殊觀之已飫。復焉往而求美。船連蜷而不進。命廚庖而陳饋。傾霞酌而半酣。間毫墨以言志。古琴泠泠以寫興。洞簫嫋嫋以揚聲。淸彈水仙之操。怨和明月之章。繽江妃之闇欷。怳河伯之顚狂。夜厭厭而橫參。霜露浥而侵裳。相公驩焉。擧酒屬客。曰今日之遊。視坡翁孰賢。客笑而應曰。彼以逐臣而舒憂。公以榮塗而信天。舒憂者其辭放。信天者其樂全。吾知公百世而緬仰者。𤢜以其文辭絶倫。若擧游觀之跡。又何輸嬴之可論。且夫乾坤莽曠。八荒寥廓。江山風月。本無分域。是造物者化成之妙。而坡翁與相公之所共得。卽吾漢北江山。奚遜於吳江赤壁。遂皷舷而少歌曰。赤壁之仙兮眇雲天。赤壁之賦兮落塵上。不如熊江今夜月婆娑。脚踏船尾兮滄浪歌。歌竟。相公引壺更酌。陶然而喜。葢二客之不能飮。飮半勺亦醉。僉曰興闌。樂不可竆。夜歸縣齋。琴淸月籠。</text>
<title>齋居自勉 十首</title>,<text>誠是道之實。敬爲德所基。體用相須地。勉焉不暫離。</text>
<title>齋居自勉 十首 其二</title>,<text>先聖傳精一。眞工在復初。格致誠正裏。坦然有階除。</text>
<title>齋居自勉 十首 其三</title>,<text>善念由持敬。惡根始自欺。聖狂從此別。盍察造次時。</text>
<title>齋居自勉 十首 其四</title>,<text>老莊言理誕。釋迦譚道空。吾家實地業。常要主敬中。</text>
<title>齋居自勉 十首 其五</title>,<text>天鑑非高遠。日臨方寸中。至顯至微事。無時不明聰。</text>
<title>齋居自勉 十首 其六</title>,<text>得程然後行。詳勉尋端的。所以仁知勇。允爲三達德。</text>
<title>齋居自勉 十首 其七</title>,<text>寶玉本無瑕。瑕留不琢地。追琢在於吾。敢安自暴棄。</text>
<title>齋居自勉 十首 其八</title>,<text>泰頂雖云高。登登無不至。若使中途還。何由踏實地。</text>
<title>齋居自勉 十首 其九</title>,<text>積寸至千斤。由庭達四寰。智愚何須問。只在勤慢間。</text>
<title>齋居自勉 十首 其十</title>,<text>眼力雖相似。人皆所見殊。扶正斥邪後。方稱大丈夫。</text>
<title>秋辭</title>,<text>木落山容瘦。天高鴈響遲。草堂人夜語。霜重菊花枝。</text>
<title>詠月</title>,<text>獨立寒階上。無心霽月明。不知今夜色。能得幾人情。</text>
<title>屛風詩 押出宰山水郡。讀書松桂林○平海時</title>,<text>靑鶴去不歸。海上秋山兀。高樓望所思。華月松間出。</text>
<title>屛風詩 押出宰山水郡。讀書松桂林○平海時 其二</title>,<text>仙澗碧淙淙。霞巖白磊磊。水石若能言。愧儂爲爾宰。</text>
<title>屛風詩 押出宰山水郡。讀書松桂林○平海時 其三</title>,<text>本自無才智。何能善做官。偶逐浮雲至。題名海上山。</text>
<title>屛風詩 押出宰山水郡。讀書松桂林○平海時 其四</title>,<text>民居恰千家。地方無百里。但坐望洋亭。大觀東海水。</text>
<title>屛風詩 押出宰山水郡。讀書松桂林○平海時 其五</title>,<text>城高一丈餘。帶以蒼林隱。但使無徵求。壺中別有郡。</text>
<title>屛風詩 押出宰山水郡。讀書松桂林○平海時 其六</title>,<text>葛洪非眞仙。丹砂寧可服。白水暎皁衙。黃庭時一讀。</text>
<title>屛風詩 押出宰山水郡。讀書松桂林○平海時 其七</title>,<text>𪚥塘種蓮子。水澁蓮未舒。不是無舒意。須儂了簿書。</text>
<title>屛風詩 押出宰山水郡。讀書松桂林○平海時 其八</title>,<text>月松何勝槩。永郞何喜容。一種柯條異。仙人愛赤松。</text>
<title>屛風詩 押出宰山水郡。讀書松桂林○平海時 其九</title>,<text>秋月上高梧。淸琴響新霽。自吾得此樓。不羡廣漢桂。</text>
<title>屛風詩 押出宰山水郡。讀書松桂林○平海時 其十</title>,<text>莫唱關東曲。且奏伽倻琴。我是伽倻客。年年憶故林。</text>
<title>白蓮社。贈別李天與。</title>,<text>天香寒桂外。山色臘梅初。鳥雀酬琴譜。兒童解架書。坐驚靑歲換。行愛白雪踈。送子將誰語。元龍氣不除。</text>
<title>題湖亭隱居</title>,<text>幽齋何所適。楊柳滿淸川。簾捲春山入。杯行夜月懸。白雲遙在眼。黃鳥共吟篇。如此江湖色。悠悠送百年。</text>
<title>竹下居。謝孫昌卿過訪。兼呈遠卿。二首</title>,<text>病起看時事。幽居見客難。讀書林鳥恠。釃酒野童歡。高枕雲千嶂。脩篁月萬竿。寄聲南楚伴。春雪若爲彈。</text>
<title>竹下居。謝孫昌卿過訪。兼呈遠卿。二首 其二</title>,<text>卧病秋仍暮。離心日似年。月中雙鴈去。燈下一琴懸。酒得淵明好。詩從小謝傳。何當拂玉麈。呼屐破蒼烟。</text>
<title>丁亥歲暮。病甚幾死而穌。高陽諸友以書問訊。遂寄短律以謝。五首</title>,<text>別愁仍伏枕。琴酒若爲開。今日看君字。淸晨上彼臺。岸靑風解柳。沙白雪嚬梅。如此江山色。佳人不暫來。</text>
<title>丁亥歲暮。病甚幾死而穌。高陽諸友以書問訊。遂寄短律以謝。五首 其二</title>,<text>病起相思苦。書來眼忽明。壯心從歲暮。枯骨伴人生。聲色家童怪。衣冠巷老驚。聞君雙紫馬。春草漢陽城。</text>
<title>丁亥歲暮。病甚幾死而穌。高陽諸友以書問訊。遂寄短律以謝。五首 其三</title>,<text>八尺龍爲友。千金馬不羣。聖朝方好士。文彩孰如君。宮露沾襟色。罏香灑酒薰。自憐滄海客。瘦骨望靑雲。</text>
<title>丁亥歲暮。病甚幾死而穌。高陽諸友以書問訊。遂寄短律以謝。五首 其四</title>,<text>天地三間屋。雲山一病夫。竹風喧枕席。梅雪舞江湖。藥褁愁相伴。藜床坐亦扶。故人淸洛上。何日共提壺。</text>
<title>丁亥歲暮。病甚幾死而穌。高陽諸友以書問訊。遂寄短律以謝。五首 其五</title>,<text>先進吾何敢。高名爾自賢。筆誇天與健。詩覺鬼無權。肝膽中原會。精神北斗懸。早聞唐相國。恩到玉京仙。</text>
<title>贈李一之 二首</title>,<text>東風菜綠早。佳客畵堂深。月貰殘梅影。春爭小柳心。還聞洛下詠。忍惜廣陵琴。千古靑雲事。三星帶素襟。</text>
<title>贈李一之 二首 其二</title>,<text>客窓胡鴈過。山雪郡城深。握手佳人語。齊名異代心。月中雙玉釖。燈下七絃琴。去去春江畔。蘭苕纈滿襟。</text>
<title>次李慶山韻</title>,<text>諸公數盃酒。搖落見雄懷。世外雙靑眼。山中四皓齋。梅花春早着。䕺竹雪深埋。如此江南色。詩情日夕佳。歲暮江南一草堂。緩愁深夜趣飛觴。天邊鴈去凍雲合。城上烏啼纖月長。故人欲贈幽蘭色。客子高趻䕺桂章。西望風塵不稱意。燈前看取釖如霜。</text>
<title>今日行 九首</title>,<text>今日馬行客。愁思難具陳。棄家萬餘里。一別胡與秦。浮雲忽已徂。江漢無歸津。交交袂上禽。沾沾窖中鱗。思君惄如飢。覽物涕沾巾。天寒弊裘薄。㢢者何由新。資粮逝已竭。僕夫爲我嚬。擔囊去摘實。持斧行采薪。草深露霜交。無薪伐荊榛。登東臯望遠。但見長路塵。北風何削削。征馬聲悲辛。行行宿曾阿。夢見故鄕人。故鄕若在眼。窹言卽非眞。君懷亮我思。但覺愛精神。努力不自棄。會合當有辰。</text>
<title>今日行 九首 其二</title>,<text>今日策高駕。去上長安陌。長安一何麗。衣冠盛簇簇。金玉貌生貴。文餙被重閣。高臺日歌舞。珂馬厭菽粟。搖搖名利客。俯身行逯速。懷刺立君門。日昗不遑食。田竇有相奪。此輩以榮落。繁華吝不留。鬼瞰高明屋。軒屛日以故。庭草日以綠。音時眼中人。棄捐如遺跡。良無死生知。寵愛竟何益。不如輕薄兒。飮酒相娛樂。所以太史傳。榮名與翁伯。</text>
<title>今日行 九首 其三</title>,<text>今日歲云暮。烈烈北風寒。蟋蟀鳴東廂。嚴霜被井闌。鬱欝園中樹。何人不摧殘。驅馬舍之去。暮登北邙山。孤猿厲哀吟。四顧無人看。新墳出林杪。古墳入庭壇。樵者斫而薪。躑躅歌其間。君但聽此曲。塚中寧自歎。斯人昔朱顔。繫馬此盤桓。不念死作墳。各言生以安。幽坎一何牢。千載不復還。人生天地內。一日良爲難。悟彼山有漆。它人入室歡。且坐一皷瑟。被服輕羅紈。顧視洛中人。戚戚何所干。</text>
<title>今日行 九首 其四</title>,<text>今日樂莫樂。駕車歸故鄕。故鄕何美美。高觀桂以梁。崇臺在其下。列蒔蘭草香。門前競車馬。賓客粲成行。入高堂四顧。歡樂方未央。冶女操瓊瑟。妙者邯鄲倡。中庖旅肥甘。炙羔與燔羊。盃樽凈不染。酒淸而氣芳。酌酒侑客飮。賓跪請先嘗。酣燕過三爵。樂極不可荒。流光忽自匿。零露集中唐。音樂尙未厭。鐘皷何彭彭。良夜接逝景。金燭正焜煌。人生若草露。不樂復何臧。請謝車馬客。須知今夕長。</text>
<title>今日行 九首 其五</title>,<text>今日相宴飮。有客自遠方。形觀麗而逸。被服集蘭芳。開我西閤門。坐我秋竹床。持盃但飮之。長嘯氣如狂。左手發玉匣。五絃厲淸商。音聲何慷慨。中曲正低昴。歸雲忽自停。高鳥翩回翔。行者息足歌。棄妾起沾裳。樂極哀卽至。四坐各停觴。問客何所㤪。問客何所傷。客本無所㤪。客亦無所傷。三歲客長安。一琴空作裝。</text>
<title>今日行 九首 其六</title>,<text>今日門有客。攬衣卽僚友。主稱千金巵。賓奉萬年壽。請客且勿飮。聽我之所賦。君自視前轍。寵愛良不固。顔淵聖之徒。摶飯疑或誤。何况在末流。妄信目與口。張陳古雋士。宿昔神相慕。意氣斷黃金。片言山可剖。垂死出鉅鹿。拊背奪其綬。逝者亦有面。故人折君首。功利作厲階。兄弟變豺虎。朱穆用絶交。昌言戒前後。吾今展此曲。此曲愁而苦。莫以姿態薄。棄捐糟糠婦。莫以機利重。棄捐素所厚。</text>
<title>今日行 九首 其七</title>,<text>今日秋氣至。霜露厲寒節。百卉爲之摧。搖落將焉奪。明月皎長夜。蟋蟀床前出。不知誰家子。行歌色憭栗。冉冉歲行暮。獨坐理短褐。人生有盛衰。立身何其拙。阿衡老田畯。得君以鼎實。張伐走鳴條。耀名三聖列。師望一禿翁。遇主屠魚窟。勳立表東海。萬古熊羆說。富貴如可求。執鞭皆好物。多謝彼歌者。微分何卒卒。無爲守窮曲。遂意從所悅。</text>
<title>今日行 九首 其八</title>,<text>今日自爲昔。來日自爲今。四序苦變化。百年俄頃尋。生但百憂集。逝卽無一心。愚者不自知。聖者不自禁。嗤彼學仙人。采藥於嵩岑。松喬悠且邈。鍊丹智不任。山高與世絶。羆虎之所侵。自非禽鳥羣。那能度崎嶔。何不策良駟。浩歌彈鳴琴。紅顔繫者無。流景已衰沉。</text>
<title>今日行 九首 其九</title>,<text>今日苦何短。明月入羅幃。盈盈不可掬。攬之盈我衣。佳人在遠道。遠道難與期。持此報蹇脩。贈君莫相違。君亮執令德。庶復待良時。引領還獨處。眄睞以傷悲。翩翩庭前鳥。遠含尺書歸。長跪讀素書。書中有何辭。上言久離別。下言長相思。</text>
<title>初發靈川敝廬。慨然有述示諸友。二首</title>,<text>靑天亦何意。玄菟海東濱。慷慨能無淚。文章自有神。身從三賦拙。家以六經貧。悟彼公庭舞。羞它在澗人。</text>
<title>初發靈川敝廬。慨然有述示諸友。二首 其二</title>,<text>歷歷紅塵事。強歌辭海濱。風霜敞貂色。星斗老龍神。名豈墻東隱。官應柱下貧。𪚥耕唯帝力。休矣讀書人。</text>
<title>行至成歡驛舅氏任所。冷酸甚。舅氏喜余扶病來。首索囊中詩。和余發行時韻五首。余又和呈。</title>,<text>芳草漢川明。馬嘶諳客情。如何策枯骨。將急趁浮名。禁陌紅塵滿。滄洲澹月生。無寧任蒭牧。高卧洛南城。</text>
<title>稷山倅金公東翼有詩。余與舅氏共和寄。</title>,<text>此會無前約。新知惜往年。釖回城上紫。珠有握中玄。旅什酬佳境。農歌憶舊田。高樓一尊酒。身似挾飛仙。</text>
<title>又用前韻。奉舅氏。</title>,<text>驛亭春繫馬。楊柳似華年。氣自看山爽。談從問道玄。向來稱綺里。誰送出藍田。北斗聞天樂。星宮集衆仙。</text>
<title>舅氏贈余二律。甚道供劇之難。和奉。二首</title>,<text>潦落茜紅袖。莫言車馬勞。百年千里國。三占二松曺。宦共春雲薄。歌連夜月高。平生湖海氣。樓上卧能豪。</text>
<title>舅氏贈余二律。甚道供劇之難。和奉。二首 其二</title>,<text>吾悲北山曲。王事亦言勞。昔在煕周世。胡令㤪爾曺。別離楊柳長。行邁雪霜高。不及郵亭上。酣歌意自豪。</text>
<title>復依前韻述懷</title>,<text>韓信封侯貴。蕭生門尉勞。生爲噲等伍。羞與仲翁曺。志挾雄才傲。名從片語高。明時一狂士。詩興本來豪。</text>
<title>裴丈公山齋。在竹村上頭。甚凈而幽。余間步往訪。爲半日懽。丈公命其胤于天甫。口拈五律韻。余卽步成篇。</title>,<text>高枕神仙窟。烟霞入醉顔。驥兒千里步。鵬路九霄攀。世上無安宅。壼中有卧山。東園送客罷。餘竹對淸閒。傞傞綠玉髓。芝草滿商顔。仙珮春相問。雕琴月共攀。無氊坐白石。有戶閉靑山。野花開又落。流節眼中閒。</text>
<title>裴丈公山齋。在竹村上頭。甚凈而幽。余間步往訪。爲半日懽。丈公命其胤于天甫。口拈五律韻。余卽步成篇。 其二</title>,<text>名利休開口。人生盡苦顔。飮晨瓊露得。棲夜碧梧攀。意氣龍鳴匣。文章豹在山。請看桃李好。爭似澗松閒。長歌猶白雪。相遇更紅顔。前輩高難問。遺風儼可攀。匣中來北斗。盃底卧南山。天地生男子。悠悠歲月閒。</text>
<title>幽棲累月。感念成懷。使童子拈韻。信手題詩。</title>,<text>愛爾靑春色。隨儂喚作師。累慚奇字問。多勸寸心知。世事還無賴。生涯莫浪悲。共期江海上。盃酒話新詩。</text>
<title>幽棲累月。感念成懷。使童子拈韻。信手題詩。 其二</title>,<text>庭前栢樹子。遺訣問高師。心事珠盤定。精神水石知。坐看眞世界。行念大慈悲。停君鷲嶺曲。彈我谷蘭詩。</text>
<title>呈陶原精舍</title>,<text>淸歌門有客。皷瑟娛中唐。中唐靜以邃。松古春雲蒼。婆娑納行月。蕭灑傳幽篁。淸颸澹日夕。君子詠蘭芳。考盤在崇阿。永矢歡娛康。詩書滿高座。絃誦溢春房。吾宗潝天祚。荊樹日煌煌。願言服先敎。緖業垂千霜。我竄苦未歸。濡跡越江湘。邂逅卽相歡。盃酒淸宵長。江雲擁山翠。鳴鳥繞林翔。承風拾靈藻。贈以相思章。</text>
<title>暮春。太華山花事甚嘉。時余與李載允昆季湖西崔生奎一季友天與同在香樓。遂選暇一往。齎酒脯。命緇徒煎花。飫心娛目。酒酣日且暮。兩三童子在傍。拈韻各賦五言古一篇。以寓詠歸之思。</title>,<text>晨霞粲高柳。蕙色憐幽芳。閉門意怊悵。振衣起彷徨。韶華徂如箭。東魄畏西藏。靑靑之子襟。邂逅願偕臧。小雅詠常棣。䨥鳳翩回翔。已惜遒序短。共愛舒日長。良時澹可衍。惠好同扶將。高雲麗層峀。珂馬早嚴裝。羣賢媲永昶。爽塏卽林篁。伯兮神仙侶。髓骨婉淸揚。鏗然舍瓊瑟。遠懷沂水狂。婆娑轉春服。好入江雲鄕。叔也顔如槿。天球琢寶章。調笑弄野翠。和歌零露瀼。崔生湖海姿。桂樹凌寒霜。腰間子虗筆。慷慨騷詞塲。天與氣不羣。古釖干星茫。凄厲黑貂弊。南鴈飛衡陽。復有兩三童。眉細靑絲楊。朝從謝眺樓。夕息支公房。中丘宛且邃。列卉雕羣岡。鮮風動琅霄。法雨承珠堂。袈裟衆老髡。選勝金蓮傍。天葩溢峰磵。合沓紅羅張。攬之忽成掬。襭來時搴裳。歡言布明簟。申擧流霞觴。覽物侈心眼。摘花搖春光。煎煑錡鼎實。齧嚼唇牙香。承風拾蘭馥。綴藻開荷囊。鳴禽止灌木。君子詠阿桑。謔浪酬嘉賓。中心好不忘。淹留惜將晏。皷瑟吹笙篁。山栲濕有杻。永日歡娛康。白駒鳴春草。曛色延中唐。望舒絀佳期。谿路烟雲蒼。行行且回首。采花不盈筐。瑤光逝已速。盛筵難可常。浮雲在遠道。悵望天西方。吾欲奏別鸞。此曲愁人腸。但願各相思。贈以靑琳琅。</text>
<title>道州城樓。贈李士馨西歸。</title>,<text>涉江徂氷雪。飮馬依長干。浮雲蔽遠道。高鳥畏天寒。撫袵忽已緩。歲華驚流湍。靑陽媚妖姿。星斗粲相看。紅鴈過庭吟。痡僕臨岸嘆。擔囊復攝衣。愛此池上欄。璇題納淸月。綉檻眺奇巒。光風轉弱蕙。初景泛幽蘭。提觴對渺曠。列筵聽闌珊。復有賢主人。皷瑟要淸歡。鹿鳴食野草。永日以盤桓。伊余慕子丰。感念欲彈冠。相遇在龍門。自恨無鮫盤。淸輝裊空素。至樂廢流漫。請謝塲有苗。念彼零露團。綠桐靜不囂。爲君坐聽彈。一彈驚別鶴。再彈調孤鸞。四坐促羽觴。東魄墜西灘。無爲別離苦。去去願加飡。</text>
<title>渭陽詩四十韻</title>,<text>萬里楓愁客。孤城竹對予。飛騰時事急。搖落故人踈。北斗三更後。南天十月初。菊花行覔律。鴻鴈卧看書。吾舅逢顔色。兒童問起居。雪林交夜席。霜髮暎秋梳。觸目悲相見。低眉恨有餘。皷盆懷宿昔。風樹哭躊躇。尺地迷歸路。它鄕結倚廬。百齡嗟已半。萬事欲何如。物色金淵。樓臺紫水墟。荒烟生草木。落日見樵漁。憶昨擧高第。明時賦子虗。桂香浮緣帽。荷艶上葱裾。俗輩無宗李。名塲有大樗。冷官纔記馬。旅食尙歌魚。柱笏鰲山遠。榮芝角里茹。浮沉同末契。衰謝返窮閭。謝眺篇堪誦。元龍氣不除。行裝寒伏枕。星嶺險摧車。水合鮫吟窟。山空鳥宿岨。白甘村市酒。靑剝野田蔬。小子揮毫速。新詩滿腹儲。孤燈鳴匣釖。半榻詠關雎。酷似慙無忌。恩深似魏舒。攀門高自出。相宅早多譽。沙伐三秋笈。伊西十畒鋤。此身銘感激。前路聽吹噓。久阻心逾重。相逢病乍祛。業荒聞蟋蟀。才困化蟾蜍。禮樂須來者。文章豈忽諸。神交梁園筆。興入灞橋驢。白雪飛荊楚。靑雲擁石渠。始知貧態好。休遣壯懷沮。歲去長勞力。時來共樂胥。泊船秋草近。撑屋暮江瀦。形役嗟拘束。生涯㤪拮据。泣珠回月露。烹鯉報瓊琚。古簟淸仍設。新醪澹可釃。牽衣出南浦。立馬暫徐徐。</text>
<title>山南詩一百韻。奉娥林鈴閣。</title>,<text>海南論名士。山南得雋人。自天麟抱送。觀國鳳來賓。日照三千字。年廻十九春。茜紅袍色嫩。艾綠髩毛新。鴻陸共儀羽。鯤溟躍怒鱗。景星郞署夜。仙漏帝宮晨。美器須盤錯。丰資見篤純。醨糟混哺餟。堅白謝緇磷。得意名喧衆。需時藝絶倫。簿書驚百吏。詞判壓羣隣。摘細功穿葉。覃精勢斲輪。股肱思報主。毫髮肯謀身。棟合干雲梓。璋堪照夜珍。居然綬纍若。不是跡沉淪。聖代治明孝。卿材乞爲貧。舃鳧辭日陛。琴鶴下秋旻。邑自江山勝。天惟雨露仁。綵衣隨帳几。華珮綰銅銀。吹角星侵座。褰帷月滿闉。聲連五袴頌。眉解萬家顰。犀燭通幽覿。牛刀入細均。築堂閒射鴨。行圃樂乘駰。法已懲奸竊。風今息訟嚚。浦珠光炳爛。岐麥氣縕絪。餘力開文肆。繁懷暢酒茵。放衙靑玉案。欹枕白綸巾。瑞彩扶南極。丹誠拱北辰。野雲低水竹。橋雨長泥蓴。夢挹羲皇卧。心游太古淳。與僧尋寺遠。留客上樓頻。敏捷詞無敵。縱橫筆有神。令何嫌促迫。思不費吟呻。戛玉聲聲朗。鍊金字字馴。乍疑輕舍括。徐覺富盈囷。認是圭兼卣。寧論璞與珉。政先行節儉。文擬試經綸。祿薄存交誼。官閒獲衆誾。沉深皆古道。蕭灑亦天眞。座客呼文擧。郊氓仰信臣。棲惟鸞穆穆。飛則鷺振振。向者聞猶慣。其人美且贇。顧嗟材不類。寥落分何因。小伎矜雕篆。深情荷飮醇。歲華齊髩頰。朝著並簪紳。憶別淸樓酒。違歡紫陌塵。剖符欣密邇。傾盖幸紛繽。畵席斑靑草。澄江帶白蘋。巷聞嘶柳馬。原眺食苹麕。浪泊憐登楚。霑濡念在陳。放歌酬欵曲。零淚話酸辛。契𤄃分江右。提携轉海濱。東遊悵雲樹。西出詠山榛。一札魚仍阻。三秋鴈未臻。曳裾顔獨赭。操瑟眼俱瞋。匣有蛟龍怒。門多虎豹嗔。覊心嶺渺渺。鄕夢水粼粼。題柱人歸蜀。懷瓊客出秦。雨飡千里道。氷宿兩湖漘。行李寒天暮。娥林臘月初。郡城高錯落。亭榭逈嶙𪚥。淸賞烟籠桂。幽奇雪簸筠。掣鈴非李白。驚坐卽陳遵。邂逅神仙尉。聯翩宿昔親。博山香勃欝。輕珮玉璘㻞。秋月明羞頰。春花絳妬唇。奪釵看作鳳。低首喜如螓。落筆詩交唱。連觴酒慢廵。笑多資謔浪。談悉聽溫諄。肝肺無留障。形骸不設畛。長吟問城市。恭祝向楓宸。九德工賓舞。三司愼睿掄。頌喧神降岳。恩起士耕莘。共覩王猷塞。爭言聖道伸。結蘭容信直。垂藻勖同寅。㤪必消廉藺。猜應解復恂。幾回沽駿馬。誰是畫麒麟。繡服華穠郁。朱車響隱轔。自知居側陋。曾被化陶匀。渤化方潛豹。淮風遂貢蠙。虗稱倒巴峽。狂許敵峩岷。健草傳王勃。嵬科到郗詵。物嫌名烜焃。理合命艱屯。出作看花子。歸成擊壤民。遊歡荷朋友。生事托婚姻。葛屨寧嫌魏。禾麻且詠豳。陸沉君匪拙。陵替我偏陻。爽朗龜書浦。崢嶸鶴駕垠。采岡芝可飽。遵渚蕙堪綛。世得措煕皥。兵無戍甫申。絃歌二南婉。衣帶五章彬。禮俗今鄒魯。儒聲舊洛閩。浮榮等敞屣。湛樂在農畇。借問携琴酒。何如佩組紃。此言由臭味。私志及謀詢。倦策朝隨鷺。征衫夕擁鶉。故山啼鳥逕。滄海釣魚緡。攀桂春將夏。扶桑日出寅。別懷亭𪚥黯。流節葉蓁蓁。絆足愁縈枳。羸軀困采薪。佳期已晼晩。花阻武陵津。</text>
<title>春日野城卽事。懷士集洛中園居。漫成三十韻。</title>,<text>何處風光好。春深鏡水邊。落花三月暮。垂柳一城烟。麗日籠丹閣。淸潭繫畵船。樹濃黃鳥語。沙暖白鷗眠。蘇小搴珠箔。檀郞奪寶鈿。浪驚鴛浴浦。泥墮燕侵氊。無力慵安䯻。多情笑拂絃。軟紅歌舌巧。纖綠舞腰旋。水弄香心蕩。風搖醉興顚。玉芽羹岸蕨。銀縷膾江鮮。任是歡娛劇。輸它色態牽。懷人屬令節。觀物悵流年。帝里春應滿。君家樂自偏。茝芳園裏摘。蘭薄洞中搴。彩筆添佳氣。韶華競晩姸。萋萋渭城陌。歷歷漢陽川。禁蘂繁成帳。郊莎細着綿。瑞雲靑瑣畔。香霧紫宮前。暖夾瑠璃盞。寒凝瑇瑁筵。闘鷄金作距。嘶馬鐵連錢。淑景良難遇。離居也獨憐。若爲同步屧。誰與共吟鞭。別夢愁胡蝶。歸心訴杜鵑。一庭花帶雨。千里樹連天。酒輟新傾斝。詩携舊寫牋。科頭卧白石。濯足坐淸泉。山影鬟高下。波光錦沂沿。寤歌增慨慷。閒賞惜留連。謾和滄浪調。因栽杜若篇。曲終延佇久。林月更淸圓。</text>
<title>與仙槎令裵 大受 遊佛影寺 二首</title>,<text>十里聞寒水。數峰橫暮天。奇巖自太古。幽木不知年。乍愜烟霞夢。稍疎簪紱緣。禪家何處是。雲碓一僧眠。</text>
<title>與仙槎令裵 大受 遊佛影寺 二首 其二</title>,<text>佛影依俙是。山容幻出如。坐從巖桂樹。看盡石芙蕖。鶴去寒巢逈。僧歸古殿虛。那由割妻子。於此結茅居。</text>
<title>上元翌夜。余曁淸衙子舍兩大雅。共登淸香樓翫月。時金子長黃天用諸君來會飮。酒酣。放歌一曲。仍呼韻。命天用先賦。遂和三篇。</title>,<text>重城月色唱籌深。况復官梅逸興尋。春酒盈樽琥珀薄。故人留客畫堂陰。啼烏逈雜千門杵。別鴈遙驚一曲琴。擺落天南多聚散。仲宣詞賦識吾心。</text>
<title>上元翌夜。余曁淸衙子舍兩大雅。共登淸香樓翫月。時金子長黃天用諸君來會飮。酒酣。放歌一曲。仍呼韻。命天用先賦。遂和三篇。 其二</title>,<text>春日春塘靑草深。使君樓臺畫中尋。䨥鸞自動雲霄色。五馬高懸蔽芾陰。自古宣城多爽槩。于今單父愛鳴琴。浣花溪裏三年客。調笑登龍國士心。</text>
<title>上元翌夜。余曁淸衙子舍兩大雅。共登淸香樓翫月。時金子長黃天用諸君來會飮。酒酣。放歌一曲。仍呼韻。命天用先賦。遂和三篇。 其三</title>,<text>春樓一曲塘水深。塘上柳梧靑十尋。落月寒光畵簾薄。飛星白破沙汀陰。嚴城擊柝故人醉。高調食苹仙子琴。忽見蒼虬嘯玉匣。漫漫長夜少年心。</text>
<title>李明府將解歸。進士黃龍瑞先唱別調。遂奉和。</title>,<text>官樹烟籠翠盖長。春風吹角下重堂。龍門作客靑雲思。鳳穴論交白雪章。稍爲剛腸禁別淚。忍堪征路促傳觴。文翁化蜀千年事。詞藻于今說馬揚。</text>
<title>復以前韻。奉別李載允昆季赴洛中。</title>,<text>醉擁驪駒草色長。勞歌一曲散中堂。東臨月璧生春浦。北走烟花繞建章。人今綠髮分携地。客有靑絲趣別觴。知爾行行且回首。侍儂秋色賦長楊。</text>
<title>洛中。與李慈仁世擎同宿。</title>,<text>一曲荊歌且莫哀。三年齊瑟爲君開。長憐酒肆忘人世。自笑名塲有死灰。天上罏烟違伏枕。江南水石夢登臺。相看白璧渾無恙。幷帶床前月色來。</text>
<title>奉和悔軒鄭伯英見贈</title>,<text>明星南極仰崢嶸。谷口躬耕共大名。自有鳳毛依寶樹。何妨龍釖老豐城。醉看卲月盈懷色。歌得堯天擊壤聲。怊悵伽倻山裏客。謾憑靑鳥報雙成。</text>
<title>奉和悔軒鄭伯英見贈 其二</title>,<text>詩評千古一種嶸。歷歷詞林不朽名。天地以君生海國。雪燈隨我到江城。懷中白璧眞奇貨。膝上朱絃有正聲。說向人間何事樂。龍門書繼獲麟成。</text>
<title>次星卿見寄</title>,<text>一曲燕歌㤪落梅。黃金何處有高臺。山中尺素秋相問。江上明珠月幷來。歲暮鄕心䕺桂發。天寒嶺色紫芝開。于今楚客中原在。莫以離愁罷酒盃。</text>
<title>海上贈林君</title>,<text>靑春詞筆裊恩波。擷却蟾宮第一花。漢闕新懸司馬賦。齊郊舊唱飯牛歌。歸來碧海雲俱集。醉卧紅樓日已斜。無限江城烟樹裏。君家楊柳繫人多。</text>
<title>奉和舅氏</title>,<text>酌罷新醪浣客情。世間如此我何營。身無逸翮孤飛去。心有靈丹九煎成。石室藏書天下事。金臺擊筑夢中聲。黃庭一讀愆殃甚。滄海東頭繫薄名。</text>
<title>奉和舅氏 其二</title>,<text>輟卷長歌已亂情。古來窮達謾營營。藏書柱下身兼隱。采藥山中計未成。㢢布單衫千里國。斷絃淸廟萬年聲。蕭條驛舍燈前雨。卧數乾坤倜儻名。</text>
<title>奉和舅氏 其三</title>,<text>一笑詩壇散我情。千秋衛霍儼連營。誰言不敗由天幸。自許奇功指日成。麟閣畵圖堪並色。狼山皷角好齊聲。黃金斗印渾閒事。太史篇中共大名。</text>
<title>又以前韻示曺侄</title>,<text>浮萍相遇自無情。北去西留底事營。千載姓同曺子建。五經師有鄭康成。春衣慣拂淸湖色。古瑟新調白雪聲。潦倒此行君莫笑。紫宸曾播壯元名。</text>
<title>讀太史公自敍</title>,<text>君家槖筆唐虞世。策府雲星鳥獸毛。天地共愁秦政厄。文章寧待李陵遭。鼇頭慘惔千靈伏。鵬背靑蒼六月高。莫把山川元氣象。武皇貟幅眇秋毫。</text>
<title>讀太史公自敍 其二</title>,<text>千年石室留司馬。五色雲間辨羽毛。自有天驚仍鬼怒。可無人禍與陰遭。波觀北海黃河小。山仰西崑碧落高。聞道栢梁開法宴。衛靑諸將盡揮毫。</text>
<title>讀太史公自敍 其三</title>,<text>龍門執手言猶在。蠶室奇刑怨可休。往事網羅黃至漢。古文繩墨孔連周。東聞玉帛通梁父。西得麒麟出雍州。禹穴江淮君湯沐。可能千載素爲侯。</text>
<title>讀太史公自敍 其四</title>,<text>浪悲天漢年中禍。大策名山事乃休。誰道俠聲連趙代。自矜家法在虞周。霜秋快鶻橫千仞。風雨神龍盪九州。武帝能令驃騎貴。寧知列傳勝封侯。</text>
<title>舅氏得參郵書及詩。賦七律。余和之。</title>,<text>南山七日見毛皮。西上紅塵繞髩眉。千里嘯歌非自廣。萬年朝暮未爲遅。天街析木蒼蒼野。樂府榛苓簡簡辭。寥落此聲誰和者。藍田有客日哦詩。</text>
<title>舅氏於天安水仙亭。與崔注書守範相會。拈出汾西七言律。得三篇。歸而使余和之。篇成。並寄崔兄。崔乃余同年。以其尊堂作郡天安。來省云。</title>,<text>長歌斗酒強歡悰。驛樹江雲眇幾重。槐國功名隨伏枕。葛天風俗在扶筇。樓頭月似淸狂骨。盃外山猶偃蹇容。自笑光陰供作客。朱顔坐失鏡中丰。</text>
<title>臨鏡臺</title>,<text>落落長松生遠浦。盈盈沙石在春洲。坐驚席上靑山出。行愛樽前白鳥浮。天地無家惟浪跡。風烟何處不寬愁。追思河朔諸賢飮。爭似狂歌鏡水頭。</text>
<title>和沈佐郞 墢○二首</title>,<text>燁燁靑霄見鳳儀。使星秋照五紽絲。塵衫忝作神仙侶。試院同歌棫樸詩。謝眺樓中留和句。葛洪臺畔瀉情巵。淸凉秀色乖吾分。腸斷雲沙却袂時。</text>
<title>和沈佐郞 墢○二首 其二</title>,<text>淸晨喜鵲噪庭柯。驀得瓊琚照眼多。鴻鴈含來書滿篋。魚龍出沒海騰波。天長北洛雙回首。歲暮南山一放歌。狗監能知司馬在。凌雲健筆老如何。</text>
<title>贈魚有龍 三首</title>,<text>東風花發海邊城。况復天香不世榮。畵閣晝長春酒碧。且呼明月報三更。</text>
<title>贈魚有龍 三首 其二</title>,<text>江城春酒碧如波。客到柴門掃落花。一代齊名燕市骨。千年同調郢人歌。行衫襲桂香全播。醉墨題詩字半斜。興發金鞭堪共着。長安草色夢中多。</text>
<title>贈魚有龍 三首 其三</title>,<text>邂逅江花暎半襟。孤城寒食暢春陰。高談怒作長虹吐。傑句愁憑好鳥吟。紫氣中宵鳴匣釖。靑山終古響瑤琴。一尊明日知何處。官柳絲絲繫客心。</text>
<title>次張直講韻。奉餞權督郵萬則 大䂓 赴任。</title>,<text>別路悲歌共惜君。君言世事復何云。已憐記馬湖邊驛。爭似觀魚臺上雲。千里客衫携暑雨。一觴官酒帶秋曛。太常微祿那拋得。怊悵臨歧手自分。</text>
<title>次贈野城沈使君 師周 三江遊韻</title>,<text>蘇仙赤壁新秋勝。將比三江事事憐。黃菊尊筵迎邑士。靑娥皷笛載樓船。淸風不礙千層浪。好月遙通萬里天。醉袖狂歌無少長。酒鎗詩草閙雲邊。</text>
<title>寄贈野城使君 二首</title>,<text>梅花春早郡齋深。把酒于山合暮陰。天上日懸豐鎬夢。海東春理武城琴。龍門客到靑雲色。蒯鋏歌成白雪音。擺落十年南渡久。仲宣詞賦故關心。</text>
<title>寄贈野城使君 二首 其二</title>,<text>郡閣晴臨海色長。相看肅穆坐華堂。文翁化蜀傳新頌。王粲登樓憶故鄕。大壑春陰生伏檻。扶桑曉日滿啣觴。酬恩莫作鮫人淚。合浦今來産夜光。</text>
<title>塞下曲</title>,<text>雪凈陰山萬馬齊。將軍夜獵白狼西。前旗貫上單于首。八部胡兒不敢啼。</text>
<title>塞下曲 其二</title>,<text>白草山頭暮皷多。遙傳胡騎渡關河。中軍夜發嫖姚幕。馬上持盃勅勒歌。</text>
<title>海上索居。懷士集日甚。沉吟述懷七言四十韻。兼呈崔西山公弼，柳上庠子安。</title>,<text>春來佳氣擁乾坤。大海東頭獨掩門。素褐懸鶉欺夕冷。靑窓捫虱負朝暄。乍眠颯爾腥飈集。小出茫然瘴霧屯。慣是林泉愁裏滯。任它雲物眼中繁。誰家解帶花侵帳。何處含盃月上軒。紅杏街頭調瑟響。綠楊枝畔繫舟痕。一雙烟樹吟黃鳥。無數晴波浴彩鴛。形勝有餘風土惡。壯懷難與俗人言。遺篇綺閣稱陶謝。舊舞蘭堂說李樊。從古聲華同電滅。秪今鄕黨任波奔。烟霞半入樵漁窟。溪壑全輸鐵冶村。沂上三春狂自許。樓前百尺傲爭論。已愁蛟蜮含沙立。長怕豺狼得食喧。馥馥汀蘭忘采襭。䕺䕺巖桂罷攀援。雕琴坐奪魚龍怒。彩筆嘲開魍魎昏。遂有馮夷撞水皷。更疑蓬島降霓旛。回看渭北春天樹。在終南雪夜園。邂逅襄驂俱上駟。飛騰鞭弭復中原。狂歌蹴踏三條市。醉語憑凌七貴樽。公弼詞華今國輔。子安風格後宗元。嚴城擊柝寒燈闇。破屋垂簷曉日暾。到底瓊瑤酬木李。坐時襟帶嗅芳蓀。人間黑子愁低昴。天外黃河氣吐呑。且喚羲和停駕御。欲隨冥伯上昆侖。高吟白雪驚巴里。大笑靑冥隔帝閽。語盡虹霓䨥照耀。興酣鸞鵠兩飛翻。歸來節物相催謝。寥𤄃音容未暫諼。桃李花開心欝結。芭蕉葉展意嬋媛。波聲落日銅江逈。山勢連雲太白尊。兩地風烟詩有畵。各天雷雨釖何寃。名塲宿昔龍頭榜。酒肆飄零犢鼻褌。看罷蠧書乖世用。泣殘鮫淚戀君恩。滄浪濯足歌頻闋。河漢歸心夢幾番。聖代明揚西極馬。公才偃騫北溟鯤。千秋藝苑人無恙。三月蘭亭事可敦。驛使梅花封繾綣。瓊潭芳草帶寒溫。江天響雜離羣鴈。嶺雨吟多慕類猿。自道肝腸兼管鮑。還如叔伯共箎塤。遊懽尙記橋頭柳。恨別應添樹背萱。因報兩君相憶否。好將努力日加飡。</text>
<title>到海上。得狂吟七言十四韻。寄娥林使君。</title>,<text>臘月流澌渡漢陽。征衫草色又江鄕。名參一世龍頭客。身作三年馬上郞。人道出山成小草。自誇鳴國賦長楊。于今紫陌多騏驥。從古靑冥有鳳凰。遂以生涯供道路。不將名字向朝堂。長程屈指湖兼嶺。急景關心雪又霜。彩翰晴含梁苑色。黑貂寒擁灞橋香。誰家送客靑尊裏。何處邀人錦瑟傍。慣是江山覊旅過。耐它雲雨夢魂長。詩囊七尺芙蓉畵。釖匣千金瑇瑁裝。興發高吟猶振袂。愁來佳節強提觴。亦知生得唐虞世。還愧才非稷契行。西憶紅塵通御柳。東觀明月出扶桑。娥林太守眞知己。應怪新篇語劇狂。</text>
<title>醉歌行。贈李敬哉。</title>,<text>今日爲君吹笙皷瑟篁。來日爲我拓匕首驚珊瑚。珊瑚欲裂笙亦怒。靑霾溢目天糢糊。忽使豐隆倐煜天帝愁。歌玄翁舞陽烏。崑崙若拳河如針。禹跡莽蒼千古無。安得靑霓叩閤徹絳霄。手提羲鞭驅六鰲。上開日月光芒耀玄廟。下掃三元八極醒昏愚。此物何爲在中區。南山一畒土。樹之梓漆桐梧。令我日日蹢躅棲其間。飢餐渴飮皷腹歌唐虞。偶然采葛聽春鳥。偶然摘花酣春壺。詩書一軸燈一袈。中有博山金罏。我醉皷瑟人自竽。李生爾贈我金琅玕。我報爾明月珠。滄溟濶老龍鼾。寶焰斗揷扶桑隅。靑霜濯濯虹霓亘。女媧蹙石蒼旻孤。萬古不滅亦不昏。坐看天吳吸海春桑蕪。誰能齷齪滅頃媚中貴。行不得謳歌。坐不得懽悞。杈枒七尺供妻孥。便欲飡紫金屑綠玉髓。氷膚淖約山藐姑。醉來握手江雲黃。君更縶我庭前駒。</text>
<title>歲暮行。贈李天與。</title>,<text>李生爲我歌瓊琚。桂樹叢叢山有岨。翩然白駒在空谷。歲暮琅玕乍可茹。子之丰兮揚似桃。遇余雜佩靑雲裾。漫漫淸夜挹零露。北斗闌干纖月初。丘中有杞澗有蘭。我醉皷瑟君讀書。山川悠遠車馬絶。西望長安故居。長安少年黃貂裘。虹霓揷天生吹噓。珊瑚玉勒五花駒。翡翠玲瓏七香車。胡爲不去復不貴。白雲閒卧瞿曇廬。人生契合無近遠。忽謾相逢湛樂且。况我與子鬚眉蒼。時聞蟋蟀鳴床除。淇園綠竹歲寒心。氣酣一曲生躊躇。生乎生乎愼勿踈。</text>
<title>赴江鄕道中。寄李星卿。</title>,<text>李郞二十毛骨强。立談快戟森柏當。天風黝眇鬼物逼。手披雲漢開龍光。中原諸子走馬看。李郞回首神飛揚。把酒日暮千山色。坐看彩筆橫秋霜。秋霜颯颯白雪苦。谿谷幽吟天爲蒼。嗚呼郢客眼前死。儕輩聲名日漸狂。翰也江南白葛袍。手兼擊棹歌滄浪。昂然笑語見雄俊。往往宇宙論文章。五載離居春草歇。一日促席秋蘭芳。孤燈不滅勸不盡。班馬晨鳴川路長。狐鼯滿地靑玉粒。荊棘蕭蕭飢鳳凰。鳳凰狐鼯本自殊。何爲使我沾衣裳。乍可酣飮百斛酒。闘鷄結伴燕市傍。吾歌楚歌若楚舞。俗樂不敢調宮商。乾坤萬里轉雙眼。丈夫有志事可張。鄕里兒童日奔走。此曺氣短蟪蛄忙。慷慨卽謝平生事。崎崯歷落俱無妨。星卿星卿勿輕吐。申生此語多所傷。</text>
<title>醴泉之水歌</title>,<text>醴泉之水光蔚蔚。仙人下飮千萬歲。芝爲車桂爲佩。登彼天門拜上帝。帝旁烟霧列羽衣。調以芙蓉陸離哉。蹇修一笑戒鸞皇。引入蓬萊之瑤臺。龍頭瀉酒燕佳人。皷瑟皷琴聲和偕。庭前桃樹花夭夭。鳳鳥于飛集好雛。嘉祥吉樂弘以昌。淑德逶迤溢四方。瓊琚雜珮面如英。喤彼駟車稱朝郞。室中鼎俎何所陳。白兎搗藥蝦蟇丸。丸成奉之在玉柈。壽如南山飮醴泉。醴泉之水光蔚蔚。天上甲子星回環。仙人笑指日月光。東出扶桑西弇山。後園井銀作床。條風艶馥敷琅玕。辰芳日吉協嘉期。於粲灑掃儀可觀。上有七綵流蘇之寶帳。蘭颸玉屑音闌珊。兒孫列侍捧金桃。絳葩郁郁天露團。瓊漿玉液念舊恩。絃歌皷笛舞盃槃。中有元央合歡之翠被。畵以秦女携手仙。揚且綠髓淸而婉。厥儀伊何犢與連。崑閬女鳳聲嘈嘈。擧觴應節慶流傳。緜如葛藟翼如岡。錫之爾類壽萬年。傞傞絇舃瑇瑁裝。有喤者賓滿高堂。紫駝靑鱧不足珍。八簋厭飫但聞薌。主人行觴且未匝。賓曰旣醉樂未央。在易曰善必有慶。大德則壽夭之祥。詩書禮樂樹令名。谷神恬靜道俱長。康寧好德與天通。傳告無窮仁壽鄕。但當持此戒爾昆。居福不怠樂不荒。西京萬石世所塩。今日之懽誰與方。卽令枯魚過河泣。遺精眄睞却霑裳。造玆新香永久存。歌以詠志舞以康。醴泉之水光蔚蔚。淑美敖游安可忘。</text>
<title>葛谷書齋歌</title>,<text>仙鰲掣海靑山古。李白上天語天姥。亭亭落日䨥芙蓉。黛色秋蟠洛東樹。石羊簇簇金華窟。迷雲廢月羣仙府。南有媺人白晳婉淸揚。手拍蒼桐之寶柱。陽阿白雪申以商。窈窕靑冥破虹雨。雙披女媧補天石。一洗鴻濛刷塵土。婆娑雜佩金琅玕。忽謾相逢采眞伍。掀髯一笑山更翠。鼂啄松花夕飮露。調眉黛畫面如桃。河漢經章開口吐。已聞神僊好樓居。未愛農烟在中圃。辛夷可棟蘭可楣。登彼嵒嵒結茅宇。林麏野鹿莫相驚。黃公赤刀呵豺虎。逍遙日弄雲霞起。秋葉春葩粲紅素。不須朗吟山有桂。淮南八公眞小竪。詩書百家千古永。大陸靑蒼歲月暮。坐看天地一蜉蝣。昆侖若拳黃河縷。何爲仰面看屋梁。又何爲低頭市街聽鍾皷。麒麟踏月芝草生。鸞鳳棲雲練實哺。便可一嚼紫金屑。凌風直沂銀河浦。玆山未平堂未虧。塵客相思但回顧。我來縶駒庭前楊。把盃錯莫琴一撫。琴一撫酒一酌。勸我擊節歌且舞。曲終日落山鴉啼。珊瑚寶匣蒼龍怒。</text>
<title>輓黃丈夏珍 圭○二首</title>,<text>落落丘中桂。溫溫席上珍。七旬鄕社酒。三世法家人。昨奉猶如玉。今看已作塵。所悲無古貌。此道竟荒蓁。</text>
<title>輓黃丈夏珍 圭○二首 其二</title>,<text>祖車氷乍咽。行路涕俱潸。故宅依東海。新阡亘北山。一年今五葬。雙玉奈孤鱞。碩果惟天理。來祥祝轉環。</text>
<title>輓洪判書景輔</title>,<text>昔在詞坊忝細論。蒼崖烟樹識公門。英英璧璐邦家瑞。月佩丁東徹九閽。</text>
<title>輓洪判書景輔 其二</title>,<text>淸時諫草自言狂。謫宦西城綬又黃。章下四方輿誦遍。共傳鳴鳳在朝陽。</text>
<title>輓洪判書景輔 其三</title>,<text>畿藩使節自皇天。聖簡深知卓魯賢。三輔遺民爭拭目。政聲梅閣月孤懸。</text>
<title>輓洪判書景輔 其四</title>,<text>漣江壬戌孟冬舟。爲續坡翁赤壁遊。酒榼詩囊鳴皷吹。橫山文石帶風流。</text>
<title>輓洪判書景輔 其五</title>,<text>酸寒一尉荷深情。落日江天短髮明。潦倒不辭揮短筆。感公華帖共題名。</text>
<title>輓洪判書景輔 其六</title>,<text>搖落風塵一敞袍。旅遊肝膽向誰豪。尋公宅裏書千卷。坐對南山雪壁高。</text>
<title>輓洪判書景輔 其七</title>,<text>萬事人間莽自哀。流光半百電烟催。孤花向日憐葵悃。大廈連雲失杞材。</text>
<title>輓洪判書景輔 其八</title>,<text>祖馬侵晨愴薤歌。忠原春草綠如何。只應騎鶴翀雲去。棲倚東窓玉樹柯。</text>
<title>輓洪判書景輔 其九</title>,<text>故宅休祥有凰兒。英英雙玉玉堂姿。門前舊客長回首。泣誦于卿駟馬期。</text>
<title>輓洪判書景輔 其十</title>,<text>朱絃白雪爲誰彈。世路逢人一笑難。唯有篋中遺卷在。汕然抨淚對燈看。</text>
<title>輓洪判書景輔 其十一</title>,<text>公言何子㤪離居。洛下詩書勝畒鋤。縱使一身長飽煖。哭公天地曰歸歟。</text>
<title>挽金鉉甫 鼎九</title>,<text>君昔紅顔我黑頭。野城歡笑自風流。琴囊酒榼相携去。臨鏡臺前看射帿。</text>
<title>挽金鉉甫 鼎九 其二</title>,<text>湖南風月嶺東雲。到底相思喜見君。最是太常寥落夜。一燈官酒敍殷勤。</text>
<title>挽金鉉甫 鼎九 其三</title>,<text>相見時難別亦難。音書日月報平安。百年肝膽如君少。長得風塵帶笑看。</text>
<title>挽金鉉甫 鼎九 其四</title>,<text>漳河千里夢南鄕。白首聞君向北邙。絮酒生蒭猶阻𤄃。此生孤負好心腸。</text>
<title>挽金鉉甫 鼎九 其五</title>,<text>寅城作宰意如何。白首經過掩淚多。君有長男來拜我。報今移葬柳山坡。</text>
<title>挽金鉉甫 鼎九 其六</title>,<text>交情欲說奈冥冥。疇昔歡娛一夢醒。只有淸心樓上月。夜來隨我客燈靑。</text>
<title>挽羽林郞裵君 舜佑</title>,<text>紅顔白馬影翩翩。肝膽風塵惜壯年。忽爾孤鴻啼遠徼。何來靈雀㤪高天。縣東松栢秋霜重。江上楓林夜雨懸。聞道庭蘭堪負笈。竹園遺話尙依然。</text>
<title>挽孫生遠卿甫六十韻</title>,<text>凝水何嗚咽。斯人卽北邙。素情驚惻惻。玄理㤪蒼蒼。欲掛思徐釖。虛搖戴航。凄凉違執紼。感歎益沾裳。自少嘉聲蔚。丁艱孝義彰。文華憑掃翰。述作動盈箱。考典師賢聖。搜奇詠老莊。草書稱敏捷。詞賦艶煒煌。時輩知無敵。談鋒孰敢當。風塵倚門瑟。天地立錐囊。懷寶荊山璞。含凄灞水艎。雅歌消晝夜。講論費暄凉。舊習那頹挫。新工更激昂。牙絃追宿昔。駑質許騰驤。老少寧同調。賢愚亦異常。王劉頗跌宕。嵇阮任猖狂。諾重千金贈。交深百鍊剛。借光隣蓽戶。論契拾蘭芳。羞和巴人曲。欣聞郢客章。精神通窹寐。肝膽會明敭。高興開閒放。竆愁坐却忘。春秋期聚散。酬酢列壺觴。天末看雲杜。霞瑞與佩張。披襟雙刮眼。分手九回腸。曩日移家室。玆山足稻梁。藩籬依竹逕。履舃傍巖廊。疊璧低窓牖。奔泉引堵墻。漁樵隨鳥獸。耕種理農桑。琴瑟歡無極。塤箎樂未央。弦櫜覊旅遠。池草夢魂長。待汝功名遂。期吾福履康。暮途膺拔擢。鄕解擧賢良。題塔心猶壯。揚旗氣掃強。夏從滄海岸。秋赴洛城隍。別席搔頭白。離樽落葉黃。願憑星鳥使。不覺隙駒塲。展轉踰雲嶺。艱難抵漢陽。客程纏夢竪。旅舍乏良方。未遂遷喬志。旋成失道瘡。狐疝自宿疾。鯨馭是他鄕。形象歸蜩甲。酸聲斷鴈行。首丘懷慘憺。岱嶽欝微茫。遺恨終南馗。修文地下郞。好音恒悵望。凶訃忽驚惶。復魄湖山宅。遊魂泮水堂。家鄕迷適路。江漢阻歸檣。素幕迎風雨。朱旛捲雪霜。見人皆涕淚。如我倍悽傷。遼鶴還華表。巴猿嘯白楊。衝星龍釖氣。蘊櫝蚌珠光。刀解傳王季。城崩慟杞孀。餘裝唯硯匣。陳迹但書床。業佇庭蘭茁。文成谷豹藏。竹風噓閣冷。松露穸臺荒。往事空寰宇。遺形想屋樑。聯翩辭斷續。掩抑叙存亡。匍匐行何晩。伶俜病未遑。皷琴聲變轉。聽笛涕沱滂。水𤄃燈淵外。春晴栗圃傍。飄零遙哭處。流慟逝川忙。</text>
<title>挽李上舍學曾詩</title>,<text>眞宰誠何意。斯人奄穸窀。故情無處所。凶問尙疑眞。永隔儀形想。徒懷宿昔親。感傷違執紼。曠望益沾巾。念爾家聲蔚。先公學業醇。箕裘賢後進。堂搆仰前人。志大文章窟。名高翰墨倫。春華弄才思。秋水見精神。傲氣乾坤豁。淸談雪月新。良騏期遠道。仙鶴出風塵。餘事題蓮榜。榮光擅席珍。飛騰千古意。磊落百年身。詞賦陵王勃。功名擬郗詵。世人才共惜。吾黨愛偏均。幾度靑眸拭。曾尋白屋貧。巴謠羞和郢。雷㓒喜逢陳。別商山道。重携洛水濱。紅顔方似蕣。奇疾忽憂薪。服藥偸扁少。吟痾歲月熲。沉綿漳浦客。消渴武陵賓。漠漠天無信。冥冥鬼不仁。樓高玉京日。鯨遠采江津。遺迹三千卷。行年廿七春。王刀凄末語。萊舞寂昏晨。有女纔離褓。無男竟主禋。文餘哀十二。詩憶哭于鱗。流慟深東海。含寃望北辰。夜臺猶鯉對。秋閣但鴛茵。慘憺操琴曲。悲泣聽笛隣。少監三世感。沾洒訴蒼旻。</text>
<title>明洞挽歌四十四韻 代述</title>,<text>楚些寧堪唱。秋楓在漢湄。見人俱有淚。如僕更無辭。皎彼連城壁。超然脫穎錐。寶潢金炳朗。靈葉錦離披。敏捷從初賦。英華自少時。陸鴻儀采羽。天騏出平逵。漢俗唯宗李。唐謠競許夔。不材慚擁腫。相遇笑開眉。好趁靑春日。同登白玉。寵光分悅栢。修服與薰芝。名豈雄詞蔽。官仍傲性欺。草麻三殿入。棠樹二南思。末路艱於棘。名塲迭似碁。結蘭江瘴合。攀桂嶺雲隨。千載天邊影。重逢夢裏姿。跡離魑魅窟。家近鳳凰池。我髮愁偏禿。君顔喜不衰。開襟對北岳。消悶過東籬。欵段時齊駕。胡盧輒共持。自誇膠在漆。稍信樂忘飢。日月無停景。乾坤卽短期。柳生知化及。柴立謝塵覊。孟敬將看疾。齊童已走醫。片言違屬纊。淸覿失披帷。忽叫神何忍。徐微數亦奇。六旬纔下壽。三品未崇資。往跡森如昨。中懷欝向誰。刮靑韋帶好。披素角弓詩。事與遼城異。身同魯殿危。星辰空釖匣。山水廢琴絲。謖謖風堪愴。盈盈月可疑。北邙縈宿草。南郭坐枯枝。世已兼忘矣。天應筮予之。所悲無故物。何往得吾師。棟惜干雲梓。花憐向日葵。九原猶鳳穴。雙塚是麟兒。喪難終如彼。平生恨在斯。勿嗟庭玉毁。稍愛畹蘭滋。舊宅能容駟。新祥且問龜。陸沉斯世厄。山仰後人知。𤢜立霜棲逕。幽吟雨打楣。撫時情感慨。懷往涕漣洏。短旐依古峽。長歌望四垂。髑髏言可信。存沒詎終悲。</text>
<title>雪夜集 附任巵齋爲政而崔杜機評贊</title>,<text>如此覊捿地。何來伯仲君。雪中雙履迹。燈下五經文。興集寒醪共。詩成夜漏分。儒州簿牒裏。勝事若爲聞。</text>
<title>雪夜集 附任巵齋爲政而崔杜機評贊 其二</title>,<text>大雪卧申子。寒天携卯君。典裘沽美酒。呼燭出高文。病馬京鄕念。荒鷄客主分。長歌有松栢。頭白若新聞。</text>
<title>雪夜集 附任巵齋爲政而崔杜機評贊 其三</title>,<text>塵世難開口。心肝得我君。淸燈永今夕。深酒好論文。簷月光初滿。川雲影欲分。醉來無遽起。佳話且堪聞。</text>
<title>雪夜集 附任巵齋爲政而崔杜機評贊 其四</title>,<text>懷人在東里。踏雪共諸君。余豈逃於酒。翁能會以文。月淸雲盡散。鍾動夜初分。一笑頤俱解。高談愜所聞。</text>
<title>雪夜集 附任巵齋爲政而崔杜機評贊 其五</title>,<text>晩歲頻移宅。今宵始遇君。一尊良好意。四座况能文。室煖春先得。簷虗雪不分。淸言殊未了。騎馬曉鍾聞。</text>
<title>雪夜集 附任巵齋爲政而崔杜機評贊 其六</title>,<text>乾坤餘幾子。山斗仰諸君。得月謀今夕。張燈討古文。簷虛雲雪逼。門掩市朝分。席末欣承誨。新詩願共聞。</text>
<title>雪夜集 附任巵齋爲政而崔杜機評贊 其七</title>,<text>千載山陰興。今宵屬我君。爇罏催煖酒。披策靜論文。雪與燈兼照。星移夜向分。淸譚殊未已。不厭達朝聞。</text>
<title>雪夜集 附任巵齋爲政而崔杜機評贊 其八</title>,<text>官梅對崔叟。詩草自申君。悵望靑燈會。商量白雪文。山川歎相隔。物色荷遙分。此夜峩洋奏。冷冷誰共聞。</text>
<title>甲子正月初九日薄暝。得士集元日書。並帶前呈詩卷而來。末有小叙賡韻。粲朗如珠玉。官梅巷雪。片心相照。呼燈遞和。已附歸使。續書紙尾。因共晦洞歡笑。</title>,<text>世事悲雙鬢。神交喜兩君。樽傾畢吏陪。詩屬沈休文。雨雪孤燈闇。山河一席分。朱絃在官閣。遙賀武城聞。</text>
<title>晣彼南星三章。呈盧積城壽席。</title>,<text>晣彼南星。昭回在堂。煌煌者萱。爰樹之旁。有媲斯璆。有儀斯凰。其衣燁燁。上帝之光。聿觀于刑。孝悌具將。以蕃厥廡。湛樂且康。允矣令人。萬壽無疆。</text>
<title>晣彼南星三章。呈盧積城壽席。 其二</title>,<text>晣彼南星。申章自天。裳裳棣華。猗于堂垣。吉日維庚。鸞鳳僊僊。皷鍾於諧。乃箎乃壎。爾酒旣旨。桂藉咸宣。爾殽爰庶。炮鼈熊蹯。不顯不享。君子萬年。</text>
<title>晣彼南星三章。呈盧積城壽席。 其三</title>,<text>晣彼南星。匪昏不鼂。君子燕胥。儷舞調調。粲爾瑤佩。揚且若桃。三爵獻賓。有喤笙鼗。賓曰旣醉。罔敢荒敖。作誦肆好。贈之以𪚥。胡不萬壽。爾祖是徼。</text>
<title>釋誦 幷序</title>,<text>釋誦以述媺兮。神沛徂而懽愉。曩台覿漢山之崧高兮。偉夫公赤舃燿于何衢。繽旣貯厥淑問兮。蔚蔚若錦褧而蘭敷。肅鳴璫而登朝兮。詔鵷鸞使齊趍。集泰壹而平章兮。肇箕斗以杖皇輿。建格澤以前導兮。傃勛華之平塗。忽弭節以反顧兮。羲和逴逴其逾徂。禮筭齡之告老兮。有先民之模也。感靈脩之嬋媛兮。夫惟宗國之虞也。念夙夜之靡盬兮。羌內踧踖而煩紆。欲騫飛以遐撟兮。僕夫又攬轡而躕躇。時紛紛未可憙兮。公惟指九天以欷歔。故謇謇以須時兮。荷聖神其知予。於皇穹錫衍於邦靈兮。穆明明以垂祜。遫太微令毓瑞兮。啓離明於璇宇。月重輪而星重光兮。環率賓以瞻佇。抨周召以保傅兮。㩜道德焉爲之藻黼。歷辰良以昌儀兮。五雲翼其承御。集后夔與賓龍兮。矢雲門之鍾呂。玉色愉以康豫兮。沛弘渥以恩雨。彼羣生啿啿而春祺兮。胥八域以騰舞。休嘉洋溢億萬斯年兮。與南山北斗虖終古。肆夫公之忻忻色笑兮。曰吾𡴘遌夫昌時。撫𣶂日之隱軫兮。若沉痾祛軆而煕怡。忽寤言而紓憂兮。申佩離以曾思。相天運之回泰兮。賁草木之滋也。豈邦猶之或諐兮。美淵淵其基也。聖王宅我以黃髮兮。勔菁華之祁祁。進旣覯玆休康兮。退將與福祿以爲期。鼂以蹌虖九韶之丹戺兮。夕俾文昌以奏辭。懿龍雲之孚如兮。紛被離其弘慈。錫琅玕以兪兪兮。眷耆德曰毋違。乾坤炳其會極兮。化日紵於瑤池。稽遺則於錫老兮。斐國乘之光徽。謇整笏而祇命兮。粲羔羊之委蛇。令天老以崇罇兮。召歧伯使羞芝。卿雲景星爛交垂兮。靄烟月以鴻私。桂樹郁郁以敷英兮。鸑鷟軒翥而翔飛。沕榮華之永嗣兮。莅百祥而無虧。繄得君而履亨兮。自前修以夔爇。固否泰之相仍兮。疇始卒之能宜。莘遘昏以鞠閔兮。周獲讟以風詩。操關鑰以酇恤兮。仗朔節而紛疲。聿忠謹爲庶幾兮。彼博陸又離灾。孰如我之陶陶兮。範佚駕於康逵。帶鉤矩而操衡兮。履繩墨以爲綦。歷三朝之明敭兮。䕤一節於險夷。洎持盈以遭泰兮。爰釋負而思頤。匪至善其焉繇兮。匪𨓏哲其焉追。言洋洋而樂豈兮。憺壽域之恩暉。斯貞吉之上瑞兮。寔神明之扶持。終貽則於肎堂兮。光燁燁其遐垂。耿余衷之蘊蒸兮。羌蚤夜嚮像依依。折若木之瑤華兮。將以壽夫軒闈。緬山川而伊阻兮。流景忽以參差。釋誦以抒懷兮。搴茝芳而遙睎。</text>
<title>挽苞山郭萬翰</title>,<text>公來文在玆。公去文隨喪。奎彩晦東南。誰能更主當。</text>
<title>挽眷生密城孫師錫</title>,<text>竹杜異香滿。雲齋瑞氣橫。去留關世道。天地費眞精。</text>
<title>挽門列牟陽吳仲垕</title>,<text>禀得山河氣。大鳴奎璧聲。不朽靑泉字。千秋揭月評。</text>
<title>挽後學牟陽吳命燮</title>,<text>海東元氣積。挺得一靑泉。雲齋歸卧日。敎育幾名賢。</text>
<title>挽門列苞山郭日柱</title>,<text>文章屈宋後。心法洛濂間。吾林遽不幸。誰復有訂頑。</text>
<title>挽門列南平文宅周</title>,<text>百年山斗望。吾黨得依歸。今日雲齋閉。相看淚共揮。</text>
<title>挽門列一善金壽箕</title>,<text>諸州歌召杜。多士仰程朱。吾林後百載。誰復警昏愚。</text>
<title>挽門列牟陽吳聖錫</title>,<text>皇天鍾氣數。吾黨有宗師。千古雲齋屹。羹墻復在玆。</text>
<title>挽門人密城孫壽玄</title>,<text>七旬高德望。四海艶文章。雲齋空指點。獨立魯靈光。</text>
<title>挽縣監坡平尹光迪</title>,<text>巨手騷壇神鬼驚。文章眞可漢唐幷。長江滚滚流無盡。矗石詩留萬古名。</text>
<title>挽星山李基東</title>,<text>五福人皆有。俱全最是難。善仁然後得。何處更相看。</text>
<title>挽星山李基東 其二</title>,<text>鴨綠江西日本東。兒童走卒揔知公。佐郞峰上文章塚。千古行人指點中。</text>
<title>挽靈川朴致一</title>,<text>才如班馬氣如虹。東國由來第一䧺。堪歎羽衣今寂寞。小姑山雨夜濛濛。</text>
<title>挽安陵李相楫</title>,<text>越松亭下舊仙官。吹笛峰前屋數間。飄然化袂遊何處。應逐孤雲去不還。</text>
<title>挽苞山郭珹</title>,<text>班揚以後大文章。卉服皆知學士名。可憐賡載明廷志。淸頌歌傳四郡氓。</text>
<title>挽盆城金憲章</title>,<text>蒼顔華髮夢依依。謝紱尋園問幾時。萬古伽倻靑不老。孤雲去後又公歸。</text>
<title>挽靈川朴涵</title>,<text>四夢三刀壽過稀。大才少試飮氷初。若把文章論次第。孤雲千載問何如。</text>
<title>挽靈川朴涵 其二</title>,<text>晩來有一樂。遠邇會英姿。多士仰山斗。天胡不憗遺。</text>
<title>挽靈川朴泓</title>,<text>聲名藉藉朔南曁。詞賦彬彬日月爭。百里何能騏展足。二蘭如玉有餘榮。</text>
<title>挽靈川朴泓 其二</title>,<text>不幸吾鄕不幸國。靑翁今日九原悲。可憐縫掖將安仰。我與一庚涕自洟。</text>
<title>挽善山金善鳴</title>,<text>南國文章屈宋流。七旬華髮遽何休。仙風却被瑤皇召。爲記淸都白玉樓。</text>
<title>挽善山金善鳴 其二</title>,<text>高名南斗孰無欽。半世知音托素襟。可惜奎精中夜晦。人間冷落海山琴。</text>
<title>挽門列進士東萊鄭震瑞</title>,<text>落月窺樑夜向晨。依依默默我傷神。淸秋采石騎鯨客。異代心期孰與親。</text>
<title>挽門列進士東萊鄭震瑞 其二</title>,<text>夫子心䧺筆亦雄。大明天地掃諸公。休言百丈浮空閣。超出莊周屈馬中。</text>
<title>挽門列進士東萊鄭震瑞 其三</title>,<text>子道雖貞孰大光。文明其德處非當。才高可惜如公伴。合貯君王白玉堂。</text>
<title>挽門列進士東萊鄭震瑞 其四</title>,<text>窮探珍寶聖賢藏。優得班揚氣力長。邈彼日東無外域。異氓猶解誦文章。</text>
<title>挽門列進士東萊鄭震瑞 其五</title>,<text>鑾坡仙子不相招。咫尺天門千里遙。白雪歌成無和者。秋風入鬢吹蕭蕭。</text>
<title>挽門列進士東萊鄭震瑞 其六</title>,<text>唐朝學士舊棲山。卒歲徜徉屋數間。溪上孤雲今古白。後人應號二仙灣。</text>
<title>挽西源鄭東羽</title>,<text>岑錢風骨響中唐。公穀田園好點粧。坦步東華餘事業。揮毫草賦獻長揚。</text>
<title>挽西源鄭東羽 其二</title>,<text>去隱乾川屠市廛。世間升沒任隨緣。與交洛杜紈袴子。寧話袈裟乞食禪。</text>
<title>挽西源鄭東羽 其三</title>,<text>平源古國闢海天。張騫輕槎一路連。大坂繁華天下甲。送公吟罷重朝鮮。</text>
<title>挽西源鄭東羽 其四</title>,<text>蜂窠小邑倔高才。句漏丹砂或作媒。無事訟庭花自落。只從官滿載書回。</text>
<title>挽西源鄭東羽 其五</title>,<text>宦情塵思薄如紗。口薄腥臊不厭茶。記得仙師憑夢語。幷將妻子住伽倻。</text>
<title>挽西源鄭東羽 其六</title>,<text>槿花踈冷落櫩條。鶴綸巾坐寂寥。孔老二書猶在手。何天遽有列仙招。</text>
<title>挽西源鄭東羽 其七</title>,<text>騎驢昔入武陵蹊。揖我桃花話鼎鎞。謾學漁郞歸及早。却忘雲水路全迷。</text>
<title>挽西源鄭東羽 其八</title>,<text>世路啾啾百喙喧。窮愁菀菀望中原。海山三疊無知己。姑射一區與子孫。</text>
<title>挽楊州趙最彬</title>,<text>海東天地一靑山。詩電文雷大夜閒。吹笛峰頂雲復合。向來緣業偶人間。</text>
<title>挽楊州趙最彬 其二</title>,<text>散放篇章聚可山。撗旗快馬不違閒。宏聲遠坼蠻夷窟。賢路終竆郡邑間。</text>
<title>挽楊州趙最彬 其三</title>,<text>珠收滄海玉搜山。蹉我筐鋤費等閒。天下壯觀攀晩節。龍衰虎瘦霧雲閒。</text>
<title>挽門人靈川朴命燾</title>,<text>文似滄溟氣作虹。鴨東千古有豪䧺。瓊英玉珮鳴遐邇。能使高名鼎呂同。</text>
<title>挽門人靈川朴命燾 其二</title>,<text>窮海曾浮貫月槎。使臣旄節動魚鰕。已聞鴂舌爭稱道。文藻如今異俗誇。</text>
<title>挽門人靈川朴命燾 其三</title>,<text>怊悵南山叩角歌。高花洞裏有仙家。綸巾鶴氅歸華表。分外靑雲只任他。</text>
<title>挽門人靈川朴命燾 其四</title>,<text>慟望荒阡欲挽輀。悲風爲我動虗帷。今來不復承弘奬。何處吾人與共歸。</text>
<title>挽門人靈川朴命燾 其五</title>,<text>靈雨蕭蕭燭淚殘。絳幡遙指白雲端。鳳毛尙有留丹穴。不墜靑氊有兩難。</text>
<title>挽眷生星山李敏悳</title>,<text>花洞蕭蕭舊屋空。漆燈今夜又秋風。巫陽欲寫招魂字。一語猶能彷彿公。</text>
<title>挽眷生星山李敏悳 其二</title>,<text>彷彿吾公長者容。無塵寒水濯芙蓉。今時古語翻訛衆。誰識懸匏有鼎鍾。</text>
<title>挽眷生星山李敏悳 其三</title>,<text>氣如喬嶽管如杠。藻思傾波注大江。甲第朱門開四牖。沉雄弘敝本無雙。</text>
<title>挽眷生星山李敏悳 其四</title>,<text>漆園仙去子長隨。宇宙千年文欲衰。大筆稱公西漢手。海東從此得吾師。</text>
<title>挽眷生星山李敏悳 其五</title>,<text>英豪而妙苦而肥。白雪高調和者稀。回首要津多臭載。不妨斯世老荊扉。</text>
<title>挽眷生星山李敏悳 其六</title>,<text>腹有經綸意自如。牙籤三萬任菑畬。蓮香桂萼君息重。分外靑雲不關渠。</text>
<title>挽眷生星山李敏悳 其七</title>,<text>三千士裏騷章伯。七十人間老丈夫。世路雖嫌良馬瘦。猶稱摩詰是文殊。</text>
<title>挽眷生星山李敏悳 其八</title>,<text>歲暮靈芝鴂復啼。釖花龍匣氣凄凄。詩成龜鶴金華遠。鸞鳳終悲枳棘棲。</text>
<title>挽眷生星山李敏悳 其九</title>,<text>半額蛾眉世所佳。淑人稀合古今皆。珠藏瑞彩終于石。慷慨秋吟志士懷。</text>
<title>挽眷生星山李敏悳 其十</title>,<text>傑魁風度善諧詼。惟好看詩不飮盃。太古胷中多樂地。肎將片點着塵埃。</text>
<title>挽眷生星山李敏悳 其十一</title>,<text>乾坤何限鴨江濱。不與中華學士隣。髩髮星星匏又繫。暮年魂夢只凾秦。</text>
<title>挽眷生星山李敏悳 其十二</title>,<text>宿契林猿洞鶴羣。千年心事有孤雲。孤雲不惜伽倻好。借與鴻溝一半分。</text>
<title>挽眷生星山李敏悳 其十三</title>,<text>題詩月白風鳴夕。撰杖林花水竹村。五畒桑麻春社樂。太平身世卧丘園。</text>
<title>挽眷生星山李敏悳 其十四</title>,<text>老氣崢嶸四海寬。綸巾鶴氅古衣冠。傳家聲烈琴書在。隱者風流不宜官。</text>
<title>挽眷生星山李敏悳 其十五</title>,<text>九鼎高名動海蠻。竗年隨入桂槎還。富山烟雨琶江月。添得文豪一好顔。</text>
<title>挽眷生星山李敏悳 其十六</title>,<text>靑丘文物屬公賢。詩草琳琅萬古傳。傳道鳥音蟲篆裏。至今街巷頌靑泉。</text>
<title>挽眷生星山李敏悳 其十七</title>,<text>往年馳謁雪燈宵。公是蒼顔一笑調。領得和風無限好。靜中琴酒共朝朝。</text>
<title>挽眷生星山李敏悳 其十八</title>,<text>知遇情親任漆交。叨承笑語敵韺韶。論陪几席忘移日。時見斜陰轉樹稍。</text>
<title>挽眷生星山李敏悳 其十九</title>,<text>詩期風雅賦離騷。炳燭工夫老益高。自笑昂昂不覊志。擬隨鵬海得翔翺。</text>
<title>挽眷生星山李敏悳 其二十</title>,<text>向來天運問如何。六月嶠南秀氣瘥。謪滿黃庭曾讀處。翩然騎鶴指崑阿。</text>
<title>挽眷生星山李敏悳 其二十一</title>,<text>誰說桃源洞裏花。小姑山外是仙家。塵中久客元非約。定向安期覔棗苽。</text>
<title>挽眷生星山李敏悳 其二十二</title>,<text>杜陵歸路指高陽。去歲秋風又拜床。欲折黃花作重九。今來寒月鎖虛樑。</text>
<title>挽眷生星山李敏悳 其二十三</title>,<text>文藻空留萬古聲。蠧魚遺卷揔堪情。他年秣馬江城路。忍見春風草又生。</text>
<title>挽眷生星山李敏悳 其二十四</title>,<text>學得文昌更典刑。伽倻今古一般靑。新阡又卜玆山洞。不負公心孝子誠。</text>
<title>挽眷生星山李敏悳 其二十五</title>,<text>修文高駕杳難憑。有酒無酬語不譍。點檢遺篇前日事。高花夜雨十年燈。</text>
<title>挽眷生星山李敏悳 其二十六</title>,<text>藥鎖蛛絲丌篆愁。詩書零落在山丘。我今不欲南州去。黃葉飛飛宰樹秋。</text>
<title>挽眷生星山李敏悳 其二十七</title>,<text>延路蒼茫欲喪音。古調閒歇海山琴。景雲齋上三更月。照得仙翁一片心。</text>
<title>挽眷生星山李敏悳 其二十八</title>,<text>好學精神病亦堪。浩然觀化古無慚。家聲克繼靑氊業。餘慶綿綿有二男。</text>
<title>挽眷生星山李敏悳 其二十九</title>,<text>泡沫盈盈渾黑甜。人間耈德幾人兼。公惟白髮靑山去。浮世稀齡德不嫌。</text>
<title>挽眷生星山李敏悳 其三十</title>,<text>北邙蕭瑟翳松杉。千古存亡就楚凡。落日薤歌歌欲盡。西風吹淚灑巾衫。</text>
<title>挽善山金萬甲</title>,<text>嶽氣通南國。奎光共一天。聞名相有日。識面各無䄵。蓬島烟迷界。扶桑日出邊。杜陵遺憾地。公載海遊篇。</text>
<title>挽善山金萬甲 其2</title>,<text>杜陵千古聖於詩。四海名終一拾遺。元是文章憎命達。公能知此不須悲。</text>
<title>挽完山崔壽海</title>,<text>間世文章伯。天然行誼純。氷霜淸氣象。水月好精神。誠感星槎颶。治噓渤海春。塵緣磨已盡。歸作玉京臣。</text>
<title>挽襄陽權應三</title>,<text>嶺下無眞氣。天東失大賢。餘才三斗在。遺馥萬人傳。世惜微官拙。家應厚福延。長生誰似子。萬古一靑泉。</text>
<title>挽金華李世根</title>,<text>文章甲學士。東國已無班。宋世歐蘓上。唐時李杜間。景雲千古地。騎鶴一倻山。不朽金華墨。銘心淚更潸。</text>
<title>挽門人南平文必龍</title>,<text>魂逝文章在。應知萬古留。名高魁擢日。績茂海遊秋。有子雙蘭倂。居官四邑優。嗟經稀二歲。上帝玉樓修。</text>
<title>挽門人南平文必龍 其2</title>,<text>曾踵書帷學楚聲。喜公爲我許深情。景雲千載空仙化。灑淚秋天月不明。</text>
<title>挽門人完山李龍垕</title>,<text>文章韓吏部。風骨杜樊川。光國乘槎日。楊名折桂年。棘棲非鳳所。倻峀夢仙緣。羽駕何時返。雲齋素月懸。</text>
<title>挽門人完山李龍垕 其2</title>,<text>公於先子是同庚。半世騷壇管鮑情。竹窓蕭瑟雲齋冷。獨抱遺經泣後生。</text>
<title>挽門列光州李師勛</title>,<text>文章八斗頌。孝反一家肥。高風全漢節。晩契覺陶歸。多年蒙眷誨。今日失摳衣。寂寞伽倻麓。招招掬淚揮。</text>
<title>挽列門原州元景夏 判書</title>,<text>德望高山斗。文章降羽衣。菲材登榜日。謙志賀書儀。儒運一何否。奎躔遽晦輝。吾林紛蕙歎。霜雪撲仙扉。</text>
<title>挽瑞山鄭垕仁</title>,<text>西漢文章屬海東。歸墟一國盡趍風。人間限未銓衡典。天上旋催太史通。十二瓊樓班馬首。三千界裏綺羅叢。山窓時閱千金字。後會那期獻壽中。</text>
<title>挽夏山曺淳</title>,<text>蓮桂香騰宇宙間。七旬遐筭兩庭蘭。幽人晩趣園中菊。學士高風海外蠻。大器爭稱華國手。微啣奚止牧民官。淸和勝宴成陳迹。遙望雲齋涕自潸。</text>
<title>挽牟陽吳聖再</title>,<text>文章司命屬吾東。餘子蟲雕揔下風。詩播蠻鄕山斗仰。琴鳴列郡口碑豊。耄齡秉燭詞稱健。絳帳鑄英樂自瀜。可惜玉棺天忽墜。奎精半晦碧霄空。</text>
<title>挽牟陽吳厚權</title>,<text>琪花叢裏景雲開。倻峀千年鶴復來。遯世宿緣星弁夢。怕巢餘檄月槎回。名傳八斗靑丘重。恩許諸州紫極恢。公去今爲天下惜。烟霞何處好徘徊。</text>
<title>挽一善金壽岳</title>,<text>天遣人豪間世生。千年維嶽剩鍾精。文章舊價龍頭選。璧月新輝鴂舌驚。三敎書中眞樂寓。百花叢畔小齋成。荷衫使逐孤雲去。玉署金鑾豈足榮。</text>
<title>挽一善金世礪</title>,<text>古今淸調傍書床。鶴氅閒居半畒堂。晩節庭前看竹色。浮榮楹外指雲光。文章大業乘槎地。淸德遺思棄紱鄕。欲訪孤雲催羽駕。千䄵倻峀二仙庄。</text>
<title>挽一善金孝一</title>,<text>學士今歸白玉京。天東奎宿晦光晶。遼陽已見仙風遠。茝石應隨道骨輕。德望諸州留異蹟。文章三國闡華名。可憐淸範難更接。曉月薤歌出涕盈。</text>
<title>挽靈川朴暹</title>,<text>昨夜文星落九天。風烟蕭瑟鎖靑泉。三山日月香名振。四郡銅符惠化傳。詞賦逸新肩屈宋。簡篇淸健滿幽燕。休言七十年光短。時運頹衰大數然。</text>
<title>挽靈川朴恬</title>,<text>載誕文章應盛時。翺翔班馬作宗師。綸啣萬里聲名動。才屈遐鄕惠愛遺。粉字終悲四品秩。靑氊永賴一男兒。莫歎七十年光促。能使淸徽竹帛垂。</text>
<title>挽花山權</title>,<text>吾子文章誰與爭。上窺姚姒冠西京。開流大海頹波激。孤唱羣咻下俚驚。曾泛星槎播逸響。晩棲枳棘洽仁聲。可憐芸閣文衡手。粉字終悲四品名。</text>
<title>挽門列陽川許濟</title>,<text>殷周文物我東方。挺得英才會濟蹌。儒化重興今蜀郡。使旄罔美古蘇郞。公方玉宇騰樑領。誰復詞垣押贄盟。承誨多年門下子。無言相對淚盈裳。</text>
<title>挽正言坡平尹東星</title>,<text>海嶠元氣積冲和。鍾得靑翁亦已多。夷夏風聲高北斗。塵寰榮貴夢南柯。菲忱未遂摳衣願。哀些旋聽和誄歌。先哭三淵公又逝。西風吹淚漢江波。</text>
<title>挽郡守西河任瑢</title>,<text>慟哭悲懷似發川。此生今世失靑泉。風軒琴鶴山林月。雪夜棊樽晦谷天。南國文聲流百載。漳州治化頌千年。遙望嶺雲招不得。伽倻山色帶秋烟。</text>
<title>挽溫城鄭昌兪 縣監</title>,<text>黃甲高名解誤人。棲棲末宦混風塵。洛橋雲作前山雨。庾嶺梅香別界春。古匣琴書俱寂寞。小庭姑射謾嶙。還嗟今世無公道。空使文章徹紫宸。</text>
<title>挽獻納西河任瑋</title>,<text>公是天翁禀降身。心期卓犖有誰親。才高異類爭知慕。名盛同朝尙見嗔。末路交遊憐短筑。暮年覊宦泣竆鱗。淸都玉宇翺翔地。識字眞仙定幾人。</text>
<title>挽獻納西河任瑋 其二</title>,<text>西京文健楚騷哀。奴命玉盧力挽回。十乘玲瓏明月照。七年成就豫章材。良工獨苦誰能識。絶調稀聞世共猜。滿目黃茅兼白葦。乾坤長嘯悵徘徊。</text>
<title>挽獻納西河任瑋 其三</title>,<text>西河離索淚長垂。萬念都灰兩鬂絲。蘿洞月明勞夢往。鏡湖天遠得書遲。盍簪斯世知無日。懸釖新阡定幾時。晦園落木誠坊雪。千古空留物色悲。</text>
<title>挽執義西河任珣</title>,<text>王李翩翩作者風。靑泉嗣響更稱工。文窺腐史班椽後。詩倣開元大曆中。依隱誰憐方朔慢。草玄人笑子雲窮。嶠南忽報埋瓊樹。淸淚遙霑楚些楓。</text>
<title>挽執義西河任珣 其二</title>,<text>傾盖從遊詩酒塲。中間離合幾星霜。文章傲睨空千古。談辯縱橫哄一堂。已播聲名傾日域。空遺惠愛在桐鄕。遙知良史蘭臺筆。文苑篇中姓字香。</text>
<title>挽卲城李海朝</title>,<text>丹砂覔得病吟秋。夢想仙源舊日遊。襟韻凈如寒水玉。野情幽若暮江鷗。身隨壠草當年化。名與長江萬古流。風月更閒徐伐界。春來花鳥莫深愁。</text>
<title>挽卲城李海朝 其2</title>,<text>奎星精薄海天秋。醉馬西門客誤遊。雲樹已成樑月夢。峩洋空作古今愁。憐吾志大生何晩。悲世文衰弊更流。傾廩倒囷針水契。西風吹淚白楊丘。</text>
<title>挽卲城李海朝 其3</title>,<text>光國文聲海外雷。日東山水袖中來。虹光夜夜騰箕尾。知是星槎八月廻。</text>
<title>挽苞山郭珽</title>,<text>吾道源流幸有緣。賴公文物賁靈川。檀箕儒化三千里。山斗風聲七十年。藏甲胷鞱摧日域。育英心樂付林泉。景雲齋上無窮慟。從此南州失大賢。</text>
<title>挽門人夏山曺昌玄</title>,<text>夫子吾東獨典文。天機潑潑蕩無垠。風塵薄宦羞延日。林壑高情寄景雲。樂在飯蔬窮愈礭。誠深皷篋老彌勤。從今學業於何問。回首伽倻悵夕曛。</text>
<title>挽門人夏山曺昌玄 其二</title>,<text>壽宿奎星爛一天。長時佳氣繞靈泉。幾人爭慕文章大。小子曾蒙眷愛偏。負笈陪從纔數歲。隔江離抱已三年。黃粱一枕成千古。題罷哀些痛恨纏。</text>
<title>挽門人溫城鄭元始</title>,<text>楚臣詞賦漢儒文。公實兼全別立門。魁甲三塲羞飽喫。伽山一麓欲平公。淸癯舊態憑樑月。咳唾餘氛滿洛雲。負笈當年門下客。緘辭寓慕涕澐澐。</text>
<title>挽後學星山李基崇</title>,<text>降惟天也奪惟天。其奈文章叔季緣。一國餘名喧鴂舌。諸州治政頌琴絃。詞林根斷竆遊學。白玉樓成遠謫仙。况我今朝無限慟。摩挲遺墨淚如泉。</text>
<title>挽後學星山李基崇 其2</title>,<text>上舍云亡公又仙。吾鄕衰替一何偏。中宵掩卷心長歎。可惜春秋八九年。</text>
<title>挽門人韓山李翼祿</title>,<text>文章元帥亦吾東。每御軒屛盡素衷。小屋琴書看氣像。偏邦眼目失豪䧺。人間謾載斑筠筆。天上新修白玉宮。局促塵寰應悔笑。乘槎飛舃揔泥鴻。</text>
<title>挽門人晉陽鄭錫龍</title>,<text>一代文章世莫當。那知大廈去高樑。靑春遊海胸襟濶。白首還鄕松菊香。侍榻幾多承敎誨。拜軒曾有詠詞章。今來藝苑嗟無主。回首寒泉涕淚滂。</text>
<title>挽門人星山李㘽</title>,<text>天遣文章出小華。區區科宦足堪蹉。淸襟高傡千年鶴。奇氣微伸八月槎。兩世隣居仍丈席。晩年姻誼又通家。姑山寂寞雲齋冷。忍見書藏月影斜。</text>
<title>挽門人順天朴天垕</title>,<text>萬古純剛氣不盡。先生鍾出吾東方。文章大筆驚夷夏。灑落淸談凜星霜。塵世薄宦羞日縣。壑林高趣寄雲堂。靈川今夜奎精晦。回首詞林孰主張。</text>
<title>挽門人順天朴天垕 其2</title>,<text>丹㫌曉發月蒼蒼。萬事人間一夢塲。門下多年情誼篤。題詞痛哭淚滂滂。</text>
<title>挽碧珍李宜翰</title>,<text>光嶽斜陽正氣頹。文章奇變自仙才。樓臺恍惚撑天起。波浪蒼茫蹴地來。格出千塲塵碌碌。神遊百代界恢恢。麟洲鳳島藏精采。東國英才間世迴。</text>
<title>挽碧珍李宜翰 其二</title>,<text>北極魁星大試攀。南溟貫月壯遊還。天人消息尋三島。民物風謠問百蠻。氣自浮楊夷夏界。文能揮霍海山關。蜒兒鴂舌長傳誦。學士淸名滿赤間。</text>
<title>挽碧珍李宜翰 其三</title>,<text>龍飛癸榜盡豪英。公倂吾翁唱甲名。晩第終天惟贈命。冗官半世尙恩榮。雲生紅紙留先感。霞起香牋宛古情。惟愛後賢宜永好。玉蘭文采更精明。</text>
<title>挽門人東萊鄭瀾</title>,<text>間世英才自有期。文昌歸後復吾師。三宵吉夢來仙鶴。七日神祥降釋麒。山海千年餘氣數。騷壇諸子任驅馳。竗齡名價龍門上。秉節危忱馬島郵。天地猶嫌多局促。經綸未展大施爲。善治已達重宸陛。淸頌爭騰衆口碑。義檄孤忠當亂日。雲齋至樂育英時。蠻酋珍誦金紗幅。華選弁登屈宋辭。三世源流鳴海國。百年淸望頌樵廝。聖聰尙愛詞華菀。朝議昭陳宦數奇。孝感天心延母壽。誠由公頌返親輀。衿期竦立三秋鶴。氣槩長驅萬里騏。神思超然離俗隊。肚皮苟不合時宜。晩年淸福圖書案。小屋閒情水竹籬。道講春秋欽魯聖。圖搜河洛問包羲。寶鞘誰識靑萍價。窮道空傳白雪詩。宿願獲登眉老宅。壯遊遐想史遷基。達人從古多蹇屯。世道如今遽乖隳。恩敎纔承淸路選。眞遊旋促玉京。直緣妖孛晦奎采。倐化晴虹衝漢湄。顧念平時操几地。慇懃貽誨砭愚詞。吾門遽抱山樑慟。後學從何德業資。誰爲頹波能警發。堪憐吾道益孤衰。雙蘭趾美由仁善。古宅脴光厚報施。俯仰斯林宗匠闕。重歎世敎哭吾私。</text>
<title>挽縣監宜寧南泰普</title>,<text>吾愛吾樓好。請子爲之記。勝區耕𪚥樂。鴻匠發揮事。淸製仍絶筆。玉樓又召試。陋邑亦何幸。得此不朽字。溪山倐生色。樓居長淸致。和章故留債。前期在同醉。聞我種池蓮。書來帶嘲戲。苽熟不相待。花開那得視。嫁衣爲誰作。事與老娘比。我自憮然歎。欲無桑下寐。淸秋忽生花。羽衣終不至。蕭條解嘲文。冥漠求友志。板記惟在眼。人事空逬淚。嗚呼二氣漓。公才獨淸粹。自少竆典籍。飢腹充如笥。發而爲文辭。衆軆無不備。排蕩涯濶。追琢釯鍔利。浸浸古作者。班馬豈獨二。獻賦君東堂。羣儒一頭避。聲華自此蔚。文章世有瑞。文星照日東。巨筆驚殊類。蠻牋竟來投。應接無滯思。瓊琚散大坂。光焰奪寶肆。賴有華國文。玆行亦稱使。高步四十年。獨搴騷壇幟。海東尙云狹。百刦還如寄。棲棲塵穢間。傲骨豈曾媚。低垂困縣紱。白首世亦棄。睠彼伽倻麓。山水淸而邃。蕭然袈數椽。花木亦多蒔。孤雲若將見。齋名已寓義。仙緣長幾分。冥居自無累。莫道北邙邇。去則香案侍。眞遊必佳處。舊約懷此地。唯應伴太乙。臨樓賞荷芰。始知頃刻花。豈非造化意。淸賞如餉我。安得酬一觶。空挹屋樑月。怊悵仙凡異。前日告落筵。犁老滿客位。村醪上朋樽。農歌當皷吹。爲此風流事。竟如前書示。儒林失子後。文聲日以閟。後生待推奬。誰復爲罏錘。非惟悼公切。重爲世道喟。阿胤眞不忝。書法啓汝季。遺托感至今。庶與修舊誼。倀倀此何人。頭白甘爲吏。金丹苦未成。五斗寧不媿。芳菲昨夜霜。芝死蕙其瘁。題挽輸情素。淚共黃葉墜。</text>
<title>挽後學丹山禹禎鳳 登第</title>,<text>公愛伽倻秀。卽葬伽倻岑。古調每獨喜。始知伽倻琴。已自隨緣在。寫經讀古書。前身降玉局。新賦似相如。投辭海神伏。落筆島夷驚。如何滯郞署。時宰不知名。太常三十載。不齋奈醉何。時見任公子。慷慨楚歌多。謾署藍田簿。豈厭承明廬。猶勤聖主問。聽訟與讀書。記昔街童集。爭言見詞伯。落日珠厓西。白頭羸馬客。疎雨鳴寒蕉。高館燭生爓。海客珊瑚鉤。遊子轆轤釖。愛公好奇服。楚衣劉氏冠。着自少壯日。七十鮮且完。茫茫兩京道。凌駕七子追。却憐賈太傅。不賦栢梁詩。欝欝伽倻山。淸淸東洛水。其氣在文章。公亡復還爾。</text>
<title>挽靈川朴惇</title>,<text>悵望高花洞。悲吟薤露詞。琴書餘舊業。雲物惹深悲。念子文章老。翺翔翰墨池。逈超韓柳室。䧺蹋馬揚籬。東海名愈重。南山老益奇。一宦成白首。千里擁靑絲。龜窟添詩興。鷦巢介壽眉。但看蓂葉落。不覺髩毛衰。吟筆烟生樹。鳴琴月滿帷。堪歎天下士。生此日東湄。物外靑霞志。人間老鶴姿。墨燈傳世業。雲屋夢仙師。羽衣何斐疊。多士共追隨。歲暮嗟何及。途窮莫我知。家兒曾受奬。尸屨永無虧。自擬蠅附驥。焉知露隕芝。芳名高北斗。奎采拚南箕。倻嶽無眞氣。儒林失舊儀。凄凉姑射峀。寂寞景雪茨。俛仰成今古。秋天雨淚垂。</text>
<title>挽眷生烏川鄭履寅 進士</title>,<text>我公出南嶠。氣與倻嶽爭。踈眉眼明星。槐𣠠著光精。大笑啁啾羣。高眂東西京。麗幹映崪崿。良金響鏘鏗。優陞屈宋堂。更蹴曺劉城。皇朝三四公。吾師復吾兄。黃甲探囊事。朱章折腰榮。襟靈秋水白。故州無上平。繫槎日月根。落筆蠻獠驚。雄鳴國家盛。羞爲太中行。歸來長歎息。鴨東如缾罌。瑤岑發昔夢。飄翩羽衣輕。充庭卉葩粲。滿袈丘索撗。棃棗嗜菽粟。琅璈聽箾英。稀年厭秕糠。乘化入靑紘。山川有蜩殼。神鬼捧玖瓊。詡我伏鵠卵。嗚呼愧鷦鵬。悲吟讀書記。蘭室灑飈生。</text>
<title>挽冥菴李柱大 進士</title>,<text>往在金馬歲。斗枘初指西。老暑兼淫潦。馬腹沒深泥。靈川在何許。路不宿舂齎。所懷文章伯。於焉托高棲。躚躚媚學子。門外自成蹊。輿皁皆識名。慚我甕間鷄。跋涉歷累日。始得瞻屋枅。踈竹編作籬。庭草綠萋萋。公適閒無事。新書手自題。今雨人猶來。顧我整冠簟。羽衣一何翩。韶顔老不黧。問我來何自。素髮承髩低。相見何太晩。來此復爲奚。我言君及我。生世時幷齊。雲泥勢相阻。至今跡相睽。拘方誰解覊。昏眸孰刮鎞。每恨處井蛙。待公杳乳羝。幸聞投綬歸。故園今來兮。此時不欵門。乘高何由梯。少無師資益。又無傍提撕。交臂一相失。定作大方迷。古今文章士。屈指可歷稽。一得喜自足。爭名劇排擠。陛蠅紛營營。孰能堂奧躋。甘飽宋元粟。莫究秦漢輗。或有壽陵步。半途失故蹄。瑣屑何足道。公實和天倪。排皋盤硬語。得意遺牝驪。孤雲學唐句。未窺遷固畦。簡老稱具軆。不知猶墮磎。若與共盤盟。牛耳君當提。西城戰詞賦。於公爲稗稊。東溟浩無涯。墨池駭晶奎。觀光心自醉。若飮美酥醍。一紙傳實看。戴頭謝珊瓈。三卷海游錄。一一襲絳緹。珍凾大小製。次第得竆睇。何啻養田射。百中貫洞犀。鱨鯊戲尺澤。始覩海鰐鯢。雷電轟交加。風露倐溫凄。架上三萬軸。皆經太乙藜。圖書壁左右。興寄兼欣悽。何不畀文柄。處之金蘭閨。卑陬米塩簿。皓髮無一黎。三年瘴海濱。法吏又角圭。收身返舊廬。無恙問前溪。游魚閒投餌。簷鳥倦聽啼。憂喜不內韄。比若霤幛堤。我雖始識荊。歡若宿昔儕。殷勤披情素。戀戀愈贈綈。千古文史田。須勤昕夕犂。今世喜吠怪。不異守牢狴。平生廣陵散。誰人肯從嵇。汝眼已着花。我齒欲生齯。歔欷復歎息。白日生虹霓。山雲倐四合。前川水過臍。歸津不可徐。征馬又頻嘶。別來心悄然。水中數鳧鷖。晝思茫如失。夜夢或見携。三百八旬餘。秋日在旁氐。珍重百言札。若捧一大蠵。飮食若有味。頓忘朝食虀。顧我占地小。在君若傅黳。齷齪蹇驢足。安能追駃騠。春書重推借。驚顧左右眂。衣被雖增輝。不稱譬梁鵜。百朋得不多。何論自牧荑。但恨崦嵫日。幾酌天醬盠。嘗恐衆芳歇。不及聽鳴鶗。玄猿忽告灾。通國驚冠笄。中天文星晦。愁雲慘悽悽。塵韁去結束。萬里騰狻猊。公今驂雲鶴。我惟園菜刲。托契弟兄間。海內今誰繄。巢鷇揷趐飛。虎皮借狗麛。間吟無味句。寧飮三斗醯。昔言易林數。堇鑽宋龜鐫。無數墨兵軍。拊脾聽皷鼙。近覺癃老甚。無那攝征䘽。塊然窮廬坐。圉圉如服𥓋。朗吟泛海篇。頭癢當竹箆。</text>
<title>挽門人密城孫壽聲</title>,<text>楚些憑虞殯。方喪遜古賢。是家元降嶽。其逝實關天。事業留明界。衣冠秘窈埏。源流三世大。英爽一元甄。杜去孫爲甫。堅亡子是權。奇珍騰甓社。寶彩耀藍田。思運毫將腐。工深塌欲穿。澤毛藏霧豹。刷翮奮霜鸇。千載朝仍暮。諸家往又還。波瀾河共濶。篇什月爭圓。賈馬俱栽壅。王岑實後先。楚聲高激烈。時樣笑便嬛。黃甲羣英上。靑衫郞罷前。縱令鷹解架。寧作兎忘筌。從順思醫險。磨礱若鑽堅。軍營排井井。旗皷動闐闐。萱老徒攀桂。葵傾庶效荃。銛釯待盤錯。吾刃已磨硏。隨地心惟赤。乘槎鬢尙玄。波濤驚出沒。瀛島任回邅。澆斝辭能感。承筐禮不愆。好令含聖渥。何待囓蘓氊。鴃舌傾羣部。驪珠散萬牋。囊中無陸貨。懷裏但楊鉛。富士靈岑聳。琵琶皓月懸。趍庭詩已誦。出境對能專。鯨怒波旋靜。兕狂陸可剸。曾霑毛子祿。歸選若耶錢。腰綬黃侵墨。頭椷海讓川。景賢勤掃漑。磨俗等桮棬。雨露蘩榛棘。風霜老杞楩。西江波浪外。南國瘴烟邊。裾厭曳門弊。裳思涉海褰。官同楊厄閏。政驗菜開蓮。毁譽誰能爾。行藏自浩然。將驅驢似狗。欲濟石隨船。宿趼殘齡迫。雲衢滑璧連。蛙園聞皷吹。蝸室窘回旋。但說中原國。新傳上第篇。靑泉殊浩大。餘子便潺湲。臣海那堪泝。心田便可佃。陶眠思謝客。坡病訝昇仙。分斷燃藜照。功無斬將搴。鉛毫長兀兀。呀豁尙乾乾。身卧高陽里。名懸太白巓。幷州家縱久。杜曲夢應牽。傳世爲師友。居隣進鱔鱣。撫摩時戲爾。撿責或加旃。小少嗟離濶。邱園已改遷。眼寒過嶺鴈。心送上江舷。度越非阡陌。東西異澗瀍。太常元守戒。山谷解厭羶。幻界看彈指。斯文惓荷肩。故山無㤪鶴。春峀任啼鵑。弨弛重難彀。琴閒孰爲絃。顧惟承句讀。寧曰襲眞詮。緬憶兄江拜。全忘子夜眠。仙庄又一夕。人世却千年。忽忽傷離合。寥寥歎伏跧。有情看歲去。無地作春姸。悟道神逾旺。哦詩痼欲痊。祗言星禀朔。那意病無扁。玉界應寬濶。塵寰足忿悁。嘷門樑木折。哆戶子桑傳。來去眞三昧。輸贏卽一瞑。現身如幻化。鏁骨換嬋娟。手笏餘歌板。頭簪當寶鈿。孤雲雖舊約。兜率亦前緣。但未忘情泣。寧嘲睡復便。句新宜帝扇。字古合雲鐫。健筆山能拔。寃氛海可塡。伽倻愁氣色。桑梓慘風烟。木稼終云驗。薪傳可奈㸐。晩工成八九。塵界窄三千。去路楡花發。歸期綠草芊。氣融昇靉。神沛駕蜿蜒。般若論迦葉。黃庭問偓佺。巫招承帝命。蘇奏代奎躔。紫府笞鸞鳳。炎坑笑鼠鳶。靑山猶起冢。生物但堪憐。鶴骨狂塵蛻。鯫生瘴疾纏。手香看卷軸。墟冷聽淸漣。郢曲悲來唱。商聲咽不宣。華山重繞匝。淸洛更澐滇。負土羞前輩。漬綿恐後焉。蘿園今寂寞。書種日消朘。氣數渾夷級。乘除欲問篿。光埋罏釖鍊。灰冷竈丹煎。藝苑多膠瑟。緇帷舊佩弦。窮途罕薰沐。世故苦牽攣。文弊成秦瘠。幽憂起楚綿。微言思叩質。斯事遂遷延。好士常披腹。育英定噎咽。方凭銀漢渚。尙記竹林泉。命薄悲陳子。形單羡馬蚿。祗緣參也魯。不遣董之燕。沾汗非張籍。潛蹤似服虔。任他遺老驥。甘爾作瘖蟬。曠代猶相踵。同時幸執鞭。百年胡世界。四海我朝鮮。光嶽移偏壤。魚龍閃紫淵。文章能會道。衣鉢乏傳禪。書合草封墠。歌堪頌法筵。衒時珉勝璞。間紡寶輸甎。天地猶多憾。泡浮試可沿。眞堪酬造化。莫恨失騰騫。名廼喧含齒。官猶勵具員。過緣鮐髮暮。餘慶蚌珠聯。籤軸饒圖史。田園任粥饘。公嘗言我在。天實餉人偏。刦債無逋了。風輪本式遄。如何今慘憺。只爲昔纏綿。治金應不朽。藏藳倘能全。遺塵長馥馥。世眼敢睊睊。已結無涯智。何論入口拳。雲天空浩浩。莽渺正翩翩。悲痛心如燬。踈愚習似顚。雪樓留苦語。塵塌步遺編。便作秋風曲。遙傳暮雨阡。景雲齋獨立。萬古有三椽。</text>
