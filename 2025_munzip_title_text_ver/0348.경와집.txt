<title>天命圖賦</title>,<text>曰余小子。羹墻鄒魯。寤寐閩洛。道無所聞。學無所覺。無師友以砭愚。慨前脩之難則。膠擾於善惡之關。騖乎燕越之轅。鼎裏守虎。幾費功於丹鉛。鉢中藏龍。謾留意於眞詮。佇盤桓而且思。如涉海而無船。一客有過之者。叩我柴門。驚我閑眠。手携一圖。名曰命。秋巒居士之所畫。退溪先生之所正。據茂叔圖而排布。述子思中庸而發明。因人物之稟賦。原理之化生。蓋欲學者。卽顯而知微。由粗而得精。掛諸而默會。若昏蒙之暫醒。遂惕然而念。喟然而歎曰。在是矣。原夫維天之命。於穆不已。旣無聲臭。焉有始。樞紐造化。根柢品彙。一靜一動。爰立兩儀。一消長。以行四時。是其眞實無妄而循環不窮者。曰惟爾。及其一理 缺 眞。二五凝精。錯綜經緯。虛聚實成。縕交感。物物生生。草木兮逆。飛走兮橫。皆偏塞之異。賦曰。惟人之最靈。得陰陽之精英。肖天地之儀形。衆理於方寸。統四性與七情。惟所受之本善。水之而鏡明。及因物而感發。茲善惡之由分。質有淑而慝。氣或明而或昏。苟犇放而無節。鮮本心之能存。瀾蕩而汎溢。意馬逸而狂犇。失一身之所主。戕萬之所根。必以敬而操之。能不爲外誘之遷易。曷爲敬。主一無適。靜而存養。若奉拱璧。動而省察。若辨黑。屋漏雖隱。如對賓客。利欲雖微。如禦寇敵。旣表之俱修。斯體用之無忒。逮充實而輝光。直上達乎德。審操舍之在我。豈待他求而可至。惟彼聖人性者。淸明純粹。定之以中正仁義。行之以至誠無息。旣極之是立。致天地之位育。君子修之。持敬克己。戒於未發之時。謹愼於獨知之地。及成功而詣極。與人而一致。衆人悖之。安肆日偸。牛羊牧而不知可憂。鷄犬放而莫知其求。違禽獸者不遠。甘暴棄爲下流。然天賦之本性。不以是而滅息。苟氣質之善變。亦至乎聖域。嗚呼。惟君子小人之分別。曰一敬與一肆。聖狂在於毫差。信其幾之可畏。倘有志於斯學。盍力於敬之一字。登孔昊而上下。偉群龍之繼起。皆敬而傳心。照秋月於寒水。是參贊之極功。非後學擬議。歷兩都而江左。徒淸言以爲美。寥寥兮千五年。皆醉生而夢死。泝濂溪之淵源。想庭草之意思。風兮弄月。玉色兮金聲。緯地兮經天。繩直兮準平。氷壺之的源。集儒粹兮會聖精。皆不外乎此敬。信古而作程。示斯道之準的。炳聖謨於日星。噫。海東在一隅。久聖道之不明。旣範疇之無傳。孰開聾而盲。幸圃翁之挺出。卓先覺而倡明。諸賢相繼而奮起。集大成於我先生。旣躬行而心得。患末學之昏愚。此圖而訂正。極精蘊而無餘。誠燭幽之寶鑑。信迷之指南。何今人之冥行。付天理於空談。余小子生晩矣。固昏昏其無類。非不知順保之爲吉。念變化不易。願仍圖而自牖。庶不負乎天畀。</text>
<title>鐵笛亭賦</title>,<text>子不見夫武夷之山水乎。山奇而秀。水深而淸。兩崖絶壁。千仞崢嶸。九曲溪流。萬古寒聲。曰茲爲仙靈之所在。訪幽迹兮吾將行。爰有一亭。鐵笛其名。因其名而繹其義。寄遐思於胡公。想噴薄之餘響。挹嘉遯之遺風。放曠高志。疏宕奇氣。忘世上榮。棄人間事。寄情煙霞。攷懷天地。脚不到於塵土。眼長開於山水。遂棲身於此地。占一區之淸閑。歌紫芝兮採黃精。獨偃蹇兮山之間。潛其光兮晦其迹。鳳之逸兮龍之蟠。絶景乎壺中之日月。呑響乎橘裏之乾坤。生平音律。性所成癖。袖中長物。惟此孤笛。思鳳鳴於簫公。想鶴駕於王子。鎭隨身之所適。爰假物而寓意。其爲器也。鑄金點漆。作筒洞籥。制度膠緻。光彩習熤。面短長於一尺四寸。分淸濁於五音六律。撼金天之肅氣。時嗢噦而吹出。其爲聲也。磊落磅礡。澎渙踾踧。淸過於玉。壯勝於竹。初暫轉而未舒。忽飄起而難抑。壓笙竽兮掩琴瑟。信音聲之至極。若乃碧桃盡落。流水春深。羊眠瑤草。鳥喚瓊林。雨新晴於幔亭。雲未斂於鼓巖。及其凜秋霜落。金氣肅肅。天虛夜靜。萬籟俱息。葉初脫於玉女。月方奇於天柱。至夫谷淸林深。煙生紫霄之峯。星飜漢回。曉入昇眞之洞。玉露初洗而仙掌色寒。斜陽欲斂而隱屛影動。乃陟峭崿跨穹隆。坐盤石倚高松。奏雲和妙曲千變。弄呂公晩風三聲。徹高韻於沖瀜。飄逸響於杳冥。冽繚眺而風搜。橫鬱紆而雲屬。若欲離而更合。乍將絶而復續。於是龍庭水激。谷響山鳴。彩雲爲之晻靄。鸞鳳爲之交翔。巖石爲之震蕩。林木爲之動撓。魚踊躍於重淵。鶴蹁躚於層霄。眞君抱瑟而側耳。道人罷經而潛聽。爾乃常戀。釋高情暢。襟懷瀟灑。氣度寥朗。心滌蕩而無累。意閑曠而離俗。志飄飄焉嶢嶢焉。若羽化遺世而立於獨。聾雙耳於是非。灰一心於利欲。耽律中之妙趣。任物外之閑適。卓長往而不返。超埃塵而皎潔。何若人之耿介。紛獨愛此妙曲。辭溷濁而逍遙。寄閑情於音律。慕太山之高歌。學蘇門之長嘯。信高世之隱逸。孰同風而揖袂。彼何人之感慕。立數棟於山趾。爰揭名曰鐵笛。表亭亭之高趣。知其意之不淺。亦山潛之逸士。嗚呼。幽人一去。笛聲久斷。雲林寂寥。猿鶴相怨。幸儒仙之來遊。尋舊迹而興歎。聽林外之一聲。若笙鶴之來下。八遺響於短篇。可性情之陶寫。使後人開卷而一詠。莫不想淸風而激懦。然則若人之淸芬高名。至今猶未滅者。實由於先生之此遊也歟。余乃來訪遺蹤。徘徊未去。紫霞高映。明月獨擧。廢亭無主。鐵笛何處。歌殘九曲。絶響誰繼。倚秋霄而獨立。嘯一聲兮雲之際。</text>
<title>送鮮于遯庵還關西賦</title>,<text>立宇宙而長嘯。撫古今而大觀。追前脩於已遠。究跡於不刊。嘗有感乎三仁之在殷兮。幾掩卷而興歎。或去位或死直兮。曰微子及比干。惟太師罔爲臣兮。悲祖業之已殘。挈半萬而到遼。留聖敎於東韓。夷俗於禮讓。變被髮爲衣冠。今去逾千載兮。激志之心肝。思一接其雲仍。蓋求索之多端。歲乙丑之月。始得君而交懽。邈風標之可愛。映出海之珠玕。玉屑之淸談。淡凝精而相看。曰自髫年而志學兮。膏粱與綺紈。讀時習於魯論。誦日新於湯盤。要從於克己。總百體於心之官。憂耳目之孤陋。飽學味辛酸。慕司馬之奇遊。遵東路之曼曼。有聯璧之從行。才駕陸而追潘。月之二而離家。時忽逾於歲單。仍客於蓬山。挹灝氣之淸寒。峯皆骨而削立。若天劃神剜。立楊雪於邵廬。聞妙旨於弄丸。纔春風之獲接。覺胸海之已寬。況陶院之在我東。方與雲谷而一般。臺天淵兮齋玩樂。儼遺迹之未刓。遂投趾而來遊。明月之重團。襲遺馨於簡編。想餘淸於林巒。恒矻而不敢怠兮。夕忘寢兮朝忘餐。生於三而事一。責人其亦難。君獨行夫心喪。力所及而能殫。信厥志可尙。不徒事乎儒翰。肩穎悟之端木。邁孝廉之周盤。顧吾生之性拙。同陸子之業鏝。朝馳余馬兮書林。弭節兮騷壇。昧四方之所適。獨行舟於漫汗。臨萬之長途。尙學步於邯鄲。廓無與而寡儔。宜夫余行蹣跚。衆皆圓而己方。亦宜世人之所拌。獲與子而處。擬同枝之雙鸞。朝對牀而討論。夜聯枕而團圝。玄奧之抽發。又高堅之仰鑽。欲泝源乎伊洛。回旣之狂瀾。何夙願之未副。起離憂之溥溥。悵鄕山之望。驚節侯之向闌。挽征衫而莫留。橫流涕兮雙汍。之山兮屹屹。洛之波兮漫漫。鳥在樹而綿蠻。篁在而檀欒。沙皎潔以鋪雪。石穹隆而伏羱。追而送之口。弄潺湲之激湍。臨岐路而展席。恐餞杯之易乾。俱深於去住。情未恰於笑懽。屬梅子之初黃。暑已於衣禪。念行裝之跋涉。越重嶺之巑岏。雲繞袖而英。露沾鞋而漙漙。猶徒步而囷載。不必乘乎夏縵。當瑞於德輝。龍豈久於泥蟠。學顏淵兮志伊尹。應帛之戔戔。說停築而相武。呂投釣而起磻。須思補舜裳。莫終老於嚴灘。是古人之遺則。豈余言之敢謾。慨淳古之莫回。愁在眉而幾攢。倚日暮之脩竹。採谷之幽蘭。歌薰風之應律。佇五絃之一彈。覽旱物欲焦。思雨露之蒙𩆓。唉時俗之溷濁。多棄德而崇奸。世皆慕乎簪笏。人競趨於金鸞。戒山木之自冠。嘉樹之液瞞。聊晦迹於象外。把江湖之釣竿。甘泥尾龜曳。笑雲翼之鵬搏。美劉公之格言。謂事定於闔棺。感華陰之善喩。譬讀書於鍊丹。食何憂乎不飽。衣恥乎不完。毋自欺而自愧。庶心體之廣胖。懼此身有愆。終未息夫衆讙。築書室而臨溪。聽環佩之珊珊。期用拙而存道。守陋巷之空簞。聞西都之佳麗。擅勝於平安。山錦繡兮叢叢。江大同兮洹洹。恨不得吾君而遠遊。駕蒼龍之蜿蜿。奠一杯於仁賢之遺墓。進黃焦兮爇紫檀。徒匏繫於一室。取殘篇而手攤。自敍而成章。付千里之征鞍。思悠悠兮不自由。空日而盤桓。</text>
<title>感懷寄從弟子仁 熹 賦</title>,<text>余之生不及古聖賢兮。慨無述而訂頑。朝于吳兮暮于越。尙未闖乎儒關。然聖學只在乎不已兮。要九仞之爲山。懷杜陵之剛腸。志仁賢而排姦。佐聖主而致治。鋪太和而惠鰥。何流年之不吾謀兮。四運忽其循環。纔黃鳥之送春。序已屬於氷頒。悶吾學之不進。憂在心而難刪。況玄風之已遠。遭世道之險艱。憶大庭其何時。挽淳古而莫還。璵璠同於碔砆。松桂雜於榛營。惟卷舒固在我兮。豈汲汲於通班。聊固守而靜竢。遂脫略乎衆訕。睠退溪之源源。遡萬古之崢潺。溪之西兮有屋。隔風日於塵寰。樹擁簷而張幄。山繞檻而排鬟。曰茲爲先賢之所卜兮。天不祕兮地不慳。覽庭草之交翠。想意思之一般。恨未及承顏於當日兮。出余涕其潸潸。幸托身於遺廬。專一區而伏跧。悔昨非其曷追。思孟晉於居閑。酒何事乎霑醉。色何慕乎妖嫺。冀來今之好脩兮。庶往轍之可攀。朝登邱而攬蕙。夕尋洲而採蘭。製芰荷而雜芙蓉兮。成我服之斒斕。悟孔聖之遺訓。謂忠信其行蠻。欽五柳之餘風。起歸思而放鷴。如矩矱之可同。救斯民之恫瘝。苟方圓之不周。守古人之巿闤。期此志之必遂。恐同歸於王孱。曰我群季之俊秀兮。雲鳳見於人間。約三從之同居兮。擬蔦蘿之牽扳。豈知夫素計之抛虛。各異縣兮阻容顏。自春塘之夢草。見江月之累彎。問復會兮何日。指霜葉之初殷。願追隨兮無別離。獸爲蚷蛩兮鳥爲𪈿。共閒中之樂事。同寄跡於滄灣。思無忝而夙夜努力兮。及潘鬚之未斑。獨中夜而不寐。聽洛水之潺湲。仍倚楹而至曉。墮西峯之金鐶。</text>
<title>移竹賦</title>,<text>洛川子性癖林泉。身抽紈綺。不憂貧賤。不願富貴。水兮仁山。數間兮茅屋。紛黃白紫綠之相交。一庭奇花異木。顧平生最所愛兮。乃籜龍之正直。歎舊之憔悴兮。爲衆卉之所沒。得千挺之凜然。淸几榻曉夕。纔黃角之滿地。忽翠霧之盈矚。灑涼氣於琴書。出高標於墻壁。心四時兮不改。色三冬兮更傑。卷古之靑春。歸數叢之綠葉。風戛玉於淸晨。月篩金寒宵。誠可愛而可樂。日玩之而逍遙。呼樽酒而獨酌。詩一篇兮琴一曲。忽有客過之者。進揖而問曰。和詠西湖之梅。淵明采東籬之菊。玆二公之風流。固塵而脫俗。何所獨無此嘉卉。子獨愛此種竹也。洛川子於是停杯放撥。逌爾而答曰。此籦籠之爲物。獨世而挺特。心空兮本固。節貞兮性直。猛雪不能奪勁。嚴霜不能變其綠。非賢人不能比其剛。非鳳凰能食其實。不厭冬日之凝洌。羞同春木之榮歇。及物之凋落。始可見其獨拔。宜君子之多樹。非世人能識。苟一日之不有。令是心而乃俗。然則吾所以愛此竹者。豈徒枝葉之猗猗。惟彼西湖之梅。東籬菊。亦可得以兼之。客遂唯唯而去。於是四野秋晴。峯木落。輕煙兮乍捲。淡月兮初出。獨取琴而更撫。淸風兮詠淇澳。但看寒玉。蒼蒼然凜凜然疏疏然兮。如助予之韻格。</text>
<title>暮景 十四歲作</title>,<text>淡泊岫雲生。蒼茫野日暮。秋江一漁舟。遠向煙村渡。</text>
<title>江亭夜坐</title>,<text>江寒鷗夢夜。天闊雁聲秋。無限吟風意。三更月滿樓。</text>
<title>卽事</title>,<text>雨過殘紅濕。春深嫩綠稠。移家近湖水。童稚解行舟。</text>
<title>待人</title>,<text>月掛沙棠枝。風動梧桐葉。玉人期不至。携琴空佇立。</text>
<title>江宿</title>,<text>漠漠秋雲暮。蕭蕭帆影度。西風一雁高。客宿蘆花雨。</text>
<title>有懷</title>,<text>一夕秋風來。蕭蕭窓外樹。思人夢不成。半夜荷心雨。</text>
<title>春日</title>,<text>終日掩柴門。觀書樂吾樂。無風深院靜。碧桃花自落。</text>
<title>牧童詞</title>,<text>前郊春雨足。十里平蕪綠。夕陽牛倒騎。籚管兩三曲。</text>
<title>偶吟</title>,<text>朝蓑碧山雲。夜櫂淸江月。莫行劍閣道。秋光易上髮。</text>
<title>秋曉</title>,<text>翠壁開新畫。寒泉弄古絃。淸晨捲書坐。野色正蒼然。</text>
<title>夏夜</title>,<text>月高樓影直。山靜水聲長。隱几蓮塘夜。淸風一院香。</text>
<title>卽景 二首</title>,<text>移船上碧灘。片帆風中倒。不盡江水源。行行莫停棹。</text>
<title>卽景 二首 其二</title>,<text>江水淸且深。水邊皆白沙。臨風獨鼓枻。唱罷滄浪歌。</text>
<title>爲人</title>,<text>人之能爲人。只在盡忠孝。誰云忠孝外。更有爲人道。</text>
<title>偶吟</title>,<text>惟天有降衷。此心最虛靈。云胡今世人。反役於衆形。</text>
<title>龍仁道中</title>,<text>越客採璵璠。初心擬獻君。獻君君按劍。懷寶出都門。</text>
<title>禍福吟</title>,<text>禍福塞翁馬。得失行人牛。世事固如此。寧容私智求。</text>
<title>龜城感事</title>,<text>碧澗諳前渡。靑山記昔登。逢人問名字。多是幼時朋。</text>
<title>偶成</title>,<text>濟世非吾事。閑中得意遊。碧江初罷釣。片月逐扁舟。</text>
<title>詠畫鶴 二絶</title>,<text>終夜雪衣寒。松風吹不歇。誰能賞爾音。獨叫霜天月。</text>
<title>詠畫鶴 二絶 其二</title>,<text>空懷萬里心。獨立刷殘翮。瘦骨不勝寒。竹林秋露滴。</text>
<title>敬次大朴從大父韻</title>,<text>樓臺半夜寂無人。正是東風芳草春。腔裏默藏千聖旨。滿庭花木自精神。</text>
<title>閑居雜詠 八首○十六歲作</title>,<text>雲淡風輕綠水濱。午天花柳自爭春。也知捨瑟悠然客。不是尋常玩景人。</text>
<title>閑居雜詠 八首○十六歲作 其二</title>,<text>煙籠高樹夕陽低。花欲冥冥鳥欲棲。莫道黃昏看已近。更憐明月印前溪。</text>
<title>閑居雜詠 八首○十六歲作 其三</title>,<text>冥冥竹塢鳥初棲。澹澹和風度柳溪。庭畔月明花影碎。子規聲近碧窓啼。</text>
<title>閑居雜詠 八首○十六歲作 其四</title>,<text>宿雲離石度虛庭。露結深林曉氣淸。黃鳥一聲殘夢覺。起看初日上窓明。</text>
<title>閑居雜詠 八首○十六歲作 其五</title>,<text>雨過蓮塘露碎珠。竹牀滿席罷投壺。臥看落照紅將斂。十里江山當畫圖。</text>
<title>閑居雜詠 八首○十六歲作 其六</title>,<text>月滿虛堂竹有聲。靈源一點皎然明。臨池掬取芙蓉露。灑却琴書十分淸。</text>
<title>閑居雜詠 八首○十六歲作 其七</title>,<text>雁度千山落帽風。江澄野闊碧天空。冥思二氣循環理。却笑悲秋有宋公。</text>
<title>閑居雜詠 八首○十六歲作 其八</title>,<text>睡覺東窓詠古詩。整襟危坐湛然時。莫敎如許淸明氣。造次難勝晝所爲。</text>
<title>梧桐</title>,<text>獨抱黃鐘生碧岑。年年吐榦隱崇林。何當斲作琴三尺。一奏南薰聖代音。</text>
<title>家貧</title>,<text>縱遣家貧樂自眞。簞瓢短褐可安身。家貧始覺家貧好。只恐家貧道亦貧。</text>
<title>道</title>,<text>理元無始又無終。魚躍鳶飛妙用通。看取川流流不盡。須將不捨驗吾躬。</text>
<title>心</title>,<text>心放如何尙昧收。至輕鷄犬亦知求。一心元是一身主。心若不存身不脩。</text>
<title>學</title>,<text>心不長存敬與誠。平生爲學學難成。學顏子學能成學。怒必無遷過必更。</text>
<title>慕古</title>,<text>古人不得見吾身。吾亦無因見古人。萬古古人雖不見。炳然遺訓至今存。</text>
<title>漁歌</title>,<text>鴉軋西風一櫓輕。滄波終日傍魚行。浮雲捲盡暮天碧。一曲長歌秋月明。</text>
<title>題天命圖後 三首</title>,<text>嗟余生晩海東隅。未免蚩蚩一下愚。腔裏竊懷私淑志。獨將天命看新圖。</text>
<title>題天命圖後 三首 其二</title>,<text>人物俱原理氣生。一圖看去甚分明。從今主敬無他適。不負前賢詔後誠。</text>
<title>題天命圖後 三首 其三</title>,<text>不負前賢詔後誠。丈夫天地豈虛生。生而苟不循天性。縱得爲人徒有名。</text>
<title>偶成</title>,<text>寄語當今志學徒。須師孔孟與程朱。有爲孰不能如是。彼丈夫人我丈夫。</text>
<title>過陶山</title>,<text>縱有仙區也莫過。前賢曾此考槃薖。登臨無限鳶魚趣。爲問傍人會得麽。</text>
<title>春夜</title>,<text>風前林影入牕撓。百慮胸中雪盡消。千古聖言藏得在。滿庭花月自淸宵。</text>
<title>夏夜</title>,<text>松臺淸夜弄孤琴。滿目湖山入朗吟。霽月忽生明鏡裏。皎然千古聖賢心。</text>
<title>訪道士不遇 夢中作</title>,<text>靑山一半白雲堆。玉笛數聲明月來。採藥不歸丹鼎閉。梅花影裏鶴徘徊。</text>
<title>次東都懷古韻</title>,<text>笛裏江山明月夜。詩邊鴻雁白雲秋。至今黃葉千年恨。分付騷人易白頭。</text>
<title>訪挹鶴軒主人不遇</title>,<text>楊柳依依隔一家。春天靄靄夕陽斜。主人不在軒窓閉。獨繞庭梅一樹花。</text>
<title>遊龜鶴亭</title>,<text>東風三月當三日。細雨千村欲杏花。龜鶴亭中一樽酒。風流不減習公家。</text>
<title>伏次松湖叔父韻</title>,<text>相思已費一春秋。百里雲山萬里愁。白雁黃鸝來又去。夢魂長在石浮頭。</text>
<title>龍門寺次金叔 光輔 韻</title>,<text>佛殿嵬嵬古澗傍。洞天寥落水聲長。黃庭誦罷月壇靜。滿壑松風吹面涼。</text>
<title>次呈西浦</title>,<text>朝愛蘭風滿袖淸。夜憐松月入懷明。胸呑碧岫千秋氣。耳帶長江萬里聲。</text>
<title>贈從弟子敬 煕</title>,<text>爲仁由己亦何難。孔聖遺言爾請看。莫止半途須勉進。功虧一蕢不成山。</text>
<title>訪月川書堂</title>,<text>詩難寫出筆難摸。人世名區有此無。松外白沙連翠嶂。中開小閣對平湖。</text>
<title>龍湫</title>,<text>萬古飛空白練寒。那知下有老龍盤。天公倘借風雲勢。大旱蘇枯也不難。</text>
<title>渡漢江遇大風</title>,<text>漢江風起立層波。棹破檣傾不敢過。何似碧溪春浪靜。扁舟穩坐聽漁歌。</text>
<title>訪全子綏不遇 時子綏約諸友出遊江亭未還</title>,<text>節屬三三燕子飛。杏花村巷雨霏微。故人不在柴門掩。何處尋春醉未歸。</text>
<title>與漁溪諸友宿龍壽寺。翼日諸友皆散去。阻雨獨留。題西僧舍壁。</title>,<text>故人分手各西東。獨臥禪房寂寞中。剛被雨聲侵別夢。却嫌窓外有梧桐。</text>
<title>過三日後雨霽。將向龜城。上馬口占。</title>,<text>不道泥深沒馬蹄。吟鞭好指碧峯西。童奴莫怕溪難渡。壑水無源漲易低。</text>
<title>自星山到若木。訪李院長不遇。盆梅正開。飮三大杯。仍題壁上。</title>,<text>厭看紅粧欲自媒。眼明今日見氷顋。莫嫌有酒無人勸。對爾猶堪吸大杯。</text>
<title>曉行記所見</title>,<text>蒼茫十里曉光分。一半靑山一半雲。知有漁翁收網去。渡頭鳴櫓隔林聞。</text>
<title>溪堂月夜。敬次先考述懷韻。</title>,<text>風滿疏林月滿塘。小齋淸夜靜焚香。翛然一榻無他物。只有溪聲繞夢長。</text>
<title>次聯珠詩韻 三首</title>,<text>新築書堂傍碧溪。生涯已付釣魚磯。隣家每報新醅熟。幾度扶人帶醉歸。</text>
<title>次聯珠詩韻 三首 其二</title>,<text>四山秋飾替春粧。籬菊迎霜不改香。多謝主人珍重意。一壺淸酒沃枯腸。</text>
<title>次聯珠詩韻 三首 其三</title>,<text>秋晩江城雁影斜。一樽來醉故人家。願君吸盡杯中月。更向茅堂賞菊花。</text>
<title>題逸 二首</title>,<text>自將行止任蒼天。來往江湖一釣船。最愛君家饒勝趣。蓽門常掩小溪邊。</text>
<title>題逸 二首 其二</title>,<text>千門木落碧崔嵬。籬底寒花滿意開。松竹飽諳三逕趣。卽知元亮早歸來。</text>
<title>除夜言志 九首</title>,<text>壁間孤燈滅復明。窓前爆竹鬼神驚。河上病客難爲情。</text>
<title>除夜言志 九首 其二</title>,<text>擊鼓何處村儺起。兒童喧呼亦不寐。想象朝服臨階意。</text>
<title>除夜言志 九首 其三</title>,<text>甲寅三百六十日。未到曉鐘猶有一。赴壑脩鱗還讓疾。</text>
<title>除夜言志 九首 其四</title>,<text>遠寺忽動曉鐘聲。煙生萬落鷄爭鳴。已有乙卯春王正。</text>
<title>除夜言志 九首 其五</title>,<text>丈夫生得氣之秀。要免木偶衣錦繡。我生今年十有九。</text>
<title>除夜言志 九首 其六</title>,<text>昨日紅顏今白髮。時時夢落三山月。玉杯瑤水渾虛說。</text>
<title>除夜言志 九首 其七</title>,<text>有人勸我秉燭遊。破除胸中百斛愁。不願放蕩如阮劉。</text>
<title>除夜言志 九首 其八</title>,<text>不然須入靑油幕。堂堂掛影凌煙閣。却羞功業同衛霍。</text>
<title>除夜言志 九首 其九</title>,<text>碧伊源源淸洛深。花柳春光無古今。悠然笑向東風吟。</text>
<title>畫竹 三首</title>,<text>東坡老仙才出衆。筆下能偸造化弄。月出還疑亂影橫。風來却恐秋聲動。</text>
<title>畫竹 三首 其二</title>,<text>掛君壁上助淸興。子猷見之應嘯詠。庭中亦有數叢碧。壁上庭中相對映。</text>
<title>畫竹 三首 其三</title>,<text>始知化工天機熟。使人猶能忘不肉。我家安得近君家。朝夕看看聊免俗。</text>
<title>河上逢南子立書贈</title>,<text>多病年來耳厭煩。每聞時事必驚魂。相逢但說江山趣。不說江山無好言。</text>
<title>次寄洪正郞</title>,<text>一派驪江遠接天。故人家在水東邊。自嗟兩腋難生羽。縱欲高飛末有緣。</text>
<title>追次期字韻。寄呈李尙州令丈。汝圭○二首。公詩。有殷勤爲寫相思意。可笑衰翁不廢詩之語。故詩意如此。</title>,<text>浮生聚散本難期。京口逢迎記昔時。三載始成今日會。此筵那可廢公詩。</text>
<title>追次期字韻。寄呈李尙州令丈。汝圭○二首。公詩。有殷勤爲寫相思意。可笑衰翁不廢詩之語。故詩意如此。 其二</title>,<text>索居誰與話襟期。每憶商山對酒時。雲樹卽今魚鴈斷。別來顏面只憑詩。</text>
<title>峨洋樓上。別金孝達。二首</title>,<text>峨洋樓上遇知音。山益高高水益深。不必手揮兼耳聽。須知妙趣在中心。</text>
<title>峨洋樓上。別金孝達。二首 其二</title>,<text>羸驂獨向古津頭。寂寞長江抱野流。莫怪登舟更回首。故人猶倚夕陽樓。</text>
<title>金谷別崔丈</title>,<text>蒲芽初長小池淸。楊柳陰中細路橫。黃鳥不知離別意。隔林啼送夕陽聲。</text>
<title>次茵字韻。呈李參議令丈。二首</title>,<text>花替幡幢草替茵。林亭瀟灑稱閑人。調痾豈特身康濟。自有靈丹可壽民。</text>
<title>次茵字韻。呈李參議令丈。二首 其二</title>,<text>一面湖池鋪鴨茵。梅園端合臥高人。此間倘得離家住。不羨桃源避世民。</text>
<title>次寄棗谷 二首</title>,<text>渭樹江雲費夢思。經年面目只憑詩。閑中未有關心事。秪覺離愁每上眉。</text>
<title>次寄棗谷 二首 其二</title>,<text>鼎鼎光陰劇水流。相思兩鬢易成秋。若敎好友無離別。何處人間復有愁。</text>
<title>贈李君 弘重 之漢陽 六首</title>,<text>李氏之子才拔俗。眞淳古貌人所服。溫溪東畔忽相訪。滿架詩書閑自讀。</text>
<title>贈李君 弘重 之漢陽 六首 其二</title>,<text>始知一士重千金。却恨曾無能賞音。冥海今朝忽震蕩。鵬程萬里靑雲深。</text>
<title>贈李君 弘重 之漢陽 六首 其三</title>,<text>我是塊然一虛父。羨君胸中藏萬古。不能水火取珠錦。玉堂群仙隔風雨。</text>
<title>贈李君 弘重 之漢陽 六首 其四</title>,<text>若無三角一角獸。飮露欲挹浮丘袖。靑山流水數椽屋。朗月淸風一樽酒。</text>
<title>贈李君 弘重 之漢陽 六首 其五</title>,<text>蠓蜹惟宜甕天遊。海鷗難同雲鶴儔。趙名應在夢中錄。此去正逢廬陵脩。</text>
<title>贈李君 弘重 之漢陽 六首 其六</title>,<text>靑衫丹桂烏紗帽。春風來慰萱堂老。肯訪洛川漁父無。碧苔荒逕爲君掃。</text>
<title>遊孤山。次呈金注書孝達。二首○二首見七言四韻</title>,<text>晩泊孤山山盡頭。蒼茫眼落白鷗洲。入山忘却出山外。山外應無此勝遊。</text>
<title>遊孤山。次呈金注書孝達。二首○二首見七言四韻 其二</title>,<text>梅影橫斜鶴影淸。孤山一秣暮雲生。山前更櫂扁舟去。疑在西湖水上行。</text>
<title>桃李寺記所見 三首</title>,<text>東臺揷漢百層危。日在西峯塔影移。乍倚禪牕驚醉夢。雨聲潛到碧松枝。</text>
<title>桃李寺記所見 三首 其二</title>,<text>殘雲漏雨過江城。山帶斜陽一半明。最是禪宮奇絶處。月穿疏竹磬聲淸。</text>
<title>桃李寺記所見 三首 其三</title>,<text>八公山勢正嵯峨。月漏殘雲雨暗斜。醉倚長松驚落雪。醒來知是佛頭花。</text>
<title>將向山陰。馬上望頭流山。一首見七言四韻</title>,<text>方丈山高翠色浮。眞仙定向此中遊。安知絶頂雲生處。不有瑤京十二樓。</text>
<title>紅流洞 二首</title>,<text>武陵只見桃花洞。台嶽惟聞瀑布流。台嶽武陵兼在此。伽倻仙洞最堪遊。</text>
<title>紅流洞 二首 其二</title>,<text>仙山今日作仙遊。絶壑層巖錦樹秋。想到春深應更好。武陵橋下落花流。</text>
<title>雉岳山城月夜</title>,<text>遙空萬里片雲收。雁背長風陣陣秋。玉笛數聲琴一曲。夜寒人倚月明樓。</text>
<title>記夢吟示兒 二首○幷序</title>,<text>是非榮辱一微塵。萬變紛紜逐日新。脩短在天皆默定。世間何限動心人。</text>
<title>記夢吟示兒 二首○幷序 其二</title>,<text>碧澗丹崖無點塵。喜看堂構得瞻新。從今永作藏修地。肯遣風光屬別人。</text>
<title>寄鼻巖主人 權晦卿赫</title>,<text>昨夜溪山雨洗塵。芳園光景一時新。何時快去嬰身疾。匹馬江村問故人。</text>
<title>從弟子仁。來問余病。於其歸也。詩以贈之。二首</title>,<text>昔別今經卅日來。如何纔過九宵廻。不知此後相思處。草滿春塘夢幾回。</text>
<title>從弟子仁。來問余病。於其歸也。詩以贈之。二首 其二</title>,<text>一旬懷抱得君開。底事今朝却易廻。臨別一言猶自慰。江花未落許重來。</text>
<title>四月初一日作</title>,<text>九十風光瞥眼經。千紅掃盡綠陰成。病懷方自愁春去。何處流鶯更一聲。</text>
<title>伏次松湖叔父韻</title>,<text>談懷夜不寐。蟋蟀近虛堂。樹晩霜橫氣。雲收月放光。相看吟好句。列坐倒華觴。喜遇兼愁別。通晨對一牀。</text>
<title>伏次松湖叔父韻 附原韻</title>,<text>松窓開永夜。秋氣入高堂。碧落銀蟾影。長江白露光。良宵兼得友。淸話又傾觴。不覺天時好。相看共一牀。</text>
<title>又呈叔父 三首</title>,<text>相逢談笑處。疏雨濕秋江。世慮元無一。高懷始有雙。雁霜初著樹。蛩月暗窺牕。却念明朝至。相將渡石矼。</text>
<title>又呈叔父 三首 其二</title>,<text>亭在雲峯上。路緣河水湄。柳寒殘翠黛。荷晩落紅滋。客散黃花節。江橫白露時。相思在何處。明月碧山陲。</text>
<title>又呈叔父 三首 其三</title>,<text>一區饒景趣。登眺九秋時。江曲還疑斷。亭危却恐飛。北風人惜別。西日雁貪歸。此後相思處。那堪帶月輝。</text>
<title>又呈叔父 三首 附次韻</title>,<text>憐爾秀眉目。詞源倒大江。良辰秋欲九。逸氣士無雙。風響生寒竹。蟾光透破窓。明朝一分手。回首洛川矼。</text>
<title>又呈叔父 三首 附次韻 其2</title>,<text>高秋登眺處。亭近碧江湄。石出淸波減。林昏暮色滋。詩逢山月夜。酒得菊花時。明日各分散。回頭東北陲。</text>
<title>又呈叔父 三首 附次韻 其3</title>,<text>江月初圓夜。秋山欲老時。論文談自細。把酒興遄飛。遊賞殊無厭。留連久未歸。却愁明日別。雙鬢雪添輝。</text>
<title>次柳大巖 時元 韻</title>,<text>交情論古道。晩計約仙鄕。下筆凌黃鶴。窮源信紫陽。江山自流峙。草木已文章。相送花村暮。春風百卉香。</text>
<title>喜雨</title>,<text>天旱兼人旱。蛟龍窟宅深。江湖一夜雨。農圃萬民心。翼聖惟元老。妨賢卽孔壬。誰知秋水警。先獻辨邪箴。</text>
<title>敬次裴判官 尙益 韻</title>,<text>瑤琴兼玉笛。此日可淹留。白酒當佳節。黃花帶別愁。江湖千里月。風露五更秋。且復登高飮。茱萸插滿頭。</text>
<title>次呈權丈</title>,<text>一區棲遲穩。林木繞荒村。龜豈思登廟。瓢何願作樽。水流憐不舍。山靜愛無言。富貴人皆醉。吾君獨醒魂。</text>
<title>雨中。訪崔重吉 喆 契丈。</title>,<text>晩棹孤山艇。來敲竹下扉。隔雲山色遠。潤物雨聲微。世事關心少。人生會面稀。江湖一樽酒。此樂願無違。</text>
<title>題畫竹</title>,<text>淇澳移何日。山陰在此中。切磋懷衛武。嘯詠憶王公。老榦曾經雪。新枝已引風。猶嫌未奇絶。添却鳥驚叢。</text>
<title>秋日遠行。迷路有作。</title>,<text>客子早登道。驅車行且歌。秋風吹落葉。暮雨濕寒花。天地豈云小。荊榛何太多。千岐交會處。獨立向誰家。</text>
<title>訪月川書堂 三首</title>,<text>昔賢吟賞地。登眺有餘淸。虛閣含秋氣。平林帶晩晴。芙蓉簷外色。洛水枕邊聲。齊宿看遺卷。心如日出明。</text>
<title>訪月川書堂 三首 其二</title>,<text>吾道竟何依。昔賢已云沒。今日訪舊宅。空餘滿川月。顧余生已晩。愚蒙誰啓發。試看臺前水。日夜流不歇。</text>
<title>訪月川書堂 三首 其三</title>,<text>小堂依翠巘。石逕蒼苔沒。先生一片心。留在淸江月。客來空倚棹。巖花爲誰發。題詩寄感懷。萬籟坐來歇。</text>
<title>又用淸字韻卽事</title>,<text>醉裏江山好。閑中宇宙淸。孤煙橫薄暮。獨鳥語新晴。愛菊編新譜。藏琴閟古聲。夜來群籟靜。松月透窓明。</text>
<title>尋硏經書院</title>,<text>軒當千仞壁。門對一條溪。水石淸堪玩。堂壇靜可棲。地將廬阜幷。人與紫陽齊。想得硏經處。靑衿整匹儕。</text>
<title>旅懷</title>,<text>旅館人誰問。閑庭草自新。雲深龍闕曉。花媚鳳城春。投跡知何地。趨名笑此身。淸溪有鷗鷺。歸去且相親。</text>
<title>曉行述懷</title>,<text>節序春將盡。功名鬢欲華。暖風搖細麥。初日漏輕霞。客恨連芳草。歸心怕落花。逢人無別語。惟是說思家。</text>
<title>入京書懷</title>,<text>暫來城市間。觸境已非閒。對酒無歡緖。逢人有苦顏。旅愁孤館雨。歸夢萬重山。却憶幽棲趣。臨溪掩小關。</text>
<title>自龍壽寺向龜城。馬上口占。</title>,<text>滯雨經三夜。吟鞭此日歸。磬聲遙逐馬。嵐氣細侵衣。學退慙師友。身輕足是非。不如依老宿。趺坐共忘機。</text>
<title>中秋夜。與金孟堅，盧叔亨，季亨。登月波亭飮酒。</title>,<text>節侯均寒暖。中分九十秋。一年今夜月。千古此江樓。地媼渾收影。天公政洗眸。世間多俗客。誰信有茲遊。</text>
<title>多仁道中 時自龜城向善山</title>,<text>林風聲淅淅。江日影悠悠。地過多仁縣。人歸一善州。病知行役苦。寒覺道途脩。忽憶溪西岸。依山斗室幽。</text>
<title>除夜病吟。仍憶花山諸從弟。古人歲除詩云。家貧輕過節。</title>,<text>江國春生夜。溪堂病臥身。少眠非守歲。輕節豈緣貧。辟惡燒陳藥。嫌煩謝賀賓。最思群季秀。幾口序天倫。</text>
<title>待人</title>,<text>日暖鶯圓轉。池淸水暗通。待人長設榻。放鶴幾開籠。平仲愁邊綠。花仙醉裏紅。非徒嫌宿諾。却念玉樽空。</text>
<title>早春偶吟 二首</title>,<text>一區初占地。茅屋隱脩篁。曉日明梅塢。春風澹柳塘。心將沙鳥靜。興逐野雲長。莫向時人道。芝蘭謾自芳。</text>
<title>早春偶吟 二首 其二</title>,<text>淡蕩東風起。園林百鳥喧。暗黃浮柳陌。疏白返梅村。陟巘常親杖。臨池不離軒。隱居相識少。明月獨臨門。</text>
<title>夏夜</title>,<text>寂寞江天暮。依稀遠岫容。灘明船上火。村急雨中舂。學業存黃卷。生涯有碧峯。一心何淡泊。淸水出芙蓉。</text>
<title>遣興</title>,<text>新竹疏疏翠。幽花淡淡紅。池蓮擎急雨。汀柳揖淸風。寶鑑千黃卷。高懷一漆桐。江湖送日月。身世白鷗同。</text>
<title>夏日卽事</title>,<text>午夢伴啼鳥。春光留海棠。觀書千古近。聽笛一聲長。竹日移疏影。蘭風漏細香。燕兒如有意。終夕語還翔。</text>
<title>端居</title>,<text>仲夏端居處。蟬鳴日正長。屛林閑闢圃。引水細通塘。雨竹低疏翠。風蘭弄晩香。有時開北窓。高枕夢羲皇。</text>
<title>自賦</title>,<text>落日臨河水。滄波逸興稠。人知非我願。學退是吾憂。明月陶山夜。淸風洛浦秋。何時乘小艇。一櫂泝澄流。</text>
<title>卽事</title>,<text>谷轉秋光斷。江橫野色分。雨絲縫葉錦。風緖繡波紋。竹靜藏淸韻。蘭幽祕遠芬。自知難濟世。高臥碧山雲。</text>
<title>曉起書懷。寄成汝習。</title>,<text>野闊晴光遠。花深曉影遲。酒醒初白日。夢斷已黃鸝。古道將誰復。今人莫我知。願從同志友。林下結幽期。</text>
<title>寄謝南明府 𪚥𪚥 見訪</title>,<text>雲樹經年別。琴樽此日歡。心期元莫逆。禮數且須寬。菊塢秋香晩。松門暝色寒。十觴情未極。何用趣歸鞍。</text>
<title>次贈洪判官叔京 鎬○三首</title>,<text>落拓時將晩。功名掉臂行。風光入詩壘。酒力破愁城。綠水無塵累。靑山不世情。猶能未忘國。白首壯心驚。</text>
<title>次贈洪判官叔京 鎬○三首 其二</title>,<text>斯人今尙滯。吾道果難行。氣似衝星劍。身猶隔斗城。一丘將送老。萬事已忘情。蠆介應消盡。雷風不得驚。</text>
<title>次贈洪判官叔京 鎬○三首 其三</title>,<text>路遠君休挽。尊傾我欲行。寒鐘西嶽寺。落木古昌城。嶺雨沾歸蓋。江雲帶別情。定知相憶處。遙夜夢頻驚。</text>
<title>贈潘君</title>,<text>落落潘夫子。胸襟溢八垓。人言狂客醉。我愛謫仙才。山水淸輝動。乾坤淑氣回。臨岐難作別。征僕莫相催。</text>
<title>七夕記舊遊。呈宣城倅。二首○一首見七言四韻</title>,<text>名勝豆城地。風流昨日遊。竹香吹短砌。嵐氣入虛樓。露滴靑山曉。蟬吟珀樹秋。今朝逢令節。詩興轉悠悠。</text>
<title>七夕記舊遊。呈宣城倅。二首○一首見七言四韻 其二</title>,<text>宣城今日會。嵩善舊年情。竹檻涼先至。松醪醉易醒。月如銅鏡滿。氷在玉壺淸。盛惠將何報。題詩頌德聲。</text>
<title>到德通驛。寄謝幽谷丞丁仲徽。彥璜</title>,<text>恨別皆山久。天敎子又來。不成傾蓋語。還學造門回。對酒歸程晩。憑鞍倦僕催。去留心未定。立馬更徘徊。</text>
<title>走次洪公韻。題西隣壁上。二首○進退格</title>,<text>落日低層巘。孤煙起遠村。苔深庭過雨。山近壁生雲。犯慮無塵事。寬懷有酒樽。願從農畝隱。沮溺與爲群。</text>
<title>走次洪公韻。題西隣壁上。二首○進退格 其二</title>,<text>一丘棲止穩。鷄犬自成村。望野皆黃稻。看山半白雲。吟揮少游筆。醉開孔融樽。何處秋聲過。驚寒雁數群。</text>
<title>伏次王父枝谷韻</title>,<text>多病辭明主。投閑作逸民。種桃來峽裏。吟月老江濱。白鳥爲佳客。靑山作好隣。眞緣堪養拙。非是謝朋親。</text>
<title>伏次盆梅韻 二首</title>,<text>暖出軒窓外。寒移几案前。托根猶有地。承雨不須天。氣晩三春枝。香兼四季連。捲簾容月色。爲愛兩淸姸。</text>
<title>伏次盆梅韻 二首 其二</title>,<text>夢回愁枕上。春滿一牕前。萬壑渾含雪。孤根別占天。花將人共伴。影與鶴相連。自是探幽趣。非徒愛特姸。</text>
<title>次棗谷見寄韻 二首</title>,<text>却憶尋眞處。偏憐水石幽。孤筇山影暮。長笛月明秋。桂露晴猶濕。松風夜未休。玆行信奇絶。還恨不同遊。</text>
<title>次棗谷見寄韻 二首 其二</title>,<text>日向鷄林沒。雲橫雉岳孤。音書一時達。交道兩情孚。世事離還合。天行曉復晡。寒宵客牕夢。長在嶺西途。</text>
<title>寄金主簿 植○三首○丙寅冬至後一日。金主簿與其壻李君祉遐。將遊桃李寺。歷路訪余。而余適有故未偕。送一壺酒。仍寄此詩。</title>,<text>未得南還信。逢人每問君。今朝成邂逅。此意謝殷勤。氷玉憐交映。麒麟愛出群。情懷仍款款。諧笑且云云。</text>
<title>寄金主簿 植○三首○丙寅冬至後一日。金主簿與其壻李君祉遐。將遊桃李寺。歷路訪余。而余適有故未偕。送一壺酒。仍寄此詩。 其二</title>,<text>所恨違眞賞。而難脫世紛。遙知臨淨界。已喜出塵氛。樓納千峯月。簷飛萬壑雲。野隨天勢闊。江割地形分。</text>
<title>寄金主簿 植○三首○丙寅冬至後一日。金主簿與其壻李君祉遐。將遊桃李寺。歷路訪余。而余適有故未偕。送一壺酒。仍寄此詩。 其三</title>,<text>夜枕雖相阻。晨鐘可共聞。別愁絲亂緖。光景繡添紋。爲付澆腸物。休辭盡意醺。重尋猶有約。倘許更論文。</text>
<title>送崔秀才皥如赴省試</title>,<text>髫年窮縹袠。妙譽冠靑衿。冀馬將騰步。皐禽欲徹音。山河一千里。去住萬重心。定得宮花賜。歸來倘更尋。</text>
<title>贈別金上舍直卿</title>,<text>今代求名筆。如君亦罕儔。乾坤橫快劍。風雨起蟠虯。山意催花事。春光帶別愁。蘭亭人不遠。稧事倘重修。</text>
<title>送金終卿 時忱 歸覲吉州 一首</title>,<text>秪切庭闈戀。寧論道里脩。君應催去意。我自抱離愁。人事存亡異。天恩贈典優。歸鞍載悲喜。幾日到邊州。却添憂國淚。臨別灑征袍。僻壤專仁化。明時薄俊髦。路緣陰海遠。山接塞雲高。想許歸田里。先寒賦大刀。</text>
<title>病中書懷</title>,<text>墟落炊煙起。溪山宿雨晴。靜居知物埋。久病見人情。塢暖纔梅意。林春已鳥聲。先師留炯戒。養氣在頤精。</text>
<title>偶得一律。寄呈金司諫。</title>,<text>積雪寒侵幌。窮村病擁衾。難乘訪戴興。徒切拜龐心。山月纔經爽。江春漸覺深。想知湖上樹。疏影伴淸琴。</text>
<title>春曉旅懷聯句</title>,<text>杜宇聲猶苦。千峯玉欲殘。燈燃孤枕夢。門掩五更寒。境僻無人問。吟成獨自寬。草堂何日去。身病亦能安。</text>
<title>病中書懷。示從弟子仁及兒子。</title>,<text>我昔志于學。前脩以爲期。豈意無所成。沈痾尙難醫。方來或可冀。已往不可追。白髮忽滿鬢。筋力覺已衰。汝曹須戒我。爲學必孜孜。孜孜如不及。日月寧肯遲。大禹惜寸陰。固宜萬世師。有爲亦若是。亞聖不我欺。</text>
<title>寄烏川諸友</title>,<text>孤村寥落處。臥對藥爐灰。白髮偏能長。靑春亦已回。但聞新鳥喚。不見故人來。鬱鬱心中事。何時得一開。</text>
<title>夜夢故人李容叟 卽李進士尙彥 來訪。余勸留一日。穩敍別懷。旣覺呼燈記之。</title>,<text>故人來入夢。情意儘綢繆。邂逅開新釀。丁寧話舊遊。秪緣離別苦。不覺道途脩。已辦三年隔。何辭一日留。茅簷花影轉。桂壑水聲幽。俗念都消遣。淸篇迭唱酬。吟餘有神助。醉後見風流。月落驚相失。靑山杜宇愁。</text>
<title>遣懷</title>,<text>少日從師學。求仁志靡他。工夫易間斷。歲月空蹉過。素髮侵衰鬢。靑春抱積痾。不眠仍倚几。窓竹雨聲多。</text>
<title>曉起有感 是曉。與金宗源論朝聞錄。</title>,<text>病枕驚殘夢。柴荊寂寞中。書牕初曉日。池樹已秋風。欲盡明誠實。須加敬畏工。自嗟聞道晩。猶是舊阿蒙。</text>
<title>題金義士 致中 碑 二首</title>,<text>讀聖賢書竟遂仁。天祥之後有斯人。勤王奮義英風遠。爲國捐生薄俗淳。孤竹嚴霜留氣節。玉壺秋月想精神。爲臣爲子能忠孝。萬古綱常在一身。</text>
<title>題金義士 致中 碑 二首 其二</title>,<text>幾歲閨中養德音。一朝臨難墜高岑。花殘自覺香逾遠。玉碎終知彩不沈。三尺短碑因聖命。千秋大節起人欽。蒼屛萬仞明松月。表得貞娥凜烈心。</text>
<title>次諸益韻</title>,<text>滿山松鬣自梳風。雲映方塘水細通。萬古閑愁黃卷裏。一窓淸夢鳥聲中。至人事業嗟難及。陋巷簞瓢任屢空。高詠武夷三四曲。淸宵皎月上天東。</text>
<title>淸夜</title>,<text>淸夜來尋綠髮翁。仙源非遠在吾躬。紅塵紫陌千重隔。碧水靑山四望通。鶴影動搖芝嶽月。笛聲飄散洛江風。朗吟濁酒三杯後。絶壑層雲似祝融。</text>
<title>偶吟一律。伏呈松湖叔父，瓢隱從叔 是榲 及權德輿。</title>,<text>西風策策鳴紅樹。雲盡天高獨雁嘶。十里江山無限好。一場談笑不曾期。高松尙勵凌霜節。老竹初開引鳳枝。庭院夜深餘興在。淸詞吟罷月明時。</text>
<title>登陶山示同遊</title>,<text>十里光風蕙草稠。輕雲淡日晩悠悠。詩成鷄鷘群飛影。眼落芙蓉百丈頭。鳥作艶聲聊緩唱。花分春色與淸流。秉簡續魄渾閑事。遙想風流洛社遊。</text>
<title>呼韻</title>,<text>始信靑春勝素秋。山阿寂寂鳥聲流。杏花籬落香風遠。夭草池塘好雨收。四友深情十年面。一燈淸話五更頭。明朝獨繞長遷去。巖樹溪雲摠是愁。</text>
<title>睡起</title>,<text>睡起開簾騁遠眸。村煙澹澹繞山浮。鶯花曉日精神足。宇宙春風造化流。眞樂直須閑處得。道心端合靜中求。聖賢事業吾何及。生計從來只四休。</text>
<title>遣興</title>,<text>吾生未信濟黎黔。且學南山豹隱深。眼底淸涼供妙趣。胸中感慨費長吟。煙霞落日河村興。花樹春風洛社心。聞道通津波浪急。始知此地可開襟。</text>
<title>陶山懷古</title>,<text>巖上松臺百尺危。登臨此意有誰知。陶山皓月盈襟照。洛浦淸風拂面吹。獨立羽鱗飛躍處。遙思杖屨往來時。籚洲半夜漁歌動。添却遊人感古悲。</text>
<title>雁</title>,<text>我愛玆禽稟性奇。處身如智鳥中稀。鷹風掠樹先南去。鶯日窺花已北歸。殘夜數聲和月落。晴天一陣破雲飛。稻粱肥處饒羅網。須向蒼江自樂飢。</text>
<title>書懷</title>,<text>忘憂朝夕任簞瓢。陶令家貧肯折腰。氷底灘流聽嗚咽。雪中門巷掩蕭條。潛輝只是安愚分。遯世元非負聖朝。窮達已知天命在。此身端合老漁樵。</text>
<title>拜旅軒先生于不知巖。先生命賦近體。</title>,<text>斯學淵源本不窮。南軒後有旅軒翁。萬川風月胸懷裏。千古鳶魚道妙中。洛水長波遙接海。嵩山峻嶽遠浮空。鯫生何幸蒙知奬。到此偏敎意氣雄。</text>
<title>陪旅軒先生。遊太祖山下。先生命次淸字韻。四首</title>,<text>蘭渚苔巖照眼靑。來遊幸得侍先生。佳辰且可薰薰醉。危徑端須緩緩行。靑野色連靑嶂遠。白波光射白沙明。應知晩向柴門處。翠竹寒松自在迎。</text>
<title>陪旅軒先生。遊太祖山下。先生命次淸字韻。四首 其二</title>,<text>涼生汀樹夕陽淸。掛帆移舟風欲生。黃鳥路邊隨蕩漾。白鷗天上任流行。碧回大野晴天遠。紅漏殘雲落照明。一擢飄然來去處。靑山前後送還迎。</text>
<title>陪旅軒先生。遊太祖山下。先生命次淸字韻。四首 其三</title>,<text>靑山𡿥嵂碧潭淸。想象麗王壯氣生。旣被推崇先布德。又因征伐此留行。侵凌曉日旌旗亂。照耀晴天劍戟明。今日却成遊覽地。高人閒客笑相迎。</text>
<title>陪旅軒先生。遊太祖山下。先生命次淸字韻。四首 其四</title>,<text>新詩到此句增淸。逸興偏從勝處生。樽酒將枯仍喚飮。遊人欲散更留行。斜陽正好看山色。歸路何妨帶月明。莫慮夜來衝虎去。家僮應出洞門迎。</text>
<title>途中述懷</title>,<text>匹馬行遲去路脩。渚禽飛盡水悠悠。大王藪遠煙初夕。太子山寒月欲秋。地少藏身猶得所。才疏出世竟何求。平生每笑豐城劍。謾泄龍光犯斗牛。</text>
<title>重陽日。病臥蘆浦述感懷。</title>,<text>寒村臥對藥爐灰。客裏偏驚令節回。歸夢幾尋慈母遠。病懷時得故人開。陽川水捲輕沙去。鶴駕峯擎好月來。安得快蘇登快閣。樽前健倒菊花杯。</text>
<title>詠潘君家怪石</title>,<text>君家蒼石若天剜。何處能偸鬼所慳。尺地松盤千丈勢。片池山秀百層頑。會稽萬壑軒窓內。太華三峯几席間。始信臥遊非必畫。箇中眞趣勝躋攀。</text>
<title>過友人飮</title>,<text>勝日逢君話舊情。得霜離落菊花明。寒雲漠漠藏山色。落葉蕭蕭送雨聲。滿酌金杯浮蟻動。輕攏玉柱彩鸞鳴。醉來頹臥無思慮。不省阿僮屢促行。</text>
<title>夕行</title>,<text>漸見平原日影紅。崖陰已過板橋東。荻花閃閃播秋色。棠葉蕭蕭弄夕風。悄悄薄衣寒轉緊。行行羸馬路無窮。旁看小店炊煙起。倦僕皆言止此中。</text>
<title>起興</title>,<text>東風習習鷓鴣啼。春滿雙湖水拍堤。芳草落花村遠近。淡煙疏雨樹高低。山當松檻雲沾袖。客斷柴門草上階。塵世更無開眼處。百年長向此間棲。</text>
<title>一丘</title>,<text>一丘煙月屬閑居。長夏深山樹擁廬。荷葉細撓風過後。鳥聲微到午眠初。疏籬翠菊和煙種。晩圃幽蘭帶雨鋤。不逐時人賭寵祿。懶夫生理只琴書。</text>
<title>夏夜</title>,<text>盛夏難勝日太長。喜逢淸夜納微涼。盈庭月碎梧桐影。滿袖風傳鑿萏香。富貴百年身外擲。詩書萬卷腹中藏。閑居只爲煙霞癖。不是無端負聖王。</text>
<title>秋日卽事</title>,<text>孤雲淡淡柳依依。荻岸松門住落暉。詩句成時仍遣興。釣絲垂處便忘機。雙湖秋色人分去。五浦煙光雁掠歸。寂寞柴門渾謝客。滿庭霜葉不風飛。</text>
<title>閑居書事</title>,<text>一臥林泉歲已多。翛然斗室不成家。擁門老柳斜連竹。繞舍輕煙半雜霞。閣上畫圖誰事業。江邊鷗鷺此生涯。淸宵獨絶紅塵想。吟伴庭梅月下花。</text>
<title>冬日書懷</title>,<text>人須知學在吾身。學在吾身豈在人。玩意詩書眞樂道。放懷天地可安貧。貞松不怯三冬雪。勁竹長含萬古春。事未到前如素定。庶幾臨亂亦成仁。</text>
<title>贈權德輿</title>,<text>乾坤今古理元同。萬象森然太極中。一氣沖瀜寧有間。兩儀消長自無窮。雪殘四海春催律。雲盡千江月在空。爲學不循天命性。百年勤苦總虛功。</text>
<title>謹呈大瓠城主 二首</title>,<text>世修隆好謝炎涼。此日承塵意更長。風掃雲陰開月色。雨催花事洩春光。杏村酒熟家家好。梅閣詩成字字香。情勝自難辭痛飮。傍人休道太顚狂。</text>
<title>謹呈大瓠城主 二首 其二</title>,<text>會合人間此一時。樓臺淑景政遲遲。風流太守一杯酒。浩蕩書生千首詩。客意忽驚黃鳥節。春光已上綠楊枝。功名有力縻人去。又向沙頭告別離。</text>
<title>奉呈黃獻納表叔 中允</title>,<text>尊前相對舊風神。醉後惟將意氣親。野色連江雲滿地。林聲到枕雨留人。客中道路猶千里。愁裏鶯花又一春。且向風波愼行李。紛紛世事逐年新。</text>
<title>寄呈海月軒 二首</title>,<text>自著荷衣換錦衣。幾年閑適謝塵機。孤舟暮雨投竿睡。匹馬春風馱醉歸。大海東頭山擁翠。一天中夜月流輝。遙知此際登樓興。怳駕瑤臺白鶴飛。</text>
<title>寄呈海月軒 二首 其二</title>,<text>幾回東望欲沾巾。往事悠悠跡已陳。千里承顏猶有夢。十年傷別又逢春。越松亭近盤旋地。海月軒宜快活人。自歎未能成一往。閉門吟病小溪濱。</text>
<title>贈全君子述 幷小序</title>,<text>昔當春日過君家。馬上哦詩落景斜。靡靡靑山圍小洞。冷泠玉澗捲輕沙。路穿橫畝憐新麥。鞭拂幽林惜落花。仍想四時皆有趣。信君今日向人誇。</text>
<title>贈友人 三首</title>,<text>歡樂端須及令辰。淸談摠是不羈人。江山好雨千村暮。草木和風二月春。客爲會難留不去。酒因情密勸無巡。晴雲忽破中天月。宜向花前酌更頻。</text>
<title>贈友人 三首 其二</title>,<text>傾腸倒胃爲題詩。政是逢迎知己時。好水佳山新說話。淸風明月舊襟期。白鷗影裏春江靜。芳草郊邊夕照遲。我欲尋眞明日去。碧雲琪樹倘相隨。</text>
<title>贈友人 三首 其三</title>,<text>南湖十里昨夜雨。雨後桃花春水肥。草閣人眠日下壁。柴門客到風吹衣。靑山隱隱碧雲暮，綠岸依依黃鳥飛。何事欲行還復止。此時此意從來稀。</text>
<title>謹次淸字韻。上金大丘令丈。允安</title>,<text>松之奇古竹之淸。氣槩風流聳後生。綠酒每逢佳節醉。瑤琴時訪故人行。金烏翠色浮天遠。洛水晴波動日明。別有歸途奇絶處。碧山明月馬頭迎。</text>
<title>花山寓舍。曉起有作。寄示希聖，師魯兩兄。</title>,<text>旅枕愁多夢易回。虛牕漸覺送明來。殘燈岳寺疏鐘動。落月江城畫角哀。世事紛紛那可說。離懷耿耿不能裁。期君何處重携手。十二層峯最上臺。</text>
<title>又步前韻。詠所懷寄僉兄。</title>,<text>悵望雲山首重回。相思幾誦惠然來。善交子己師平仲。死友吾當許角哀。肯向名場同汩沒。要從勝境共穿裁。平生最憶桐江隱。萬古淸風在釣臺。</text>
<title>奉寄吳昌原 汝撥 明府戚丈</title>,<text>蓬萊曾綴列仙班。中歲分憂爲惠鰥。舊日靑鳧聞舃化。今朝合浦見珠還。政通已報民情洽。訟簡仍成吏隱閒。自歎無緣圖一會。寒溪寥落掩柴關。</text>
<title>留贈申望久 弘望</title>,<text>匹馬遲遲去路緜。據鞍終日只昏眠。菖花已近天中節。竹葉仍逢地上仙。世事紛紛來枕上。山川鬱鬱在樽前。眞緣往昔過從少。把袂臨岐倍惘然。</text>
<title>次柳皆山德甫 碩 韻。寄易眠兄。</title>,<text>欲寫離愁得句遲。深情都付一篇詩。晩年司馬吾知足。壯歲登龍爾摘髭。拙性固宜難適俗。高才可惜不容時。酬恩只在吾誠盡。豈必徒慙雨露私。</text>
<title>贈林上舍 好義○二首</title>,<text>黃鷄之歲黃花月。曾奉先親渡馬川。官道日高驕五馬。壽筵春滿映雙蓮。節隨流水頻回換。事逐浮雲易變遷。今日逢君吾獨在。尊前忍淚已潸然。</text>
<title>贈林上舍 好義○二首 其二</title>,<text>自別洪陽歲幾徂。逢君此日秪堪吁。且將詩酒論肝肺。莫道山川隔嶺湖。溪岸煙霞書室小。洛江風月釣船孤。靑芻白飯吾能辦。肯許他時一訪無。</text>
<title>醉示權汝敬</title>,<text>目擊時艱鬢欲華。幾彈長劍動悲歌。百年幸見昇平否。萬事其如慷慨何。肯向塵埃投夜玉。還將富貴等春花。逢君忘却歸程遠。酒盡城樓日已斜。</text>
<title>雪後寄友人 二首</title>,<text>東風一夜朔鴻回。客子思歸首幾擡。世事紛紛那可了。天時滾滾自相催。愁邊兩鬢渾成鶴。雪後千林總學梅。孤館擁衾寒逼骨。一尊思與故人開。</text>
<title>雪後寄友人 二首 其二</title>,<text>兒報庭前雪擁關。平明高閣急登攀。誰移玉樹來塵外。自怪瑤京在世間。入眼總成新景物。轉頭忽失舊江山。尋君擬續龍門賞。不取山陰興盡還。</text>
<title>贈汝明</title>,<text>昨夜詠歸亭下水。扁舟臨泛憶吾君。共分碧嶂孤輪月。只隔滄洲一片雲。常恨故人猶抱病。豈知今日更論文。仙遊不待秋風至。赤壁吹簫可共聞。</text>
<title>贈南中軍</title>,<text>讀書求道更何成。擾擾悠悠笑此生。十載閉門塵夢斷。中宵撫劍壯心驚。風殘兩岸紅旗立。日落孤城畫角鳴。願與將軍同負羽。鷹揚蹴踏北來兵。</text>
<title>贈別京友 二首○此友約遊陶山。未遂而徑還。故末句云。</title>,<text>湖山勝處又離君。唱罷陽關酒半醺。宇宙一身猶落拓。風塵萬事自紛紜。靑城採藥徒心慕。白日升天但耳聞。世路險艱難著脚。他時求我入公群。</text>
<title>贈別京友 二首○此友約遊陶山。未遂而徑還。故末句云。 其二</title>,<text>芙蓉山遠暮雲生。洛水波寒月影淸。人與程朱能幷道。地將鄒魯但殊名。高臺尙想鳶魚趣。靜室猶聞絃誦聲。欲向此間成一會。有何忙事却西行。</text>
<title>月川書堂。贈趙主簿。</title>,<text>先生已沒講堂虛。幸有吾君守舊廬。當日敬承詩禮訓。幾年勤讀聖賢書。閑中嘯詠心猶樂。分外榮名色自沮。聖代卽今收俊秀。不應終許老樵漁。</text>
<title>贈慶山倅閔以敬</title>,<text>麥黃時節雨曾慳。始喜微涼入醉顏。客子未歸吟思苦。使君無事訟庭閑。登城尙得諳遺堞。望野纔能辨遠山。別後有緣如見訪。退溪西畔屋三間。</text>
<title>七夕記舊遊呈宣城倅</title>,<text>枳棘棲鸞古有言。明公幸勿憶田園。他時早托周程契。此日偏蒙召杜恩。岫帶晴嵐屛畫濕。江添夜雨佩聲喧。公堂自有山家趣。鳥下苔庭訟不煩。</text>
<title>雪後。自龜城將向一善。吟寄晉卿。</title>,<text>思君終夜夢魂勞。起聽羸驂向月號。逐利爭名人役役。飜雲覆雨世滔滔。風威更挾霜威冷。岳色仍添雪色高。誰把一杯來送別。曉天寒氣徹征袍。</text>
<title>雪後。自龜城將向一善。吟寄晉卿。 其二</title>,<text>寒林霜氣曉稜稜。欲上征鞍病未能。雲捲凍天靑一色。雪埋晴嶺白千層。獨吟世路秋風句。孤負江湖夜雨燈。不得臨岐携手別。此行偏覺恨難勝。</text>
<title>秋夜懷朴德一 吉應</title>,<text>相思千里路漫漫。歎息浮生會面難。吟裏停雲徒自隔。曲中流水爲誰彈。秋風捲地商聲急。落月橫空劍影寒。別有曉來惆悵事。夢驚愁枕失長安。</text>
<title>醉得近體。示李正伯，丁君瑞。</title>,<text>客裏招尋共擧觴。喜君容得此疏狂。飛揚意氣丁通判。簸蕩風流李佐郞。初日漏雲開霽色。好花擎露濕春香。莫嗟塵世功名薄。至樂須知在醉鄕。</text>
<title>戒酒吟。奉贈崔重吉 喆 契丈。</title>,<text>博涉君應記此詩。酒如成病悔何追。縱無當日龍頭選。亦有高堂鶴髮垂。豈爲端居忘聖主。忍將深戒負賢師。古人佳處君知否。須見文忠起拜時。</text>
<title>次野庵弟 㶵</title>,<text>少小雕蟲學古詩。年來身計轉參差。山中草屋三間破。門外長程萬曲岐。朝對白雲推戶急。夜憐明月下簾遲。世間消息今何似。謾把遺經玩易辭。</text>
<title>次權學官 尙遠 韻</title>,<text>憶曾懷抱與君開。胸海澄深不著埃。落月空勞屋樑夢。淸風久斷竹林杯。多君每出驚人語。愧我元非濟世才。塵臼更無伸脚處。會當携手上天台。</text>
<title>次權學官 尙遠 韻 附原韻</title>,<text>一見能令鄙吝開。飄然風格出塵埃。神驚鬼泣詩千首。鯨吸鼇呑酒百杯。美質合成廊廟器。靈根已具棟樑材。卽今聖代收佳士。早晩聲名徹上台。</text>
<title>送李公 公聾巖之後</title>,<text>靈芝隱約暮雲頭。石路崎嶇繞翠虯。踏碎落花人獨去。蕩開春水鳥雙流。交情幸託名賢後。樂意仍同勝地遊。他日丹砂成九逕。裝鸞一到小瀛洲。</text>
<title>榮川鄕校。贈別金平叟。兼示諸公。</title>,<text>好水佳山任去留。淸秋何處不宜遊。相逢江海無雙士。摠是乾坤第一流。江闢地形分大野。嶽磨天色鎭雄州。此間還送芝蘭友。鴻雁數聲殘月愁。</text>
<title>奉呈李東巖從祖 詠道 行軒</title>,<text>離筵酒罷動征輪。皁蓋丹幨綠水濱。特使老臣治巨郡。便知明主爲疲民。鳳凰嘉瑞期今日。龜鶴淸風想古人。須取抱臾當戶意。每於施政必先仁。</text>
<title>送沈師魯還洛下舊居</title>,<text>臨岐莫怪淚先流。世亂分離更可愁。遼海地偏初作客。太行雲遠竟難留。丹山暮雨千重峽。漢水驚波獨去舟。洛下故人應問我。爲言多病臥滄洲。</text>
<title>梨湖送丁仲蘧穩城之行</title>,<text>會合今纔十日過。分携從此隔天涯。各言去路君偏遠。共說離情我最多。漁浦晩聲愁白雁。驛亭秋色老黃花。應知雪嶺孤吟處。憶向梨湖問酒家。</text>
<title>送吳修撰赴京</title>,<text>臨分恨不駐征鞍。醉把深杯吐肺肝。碧嶺正看西照落。黃花又値北風寒。放懷詩酒乾坤闊。浪跡林泉日月閑。倘遣專城難入手。請無長在是非間。</text>
<title>仁同別諸友</title>,<text>笑罷樽前意未窮。僕夫催發莫怱怱。江山勸進忘憂物。草木欣迎解慍風。人得交遊皆義合。地開名勝是仁同。歸來最恨離函丈。夜夜魂應訪洛東。</text>
<title>送遯庵還關西 二首○遯庵姓鮮于。名浹。箕子之後。乙丑春。遍訪關東山水。因謁旅軒于仁同。留陶山一月而去。有師二人。皆心喪三年云。</title>,<text>恨未親承座上顏。殷勤千里訪陶山。理源直欲窮無極。風雅兼期到未刪。此日同遊論北學。他宵別夢在西關。羨君身健仍無事。洛水同江任往還。</text>
<title>送遯庵還關西 二首○遯庵姓鮮于。名浹。箕子之後。乙丑春。遍訪關東山水。因謁旅軒于仁同。留陶山一月而去。有師二人。皆心喪三年云。 其二</title>,<text>曾悲仁聖去殷都。千載雲仍見碩儒。晩隱書中探理妙。旅軒門下問河圖。雲山欲暮蒼屛遠。隴麥將秋翠浪枯。臨別贈言須勿忘。願敎斯道賴君扶。</text>
<title>奉送金吉州 榮祖 赴燕京</title>,<text>盤錯端須責俊英。宜公未暇在承明。纔嘗雁塞三年苦。却涉燕雲萬里程。許國寸心孤劍在。朝天行色一帆輕。獨賢休道勞筋膂。他日歸應佐太平。</text>
<title>送客還寒谷。兼簡南生。</title>,<text>小僮呼我小牕東。淸夢驚廻草屋中。性懶不關茅逕掃。家貧惟恨酒樽空。千重岳色經疏雨。百囀鸚聲弄晩風。若見南生須致語。抱琴何日此相從。</text>
<title>遊孤山。次呈金孝達。二首</title>,<text>一聲長笛一聲歌。落日孤山影半斜。紅樹亂遮漁父逕。白雲深鎖羽人家。驚灘觸石雷霆鬪。鐵壁撑天劍戟羅。他日仙源如可辨。吾將此地送生涯。</text>
<title>遊孤山。次呈金孝達。二首 其二</title>,<text>十里平蕪牧笛橫。桃花春漲沒沙汀。素心長向榮名懶。靑眼偏因勝友明。洛岸煙霞身欲老。京華塵土夢猶醒。悠然笑向東風立。綠水靑山萬古情。</text>
<title>仙刹 二首</title>,<text>緩策黃牛踏綠苔。煙霞深處洞天開。僧眠碧殿香風暖。客到靑山細雨來。鐵壁削成千尺劍。銀河鳴作四時雷。固知此境非人世。欲向東偏築小臺。</text>
<title>仙刹 二首 其二</title>,<text>立立層峯勢欲飛。琅風吹面正淸微。亭依翠壁雲生檻。逕夾靑林露濕衣。松院日高仙鹿下。桂壇春靜俗人稀。滿江煙雨催詩興。閑踏靑苔緩緩歸。</text>
<title>春日遊陶山。吟呈座上。</title>,<text>不願沈浮宦海波。閑中獨着釣漁蓑。昔賢已去江山在。今日同遊感慨多。坐久淸風生竹榻。吟餘明月透梅花。悠然一笑滄洲上。怳聽當年九曲歌。</text>
<title>將向山陰。馬上望頭流山。</title>,<text>驅馳數日不能休。始到山陰喚小舟。駐馬江干仍指點。鶱鵬雲外是頭流。鴻濛以後形初結。天地之東氣盡浮。此卽三山中第一。勢凌蓬島拔瀛洲。</text>
<title>遊伽倻山</title>,<text>林深谷䆳世堪逃。認得孤雲拔俗標。夢想十年來此地。仙遊千載屬吾曹。橫分洞壑天紳直。撑柱乾坤石劍高。落日臨淵淸坐久。松風吹鬢泠蕭蕭。</text>
<title>憶崔學士</title>,<text>寥寥笙鶴隔蓬丘。惆悵崔仙不復遊。學士臺空明月在。象王峯迥綵雲留。東京獻策時將晩。北闕呈書老卽休。尙想當年亡國恨。故都黃葉幾經秋。</text>
<title>立巖亭</title>,<text>倻山探勝已云多。此地淸奇十倍加。觸石嫩泉珠灑落。刺天蒼壁劍橫磨。初尋小逕穿紅樹。忽有高亭隱紫霞。日暮醉歸仍起感。先生杖屨幾經過。</text>
<title>自檜淵過溪窩有感 卽寒岡先生所遊之地</title>,<text>來遊此地意如何。景物還敎感淚多。淸水一源尋活潑。碧峯千仞仰嵯峨。百原今日留書室。九曲當年續擢歌。惆悵玉溪無復過。洞門空鎖舊煙霞。</text>
<title>尋七峯書院</title>,<text>肅肅開門爲瓣香。蒼松翠柏護宮墻。紫芝高詠留商嶺。孤竹淸風在首陽。霜落七峯秋骨老。波寒一水暮聲長。吾南亦有吳山廟。節義雙爭日月光。</text>
<title>病中寄呈李軍威</title>,<text>每想田園樂事饒。歸來元亮任逍遙。口中芻豢千編在。心下淸涼萬慮消。丹鼎曉華浮灝氣。藥欄春雨長靈苗。自嗟病臥溪堂久。未聞參同旨訣要。</text>
<title>病中寄呈李軍威 附次韻</title>,<text>得喪忘來意味饒。一間茅屋可逍遙。卲翁吟裏乾坤闊。陶令琴中日月消。春早溪亭梅吐蕊。雨餘林圃藥抽苗。惟將靜字爲身藥。治病治心是緊要。</text>
<title>寄一善諸君子</title>,<text>一善固多賢士友。往時修稧幾相過。秋風烏岳扶吟杖。春雨狐池理釣蓑。積病半年猶委頓。重尋此日又蹉跎。題詩最憶名樓景。倘更同舟弄月波。</text>
<title>寄呈任禮山</title>,<text>豈須相見始相親。曾讀佳篇已會神。歌頌一聲留惠化。萍蓬千里避風塵。月明臨省臺邊夜。雨洗淸吟石上春。修稧此時應更好。舊痾其奈尙纏身。</text>
<title>書懷示從弟子仁</title>,<text>杏花門掩小溪濱。手展陳編對古人。世事尙餘今日恨。天心能復舊年春。胡公抗義思東海。杜老傷時望北辰。每誦遺篇增激切。幾回中夜淚沾巾。</text>
<title>病中。偶閱與德甫唱酬諸篇。其對酒西隣詩序。頗以役心雕篆爲戒。而其末。又及於無荒一語。遂演當日之意。作近體一篇以自勉云。</title>,<text>相逢豈必極歡娛。細酌開懷未可無。莫把浪遊爲事業。要從實地著工夫。膏粱文繡何須羨。月露風花不用摸。願及此時思勉勵。鏡顏非復少年吾。</text>
<title>侍旅軒先生在崇巖。先生令賦詩。要以平淡爲主。</title>,<text>千年桃李寺。金池連珠林。幸陪吾先生。良辰此登臨。淹留十餘日。勝處窮幽尋。崇巖有精廬。構在洛江潯。昨朝移杖屨。爲愛窈而深。時維暮之春。綠樹交淸陰。原泉不舍流。好鳥相和吟。天道貞復元。天時古猶今。靜觀造化妙。持以驗吾心。題詩愧蕪拙。亦足瀉煩襟。</text>
<title>又次前韻</title>,<text>往哲有遺訓。日月揭儒林。戒懼寧敢忽。隨處鬼神臨。先生任繼開。墜緖獨能尋。却斂普施澤。龍臥洛水潯。但仰山斗高。豈測江海深。顓蒙余小子。未解惜寸陰。自歎生苦晩。徒起塵編吟。念彼古聖賢。不曾留至今。人亡道未亡。千載同此心。何況得依歸。庶免馬牛襟。</text>
<title>以愛林愛松爲題。步前韻敬呈先生。</title>,<text>人各有所愛。先生偏愛林。半月桃寺住。十日崇齋臨。歸亭昨夜宿。遠堂今朝尋。帶兩匝陵谷。和煙迷渚潯。應耽玩造化。可但取幽深。風來有爽氣。日出有淸陰。先生坐其中。獨酌仍獨吟。逸少記景物。浪悲後猶今。淵明愛其廬。實獲先生心。深處人不知。明月照幽襟。</text>
<title>以愛林愛松爲題。步前韻敬呈先生。 其二</title>,<text>先生愛植松。歲久仍成林。霜朝月之夕。杖屨常出臨。龍根盤幾曲。鳳蓋張數尋。雲影接靑峯。濤聲連碧潯。所取在後凋。卽知寓意深。聖賢各有愛。孔壇檜成陰。菊伴淵明醉。梅入和靖吟。徒知慕富貴。古道亡於今。池蓮不染色。庭草一般心。世無黃庭堅。孰知光霽襟。</text>
<title>又讀易一首。用前韻。</title>,<text>負笈從函丈。讀易松桂林。固知不可遠。常若父母臨。宏綱尙未會。奧旨焉能尋。雲愁泰山巓。月寒伊水潯。聖賢旣冥邈。何人窺至深。先生踐履盡。不復求陽陰。梅窓響鐵摘。百繹千回吟。高視出宇宙。冥觀洞古今。小子誠狂簡。於此期洗心。丁寧賜諄誨。感激銘中襟。</text>
<title>陪旅軒先生。遊新豐亭石上。先生願見烋童時製述。進一卷詩。先生吟詠擬古詩皎皎天邊月離離塘上草之篇。謂烋曰。此詩寓意。深遠極好。用其韻。以記今日之遊可乎。烋卽製進。先生曰。此詩足以形容今日樂意。可嘉。</title>,<text>有石臨淸溪。石底蒼苔老。上可坐十人。礱成奪天造。三月日之三。燕燕歸來早。是時陪先生。溪邊踏芳草。呼酒命之坐。謂此傳觴好。春色正可憐。落花不用掃。仍傾四五酌。酒後歌浩浩。冷山立吾氣。洛水流吾道。方與造物樂。肯受韶光惱。況茲奉函丈。共接光霽抱。充然且詠歸。氣象同煕皥。淸夜到山齋。簡編更探討。別有灑落境。荷塘明月皓。</text>
<title>登翠虯亭</title>,<text>落日靑山裏。行行繞斷麓。忽見毀墻露。知有幽人屋。寧論歸意忙。回馬亂深曲。攀緣始登眺。風景可刮目。欲去還不決。臨流更濯足。巖樹爲誰靑。石潭只自綠。悵望溫溪水。有懷人如玉。</text>
<title>望丹砂壁</title>,<text>東登月瀾臺。北望丹砂壁。丹砂若可營。我欲鍊精魄。蓬萊煙霧空蒼蒼。不必終留赤玉舃。却憶臨流占地日。俛仰之間已今昔。隱士當歌紫芝曲。何時斲破千層碧。</text>
<title>田家四時 四首</title>,<text>日暖蠶欲眠。條桑春正綠。小婢執筐去。艶唱歌一曲。農家雖望雨。且願煕陽曝。得繭大如甕。卒歲衣裳足。</text>
<title>田家四時 四首 其二</title>,<text>繭籠蛾初生。農事遞相及。揷秧猶未畢。收麥亦已急。丁寧戒耕奴。努力除舊習。莫遣秋成日。田畝少所入。</text>
<title>田家四時 四首 其三</title>,<text>陽坡木緜盛。葉底靑囊結。金風坼成花。片片靑天雪。有時提筐去。纖手親自掇。將歸足禦冬。不怕寒凜烈。</text>
<title>田家四時 四首 其四</title>,<text>牕前正北風。雪花大如手。針線有餘暇。擁爐仍煖酒。不慕許史貴。肯羨王石富。但願無疾病。此樂期永久。</text>
<title>送別宋叔度而栗昆季</title>,<text>崑崙在西海。五城十二樓。中有雙彩鳳。飛鳴琪樹秋。飄飄長遠逝。偶然來靑丘。高岡碧梧老。日向朝陽愁。我亦餐霞客。曾與赤松儔。鸞笙紫玉笛。金節翠雲裘。乘月上瑤臺。御風凌瀛洲。却學李謫仙。暫向人間遊。嘗恨少知音。淸江隨白鷗。一朝忽相遇。松桂山之幽。誰云傾蓋友。倍覺情綢繆。策馬登遠道。撑船泝滄流。衣香動蕙藏。佩聲鳴琳璆。顧我平生志。棄穢追前脩。況此有良朋。庶幾同所求。自擬長磨礪。如何不少留。芳樽遠別心。白露淸秋節。西風綠草晩。蟋蟀吟階闥。人隨碧山去。鳥向長天沒。長江帶我懷。滾滾流不歇。遙想晩對亭。水明沙如雪。豈意龜城地。乃有此奇絶。欲趁春花發。爲君壺一挈。爲君詩一篇。爲君歌一闋。秀氣可包括。淸華可攬結。仍成汗漫期。共上蓬萊闕。</text>
<title>奉送旅軒先生承召赴洛</title>,<text>憶昨中衰日。霜氷漸有因。肆威狐假虎。韜彩玉爲珉。金穴偏殊渥。錢神擅要津。黎烝誰共理。朝著孰同寅。萬象渾成暗。三綱亦已淪。衰難扶漢業。亡不戒商辛。人意思推戴。天心屬聖神。歸仁無反側。佐運有臣隣。再整乾坤舊。重開日月新。梧桐羅鸑鷟。郊藪網麒麟。館閣登儒士。巖廊引老臣。先生鳴以道。前輩寡其倫。正脈連溪上。眞源接泗濱。敬夫心默契。子厚學歸醇。惕厲恒持敬。工夫實體仁。易門探隱象。聖路闢荒榛。海納百川水。雷開萬戶春。鑑天淸徹底。壺月瑩無塵。原憲元非病。天祺肯爲貧。呂望方釣渭。伊尹久耕莘。聖主思賢佐。深山採逸民。自從龍德著。屢見鶴書臻。在巷心猶樂。逢時志可伸。位纔參柏府。化亦止禽馴。已矣難行道。歸歟且養眞。婆娑烏岫下。棲息洛江漘。富貴非吾願。林泉保此身。靜無塵事擾。閑與野翁親。幸遇淸明世。旁搜隱遯人。頻煩來束帛。密勿下絲綸。爵祿辭逾至。王言切且諄。洛波龍起日。商嶺鳳來辰。不必司繩準。何須領縉紳。德尊宜作傅。道大可爲賓。逢舜安能訣。非堯不敢陳。朝綱雖稍振。弊政或因循。黨習嗟猶在。宸心恐未純。苟能陳一語。自可重千匀。賀意臣民共。歡情遠邇均。也應存燮理。不獨備咨詢。小子蒙知奬。多年侍燕申。宮墻徒自慕。謦欬未能遵。爲愛湖山勝。陪遊杖屨頻。久爲槽下馬。誰轉轍中鱗。寂寞埋城劍。淹留阻席珍。別筵咸少長。行李戒昏晨。道路愁千里。春秋慮七旬。驚鴻違晩浦。宿霧捲淸旻。節序當吹帽。山川隔去輪。聖明方側席。中道莫逡巡。</text>
<title>送金萬古赴北關幕</title>,<text>有美人中傑。遭逢起草萊。溫溫廊廟器。屹屹棟樑材。氣稟南州秀。名懸北斗魁。風稜登柏府。文望屬蘭臺。邈邈論三代。飄飄隘九垓。虛懷眞坦率。遠慮窅徘徊。京輦身留滯。江湖夢去來。寶雖封蔡卷。志在鑿顏坏。一色憐松性。同聲戒鶴媒。淸時趨幕府。聖主試雄才。定助棠陰化。仍令海霧開。顧吾緣世分。知爾自童孩。托契蒙推許。傾心獲切偲。氣衝埋寶劍。才盡倒空罍，谷底蘭誰識。雲邊杏未栽。一年形共阻。兩地首頻擡，寂寞曾懸榻。從容此把杯。旋驚千里別。爲問幾時廻。雁度關河冷。蛩吟節序催。層波臨臬亢。複嶺陟崔嵬。鄭重治行李。周防愼禍胎。情親非結綬。言贈不論財。塞酒傾浮蟻。邊笳聽落梅。遠遊男子事。何必謾沾顋。</text>
<title>敬送金敎官 光繼 戚丈入京</title>,<text>詩禮傳家訓。操存服聖言。簞瓢在顏巷。松菊臥陶園。學以窮經進。身因守道尊。明時抱杞梓。空谷採蘭蓀。一被聲名徹。重沾拔擢恩。端宜戒行李。未敢戀衡門。凍路寒泉滑。頑陰歲暮繁。風煙愁舊壑。霜霰集窮村。聖意雖虛佇。高懷本避喧。南還知不遠。臨別亦銷魂。</text>
<title>春日遊松石精舍 十五歲作</title>,<text>結屋松石間。茅茨八九椽。茅茨入雲中。雲中一路穿。我來尋此境。心遠地自偏。蘿月掛朝鏡。竹風鳴夜絃。崇蘭生谷底。暗送幽香傳。閑雲在遠岫。舒卷任悠然。白鷗波底眠。時時一足拳。對此倚軒楹。忽然淸興牽。遂與五六人。散步淸溪邊。溪邊沙皎皎。沙上鴨娟娟。漁父往復來。高歌淸且緜。閑垂一竿絲。釣得槎頭鯿。飛刀膾紅鮮。素雪飛瓊筵。澗底束荊榛。持茶手自煎。列坐遵曲岸。披襟詠淸漣。俯視川泳魚。仰看天飛鳶。相傾白玉壺。共話羲皇年。左右吐新句。文字橫戈鋋。須臾罷談笑。携手上釣船。船行波底山。帆落湖中天。時夜欲將半。遊人醉方還。天風捲點雲。萬里開淸躔。乘興登絶頂。騁目藥山巓。玆山何峻秀。秀色磨蒼圓。溪流碧洞去。雲帶淸陰旋。懸瀑動雷霆。危壁難夤緣。千巖何窈窕。萬壑凌雲煙。應知與玉屛。一脈遙相連。更來隱仙庵。閑坐弄潺湲。是時春向暮。百物爭嬋嫣。擧頭望東郊。壟麥方芊芊。香雨灑江村。千林霽景鮮。歸來飛鶴山。閑聽松風眠。此山亦高哉。峯巒若騰鶱。中有景出寺。勝觀曾獨專。琴聲出澗泉。香氣生蘭荃。松靑鶴逾白。岫碧花欲燃。長吟愛此景。簾箔時時褰。蕭颯古仙人。了知是偓佺。披雲倏然來。羽衣何翩翩。迎我登石室。謂我是謫仙。欲與騎雙鳳。相携共採鉛。曉來忽飛去。竦身如電遄。谷風習習起。山月已隱弦。窓間飮一杯。作詩成長篇。長篇復短篇。具寫金花箋。淸宵叩石扉。爲獻高齋前。蒙和且幾首。字重靑瑤鐫。令人一披讀。可以頭風痊。胸中自瀟灑。淸如淸唳蟬。自顧非俗士。寧爲外物遷。年多學未成。撫已還自憐。心狂恒嘐嘐。性魯常惓惓。沂水慕六七。杏壇追三千。開卷對古人。所冀無尤愆。見善恐不及。見惡恐不悛。世路多險艱。有志難可宣。棄賢如塵埃。英才苦迍邅。嗟我本倜儻。人間肯拘攣。不願揚子雲。閉關草太玄。不願李太白。投佩向北燕。山水好如此。此樂我能全。滄浪淡如鏡。可以心一湔。</text>
<title>病中感懷</title>,<text>翠巘立千尋。碧溪流幾曲。淸沼引細泉。寒松間疏竹。中構一間堂。藏書一千軸。明窓與棐几。危坐時一讀。義理心可辨。興亡目可燭。庶幾尋墜緖。至訓期佩服。爲山未終蕢。種穀難成熟。光陰肯我延。一去終不復。近來疾病深。只歸高架束。何由補淸羸。千篇手自觸。皇天冀垂悶。得以開迷惑。此志恐不遂。短篇聊自錄。耿耿不能眠。靑燈明小屋。</text>
<title>病中見金萬古以古體一篇寄謝</title>,<text>求友豈無人。知音最難遇。思君不見君。夢斷江南雨。今朝寄我書。慰我離懷苦。離君已幾時。昔疾成沈痼。東望不勝情。黯黯西日暮。無由接一歡。恨結春天樹。欹枕耿不眠。四更山月吐。起坐對殘燈。三歎江淹賦。</text>
<title>崇巖用林字韻。呈旅軒先生。以下排律</title>,<text>疊穎圍盤谷。淸流繞茂林。緇廬欣再創。函丈喜重臨。俗迹何曾到。仙源此可尋。屐緣蒼壁路。杖及碧苔潯。日出天逾朗。雲生境更深。嗽泉憐淨色。築樹愛澄陰。易玩盈謙義。詩賡首尾吟。愆尤追往昔。事業冀來今。風月雙淸興。乾坤萬古心。一毫塵世累。寧許犯沖襟。</text>
<title>崇巖用林字韻。呈旅軒先生。以下排律 附先生次韻</title>,<text>調痾取僧舍。左右前後林。晝伴風雲過。夜對星月臨。開牕已成趣。何勞杖履尋。不免時散步。松崖或苔潯。高者自爾高。深孰使之深。日出知爲陽。日入知爲陰。耄來百慮退。不復事哦吟。隨遇理作所。豈須分古今。歸庵臥凝神。太虛卽吾心。呼僧酌一杯。天和方滿襟。</text>
<title>又次前韻。以寓懷舊之悲。崇巖精舍。乃吾岳翁敬庵盧先生所搆。</title>,<text>憶我氷淸丈。風標映士林。平生多雅想。此地每登臨。物色猶依舊。音容已莫尋。紺園洛以北。精舍渭之潯。默念遊從久。偏增感慨深。英雄皆寂寞。宇宙幾光陰。往事那堪說。悲懷秪自吟。人才稱在昔。世道歎當今。石老留陳迹。松高見素心。盈虛亦常理。不必爲沾襟。</text>
<title>詠歸堂。復用前韻。呈先生。</title>,<text>翠麓開成閣。蒼松種作林。地逢多士賁。天許碩人臨。梓澤還堪戒。桃源不必尋。草深黃犢岸。沙淨白鷗潯。氣象烏峯屹。淵源洛水深。風涼慕沂上。觴詠壓山陰。樂意魚相忘。閑情鳥伴吟。良辰兼得此。勝事少如今。自切薰陶志。寧存鄙吝心。不才蒙奬勸。欣懼在中襟。</text>
<title>詠歸堂。復用前韻。呈先生。 附先生次韻</title>,<text>我堂如待我。依舊四圍林。江湖不變面。郊野昔時臨。最愛手植松。成行高倍尋。我時杖或憑。某丘與某潯。眼極天地大。思入造化深。詠歸對羲經。萬變惟陽陰。聖訓發天機。百繹仍沈吟。此理而往古。此理而來今。身不出戶庭。宇宙歸吾心。吟罷迎風月。正好開幽襟。</text>
<title>臥遊堂。次前韻。呈主人丈。</title>,<text>草屋依苔岸。梅窓對竹林。壑雲屛裏度。池月鏡中臨。砌菊栽千朶。崖松挺百尋。石奇渾學岫。澗小不成潯。耕釣生涯足。圖書趣味深。俗情從冷煖。世變閱晴陰。睡罷憑軒酌。閑來隱几吟。精神遊太古。簪笏謝當今。窮達皆由命。行藏只在心。倘能分一半。晨夕接淸襟。</text>
<title>呈棊隱叔 二首○鄭淸風批云。李相國後一人。</title>,<text>菊花詩菊花酒。酒一杯詩一篇。一杯一杯杯幾巡。一篇一篇篇且千。寒燈淸話五更夜。雁聲遠落秋江煙。</text>
<title>呈棊隱叔 二首○鄭淸風批云。李相國後一人。 其二</title>,<text>主人風流壓王謝。堂上醉客長不醒。詩篇在我我不辭。酒杯到君君莫停。明朝却向龜城去。百里惟見雲山靑。</text>
<title>奉送申員外晉甫戚丈以冬至使書狀官赴燕京 排律</title>,<text>申公晉甫美如何。守正懷剛性不阿。呑膽口中曾勉學。摘髭頷底旋收科。淸氷白玉元無玷。翠竹蒼松不改柯。忽副使星朝北極。正當時序屬南訛。承綸只道嚴程急。餞席寧容別恨多。卜日征麾辭輦轂。侯風輕纜解戙𢦪。已將生死安天命。却把浮沈任浪婆。龍象鮫人爭護衛。馮夷屛翳共撝訶。帆磨鱉背千重嶼。櫓劈鯨牙萬疊波。倒影乾文無點綴。平鋪海色息纖蘿。顚危此日身何惜。忠信平生志匪他。瓊島煙雲迷縹緲。鳳城宮闕鬱嵯峨。一陽來復衣冠賀。萬國趨蹌玉帛羅。綵線繡紋添日影。圜丘琴瑟奏雲和。門開靑鎖旌旗戛。殿闢明光劍佩摩。盛事昔聞周禮樂。壯遊今踏漢山河。料應專對才無匹。遂使觀瞻舌共呿。草沒金臺興感慨。塵埋石鼓入摩挲。院名太極欽諸子。祠在忠坊想六歌。處世安能長結束。臨岐不用浪滂沱。詩成且寫先生楮。酒盡仍斟謾卷荷。去路經過何郡邑。來時圓缺幾姮娥。燕山視若崇朝至。周歲看同一刹那。自顧疏慵甘屛伏。還敎夙計空蹉跎。採芝碧洞雲雙屐。釣鯉淸溪雨一蓑。驥意空思九州踏。龍泉未試十年磨。耳聞上國心猶壯。迹繫偏邦鬢欲皤。偉觀將憑君眼力。沿途莫惜費吟哦。</text>
<title>贈別李子高 排律</title>,<text>恭惟評事李斯文。贅我龜城外氏門。節義詞章無與敵。風流氣槩有傳孫。直緣敦睦從先祖。便結神交若弟昆。洛水撑船風滿帆。鳳山開酒月盈軒。吟餘秀句瑤華溢。醉裏淸談玉屑繁。去歲名區逢勝餞。今朝彩服逐回轅。飄然葉縣雙鳧舃。逖矣潯陽五柳園。浮世合離元有數。宦途榮辱不須論。人生可恨偏多故。命物還疑亦少恩。爲問何時重會面。方知此別最銷魂。炎雲嶺路蒸嵐氣。夜雨河橋上水痕。立志肯隨威武屈。處心要使脊梁存。各將世業期無忝。共保家聲矢不諼。歸拜先生塋墓日。倘君能記贈君言。</text>
<title>走筆贈金秀才 秀才關西人。從鮮于遯庵訪關東山水。謁旅軒于仁同。遊陶山一月而去。</title>,<text>憐君少年才出衆。玉樹風儀自瀟灑。從師不憚作遠遊。仲春離家今仲夏。投身雲谷訪遺跡。洛江之上陶山下。永擬同遊資麗澤。惆悵一朝還捨我。沙鋪白雪繞長洲。麥漲黃雲滿平野。言之不盡意不極。一樽更向臺邊坐。歸到西關讀書日。莫忘東海金謙可。</text>
<title>奉送花山府伯洪公𪚥𪚥歸洛下 排律</title>,<text>洪厓昔擅海東名。間世文章放大鳴。當日未能身黼黻。來雲宜爾世簪纓。風流今代難兄弟。德望吾公冠俊英。戀主幾勞天北望。治民四作嶠南行。鄕臨晝錦榮還極。訟絶春庭化已成。蜀郡舊聞歌惠政。鄭州新見置常平。氤氳琴閣回春氣。皎潔燈籠映水晶。異績只堪褒卓茂。勞心未可譴陽城。謀閑自切歸田計。惜去那容截鐙誠。天水吏人留魯定。潯陽松菊待淵明。便投龜印辭雄府。却買漁舟返故京。淡泊行裝除五馬。淸涼節侯過三庚。浮生聚散元難定。末路憂歡實飽更。霧闢遙山初霽色。風驚高樹已秋聲。宿痾竟負攀轅志。悵望徒懷酌水情。重臥淮陽應有命。彤幨將共邑民迎。</text>
<title>送別黃伯見 名震龍。黃孤山族孫。年六七時。以能書名。筆法豪健。有乃家風。年十四登進士。二十八卒。</title>,<text>當今草書誰最聖。梅鶴亭空人已去。吾知伯見有家風。筆法能傳豪宕處。每寄心畫替面目。展玩若與君相敍。邇來會合苦不易。一別動作經年阻。安得仙人縮地術。置君吾傍及春序。直須痛飮簷花前。酒後見君長杠擧。</text>
<title>敬次松石亭十二詠</title>,<text>乾坤流造化。江上百花映。此間何所樂。萬物皆遂性。</text>
<title>敬次松石亭十二詠 其二</title>,<text>春苗夏日秀。秋至實初見。金風捲黃雲。一夕收穫遍。</text>
<title>敬次松石亭十二詠 其三</title>,<text>錯落松千丈。凌霜氣象豪。無端雪花壓。靑蓋變銀濤。</text>
<title>敬次松石亭十二詠 其四</title>,<text>霜風揮彩筆。楓葉畫中丹。坐愛花光映。還勝二月看。</text>
<title>敬次松石亭十二詠 其五</title>,<text>映波波更碧。照月月同白。瑤臺玉人坐。目𪚥瓊林色。</text>
<title>敬次松石亭十二詠 其六</title>,<text>櫓響波間月。人遊鏡裏天。輕風吹片帆。點破滿江煙。</text>
<title>敬次松石亭十二詠 其七</title>,<text>白鷗白如雪。雙飛鏡中嶺。悠然眠不去。沙上閑交頸。</text>
<title>敬次松石亭十二詠 其八</title>,<text>暮隴眠莎草。春溪飮柳陰。閑閑樂天放。或隱或穿林。</text>
<title>敬次松石亭十二詠 其九</title>,<text>悠然垂釣綸。忘却夕陽曛。一片沙邊石。來多漸覺溫。</text>
<title>敬次松石亭十二詠 其十</title>,<text>山展畫屛回。水流靑玉去。欲尋採藥翁。雲深不知處。</text>
<title>敬次松石亭十二詠 其十一</title>,<text>笑別遠公處。猿啼水自東。虎溪何處是。明月映禪宮。</text>
<title>敬次松石亭十二詠 其十二</title>,<text>樓虛鶴山月。路轉洛江濱。日日耽幽僻。淸宵訪道人。</text>
<title>次松石亭八景韻</title>,<text>惟看壁裏玉麻飛。不覺寒聲到松竹。斯須一眼盡掃如。日脚森森映茅屋。</text>
<title>次松石亭八景韻 其二</title>,<text>迢迢遠樹立江村。宿鳥歸林晝已昏。小店依依如畫裏。靑煙痕對白煙痕。</text>
<title>次松石亭八景韻 其三</title>,<text>遙看孤火鏡中橫。灘尾灘頭點點明。莫使明光洲渚近。恐敎沙宿白鷗驚。</text>
<title>次松石亭八景韻 其四</title>,<text>夕陽何處笛聲生。知是牧童來斷麓。更向雲間弄一聲。千峯總入聲中綠。</text>
<title>次松石亭八景韻 其五</title>,<text>層崖松暝一僧歸。對此詩人筆幾揮。屛上晩來如畫處。更留殘日倍淸輝。</text>
<title>次松石亭八景韻 其六</title>,<text>奇巖百尺俯江澄。巖上層巒接玉繩。殘照澹煙松逕小。畫屛千疊獨歸僧。</text>
<title>次松石亭八景韻 其七</title>,<text>霽月初生明鏡中。月光如水水如銅。濂溪胸次何飄灑。萬古淸輝想此同。</text>
<title>次松石亭八景韻 其八</title>,<text>非煙非霧雲無心。舒自然舒卷自卷。高人卷舒亦自然。對此悠然興不淺。</text>
<title>敬次白雲亭十二景韻</title>,<text>霜葉染碧樹。萬壑秋容奇。天借一明月。使我淸襟期。邂逅成三人。對影聊自怡。梧桐有佳句。邵子我所思。</text>
<title>敬次白雲亭十二景韻 其二</title>,<text>千葩淡又濃。萬蕊紅兼白。天地造化妙。於焉可探索。香雪耀月夜。錦浪明日夕。感此生物意。對之聊歎息。</text>
<title>敬次白雲亭十二景韻 其三</title>,<text>全籠河月明。半染岫雲薄。有無洲邊樹。依俙江上宅。誰知烘薪焰。能作畫圖色。自喜朝復暮。太平有遺跡。</text>
<title>敬次白雲亭十二景韻 其四</title>,<text>玉槊揷雲間。瑤臺橫物表。若非人世幻。應是江湖老。明月來照之。千巖一色皓。寄語主人翁。磴逕莫敎掃。</text>
<title>敬次白雲亭十二景韻 其五</title>,<text>中留萬古雪。下有千尺流。鬱鬱又森森。十里連江洲。淸陰夏來多。落葉秋深稠。臥此足爲樂。浮榮安可求。</text>
<title>敬次白雲亭十二景韻 其六</title>,<text>皎皎夾雙岸。沿江一色平。不夜月長白。天晴雪猶明。雁下認秋序。鷗眠知閑情。幽人時獨往。散步瓊瑤行。</text>
<title>敬次白雲亭十二景韻 其七</title>,<text>秩秩又庚庚。冥冥而杳杳。春飛朔雪裏。秋向南天表。去來各隨時。處身殊凡鳥。網羅眞可畏。且莫謀粱稻。</text>
<title>敬次白雲亭十二景韻 其八</title>,<text>不願風雷變。寧爲網罟厄。潛伏在深淵。錦鱗有時躍。洋洋縱不如。潑潑方自得。淡淡滄波底。相忘眞可樂。</text>
<title>敬次白雲亭十二景韻 其九</title>,<text>閒人眠鷗渚。夢與羽人遊。羽人謂閑人。同老荻花洲。滄波一聲櫓。忽驚蝶爲周。起看眠正熟。雙雙臨碧流。</text>
<title>敬次白雲亭十二景韻 其十</title>,<text>野草碧羅展。溪花紅罽織。或穿近林行。或臥層坂息。寧知爲世用。天放聊自樂。陶公沒已久。勞逸誰能擇。</text>
<title>敬次白雲亭十二景韻 其十一</title>,<text>初隨晩風落。更徹層雲長。夜深吹轉急。梅蕊飄江鄕。曲曲總淸轉。難分宮與商。月落雁橫塞。餘音入杳茫。</text>
<title>敬次白雲亭十二景韻 其十二</title>,<text>出沒綠楊岸。掩映寒葦花。點點如攢星。耿耿涵淸波。江船獨明處。正當春雨過。月黑人無語。沙邊鳥驚多。</text>
<title>次笙潭十景韻</title>,<text>一點靑雲捲廣輪。蒼巖夜靜十分新。誰知對舞花間影。千載能傳白也神。</text>
<title>次笙潭十景韻 其二</title>,<text>隔溪牛背笛聲寒。已覺斜陽掛遠山。紫綠須臾成萬狀。詩人興在畫圖間。</text>
<title>次笙潭十景韻 其三</title>,<text>千林花事趁東風。造化流行不語中。雨濕殘粧愁翠翠。日薰濃態睡紅紅。</text>
<title>次笙潭十景韻 其四</title>,<text>樹樹秋容整復斜。雙巖高處望偏多。夕陽疏雨濃還淡。半是丹靑半是花。</text>
<title>次笙潭十景韻 其五</title>,<text>澹澹輕濃遠近村。家家隱影柳邊門。幽人早闢梅窓處。渾帶王生醉墨痕。</text>
<title>次笙潭十景韻 其六</title>,<text>石峯千仞秀奇容。掩映琳宮絶壁中。警夢一聲欣覺樹。蔚藍天外暮雲紅。</text>
<title>次笙潭十景韻 其七</title>,<text>千回疏出石逕崖。路上靑山影半斜。莫道無人按律呂。夕陽樵唱和漁歌。</text>
<title>次笙潭十景韻 其八</title>,<text>偶扶藜杖踏楓根。袖拂蘆花雨過痕。明月一聲何處笛。碧溪西畔有漁村。</text>
<title>次笙潭十景韻 其九</title>,<text>晴波不動碧涵虛。自得天遊遠豫且。莫向淺流貪死餌。從今吾亦戒銅魚。</text>
<title>次笙潭十景韻 其十</title>,<text>毛染春波綠映顚。毰毸寧近鬪欄邊。鮮明不受泥塵汚。落日淸江取次眠。</text>
<title>題龜鶴亭 二首</title>,<text>昨夜翠屛山上遊。翠屛山月落淸流。月下長吟忽遐擧。天風吹上何處樓。鶴頭半出晴雲外。龜勢雙分綠水洲。却放扁舟隨意去。滄波萬里一輕鷗。</text>
<title>題龜鶴亭 二首 其二</title>,<text>老木蒼蒼石逕橫。晴沙白鳥映雙明。春風獨縮經綸手。偃月誰懷嫉妬情。百尺翠巖千古氣。一條淸水四時聲。江山自是天圖畫。暮境還宜守義榮。</text>
<title>題山泉書齋</title>,<text>小溪南畔結茅椽。爲是巖間出浚泉。獨客乘閑來又去。群公暇日誦兼絃。山仁水智皆吾道。魚躍鳶飛各一天。珍重相看俱努力。終知此理自然然。</text>
<title>題晩對亭</title>,<text>最是龜城形勝地。高樓百尺倚嵯峨。秋晴嶽色當牕近。夜靜江聲入枕多。錦里白沙迎客醉。玉溪明月抱琴過。欲知箇裏無邊興。楊柳風前浩浩歌。</text>
<title>晩對亭八景</title>,<text>絶岸開千丈。新晴錦繡濃。春光如畫裏。造化不言中。杜宇呼殘月。金衣弄晩風。急穿芒屩句。千載意無窮。</text>
<title>晩對亭八景 其二</title>,<text>落月低琪樹。鐘聲撼曉來。遠凝靑嶂外。高徹碧雲隈。金池香燈盡。珠庭玉漏催。闍梨異長樂。仙枕夢初回。</text>
<title>晩對亭八景 其三</title>,<text>黝䨹林深處。依俙日暮時。初侵屛畫度。忽拂鏡光飛。五柳知還賦。靑蓮愛遠辭。悠然千古意。倚杖自忘歸。</text>
<title>晩對亭八景 其四</title>,<text>虹掛交雙影。龍拖沒半身。月分波上色。人倒鏡中眞。蘇老文章士。相如壯節人。二公題柱後。吾亦過玆津。</text>
<title>晩對亭八景 其五</title>,<text>一片南山雨。長林忽畫圖。行行斜更直。樹樹有還無。釣叟衣偏濕。吟翁氣正蘇。淸風一枕上。不願冷秋菰。</text>
<title>晩對亭八景 其六</title>,<text>蕭瑟江天晩。驚霜陣陣回。斜陽明荻葦。碧水映莓苔。亂影風前墜。寒聲月下來。不因淸怨去。還作好詩媒。</text>
<title>晩對亭八景 其七</title>,<text>淸秋積雨霽。皎月自天東。霜落千峯木。江無一點風。星河明鏡裏。天地玉壺中。萬古周夫子。胸襟想此同。</text>
<title>晩對亭八景 其八</title>,<text>十里初經雨。山光淡又濃。雲開靑靄靄。日暮翠重重。巧著橫飛鳥。偏倚偃蓋松。非煙亦非霧。朝夕繞群峯。</text>
<title>酉谷草堂四詠</title>,<text>提筐行傍石溪濱。萬壑茫茫欲向春。穿破燒痕拳未展。涵濡雨澤味方新。自分肉食非吾事。且喫山蔬任此身。始信孤帆歸去意。舍人不但爲鱸蓴。</text>
<title>酉谷草堂四詠 其二</title>,<text>遠闢高灘浸穊苗。西疇長作荷鋤陶。柴門細引薰香過。篛笠低侵翠羽翹。已喜酒齊秋可續。且分詩興日堪消。莫言汗滴田中苦。何似紅塵沒脚勞。</text>
<title>酉谷草堂四詠 其三</title>,<text>西風吹興滿江鄕。霜墜園林樹樹黃。試挽低枝敲晩實。旋收枯葉爇秋光。過拳穰脫携金片。入口津生嚥玉漿。但取此間閒一味。燕秦千戶謾誇張。</text>
<title>酉谷草堂四詠 其四</title>,<text>細霧生邊火尙圍。卲窩無事醉微微。世間愁向襟胸盡。天下春從肺腑歸。竹榻霜風方轉響。梅窓雪月政凝輝。陶然一室唐虞在。不記寒暄況是非。</text>
<title>鳳來亭雜詠 十二首</title>,<text>鳳鳥久無聲。小亭空有名。高岡碧梧在。何日更來鳴。</text>
<title>鳳來亭雜詠 十二首 其二</title>,<text>無價明珠在。須從水底探。夜來波浪靜。何處月相涵。</text>
<title>鳳來亭雜詠 十二首 其三</title>,<text>點瑟雖無調。回琴自有音。起成弘景舞。始信畫牛心。</text>
<title>鳳來亭雜詠 十二首 其四</title>,<text>孤撑宇宙間。勢若盤空下。他年上玉京。爾禽倘能駕。</text>
<title>鳳來亭雜詠 十二首 其五</title>,<text>月在靑天酒不空。花間曉露柳邊風。當時同列君能否。愛此軒名慕卲翁。</text>
<title>鳳來亭雜詠 十二首 其六</title>,<text>賢聖遺言留至今。愛君能向靜中尋。蒼蒼在上寧容力。生死窮通只此心。</text>
<title>鳳來亭雜詠 十二首 其七</title>,<text>半畝紅雲鏡裏鋪。風傾翠蓋雨跳珠。牧丹富貴眞堪笑。宜與東籬隱逸俱。</text>
<title>鳳來亭雜詠 十二首 其八</title>,<text>小軒淸坐整冠襟。滿目雲山入朗吟。物物思來皆自得。靜觀要識古人心。</text>
<title>鳳來亭雜詠 十二首 其九</title>,<text>殘月隔花枝。曙色䑃朧裏。一聲來枕邊。幽人猶未起。須臾語更煩。萬落生春意。誰家携酒聽。愛爾針俗耳。</text>
<title>鳳來亭雜詠 十二首 其十</title>,<text>病暑臥北窓。脫巾搖白羽。一陣何處風。晩送蓮塘雨。明珠落還空。翠蓋低復舞。快掃賞蓮軒。仍題聽雨句。</text>
<title>鳳來亭雜詠 十二首 其十一</title>,<text>屈盤靑塵尾。亭亭幾經雪。夜月來照之。添却一奇絶。鶴骨老輪囷。桂花秋皎潔。獨立哦其間。杳然天地別。</text>
<title>鳳來亭雜詠 十二首 其十二</title>,<text>君有愛松癖。栽培翠相連。歲暮陶逕寒。鬱鬱勢參天。白雲落回飆。時時驚醉眠。永伴後凋心。相對終餘年。</text>
<title>四節軒爲金用和𪚥𪚥戚丈題</title>,<text>月落參橫夜。開牕向小壇。玉英垂粲粲。珠露滴漙漙。雲縷裝猶濕。湘妃泣未乾。硏朱點周易。衣袖不禁寒。</text>
<title>四節軒爲金用和𪚥𪚥戚丈題 其2</title>,<text>淸風北窓下。一枕夢羲皇。稍動依依色。時吹細細香。縱橫蛟影亂。蕭瑟雨聲長。何處苦炎熱。世間無此涼。</text>
<title>四節軒爲金用和𪚥𪚥戚丈題 其3</title>,<text>鮮鮮抽玉蕊。粲粲坼金苞。莫道秋懷苦。要看晩節高。花中稱隱逸。霜下擅雄豪。陶後無知己。風流屬我曹。</text>
<title>四節軒爲金用和𪚥𪚥戚丈題 其4</title>,<text>政愛霜中秀。仍添雪後奇。蒼髥成白髮。鐵幹化瓊枝。勁風凌千卉。貞心貫四時。臨軒無一事。獨對歲寒姿。</text>
<title>靑溪堂八詠 巫山一段雲</title>,<text>滿地鋪雲影。連空作雨聲。朔風吹雪太陰獰。凜凜守堅貞。遺德思平仲。宗臣憶孔明。須將大廈要扶傾。共保歲寒盟。</text>
<title>靑溪堂八詠 巫山一段雲 其二</title>,<text>遠壑今朝冷。繁霜昨夜零。誰敎千樹着丹靑。幻出碧山形。濃淡花爲幄。鮮明錦作屛。盤雲石逕到茅亭。可使林車停。</text>
<title>靑溪堂八詠 巫山一段雲 其三</title>,<text>石滑苔如洗。溪淸水似空。煙波無限月明中。此樂勝三公。東海思投餌。西周夢獵熊。平生最憶釣臺翁。九鼎一絲風。</text>
<title>靑溪堂八詠 巫山一段雲 其四</title>,<text>谷中穿雲去。溪邊趁月耕。劈開春色畝縱橫。俋俋且閑行。世亂吟梁甫。時來作保衡。不須徒慕晉淵明。躬稼送平生。</text>
<title>靑溪堂八詠 巫山一段雲 其五</title>,<text>落木千峯秀。剛風一夜高。忽然遺却碧絲絛。霹靂讓霜毛。轉目光芒閃。飜身氣象豪。飛騰萬里不辭勞。渭獵幾時遭。</text>
<title>靑溪堂八詠 巫山一段雲 其六</title>,<text>雲捲張帿處。風恬破的時。心平自覺矢能持。徹札未爲奇。觀德非今日。棲身是舊基。鼓聲雷動有遺詩。吟罷起遐思。</text>
<title>靑溪堂八詠 巫山一段雲 其七</title>,<text>簾影低垂地。鸚聲喚起人。幾枝風露澹淸晨。一一漏精神。且看花時好。寧辭酒味醇。滿懷都作一般春。此樂最爲眞。</text>
<title>靑溪堂八詠 巫山一段雲 其八</title>,<text>樵木歸來夕。桑麻寂歷時。幾家松火隔疏籬。各自閉門遲。共慰耕耘苦。仍論稼穡宜。年登幸復政寬期。卒歲且遨嬉。</text>
<title>豆山草堂八景</title>,<text>已帶嚴霜更帶風。淸商淅瀝奏絲桐。最憐靜夜回仙夢。隱隱濤聲在半空。</text>
<title>豆山草堂八景 其二</title>,<text>終日攀枝繞百回。爲憐春意暗中催。香魂未逐東風返。消息先侵雪夜來。</text>
<title>豆山草堂八景 其三</title>,<text>夜影晨光半有無。筆頭噓氣接天衢。神功變化誠難測。頃刻濃成水墨圖。</text>
<title>豆山草堂八景 其四</title>,<text>洞天陰氣夕崢嶸。風弄琪花片片輕。莫怕雲深催暝色。坐看巖壑漸分明。</text>
<title>豆山草堂八景 其五</title>,<text>堯舜君民不可期。閑中只合課農時。杜陵未必嫌分興。翠浪黃雲遞入詩。</text>
<title>豆山草堂八景 其六</title>,<text>望中煙火自成村。日夕農談處處喧。世外乾坤元自別。一區猶是太平痕。</text>
<title>豆山草堂八景 其七</title>,<text>淨掃苔磯絶點塵。碧波晴日閃銀鱗。相忘且莫疑投釣。我亦江湖得意人。</text>
<title>豆山草堂八景 其八</title>,<text>搖裔飛鳴任自然。靑嵐影外白沙邊。世間鵷鷺非吾侶。只合滄洲伴爾眠。</text>
<title>心遠堂八景爲朴明述𪚥𪚥丈作</title>,<text>紅綃影裏旭初昇。冠嶺橫空瑞彩凝。麤穢胸中除未盡。欲含精氣保淸澄。</text>
<title>心遠堂八景爲朴明述𪚥𪚥丈作 其二</title>,<text>暫日微紅點遠春。海夷消息到巖扃。蓬萊立馬非吾事。臥看天邊落火星。</text>
<title>心遠堂八景爲朴明述𪚥𪚥丈作 其三</title>,<text>平野西連斷岸頭。半空朱棟落滄流。風帆過盡汀煙捲。月影波光共一樓。</text>
<title>心遠堂八景爲朴明述𪚥𪚥丈作 其四</title>,<text>神剜鬼削軋霄崢。天作東南億丈城。付與山齋供眼界。遙空秀色落簷楹。</text>
<title>心遠堂八景爲朴明述𪚥𪚥丈作 其五</title>,<text>好事龍公變態多。橫拖銀竹度平沙。却將壯觀歸虛幻。依舊長潭玉鏡磨。</text>
<title>心遠堂八景爲朴明述𪚥𪚥丈作 其六</title>,<text>鏡面渾無一點塵。夕煙收盡印氷輪。淸光恐被驚瀾蕩。莫遣微風起白蘋。</text>
<title>心遠堂八景爲朴明述𪚥𪚥丈作 其七</title>,<text>長江漾漾碧涵空。十幅編蒲正得風。商旅只言歸意急。不知身入畫圖中。</text>
<title>心遠堂八景爲朴明述𪚥𪚥丈作 其八</title>,<text>數聲遙在夕陽灣。十里平蕪繞遠山。爵祿何能移此樂。朱門歌鼓有機關。</text>
<title>南溪精舍八景</title>,<text>數止十不多少。月上昏參橫曉。</text>
<title>南溪精舍八景 其二</title>,<text>美且盛綠猗猗。思君子詠衛詩。</text>
<title>南溪精舍八景 其三</title>,<text>看晩節採夕英。學陶醉笑屈醒。</text>
<title>南溪精舍八景 其四</title>,<text>愛馨德植淸池。周之後同余誰。</text>
<title>南溪精舍八景 其五</title>,<text>陶有逕孔留壇。扶吾道彰歲寒。</text>
<title>南溪精舍八景 其六</title>,<text>爛蒸霞鮮耀日。著吟鞭畫圖出。</text>
<title>南溪精舍八景 其七</title>,<text>分詩興慰家貧。遲之問非小人。</text>
<title>南溪精舍八景 其八</title>,<text>煙葉嫩露花新。蒔以養爲壽民。</text>
<title>寒溪草堂新成韻</title>,<text>精廬卜在北山隅。虛檻疏櫺闢畫圖。移竹已聞風戛玉。種荷纔見露成珠。原思自信貧非病。甯武何妨智若愚。細酌太和仍就醉。一身天地卽唐虞。</text>
<title>路上吟</title>,<text>江湖曾占半生閑。暫逐科名擲釣竿。路指鳳城千里外。地經龜島兩潭間。雲開峭壁攢霜戟。風定平波拭玉盤。沙際白鷗休笑我。此行仍欲訪仙山。</text>
<title>登淸心樓 丁巳。王考府君莅此州。重起淸心樓。卽棄官還鄕。留近體詩。末句曰。他年舟過樓前水。魚鳥應知此白鬚。追思不覺痛泣。乃和淚書之。</title>,<text>此地曾隨杖屨陪。十年人事亦堪哀。秖今魚鳥欣迎櫂。依舊湖山解勸杯。甓寺鐘聲和雨過。燕灘帆腹飽風開。追思詩語偏多感。斜日江樓我獨來。</text>
<title>梨湖憶慕齋先生</title>,<text>曾讀先生十六篇。梨湖物色卷中傳。至今杖屨逍遙地。霽月光風似昔年。</text>
<title>過龍門山</title>,<text>攫土摶沙辦此奇。千秋屹立大江涯。誰能寫出浮天勢。豪壯猶傳牧老詞。</text>
<title>泊豆毛浦。借宿江樓。</title>,<text>強向紅塵着馬鞭。還慙宿計負林泉。光陰已過年三十。文字猶存卷五千。楮島遙村秋色外。廣陵歸棹夕陽邊。鄕心入夜偏難禁。夢上江湖舊釣船。</text>
<title>將向楓嶽。贈別金萬古。萬古時爲亞使赴全羅。作詩送我曰。秋風又作忙中客。獨送君遊萬二千。臨別。仍論湖南嶺東山水之勝。</title>,<text>莫怪臨分上馬遲。前頭會合杳難期。涼風拂面驚時序。長路關心惜別離。忙裏定無閑處樂。湖南未有嶺東奇。歸來領略仙區勝。說與吾君君始知。</text>
<title>奉呈申河陰 楫 丈 河陰遊山在夏月云。故末句云云。</title>,<text>幾經花府向靑松。每恨難攀玉雪容。只隔片雲長不見。却來千里穩相逢。蟾江水落寒聲急。雉岳秋晴晩色濃。願趁楓林追夙賞。同騎白鹿躡仙蹤。</text>
<title>十四日。聞河陰洛村飮宴。別館吟呈河陰丈。時伊川倅羅公 繪素 亦與焉。是日。見司馬榜。</title>,<text>歌管樓臺八月涼。玉壺淸酒闢華堂。相逢一席皆同道。未覺孤蹤滯異鄕。山色遠隨人眼碧。秋光先上栗林黃。良宸美景今如許。樂飮寧辭倒百觴。</text>
<title>宴罷。仍敍客懷。</title>,<text>知我離家久。周遊自漢陽。客心爭急景。時律屬淸商。勝地逢今日。佳辰憶故鄕。暮寒千嶂雨。秋色萬林霜。舞罷淸樽側。歌殘錦瑟傍。簷虛窺落月。牀冷近啼螿。夢繞山河遠。愁連鴻雁長。此懷何以寫。明發向金剛。</text>
<title>到晩涯驛舍贈吹笛者</title>,<text>倦客停驂日已曛。驛亭欹枕夜將分。一聲凄斷愁邊起。數曲依俙夢裏聞。柳絮隨風飛漠漠。梅花繞月落紛紛。何緣共上毗盧頂。吹破金剛萬壑雲。</text>
<title>走筆戲贈楊口權明府</title>,<text>昨發洪川宿麟蹄。今渡晩江抵楊口。停驂坐歇樹陰中。邑叟皆稱吾太守。太守仁政問如何。嚴爲民父慈爲母。百里雖非大賢路。一州且試經綸手。我聞此語心竊歎。曾是叔世所罕有。洛村曾說使君賢。面目未接神交久。相逢邂逅闢公館。草草杯盤情更厚。取醉寧辭盞底深。忘憂接歡無過酒。時當八月秋之中。一夜剛風殺蒲柳。靑山亂影月明初。白雁一聲霜落後。此行將向涅盤遊。萬二千峯掛星斗。海上三山此其一。登臨可與喬松友。仍思採芝學商老。且欲乘桴追魯叟。蟠桃結子千年三。大鵬摶風萬里九。壯觀奚獨洗芥滯。吸氣庶共天齊壽。只恨吾君莫與同。從來世事多掣肘。人生胡乃自結束。應悔腰間繫紫綬。冬行幽墨夏陰鬱。豈如秋山饒景趣。仙區催興不可留。惆悵臨岐重回首。更趁明春理謝屐。竹杖倘能從我否。</text>
<title>二十日。曉發房山登牛嶺。</title>,<text>路險砅崖斷。山深草露多。一溪流幾曲。亂石勢相加。樹側傾身避。䕨橫俯首過。仙山知已近。不忍便回車。</text>
<title>過文登廢縣</title>,<text>廢縣人煙絶。遺基獨宛然。猶傳積露日。曾在太平年。世亂眞堪歎。民生實可憐。誰將此蕭索。圖上九重天。</text>
<title>過所嶺</title>,<text>谷晴殘雲濕。溪寒細雨過。高林秋色早。亂石水聲多。鶴擧寧貪祿。鴻冥欲避羅。西峯日將隱。前路問如何。</text>
<title>宿鋤山村舍</title>,<text>入夜尋溪路。田家未掩門。荒寒纔傍岸。寥落不成村。蔬糲飢猶飽。松明濕易昏。暫憑孤枕睡。繞夢草蟲喧。</text>
<title>到長安寺</title>,<text>峽險纔尋路。林移漸見山。馬行紅樹裏。人在白雲間。簷鐸因風響。禪堂盡日閑。徘徊石壇上。踏破錦苔斑。</text>
<title>將向表訓。僧輩請乘藍輿却之。仍成一絶。</title>,<text>上下千峯尙不扶。憑渠何用濟崎嶇。此間自有飛騰術。鞭駕風霆歷八區。</text>
<title>宿表訓寺。溪聲終夜喧豗。記得古人一壑泉鳴風雨秋之句。作詩一絶。</title>,<text>淸夜沈沈丈室幽。隔窓風雨五更秋。居僧道是飛流壯。待得平明急上樓。</text>
<title>江陵倅再送人邀我。開小酌。說航海朝天事。</title>,<text>瀛海使君邀我醉。自言前歲去觀周。鯨濤蕩日臨溟渤。鳳闕連雲認帝州。萬里黃流河水遠。一痕靑黛泰山浮。猶嫌未副平生願。始向今秋辦壯遊。</text>
<title>熊虎峯秋色。尤濃艶可愛。</title>,<text>鮮紅淨碧亂交加。分外春光萬樹花。莫把綺羅誇富貴。世間那有此繁華。</text>
<title>金剛臺鶴去久矣</title>,<text>靜臨流水滌煩襟。閑倚層臺發醉吟。靑鶴不歸崖樹老。白雲長鎖洞天深。仙翁釋子空來往。壑月松風自古今。莫向荒城歎人世。還巢須及我重尋。</text>
<title>夜大雷雨</title>,<text>醉睡蒲團穩。禪燈伴寂寥。夢魂驚一枕。雷電起中宵。萬竅聲號叫。群峯勢動搖。飛泉添幾度。壯觀在明朝。</text>
<title>陰雨快霽。月上高峯。</title>,<text>只言天尙陰。窓白疑先曉。推枕急登樓。危峯明月小。</text>
<title>二十六日。與諸公更看正陽，天日。諸公仍向開心。余八萬瀑洞口。日暮乃還。</title>,<text>洗出千峯濃淡姿。天敎造化別呈奇。玉潭錦樹交輝處。霧壑雲巒變態時。袖拂露梢沾亦好。杖穿苔石滑偏危。僧言日暮須歸寺。煙起遙庵已報炊。</text>
<title>普德窟</title>,<text>小閣懸層壁。兢兢試一臨。鐵繩纏幾尺。銅柱立千尋。爲語同行友。毋忘此日心。念中存普德。無處不思欽。</text>
<title>龍潭</title>,<text>恐逢潛醢人。却向深潭住。不成天下霖。空作洞中雨。</text>
<title>龜潭 潭中有石。宛如昂頭龜。</title>,<text>靈龜避禍機。化石潭中伏。雖費萬車桑。安能令爾熟。</text>
<title>眞珠潭</title>,<text>石滑堪書字。潭淸可數鬚。飛濤自相濺。千斛碎明珠。</text>
<title>船潭</title>,<text>吾聞武夷山。亦有架壑船。靈跡或相似。潭名豈偶然。</text>
<title>日出峯</title>,<text>玉彈飛出自天東。危頂先登瑞色紅。想得遊人難到處。鳳凰鳴在碧梧桐。</text>
<title>月出峯</title>,<text>遙看峯上吐淸光。應有仙人坐玉堂。想得夜寒聞擣藥。桂花秋露落天香。</text>
<title>自摩訶衍還向表訓。悵然有作。</title>,<text>不到外山歸興催。內山收入錦囊廻。仙區物色嫌多取。一半分留與後來。</text>
<title>有僧說外山之勝者。作詩贈之。</title>,<text>丹洞秋晴佛宇閑。胡僧碧眼澹相看。憐渠坦率無邊幅。爲我丁寧說外山。海近日輪先曉出。地高風氣未秋寒。怱怱未暇携筇遍。更趁層巖䕽斑。</text>
<title>鄭湖陰嘗到正陽寺。有詩曰。萬二千峯領略歸。秋風黃葉落征衣。正陽寺裏燒香夜。蘧瑗方知四十非。趙玄洲纘韓追和其詩云。造化何由幻此奇。語難形處畫難移。可憐湖老知非早。未賞十峯雪後姿。蓋湖陰之遊。在於落葉之時。玄洲乃於雪中來賞也。余之登斯樓也。則萬壑秋光。濃艶可愛。不知雪中之景。果能得此否。遂用其語。步其韻而反其意。</title>,<text>山到淸秋更絶奇。耽看不覺日西移。可憐湖老知非晩。未賞楓巖錦繡婆。</text>
<title>脚倦。不得上毗盧峯。</title>,<text>僧說毗盧揷太虛。危難着屐況籃輿。足盤桑谷靑神宅。頂逼瑤京玉帝居。星斗四邊天不隔。山河萬里地無餘。壯觀應惬平生願。奈欠凌風兩翼舒。</text>
<title>金剛山雜詠 五首</title>,<text>海外三神山。蓬萊卽楓嶽。造化鍾奇秀。神功費刻削。雄雄一萬峯。隱隱八寥廓。尖尖抽玉簪。凜凜橫雪鍔。我來尋眞人。行行採瓊藥。瀑壯夜雨餘。林染秋霜落。淸月映丹崖。白雲生綠壑。長嘯倚層顚。松風吹宿鶴。</text>
<title>金剛山雜詠 五首 其二</title>,<text>少小尙遐異。恨不見蓬萊。忽慕子長遊。拂袖超塵埃。尋山趁淸秋。怳若上天台。三入萬瀑洞。再登天日臺。群峯聳夏雲。衆壑喧晴雷。潭澄亦無沙。巖淨不受苔。新霜昨夜落。錦幕千層堆。舊巢明月照。靑鶴何時回。琳宮知幾許。處處鐘磬來。穹崇佛殿起。隱映仙窓開。長安與表訓。俱在淸溪隈。正陽最奇絶。諸刹皆輿儓。萬象集雙眸。飄飄逸興催。騰身近三淸。冢頂攀崔嵬。高高幾千仞。六龍杳徘徊。俯視鴻濛初。如未判三才。西瞻地一丸。東眺海一杯。思遠薄萬古。胸寬籠入垓。宇宙可超越。鸞鳳可鞭笞。寄語同心友。玆遊眞壯哉。</text>
<title>金剛山雜詠 五首 其三</title>,<text>風動疏松鶴夢驚。碧壇曉露時聞滴。一聲長嘯海天空。三十六峯秋月白。</text>
<title>金剛山雜詠 五首 其四</title>,<text>幾年思想夢魂勞。今日登臨氣象豪。陰洞石盤龍窟冷。層崖松老鶴巢高。峯橫北斗磨飛兎。根着東溟壓巨鼇。從此便敎心眼大。世間名利等秋毫。</text>
<title>金剛山雜詠 五首 其五</title>,<text>峯峯白玉劚成巖。曲曲銀河漲作潭。論勝足居天下一。建標高出海中三。碧潭彷彿聞仙語。丹洞依俙見鶴驂。此外更無求藥地。秦皇何處遣童男。</text>
<title>謹呈雪汀居士行軒</title>,<text>不薄淮陽却自求。素心應爲此奇遊。鶴邊明月千峯夜。鵬背長風萬里秋。老劍騰空排峭壁。晴雷振壑掛飛流。今來自幸陪淸賞。怳接仙靈到十洲。</text>
<title>登斷髮嶺。回望金剛山。</title>,<text>多謝怾怛山。百里遠相送。惟看衆香城。不見萬瀑洞。兩腋乏羽翰。空羨凌雲鳳。安得與居僧。相隣結茅棟。斥鷃却尋籬。醯鷄還守甕。但願一萬峯。夜夜來入夢。</text>
<title>南大川泛舟</title>,<text>駐馬煙波古渡頭。晴沙白鳥繞汀洲。兩岸荻花風打雪。層崖楓樹錦粧秋。徒將萬二千峯興。滿載南川一葉舟。</text>
<title>過淸平山。敬次退溪先生韻。</title>,<text>洞裏停驂日未傾。坐看山水秀而淸。雲林是處堪藏遯。沮溺當年事耦耕。魚在江湖應自樂。鶢聞鐘鼓豈爲榮。不因晩隱曾過此。誰爲微疵洗白珩。</text>
<title>旅軒先生輓</title>,<text>粹德和容灑落襟。身扶斯道衛儒林。濂溪風月吟邊興。邵子乾坤醉裏心。壽嗇期頤關世運。言垂簡策起人欽。不知巖下東江水。萬古淵源自在深。</text>
<title>輓崔處士 喆</title>,<text>嗚呼崔處士。今日就窀穸。孰能免一死。如公最堪惜。公有不羈才。卓越流輩百。胸懷無畛域。宇量不褊迫。飄搖拔俗塵。自是仙氣格。曾掌玉案書。偶向人間謫。玉海亘千尋。雲錦張幾尺。奇古又橫放。詞壇中巨擘。悅親在立身。未免時點額。本不慕榮達。寧復悶窮阨。早師張先生。佔畢探至赜。莫言點也狂。所撰異由赤。最喜讀羲經。手之未能釋。直欲窮淵微。非但尋卦畫。晩得伯陽書。餘力旁玩索。鉛汞在吾身。足以鍊精魄。誰知東方生。潔道穢其跡。世人外不內。錯擬晉康籍。念我世相親。白首期莫逆。興來共招尋。蹇驢幾回策。洛波接海遠。崇岳連天碧。綠竹夏圍軒。黃花秋繞席。欣然發一笑。握手露肝膈。酒酣豪氣發。却恨天地窄。有時騁雄辯。亹亹談在昔。或取古人書。疑義爲劈柝。次論及當代。令我知所擇。恰似聽絲竹。金石同敲擊。有善必推奬。有過還警責。從遊十餘年。痛哭人事易。人言公之亡。厥祟在歡伯。死生元有命。顏回短於跖。想或厭濁世。翩然從所適。鴻濛與爲隣。宇宙恣揮斥。逐日傾霞觴。凌晨漱雲液。却笑地上友。塵土長役役。宅兆新卜阡。天時屬旁磔。身愁病疾纏。路垠山河逖。空寄一幅輓。淚向南天滴。</text>
<title>輓李戚叔 三十韻</title>,<text>藥峯門客盡英才。維第三郞號傑魁。快劍盤龍書敵李。白雲黃鶴句凌崔。金天爽氣橫秋月。玉雪淸標映臘梅。中道忽逢豺虎患。靈根未作棟樑材。幸存蘭砌傳芳子。長獻萱堂祝壽杯。叔夜風姿稱特異。浪仙詩法見敲推。瑰珍在璞無人識。貧女如花不自媒。槐映夏天追驥足。桃涵春浪曝魚顋。志乖揚顯時將晩。念向功名日漸灰。素愛穀城饒勝槩。遂來河岸事穿栽。翦林開逕分蒼渚。劚石爲臺破碧苔。水繞層巖臨漭沆。山圍平野望葳嵬。名區政喜佳遊愜。好事飜成造物猜。未定生涯違夙計。頻經死喪抱深哀。夢寒康樂春塘草。塵滿中書玉鏡臺。獨保殘骸形弔影。幾流悲涕手承頦。自憐母子依爲命。且幸兒孫獲免孩。理定曾知仁得壽。疾深猶信善禳災。離情尙恨金陵遠。凶聞還驚玉樹摧。人事秪今堪痛哭。天心到此反栽培。雷騰碧海龍應化。雲隔丹霄鳳不回。沒地長懷緣棣萼。終天深痛在蘭陔。但聞封篋悲王悅。不復斑衣喜老萊。末路心親惟我最。平生懷抱共君開。秋江明月撑漁艇。夜雨寒燈撥甕醅。聚散悠悠情不變。悲歡衮衮鬢先皚。相逄自擬重炊黍。一別誰言遽夢槐。石郭初傳夏侯葬。銅磾定記沈公來。辰當永窆脩程阻。節屬窮陰短景催。爲寫新詩無處寄。寒溪斜日獨徘徊。</text>
<title>輓李蒼石</title>,<text>獻策彤墀屬壯齡。玉堂金省冠時英。平生德義人皆慕。餘事篇章鬼亦驚。去國不忘憂世意。進言徒切格君誠。輓公重爲斯文慟。自哭愚翁歲再更。</text>
<title>輓成濟州</title>,<text>早事詩書志立揚。人言器識最非常。傾都美價凌荊璞。出地宏材秀豫章。桂苑天香浮御醞。薇垣地望近淸光。扶危杖劍風塵際。理劇鳴琴瘴海鄕。三載管糧公用足。幾州遺愛頌聲長。浮榮却付春婆夢。故里重尋晝錦堂。方喜洛波龍臥穩。忽驚蓬島鶴歸忙。一年還減稀年壽。五鳳今看四鳳翔。綿漬悲深靑眼舊。氈裘業在白眉良。自慙繾綣蒙推奬。每感丁寧戒醉狂。元月欲分陪笑語。一旬纔過異存亡。風悲松檟新阡近。塵掩堂壇舊躅荒。南紀人才看漸盡。西關消息聞堪傷。平生慣灑憂時淚。此日題詞更萬行。</text>
<title>輓金承旨 二首</title>,<text>少日榮名動士林。暮年風彩映朝簪。一州惠化留黔首。萬里奇遊愜素心。疾病沈綿春夢促。衣冠冥邈夜臺深。人慳顯位天慳壽。此理茫茫不可尋。</text>
<title>輓金承旨 二首 其二</title>,<text>膝下桓禽總有名。白眉先播壯元聲。天敎後慶流應遠。人道今公歿亦榮。秪把深懷悲寫輓。竟因憂病阻臨塋。存亡契分慙俱負。哭向秋山曉月明。</text>
<title>輓琴驪州</title>,<text>勤苦書窓幾聚螢。月川門下號明經。眞淳古貌知君子。孝友深誠自夙齡。桂籍登名身着錦。桐鄕頌德口爲銘。危途仕宦乖心計。晩歲林泉養性靈。家近每欣陪杖屨。巷偏時感問柴荊。春風山院詩相和。曉月溪齋酒共醒。永擬百年承謦欬。不言今日隔儀形。靑箱世業餘鸞鵠。白首倫情有鶺鴒。痛哭堂壇長寂寞。驚嗟耆舊漸彫零。歸旌定過前郊路。薤露悲歌豈忍聽。</text>
<title>輓李理勝</title>,<text>已乎吾理勝。今朝歸寂穴。天道有如此。慘憺那容說。如君豈易得。自是人中傑。家庭受詩禮。夙齡行修潔。紫燕蹄欲放。蒼鷹翅將捩。方到子建年。奄遣隣眷輟。當春蕙芳捐。出門車軸折。有女未至笄。有男難勝絰。峽中猿斷腸。鏡裏鸞啼血。行路聞亦悲。況我情最切。麗澤蓬倚麻。交契磁得鐵。中原昔爲客。邂逅兩心悅。招尋入酒壚。壺榼共提挈。沈沈勸小酌。不厭觥心凸。放歌戛金石。淸談霏玉屑。明發就岐路。握手猶悵缺。纔成一宵歡。便作千古別。篋有當日書。深藏時一閱。自願長會合。胡爲永相訣。那能出聲讀。入眼先幽咽。聞君在竹西。今年季秋節。雙鯉付長鬚。道我晨夕謁。上歎百歲中。聚散如電瞥。下歎一身上。世累苦牽掣。歸道冀在眄。徐榻爲君設。何意未及傳。先報風燭滅。人生到此地。孰不肝膽裂。已乎吾理勝。音容終隔絶。魂升白雲鄕。骨埋靑山雪。適我病纏綿。又此寒凜冽。漬酒不得酹。哀詞空自綴。南望一痛哭。有淚重泉徹。</text>
<title>輓洗馬再從大父 潗</title>,<text>惟天有常理。禍福固前定。爲仁必得壽。積善必有慶。恭惟我從祖。膺訓服美行。魁偉重厚姿。嚴然人起敬。微官豈足榮。孝友爲家政。平生追遠誠。本自天植性。田園七十年。一身諸福倂。芝蘭成列行。桂蓮交輝映。相扶贊几杖。迭侍事溫淸。松茂柏之悅。賀慶在族姓。方期鶴齊算。奄報蛇盤鏡。公豈有餘憾。死生有定命。昔我大父行。人稱門戶盛。風流壓王謝。貴勢捐季孟。琴溪足幽趣。白雲多奇勝。怡愉敍天倫。勝事新瞻聽。靈根痛已殞。往跡同電影。喜公尙康寧。只祈庶無病。嗚呼復冥漠。慟哭淚泉逬。三歎陸公賦。哀情寄孤詠。</text>
<title>輓宜人鄭氏 金正字母夫人○二十四韻</title>,<text>夫人生閥閱。恒德最堪師。天賦柔嘉性。人稱淑靜資。衿鞶遵往訓。圖史服前規。恰得公姑賀。寧貽父母罹。賓筵聞翦髮。婦禮見齊眉。主饋雖無遂。治家自有儀。尊卑歸順適。內外致諧煕。蘋薦心常謹。萱闈孝不衰。石洪雙女子。房武六男兒。玉映溫溫質。鸞停皎皎姿。長兄天復啓。高第世爭推。纔報榮門喜。還傳夢臼悲。未成三釜養。終負百年期。鳳在簫含怨。龍沈劍失雌。凄涼傷往賦。寂寞悼亡詩。日怪朝暉隱。舟驚夜壑移。範疇歉一福。家政繼三宜。鶴弔誠應感。烏啼血自垂。香埋瓦棺地。土運布囊時。韓愈堪爲誌。張林合撰碑。莫言婚未畢。猶覩慶無涯。幸托連門好。偏蒙令子知。論交蘭幾襲。赴約黍頻炊。尙記升堂拜。摛章慰孝思。</text>
<title>輓金鶴湖 奉祖</title>,<text>天降吾公積德門。夙從厓老泝淵源。寬和本自無邊幅。孝友何曾有間言。梧竹瑞看鸞鵠峙。桂蓮香溢鶺鴒原。珍城金馬仁聲著。柏府春官位望尊。送老豈無丘壑志。趨班爲感聖朝恩。方期鶚立頹綱振。忽訝龍亡大澤渾。想或友朋來視疾。有誰親誼與招魂。空聞賻贈施哀典。祗見銘旌返故園。絳帳遺風留弟子。靑氈舊業托兒孫。峨洋入聽欣蒙賞。瓜葛成緣幸托婚。三歲別離千歲隔。九人昆季六人存。題詞不盡公私恨。哭望雲山淚眼昏。</text>
<title>輓權參判 泰一</title>,<text>晦老階庭擅美譽。天資厚重氣安舒。榮名早掛黃金榜。步武曾聯白玉除。任重旬宣棠映節。憂分字牧隼飛旟。俄聞鐵柱爲龜寶。却向轅門伴象胥。鯨海舟航隣戰伐。驛程鞍馬送居諸。顚危自信孤忠在。疾病仍纏萬死餘。每祝遐齡長未艾。還嗟夙志竟難攄。渾家只待旋行日。絶塞誰傳告訃書。關路夕風隨繐幔。都門寒日駐編輿。魂乘白鶴朝先后。魄逐丹旌返故居。入地靈辰催窀穸。自天恩典賁林閭。呼群獨雁悲依渚。弔影孤鸞慘守廬。別墅愁雲蘆浦冷。寒塘斜月鑑源虛。塵埋舊架書千卷。草掩荒山土一墟。回馬他時應哭謝。奠鷄今夕却慙徐。從前幾度蒙推奬。此別偏傷未死余。</text>
<title>輓金注書孝達</title>,<text>八龍加一總稱賢。五桂聯芳最少年。水潔神精兼逸氣。風流斗酒又長篇。暫辭白玉仍千古。纔上靑雲忽九原。旣畀高才還嗇壽。誰將此意詰蒼天。</text>
<title>輓金注書孝達 其二</title>,<text>少小曾成管鮑知。百年終未盡交期。床頭不見春來字。篋裏空留舊贈詞。風雨寒燈思共榻。江湖凍日記分岐。從今豈忍呼兒撿。無復人間作別離。</text>
<title>輓裵判官 尙益</title>,<text>宇量寬和出等夷。弱齡濡翰富文詞。三場未冠人稱屈。百戰成名世怪遲。松菊若將專一壑。詩書常自授諸兒。且因祿養宜陳力。豈望雄飛讓伏雌。疾病遽纏辭闕日。訃音還到倚閭時。歸舟旅櫬經神勒。別業寒庵鎖夢葵。餘慶定知猶未艾。有才寧恨竟無施。恩情實若期功重。慘痛何殊骨肉悲。遠日未成臨永宅。寒天却此抱淸羸。他時倘過驪江水。忍說明燈草屋詩。</text>
<title>輓朴同知</title>,<text>自從南極見榮州。方信眞仙地上求。洛下林亭多水竹。襄陽耆舊足風流。杯觴肯羨還丹鼎。壽算無論履道遊。煙駕豈容留窀穸。不歸瑤圃卽瀛洲。</text>
<title>輓朴同知 其二</title>,<text>伊昔登堂許罄歡。童顏鶴髮座中看。華筵壽酒回春煖。虛閣淸風闢夏寒。塵世不關崇老爵。芝宮忽夢列仙官。却嗟抱病違綿漬。何處靑山掩玉棺。</text>
<title>輓柳敎授</title>,<text>承旨之孫參判胤。西厓先生是叔父。孔氏詩禮顏氏訓。徐家石麟謝家樹。如公才局合大用。況藉庭陰官宜補。抱關猶足肆吾志。旅食京華敢言苦。世事從來不可恃。一疾奄忽眞天數。羸驂風雪去時程。歸舟素幔寒江雨。纔聞龍輀返故廬。已報牛岡封若斧。靑氈舊業幸有托。鳳毛足以持門戶。猶是終天至痛在。不及視藥先聞訃。河回村冷曉月悲。鶴駕峯寒凍雲暮。向來風流已寂寞。徒令過客興嗟慕。顧余臨穴誠則切。其奈淸羸怯凝沍。却憶去年秋八月。滯雨長安同旅寓。離亭西日一壺酒。客裏偏難成去住。豈知屬纊卽此地。變滅浮雲不復聚。他日羊曇痛何限。不忍更踏西門路。</text>
<title>輓琴奉事</title>,<text>講道溪門日。公隨六七童。眞淳君子德。質朴古人風。接物機關謝。容人宇量洪。不成承矩鼎。謾號彥昇筒。世未崇斯學。人誰記此翁。薦除非所願。安樂任長終。白鹿連爲長。靑衿幾破蒙。謂言齊鶴算。那意感蛇弓。只有孤鳴雁。終難一夢熊。塢林新兆闢。山月小亭空。遠日思扶櫬。沈痾奈在躬。題詞無限淚。哭向暮江東。</text>
<title>輓權惟遠</title>,<text>從前幾度歎焚芝。哭姊如今未再朞。天地不仁公又逝。死生齊論我還疑。家庭行著眞堪式。翰墨才高竟未施。泉下倘能如宿昔。人間庶可慰親知。偶因積病違扶櫬。只把深情寄輓詩。命物豈宜終嗇報。德門餘慶托麟兒。</text>
<title>輓洪處士 河量</title>,<text>德著鄕隣行出群。袁家風韻襲餘芬。寬和接物皆中悃。重厚持身少外文。人世別離驚雨散。親知零落歎芝焚。去年嘉樹川邊淚。今日沾衣更爲君。</text>
<title>輓金陜川</title>,<text>曾向關東一盪胸。嶠南歸夢太怱怱。早知此日聞乘化。不見金剛只見公。</text>
<title>輓金陜川 其二</title>,<text>萬二千峯在筆頭。知公標格卽仙儔。精魂豈肯埋泉壤。應向毗盧頂上遊。</text>
<title>輓李參議</title>,<text>斯人亦已矣。吾道竟如何。肅肅胸襟靜。溫溫氣韻和。夙齡遊學海。聖代沐恩波。未畢平生志。嗚呼卽繭窩。十載山頹淚。餘悲又哭公。梅園寒雪裏。檜水暮雲中。集說刊纔訖。全書校未終。題詞無限慟。漸覺嶠南空。</text>
<title>輓全德古</title>,<text>可惜高才世所稀。英魂忽逐虜鋒飛。應知血化千年碧。尙憶詞傾萬斛璣。筆下精神宛如舊。夢中顏面覺還非。男兒死國誠堪賀。有淚何須濕我衣。</text>
<title>臨終自輓</title>,<text>學何有志。竟無所成。禮何欲履。而至滅生。上負爾親。下負爾身。爾何顏面。歸見先人。</text>
<title>昭君怨</title>,<text>一去紫臺遠。黃河天際流。忽看金菊發。猶是漢宮秋。</text>
<title>江南曲 二首</title>,<text>玉手弄輕棹。雙雙泛月歸。不知淸夜盡。爭唱采蓮詞。</text>
<title>江南曲 二首 其二</title>,<text>露白秋江冷。芙蓉映臉紅。摘花盈一筥。搖櫓月明中。</text>
<title>出自薊北門行</title>,<text>羽書急徵兵。烽燧光不絶。窮秋燕草黃。虜騎無漢卒。萬乘按劍怒。推轂出雙闕。征車何轔轔。平明大軍發。列陣廣武野。飮馬長城窟。旌旗拂黃雲。鼓角動曉月。天寒隴水斷。疾風吹朔雪。角弓凍難開。鐵衣衝欲裂。宵眠枕淸霜。晝戰傍寒日。戰苦無歸心。力盡寶劍折。何當得上策。不箭旄頭滅。論功安敢懷。庶免沙場骨。</text>
<title>出塞曲</title>,<text>桓桓猛將自西來。十萬天兵闕下催。月落龍沙旗影薄。秋深楡寒角聲哀。陣中壯士披金甲。樓上悲笳動落梅。莫念佳人玉窓怨。行看沙霧一時開。</text>
<title>出塞曲 其二</title>,<text>風徹狐裘雪作花。蛇弓鶴轡向龍沙。旌旗亂蔽關山月。鼓角遙連渤海波。玉塞黃雲兵氣結。沙場白骨哭聲多。何當一使滄溟靜。還詣王庭奏凱歌。</text>
<title>秋思</title>,<text>朱明瞬不如。白露結爲霜。落雁下汀洲。蘆葦何蒼蒼。搖搖木蘭舟。泛泛水中央。美人在何處。悠悠天一方。欲往從之遊。雲間去路長。獨立暮天寒。月出江茫茫。</text>
<title>秋思 其2</title>,<text>靑陽如電光。素節倏已還。昨日黃鳥飛。今朝白露漙。天寒月華冷。木落山容殘。衆芳日銷歇。最惜谷中蘭。</text>
<title>折楊柳</title>,<text>折楊柳折楊柳。楊柳何依依。楊柳蕭蕭君遠行。楊柳靑靑君不歸。洛陽三月春茫茫。紗窓綺閣白日長。煙惹千條雨廉纖。鵝黃䙚䙚垂前簷。玲瓏露葉泣斜陽。撩亂風花撲繡簾。春光不曾饒別離。郞君何事歸遲遲。折楊柳憑誰寄。君歸須及靑春節。待歸不歸春已歸。欲折未折心先折。寂寂紅顏對翠眉。纖纖玉手映金絲。紅顏玉手君不見。只有黃鸝數聲碧。月出黃昏還掩門。靑樓寂寞梨花曰。</text>
<title>宮怨</title>,<text>鳳池晴波綠。鴛鴦相對浴。誰憐白玉姿。永隔黃金屋。花枝入簷燕語樑。脈脈愁倚闌干曲。却憶承恩尙年少。綺樓靑春錦殿曉。春風海棠睡未足。曉日梨花嬌欲笑。六宮皆絶幸臨望。一身寵愛三千上。芙蓉忽驚一夜寒。粉紅零落無人賞。玉樹金莖秋意深。歲月不許紅顏心。西風絡緯啼金井。井上梧桐月中影。翠幕雲屛却成泣。寒天白露珠簾濕。獨居形容易枯槁。況此流景奔梭急。昨日纔見白雪飛。今朝忽復聞黃鸝。如何此身猶自阻。恩渥花落無由更上枝。願化蝴蝶粉翅開。長繞宮花飛去來。君雖不知我自知。歲歲獨趁三春回。</text>
<title>秋閨詞</title>,<text>霜風入庭樹。月色明可掃。落葉下寒塘。蕭蕭秋氣早。此時深閨婦。坐愁紅顏老。孤夢伴殘燈。遠思入寒擣。龍庭何處是。目極關河道。</text>
<title>秋閨詞 其2</title>,<text>金氣生洞房。香閨冷如鐵。不忍捲珠簾。螢火流復滅。蛩吟蕙草露。曉入沙棠月。下階擣征衣。胡天應已雪。</text>
<title>碧梧篇</title>,<text>碧梧生高岡。上有彩鳳棲。鳳去碧梧餘。月冷風凄凄。獨含黃鐘律。憔悴臨淸溪。伯牙偶一過。見之心悽悽。斲作三尺琴。漆固絃亦齊。長詠南風詩。日向空山携。</text>
<title>采蓮曲</title>,<text>櫓一聲歌一曲。芙蓉亂發秋水綠。征夫未還歲將暮。終日采采不盈匊。却羨鴛鴦相伴飛。歸掩中門月如燭。</text>
<title>采蓮曲 其2</title>,<text>七月秋江波。露濕芙蓉花。玉手弄流光。雙雙揚翠蛾。搖蕩蘭檣與桂棹。時時驚起鴛鴦鳥。發皓齒飛淸歌。采蓮未終望天涯。日暮西風吹不絶。蒼茫雲海關山月。</text>
<title>古別離</title>,<text>昨日東風入羅幃。春汀蘭蕙正芳菲。今日西風入洞房。秋水芙蕖空自香。白露漙漙歲月晩。雁門迢迢音信斷。人生能得幾時好。玉顏盡爲相思老。相思不如雙飛鴨。別時鸞鏡猶在匣。蛟綃鴛錦數行字。粉胸繡臆雙痕淚。蘭燈悄悄夢難成。簾外銅壺點滴聲。中宵輾轉錦衾寒。起擁重羅琴一彈。未彈一曲愁轉切。投琴泣向闌干月。</text>
<title>擬古</title>,<text>皎皎天邊月。離離塘上草。不愁鴻雁飛。只恐芙蓉老。遊子在遠方。秋風玉關道。門前楊柳枝。落葉淸霜早。一書尙難寄。寒衣還自擣。攬鏡虛窓下。顏色好未好。</text>
<title>長相思行</title>,<text>長相思長相思。繡戶珠帳歎別離。郞君買茶去不還。獨妾深閨傷玉顏。妾家住在湘江曲。門對湘江江水綠。丹樓綺閣光參差。曲曲闌干楊柳垂。自君重利南與北。樓前花木無顏色。花開如待君來賞。木榮如待君來遊。文石甃邊鴛鴦怨。雕花籠中鸚鵡愁。金盤象床龍鬚席。奈此郞君終不御。我有煖衣君不衣。我有廣帶君不帶。心神不留枕屛間。夢魂長在關河外。五月初報過蘭陵。六月又報來艶澦。七月八月無一字。應聘他人樓上女。欲見郞信無人來。欲寄妾書無人去。隣人莫問郞在處。羞向人前答人語。</text>
<title>長相思行 其2</title>,<text>長相思長相思。君行何太遲。憶昨眉目艶皎月。是妾與君邂逅夕。窺鏡已驚花謝紅。解鬟更覺霜垂白。閨中顏貌日寂寞。君在誰家獨不惜。憶昨南園蝴蝶飛。是妾與君離別時。光風已彫碧蕙葉。白露更落沙棠枝。閨中節物日變遷。君在誰家獨不知。但恨賤妾輕許身。敢怨君意移新人。</text>
<title>長相思行 其3</title>,<text>相思長相思。空歎葑菲詩。麒麟孔雀強爲容。恐使郞君聞妾衰。桃花洗面面猶皴。蘭膏梳鬢鬢猶絲。君歸但可慰離情。敢望嬌愛如少年。日日江口眼長寒。幾多錯認他人船。他人皆不愆前期。與君同去來先君。千金往問君平安。只道未遠還相分。生爲男子誰無婦。誰似郞君太無信。生爲女子誰無夫。誰似妾身恩情盡。君有明月弓。自言欲向黃雲開。去時留妾表相思。今成博山爐中灰。妾有金鳳釵。玉腕羅袖時時拂。別時贈君表相思。今作何人頭上物。少子今年兩巫峽。豐盈犀角難爲弟。待君結髮君不來。去歲已作東家壻。少女今年三北斗。艶態芳姿最人右。待君結縭君不來。來歲擬作西家婦。子女婚娶猶不念。已矣賤妾將何爲。物換星移年復年。但見日月西南馳。</text>
<title>長相思行 其4</title>,<text>長相思長相思。此恨無絶期。四時十二月。一月三十日。無時無日不相思。空使秋波淚成血。翠落歌屛蛛網回。香消舞衣輕塵積。願爲天上織女星。一年一度期七夕。銀橋久斷鵲橋遠。誰借長空鸞一隻。願爲雲間鳳凰鳥。唱予和汝無相隔。平生未學羽化術。誰借雙翎插我腋。從今誤盡百年身。應作山頭望夫石。湘江之水去悠悠。妾心空逐江波流。</text>
<title>漁父詞</title>,<text>飄飄數莖髮。籊籊一竿竹。淸晨獨漾孤舟去。萬頃春波鴨頭綠。忘是非擲今古。盡日悠然傍沙浦。綠蓑渾帶柳汀煙。靑篛半濕桃源雨。人鉤曲我鉤直。不恨投絲魚不得。漁歌唱晩鏡天闊。千峯環擁江南北。江鳥浮還沒。江風吹不絶。淸宵獨漾孤舟還。一聲柔櫓江心月。</text>
<title>燕支行</title>,<text>漢家名將霍嫖姚。目下久已無天驕。一朝天子許專征。平明擁旄出渭橋。虎䩨犀渠白羽翦。麒麟錦帶明珠袍。涼秋八月胡天高。角聲悲壯風蕭蕭。晝戰列陣龍沙雪。夜戍吹笳簫關月。豼貅百萬氣如雷。蹴踏天山山欲裂。紅旗指城靑海動。鐵馬擁水黃河絶。將軍拔劍斬胡酋。懸胡埋胡涉胡血。蕭條白草黃沙裏。惟見戰骨空滿地。纔報成功歸獻凱。單于又窺桑乾水。疲兵未息還戍邊。漢家征戰何時已。嗚呼漢家征戰何時已。上策莫如修仁義。</text>
<title>老將吟</title>,<text>一杯酒方寸心。男兒志願何時畢。三尺劍百戰身。風雲壯懷已白髮。獨立淸宵望碧空。時聞雁度關山月。長鯨未斬海波動。醉倚轅門歌激烈。</text>
<title>仙人夜遊曲</title>,<text>眞珠簾捲水晶宮。欄壓蓬萊東海東。玉桂花飄廣漢殿。月索垂雲銀浦淺。鳳笙鸞管仙人宴。仙語琅琅人不見。星斗闌干淸夜永。北海樽倒南山影。瑤姬玉盤薦瓊脯。湘妃寶瑟姮娥舞。醉翻王母掌中杯。白玉樓中歸興催。步虛聲裏鶴徘徊。眞人已駕蒼龍廻。雲母屛寒玉漏急。珠露冷滴霞衫濕。金鷄咿喔扶桑枝。天光海色明瑤池。</text>
<title>興武將軍歌</title>,<text>熒惑精英降東海。中原萬古無豪傑。背上星文手中霜。天遣神人授祕訣。雄視三韓期一之。壯心忽仗羅王鉞。劍戟朝開鴨水雲。旌旗夜失熊津月。當年微爾武定功。兩韓操鷄亦未識。倘使公生楚漢時。爲忠韓信義項籍。掀天壯氣今何之。想象龍騰千丈時。白楊衰草悲風來。荒涼古墓麒麟危。桂糈椒漿再拜之。百代興亡入慨歎。金鼇山高汶水深。漁唱一聲江照晩。</text>
<title>耳目吟</title>,<text>有耳莫好聽淫聲。有目莫悅看好色。淫聲蕩人心。美色喪人德。耳可聽流水。流水泠泠聲不俗。目可見靑山。靑山淡淡色可掬。看山聽水外。風月亦足淸心曲。</text>
<title>登陶山後嶺</title>,<text>千蔡格一陳筇。翠屛雙隱隱。淸洛遠溶溶。悠然拂石松風裏。臥見淸涼十二峯。</text>
<title>贈金叔 時敏 及朴弟 臨江仙</title>,<text>杜柳聲華曾飽聽。今朝忽解金龜。竹橋化院雨晴時。淸涼金氣宇。瀚海朴襟期。</text>
<title>東坡雨 此詩蓋有所指。亦一滑稽談話也。時有一士人。言及此事。故戲作之。</title>,<text>東坡雨。初從西海來。靄靄滿九宇。妬蔽伊澳梧桐月。巧濕洛陽桃李樹。君不見老豪門前北風急。雷霆十月愁雲泣。皎日獨在南天明。武夷松柏長靑靑。東坡雨。却不使衆芳皆凋零。</text>
<title>春曉詞 蝶戀花</title>,<text>月隱闌干錦帳小。日映雕樑。簾捲紗窓曉。楊柳樓臺光景好。梨花院落香風早。</text>
<title>春曉詞 蝶戀花 其2</title>,<text>花下佳人花上鳥。鳥自弄春。人自愁春老。春不饒愁花漸少。紛紛滿地無心掃。</text>
<title>春曉詞 蝶戀花 其3</title>,<text>鴨香爐鸞鏡匣。塵滿虎紋龜甲。華兩鬢淡雙眉。有簾難卷時。</text>
<title>春曉詞 蝶戀花 其4</title>,<text>黃鸝鳥聲聲巧。綠繞關河未了。一斷續一高低。紗窓曉夢迷。</text>
<title>春夜詞 靑玉案</title>,<text>黃鸝又是靑陽節。憶摻手無言別。綠草南園香雨歇。繡窓朱戶。錦衾羅襪。此恨憑誰說。</text>
<title>春夜詞 靑玉案 其二</title>,<text>漏聲點滴歌聲咽。簾外春風帳中徹。淚落粉胸珠滿結。翠屛燈暗。玉樓人絶。寂寞梨花月。</text>
<title>懷舊詞 憶秦娥</title>,<text>歸雲暮。蕭蕭客帆花山雨。花山雨。舊年歡樂。夕陽喬樹。</text>
<title>懷舊詞 憶秦娥 其2</title>,<text>白蓮暗送香風度。綠蘋波上輕搖櫓。輕搖櫓。一聲漁唱。悼今懷古。</text>
<title>懷舊詞 憶秦娥 其3</title>,<text>花發春歸院落。月明人倚闌干。新年徒想舊年歡。一聲風外笛。千里雨中山。</text>
<title>懷舊詞 憶秦娥 其4</title>,<text>桃李天倫樂事。悠悠夢冷雲寒。鉤簾矯首暮遐歡。大江流不盡。落日下層巒。</text>
<title>春懷詞 巫山一段雲</title>,<text>院落愁春處。闌干欲暮時。美人遙在漢江湄。萬里遠相思。</text>
<title>春懷詞 巫山一段雲 其二</title>,<text>白白雲低岫。靑靑草滿池。瑤琴一曲酒三巵。唱罷采蘭詞。</text>
<title>宮詞 鷓鴣天</title>,<text>夢侍君王覺不看。梨花寂寞曉窓寒。簾開翡翠香風暖。帳掩芙蓉缺月殘。</text>
<title>宮詞 鷓鴣天 其2</title>,<text>今日恨昔年歡。一聲長笛倚闌干。此身已極高明享。坐詠黃裳且莫歎。</text>
<title>宮詞 鷓鴣天 其3</title>,<text>愛極恩疏。白日移光。番華未終。憶金床初拂。瓊樓侍宴。桃花夜月。柳絮春風。環佩無聲。羅紈有恨。夜雨長門鎖別宮。誰知道。把君情妾意。各自西東。</text>
<title>宮詞 鷓鴣天 其4</title>,<text>殘燈獨伴朦朧。柰綺殿瑤臺夢旋空。但蘭膏香盡。歌屛怨翠。玉奩塵滿。粧鏡愁紅。柳絮風還。桃花月在誰遣。悲歡已不同。那堪度。又鶯穿庭院。燕撲簾櫳。</text>
<title>宮詞 鷓鴣天 其5</title>,<text>煙消庭院。春晴池館。丁當玉漏聲遲。鶯惱燕愁。梨香柳嫩。闌干曲曲簾垂。風動紫棠枝。試看鏡中貌。雲髮成絲。咫尺長門。一回金輦更難期。</text>
<title>宮詞 鷓鴣天 其6</title>,<text>何心復畫雙眉。悵顏穠寵極。顏變恩移。蓮步沒塵。梅粧委地。誰知昔日嬌姿。絺綌歎凄其。空思友琴瑟。長詠周詩寂寞。藍宮夜鎖花落月明時。</text>
<title>宮詞 鷓鴣天 其7</title>,<text>泣奏綠桐琴。敢願君王顧。深鎖重門翠草長。鳳輦頻頻度。</text>
<title>宮詞 鷓鴣天 其8</title>,<text>不捲水晶簾。寂寞紗窓暮。銀箭金壺漏水多。滴滴梧桐雨。</text>
<title>秋閨詞 木蘭花幔</title>,<text>昔靑春欲暮。長占鵲。待人旋。倚繡戶紗窓。先憂王事。又惜流年。夢斷一聲黃鳥。正江南芳草綠連天。花落珠簾不掛。月明羅幕遲褰。</text>
<title>秋閨詞 木蘭花幔 其2</title>,<text>新涼已入采蓮船。白雁度愁邊。悵玉塞香閨。容顏易老。書信難傳。空愁魴魚頳尾。更一堂琴瑟樂無緣。露下芙蓉墜粉。風前楊柳凋煙。</text>
<title>春閨詞 浣溪紗</title>,<text>鶯喚春眠近翠櫳。晩窓香夢失遼東。碧桃花落滿簾風。</text>
<title>春閨詞 浣溪紗 其2</title>,<text>遙望玉門關外路。戍樓明月夜臨空。不知何日報平戎。</text>
<title>春閨詞 浣溪紗 其3</title>,<text>人在關山信不通。芳辰別恨也難窮。鞦韆院落梨花月。簾幕樓臺燕子風。</text>
<title>春閨詞 浣溪紗 其4</title>,<text>愁鬢綠淚顏紅。杜鵑聲裏倚薰籠。閉門且祕靑春色。恐遣狂蜂入室中。</text>
<title>春閨詞 浣溪紗 其5</title>,<text>燕山路燕山路。戍客淚沾巾。舊燕不來新雁去。江南芳草欲靑春。閨裏有佳人。</text>
<title>春閨詞 浣溪紗 其6</title>,<text>韶華晩韶華晩。佳節蕙樓空。雙髮委欄和睡憑。懶穿金線繡雲紅。香夢半䑃朧。</text>
<title>春閨詞 浣溪紗 其7</title>,<text>簾寂寂簾寂寂。遲日暖金閨。睡起整鬟。矯首望綠楊。春色動前溪。歌罷一鶯啼。</text>
<title>春閨詞 浣溪紗 其8</title>,<text>良人遠應白頭征。無信使向長城。明月幾虧盈。千里外君情妾情。</text>
<title>春閨詞 浣溪紗 其9</title>,<text>陌頭楊柳。半黃半碧。䙚䙚拂新晴。見此猶堪驚。又何處流鶯一聲。</text>
<title>採蓮詞 菩薩巒</title>,<text>西風雨過秋江水。芙蓉花冷愁紅墜。月白露華淸。蘭舟歌有聲。</text>
<title>採蓮詞 菩薩巒 其二</title>,<text>動橈明鏡裏。鳧雁衝波起。採採欲貽誰。關山歸使稀。</text>
<title>送別詞 定風波</title>,<text>祖帳初舒雁翼風。人當佳節欲西東。無限夕陽秋水岸。一曲陽關離恨滿杯中。</text>
<title>送別詞 定風波 其二</title>,<text>洛水橋邊河水上。應對碧天明月兩心同。若見苔磯微雨洒。須憶綠蓑靑篛獨漁翁。</text>
<title>春日詞 眼兒媚</title>,<text>東風淡淡雨初收。日晩翠煙浮。柳花雙岸。桃花十里。鳥喚溪流。</text>
<title>春日詞 眼兒媚 其二</title>,<text>濯纓歌罷仍垂釣。白鷺近扁舟。一聲漁唱。山靑水綠。萬古閑愁。</text>
<title>秋夜詞 玉樓春</title>,<text>秋雲淡淡秋雲靜。秋水盈盈秋水淨。松風萬壑翠屛回。月滿沙汀人朗詠。</text>
<title>秋夜詞 玉樓春 其2</title>,<text>一聲淸簫千巖應。白鶴飛來巖上聽。月低簫罷鶴凌虛。縹緲玄裳天半影。</text>
<title>秋夜詞 玉樓春 其3</title>,<text>百道飛泉淸灑雨。仙山縹緲開雲霧。萬壑松聲寒。日暮詠而步。夜深月照三花樹。</text>
<title>秋夜詞 玉樓春 其4</title>,<text>不覺蘿衣沾玉露。紫鸞笙裏心千古。白鶴橫翻江。雪羽翩然舞。天風吹入秋空去。</text>
<title>懷人詞 法駕導引</title>,<text>淸江曲淸江曲。南望碧山開。腸斷暮天懷遠客。北風吹送雁聲來。何處獨登臺。</text>
<title>懷人詞 法駕導引 其二</title>,<text>明月出明月出。波冷白蘋秋。空遣錦鱗呑釣餌。嶺雲江樹思悠悠。愁倚一漁舟。</text>
<title>暮春詞 霜天曉角</title>,<text>一簾疏疏雨。淡淡花明樹。眼底忽生佳興。吟詠際自成句。</text>
<title>暮春詞 霜天曉角 其2</title>,<text>雨晴風更急。落紅朝滿路。試倚曲闌遐眺。芳郊外草如縷。</text>
<title>暮春詞 霜天曉角 其3</title>,<text>晩鶯處處迎初夏。啼到靑山夜。五更風雨滿西園。濁酒三杯聊復餞殘春。</text>
<title>暮春詞 霜天曉角 其4</title>,<text>三杯已破強愁陣。更酌三杯進。總無籬落杏花明。但見曉日千巖嫩綠映新晴。</text>
<title>秋興詞 撲蝴蝶</title>,<text>登高望遠。始覺塵寰小。朗吟飛下仙風吹。秋寒玉宇崢嶸。雲捲靑山縹緲。歸來夜深。明月掛松杪。露淸衣濕。閑捲疏簾碧牕曉。人間富貴悠然忘到了。水邊倚石觀魚。林下移床聽鳥。予心樂知多少。</text>
<title>春興詞 金縷衣</title>,<text>晩泛春江渡。想前賢浴沂。至樂過川眞趣。楊柳靑黃桃杏紫。十里輕煙疏雨。獨倚處闌干欲暮。雨歇煙消明月出。向花間弄笛花間舞。花易老月難駐。</text>
<title>春興詞 金縷衣 其2</title>,<text>曉來醒醉簾前步。見東風落紅。嫩綠交明山路。生作男兒無箇事。自幸昇平之遇。衮職吾何能補得一。乾坤二樂雙淸主。舒萬卷掬千古。</text>
<title>夏日詞 送將歸</title>,<text>水繞靑山山繞舍。疏雨一村散桑柘。蕭灑琴書。淸閑松竹。露頂虛窓下。</text>
<title>夏日詞 送將歸 其2</title>,<text>晩汲寒泉時自瀉。見綠野悠然枕瓦。愛楊柳淸風。芙蓉明月。臥待池塘夜。</text>
<title>夏日詞 送將歸 其3</title>,<text>海棠花下睡初殘。日三竿近西巒。抱得秦箏腸斷不堪彈。萬里玉關人未返。眉翠薄倚闌干。</text>
<title>夏日詞 送將歸 其4</title>,<text>何時破虜效桓桓。鼻空酸眼長寒。獨向幽林深谷采崇蘭。粧鏡綠雲看已失。嗟歲月若跳丸。</text>
<title>閑居詞 水龍吟</title>,<text>此身元自疏迂。含華不是矜高躅。靑山當戶。澄流在左。數椽茅屋。玩理鳶魚。結盟鷗鷺。淡然離俗念。人間富貴。浮雲聚散。一簞食萬鍾粟。</text>
<title>閑居詞 水龍吟 其2</title>,<text>芙蓉楊柳風前綠。倚杖籬門時聘目。夕陽西隱。沈鱗競躍。月搖江曲。翠竹寒松。瑤琴玉友生涯中。足識江湖如許無窮。眞趣有誰干祿。</text>
<title>進酒詞 滿庭芳</title>,<text>塚臥麒麟。堂巢翡翠。杜陵詩句堪驚。如知物理。有酒莫辭傾。每遇良辰美景。思白也牛宰羊烹。吾何用獨醒無醉。華髮鏡中生。</text>
<title>進酒詞 滿庭芳 其2</title>,<text>天倫俱會處肆筵設席。稱壽飛觥。引香風趙舞。明月秦箏。但願及時湛樂。安足道富貴功名。君須念空山暮雨腸斷白楊聲。</text>
<title>微雨詞 點絳唇</title>,<text>喜聽前山。後山鳩喚崇朝歇。能知時節。潤物當春發。河漢流雲。淡淡聲將絶。陰猶結涼生林樾。花院䑃朧月。</text>
<title>獲麟操</title>,<text>麟之趾兮。規而不踶。麟之角兮。肉而不觝。麟之德兮。聖王之瑞。非今世珍兮。胡爲乎來此。麟兮麟兮。吾已矣夫。</text>
<title>獲麟操 其二</title>,<text>麟之去兮。聖王已死。麟之來兮。又誰爲。麟之衰兮。我心憂矣。唐虞世遠兮。我將何歸。麟兮麟兮。吾道非耶。</text>
<title>秋風三疊</title>,<text>秋風嫋嫋兮。白露團團。蟲鳴金井兮。宇宙寒朗。月垂光兮。夜漫漫。所謂伊人在水中洲。豈不爾思兮。路阻且脩。愛而不見兮。中心悠悠。</text>
<title>秋風三疊 其二</title>,<text>秋風瑟瑟兮。白露未晞。玉宇寥廓兮。雁南歸。寒蟬晝吟兮。熠燿宵飛。所謂伊人在水中央。欲往從之兮。路阻且長。愛而不見兮。使我心傷。</text>
<title>秋風三疊 其三</title>,<text>秋風淅淅兮。白露爲霜。木葉零落兮。百卉爲之不芳。采蘭盈匊兮。采蓮滿筐。所謂伊人在水中沚。欲以遺之兮。路阻且右。愛而不見兮。獨立搔首。</text>
<title>原始辭</title>,<text>天地之間。一氣而已。氣聚而生。氣散而死。旣散而死。與無生比。人於其間。便着悲喜。達人高觀。生死一理。吾其何法。易曰原始。</text>
<title>輓詞金應祖</title>,<text>藥峯崇竦鍾英才。見識分明八字開。志學已能聞大道。放懷時復中深杯。一生心訣窓前草。萬古詩情雪裏梅。世事卽今那忍說。羨君長逝入泉臺。</text>
<title>輓詞張慶遇</title>,<text>古來豪傑何如也。氣格吾於謙可知。心面捉馴千悍馬。話頭崩折十層峗。狂歌半世悲生晩。絶唱多年苦遇遲。謾被天工猜命達。秖敎身後虎留皮。</text>
<title>輓詞張慶遇 其二</title>,<text>天送文星照嶺南。分明君是應生人。弱冠已闊詩壇步。妙譽騰傳朝野均。屈指當今誰出右。同流珍愛若麒麟。邇來吾道何堙厄。痛哭丁年又戊寅。</text>
<title>輓詞權垕</title>,<text>孰使窮吾道。今年哭勝流。才高天解妬。世亂地埋憂。海內交遊絶。尊前笑語休。吟魂何處在。梅月一枝頭。</text>
<title>輓詞李尙彥</title>,<text>氷壺秋月絶些兒。半世閑吟洛水涯。富貴固應非我願。藏修還幸近先師。別來眉目三宵夢。病裏精神八詠詩。哭望寢門違永訣。此心惟有九原知。</text>
<title>輓詞申悅道</title>,<text>髫年聲價早。斲墁匠儒林。顧我才雖陋。唯公契則深。依歸知有所。磋切是持心。舊日朝天贈。今來忍再吟。</text>
<title>輓詞柳碩</title>,<text>天意窮吾輩。斯人又九原。胸寬視宇宙。道屈臥丘園。小屋天淵近。方塘竹石存。雲松自在色。水月更餘痕。眞味書千卷。遐情酒一樽。素心違世道。芳譽達天閽。孝服神應相。儒林望益尊。交親是同氣。年事我爲昆。共枕星山縣。登樓洛水源。分襟近六歲。會面只三番。訃至疑如夢。悲來淚自飜。朝廷誰沒黯。士論失陳蕃。世亂身何寄。時危舌欲捫。已荒賢者路。誰闢太平門。妻子將何托。幽明忍負言。壺仙應問我。頭白醉昏昏。</text>
<title>輓詞李煃</title>,<text>風塵離索四年餘。聞子居憂病未除。名達九重眞不忝。才高一代竟何如。樽前已隔平生語。篋裏空收舊日書。從此神交付冥漢。幾回南望淚沾裾。</text>
<title>輓詞趙壽益</title>,<text>千里聞君病不痊。舊遊如夢隔黃泉。聲名久藉才虛擲。仁壽無徵理豈然。陸子編摩功未就。馬家蘭茁業能傳。南雲引領孤鷄絮。欲寫哀詞淚滿牋。</text>
<title>輓詞鄭侙</title>,<text>臥病經年但寄書。承凶未駕范卿車。無時感涕思君逬。不昧英靈怪我疏。濩落遭譏類鵬鷃。才名難竝是熊魚。文章身後傳千古。誰羨浮榮一夢如。</text>
<title>輓詞鄭侙 其二</title>,<text>昔尋陶院訪君居。花竹陰陰繞小廬。把酒劇談山日夕。挑燈靜話夜窓虛。江湖風月今誰主。天地精靈始返初。惟有平生書滿篋。一回看過一沾裾。</text>
<title>輓詞朴璥</title>,<text>世襲家庭訓。依歸得旅翁。文章千卷上。素履一瓢中。志欲長途進。魂驚大限窮。天將昌後裔。嗣續振遺風。</text>
<title>輓詞金羾</title>,<text>氣孕淸涼秀。名高嶺海東。雄辭推吐鳳。妙譽笑雕蟲。着力朝聞錄。潛心日省功。持喪幾毀性。憤世要藏躬。先哲留餘派。高門繼舊風。子安緣命舛。平甫坐詩窮。結友眞知益。尋師共發蒙。忘形孔樽在。斲鼻郢斤工。存沒情慙負。幽明意自通。殘年不盡痛。忍說一篇中。</text>
<title>輓詞金礎</title>,<text>瑞世文詞富。騷壇第一流。名聲高北斗。儒雅擅南州。騄驥方懷遠。松筠忽有秋。平生知己淚。忍灑樂哉丘。</text>
<title>輓詞琴是武</title>,<text>鳳骨麟情鶴上仙。偶然來世幾蹁躚。霜蹄未騁三千里。槐夢俄驚四十春。禮樂遠觀天帝國。文章歸𪚥玉蓮篇。溪堂從此無顏色。手撫寒梅涕自漣。</text>
<title>輓詞金光述</title>,<text>孝悌人爭歎。才華孰竝驅。一生黃卷裏。三逕碧山隅。上舍仍微秩。中年失壯圖。如何仁不壽。題挽倍長吁。</text>
<title>輓詞金光述 其二</title>,<text>騏驥懷千里。聲名徹九閽。詩中才思逸。酒裏笑談溫。纔泣三年血。還招半夜魂。英姿今永隔。隣笛咽黃昏。</text>
<title>輓詞琴好謙</title>,<text>落落寒溪子。玉壺氷一段。表裏洞相照。風流復蕭散。稱是大賢後。丹穴見異翰。詩書乃家業。天人早穿貫。及登旅老門。良金更加鍛。華聞日藹郁。王國有楨榦。文章力行餘。錦繡濯河漢。疾惡屬剛腸。朝衣坐塗炭。敢削姦魁名。不悔遭患難。洛中英俊流。自視鶴與鸛。慕風爭奔趨。聽說共嗟歎。唐虞遠寄懷。時事每扼腕。嗜酒豈遺世。幽懷鬱未判。爲親隨場屋。愛靜架溪岸。窮通一任天。琴書淨在案。養志窮猶樂。學道堅可鑽。天若假之年。荊璞售璀璨。大才未及成。八十纔過半。問天空杳茫。感舊增戚惋。一歲長乎我。自是篠驂伴。托契密膠漆。彼此去畦畔。古文幾細論。新釀輒相喚。夜雨山齋聽。花月江城玩。劇談豈相讓。飛觴無定算。遽爾成陳迹。風雨春夢斷。方子病日臻。我嘗適子館。形骸雖已消。神氣不少亂。丁寧托後事。握手渙一粲。耿耿銘心曲。幽明恐或謾。千秋子之宮。一帶洛水泮。湖山自有素。塵世若幽犴。挽子子不留。何處遊汗漫。三山碧海中。應有仙人觀。</text>
<title>輓詞柳仁培</title>,<text>眉目精神獨出群。聰明才智世爭言。家聲不忝雲川祖。身行堪爲退老孫。海出明珠天有意。風摧玉樹地埋冤。君今何處依歸在。平日師門是旅軒。</text>
<title>輓詞金光繼</title>,<text>早歲挺美質。炯炯崑山璞。嶷然異凡兒。英才已拔俗。赤驥展逸足。蒼鷹刷勁翮。萬里擬騰踏。九霄思遠擊。不事擧子業。模放古人作。主盟詞賦壇。論詩追甫白。中年志于學。斂華思修勑。摳衣旅老門。暮習又朝益。端居味道腴。孜孜志彌篤。藏修豈無地。臨溪結茅屋。開渠鑿方塘。繞舍蔚花竹。目擊古聖賢。圖書滿四壁。居近寒棲庵。寤寐欽遺躅。伊我托深契。時時馭下澤。欣然對山榻。講說忘寢食。十駕每不逮。自歎蒹倚玉。晩途得良覿。百年期莫逆。如何二䝂嬰。三年臥床席。我往察病候。神淸魂甚瘠。執手與之訣。噓唏淚沾臆。殷勤托後事。整整言不錯。皇天不憖遺。斯人竟不淑。巖洞鎖暮煙。書帷長寂寞。嗚咽寒溪水。凄涼故山柏。兆宅卜舊阡。近我江上閣。薤露正含悲。忍聽山陽笛。親朋設祖道。相看淚盈匊。</text>
<title>輓詞權赫</title>,<text>美質由天賦。儒林早擅名。人皆推氣槩。我亦愛精英。雅志惟林壑。深功在邁征。從師加勉勵。受易問虛盈。自信依歸正。常懷志操貞。溪山來卜築。風月更淸明。只有簞瓢樂。元無利祿營。敎兒常以義。接物必開誠。托契同生死。論交若弟兄。詩書期遠業。道義若平生。健筆飜三峽。雄才肅五兵。齋郞寧適器。司馬亦非榮。文獻書初訖。朝聞錄已成。始終惟篤學。磋切益求精。墨濕留新語。琴亡失古聲。天仁終不憖。鬼戲亦何獰。未躡靑雲路。先朝白玉京。終如假厥壽。詎可量前程。福善誠虛語。神明理莫評。黃泉埋玉樹。白日閉佳城。事去驚陳迹。身孤感獨行。哀哀嫠婦泣。棘棘孝兒情。萬事悲難說。千秋怨不平。數聲隣笛裏。寒涕自縱橫。</text>
<title>輓詞柳㮨</title>,<text>東南異氣橫斗魁。名門毓德生英才。金莖精爽挹沆瀣。驪穴彩騰珠躔開。七齡開口詠鳳凰。十歲作賦凌鸚鵡。弱冠出入翰墨場。奪標諸科推獨步。雲間之陸日下杜。翕赫聲名聞海宇。亦復可憐皆麴糱。一斗百篇追李白。剛腸鐵石嫉惡甚。削名姦諛聞者凜。旅軒師門登衆妙。一見許以人倫表。識其大者斯有得。歸而求之心自樂。兔溪溪上築草堂。前脩不遠常心目。阿兒下筆能丹靑。移山移水掛四壁。明窓闢帷討墳典。九仞之程期不輟。可憐聰明多薄命。其如造物偏猜劇。三霜哀毀二䝂嬰。皇天不佑純孝誠。悲哉公壽至於此。天若奪之天胡出。儒林失色藝苑悽。行路猶聞皆涕零。朝聞一錄殉而歸。聖訓千年公庶幾。紅蓮晩驚豈得意。丹桂成冤嗟竝奇。聲飛九皐非自求。病裏天恩君倘知。男昏女嫁竟不見。袖手經綸終莫施。不佞最以一黨親。十載忝作知音人。暮年傷心隔雲樹。寧知一別成千古。龜洞新阡風雪深。翩翩丹旐烏川路。交親先後來執紼。而我獨違臨穴訣。哀音此後無處施。援筆作詩悲塡臆。</text>
<title>輓詞琴是成</title>,<text>藍田煙霧出瓊琚。瑞世文章弱冠初。彩翼方期虞殿鳳。游鱗還見魏池魚。草堂蕭灑心無累。萬卷生涯樂有餘。總化浮雲今已閉。峨洋誰與共攣如。</text>
<title>輓詞金鍌</title>,<text>天道由來信杳冥。斯人何事遽凋零。後生從此無矜式。吾黨如今失典刑。史氏已書高士傳。里人猶仰德星亭。可憐未展平生志。只使終身醉六經。</text>
<title>輓詞金得秋</title>,<text>淸臞人物早超群。旅老門庭德幾薰。瓢飮一生窮到骨。胸蟠千古氣凌雲。編修吾道傳心法。體認先人訓戒文。玉樹重泉堪痛哭。草堂梅月挹遺芬。</text>
<title>輓詞趙基遠</title>,<text>外黨子孫百其麗。後來英俊數吾賢。詩於七子誰相下。學者南方莫或先。才說衰麻收舊血。可憐飾柳赴新阡。知君此去超紛濁。不復重吟憤世篇。</text>
<title>輓詞張友朱</title>,<text>以亞聖公不動年。一身陶鑄托高堅。詞林益者三居一。函文賢哉獨冠千。文物豈嫌中國遠。箕精歸拱上皇前。噫微吾子吾誰與。孑立風塵愧苟全。</text>
<title>輓詞三從弟煃</title>,<text>山河淑氣鍾於公。早世高名冠海東。幼服雲亭先祖訓。晩追陶院昔賢風。人中德驥才方展。天上文星彩忽空。此日荒原埋玉樹。謾敎吾黨涕無窮。</text>
<title>輓詞堂弟薰</title>,<text>聲譽當年擅大東。淸貧半世任瓢空。煙雲幾入孤吟裏。圖史俱輸默對中。才不虛生時有待。道之將廢命先窮。只應梅塢松窓月。自在精魂管舊叢。</text>
