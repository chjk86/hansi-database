<title>次韻喜雨</title>,<text>壠麥抽新綠。桃花舒小紅。今朝太守醉。興發雨聲中。</text>
<title>鎭浦晩泛。次德叟韻。十二首。</title>,<text>共倚操舟妙。孤帆出浪花。親經艱險地。却悔載時多。</text>
<title>鎭浦晩泛。次德叟韻。十二首。 其二</title>,<text>太守春遊晩。江村欲落花。君詩幷我酒。不厭辦多多。</text>
<title>鎭浦晩泛。次德叟韻。十二首。 其三</title>,<text>日射黃金鏡。風飜白雪花。臨江倍惆悵。山似洛陽多。</text>
<title>鎭浦晩泛。次德叟韻。十二首。 其四</title>,<text>簿書有餘暇。春水泛桃花。眼淨紅塵少。機忘白鳥多。</text>
<title>鎭浦晩泛。次德叟韻。十二首。 其五</title>,<text>雙帆駕滄海。兩眼眩生花。負得舟千斛。方能載許多。</text>
<title>鎭浦晩泛。次德叟韻。十二首。 其六</title>,<text>勝日澄江去。春風兩岸花。淸尊竹葉酒。滿酌不辭多。</text>
<title>鎭浦晩泛。次德叟韻。十二首。 其七</title>,<text>白髮欹紗帽。晴江落眼花。深知酒爲累。猶恐酌無多。</text>
<title>鎭浦晩泛。次德叟韻。十二首。 其八</title>,<text>一麾逐吏役。三見海桃花。落日生歸思。靑山江上多。</text>
<title>鎭浦晩泛。次德叟韻。十二首。 其九</title>,<text>汪汪百川會。況復漲桃花。欲問江河量。粘天不自多。</text>
<title>鎭浦晩泛。次德叟韻。十二首。 其十</title>,<text>歇馬步煙莎。維舟落岸花。春江散游目。佳處在無多。</text>
<title>鎭浦晩泛。次德叟韻。十二首。 其十一</title>,<text>白髮暮江上。靑蘋滿袖花。前舟不相待。應爲晩風多。</text>
<title>鎭浦晩泛。次德叟韻。十二首。 其十二</title>,<text>朝門倚鶴髮。夜夢發荊花。入海看深淺。春愁定少多。</text>
<title>次贈熙師 二首</title>,<text>八十未爲老。霜髭映稚顔。多生餘宿債。更欲向名山。</text>
<title>次贈熙師 二首 其二</title>,<text>將他千首偈。換我五言詩。入定蘆穿膝。看山笏拄頤。</text>
<title>謝舒川寄蛤蜊二首</title>,<text>望月仍成水。藏珠欲剖身。勞君遠相贈。何啻百朋珍。</text>
<title>謝舒川寄蛤蜊二首 其二</title>,<text>擧族入庖宰。餘香生齒牙。南人應已厭。持與北人誇。</text>
<title>次韻禹景善</title>,<text>春從雁北嚮。秋與雁南回。苦被黃花笑。何時歸去來。</text>
<title>和仲順</title>,<text>臥病不暫出。朝來身乍輕。小窓開向日。雪際看陽生。</text>
<title>次韻尹參奉叔氏</title>,<text>故園渺余懷。千山共明月。美人來不來。含情向天末。</text>
<title>敬別金丈</title>,<text>瘦馬驅頻蹶。前山看愈微。不堪江上雪。相送故人歸。</text>
<title>偶吟 二首</title>,<text>積雪已縞夜。寒蟾復來映。幽人耿不眠。踏盡梧桐影。</text>
<title>偶吟 二首 其二</title>,<text>雪月粲一笑。寒光自相映。梧桐亦何事。强寫疏疏影。</text>
<title>兵曹契軸</title>,<text>濟濟騎曹郞。疏蹤獨不稱。朝回軍務閑。共引江湖興。</text>
<title>無題</title>,<text>紗窓近雪月。滅燭延淸輝。珍重一樽酒。夜闌人未歸。</text>
<title>東湖契軸</title>,<text>六年今始還。七人相對閑。小吏不曾識。呼作李韓山。</text>
<title>答西厓 四首</title>,<text>名場處子懷春。世態東施效嚬。百年丈夫心事。一劍迥倚秋旻。</text>
<title>答西厓 四首 其二</title>,<text>未論是西是東。先看爾私爾公。君子周而不黨。自然直在其中。</text>
<title>答西厓 四首 其三</title>,<text>祖已格王正事。武侯鞠躬盡悴。同心或可斷金。一誠足以破僞。</text>
<title>答西厓 四首 其四</title>,<text>投我千金一字。贈君六言四詩。屬有國家深念。非關兒女相思。</text>
<title>惠遠詩軸次頤菴</title>,<text>遠法師住上方。陶元亮宅潯陽。不覺過溪一笑。歸來北牖風涼。</text>
<title>送趙裕甫通判耽羅</title>,<text>私愛難雙天眷深。家鄕杳沓海沈沈。平生定力看多少。雪浪如山不動心。</text>
<title>次裕甫留別詩韻 二首</title>,<text>江水東流山日西。離愁如草自難齊。陽關一曲頭堪白。急向樽前共醉迷。</text>
<title>次裕甫留別詩韻 二首 其二</title>,<text>海若天吳東復西。龍魚先後翠虯齊。爲是仙兄遊十島。滿船風雨不能迷。</text>
<title>無題</title>,<text>桃葉桃根楊柳枝。閑園消息夢依依。病餘不管花開落。分付東風自在飛。</text>
<title>早春出遊。錄示諸生。</title>,<text>勝日閑尋雪際春。冠童相伴兩三人。今年更覺東風早。無限陽坡碧草新。</text>
<title>醉和前韻。別汝楫。</title>,<text>天地重回地底春。江湖再別眼中人。韓山亦是三年客。何事年年別恨新。</text>
<title>寒食途中有感</title>,<text>今歲還如去歲春。憶歸猶是未歸人。松楸一別無消息。腸斷東風雨露新。</text>
<title>題友生輩遊永慕庵</title>,<text>霜髮空憐老病身。勝遊無計躡淸塵。修然獨坐寒城暮。雨意渾山不見人。</text>
<title>種蘭</title>,<text>移從蘇泰仙巖底。種向韓城小院春。擧世盡知蘭可愛。却無人愛似蘭人。</text>
<title>詠蓮</title>,<text>羅襪凌波步步塵。少年詩句欠精神。蓮花自是花君子。若比江妑近婦人。</text>
<title>永保亭觀德</title>,<text>分外難開一寸强。彀中猶解妙穿楊。傳呼不絶韓山字。誰信前身老學堂。</text>
<title>得亨彦書 二首</title>,<text>怊悵同花五年別。陰山直北海天西。聞君更取朝元路。薊樹燕雲夢亦迷。</text>
<title>得亨彦書 二首 其二</title>,<text>紛紛車馬沒黃塵。想見昂昂八尺身。千里飛書營斗粟。喜君能守去年貧。</text>
<title>福泉下流成潭。淸澈可愛。錄奉景敏丈索和。</title>,<text>澄潭百尺鏡光寒。俯視森然髮上冠。莫把霜丹容易擲。此間應有老龍蟠。</text>
<title>次韻</title>,<text>天外飛泉一道寒。驚波跳沫濺衣冠。淸霜九月空潭靜。可是蛟龍水底蟠。</text>
<title>俗離山東臺。和景敏丈。</title>,<text>仙山秋水出芙蓉。紅葉千層更萬重。誰似老僧閑最甚。一生長對畫圖中。</text>
<title>又和</title>,<text>吟倚天王最上峯。晴雲捲盡玉芙蓉。回頭下望塵寰處。風雨冥冥隔幾重。</text>
<title>得書</title>,<text>親庭未得平安報。歲後新擎一字書。知汝遠來今六日。此間消息復何如。</text>
<title>送黃景明歸覲基川 四首</title>,<text>君家大人占烏鵲。我家慈母倚門閭。今日君先向前去。我生何事未歸歟。</text>
<title>送黃景明歸覲基川 四首 其二</title>,<text>歸心如水杳難回。歸夢先春繞壽杯。想見小兒爭攔道。問君東去幾時來。</text>
<title>送黃景明歸覲基川 四首 其三</title>,<text>不道關山離別難。醉中容易送征鞍。小軒衙罷文書靜。一樹梅花誰與看。</text>
<title>送黃景明歸覲基川 四首 其四</title>,<text>且向尊前細細斟。離詞悽斷莫輕吟。王孫草綠江梅晩。別後同傷去住心。</text>
<title>寄呈裵汝友</title>,<text>斟酌基川七日程。別來三歲斷人行。憑君欲寄南中信。竹外梅花太瘦生。</text>
<title>從申監司索梅花二首</title>,<text>菩提無樹鏡無臺。手種江梅安用哉。憐我官居太岑寂。不妨分遣一枝來。</text>
<title>從申監司索梅花二首 其二</title>,<text>不向東隣已浹辰。寒梅消息日應新。憑君乞取南枝晩。偸玩壺中別樣春。</text>
<title>寄介錫 六首</title>,<text>折取梅花贈遠遊。醉中忘却別時愁。歸來滿袖寒香在。此意殷勤何以舟。</text>
<title>寄介錫 六首 其二</title>,<text>嚴程不爲故人留。靑眼逢時是別愁。待得江南鶯囀日。二難相對棹𦨻舟。</text>
<title>寄介錫 六首 其三</title>,<text>美人不見自悠悠。何況梅花惹客愁。惆悵東風滿帆雨。南塘閑却北歸舟。</text>
<title>寄介錫 六首 其四</title>,<text>洛中近日無消息。丹扆憂仍鶴髮愁。爲報故人天上問。鎭江風月老漁舟。</text>
<title>寄介錫 六首 其五</title>,<text>落落晨星四載餘。天涯相見喜何如。醉中索馬徑歸去。一樹梅花應怨予。</text>
<title>寄介錫 六首 其六</title>,<text>三年江海侶魚蝦。白髮盈簪眼欲花。今日送君天上去。夢須袍笏趁朝衙。</text>
<title>次贈浩上人 二首</title>,<text>二月江城逢貫休。因書索句認前秋。故人問訊緣多病。閑却梅邊兩玉舟。</text>
<title>次贈浩上人 二首 其二</title>,<text>亡國千年尙有孫。晦身龍象亦超群。函經講罷空壇靜。想見天花繞法雲。</text>
<title>錄呈申監司</title>,<text>渴夢呑江膽欲焚。寒泉一滴濕靑雲。朝來案上披佳什。已覺頭風減十分。</text>
<title>戲作禽言。以寄圓山之興。</title>,<text>東菑布穀春將老。南浦提壺願始違。泥滑滑時行不得。杜鵑何事更催歸。</text>
<title>示德叟</title>,<text>沛若江河盎若春。不曾芥滯肯眉嚬。目前坦坦踏平地。頭上蒼蒼戴浩旻。</text>
<title>從伯休求梳扇</title>,<text>編成油木梳偏密。疊作松膚扇最輕。兩美願從公處得。坐令塵垢一時淸。</text>
<title>小雨</title>,<text>太守年來老且慵。高闌倚遍睡春風。無端小雨淸侵骨。兩眼昏花頓洗空。</text>
<title>同士中校理訪六友堂</title>,<text>仙侶相携過石門。主人留客肯開樽。春來滿苑莓苔在。別後空看屐齒痕。</text>
<title>送申承旨赴召 四首</title>,<text>湖嶠迢迢隔暮煙。那堪此別更依然。榴花梔子參差發。倘有新詩誰與傳。</text>
<title>送申承旨赴召 四首 其二</title>,<text>隴畝居閑歲欲周。徵書忽見下南州。廟廊宥密江湖遠。曾是龍圖一箇憂。</text>
<title>送申承旨赴召 四首 其三</title>,<text>惟允專司出納權。九重深眷屬才賢。一聲雷雨江城晩。驚起夔龍送上天。</text>
<title>送申承旨赴召 四首 其四</title>,<text>五色雲中寶座開。近前親奉玉音來。銀臺故事都消盡。直待今行挽取回。</text>
<title>禽言</title>,<text>壟麥登場蠶百箔。去年無袴今年着。逢人休道不如歸。林下提壺鳥聲樂。</text>
<title>偶題</title>,<text>桐陰徐轉鳥聲柔。晝日黃堂吏退休。自笑機心猶未息。臥看飛雹落絞楸。</text>
<title>疊前韻。錄奉希韶索和。三首。</title>,<text>少年鳩拙老韋柔。騰踏靑雲意𪚥休。安得贈君千里馬。晩風晴日騁長楸。</text>
<title>疊前韻。錄奉希韶索和。三首。 其二</title>,<text>吏頑民病使君柔。尙愛官閑未遽休。赤日滿簾妨午睡。移牀更欲向庭楸。</text>
<title>疊前韻。錄奉希韶索和。三首。 其三</title>,<text>寒苽小摘酒思柔。我醉眠時客罷休。感荷一涼恩到骨。適來微雨濕高楸。</text>
<title>杜鵑二首</title>,<text>春林血碧散餘魂。天地無情白日昏。萬里思歸歸未得。至今哀叫月明痕。</text>
<title>杜鵑二首 其二</title>,<text>何處飛來古帝魂。苦心啼罷月黃昏。明朝細雨風吹濕。寂寞花枝見淚痕。</text>
<title>杜鵑二首 其三</title>,<text>亡國千年尙有魂。聲聲哀訴極明昏。春山開遍無窮樹。盡是當時血染痕。</text>
<title>次韻。酬成惕之。六首。</title>,<text>何處寒蟬抱葉鳴。客中偏覺四回聽。江湖白髮傷遲暮。況復悽悽遠別情。</text>
<title>次韻。酬成惕之。六首。 其二</title>,<text>養由基射奕秋棋。妙法通神只自知。最好暮年游藝地。可能無酒復無詩。</text>
<title>次韻。酬成惕之。六首。 其三</title>,<text>不見吾兄歲幾何。南中邂逅別情多。應嫌酒薄紅粧陋。曾惱河陽縣裡花。</text>
<title>次韻。酬成惕之。六首。 其四</title>,<text>淸歡爭奈故人何。細酌香醪不要多。莫向離筵說光岳。西風羞澁碧蓮花。</text>
<title>次韻。酬成惕之。六首。 其五</title>,<text>故人消息問如何。璧水春遊歲月多。白髮相逢只依舊。桂林虛老一枝花。</text>
<title>次韻。酬成惕之。六首。 其六</title>,<text>萬事如今不奈何。天公餉我亦云多。三年病暍炎州暑。臥看南塘十丈花。</text>
<title>苦熱 五首</title>,<text>北隣飮餞愁當暑。東道歸來未夕炊。皂蓋不堪鏖火傘。林亭坐待月生時。</text>
<title>苦熱 五首 其二</title>,<text>晴月碾空牛夜喘。濕煙沈舍桂晨炊。祈寒暑雨從來怨。不道人間有四時。</text>
<title>苦熱 五首 其三</title>,<text>庖丁謾借氷爲力。竈婢仍將飯屢炊。想見微涼生殿角。分陰須及阜財時。</text>
<title>苦熱 五首 其四</title>,<text>先生願作秋菰冷。博士深愁坐甑炊。眼看晴塘浴兒子。老年何似少年時。</text>
<title>苦熱 五首 其五</title>,<text>物外日長棋一局。枕中眠熟忝纔炊。黃堂吏退開經卷。絶勝東湖賜暇時。</text>
<title>蓮妓 六首</title>,<text>移却峯頭玉井蓮。結根聊借小池邊。他年伴我三山去。雲海漫漫一葉船。</text>
<title>蓮妓 六首 其二</title>,<text>蝶媒花信沓難同。腸斷秋荷減舊紅。誰遣狂蜂作繭栗。一生長占玉房中。</text>
<title>蓮妓 六首 其三</title>,<text>亭亭淨植遠逾香。外直中通性有常。一自濂溪題品後。免敎姚魏作花王。</text>
<title>蓮妓 六首 其四</title>,<text>等是浮紅過眼前。何須一物苦留連。憑君莫種花君子。霜後摧零更慘然。</text>
<title>蓮妓 六首 其五</title>,<text>他鄕一日敵三年。羌笛何須攪夜眠。折柳落梅腸已斷。枉敎吹徹想夫蓮。</text>
<title>蓮妓 六首 其六</title>,<text>千年鎖骨寄寒鋩。慣向人間斷石腸。應笑山雲不解事。一生惟夢楚襄王。</text>
<title>論語板成</title>,<text>一部新功忽告成。蠻牋雖薄字猶明。書生白髮吾無用。寄與兒郞佐太平。</text>
<title>詠史</title>,<text>內難方除外禍因。力扶宗社欠經綸。都將天下安危計。只靠貂蟬一妾人。</text>
<title>南塘遇伯休 二首</title>,<text>我妹終爲異物群。慈親去歲此相分。生離死別無窮恨。誰料人間更有君。</text>
<title>南塘遇伯休 二首 其二</title>,<text>何處瑤空雁叫群。美人南國夢遙分。蒼江白髮曾腸斷。落日孤舟又送君。</text>
<title>生朝有感</title>,<text>孤露餘生四十年。天涯更隔母子憐。兒郞不識悲凉事。又報新秋月正圓。</text>
<title>從伯休借侯。用前韻。二首。</title>,<text>夷門老監氣凌雲。擧足東西勝敗分。聞道近來藏不售。投文吾欲弔無君。</text>
<title>從伯休借侯。用前韻。二首。 其二</title>,<text>强秦弱趙豈同群。一鼓聲中勝勢分。若見侯生煩寄語。急時來赴信陵君。</text>
<title>寄伯休 二首</title>,<text>侯生謝病不曾來。令我相思恨未裁。欲向夷門問消息。可憐雲海隔瓊雷。</text>
<title>寄伯休 二首 其二</title>,<text>仙山誰割白雲來。十幅熊侯稱意裁。欲識使君弓法妙。待聽桴鼓響如雷。</text>
<title>用前韻。寄伯休。</title>,<text>囊篋深藏一段雲。齊紈無主鏡中分。欲知侯意何南北。須是風流李使君。</text>
<title>和景明</title>,<text>朝衣乍脫見閑身。且與龜魚作主賓。腰折鄕兒何害事。淵明猶是狹中人。</text>
<title>無題 三首</title>,<text>鷄岫超超暮雪堆。傷心何處問寒梅。愁邊有夢人如玉。天外無書雁獨回。</text>
<title>無題 三首 其二</title>,<text>明妃嫁向白龍堆。羌笛蕭蕭怨落梅。女伴不知歸便住。挽衣爭問幾時回。</text>
<title>無題 三首 其三</title>,<text>先生醉沒玉山堆。南國歌殘標有梅。別淚每從襟上滴。春心空傍夢中回。</text>
<title>病眼</title>,<text>本是孤標山更孤。生來瘦骨鶴同癯。病餘不見橫溪影。能寄寒香一半無。</text>
<title>元日。呈申監司。三首。</title>,<text>王正正屬三春首。漢詔初頒一札書。五載承流微寸效。孤懷無面向人攄。</text>
<title>元日。呈申監司。三首。 其二</title>,<text>君爲玉署一修撰。我是銀臺上注書。却憶新年戴春勝。九衢斜日騁超攄。</text>
<title>元日。呈申監司。三首。 其三</title>,<text>靑山不隔思君夢。黃耳能傳寄我書。何日習家池畔醉。百年懷抱細相攄。</text>
<title>次韻景明 二首</title>,<text>江夏仙兄寄我書。病中消息問何如。藥爐茶鼎關心久。梅月佳期自作疏。</text>
<title>次韻景明 二首 其二</title>,<text>不須辛苦更尋書。閉眼觀心只自如。政使負梅仍負月。莫敎多病故人疏。</text>
<title>江南詞 四首</title>,<text>何自從來白鳥雙。偶然相竝立船窓。凌風一擧無尋處。雲點靑霄月印江。</text>
<title>江南詞 四首 其二</title>,<text>浦上鴛鴦自作雙。雙飛故故近篷窓。生憎浦水深如許。不放春潮到錦江。</text>
<title>江南詞 四首 其三</title>,<text>閑愁漫與兩難雙。唱盡新詞寫碧窓。怊悵黃昏期不至。謝樓風月自澄江。</text>
<title>江南詞 四首 其四</title>,<text>別恨山鷄不作雙。歸心蜂子枉穿窓。春來莫怪洋波闊。怨淚應添濯錦江。</text>
<title>三月晦日</title>,<text>桃花如笑柳如嚬。嚬笑叢中一醉人。賴是今年四月閏。明朝猶得更留春。</text>
<title>謝舒川寄小螺二首</title>,<text>非關市遠無兼味。却對朝飡不願嘗。珍重故人書一紙。寄來螺甲滿藍香。</text>
<title>謝舒川寄小螺二首 其二</title>,<text>芳甘不數海螯肥。想見行沙生夜輝。一口幾多匙易足。頓敎藜莧解重圍。</text>
<title>次韻答景明</title>,<text>扶將期會簿書身。勝日尋梅野水春。只爲暗香吹不斷。一時傳與外間人。</text>
<title>次金應翼上舍靑溪別墅詩。用丁使君韻。二首。</title>,<text>山吾可採水吾漁。山水中間跨小驢。想見孤燈照深夜。董生歸讀古人書。</text>
<title>次金應翼上舍靑溪別墅詩。用丁使君韻。二首。 其二</title>,<text>餘生隨分寄樵漁。草草歸裝不滿驢。母子歡顔春一室。世間堪畫亦堪書。</text>
<title>調介錫</title>,<text>無賴桃花露井南。高枝未肯出疏簾。亦知公子風流骨。爭奈霜威一夜嚴。</text>
<title>送尹生 二首</title>,<text>千里歸心水共流。一官匏繫五經秋。人生菽水歡猶足。不用身爲萬戶侯。</text>
<title>送尹生 二首 其二</title>,<text>心身不會着功夫。意氣惟憑氣血麤。到得兵殘師老後。當開一敵萬人無。</text>
<title>贈行思 二首</title>,<text>山瓢相勸遞深危。怪我今年把筆遲。爲報使君新學射。西湖雖好不吟詩。</text>
<title>贈行思 二首 其二</title>,<text>午睡誰敎鳥喚回。新詩更着雨聲催。芙蓉小院風南北。無盡生香自去來。</text>
<title>和尹生 二首</title>,<text>束吏不嚴民不懷。强名太守亦何哉。白雲正在千山北。明日秋風歸去來。</text>
<title>和尹生 二首 其二</title>,<text>匡時無策倦承明。刻意爲邦有底成。慙愧國恩猶未報。强言歸去太非情。</text>
<title>戲尹生</title>,<text>一千年後鶴重歸。城郭無人識令威。惆悵飛鴻山下路。靑樓隱映柳依依。</text>
<title>題庚午榜目</title>,<text>當時雁塔偶題名。白首烏紗厭夜行。誰料師門舊學子。一篇文表枉平生。</text>
<title>無題</title>,<text>北歸喜見照壁蝎。今日初聞長樂鍾。若道黎渦偏作惱。向來聲影爲誰容。</text>
<title>幼澄上洛</title>,<text>小別寬爲滿歲期。爺孃相對淚絲垂。因思昨日秋風裡。白髮高堂送我時。</text>
<title>水月吟 三首</title>,<text>蒙君珍重學而思。說到吾心未發時。一片寒蟾照秋水。箇中無物着些兒。</text>
<title>水月吟 三首 其二</title>,<text>長風吹送月如規。秋水無波鏡靜時。欲識流行眞底用。盈虛如彼逝如斯。</text>
<title>水月吟 三首 其三</title>,<text>君知水性本淸漪。黃濁渾渾或撓之。但得澄治功力倍。却看寒月照來時。</text>
<title>題彦師詩軸</title>,<text>故人眉宇卷中尋。嘉運風流汝受心。山客不知雌己亥。强從爐底覓零金。</text>
<title>次韻金丈詠竹</title>,<text>搖落深傷歲暮人。獨憐孤竹眼前新。春來長筍高千尺。要爲風霜受苦辛。</text>
<title>題李景魯東征錄後 二首</title>,<text>關外晴峯萬二千。此生無計辦行纏。憑君一覽東征錄。輸與仙鄕着眼前。</text>
<title>題李景魯東征錄後 二首 其二</title>,<text>松老壇空鶴未還。靑山隱隱海漫漫。病餘不復煙霞夢。須借君詩仔細看。</text>
<title>次萊公詩韻</title>,<text>疲軟年來不用撾。皆言太守老無他。日長深院罕人事。偸眼山蜂自作衙。</text>
<title>寄尹暹書狀官</title>,<text>欲把離詞贈遠行。當時情倒自難能。燕山直北三千里。何處停驂見阿澄。</text>
<title>初到錦江 二首</title>,<text>亂山重疊路高低。雲壑平沈雨意迷。南嶺上時開遠望。夕陽猶在錦江西。</text>
<title>初到錦江 二首 其二</title>,<text>兩岸晴峯落檻低。少年花月此間迷。楚天雲散無尋處。江水南流白日西。</text>
<title>題李佐幕上書後</title>,<text>兵家三策守兼攻。染齒游魂在眼中。白首轅門驚起坐。紅旗千丈戰西風。</text>
<title>三松有難離之色。詩以戲之。四首。</title>,<text>此去洪陽百餘里。洪違石堡一般程。等費前頭雙日子。不妨明發又同行。</text>
<title>三松有難離之色。詩以戲之。四首。 其二</title>,<text>離懷黯黯隔明朝。腸斷春程馬足驕。我有絡頭繩百。尺爲君今夕永逍遙。</text>
<title>三松有難離之色。詩以戲之。四首。 其三</title>,<text>好事楊州杜紫薇。十街行遍夜深歸。鴛鴦水宿頭俱白。莫遣春風相背飛。</text>
<title>三松有難離之色。詩以戲之。四首。 其四</title>,<text>病伴衰翁不暫離。春從小雨黯然歸。簷前幸有蠨蛸網。掛罥辭梢花片飛。</text>
<title>次三松 一首</title>,<text>將軍玉帳傷春別。細雨梨花易斷魂。忠孝較來無二致。王陽未必勝王尊。</text>
<title>次三松 一首 其二</title>,<text>離愁不斷若牽絲。瑤瑟玲瓏怨數奇。銷盡廣平腸鐵石。世間尤物是佳兒。</text>
<title>錦江 三首</title>,<text>矮松倒掛石層層。千仞奇巖見未曾。待得深秋楓葉晩。白雲蕭寺更來登。</text>
<title>錦江 三首 其二</title>,<text>仙山不盡浪千層。四馬春遊十載曾。惆悵白頭時事變。小舟還與別人登。</text>
<title>錦江 三首 其三</title>,<text>鵬圖虛擲九霄層。蓮榜同年戊午曾。賴是昔時緣分在。錦江樓上共來登。</text>
<title>枯松</title>,<text>生憎何物巢居鳥。占向亭亭松樹枝。去歲始枯微脫葉。今年枯盡竝無皮。</text>
<title>途中 三首</title>,<text>山外纍纍何郡山。一峯高竝一峯寒。全身拔地應千丈。只許嬋娟半面看。</text>
<title>途中 三首 其二</title>,<text>無限春山替趁人。遠如藩屛近如隣。土肥石骨俱姸好。摠爲林深不見眞。</text>
<title>途中 三首 其三</title>,<text>淡抹輕濃爲我容。銀屛面面玉重重。豈知雲雨荊臺外。更有仙山十二峯。</text>
<title>次韻三松</title>,<text>纖歌細酌雜淸談。玉帳宵分客兩三。爲語使君方就寢。當關不用報晨參。</text>
<title>復疊前韻 四首</title>,<text>人言老健豈眞談。自度今年五十三。莫把黎渦誇笑頰。散花筵上慣曾參。</text>
<title>復疊前韻 四首 其二</title>,<text>老健終難一槪談。君於暮齒又加三。較來筋力平生事。霄壤相懸不可參。</text>
<title>復疊前韻 四首 其三</title>,<text>佳人宜笑復宜談。士也從前德二三。好事中原連日雨。狐禪相伴夜來參。</text>
<title>復疊前韻 四首 其四</title>,<text>細雨燈前接軟談。名花兩兩更三三。何人最是金沙骨。無限香嚴乞遍參。</text>
<title>寄別子昂 四首</title>,<text>蕭蕭簷雨滴黃昏。一夜寒聲兩處聞。可是相逢不相見。此生何地更逢君。</text>
<title>寄別子昂 四首 其二</title>,<text>徙倚欄干斗柄昏。憶曾宮漏夜深聞。當時玉署湖西別。不謂湖西又送君。</text>
<title>寄別子昂 四首 其三</title>,<text>記來淸話破吾昏。臨別琅琅滿耳聞。盡把楊君輕笑我。豈知君又踵楊君。</text>
<title>寄別子昂 四首 其四</title>,<text>佳期杳杳隔黃昏。數月音書闕見聞。人世死前傷數別。早年何似不逢君。</text>
<title>自警堂用板上韻。別沈伯惧。四絶。下二絶。戲之也。</title>,<text>樓頭斜日醉昏昏。六月荷香四座聞。來去中西原上路。一年何幸再逢君。</text>
<title>自警堂用板上韻。別沈伯惧。四絶。下二絶。戲之也。 其二</title>,<text>最是花朝明月昏。美人南國闕相聞。客亭小話還成別。猶勝當初不見君。</text>
<title>自警堂用板上韻。別沈伯惧。四絶。下二絶。戲之也。 其三</title>,<text>佳人頩頰自難昏。隔幔幽香夢裡聞。賴有追風千里足。此生無地不隨君。</text>
<title>自警堂用板上韻。別沈伯惧。四絶。下二絶。戲之也。 其四</title>,<text>誰敎奔月解成昏。咫尺音書杳不聞。莫向琴中寫哀怨。世間元有卓文君。</text>
<title>別護送官 趙存世</title>,<text>君家聯族又連昏。洛下聲名夙所聞。誰料中原千里地。得年三十始逢君。</text>
<title>得幼澄書</title>,<text>屈指今年五十奇。更當初度月如規。情知童子無才思。不及名區勝餞時。</text>
<title>忠州別內弟 二首</title>,<text>客裡相逢未浹辰。眼看歸櫓下煙津。故人若問湖西信。文簿叢中鬢似銀。</text>
<title>忠州別內弟 二首 其二</title>,<text>小艇還容酒一缸。滿天風雨打蓬窓。羨君行色無拘撿。直過驪江到漢江。</text>
<title>寄題金使君新構三白堂三首</title>,<text>日日群鷗肯狎傍。明沙盡處卽滄浪。此間更着人如玉。三白飜成四白堂。</text>
<title>寄題金使君新構三白堂三首 其二</title>,<text>事退黃堂午夢闌。晩來閑把釣魚竿。江沙踏破芒鞋底。人與白鷗盟未寒。</text>
<title>寄題金使君新構三白堂三首 其三</title>,<text>江鳥江沙白雪白。小堂不見眼先明。今年又𪚥同登約。輸與三詩記姓名。</text>
<title>送弟公直驪江行</title>,<text>去歲驪與寄遠遊。龍津氷滑馬蹄愁。如今又道桃花水。劈浪東風送小舟。</text>
<title>永川正挽 二首</title>,<text>父母詞崗婦共阡。子孫相繼弟兄驂。九泉信彦齊般樂。遲了人間七十年。</text>
<title>永川正挽 二首 其二</title>,<text>忠孝傳家享祀豐。敦宗睦族更誰同。傷心無眠春風淚。半爲私情半爲公。</text>
<title>送人赴京</title>,<text>病廢吟詩已數年。蒙君珍重寄花牋。臨分爲寫相思字。留與行人當馬鞭。</text>
<title>奉酬牛溪 六首。 下二絶別作。</title>,<text>一封書信自坡平。想見儒仙太瘦生。畢竟有身閑不得。何能沒世更無名。</text>
<title>奉酬牛溪 六首。 下二絶別作。 其2</title>,<text>暮年懷抱自難平。紗帽籠頭枉一生。着我傍邊數畝宅。雲山佳處共收名。</text>
<title>奉酬牛溪 六首。 下二絶別作。 其3</title>,<text>向來無不說治平。施措當前奈手生。欲過牛溪問眞訣。至今官以諫爲名。</text>
<title>奉酬牛溪 六首。 下二絶別作。 其4</title>,<text>淸朝氣象自和平。末路風波取次生。天下爲公惟實理。世間無賴是浮名。</text>
<title>奉酬牛溪 六首。 下二絶別作。 其5</title>,<text>世道年來積不平。紛然奇怪此間生。何人解說公家事。擺脫東西兩箇名。</text>
<title>奉酬牛溪 六首。 下二絶別作。 其6</title>,<text>溪潭如鏡本來平。鱗甲須臾面面生。待得月明風定後。是誰眞體是誰名。</text>
<title>奉酬牛溪 六首。 下二絶別作。 其7</title>,<text>閑尋樵徑此重來。正値龎公上塚回。人世十年無幾見。何時更把菊花杯。</text>
<title>奉酬牛溪 六首。 下二絶別作。 其8</title>,<text>商周夢卜盡殷勤。此事寥寥世未聞。白首書生千載遇。不應重憶故山雲。</text>
<title>榴花</title>,<text>獨殿群芳後。初開五月中。名因石醋勝。根托漢槎通。猩血不同色。茜裙羞比紅。高秋罅多子。豫想玉玲瓏。</text>
<title>酒後 二首</title>,<text>稚子豈能文。諸生可與言。竹林開小酌。荷雨濕黃昏。靄靄空城暮。啾啾栖鳥喧。歸來且靜坐。夜氣嘿中存。</text>
<title>酒後 二首 其二</title>,<text>酒中有何好。醉後輒忘言。未覺羲皇遠。豈知風雨昏。形骸王山倒。鼻息怒雷喧。忽起淸朝夢。丹心依舊存。</text>
<title>送仁叟</title>,<text>團圓卽內弟。師友更情親。別處鶯聲晩。歸心漢水春。無家草堂客。有母穎封人。莫漫消長夏。靑衿枉一身。</text>
<title>得書</title>,<text>日日待鄕書。書回怯啓封。老親行冒暑。一妹病經冬。淚墨數行字。血心千萬重。應知消息好。夜夢不全凶。</text>
<title>次韻李敬差年兄 二首</title>,<text>冷落韓城郡。淹留使者軒。遙風遞寒篠。小雨掩重門。世事客鬢改。歸心江浪飜。愁來有新作。淸絶破吾昏。</text>
<title>次韻李敬差年兄 二首 其二</title>,<text>使節淹江郡。賓筵敞小軒。曾聯戊午榜。共直金馬門。世味懲羹熱。交情戒手飜。佳期不可失。少立佇黃昏。</text>
<title>別丁使君焰</title>,<text>昔別吾猶少。今來子已衰。浮生百年內。會面幾何時。玉側羞形穢。梅邊寄夢思。怱怱復相送。浦樹遠含滋。</text>
<title>籠鶴</title>,<text>可惜籠中翮。昂然海鶴姿。露驚三島夢。晴引九霄思。性命依人活。神情不自持。仙禽亦良苦。世事轉堪悲。</text>
<title>七夕</title>,<text>佳期限玆夕。會合幾何時。怨淚仍成雨。靈風不滿旗。班姬恨秋扇。楚客詠江籬。天上無窮盡。人間足別離。</text>
<title>宋惟諄慶席 二首</title>,<text>己卯開蓮榜。斯文着勝遊。風流推座主。老拙愧遨頭。此日哀榮甚。平生仕學優。看君可大業。談笑取公侯。</text>
<title>宋惟諄慶席 二首 其二</title>,<text>賓筵獻且酬。老子得遨遊。酒氣浮紅頰。花香上白頭。環觀傾士女。善謔雜伶優。共說怡愉樂。人間有素侯。</text>
<title>次韻申監司</title>,<text>江湖散人宅。輦轂侍臣廬。世事曾傷虎。功名欲拾魚。偶然中酒聖。時復命巾車。今代陶彭澤。前身或姓徐。</text>
<title>寄徐君受 二首</title>,<text>淸淮一相遇。白髮驚兩三。各把少壯日。都輸太守驂。離懷向天末。梅意動江南。屬有停雲句。能來下榻談。</text>
<title>寄徐君受 二首 其二</title>,<text>人間有是非。世事或從違。白首窮年病。親朋一字稀。江湖落吾手。松菊待君歸。恰及陽生後。淸談看屑霏。</text>
<title>病眼</title>,<text>老眼久爲祟。今年意欲盲。金篦誰刮膜。胬肉復攀晴。竹葉旣無分。梅花秪自明。空餘愛詩癖。還向靜中生。</text>
<title>觀獵</title>,<text>野宿士如林。將軍兵衛森。角聲行地壯。旗勢拂雲深。肯爲開三面。爭誇獲十禽。誰初敎佃役。盡物不知淫。</text>
<title>舒川爲新使索酒</title>,<text>內造不傳法。賓筵慘少輝。擬拚良夜醉。遙借數壺歸。魯衛難爲弟。邯鄲詎免圍。唯應飽以德。適館賦緇衣。</text>
<title>別趙汝式</title>,<text>不見趙孟久。今年季子歸。初辭鬼薪役。更廢蓼莪詩。舊學蕉新展。前程鵬怒飛。男兒未四十。此別豈須悲。</text>
<title>題扶餘鑑古樓</title>,<text>古國留殷鑑。新亭瞰楚墟。人亡何處獄。草沒正言閭。聖世還吾輩。淸歡屬歲餘。百年尋勝跡。知復是誰歟。</text>
<title>再過檟亭子</title>,<text>小屋隈巖畔。淸陰蔭路周。半空松籟逈。一面石潭幽。忘險得前賞。欲行仍少留。開年復來憩。還似此時不。</text>
<title>駒城途中</title>,<text>世事夢中夢。春程南復南。全消官酒毒。幸賴野溪甘。雪細偏縈鬢。風銛巧透衫。平生恥言別。始覺意難堪。</text>
<title>次韻</title>,<text>何年督郵日。此地佩符時。竹密憐藏鶴。池晴看曝龜。重來分玉節。誰昔詠桑枝。舊吏驚余老。當筵不盡危。</text>
<title>題瑞山胎峯寺僧軸</title>,<text>古寺殘僧在。嚴程使節行。境深迎送遠。緣盡去留輕。稍稍花經眼。嚶嚶鳥喚名。殷勤如惜別。烏得獨無情。</text>
<title>陰城。次板上韻。十首。</title>,<text>章之我外舅。於此布春暉。縣有人名子。庭餘樹挈圍。輕軒來不速。快馬怒而飛。誰信今觀察。當時一綵衣。</text>
<title>陰城。次板上韻。十首。 其二</title>,<text>嚴程催曉發。宿霧暗朝暉。默數木牌字。瘦寬金帶圍。紅亭依樹小。白鳥近人飛。忽起遊仙夢。銀橋看羽衣。</text>
<title>陰城。次板上韻。十首。 其三</title>,<text>勝日乘閑去。高亭坐夕暉。涼生碧沼近。地僻亂山圍。雨氣隨虹歛。煙光入戶飛。晩來淸到骨。蕭瑟欲添衣。</text>
<title>陰城。次板上韻。十首。 其四</title>,<text>危亭上翠微。喬木下殘暉。得句從談次。冥心出妓圍。薄雲歸未得。高鳥倦猶飛。五十方知足。功名極布衣。</text>
<title>陰城。次板上韻。十首。 其五</title>,<text>快雨注復注。朝陽暉未暉。雲霾不解駁。山近竝成圍。隔葉低綿羽。捎空恣頡飛。飜愁馱細馬。何處濕仙衣。</text>
<title>陰城。次板上韻。十首。 其六</title>,<text>頑陰積不散。白日閟鮮暉。路遠回回轉。山長靡靡圍。漸車當潦漲。闢館看翬飛。豫恐荊臺雨。重沾御史衣。</text>
<title>陰城。次板上韻。十首。 其七</title>,<text>靑山映小雨。白日掩朝暉。濘路方遭厄。油幢苦被圍。我車行且躓。君馬健如飛。一蹶未爲恨。恐沾雲錦衣。</text>
<title>陰城。次板上韻。十首。 其八</title>,<text>輕風歛夕霏。赤日淡餘暉。塔影長千尺。山光碧四圍。詩成淸欲響。興到岌如飛。滿面紅塵客。樓頭一振衣。</text>
<title>陰城。次板上韻。十首。 其九</title>,<text>靄靄前村暮。娟娟缺月暉。微涼生造次。大暑解重圍。累盡疑蜩化。身輕欲奮飛。明朝馳急傳。依舊汗沾衣。</text>
<title>陰城。次板上韻。十首。 其十</title>,<text>雲深含雨氣。雲缺漏陽暉。日月隨明暗。湖山落範圍。万圖潤下澤。不作蔽天飛。待見功成後。飄然一白衣。</text>
<title>送舍弟赴任義州</title>,<text>別路杳西扃。春愁聯禁城。十觴期盡醉。雙淚恐先零。懸鐸嚴關限。疏流與順行。朝元如得便。一上統軍亭。</text>
<title>奉別子昂令公出按嶺南</title>,<text>却向嶠南去。纔從關外還。年年送行役。稍稍減容顔。萬事終難料。諸公只等閑。秋風無限意。臨水更登山。</text>
<title>渭源東軒。次韻。</title>,<text>且喜狼煙息。誰言雉堞殘。重關隘天險。一水界胡山。身健寧愁遠。衣添不怕寒。如何故園夢。偏繞老萊斑。</text>
<title>恩津</title>,<text>事退高軒小坐。吾今吏隱名兼。千竿筍迸幽徑。四面山圍畫簷。酒病還須細酌。詩愁無賴重添。美人遙望何處。明月玲瓏滿簾。</text>
<title>赴望海亭。被酒徑歸。二首。</title>,<text>上下天容接海容。茫茫霽色十分濃。淸詩封雪數叢竹。罨畫隔簷三四峯。官事無窮何日了。故人難得此時逢。西風獵獵催歸騎。崇井途中聞暮鍾。</text>
<title>赴望海亭。被酒徑歸。二首。 其二</title>,<text>傍海亭高望眼通。雲容雪色晩尤濃。天低弱水三千里。人在蓬山第幾峯。別後淸遊唯夢續。偶來陳跡卽萍逢。憑誰記取壺中景。玄圃煙霞聞苑鍾。</text>
<title>別內第金時中</title>,<text>小別經秋魂已傷。那堪明發更分張。人隨奮歲一時去。雪共暮途千里長。日月消磨鞍背肉。江湖潦倒鬢邊霜。何緣得遂歸田訃。風雨連床樂未央。</text>
<title>舒川枉詩見招</title>,<text>江夏先生寄我詩。小鳥蠻紙病中披。淸詞沆瀣金莖露。醉墨珊瑚玉樹枝。最愛官梅連夜發。滴攀仙桂十年恩。山陰雪月堪乘興。自是袁安睡廷遲。</text>
<title>聞舒川往南中。詩以邀之。</title>,<text>隔隣常恨阻逢迎。況復玆晨戒遠行。更不東流唯逝水。自難輕別是交情。天橫鳥嶺三千里。路出鵝洲第一程。肯許雙旌留信宿。寒梅數點臘前明。</text>
<title>次板上韻 三首</title>,<text>乞取南州陸海鄕。堆盤滫瀡荷恩光。親民事業吾何有。向裡功夫自欠詳。歲暮江湖生白髮。春來魚鼈潑淸塘。使君今日留佳客。莫遣囂譁到耳傍。</text>
<title>次板上韻 三首 其二</title>,<text>三年多病臥南鄕。白首空嗟施未光。世故豈能渾抖擻。民情須要更消詳。漁村雪盡煙沈柳。海國春回水滿塘。歸夢不知身是客。夜來偏繞五雲傍。</text>
<title>次板上韻 三首 其三</title>,<text>曾是先賢牧老鄕。鵝洲草木耿餘光。名高北斗終爲累。事逐東流不可詳。故國只今留片月。孤城依舊浸寒塘。忠魂佞骨同歸盡。怊悵殘碑立墓傍。</text>
<title>白華山。次使相詩韻。三首</title>,<text>靑山一面海三邊。瑤草星壇別有天。刀斗夜閑孤嶠月。桑麻春聚萬家煙。幾時疏鑿功能就。終古夷蠻路更連。莫以昇平爲可玩。重門待暴豈徒然。</text>
<title>白華山。次使相詩韻。三首 其二</title>,<text>聞道長安在日邊。韓城又近海西天。靑山點點遮鄕國。白鳥時時破暝煙。北望何如南望遠。早潮還與暮潮連。西風不借歸帆便。吟倚星壇獨惘然。</text>
<title>白華山。次使相詩韻。三首 其三</title>,<text>扶桑西岸蘇城邊。太乙之壇高入天。山路登登石復石。洋波淼淼煙非煙。幾欲鑿開蟻子項。何時掣斷鰲頭連。一杯一杯撫今古。醉興不盡心悠然。</text>
<title>白華山又題 二首</title>,<text>試携藜杖上巉巖。遙望仙洲海上三。兩眼只應看不到。二儀元與水相涵。浮光夕照飜層浪。爽氣長風掃積嵐。欲問搏鵬向何處。雲程九萬杳西南。</text>
<title>白華山又題 二首 其二</title>,<text>鯨波東接島夷鄕。西浸虞淵落照光。竝海登臨非逸豫。一方形勢要周詳。城池賴有金湯固。溟渤飜爲雁鶩塘。努力更須窮絶頂。下觀星鎭列偏傍。</text>
<title>謁鍾谷</title>,<text>凜然高節獨難降。終古襄陽有老龐。聖代只今勤側席。天心應欲故迷邦。十年山斗曾南望。半日圖書共北窓。別後相思渺雲樹。夢中秋月照寒江。</text>
<title>戊寅十二月晦日。幼澄加冠。</title>,<text>憐汝三加古禮修。歲除之後立春頭。新知漸逐春陽進。幼愿應隨歲律遒。賢聖根基由孝悌。君兒病痛是優游。予言不再汝當勉。到了老時𪚥悔尤。</text>
<title>次贈浩上人</title>,<text>憐汝重興浩法師。小軒相對淨禪衣。應因乞勻干人數。想爲尋山在寺稀。麗氏孱孫知幾𪚥。𪚥無壽佛竟何依。春風吹遍鵝溪草。又逐𪚥雲𪚥處歸。</text>
<title>紅梅八首</title>,<text>竹林交映兩三梢。聞道紅梅特地𪚥。𪚥𪚥𪚥𪚥桃杏面。芳心終保雪霜標。初逢小雨垂𪚥𪚥。𪚥遇狂風點點飄。明日行春有餘暇。急須𪚥𪚥𪚥花朝。</text>
<title>紅梅八首 其二</title>,<text>水邊籬落忽橫梢。那得君家着許嬌。雅有仙姿殊嫵媚。微酣卯酒亦風標。蔫紅不比緗桃艶。冷蕊先愁絳雪飄。肯伴老人春一醉。玉壺携取看明朝。</text>
<title>紅梅八首 其三</title>,<text>腸斷江南掛月梢。瑤英何似紫雲嬌。無人肯賞驪黃外。有恨空含玉雪標。疏影半窺春水淺。淸香一任晩風飄。只應東閣牽詩興。索笑巡簷朝復朝。</text>
<title>紅梅八首 其四</title>,<text>氷雪精魂寄冷梢。幽篁相倚睡春嬌。丹靑解娛傾城色。耿介誰憐拔俗標。嫁向塞天珠淚迸。謫來人世爽靈飄。使君辜負尋眞約。明月黃昏細雨朝。</text>
<title>紅梅八首 其五</title>,<text>一抹臙脂泣露梢。丹唇頩頰不禁嬌。誰知流落風塵際。別有嬋娟雪月標。修竹倚來雙袖薄。仙山夢罷五雲飄。應憐老子還無賴。寂寞寒香共此朝。</text>
<title>紅梅八首 其六</title>,<text>紅玉精神碧玉梢。素娥應妬醉魂嬌。須知綠萼難爲弟。更看靑枝錯認標。九死芳心猶未昧。一番春雨肯全飄。桃紅李白渾閑事。富貴堪憐只一朝。</text>
<title>紅梅八首 其七</title>,<text>誰敎明月掛長梢。寫出江南抵死嬌。姹女丹成龍鼎火。仙山霞建赤城標。將來玉骨何年換。不惜天香盡日飄。試問此花應有語。一壺淸賞迨今朝。</text>
<title>紅梅八首 其八</title>,<text>滿簾紅露滴寒梢。嘉樹叢中第一嬌。醉頰生潮憐弱質。丹爐換骨想仙標。將開豫下金魚鎖。未落愁隨玉笛飄。自笑老人玄尙白。探花猶欲趁春朝。</text>
<title>紅梅已謝。復用前韻。</title>,<text>數點殘紅竹外梢。宮粧半額讓夭嬌。佳期荏苒徂淸夜。玄鬢蕭疏挿素標。怨淚有時吹的的。香魂無地寄飄飄。分明十二峯頭去。爲雨爲雲自暮朝。</text>
<title>紅梅已謝。復用前韻。 其二</title>,<text>狂飆何日攪長梢。落盡梅花一笑嬌。不共夭桃爭綠葉。獨留明月寫淸標。橫溪瘦影猶堪賞。戀樹殘紅可忍飄。煙雨待成調鼎實。傾筐吾欲采終朝。</text>
<title>次申監司韻</title>,<text>陶令田園老病宜。肯言幽徑苦無資。關心竹葉兼桃葉。多事花枝與柳枝。大醉一年三百日。春風二十四回吹。扶筇散髮舒長嘯。共說東皐勝昌池。</text>
<title>贈德叟</title>,<text>蓬矢桑弧志四方。少年豪氣盡堂堂。爭長一日陳同甫。振褐偕徂薛孟嘗。只恨談論微帶病。更堪杯勺得無傷。男兒欲了平生事。請讀中庸大學章。</text>
<title>過荒岾</title>,<text>誰道長鞭勝短筇。不堪羸馬過飛鴻。山盤遠勢千層轉。路向高雲一線通。況復終朝値陰雨。因思昔日大雷風。尋常窮厄年年事。肯把區區照上穹。</text>
<title>宿靑陽</title>,<text>朝發飛鴻冒雨行。夕來空館斷人聲。輕陰過嶺千林黑。霽月生簷亂壑明。遠客未歸春又晩。杜鵑何事夜偏鳴。題詩欲寄同心子。水闊山高傷我情。</text>
<title>隋城。留別景善。三首。</title>,<text>抽身期會簿書間。乞暇東歸也等閑。江店雨昏眞水墨。野棠花發好容顔。盈樽綠酒留人醉。入夢鄕山待我還。怊悵相逢復相別。新愁舊恨若連環。</text>
<title>隋城。留別景善。三首。 其二</title>,<text>此身多病此心勞。瘴海三年骨欲銷。人向夢中尋蟻穴。天敎我輩試牛刀。春來顔面生新皺。歲晩襟期見後凋。唯有國恩同未報。至今歸計負東皐。</text>
<title>隋城。留別景善。三首。 其三</title>,<text>留之奚補去奚關。得郡江南訖可閑。世事紛紛眉上集。家鄕渺渺夢中還。樽前忽把故人酒。別後獨行何處山。擬向樓頭看霽景。春風催着老萊斑。</text>
<title>弘峻詩軸</title>,<text>一麾江海老遨頭。衙鼓聲中歲四周。叔夜不堪供吏事。少陵猶未熟歸謀。松簷亂颭晴如雨。竹簟新鋪夏亦秋。爲謝隣僧休乞句。使君方着睡鄕遊。</text>
<title>錄奉希韶 二首</title>,<text>醉中未覺江湖遠。夢裡空驚歲序遒。啼斷杜鵑山月曙。落來梧葉井欄秋。孤臣白髮三千丈。南國佳人十二樓。萬里歸心將逝水。一時同向海門流。</text>
<title>錄奉希韶 二首 其二</title>,<text>楊柳風多小院幽。梧桐葉落歲將遒。千行紅粉芙蓉水。百斛明珠薏苡。秋病後杜陵仍作客。南來王粲獨登樓。男兒四十不稱老。肯向樽前涕泗流。</text>
<title>七夕</title>,<text>牛箱不服女虛機。七七佳期漢水湄。精氣聚來風颯颯。淚痕揮處兩絲絲。誰知天上同歡日。漫是人間乞巧時。獨有羿妻奔月後。一生無地着長思。</text>
<title>錄奉希韶 三首</title>,<text>富貴眞難智力求。百年虛向彀中遊。形骸役役吾將老。風雨蕭蕭自作秋。志士襟懷窮亦樂。書生事業學而優。微官不爲妻孥計。尙戀明時未擬休。</text>
<title>錄奉希韶 三首 其二</title>,<text>歲月輪奔不以休。羈懷寥落易生愁。邊聲盡角孤城暮。露氣高梧一葉秋。頗喜湖山留客住。肯言時命與仇謀。醉餘欲把騷經看。蘭佩荷裳淚恐流。</text>
<title>錄奉希韶 三首 其三</title>,<text>湖海三年漫浪遊。煙波終古使人愁。蘇仙桂棹空明月。謝守澄江素練秋。五石自知乖世用。一官無計爲君謀。白頭送別臨長路。老淚西風不禁流。</text>
<title>送希韶用前韻</title>,<text>歸袂飄然不可留。西風吹動故園愁。遙憐稚子妻涼色。尙憶殘工篋笥秋。離合在天人自老。窮通有命道爲謀。一杯怊悵南州別。江水無情白日流。</text>
<title>近體 二首。 用樊川韻。錄呈秋峯。</title>,<text>秋晩孤城葉盡飛。寒螢數點傍林微。一麾湖海兄猶病。三徑田園我未歸。燕寢凝香韋應物。澄江如練謝玄暉。此問不淺登高興。千仞岡頭盍振衣。</text>
<title>近體 二首。 用樊川韻。錄呈秋峯。 其二</title>,<text>金鞭玉鐙馬如飛。摠向閑園坐翠微。疊鼓雷鳴侯旣抗。琱弓月滿矢忘歸。豪華一去驚春夢。江海三年送洛暉。賴有故人同寂寞。離騷空咏芰荷衣。</text>
<title>用前韻。復呈秋峯索侯。二首。</title>,<text>兩邦冠蓋日交飛。聞有侯生賦式微。只爲無媒難自進。休言久假不曾歸。佳人掩淚悲秋扇。壯土揮戈挽落暉。怊悵桑弧四方志。百年仍是布爲衣。</text>
<title>用前韻。復呈秋峯索侯。二首。 其二</title>,<text>鵬翼垂天怒欲飛。閑雲一片望中微。何人有力持山去。間道無由取璧歸。幾向夷門回白首。漫從車石立斜暉。侯生自是經綸具。莫遣緇塵染素衣。</text>
<title>復疊前韻 二首</title>,<text>江湖渺渺白鷗飛。諸葛終須枉杜微。重聽何妨當世用。乞身唯願故山歸。吳公戰艦迷秋水。鄴下驚塵暗夕暉。以德輔時君强起。不應空作一麻衣。</text>
<title>復疊前韻 二首 其二</title>,<text>雲出無心鳥倦飛。侯生行止見幾微。時來且學幡然起。興盡應須卷以歸。試問矢聲驚碧落。何如鴉背閃餘暉。使君自有穿楊地。不用區區戀布衣。</text>
<title>次韻寄金重叔 五首</title>,<text>樂則行之憂則違。孤城畫角鎭江湄。都將壯節供辛苦。不謂殘年惹是非。洗盞更酙桑洛酒。敎兒新唱竹枝詞。自慙沐浴恩波裡。寵祿如天報益微。</text>
<title>次韻寄金重叔 五首 其二</title>,<text>紛紛世事與心違。包取專城近海湄。誰念三千里外客。猶餘四十九年非。故人自致靑雲路。佳句初傳白雪詞。莫向西湖苦相憶。西湖知我宦情微。</text>
<title>次韻寄金重叔 五首 其三</title>,<text>淪落殘生與世違。羸甁空復井之湄。自知叔夜眞成懶。誰信陶潛已覺非。百頃平波鏡湖水。數聲淸唱雪兒詞。何人記取黃紬下。欲向雲天占少微。</text>
<title>次韻寄金重叔 五首 其四</title>,<text>行春有約莫敎違。踏遍山厓與水湄。五馬亦知無寸效。百年何者是眞非。閑中種藥醫民病。酒後呼兒譯楚詞。臥看海雲舒復卷。坐令歸意自然微。</text>
<title>次韻寄金重叔 五首 其五</title>,<text>秋鴻社燕故相違。腸斷佳人在水湄。無限別愁眉上集。幾番淸夢覺來非。閑携竹葉邀仙侶。慣向梅花吐婉詞。白首病中驚欲倒。少年詩力入精微。</text>
<title>病眼</title>,<text>一春花事屬南枝。爭奈詩仙臥病時。此眼向人未嘗白。天公以我欲何爲。如從霧裡看看暗。忽到窓前旋旋疑。但使苦心香骨在。不妨顔色牡而驪。</text>
<title>別李善述叔氏</title>,<text>同爲擧子廿年前。共道吾門白璧聯。浮世升沈元有命。他鄕聚散豈關天。情知後會無多遠。可忍相逢是別筵。明發飛鴻分馬首。東風吹柳欲生煙。</text>
<title>紅梅 二首</title>,<text>千年老幹臥無梢。誰遣生花伴我嬌。絶艶最宜魚鑰鎖。佳名須着免園標。珠英浥露濃如滴。玉骨當風冷欲飄。天恐此香終淡泊。却敎文彩賁春朝。</text>
<title>紅梅 二首 其二</title>,<text>溪浸苔槎露綴梢。宮娃醉骨未全嬌。金精漫詑桃千歲。綠鬢空傳李九標。旭日送香增冉冉。冷風吹袂欲飄飄。奪胎丹鼎前生事。休把仙姿比宋朝。</text>
<title>次韻尹生</title>,<text>世事無窮日日新。流光欺得百年人。驚回螻蟻穴中夢。獨占江湖分外春。小雨勒梅紅未放。餘寒中柳翠猶嚬。知音賴有孩童舊。靑眼相隨寂寞濱。</text>
<title>次韻</title>,<text>公堂事退卽閒身。緩緩靑鞋步晩春。偶向小樓高處望。忽然佳句眼前新。池塘水暖龜初曝。梅竹叢深鶴自馴。怊悵可人期不至。夢中消息苦難眞。</text>
<title>次彦容</title>,<text>晩郊芳草碧迢迢。三月江南燕語嬌。正是愁人屛杯勺。適來公子邈風標。應憐鏡髮千莖白。可忍庭花萬點飄。除却論文幷說舊。客窓何以永今朝。</text>
<title>回文詩每句押韻體。次尹生。</title>,<text>晴天遠影雲歸壑。眼眩遙陂麥颭秋。輕拂柳絲千樹碧。晩拖煙色亂峯愁。淸時謝爲曾投幘。晏景悲因已白頭。情感百年終寂寂。喚君同睡客中樓。</text>
<title>蓮實寄申監司</title>,<text>紅玉花房碧玉窠。蜂王辛苦此爲家。養成蜜後分三族。努出頭來放兩衙。笑我分無纖手剝。何人更欲鐵椎撾。珍藏待與仙翁飯。却悔從前枉煉砂。</text>
<title>錄呈兪敬差</title>,<text>使君懷抱問如何。白髮盈簪眼欲花。節物每從愁裡換。秋聲偏覺枕邊多。星環北極天文逈。海闊南溟地勢窪。原隰幸逢兪御史。一杯相屬亦恩波。</text>
<title>次韻兪敬差</title>,<text>秋來彭澤意如何。强向寒城對菊花。三徑極知歸去晩。一生曾荷寵恩多。相逢白髮俱無恙。細酌淸樽不道窪。別後停雲凝遠望。西風嫋嫋目增波。</text>
<title>鎭浦晩泛。同貽遠久而兩使君。二首。</title>,<text>南來多病飮無何。醉眼依依向物華。浦水平鋪八九里。漁村斜着兩三家。秋風共憶鱸魚膾。勝日同乘博望槎。賸把賞心供樂事。不妨羌笛雜胡笳。</text>
<title>鎭浦晩泛。同貽遠久而兩使君。二首。 其二</title>,<text>明時蒿目欲如何。得郡江南鬢已華。舊事算來都是夢。他鄕醉後卽爲家。千山直北天垂斗。八月高風海送槎。不待挽鬚歌一曲。雙行淸淚落悲笳。</text>
<title>次韻金丈 二首</title>,<text>南北棲棲各問津。故園俱是未歸人。窮通信命吾何病。蓬蓽猶安子不貧。別後難堪頭已白。尊前相對句還新。追思三十年間事。怊悵悲歡跡易陳。</text>
<title>次韻金丈 二首 其二</title>,<text>孤蹤自與世相違。五馬曾辭漢水湄。白首憂民無上策。淸談廢事豈全非。應暽老守綠多病。不爲寒梅寄小詞。最是別懷難禁處。曉星殘雪路熹微。</text>
<title>東巖以詩相戲。余因和之。</title>,<text>忽看梅信上梢端。南國春風又一年。畫戟晝眠樓閣雨。淸簫夜醉綺羅筵。此身到處無非地。餘事當前付與天。爲報東湖舊時伴。別來猶作小神仙。</text>
<title>陽智。別交代奇僉樞。</title>,<text>南來交代舊監司。忽憶銀臺記事時。兩箇形模俱老醜。半生離合苦參差。山當驛路千層轉。爲向溪橋獨去遲。別後蒼茫無限意。滿天風雪濕襜帷。</text>
<title>到淸州。疊前韻。二首。</title>,<text>黃昏趁取故人期。政是瑤琴怨別時。滄海月明鮫淚迸。碧天風闊雁行差。分憂一面終何補。出牧三年已太遲。來日嚴程馳急傳。不堪蕭瑟臥遙帷。</text>
<title>到淸州。疊前韻。二首。 其二</title>,<text>碧雲千里杳佳期。十二回闌獨倚時。小樹勒寒春寂寞。亂峯粧雪玉參差。近因多病停杯久。屬有新詩把筆遲。不道日行身日遠。夢中猶得侍經帷。</text>
<title>次槐山板上韻。錄奉居敬。到界未久。都事有去歸之思。故末句云云。</title>,<text>宇宙悠悠一客亭。男兒幾箇是長城。看時率爾言皆易。事過茫然手盡生。我本儒臣寧免拙。君爲孝子日關情。應須叱馭登前坂。來不虛行去可名。</text>
<title>達川</title>,<text>何處潺湲瀉石淙。漸成奔放日舂撞。雄呑百谷朝滄海。鎭逐長程漾碧幢。白鳥破煙飛閃閃。錦鱗吹日出雙雙。若爲順向樓巖去。柔櫓春風連漢江。</text>
<title>忠州。次板上韻。</title>,<text>控扼襟喉實與區。天敎關險壯方隅。着來賓從神仙府。寫出樓臺水墨圖。明月近人如有約。玉峯當戶不煩呼。只應日日城醮望。無限春香怨蘼蕪。</text>
<title>咏雨</title>,<text>老人沈痛在腰肢。更耐溫屯夜色遲。淸徹小窓初點滴。勢包平野漸絲垂。來牟忽覺靑連陌。春水無端綠滿池。未論雨暘時若事。且須深坐共傳危。</text>
<title>疊前韻。奉呈任甫二難侍下索和。二首。</title>,<text>征夫原濕慣驅馳。三月途中春事遲。但見山茶初繭栗。豈知官柳已僛垂。九重當宁憂南服。一日何心醉習池。最是鑾坡舊仙侶。相逢無計勸深危。</text>
<title>疊前韻。奉呈任甫二難侍下索和。二首。 其二</title>,<text>日夜歸心繞海湄。留連何事我行遲。印章橫帶黃金重。文簿如山白髮垂。別後停雲彭澤令。夢中春草謝家池。重來喜覩團圓樂。官妓三行萬壽危。</text>
<title>復疊前韻 二首</title>,<text>宵分中酒醉如泥。日上東窓睡起遲。氷椀喚醒時灑灑。隙風吹鬢轉垂垂。昨夜雨聲花爛熳。明朝離恨燕差池。不須咫尺勤相望。閑却樽前白玉危。</text>
<title>復疊前韻 二首 其二</title>,<text>偶然公館靜無爲。花柳春晴白日遲。小吏退綠腰欲折。佳人狎坐鬢偏垂。簷前列岫侵書幌。檻外遙空落硯池。傳語西淸舊時伴。肯來斟酌兩三危。</text>
<title>次韻酬吳大年</title>,<text>湖海迢迢伴客槎。春風不道道途賒。閑來落筆多千首。勝日開筵醉九霞。老子腦中看藏甲。六圓鏡裡識降魔。何堪忽漫今朝別。歸夢長尋漢水涯。</text>
<title>別席次韻。酬吳大年。兼示任甫昆季。</title>,<text>曾是鑾坡四老仙。萍蹤不謂聚今年。離亭百盞隨深淺。歌妓千行列後前。莫怪此時偏刺刺。不堪來日苦懸懸。欲將俚語追高作。無限春風意惘然。</text>
<title>利仁驛。戲呈三松。</title>,<text>故人從政此留連。仙館經營十載前。老樹豈知當日事。桃花何似昔時姸。巫山峽在藏朝雨。燕子樓寒鎖暮煙。臨別幾回回首望。眼中無物不依然。</text>
<title>調三松</title>,<text>暮投江館靜無埃。簾外春陰撥不開。坐久金爐香欲死。燒殘銀燭淚成堆。莫敎羅幕風吹卷。何處仙裝兩打回。料得故人愁正苦。急時呼取盡餘杯。</text>
<title>扶餘縣。用前韻。庚辰冬。曾遊此地。主倅崔世瀣。鴻山張世勳。皆已作古故云。</title>,<text>一番花雨淨浮埃。霽後溪山罨畫開。古寺尙依蒼壁小。奇巖欲向亂濤堆。重來遂失尋春約。匹馬何年帶雪回。故國新阡皆已矣。樽前相遇且御杯。</text>
<title>公州途中</title>,<text>玉節春閑恣遠探。向來風物屬登臨。公山北轉形如字。錦水南回緣作襟。縹緲樓臺仙界逈。微茫花柳畫屛深。石腸不爲離人計。剛破樽前怨別心。</text>
<title>鴻山謁聖</title>,<text>飛鴻太守改治成。新闢黌堂百廢興。先聖居中當正殿。諸賢速肖儼同升。門高尙可漸階進。道遠何由一蹴登。拜罷廟庭瞻肅穆。怳然如在杏壇層。</text>
<title>晩起用前韻索和</title>,<text>黃昏欹臥到天明。賓從勤來侯晩興。自是困眠仍宿醉。豈知初日已朝升。梨花樹老如相識。望海亭寒倦獨登。待向晴沙春柏岸。空中樓閣看層層。</text>
<title>調三松 二首</title>,<text>詞林宗伯飮中仙。玉帳乘閑坐晩筵。莫把短撾催羯鼓。好將香撥撼鯤絃。仙雲出峽朝朝雨。羅襪凌波步步蓮。人世百年傷小別。他生更結此生緣。</text>
<title>調三松 二首 其二</title>,<text>姑射山前綽約仙。眼中三見別離筵。徒聞獺髓醫丹頰。未信鸞膠續斷絃。好事參差公子燕。悲歌悽切想夫蓮。無情最是雌胡蝶。不與雄蜂作勝緣。</text>
<title>次韻</title>,<text>重逢湖外本無期。說到韓城太守時。白首靑雲俱晩暮。秋鴻社燕苦參差。十年南國春心斷。一夜巫山雨意遲。可耐終宵寒不寐。暗風搖動碧羅帷。</text>
<title>冬柏亭二首</title>,<text>蒼龍偃渤鵬褰噣。夕照微茫潮水生。海氣拍天純浸黑。鯨波撞岸半邊明。雲旗獵獵電爭掣。玉笛寥寥蠅乍鳴。造物小兒眞戲劇。不將樓閣看層層。</text>
<title>冬柏亭二首 其二</title>,<text>詩仙體物欠知言。强把花深葉厚論。力戰海風枝盡靡。幹排霜雪骨猶存。較來頩頰爭春晩。何似寒英破臘溫。摠爲遊人憔悴久。更堪官索百千根。</text>
<title>永保亭</title>,<text>遙山百里隔重江。小島中盤杳一雙。地爲關防關絶險。天敎我輩鎭藩邦。輕丸妙發資長算。巨艦新粧洞半窓。無事太平閑日月。不妨談笑碧油幢。</text>
<title>繫風樓四首</title>,<text>湖西關險號稱洪。玉節南回到此中。多事向來雙鬢白。故人逢處百憂空。離絃怨別那禁酒。畫閣通凉不繫風。要識昇平眞氣象。請觀分耦決雌雄。</text>
<title>繫風樓四首 其二</title>,<text>南州新府說饒洪。利盡魚鹽賦上中。天作樓臺淹玉節。地蒸氛祲射瑤空。桃花村靜人無事。白雉波恬海不風。都督自知非雅望。勝筵猶是百夫雄。</text>
<title>繫風樓四首 其三</title>,<text>此身毫末聖恩洪。暇日偸閑積苦中。老健尙嫌弓力軟。興闌惟懼酒杯空。樓頭勝賞珠簾雨。座上淸談玉麈風。賸欲留詩紅袖拂。愧無文字向來雄。</text>
<title>繫風樓四首 其四</title>,<text>紅紗籠燭焰成虹。寫出樓臺暗淡中。地比南昌誰最勝。尊如北海莫敎空。珠簾轉上玲瓏月。玉笛吹殘斷續風。不醉無歸歸便睡。男兒到此亦豪雄。</text>
<title>淸心閣。次板上韻。</title>,<text>高懷獨出簿書間。去後猶思宋定山。屋下暗泉淸戛玉。望中飛閣逈流丹。詩家老手眞三昧。學海微功僅一斑。賴是客窓無睡着。吟魂蕭瑟欲生寒。</text>
<title>石城鄕校二首</title>,<text>憶曾耽讀聖賢書。勤苦師門十載餘。大道在人非闊遠。小儒爲學自生疏。心神易昧須提掇。習熟難祛痛掃除。韋布可憐年正少。欲留詩句戒前車。</text>
<title>石城鄕校二首 其二</title>,<text>前宵小雨喜堪書。潤物雖微意有餘。初逐簾窓吹細細。漸和松竹滴疏疏。霑來壠麥如膏沐。浥盡街塵似掃除。學子不曾知帝力。枉將狂簡頌行車。</text>
<title>錄奉三松 二首</title>,<text>碌碌雙兒惜解携。星軺催發路東西。吾猶未病寧辭退。汝是私行豈久稽。大野無聲黃犢遠。前林何事小烏啼。人生父子情偏鍾。昨日今朝一指齊。</text>
<title>錄奉三松 二首 其二</title>,<text>百病殘骸費擔携。星槎遠遠駐湖西。舟通橘柚來蠻國。地近東南似會稽。瑤瑟盡情留客醉。杜鵑何事向人啼。明朝十里恩津路。同看春風麥秀齊。</text>
<title>戲三松 二首</title>,<text>尙記橋門共擔書。誰言湖外食吾餘。靑龍每向韜中吼。白髮無端鏡裡疏。試問此時塵眯目。何如當日水循除。承廳幕府閑來往。等是追陪使者車。</text>
<title>戲三松 二首 其二</title>,<text>東山佳妓謝公携。我亦爲官鎭浦西。人向暮年還作伴。事如春夢了無稽。羞同惡客臨觴訴。不遣佳兒背面啼。筋力較來君却健。老時行樂少時齊。</text>
<title>疊前韻 二首</title>,<text>小堂衙罷聽琴書。淡泊爲歡趣有餘。一樹靈春連抱壯。萬竿修竹出墻疏。詩才比舊奄奄盡。酒病從今稍稍除。五十三年吾老矣。待君方作指南車。</text>
<title>疊前韻 二首 其二</title>,<text>錦字琅函日在携。三生緣分鳳池西。一行作吏妨多事。叉手成詩似滑稽。無限綠陰鋪地靜。適來黃鳥近人啼。非君解勸盈樽酒。爭奈春愁亂不齊。</text>
<title>水月樓</title>,<text>二水爭流此會同。四山環擁翠浮空。地分湖嶺重關險。路出東南一線通。大麥割殘晴野外。小村斜着夕陽中。樓頭不用纖纖月。銀燭紗籠淡淡風。</text>
<title>駕鶴樓</title>,<text>縹緲官居水上游。不勞雙脚已登樓。樓如黃鶴將舒翼。山似金鰲欲擧頭。人去橘書餘粉壁。月明笙韻下丹丘。層城北望無多遠。落日煙波獨坐愁。</text>
<title>用前韻。贈金昌遠。</title>,<text>世事悠悠不可期。別時容易會時遲。丈夫身在千金重。慈母恩深白髮垂。先正有言呼作禁。彼昏無賴鑿爲池。沈冥願戒留連飮。浹洽還須一兩危。</text>
<title>鎭川蓮塘</title>,<text>樓居浮出靑蓮池。四面蓮花無數披。白髮何心少年事。黃昏欲趁佳人期。誰敎明月解窺戶。屬有好風吹卷帷。不盡香中宛轉夢。怳疑身惹爐煙時。</text>
<title>次三松韻 二首</title>,<text>雨過前宵綠滿塘。眼明時見雪衣郞。團圓露瀉翩反葉。左右風來次第香。君意政如蓮薏苦。我思何似藕絲長。那堪隔壁聽談笑。勝日浮瓜阻一觴。</text>
<title>次三松韻 二首 其二</title>,<text>炎官火屬赤輝光。大暑鏖糟隘四荒。身處洪爐天下熱。手持輕箑暫時凉。閑尋故事思沈李。病渴今年夢折漿。除得淸陰分殿閣。此生無地着徊徨。</text>
<title>次韻 二首</title>,<text>玉帳乘閑偶出遊。繁華從古說忠州。諸君氣槪蓮花幕。大使風流明月樓。紅粉三行憐狎坐。金盤陸續薦時羞。只應身與年俱晩。悔不功名未白頭。</text>
<title>次韻 二首 其二</title>,<text>吏退公衙當勝遊。蕭然十日坐名州。虹光截雨歸南澗。霽色呈山入小樓。氷椀幾回消宿醉。玉人仍是帶兒羞。嵬師榻上逃禪久。未覺從前雪滿頭。</text>
<title>木川縣。用板上韻。主倅趙。戊午同年。</title>,<text>四牡騑騑朝復朝。南來行色肯言遙。故人邂逅延春驛。陳迹微茫璧月橋。多事不堪秋鬢白。數杯無奈別魂銷。高軒半日鏖殘暑。老樹含風送寂寥。</text>
<title>疊前韻。戲效李義山。四首。</title>,<text>離懷黯黯隔春朝。腸斷音容日漸遙。未有神仙能縮地。徒聞烏鵲解成橋。瑩如白玉還傷玷。剛似黃金亦合銷。待取百年灰滅後。此生方得始寥寥。</text>
<title>疊前韻。戲效李義山。四首。 其二</title>,<text>天敎良會限今朝。兩地雲山一望遙。歸去似曾奔月殿。夢來何處向銀橋。生憐燭淚雙雙落。死諱香心暗暗銷。欲寫吳江別後意。江波不動政寥寥。</text>
<title>疊前韻。戲效李義山。四首。 其三</title>,<text>情知千里自今朝。望裏芳塵步步遙。雲暗小村迷失道。兩添南澗欲沈橋。滄溟未渴思難盡。白骨成灰恨始銷。歸臥客軒無睡着。藥爐茶鼎共寥寥。</text>
<title>疊前韻。戲效李義山。四首。 其四</title>,<text>峽雨江雲暮復朝。夢中腸斷楚天遙。若爲間道能回璧。誰向滄津解作橋。七日朋來元有約。三生一念未全銷。洪都霞鶩登臨地。莫遣行軒久寂寥。</text>
<title>渭源東軒偶吟</title>,<text>慈城虞芮只聞名。梨洞楸坡夢裏經。忽有高墉臨絶塞。因當佳處敝華亭。江流一帶天分險。嶺路千重地與靈。自笑區區事鉛槧。百年辜負鎖西扃。</text>
<title>送崔瑩征耽羅 二十韻</title>,<text>皇明開赫業。一札下丹闈。只是徵良驥。非關少六飛。宛人自送死。漢武豈全非。煽亂萌初兆。包茅禮久違。龍駒不曾到。玉節杳何歸。伐叛嚴天討。徵兵薄海圻。登壇膺寵命。受鉞摠戎機。膽略今推重。淸忠古亦稀。軍謀資益辦。勝算賴況幾。百隊黃龍舫。千群鐵甲衣。馮夷息駭浪。海若歛輕霏。劍向高雲彗。戈從落照揮。雄圖耽虎視。括勢掣龍旂。萬里乘風便。孤城指日圍。底須窮戰伐。應欲布神威。祖席驚秋晩。離歌戀夕暉。星文南極逈。山色漢拏微。往事聞推轂。佳篇詠采薇。旟旄何旆旆。楊柳故依依。待見飛三捷。勳名竹帛輝。</text>
<title>遊斜川 二十韻</title>,<text>寢跡衡門下。浮生日就休。百年閑是病。萬事辭爲謀。何處堪乘興。玆川可散憂。良辰仍美景。尋壑亦經丘。況有同心子。相携不待求。幾回舒晩嘯。因欲棹孤舟。潭影看游鯉。春聲聽浴鳴。濠觀知至樂。海狎放天遊。有美稱南阜。嘉名擅九州。靈山寄遙想。勝槪豁雙眸。髣髴九重秀。依微十二樓。神仙倘可遇。光氣絶難儔。急景悲將夕。流年悼不留。川流懷聖歎。風俗踵前修。酒綠深深酌。詩淸續續投。停雲初靄靄。遠樹轉悠悠。且極今朝樂。都忘千載愁。前途知幾許。後會更能不。縱浪聊乘化。軒裳久掉頭。優游以卒歲。信命復何尤。</text>
<title>曲江秋晩</title>,<text>苑外長江急暮流。神京襟帶擅中州。平波瀲灎淸侵岸。遠勢逶迤曲抱丘。隙竅沙痕寒漲縮。半空魚尾夕霞收。霜酣紅蓼蜻蜓立。雨敗枯荷屬玉愁。何處小堂巢翡翠。幾家珠箔卷銀鉤。名標雁塔空遺跡。詔賜金錢憶舊遊。錦瑟聲殘水晶殿。菊花期散紫雲樓。繁華已歇傷搖落。盤樂無多足悔尤。說到開元全盛日。較來天寶亂離秋。白頭更着滄江上。回首西風恨未休。</text>
<title>贈和順人</title>,<text>高軒風日少塵緣。昔我尋眞一造焉。日暖花王紅苒苒。風飜荷蓋碧田田。壺中宛似無何界。物外還如別有天。鬼祕神慳知幾日。卜居占勝已多年。人疑造物嫌多取。天爲詩豪借曲全。當戶山容雲變雨。近人簷影柳和煙。逢場是處堪觴詠。爲樂何須要管弦。寶唾驚人無月露。金樽浮客有𦨻船。初看健筆傾三峽。更訝長鯨吸百川。靜裡圖書元不盡。閑中風月兩無邊。螢窓憤發朝忘食。墨帳膏焚夜不眠。思入風雲饒變態。看窮天地妙魚鳶。高情擬抱三山月。浩氣常凌泰華巓。入座諸公多酒伴。登門群彦摠詩仙。車因好客頻投轄。榻到高人屢解懸。顧我駑駘宜殿後。羞將糠粃反居前。年光過眼垂三十。文字撑腸未五千。莫把情盟中道改。方期終始一心肩。驥逢伯樂誠難矣。琴遇鍾期豈偶然。不亦樂乎宜切切。須知惕若在乾乾。苟能一日由仁義。何爲專心做聖賢。得鹿軒車看草芥。孤豚卿相付蹄筌。幽懷更爲知音敍。妙作還追伐木篇。石本藏珍須切琢。金能成器在陶甄。揚名後世情雖切。受辱泥坑性亦便。本不尤人那且怨。如令知命又誰愆。騰驤詎縱靑冥靶。微妙難窺造化權。賦與縱然無彼此。生成何獨有頗偏。艱難未遂平生志。憔悴長遭衆目憐。白首敢言爲主棄。靑氈爭奈失家傳。驚心幾欲投班筆。先我人多着柤鞭。鏡裡雙親憐鶴髮。腰間三尺舞龍泉。桑楡事業還非晩。藜藿心腸且益堅。懷寶幾年從野處。拔茅知復見茹連。行藏在我如斯已。用舍隨人更愼旃。佇看鹽梅調玉燭。坐令天下受滕廛。</text>
<title>永慕庵有感</title>,<text>武王平殷亂。夷齊餓採薇。古人秉義烈。一死視如歸。三重老侍中。國亡何所希。目前念阿奴。暮年心事違。戀戀故人情。臣節一何微。黃花處士羞。白衣山人非。公靈有不昧。我言或庶幾。</text>
<title>秋蠅</title>,<text>靑蠅復靑蠅。昔人之所憎。賦形何卑微。爲惡實難勝。言我病在床。叢集見欺陵。晝日苦營營。夜夢怕薨薨。漫携椶拂子。驅去輒來騰。凉飆日夕至。霜氣回嚴凝。依依墻壁間。欲飛還不能。緬惟乘除妙。默數衰盛徵。逢時甚可惡。失勢亦可矜。</text>
<title>送叔氏還洛</title>,<text>去年把別杯。今年寫別詩。彼此俱別爾。歡戚異前時。鶺鴒傷暮雨。伊威感遙帷。居人自不樂。遊子去何之。飜思少年日。不省別離悲。朝暮卽相見。東西無不宜。世故不貸人。親愛坐相遺。一官眞爲口。雙鬢易成絲。何當拂衣去。共尋林下期。</text>
<title>古風 二首</title>,<text>秋水皎如鏡。照見明粧女。芳心結幽蘭。古意裁白苧。欲濟川無梁。高丘步容與。盛年不重來。佳期良易阻。昧昧我思之。西方在何處。</text>
<title>古風 二首 其二</title>,<text>亭亭孤桐樹。結根靑竹林。謂言鳳凰來。捿息愜淸陰。一葉驚歲暮。半爲蟲蟻侵。寧將斧斤伐。規作五絃琴。舜廟如可升。願賡南薰音。</text>
<title>留尹生</title>,<text>京塵十年別。湖海孤蹤屛。相逢如夢寐。惝怳悲喜倂。言我長一日。文字求是正。古人爲己學。終始一箇敬。文章乃小技。詩律又其賸。談論雜今古。剖析乃情性。駸駸入佳境。舋舋無倦聽。日月未云幾。遽以歸期請。離愁莽難平。川途杳修夐。水國多雄風。溟波鬪豪橫。朝威不可犯。暮勢覺愈勁。危枝把寒鵲。裊裊立不定。君行且勿迫。共對圖書靜。</text>
<title>贈新甫點馬</title>,<text>此時君送爺。前月我送兒。父父與子子。亦各言其私。我兒年尙少。跋涉無不宜。六十又過四。尊親筋力衰。我懷尙可忍。君心詎有涯。今君點馬去。幾日追及之。竟爲千里別。何似不相隨。西風吹 鴨水。天闊孤鴻遲。寫此以相贈。凄斷不成詞。</text>
<title>鎭川愛蓮堂卽事</title>,<text>稍喜公事退。移坐愛蓮堂。醺醺欲醉人。藹藹聞幽香。快雨忽一聲。衆葉何奔忙。珠圓惜沈淵。永走飜餘光。芙蕖不自持。低回歛明粧。猶堪博一博。未足供千場。須臾雨復止。物色增淸涼。萬事本如此。悠悠詎可量。頹然臥前楹。一觴又一觴。</text>
<title>送黃星州</title>,<text>比郡昔相隨。余非製錦姿。一麾今獨去。君更割鷄爲。聚散元無定。升沈自有時。親遲知日近。北闕忍朝辭。問叔來何暮。徵黃事可追。因聲報消息。淸坐理棼絲。</text>
<title>六友堂</title>,<text>終南一支到地盡。巖洞谺然作虛牝。中有數畝之儒宮。誰其主者坡平尹。憶昨棟宇經營時。意思妙絶般與倕。溫凉異室冬夏愜。奢儉得中規模宜。軒楹蔽虧廉陛肅。繚以墻垣樹以木。靑山終古在屋上。怊悵儀形落榛莽。雲斤月斧巧雕礱。斸開二峯當階中。一峯翠羽蓋重童。一峯碧玉簪玲瓏。分占南北屹相對。日月髣髴躔其內。陵巒自足尺寸間。暮靄朝嵐爭變態。峯頭出泉峯底流。決爲飛瀑渟爲湫。看山看水意何如。智以謀之仁以居。城市從來有眞隱。雲林何必追尙遯。不出戶遲數步餘。未覺湖山千里遠。堂扁新揭六友名。籍甚都下騰佳聲。人間飽厭飜覆手。物表擬結金蘭盟。徂徠處士傾蓋舊。淇苑諸生後來秀。一生勁節立孤難。千古淸風採薇瘦。南枝春色百卉先。晩節寒花秋圃前。氣稟金行霜下傑。肌膚氷雪姑射仙。生當隱谷羞自獻。處水超然難褻玩。幽香久被宣聖知。淨植幾發濂𪚥歎。惟蓮蘭菊梅竹松。數君標格將無同。人物𪚥殊臭味合。語言莫接精神通。高懷每遇雪月見。雅操不隨寒暑變。方爲萬世金石姿。肯作春風桃李面。尹公取友必端人。告之爲忠輔之仁。平生膠恭豈其少。乃於物乎情相親。余聞友者友其德。人與物也將何擇。竹下三益陶淵明。花中十友曾端伯。增三損十六爲徒。不陶不曾其𪚥夫。素琴一張書四壁。風來不速月不孤。昔余少年赴文會。醉語無倫發狂怪。同人幸有二仲在。得金季綏曹可晦。邇來此樂墮虛空。相思不及馬牛風。匆匆一別亦何有。有酒且飮河東守。</text>
<title>醉別應期仁叟</title>,<text>天之涯地之角。親舊相望星落落。同袍何幸得二君。文簿之餘日爲樂。才名谷口鄭子眞。謫仙風流善戲謔。吹塤和箎兩不厭。玉斝紋枰淹旅泊。朝來告別驚何速。臨水登山更小酌。醉中不省離別難。別後應知懷抱惡。郵亭早發鷄戒睡。簿暮羈栖何處托。松風吹雪郡齋冷。藥爐茶鐺共寂寞。遨頭風月老江湖。倘來軒裳困京洛。有云公直卽吾弟。爲報消息今何若。</text>
<title>次黃景明記夢韻</title>,<text>昔余少年不量力。謂海可梁天可梯。狂圖擬駕九萬鵬。壯心欲掣連蜷霓。豈知儒冠飜誤身。風塵京洛悲栖栖。三春空抱寸草心。白髮庭闈山日西。誰言菽水窮亦樂。稚子啼號婦勃蹊。名場自古行路難。不是先生懷寶迷。杜門伏讀聖賢書。末路羞尋桃李蹊。不直一錢程不識。轉喉觸諱韓昌黎。專城便養聖恩偏。拜辭北闕臣首稽。南來喜得母子同。謝令不去煩推擠。偏邦事簡早衙休。印文生綠春禽啼。爲官自覺拙製錦。燭幽況復能燃犀。芳隣何幸得吾兄。小邾齟齬羞全齊。風流文彩伯仲間。我手持杯君蟹臍。朱幡四馬數相過。數日不見猶言睽。愁逢漁父笑獨醒。且學山翁醉如泥。長篇小字寄我詩。雅韻如璋復如圭。分明記得夢中事。我亦昨夢朝金閨。金閨上與太淸隣。月欲抹兮風欲批。風雲後先鳳鳥媒。尻輪意馬無町畦。天威咫尺玉皇前。羽衣仙樂飄飄兮。流鈴一聲蝴蝶驚。歸來滿袖靑雲携。自笑鄙人無定力。不念昔者予顚躋。憶昨同登庚午科。昔鬚未生今老黧。君知後來居上者。半是當年童子觿。何況黨人路幽昧。幸賴聖上權綱提。功名自是夢中夢。底用新詞勞遠齎。欲從大人問何祥。早晩飛詔回金鷄。傷心不復死灰燃。病腰欲折頭欲低。天乎何苦奪予歡。獨寐寤言增悽悽。丈夫安能久鬱鬱。百年未携梁鴻妻。飜思我屋錦城西。三江秀色靑玻瓈。有二宜去七不堪。前身恐是孔與嵇。</text>
<title>復次</title>,<text>我不學白日沖天天上仙。冷風爲御雲爲梯。又不學熊經鳥伸道家流。齁齁鼻息生虹蜺。願從洙泗沂餘波。一生愛向儒林栖。風塵虛負四十秋。百年已割鴻溝西。天君失御意馬橫。眼前婦姑紛勃溪。旁無彊輔質又䪥。道不遠人人自迷。淸朝豈無萌孼生。茅塞向來悲山蹊。恭惟上帝均賦初。有物有則生烝黎。唐虞精一執中學。聖人心法於焉稽。淸高落虛功利病。紛紛異說誰當擠。斯人千古只此心。喜則舞蹈哀則啼。寂然不動感斯應。靈丹一粒通天犀。時時提掇主人翁。儼然肅然齊不齊。明窓靜看古人書。淸晝爐薰燃麝臍。治關汚隆學夫詩。事有異同懲諸睽。誠明互進敬義俱。玉旣切兮蓮生泥。七返功成萬牛地。肯向俗人分刀圭。樂行憂違壯夫懷。靑綾一夢回金閨。歸來江海守愚分。腰綬若若符竹批。白飯流匙魚蟹肥。三年不窺芝朮畦。愁多有時抱琴坐。一曲遠和南薰兮。我佩鏘鏘我衣華。蘭衾擬共佳人携。山高水闊間音徽。道阻且長難攀躋。延佇黃昏畏晼晩。子齒未老顔先黧。澆胸未便借一杯。解結直欲煩小觿。或漁于磯或採薄。或隨老衲尋招提。男兒道直百不病。涕洟何必空咨齎。知音幸賴江夏公。海鶴不辭隣家鷄。强效西施眉幾嚬。欲拜東野頭頻低。朝來復枉病中作。一讀使我心悽悽。且置是事勿復道。斗酒試謀劉伶妻。醲香浮甕竝舍聞。十分春色凝玻瓈。頹然醉臥竹林下。先生只是不姓嵇。</text>
<title>用扶餘板上韻</title>,<text>扶餘故國餘山河。夕陽茅屋三兩家。當時不作宴安戒。此地曾經征戰。區區自守恐難保。更肆螗臂讐唐羅。獄中瘐死成佐平。閣上醉骨張麗華。天兵百萬下熊津。半夜狂風驚落花。無情野水咽復流。想見荊棘埋銅駝。千年廢興何與我。感激令人悲且歌。滄洲小庵今在無。且放蘭橈橫素波。</text>
<title>七月十八日記事</title>,<text>將軍夜宿碧油幢。有聲軒然來撼窓。初從海底起逄逄。漸連山木吹摐摐。人言颶風最可𢥠。是惟無作作則怒且撞。頹垣敗屋飜湖江。千仞高山獨力扛。蒼黃何處點銀釭。壓驚未暇呼酒缸。龜藏䝱息不敢哤。平明始得聞人跫。當軒倒拔老槐雙。何況更問柟與樁。紛披百谷皆納降。慘若捲盡旗麾杠。滄溟沈却幾千艭。亦有屋廬隨飛淙。吾聞宰相責經邦。風調雨順回淳厖。天高九萬無由矼。只有丹衷徒滿腔。</text>
<title>沙苑行</title>,<text>左輔西白水東。繚以周墻百里遠。豐草靑靑寒不死。少陵詩中識沙苑。驌驦一骨歸至尊。騋牝三千羞少寋。雄姿逸態何崷崪。電行山立氣深穩。浮深角壯不作難。千里還應不夕返。招攄往往騁汀沙。奔突時時決關楗。望之爛若雲錦屯。疾如金丸走長坂。何年天子射鶴歸。蜀棧靑騾行色晩。龍媒去盡鳥呼風。古基荒凉餘疊巘。宴安誰知是鴆毒。滿足從來或招損。君不見駉駉牡馬四章詩。無邪一語爲之本。</text>
<title>無題</title>,<text>世事茫茫獨倚欄。春風無地可開顔。鳳凰池上朝來雨。簾外雲深不見山。</text>
<title>應製 二首出光關志慶錄〇以下𪚥首。追刊于金泉郵。</title>,<text>聖祖含餘痛。宸心積至誠。自然能感動。初不費經營。寶訓承新錫。黃麻煥有鶯。共瞻日月復。昭晳更曾明。</text>
<title>應製 二首出光關志慶錄〇以下𪚥首。追刊于金泉郵。 其二</title>,<text>擧國百年痛。回天一介誠。聖恩頒玉典。讒說洗蠅營。發蔀瞻朝日。遷喬咏谷鶯。生成知帝力。終始荷堯明。</text>
<title>挽金參議彦沈</title>,<text>今代誰耆俊。斯人更德輝。爵因三命貴。年到七旬稀。積慶種蘭玉。遺民頌愛威。陛堂無歲月。小子自沾衣。</text>
<title>挽人</title>,<text>二難雲路看翺翔。誰謂元方溘已亡。直道而行餘豈病。浮生有命又何傷。山公事業氷爲鑑。宋老襟期石作腸。欲奠一杯君不御。雙行悲涕自霑裳。</text>
<title>偶吟 壬辰亂中</title>,<text>天兵十萬若雷風。劇虜千群轉手空。破竹豈難迎刃後。折衝知在運籌中。歡聲歸路壺簞盛。捷報如飛晝夜同。最是王春春首月。此生親見中興功。</text>
<title>挽退溪先生 庚午承文正字時</title>,<text>烏川一泒紫溪承。更得先生集大成。玉色金聲程伯子。氷壺秋月李延平。明誠兩進無偏廢。出處時中不要貞。此道今人少相信。百千年後仰高名。</text>
<title>挽退溪先生 庚午承文正字時 其2</title>,<text>當時暫出豈徒然。病乞歸休莫是天。白髮新承明主眷。蒼生未卜太平年。公身進退雲舒卷。世道升沈海變遷。萬事只今驚夢奠。幾人能自得心傳。</text>
<title>挽退溪先生 庚午承文正字時 其3</title>,<text>星斗當年仰大名。春風一月立墻屛。孤舟別後魂疑斷。千里書來夢喚醒。幸免能言似鸚鵡。方期惟肖比螟蛉。皇天不爲斯文計。只與先生七十齡。</text>
