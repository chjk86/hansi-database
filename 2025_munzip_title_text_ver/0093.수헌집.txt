<title>秣陵懷古 見大東詩林</title>,<text>龍虎雄蟠建業路。風景蒼茫歷陽樹。名都眞箇帝王州。訪古傷心不忍住。千年王氣今何之。故宮禾黍秋離離。宮前無數來遊鹿。草中半出糢糊碑。近代繁華掃地盡。何況遠問埋金時。仲謀意氣何矯矯。目中奸孼徒雲擾。勢成鼎足業雖分。地跨江南國非小。孱孫不道紫氣歇。靑蓋飜飛洛陽曉。南渡中原如潰瓜。首鼠君臣遯江表。六代交爭一局棋。萬古英雄如過鳥。僭竊相尋險足恃。紛紛割據盡豎子。安得萬斤鐵如意。搥碎石頭平如砥。鍾山酹汝一杯酒。等爲亡國陳更醜。龍沈眢井何顚倒。霜催玉樹花如掃。算來芳臭俱草草。天飜地覆江山老。</text>
<title>送李評事子伯 胤</title>,<text>落落子伯氏。以道爲心養。志節抱磊磈。形體托放浪。淸狂豈不慧。大言非無當。內美有良貴。外物齊得喪。維北獫狁窟。黑水春流漲。黃雲際碧海。塞天何空曠。詩書子所業。弓馬非其長。遠爲幕府良。豹鞬而虎韔。但見氣軒昂。不見色惆悵。觀人試諸難。到此識子壯。春風吹驛路。旅遊多情況。吟成出塞曲。以爲諸賢唱。</text>
<title>淸虛亭燕會圖 亭在忠淸兵營。其時節度使與守令。軍籍磨勘。俱會于營。分軸作。</title>,<text>貞海茫茫若箇邊。湖西第一元戎幕。從容尊俎碧油幢。高牙大纛又橫槊。管領郡縣錯如棋。分符各自守封域。偶因簿領入幕來。摠是風流二千石。相逢衮衮歲月深。一陣西風橫鐵笛。天入邊城雁影低。海濤鏡淨狼煙息。尊開北海酒如川。黃金盤中膾白玉。有時痛飮忘吾形。高談轉淸弁屢側。雲飛雨散迹便陳。人間俯仰成今昔。依然幻出丹靑裏。座中冠蓋看歷歷。從今喚做九仙圖。邂逅相對眞面目。</text>
<title>登岳陽樓望洞庭湖 見大東詩林</title>,<text>巨靈鍾勝境。千古壯巴城。浩浩浮元氣。茫茫混大淸。望洋秋萬里。橫笛月三更。興入洪濛外。塵緣笑此生。</text>
<title>春帖 二首</title>,<text>大地菁華滿意芬。天敎春事報東君。一元衮衮三陽動。洪造煕煕萬物欣。白玉盤中香菜嫩。黃金闕角瑞雲紛。衢樽醉飽家家樂。浹骨恩波到十分。</text>
<title>春帖 二首 其二</title>,<text>聖德符乾造。星文正泰階。大平還有象。神化入無懷。寬詔頒時令。春恩遍海涯。康衢爭獻頌。擊壤滿街街。</text>
<title>癸丑春正月九日。添東坡一聯。偶成絶句。翌乃建春之日也。</title>,<text>十年擾擾走紅塵。兩字功名白髮新。竹馬異時寧信老。土牛明日莫辭春。</text>
<title>奉和丁不崩詩韻 三首壽崗</title>,<text>餞雪寒應盡。爭春物自欣。從敎梅萼老。更喜菜芽新。明月迎孤榻。靑山結四隣。好詩生眼底。鄕思已津津。</text>
<title>奉和丁不崩詩韻 三首壽崗 其二</title>,<text>天公容拙老。杜墅作狂夫。風月供詩料。江山不我孤。梅殘餘臘雪。鷗泛滿春湖。俯仰成陳迹。幽吟未可無。</text>
<title>奉和丁不崩詩韻 三首壽崗 其三</title>,<text>浮沈唯酒可。憂樂以詩鳴。納納江湖地。悠悠今古情。燕鴻嗟異志。卯酉困虛名。歌罷天容默。圖書一室淸。</text>
<title>次古人韻</title>,<text>金華千萬丈。分寸知難躋。下有一玉樹。遠影臨淸溪。是間有羽客。落日愁煙迷。豪嘯振林壑。乘月歸隴西。</text>
<title>六言</title>,<text>野情細雨斜風。身世漂梗斷蓬。玄眞仙子亦逝。趣味無人我同。</text>
<title>岳陽樓</title>,<text>無邊元氣眇沖融。詩眼飜明傑閣雄。地勢遠蟠三楚大。天光平浸五湖空。星霜幾換珠簾外。霞鶩齊飛玉鏡中。渺渺江南無限思。江神肯借半帆風。</text>
<title>送李仲鈞之任義城 宗準號慵齋。此四絶。出大東詩林。</title>,<text>聲名少小聳南斗。儒雅風流是謫仙。昵幄望隆通籍早。分符命下許城專。</text>
<title>送李仲鈞之任義城 宗準號慵齋。此四絶。出大東詩林。 其二</title>,<text>皓首惺惺忠孝念。母恩君寵報酬時。南州民力今如此。珍重循良太守知。</text>
<title>送李仲鈞之任義城 宗準號慵齋。此四絶。出大東詩林。 其三</title>,<text>多病慙吾遲出餞。臨岐愁緖若爲牽。萋萋滿地王孫草。回首江南又一年。</text>
<title>送李仲鈞之任義城 宗準號慵齋。此四絶。出大東詩林。 其四</title>,<text>鄕閭三物成周化。煙火千家續漢循。俗吏紛紛徒爾耳。應歌來暮頌斯人。</text>
<title>應製春日憶曾點</title>,<text>洗盡人間念念非。家童忽報製春衣。瑟中自有風乎趣。沂上誰同點爾歸。無限韶光觀物化。一團和氣露天機。擬尋上下同流處。希驥當年我亦希。</text>
<title>金壯元第得紙筆。書示壯元。兼別李顯道兄。諱文佐。公我成廟癸卯。擢文科壯元。卽公之姊夫。時出守安峽。</title>,<text>浮雲世事轉頭空。功利紛紛擾擾中。萬古英雄如過鳥。今朝岐路送飛鴻。塞翁得失須看馬。天道弛張自有弓。此去徵黃應不日。一琴一鶴將無同。</text>
<title>桃源春曉圖 十韻</title>,<text>河山萬里屬狂秦。誰做桃源別樣春。遠近峯巒攢石劍。高低樹木老龍鱗。溪邊竹屋參差是。洞裏煙花爛熳新。紅雨亂飛流水急。靑山濃滴曉雲屯。牕前喚起驚殘夢。林下提壺勸醉人。鑿井耕田聊足樂。採花食實不全貧。出塵偶合幽人趣。飡玉初非上界眞。珍重畫師能縮地。微茫仙境始知津。壼中奇勝心都契。物外淸遊迹已陳。焉得思如山斗手。波濤驅使筆如神。</text>
<title>庚戌仲冬。余承行臺之命。十八日。拜辭。將向關東。閔掌令士孝。李掌令士實。贈送近體一首。依韻答之。</title>,<text>丈夫高義一忠肝。俗士聞來齒冷寒。鶻擊未能威鐵面。詩盟聊可歃銅盤。豺狼安問狐貍窟。松柏難爲桃李顏。杜牧風流吾豈敢。分司御史愧臺端。</text>
<title>宿奉安驛雪</title>,<text>身世蕭條遠遊賦。郵亭寂寞短歌行。忽驚天上春將暮。六出花飛爛熳晴。</text>
<title>翌日。發奉安直抵龍津。舟爲江氷所合。行人阻不得濟。招篙師鑿氷行舟。日已晩矣。</title>,<text>風雪奉安驛。我行已水濱。那知舟楫路。愁殺往來人。欲濟煩三老。乘危笑此身。漁蓑吟柳句。字字摠堪珍。</text>
<title>二十一日。到原城。聞朴先生訒來。以時方讞囚。未得相見。詩以寄之。</title>,<text>骨鯁曾慙魯參政。風流今愧杜樊川。如何萍水他鄕客。脈脈半窓心惘然。</text>
<title>二十三日。分囚事。干於橫城，洪川，平昌等官。是日。自北原抵橫城。</title>,<text>橫城是處湖山勝。讞獄從來簿領繁。萬里征鞍消髀肉。百年浮世信乾坤。杜陵何事悲孤劍。宋玉無端倚大言。如許狐貍安足問。呑舟漏網任瀾飜。</text>
<title>次橫城東軒韻</title>,<text>雪擁關山我馬東。酒衝愁陣策奇功。遠遊莫是史遷子。多酌休嫌狂次公。</text>
<title>二十五日。發橫城向洪川。行到蒼峯驛。次板上韻。</title>,<text>雪滿蒼峯白。天晴谷口陰。樹遮千里眼。雲送故鄕心。歷歷江山勝。行行歲月深。一年長作客。無日不孤吟。</text>
<title>次洪川東軒韻</title>,<text>洪縣經千古。靑山結四隣。牛刀武城宰。野鹿葛天民。氣壯元龍敵。詩寒東野親。撚髥無好句。吟罷客愁新。</text>
<title>重到蒼峯。惡詩已加災於木矣。笑不置。復和前韻。</title>,<text>書生惜日月。爲客費光陰。泉石閒中趣。煙霞物外心。虛名徒役役。羈思復深深。憶得眉山老。長歌嶺外吟。</text>
<title>二十七日。自橫城抵安興驛。題六絶于壁上。</title>,<text>數聲畫角羈愁破。一點靑山古意存。堪笑東西南北客。菟裘無計任乾坤。</text>
<title>二十七日。自橫城抵安興驛。題六絶于壁上。 其2</title>,<text>遠遊司馬壯心在。磊落元龍豪氣存。湖山是處最奇絶。有嶺揷天江抹坤。</text>
<title>二十七日。自橫城抵安興驛。題六絶于壁上。 其3</title>,<text>生憎蟣蝨衣中起。最愛圖書篋裏存。樓倚行藏吟杜句。不妨隨意答乾坤。</text>
<title>二十七日。自橫城抵安興驛。題六絶于壁上。 其4</title>,<text>鹿馬從來齊得失。荊凡畢竟定誰存。我今見客深藏舌。囊括空懷六四坤。</text>
<title>二十七日。自橫城抵安興驛。題六絶于壁上。 其5</title>,<text>萱堂初度是今日。壽獻南山舊祝存。烏鳥私情吾未效。鴻恩端配至哉坤。</text>
<title>二十八日。踰禿嶺。歇馬芳林驛。</title>,<text>蓐食安興至大還。崎嶇禿嶺強躋攀。玉壼銀界人蹤滅。馬上吟肩聳似山。</text>
<title>次平昌東軒韻</title>,<text>來往如梭不定居。焉能折獄片言餘。江山無恙今猶古。造物有情乘又除。多酌酒狂莫多酌。中書君老不中書。悠悠辜負三冬學。始信忘筌爲得魚。</text>
<title>季冬初三日。此下疑有夜夢二字 爲濟州倅。不堪渡海之厄。夢罷。不覺自笑。口吟二十八字。</title>,<text>百年得喪黃粱熟。兩字功名白髮新。笑他牢落烏臺客。也作南柯夢裏人。</text>
<title>白髮 幷序</title>,<text>白髮欺人故故生。千愁萬恨若爲情。不堪看鏡呵呵笑。一首新詩寫不平。</text>
<title>寄閔掌令 士孝○四首</title>,<text>是處溪山笑我迂。長年作客儘窮途。艱難險阻嘗之矣。落魄蹉跎命也夫。月苦風酸詩骨冷。萍飄蓬轉宦情孤。牧之最得分司體。如我乾坤一腐儒。</text>
<title>寄閔掌令 士孝○四首 其2</title>,<text>羅鉗吉網織無根。酷吏紛紛何足論。爭務深文爲刻薄。那知一笑在平反。埋輪敢效張綱直。折獄還慙季路言。嶺外飄飄何所得。此身行止信乾坤。</text>
<title>寄閔掌令 士孝○四首 其3</title>,<text>流年背我堂堂去。客子多情望故鄕。梅蕊冒寒傳臘信。柳條衝雪漏春光。一生癡黠何曾補。萬事酸鹹久已嘗。莫訝騷人吟大苦。儘敎風月入奚囊。</text>
<title>寄閔掌令 士孝○四首 其4</title>,<text>冉冉光陰雙短髮。悠悠身世一虛舟。風饕雪虐無時了。宦夢羈愁幾日休。遊子淚沾慈母線。行人心折大刀頭。一緘都付千重意。瓊玖何嫌木李投。</text>
<title>耳鳴。五六日不絶。</title>,<text>紛紛天下物之理。大抵鳴皆因不平。寸心百感鳴依舊。雙耳如何終夜鳴。</text>
<title>偶吟 四首</title>,<text>男兒何用守池魚。迹遍寰中謝磨驢。早罷訊囚無箇事。紙窓明處臥看書。</text>
<title>偶吟 四首 其2</title>,<text>彈鋏何求丙穴魚。吟詩政在㶚橋驢。三冬所得知多少。不爲窮愁不著書。</text>
<title>偶吟 四首 其3</title>,<text>每向殘編正魯魚。從來短技笑黔驢。欲知天下無窮事。須讀人間萬卷書。</text>
<title>偶吟 四首 其4</title>,<text>范蠡五湖千里魚。杜陵破帽又蹇驢。他時擬卜菟裘去。兼學人間種樹書。</text>
<title>朴敬差訒。每見我云。推鞫之事。勿好事爲也。笑而不答。吟成一絶。</title>,<text>忘機心自得。憎俗眼慵開。我欲逃名去。人嫌好事來。</text>
<title>前韻</title>,<text>有時心口語。何處好懷開。不奈羈愁苦。無端俗物來。</text>
<title>夜坐。用前韻。</title>,<text>燈花何太喜。應爲好詩開。窮臘堂堂去。新春得得來。</text>
<title>恨別 十二韻</title>,<text>蕩蕩乾坤大。行行日月驅。兩親千里遠。遊子一身孤。歲暮鴒原隔。天寒雁字無。風霜龜拆手。雪霰粟生膚。投筆呵氷硯。吟詩撚凍鬚。羈懷空跌宕。世事飽艱虞。樸直曾成癖。駑材敢自誣。少時慙泣玉。今日混吹竽。書劍催年矢。行藏信命途。不分皐鶴聞。肯作井蛙拘。落托眞如此。崎嶇有是夫。錦囊何所得。時問小奚奴。</text>
<title>聞安峽兄患脚病。寄峽中。九首</title>,<text>嶺南朝軔暮關東。魂夢相尋古峽中。造化小兒眞戲劇。鴒原相望意無窮。</text>
<title>聞安峽兄患脚病。寄峽中。九首 其2</title>,<text>卿當獨步謝江東。流倒詞源三峽中。臥治何須股肱郡。官梅何遜興無窮。</text>
<title>聞安峽兄患脚病。寄峽中。九首 其3</title>,<text>君侯秀句滿天東。李白風流詩酒中。衙罷乘閒無箇事。此間淸興畫難窮。</text>
<title>聞安峽兄患脚病。寄峽中。九首 其4</title>,<text>壽域春臺大小東。昇平文物百年中。棟梁屹立明堂用。國壽山河永不窮。</text>
<title>聞安峽兄患脚病。寄峽中。九首 其5</title>,<text>倒壑狂瀾難復東。有誰砥柱此波中。天生吏部張吾道。底事無端賦送窮。</text>
<title>聞安峽兄患脚病。寄峽中。九首 其6</title>,<text>不料南轅忽向東。千嵒萬壑會稽中。遠遊擬學子長子。禹穴探奇我欲窮。</text>
<title>聞安峽兄患脚病。寄峽中。九首 其7</title>,<text>臘破窮陰斗欲東。天機衮衮隙駒中。髀肉已消鞍馬裏。從來大瘦坐詩窮。</text>
<title>聞安峽兄患脚病。寄峽中。九首 其8</title>,<text>蹇驢破帽瀼西東。淸夢時時向此中。擬卜菟裘終老計。一生憂道不憂窮。</text>
<title>聞安峽兄患脚病。寄峽中。九首 其9</title>,<text>奔走虛名西復東。半生汩沒洪爐中。江湖落魄無如我。詩豈窮人人自窮。</text>
<title>謾吟 古韻</title>,<text>處世身如寄。逢人眼不靑。莫彈流水曲。無復子期聽。狗苟謀生陋。鴻飛得路冥。功名大槐國。群蟻慕羶腥。</text>
<title>謾吟 古韻 其2</title>,<text>臘雪催三白。雲山失舊靑。驛梅無使寄。郢曲有誰聽。人事從膠擾。天機自杳冥。流芳光竹素。遺臭有餘腥。</text>
<title>偶逢朴敬差，陳都事兩先生。設酌房中。</title>,<text>白戰政酣風雪夜。淸尊相對笑談時。能輕萬戶蜉蝣小。翻笑二豪蜾蠃微。人訝散材空濩落。我於中聖更支離。酒帝劉伶一石飮。衙官屈宋百篇詩。</text>
<title>初九日。得北堂書。有平反之命。又奉判尹舅氏柬。柬內有好事戒。噫。余豈好事哉。感懷賦之。十五韻</title>,<text>官遊從落托。消息報平安。京兆慈親志。平反一笑歡。爲心眞若此。非意孰相干。氷炭難同器。毀譽了蓋棺。無鹽妬西子。鷙鳥嫉孤鸞。身世萍浮水。功名鮎上竿。從來孤竹性。不用曲藤蟠。雖媿風霜面。元非桃李顏。自嫌愚待兔。人訝謾爲官。擊海搏鵬翼。隨天賦鼠肝。旅鄕思樂土。羈夢着憂端。臘盡梅花發。雲黃雪意闌。英雄如過鳥。歲月似跳丸。那復邯鄲枕。常看首蓿盤。此時無一盞。安得洗儒酸。</text>
<title>臘日書懷</title>,<text>天時人事動相催。歲月何妨衮衮來。柳色先偸春色漏。梅花猶帶雪花開。口脂面藥鵷行阻。官況羈愁蝶夢回。忽有好詩生眼底。文章瓦釜亦鳴雷。</text>
<title>前韻</title>,<text>多情歲月白駒催。牢落佗鄕萬感來。窮臘已隨殘雪去。寒花政値客愁開。十年爲吏肱三折。一夕思家腸九回。安得百年耳長熱。高堂醉臥不聞雷。</text>
<title>詠黃山谷一日思親十二時之句。演韻得七絶。</title>,<text>堂前空夢老萊衣。嶺外難懷陸子橘。年過半百桑楡晩。喜一亦復兼懼一。</text>
<title>詠黃山谷一日思親十二時之句。演韻得七絶。 其2</title>,<text>深情常念反哺烏。浮世飜慙處褌蝨。事親日短事君長。所以古人知愛日。</text>
<title>詠黃山谷一日思親十二時之句。演韻得七絶。 其3</title>,<text>萬一報了三春輝。寸草無端和淚滋。平反一笑知何日。千里悠悠勞夢思。</text>
<title>詠黃山谷一日思親十二時之句。演韻得七絶。 其4</title>,<text>窮途何敢望要津。皺盡紅顏白髮新。自笑丹心猶未折。平生一念在君親。</text>
<title>詠黃山谷一日思親十二時之句。演韻得七絶。 其5</title>,<text>窮愁東野一生酸。遠遊杜甫百憂集。得失須憑塞馬翁。詭遇不取曾獲十。</text>
<title>詠黃山谷一日思親十二時之句。演韻得七絶。 其6</title>,<text>詩成可使泣萬鬼。游刃恢恢有餘地。嶺外有文傳千秋。九原安得起蘇二。</text>
<title>詠黃山谷一日思親十二時之句。演韻得七絶。 其7</title>,<text>玉宇瓊樓霽景暉。乾坤淸氣入詩脾。憑欄覓句無人會。描畫須敎李伯時。</text>
<title>謾吟</title>,<text>功名兩字間。仕宦困出入。軒冕寄倘來。正路曾獨立。滔滔聲利中。恐居下流濕。我詩出於眞。因茲忘怏悒。</text>
<title>刺史古諸侯</title>,<text>刺史古諸侯。分憂百里命。保我群赤子。憂民如有病。胡乃少恩子。橫斂徒爲梗。但聞碩鼠刺。不見五袴詠。觸邪有堯羊。照膽有秦鏡。民瘼達宸旒。終然罹憲網。上負明主知。下失蒼生望。一敗萬事裂。獨不媿俯仰。</text>
<title>小技</title>,<text>陟覺文章眞小技。每愁肝腎困雕鐫。膏肓此病治無藥。歡伯何時痛洗湔。</text>
<title>作客 三首</title>,<text>悠悠長作客。役役愧前賢。未試囊中法。徒窺管裏天。百年如寄爾。萬事更茫然。枉費江南夢。盟鴟浩蕩邊。</text>
<title>作客 三首 其2</title>,<text>醒狂發一笑。樗散廁群賢。報國慙無術。知心誓有天。羈懷誠若此。世故莽依然。欲採丹丘藥。乘風弱水邊。</text>
<title>作客 三首 其3</title>,<text>登樓王粲子。步月杜陵賢。萍梗非吾土。行藏付老天。砧因羈思擣。燈爲別愁然。一片思鄕夢。滄洲若箇邊。</text>
<title>古意 前韻</title>,<text>萬古乾坤內。宗師我聖賢。斯文未墜地。吾道實關天。鳳鳥來何晩。鳶魚體自然。淵源到濂洛。風月浩無邊。</text>
<title>夜坐</title>,<text>匣裏鳴雙劍。囊中澁一錢。平生無長物。酒癖與詩顚。有意徐中聖。何心祖着鞭。挑燈更趺坐。風味淡於禪。</text>
<title>晨起 前韻</title>,<text>自笑聲華賤。何曾直一錢。詩壇推李白。筆陣愧張顚。謾把持竿手。空吟蹋雪鞭。小牕晨起坐。梳盥欲參禪。</text>
<title>夢見李兼之 達善 同登丙午科</title>,<text>平生耐久友。夢見李兼之。刮目成歡笑。開尊話別離。如今世緣淺。依舊我心癡。忽覺黃粱熟。徒勞兩地思。</text>
<title>前韻 二首</title>,<text>多病孟浩然。送窮韓退之。故人疏欲絶。五鬼苦難離。作客無長策。忘機守一癡。百年如此可。何用費心思。</text>
<title>前韻 二首 其2</title>,<text>風月詩爲地。吾今批抹之。憂時多慷慨。學道欲支離。我賦濂溪拙。人嫌顧愷癡。詞華眞末技。誰構十年思。</text>
<title>憶伯仲氏 伯氏諱五行。字齊之。登戊午文科。仲氏諱五紀。字叶之。登乙卯文科。公與伯仲氏。同中丙午司馬試。</title>,<text>長年鞍馬空皮骨。千里家山隔弟兄。黃耳不來消息斷。庭前鵲噪客心驚。</text>
<title>用前韻</title>,<text>百世醒狂中酒聖。一生標格愛梅兄。久拚風月閑中趣。遮莫功名夢裏驚。</text>
<title>行路難</title>,<text>高似太行深灎澦。紛紛覆轍宦途危。向來語穽君須避。對面人心眞九疑。</text>
<title>久客嶺外。身阻紫宸朝。感懷賦之。十二月十五日</title>,<text>大瘦從來飯顆山。人間無藥駐朱顏。旅魂漂泊東西嶺。宦夢依俙鵷鷺班。百世光陰悲荏苒。半生蹤迹笑疏頑。惟餘葵懇渾依舊。戀闕何忘一飯間。</text>
<title>旅懷 前韻</title>,<text>吾豈無錢可買山。不能免俗皺紅顏。多情潘鬢愁催白。每日萊衣夢作斑。膽大襟期空磊落。才疏身世本癡頑。他時自適滄洲趣。魚鳥相忘雲水間。</text>
<title>十六日。自橫城向洪川。道中遇雪。口號。二絶</title>,<text>臘盡窮陰料峭寒。飄空飛雪白漫漫。閉門合作袁安臥。底事悠悠行路難。</text>
<title>十六日。自橫城向洪川。道中遇雪。口號。二絶 其2</title>,<text>得句不嫌東野寒。爲官飜笑次山漫。客中無復行窩樂。嶺外長吟蜀道難。</text>
<title>洪川偶逢安峽兄。喜賦求和。</title>,<text>翩翩馹騎快於鴻。蹋碎瓊瑤鶴鶩同。其奈峽中成遠別。那知嶺外更相逢。割鷄妙手聞循吏。伏豹威名愧古風。得喪百年俱草草。黃梁夢罷旋成空。</text>
<title>洪川偶逢安峽兄。喜賦求和。 次 顯道</title>,<text>身罹世網羨冥鴻。到處危途蜀道同。凌雪馳驅愁獨苦。看雲記憶喜相逢。慙非出宰郞官選。籍甚分司御史風。公館寂寥誰與語。吟詩幸許酒杯空。</text>
<title>安峽。擧黃山谷行臺無妾護衣篝之句。笑余寂寞。余演韻。戲作七絶。</title>,<text>去秋慣作江南客。今日飜爲嶺外行。泛梗還同杜陵子。愧無佳句使人驚。</text>
<title>安峽。擧黃山谷行臺無妾護衣篝之句。笑余寂寞。余演韻。戲作七絶。 其2</title>,<text>莫言心事着寒灰。滿面霜風御史臺。更擬廣平腸作鐵。休敎紅粉一時回。</text>
<title>安峽。擧黃山谷行臺無妾護衣篝之句。笑余寂寞。余演韻。戲作七絶。 其3</title>,<text>弧矢雄心笑首丘。朝遊北海暮蒼梧。三行紅粉徒爲耳。一首新詩未可無。</text>
<title>安峽。擧黃山谷行臺無妾護衣篝之句。笑余寂寞。余演韻。戲作七絶。 其4</title>,<text>香山晩節放楊柳。獻之少時歌桃葉。家人自有解卿卿。駿馬何須來換妾。</text>
<title>安峽。擧黃山谷行臺無妾護衣篝之句。笑余寂寞。余演韻。戲作七絶。 其5</title>,<text>任看羅襪凌波步。一生自足麤麤布。壯夫元不誤娥眉。千金重軀煩調護。</text>
<title>安峽。擧黃山谷行臺無妾護衣篝之句。笑余寂寞。余演韻。戲作七絶。 其6</title>,<text>人間萬事巧相違。十載紅塵染素衣。休訝一麾安峽去。徵黃不日璽書飛。</text>
<title>安峽。擧黃山谷行臺無妾護衣篝之句。笑余寂寞。余演韻。戲作七絶。 其7</title>,<text>甯子休歌叩角牛。浮名身外更何求。使君學海流三峽。老我圖書滿一篝。</text>
<title>立春</title>,<text>憶得去年立春日。小臣鉛槧貼宜春。門門殿殿祥煙裊。歲歲年年寶字新。已罷窮陰回北斗。須知一氣轉洪鍧。風光從此可堪賞。生意津津物色匀。</text>
<title>立春翌日。自洪川。重到蒼峯驛。用前韻。</title>,<text>久客煩郵吏。忘機愧漢陰。梅殘餘臘信。雪虐壓春心。自識羈愁苦。誰憐詩思深。平生五字律。聊復撚髥吟。</text>
<title>金監司相國。見惠陳簡齋集黃毛等物。云。集希遣雅懷。毫亦供文房。勿訝勿訝。詩以謝之。</title>,<text>驚人佳句思難得。脫帽中書老已深。簡老文章知蓋世。毛生交契解供吟。詩壇已得風騷伯。筆陣行穿翰墨林。他日留爲玉堂用。惠來珍重百朋心。</text>
<title>書懷</title>,<text>萬里鷗波夢屢飛。悠悠身世怪依違。年光何事背人去。世故無端驅我爲。其奈宦情還莫莫。不禁詩思便奇奇。從今擬借飛仙術。一洗人間局促悲。</text>
<title>洪川客舍。不堪旅況。攬筆書懷。三首</title>,<text>雪消簷霤落。錯認雨餘聲。臘盡梅花老。春來菜甲生。遊宦情無賴。哦詩句不成。毀譽蓋棺了。屋漏甚分明。</text>
<title>洪川客舍。不堪旅況。攬筆書懷。三首 其2</title>,<text>故園歸未得。鷗泛已春聲。夢約靑山去。愁催白髮生。此身空濩落。萬事等虧成。心迹然無愧。昭昭天日明。</text>
<title>洪川客舍。不堪旅況。攬筆書懷。三首 其3</title>,<text>我生非不達。出語輒悲聲。漂泊緣何事。崎嶇笑此生。鄕心和淚落。春瘦爲詩成。感慨騷人病。終然大節明。</text>
<title>偶吟 在洪川</title>,<text>醉鄕無處訪無功。旅館堪書咄咄空。使罷歸來何日是。得錢沽酒試春風。</text>
<title>偶吟 在洪川 其2</title>,<text>補世慙無尺寸功。紛紜俗事轉頭空。從今擺落塵緣去。浩蕩滄溟萬里風。</text>
<title>偶吟 在洪川 其3</title>,<text>十載區區筆硯功。杜陵無補澁囊空。窮愁自是騷人事。何日堪乘破浪風。</text>
<title>偶吟 在洪川 其4</title>,<text>詩酒當封第一功。一哦一吸千愁空。我亦從來已成癖。紛紛俗子馬牛風。</text>
<title>偶吟 在洪川 其5</title>,<text>誰言天地有全功。造物從來戲劇空。公器美名君莫取。防危須效古人風。</text>
<title>偶吟 在洪川 其6</title>,<text>虛名箕斗竟何功。身世如今萬事空。排悶裁詩聊爾耳。不是弄月與嘲風。</text>
<title>名途</title>,<text>擾擾名途車馬塵。紛紛夢幻百年身。已知蟬翼宦情薄。便覺牛毛世事新。素履詩書空抱負。靑氈家世本淸貧。一生心事田園興。明月淸風自結隣。</text>
<title>除夕前一日。金相國在原城。次前韻。要我共除臘夕。適因讞事。辭不赴。奉和相國韻。臘字衍</title>,<text>光陰衮衮自來侵。宦況羈愁日轉深。流水高山鍾子趣。暮雲春樹杜陵吟。喜聞乾鵲催行李。悶見昏鴉集遠林。乘興山陰空負雪。此間無限別離心。</text>
<title>除夕前一日。金相國在原城。次前韻。要我共除臘夕。適因讞事。辭不赴。奉和相國韻。臘字衍 其2</title>,<text>弊裘剛被苦寒侵。正値關山積雪深。挑盡靑燈聊守歲。閒將綵筆只供吟。瓊琚報厚藏詩篋。山斗名高映士林。鼎鼎新春催客興。終須傾蓋細論心。</text>
<title>除夕前一日。金相國在原城。次前韻。要我共除臘夕。適因讞事。辭不赴。奉和相國韻。臘字衍 附相國韻</title>,<text>年來老病謾相侵。遊宦空慙聖澤深。役役世間多少意。行行嶺表短長吟。邀君共燭今除夜。愧我承風舊翰林。俗士紛紛徒爾耳。憑誰說與歲寒心。</text>
<title>除夕。與峽兄聯句。峽兄患微恙。留洪川。</title>,<text>此夜猶今歲。明朝又一年。病思儺逐疫。窮送鬼燒船。柏葉杯堪飮。椒花頌可傳。他鄕同作客。萬事已忘筌。衮衮親朋話。茫茫造化權。雪消殘臘後。梅老早春前。耐久靑燈在。通宵任不眠。</text>
<title>元日。此下疑有奉呈二字 陳都事先生。</title>,<text>風光隨處好。花柳被春催。慣作他鄕客。頻傾長命杯。辛盤驚歲改。靑瑣憶朝回。簪履交歡地。淸遊愧不陪。</text>
<title>敬和叔父韻</title>,<text>乾坤萍梗羈心苦。父子東南別恨長。靑鳥飛來頻報喜。一緘瓊什慰悲傷。</text>
<title>敬和叔父韻 其2</title>,<text>自保曾參不殺人。分明屋漏有明神。中來百感憑誰語。只許攻愁若下春。</text>
<title>敬和叔父韻 其3</title>,<text>百年人物存公論。飛語論人不近情。直以疏狂招謗議。終須釋憾望非輕。</text>
<title>敬和叔父韻 附叔父贈詩 三絶</title>,<text>乃父艱辛挈小娘。千山積雪道途長。嶺南況與關東隔。守歲心應母子傷。</text>
<title>敬和叔父韻 附叔父贈詩 三絶 其2</title>,<text>驄馬行行實怕人。風霜滿面露精神。須將仁恕平反手。來奉高堂一笑春。</text>
<title>敬和叔父韻 附叔父贈詩 三絶 其3</title>,<text>吏憚剛明應有日。爭成貝錦頗非情。殿中恐墮奸兇術。熟計深思愼莫輕。</text>
<title>戲題二絶。奉峽兄行軒。</title>,<text>烏府先生鐵作腸。蘇州御史寢凝香。芙蓉一夜垂垂發。莫是巫山窈窕娘。</text>
<title>戲題二絶。奉峽兄行軒。 其2</title>,<text>列子馭風何事業。老聃立語本淸虛。六經萬古懸星日。肯讀人間非聖書。</text>
<title>戲題二絶。奉峽兄行軒。 附峽兄和韻</title>,<text>莫擬蘇州曾斷腸。吾生元自愛荷香。春風到處眞堪賞。花滿蹊家黃四娘。</text>
<title>戲題二絶。奉峽兄行軒。 附峽兄和韻 其2</title>,<text>扶世眞儒重名敎。寓言諸子尙空虛。焉能皓首談姬孔。須讀生來未讀書。</text>
<title>人日</title>,<text>客裏逢人日。光陰隙駟催。梅粧隨額落。雪片滿空來。遣興詩盈篋。寬懷酒滿杯。草堂佳句在。荊俗可無哉。</text>
<title>感懷</title>,<text>有意絶琴絃。無由運郢斤。客愁空咄咄。鄕思已紛紛。官事催華髮。春山望白雲。唯餘壯心在。飛語任云云。</text>
<title>回首</title>,<text>回首家山頻入夢。無端步月獨徘徊。堂堂節序靑春好。衮衮鄕愁白髮催。寂寞子雲長寂寞。歸來元亮未歸來。何時放浪形骸去。一日須傾三百杯。</text>
<title>自原城。行到楊根娛賓驛。偶得寒疾。苦吟留五日。病起書懷。</title>,<text>一年佳節百憂中。此地春風似不公。造化小兒殊作惡。君臣良劑罕收功。病深實下傷心淚。命舛難逢斲鼻工。瘦不勝衣枯槁甚。邇來多故恐成翁。</text>
<title>正月二十六日。發娛賓。渡龍津。</title>,<text>雪消春水碧於天。古渡來來去去船。一葉乘危君莫笑。擬尋蘇老挾飛仙。</text>
<title>上金季雲壯元 諱馹孫。淸道人。自號濯纓子。我成廟丙午。中司馬試壯元。登同年甲科。</title>,<text>雕篆從來困肺肝。文章小技不須看。韓豪李放知君壯。島瘦郊寒愧我酸。孤劍鳴時吟欲斷。疏髥撚處字要安。畫蛇着足休嫌拙。須把風斤斲堊漫。</text>
<title>上金季雲壯元 諱馹孫。淸道人。自號濯纓子。我成廟丙午。中司馬試壯元。登同年甲科。 奉和 季雲</title>,<text>付與從天喫鼠肝。榮華瞥眼等閑看。輸心莫道交情熱。失意休言世味酸。文字不隨餘子媚。林泉終卜此身安。多君骨鯁詞源激。宦海文瀾共渺漫。</text>
<title>閏九月初八日。宿忠州村家阻雨。書示同行柳殿中仲和。</title>,<text>催曉黃鷄唱已闌。凄迷風雨送微寒。醫人藥有君臣劑。使鬼錢無子母看。刺史葡萄誰釀酒。先生苜蓿自登盤。多情宋玉悲蕭瑟。冷落秋光入筆端。</text>
<title>仲和次韻重賦答之</title>,<text>歸去田園興欲闌。鷗盟當日未應寒。隙駒便覺秋容老。勳鏡休驚鬢雪看。慷慨不須乘典馬。聱牙何必學殷盤。多君詩語淸人骨。準擬相從叩兩端。</text>
<title>忠州道中。冒雨。口號。</title>,<text>南北東西俱我家。乾坤萬物於吾何。浮萍莫是杜子美。篛笠還如張志和。久雨龍公眞戲劇。倦遊客子悲蹉跎。晩看落霞齊孤鶩。詩成仰空長呵呵。</text>
<title>病馬吟得足字。書示仲和。以馬病阻行云云。</title>,<text>地用莫如馬。天驥千金直。追風逐電行。一息凌九域。世上多騏驥。人間少伯樂。下與駑駘伍。居然伏槽櫪。龍骨瘦査牙。霜蹄倦跼蹐。如何騕褭姿。秪受奴隷辱。玄黃復玄黃。無由見騰躍。嘶風踏靑蒭。垂淚灑苜蓿。儻來燕臺金。庶展千里足。</text>
<title>歇馬安富驛。次柱間韻。</title>,<text>歲歲征衫西復東。故園桑梓夢魂通。黃梅時節朝天客。千里歸來霜葉紅。</text>
<title>寄季雲壯元</title>,<text>脚踏東西南北塵。九州之外幾州州。炎蒸瘴霧燕山暑。冷落風霜鳥嶺秋。問路擬尋陶逕去。行身堪作賈胡留。從來外物不可必。萬事唯宜一笑休。</text>
<title>寄季雲壯元 其2</title>,<text>區區書劍極周流。呑夢方知壯氣酬。牢落杜陵長作客。蕭條宋玉謾悲秋。何時邂逅開靑眼。萬里歸來欲白頭。陶醉屈醒俱感慨。任他榮辱等江漚。</text>
<title>寄季雲壯元 其3</title>,<text>世味酸鹹早飽厭。煙蓑月艇夢長占。聞天君作九皐鶴。乖世吾如六日蟾。衆手從他劇雲雨。一心猶自擬蛩鶼。虛堂月滿琴聲苦。曲罷陽春巾欲沾。</text>
<title>寄季雲壯元 其4</title>,<text>別來無日不相思。況値風霜搖落時。空谷如今人足斷。十年依舊我心癡。是非衮衮杯蛇在。歲月悤悤隙駟馳。秋興不知凡幾首。苦吟多是憶君詩。</text>
<title>次鄭密陽叔韻 諱蘭茂。字猗叟。以蔭補官。官至密陽府使。卽公之姑夫。</title>,<text>孤村微雨送秋寒。驚看千林霜葉殘。叱馭幾回吟陟岵。老萊當日夢衣斑。</text>
<title>次鄭密陽叔韻 諱蘭茂。字猗叟。以蔭補官。官至密陽府使。卽公之姑夫。 其2</title>,<text>落木蕭蕭滿眼秋。劍鋩山上望鄕愁。季鷹歸去蓴鱸興。白醴閑斟洗玉舟。</text>
<title>次鄭密陽叔韻 諱蘭茂。字猗叟。以蔭補官。官至密陽府使。卽公之姑夫。 其3</title>,<text>黃花淥酒賞辰良。歲稔家豐是上祥。九月已爲仍九日。一年佳節兩重陽。</text>
<title>詠白菊</title>,<text>東籬獨占發垂垂。耐久西風特地吹。素艶玲瓏搖醉眼。淸香馥郁入詩脾。却疑玉女氷肌露。還似仙人雪氅披。斷酒年來多病客。爲渠今復一中之。</text>
<title>夜坐次簡齋韻 閏九月十九日在家作</title>,<text>夜雨鳴蕭蕭。寒燈耿耿明。西風吹葉盡。無處聞秋聲。搖落氣悲哉。空令壯心驚。漁釣一竿在。圖書四壁橫。鷄豚燕春秋。不覺歲崢嶸。但知耳頻熱。誰鳴心不平。主聖羅群英。朝淸櫜五兵。願言注霖雨。百荄含春生。</text>
<title>安東道中 變體</title>,<text>衝破靑冥倦鳥還。浮生聊博九秋閒。濛濛細雨連三日。漠漠窮陰塞兩間。微茫島嶼無邊水。呑吐嵌空何處山。野趣晩來濃似粥。不知身世綰朝班。</text>
<title>花山待鄭應敎彥卿</title>,<text>傲霜唯有菊花枝。不怕秋風捲地吹。有約不來閑望久。撚髥吟罷寫新詩。</text>
<title>戲題彥卿扇 彥卿時被越女之笑</title>,<text>從來性癖愛梅兄。何可一日無此君。梅香竹韻雙奇絶。春風桃李徒紛紛。</text>
<title>次彥卿韻</title>,<text>中山千日飮。不覺玉山頹。醉裏乾坤窄。滄溟小似杯。</text>
<title>次彥卿韻 其2</title>,<text>但樂杜康在。那知羲馭頹。悤悤歸秣馬。主客盡餘杯。</text>
<title>贈李同年浩源。時適天氣向寒。倩衣襲於浩源云。亦君子固窮之意。在花山作</title>,<text>涼時思煖煖思涼。物理人情自可明。痼冷莫敎思爛熟。世間炎熱誤平生。</text>
<title>閏九月十八日微雪</title>,<text>山瘦秋將盡。天陰雪欲飛。有詩驚歲晩。無夢履危機。</text>
<title>醉時歌</title>,<text>磊落酒狂凌八極。不數淵明臥醉石。最愛迎秋野菊鮮。生憎帶雨山雲黑。君不見乾坤腐儒無寸策。長作東西南北客。苦說歸田似不情。悠悠萬事付歡伯。</text>
<title>感懷</title>,<text>平生隨意答乾坤。陶令門前三逕存。竹弟虛心侵冷戶。錢兄無脛走權門。有時捫蝨談當世。不學雕蟲作戲言。頭上漉巾一罇酒。北窓身世是羲軒。</text>
<title>詠盆菊</title>,<text>翠委紅凋萬葉秋。風霜昨夜冷颼颼。開窓一笑徐娘老。落盡金衣不耐愁。</text>
<title>不見李生久</title>,<text>不見李生久。停雲望幾巡。同時萬里客。今日異鄕人。芸閣編書卷。秋江理釣綸。悲歡與聚散。都付一枝春。</text>
<title>閏九月晦日</title>,<text>堂堂節序速如飛。秋興未闌秋又歸。門外大風掀地軸。籬邊殘菊冒霜威。紅旗黃紙緣書劍。茅屋靑山無是非。把酒只堪酬歲月。登樓不用賦斜暉。</text>
<title>寄鄭應敎彥卿</title>,<text>相逢開一笑。別來情懷惡。蜚英靑瑣賢。浪迹江湖客。仙凡迥不同。兩地長相憶。</text>
<title>難老堂 取詩人永錫難老之意</title>,<text>堂前桃核齊崑崙。堂下菊潭淨不塵。問候諸孫應頷識。結交佳客許心親。椿株不老八千歲。海屋添籌一萬春。利達紛紛何足道。無榮無辱一閑身。</text>
<title>難老堂 取詩人永錫難老之意 其2</title>,<text>燕山自有五枝芳。難老堂中白日長。萬事不求三樂外。天敎申錫壽而昌。</text>
<title>孟冬初吉。與鄕中父老。設酌射侯。座有朴芬者。射鳩中之。身首異處。縷血淋漓。一座驚愕。芬嘗以能射鳴於鄕云。</title>,<text>翩翩者彼鳩。飛集園中枝。欲發撫機處。貪看仰面時。落鵰知有術。貫蝨早收奇。滿座渾驚歎。爭相賞一巵。</text>
<title>是日。密陽叔亦來設酌。戲吟近體一首。依韻賦之。</title>,<text>合巹東床興復然。塞翁得失莫非天。鴛鴦那有二三德。琴瑟虛張五十絃。最喜東南盡賓主。由來萍水作因緣。傾殘藥玉杯中酒。伐木歌兼車舝篇。</text>
<title>次秦生韻</title>,<text>節義文章萬古鳴。憐渠小少有詩聲。汝兄學業眞堪笑。白首紛如奈晩成。</text>
<title>醉吟建除體</title>,<text>建旆利名場。揚揚鳴玉珂。除道多九折。無地不風波。滿意靑紫貴。何如一綠蓑。平生磊落志。萬物於吾何。定知身後名。不如醉時歌。執迷一生癖。詩狂與酒魔。破甑任浮榮。風月俱婆娑。危微精一訓。往往窮硏摩。成功仁義藪。沈酣丘與軻。收斂一方寸。萬里 當作理 皆包羅。開闔有耿光。天地無偏頗。閉戶草玄經。子雲辛苦多。</text>
<title>酒醒午夜。呼燈淸坐。風雨驟至。讀古人詩。有感而作。</title>,<text>醉臥蝸廬詩夢醒。五更風雨鬧窓櫺。向來多癖杯中物。此去祇看座右銘。龍劍有時埋古獄。牛刀常若發新硎。英雄萬古如過鳥。讀盡塵編雙眼靑。</text>
<title>夜飮。次洪同年彥邦韻。</title>,<text>俗子紛紛令我病。非君誰與好懷開。陽春白雪徒爲爾。流水高山亦已哉。詩入靑燈花有蕊。杯浮明月鏡無埃。嚴終氣宇知名早。獻賦蓬萊步玉臺。</text>
<title>孟冬初七日夜夢。伯仲氏皆有登龍之慶。覺而喜賦。</title>,<text>姜被年來苦未溫。那堪一夕九升魂。謝庭政欲馨蘭秀。竇老要看芳桂繁。夢裏喜登龍虎榜。覺來空望鶺鴒原。自憐孤雁瘦如許。何日相隨話弟昆。</text>
<title>謁金府尹 首孫 於郡東軒。府尹先題一絶。次其韻。</title>,<text>林泉自謂羲皇人。谷口那知訪子眞。衮衮淸談霏玉屑。一杯酬酢免如新。</text>
<title>謁金府尹 首孫 於郡東軒。府尹先題一絶。次其韻。 其2</title>,<text>化蜀當年第一人。風流瀟洒更淸眞。燈花暗蕊催詩落。白雪陽春一曲新。</text>
<title>府尹命和陸放翁醉中自贈詩韻</title>,<text>野服黃冠休便休。浮名身外不須求。笑他浪騎楊州鶴。底事悲歌甯戚牛。滿意酒杯欺我醉。多情花柳解人憂。落霞有句愧王勃。當避先生地一頭。</text>
<title>府尹命韻六字</title>,<text>志士難逃名敎關。書生得句勝得官。子雲閉戶草玄經。一生投閣何身艱。不如築槽爲臺酒爲池。與君同遊醉鄕閑。洗我磊落之胸懷。一擧端可壓儒酸。斗南名高狄梁公。天下政最元次山。詩興爭如酒興深。此身江海寄浮沈。襄陽高會天應借。笑罷尊前無限心。</text>
<title>奉別府尹</title>,<text>積薪不信遲居上。威鳳爭敎快覩先。凜凜秋霜雖可畏。溫溫冬日復堪憐。靑雲自致能飛舃。淸德誰知不受氈。此去徵黃應有日。佇看羊角翼垂天。</text>
<title>再別 演雅體</title>,<text>玉潤鴻名遠。氷淸鳧舃新。庭多金鸑鷟。家有石麒麟。摠是屠龍手。誰爲畫虎人。溟鵬風自順。籬鷃笑何因。丹穴鳳毛健。渥洼騏足神。善題鸚鵡賦。合着鷺鵷塵。一闋驪駒曲。蟻浮若下春。</text>
<title>用前韻贈李進士穆，金泗昌，李蘋諸丈。四首</title>,<text>韓鉞幾揮君殿後。祖鞭今着我居先。漫郞事業知何用。老杜淸狂每自憐。卷裏光陰雙白髮。生來詩禮一靑氈。田園歸去吾何敢。戀闕遙瞻北望天。</text>
<title>用前韻贈李進士穆，金泗昌，李蘋諸丈。四首 其2</title>,<text>賦罷三都萬口傳。才名端合左思先。吟詩到處江山助。題柱當年志氣憐。衝斗常看埋獄劍。雕蟲何用讀書氈。關山遠別愁無奈。聚散悲歡問老天。</text>
<title>用前韻贈李進士穆，金泗昌，李蘋諸丈。四首 其3</title>,<text>腐儒腹內雷鳴久。豪士囊中穎脫先。白日聲名君自惜。靑春才調我偏憐。玉皇定有借香案。廣廈應知踏細氈。壯志圖南鵬已辦。醯鷄空舞甕中天。</text>
<title>用前韻贈李進士穆，金泗昌，李蘋諸丈。四首 其4</title>,<text>何知童子賦滕閣。可畏後生聞道先。氣壓食牛何太壯。才高吐鳳最堪憐。愛渠草罷三千牘。媿我依然十載氈。同學少年皆俊傑。如吾學業管窺天。</text>
<title>聞季雲到商山。近體三首。寄府尹之行。</title>,<text>停雲望極眼長穿。梅信空煩驛使傳。浩蕩神交千里外。蹉跎心事一燈前。故人高興江湖遠。老我征衫歲月遷。安得趐翎生兩腋。偶然飛去濯纓邊。</text>
<title>聞季雲到商山。近體三首。寄府尹之行。 其2</title>,<text>陟覺退之窮有自。何嫌中散懶相先。丈夫意氣偏成癖。男子平生恥乞憐。可笑年來金鑠口。翻憎客裏蝨生氈。飛沈魚鳥渾閑事。玉汝吾知上有天。</text>
<title>聞季雲到商山。近體三首。寄府尹之行。 其3</title>,<text>試問停輈知幾日。也宜傾蓋更相從。崎嶇不惜尋前路。莽蒼何煩辦宿舂。南國天寒疏白雁。西臺歲暮老靑驄。一場魂夢無關鍵。飛到商山第一峯。</text>
<title>季雲折簡招之。卽日登途。途中口號。寄季雲。</title>,<text>兩地襟期千里月。隔年消息一枝梅。邇來多病疏慵甚。靑鳥飛來夢始回。</text>
<title>季雲折簡招之。卽日登途。途中口號。寄季雲。 其2</title>,<text>靑鳥飛來夢始回。馬蹄催我上崔嵬。剡溪乘興知多少。書破羲牋九萬枚。</text>
<title>季雲折簡招之。卽日登途。途中口號。寄季雲。 其3</title>,<text>書破羲牋九萬枚。筆端風雨自天來。對床十載平生約。話舊應知一笑開。</text>
<title>到商山任內。雨雪阻行。寄季雲。</title>,<text>歲闌新雪白皚皚。庭院那知玉作堆。欲過蘇端泥浩蕩。懶尋安道興徘徊。貪看萬鶴空中舞。驚見六花頃刻開。僵臥蝸廬底心性。撒鹽聊費好詩催。</text>
<title>見季雲。相視失喜。季雲自言人生會有相逢處。余以七字分韻。吟成七絶。</title>,<text>一生謀道不謀貧。自有胸中天地春。其奈皇天無老眼。如何空谷滯斯人。</text>
<title>見季雲。相視失喜。季雲自言人生會有相逢處。余以七字分韻。吟成七絶。 其2</title>,<text>我心元不爲浮名。世事酸辛已飽更。寄傲南牕成獨酌。無端淸興惱詩生。</text>
<title>見季雲。相視失喜。季雲自言人生會有相逢處。余以七字分韻。吟成七絶。 其3</title>,<text>賢達行藏關否泰。柱天事業知無奈。煙蓑月艇五湖遊。風虎雲龍一朝會。</text>
<title>見季雲。相視失喜。季雲自言人生會有相逢處。余以七字分韻。吟成七絶。 其4</title>,<text>世間名敎無人守。功利之窟爭奔走。陶鑄唐虞一酒杯。與君共樂無何有。</text>
<title>見季雲。相視失喜。季雲自言人生會有相逢處。余以七字分韻。吟成七絶。 其5</title>,<text>萬事從來卽滄浪。得失悲歡一笑長。棋局亦觀浮世理。紛紛勝敗可交相。</text>
<title>見季雲。相視失喜。季雲自言人生會有相逢處。余以七字分韻。吟成七絶。 其6</title>,<text>名傳海內溫司馬。氣壓雲間陸士龍。柳絮飛時思不見。雪花開處喜相逢。</text>
<title>見季雲。相視失喜。季雲自言人生會有相逢處。余以七字分韻。吟成七絶。 其7</title>,<text>傾蓋當年極許與。非君誰與敷心膂。天敎貧賤玉汝成。安石一身關出處。</text>
<title>與季雲登洛東江觀水樓。季雲賦吳體一首。余亦步韻。</title>,<text>是身天地一虛舟。劍氣當年射斗牛。羈思向來何落落。宦情從此便休休。英雄萬古幾人在。煙月空江引興悠。觀水觀山皆可樂。鷗來忘我我忘鷗。</text>
<title>與季雲登洛東江觀水樓。季雲賦吳體一首。余亦步韻。 次 季雲</title>,<text>晩泊沙汀葉葉舟。紛紛去馬與來牛。江山萬古只如此。人物一生長自休。西日已沈波渺渺。東流不盡思悠悠。停舟獨立曛黃久。掠水飛回雙白鷗。</text>
<title>與季雲相別於洛東樓。季雲用板上韻贈我。我亦步韻。</title>,<text>客裏羈懷惡。逢君又送君。孤帆和雁落。遠岫點螺分。樓上一杯酒。洛東千里雲。蒼茫天欲暮。吟斷不成文。</text>
<title>與季雲相別於洛東樓。季雲用板上韻贈我。我亦步韻。 次 季雲</title>,<text>落日長程畔。把杯持勸君。危樓天欲襯。官渡路橫分。去客沒孤鳥。浮生同片雲。江風不解別。吹棹動波文。</text>
<title>次季雲詠雪排律十五韻</title>,<text>歲暮從爲客。天涯任轉蓬。梅花驚落地。柳絮笑因風。片片飛回急。斜斜緩舞工。重重成活畫。一一入詩胸。銀鳳眠欹竹。玉龍臥偃松。白鷴應失樹。皓鶴已辭籠。賦縞梁王客。吟鹽謝氏童。乘舟淸興足。擁馬謫心忡。敗履存東郭。吟肩秀兩峯。閉門覺高士。盈尺占三農。瓊宇閑情發。瑤臺望眼濛。仙從披氅得。節爲齧氈雄。造化元無定。吹噓萬不同。書空愁咄咄。呼酒樂融融。詠雪潮陽筆。無端賦送窮。</text>
<title>次季雲韻</title>,<text>傾蓋相從今幾年。情懷元不語言傳。淸狂但得詩兼酒。機事都忘蹄與筌。彭澤歸來陶令達。東溪卜築杜陵賢。閑中事業書千卷。箇箇明珠唾裏姸。</text>
<title>次洪同年彥邦韻</title>,<text>剡溪新雪滿。乘興訪逵時。書劍纏身世。乾坤進酒巵。雲泥何足辨。膠漆未應殊。圖南知有日。金殿共論思。</text>
<title>李秀才憬。借寫詩學大成。以詩答之。</title>,<text>建安六代詞章藪。若比聖門眞培塿。周孔文章懸日月。汗牛千卷堪覆瓿。</text>
<title>潘生擲紙求詩。辭不獲已。</title>,<text>浪迹江湖歌滄浪。放懷詩酒閑日月。如何毛穎僅升堂。賴有麴生眞入室。</text>
<title>潘生擲紙求詩。辭不獲已。 其2</title>,<text>觀水必涉滄溟源。登山欲上崑崙巓。吾儒所學非章句。道體須窮魚與鳶。</text>
<title>阻雨投德通驛。寄洪彥邦。</title>,<text>靑山不語催詩去。故友多情冒雨來。喜托龍門愧凡骨。暮投孤館首重回。</text>
<title>醉贈彥邦得冬字</title>,<text>愛君筆挽千鈞重。壯君飮傾萬斛鍾。君看學士雪堂老。一生眞趣天門冬。</text>
<title>謁洪大憲于廬次。雜談古今。語及伊洛諸賢師友淵源。歎今之不古也。余感而有賦。</title>,<text>每向斯文感慨多。紛紛吠雪起人嗟。山中偶爾蒙親炙。擬泝淵源洙泗波。</text>
<title>十月二十九日。離家宿於張家村。家君追而送之。翌日辭別。向龍宮。</title>,<text>喔喔孤村鷄有聲。呼燈起坐候天明。人心最是輕離別。何況人間父子情。</text>
<title>龍宮道中。逢金上舍用石。聞有取士之奇。令人起喘月之怪。口號寄季雲。二首</title>,<text>誰開科目網英才。方正賢良有自來。欲使齊竽吹一一。何嫌唐彀設恢恢。因風莊鳥搏初上。見月吳牛喘幾回。細算豫樟如許少。官家須得棟梁材。</text>
<title>龍宮道中。逢金上舍用石。聞有取士之奇。令人起喘月之怪。口號寄季雲。二首 其2</title>,<text>辛苦螢窓脫舊麻。君恩隨處可堪誇。高門積慶古來少。一喜堂前三桂花。</text>
<title>到幽谷驛。不堪旅懷。憶在洛東。與季雲聯句有千絲亂髮梳難理。嚮之 一夜羈愁酒可寬 季雲 之句。吟成近體一首。寄季雲。</title>,<text>季子貂裘苦未完。旅窓風月奈儒酸。千絲亂髮梳難理。一夜羈愁酒可寬。天地逍遙眞樂在。郵亭寂寞此身單。書生事業還堪笑。得句吟成勝得官。</text>
<title>重賦三絶。奉季雲。至日作</title>,<text>憶得去年冬至日。天恩曾預宴華堂。如今嶺外飄零甚。添却窮愁一線長。</text>
<title>重賦三絶。奉季雲。至日作 其2</title>,<text>已報一陽生地底。如何孤客在天南。堂前鶴髮渾依舊。烏鳥私情自不堪。</text>
<title>重賦三絶。奉季雲。至日作 其3</title>,<text>天機衮衮灰飛管。身世悠悠蝶夢周。朝市山林雖可隱。江湖廊廟摠堪憂。</text>
<title>至日發幽谷。道中卽事。</title>,<text>心緖愁來一死灰。壯氣長呑雲夢七。退之崎嶇汩東西。子美蒼茫問家室。山雲態度不多時。澗水鳴聲無了日。昨夜天心未改移。今覺黃鍾回暖律。</text>
<title>聞慶龍潭瀑布</title>,<text>仰看鳥道三千丈。下視羊腸十二回。是處龍潭天下壯。怒雷飛雨一時催。</text>
<title>度嶺 鳥嶺一名草岾</title>,<text>長年爲客路岐多。今日始知乘險絶。山勢越截穹蒼磨。石狀巃嵷厚地裂。無數嵌空浪吐呑。六月常飛太始雪。狨啼鬼號怳西東。虎嘯龍吟何窟穴。乾坤磅礴乃爾奇。莫是杜陵鐵堂峽。擬讀東坡嶺外文。耳邊淸風吹颯颯。</text>
<title>度嶺宿安富驛吏家</title>,<text>大庾嶺頭梅欲放。一枝春信喚眞眞。誰知牢落西臺客。來作新豐一旅人。</text>
<title>發安富道中</title>,<text>頭顱驚老大。羲馭走駸駸。到處眼常白。羈遊堗不黔。江山千古意。雲水一生心。野趣無端起。新詩偶爾吟。</text>
<title>發忠州抵用安驛。奉丘使君大先生。</title>,<text>使君高義薄層雲。儒雅風流久已聞。此日黃堂開一笑。當年槐院揖餘芬。相逢衮衮杯心凸。苦別悤悤愁緖紛。空館晩來誰是伴。不堪孤雁叫離群。</text>
<title>宿無極驛 二首</title>,<text>驛古靑山默。溪虛白水明。寒燈高枕語。瘦馬齕箕聲。遣興成詩壘。攻愁借酒兵。長歌意無極。風雨筆端驚。</text>
<title>宿無極驛 二首 其2</title>,<text>歲月人頭白。江山詩眼明。談天狂欲上。擲地暗無聲。酸冷孟東野。猖狂阮步兵。浮生如逆旅。寂寞壯心驚。</text>
<title>發無極道中</title>,<text>凍入地皮裂。氷堅馬骨傷。苦寒無處避。本出涸陰鄕。</text>
<title>入京畿道中口號 二絶</title>,<text>我無杜子耽詩癖。底事年來太瘦生。馬上敲推吟未定。無端因作不平鳴。</text>
<title>入京畿道中口號 二絶 其2</title>,<text>鄕思已隨白雲去。宦情空逐軟紅來。身非已有知難斷。事與心違媿不才。</text>
<title>抵分行驛。用前韻。</title>,<text>荊璞足曾刖。郢斤鼻不傷。細推思物理。當作醉爲鄕。</text>
<title>題佐贊驛</title>,<text>昨夜三更雨。翛翛滴到明。轉添羈思苦。剩破宦情嬰。泥濘愁長道。蕭條媿此行。題詩無好句。蛇蚓起縱橫。</text>
<title>發佐贊。雨後。行路泥淖。口號四十字。變體</title>,<text>泥塗同汩沒。白馬化爲驪。宿霧蒸千嶂。寒流漲一溪。喜鵲査査語。飢烏啞啞啼。男兒四方志。不在一枝棲。</text>
<title>龍仁道中。逢閔正郞諴。聞仲氏入格解闈。</title>,<text>吉語聞來喜欲狂。英姿爭道白眉郞。金門恰得聯龍榜。雲路將看接雁行。</text>
<title>是日冒雨。入金嶺驛。</title>,<text>衝風大野頭。避雨驛樓邊。身世同萍梗。眠鷗覺汝賢。</text>
<title>是日冒雨。入金嶺驛。 其2</title>,<text>臥聽簷間積雨聲。未聞鍾鼓報新晴。天公用意眞難料。騰六何時時令行。</text>
<title>龍仁道中冒雨</title>,<text>向來孤劍知誰託。客裏長歌每日悲。襏襫雨中吟思苦。鷺飛何處得新詩。</text>
<title>題樂生驛</title>,<text>風送今朝雨。梅傳萬古春。山雲閑事在。應笑往來頻。</text>
<title>道中</title>,<text>行盡長程復短程。幾番風雨幾番晴。崎嶇客路何須說。天日欣瞻白玉京。</text>
<title>戲贈禹子雲</title>,<text>白雲爲佩風爲馭。不用如鴻六尺長。愛及屋烏言有在。風流休笑紫薇郞。</text>
<title>寄呈實錄廳諸先生 此以下野城後作</title>,<text>實錄廳高物望兼。諸公衮衮此來占。三冬經史曾聞富。一字春秋更著嚴。道統千年編舜禹。文章二代紀蒼炎。仁心半夜推羊膳。儉德平生設葦簾。復古神功歌九敍。至今遺澤哭群黔。民風士習班班載。野諺州箴箇箇拈。筆伐酣時誅老猾。衮褒加處發幽潛。董狐司馬無多子。人禍天刑不少嫌。石室幾抽金匱了。黃封頻送綠尊沾。追趨玉局神仙地。點檢靑瑤甲乙籤。運海渾成莊叟鳥。上竿誰擬聖兪鮎。如余自分焚鉛槧。作吏生憎管米鹽。空愧飛鳧朝魏闕。每愁催糴及窮閻。當樓碧巘千層玉。遶郭澄湖萬丈縑。却向利名聊爾謝。獨於山水不能廉。落霞影蘸蘭舟發。鮮菊香飄蠟屐黏。淡泊到頭梅有契。浮休如夢歲將淹。鴻冥鴟狎閑情遠。蟹紫鱸肥況味甜。秋素方知詩鬢改。汗靑猶愛免毫尖。終南揷斗東溟闊。脈脈情懷對月添。</text>
<title>厲風吟</title>,<text>厲風從北來。萬竅迷澒洞。有聲而無形。前喁與後哄。闞虎負巖隅。十里猶聞鬨。猛士赴敵場。雄驅百萬衆。號怒揭却屋。勢欲拔梁棟。睡老臥寒牕。侍婢傾酒甕。強飮三兩鍾。不成南柯夢。戚戚感虛警。誤被渠嘲弄。半月抱沈緜。簿書謝倥傯。有時判牘尾。纖穎每呵凍。飽喫野城飯。日月空賓送。居民倚魚鹽。海錯聊土貢。下供雖有常。薄產亦堪痛。徒聞永州蛇。不見穎川鳳。慵齋吾益友。壎篪如伯仲。秋隼幾塌翼。天球新磨礱。游刃有餘地。不須益智粽。交游出肺肝。義分隨箴諷。朅來所得富。垂示破我懜。</text>
<title>聞耆翁逝</title>,<text>李顆傳消息。耆翁逝去旬。初聞疑是夢。轉覺實歸眞。倏忽人間世。蒼茫浩劫塵。奈如驚到骨。不但淚添巾。玉署追同直。黃封醉幾巡。開懷無畔岸。論事亦精神。仁義頻陳舜。興亡或借秦。自將葵懇切。時冒震雷嗔。君我狂依舊。乾坤渥更新。分符野城縣。回首漢江濱。歷歷懷朋舊。悠悠過一春。季雲今枕塊。吾子又歸窀。此別嗟何及。浮生已了因。長途喪騏驥。高塚臥麒麟。良類常加禍。眞君酷不仁。倀倀瞽無相。落落星向晨。絃斷峨洋手。生餘露電身。佗時看宿草。沈痛展哀呻。</text>
<title>得敍之柬喜賦 一本。有兼示惇之。敍之諱五倫。中丁卯進士。惇之諱五常。中戊午進士。皆公之母弟。</title>,<text>眞君運化權。吹萬何職職。樹有次第花。鳥有參差翼。物類尙如此。同氣情何極。汝兄結習癡。早闖詩書閾。幾乎三刖虞。偶耳一戰克。升君白玉堂。照君金蓮燭。叨濫踰涯分。愧汗幾番拭。乞養優詔許。印綬何若若。那將寸草心。倘酬天地德。仲氏擢巍科。高堂多喜色。珥筆侍龍墀。一日聲輝赫。庶可奉親悅。怜伯頻飮墨。十載誤儒冠。至今褐未釋。時命乃爾乖。他年應大得。兩季富年華。素業各努力。惰農不自耘。胡取禾三百。漁翁臨淵羨。不如結九罭。成虧古難必。玉汝天其或。春夜桃李園。池塘草罷綠。歲華已秋螢。相別幾鳴鵙。今朝有書至。喜入査査鵲。上言北堂平。下言奉晨旭。慰心飜到極。汪然淚欲落。我言出於眞。揮毫瀉胸臆。</text>
<title>李正字堣慶席卽事 一本作無題</title>,<text>運啓半千星聚奎。家皆孔孟戶書林。方正賢良此途出。知是百年文敎深。暉暉日射黃金榜。臚傳錦陛瞻天臨。鄕閭慶席是古事。文老押筵來朋簪。圭竇那知有今夕。爛熳芳尊斟又斟。尙嫌滄海有遺珠。何許竈間鳴爨琴。明年聞喜更何處。豹變未必長陸沈。</text>
<title>贈金季雲 八絶</title>,<text>歲暮窮陰萬象昏。抱弓當日易銷魂。半生未有涓埃補。空負先王卵翼恩。</text>
<title>贈金季雲 八絶 其二</title>,<text>如許祥期一電忙。宣陵松月政荒涼。天涯痛哭孤臣淚。況隔官僚縞素行。</text>
<title>贈金季雲 八絶 其三</title>,<text>剛被年來郵吏嗔。南柯作夢竟非眞。區區五斗爲形役。簿領叢中素髮新。</text>
<title>贈金季雲 八絶 其四</title>,<text>地瘠民貧堗不黔。孤村生理只魚鹽。聾丞藐藐魚頳尾。多事誅求及四閻。</text>
<title>贈金季雲 八絶 其五</title>,<text>獵賢昭代網恢恢。方正賢良有自來。髦士卽今爭入彀。白眉登第亦佳哉。</text>
<title>贈金季雲 八絶 其六</title>,<text>雁序鵷班喜着行。蒼顏鶴髮荷恩光。金堂谷裏兩仙桂。說與鄕人語合長。</text>
<title>贈金季雲 八絶 其七</title>,<text>獻納多時喜得輿。囊封無日不宸居。洛中士望君能副。永叔休煩范諫書。</text>
<title>贈金季雲 八絶 其八</title>,<text>玉堂金馬憶同遊。身着東瀛地一頭。此日情懷君莫問。感時懷舊思悠悠。</text>
<title>送金典籍秀文赴召 時修成廟實錄被召</title>,<text>君實生南紀。聲華小少隨。賢爲醫國病。淸是畏人知。剖竹歌來暮。攀轅積去思。煌煌班史筆。千古姓名垂。</text>
<title>送金典籍秀文赴召 時修成廟實錄被召 其二</title>,<text>閩越歐陽子。壽州董召南。地靈人傑在。儒術吏能參。慈孝天翁識。廉平物望堪。江天抱病久。依舊着靑衫。</text>
<title>送金典籍秀文赴召 時修成廟實錄被召 其三</title>,<text>志士惜年暮。尋常劍氣衝。雲程成蹭蹬。郞鬢奈髼鬆。室有姜詩母。民懷渤海龔。行行犯嶺雪。火急乞雷封。</text>
<title>送金典籍秀文赴召 時修成廟實錄被召 其四</title>,<text>宿昔陪經幄。依依今十年。攀胡知已矣。抱劍更潸然。北望神都遠。南來歲律遷。故人如問我。長詠去來篇。</text>
<title>丙辰紀歲之十一月初六日己酉之夜夢。有天使到我國。陪從有奴卜者。就問慈母四柱造化。卜曰。當享百二十歲。覺而顚喜。書諸屋壁以識之。嘻。丙辰。是慈堂本命。而歲紀丙辰。有是夢。豈神人默佑於冥冥之中耶。又作詩篇。以爲上壽之資。得千字。</title>,<text>三遷俎豆邊。親授孝經篇。手線慇懃內。耳提敎育前。乾坤恩罔極。螻蟻性堪憐。寸草深情切。微官榮養愆。神人傳吉夢。本命直當年。荷意知無地。休禎降自天。明徵眞有在。玄報詎無緣。合把長生籙。還同不老仙。椿株留翠霧。桃樹惹春煙。具慶垂烏髮。茲辰敞綺筵。烹龍香續續。浮蟻綠涓涓。擬上南山祝。休言綵服鮮。百年嫌未足。願享歲踰千。</text>
<title>得翰林風月四笏。供叶之兄珥筆之資。又演韻聊寫賀忱云。翰林風月。墨名。</title>,<text>瑚璉之姿人寶玩。仙曹合侍玉皇案。手下分明造化權。深嚴玉署頻揮翰。</text>
<title>得翰林風月四笏。供叶之兄珥筆之資。又演韻聊寫賀忱云。翰林風月。墨名。 其二</title>,<text>吉語初傳喜不禁。兄今能慰倚閭心。十年叨珥春秋筆。弟亦先朝舊翰林。</text>
<title>得翰林風月四笏。供叶之兄珥筆之資。又演韻聊寫賀忱云。翰林風月。墨名。 其三</title>,<text>追趨丹陛水精宮。夜對多時御燭紅。蟣蝨小臣辜聖寵。至今猶賦大王風。</text>
<title>得翰林風月四笏。供叶之兄珥筆之資。又演韻聊寫賀忱云。翰林風月。墨名。 其四</title>,<text>具慶堂前垂鶴髮。好將忠孝保門閥。休嫌雁影隔重雲。自喜鵬圖搏六月。</text>
<title>次楊提學韻。錄似元戎幢右。煕止</title>,<text>輝輝金榜射江深。緩帶輕裘二載臨。千里湖山長在眼。一生忠孝只關心。高談動倚籌邊策。壯氣時輸橫槊吟。戎府題名曾有記。幾人能起後人欽。</text>
<title>次楊提學韻。錄似元戎幢右。煕止 其二</title>,<text>譙門控帶亦佳哉。華構凌霄地祕開。旌節頓生精彩在。風雲都入壯懷來。分符謾作推擠客。揷羽無非穎銳才。尊俎初筵吟未就。悤悤繩墨馬蹄催。</text>
<title>奉賀子韜丈 康伯珍</title>,<text>聯璧難兄復難弟。探花仙桂兩回芳。頻年辦此榮親宴。光動金烏萬丈蒼。</text>
<title>奉賀子韜丈 康伯珍 其二</title>,<text>自天雨露花如錦。一府榮觀嘖嘖聲。誰換新來催作戲。座間欠一大先生。</text>
<title>戲奉淸卿 三絶</title>,<text>回祿無端戲老翁。淸愁咄咄坐書空。叩頭便可反風滅。錯手飜投膏火中。</text>
<title>戲奉淸卿 三絶 其二</title>,<text>妙手元非噀酒巴。焦頭還似撲燈蛾。傾身火宅知無術。付與傍人撫掌呵。</text>
<title>戲奉淸卿 三絶 其三</title>,<text>無妄生災可奈如。城門餘烈及池魚。徙薪曲突無先見。初自求之冷笑渠。</text>
<title>次顆之韻 李顆</title>,<text>金閏才子筆生花。視草龍牋整復斜。會把雄圖輸事業。鳳毛趾美屬誰家。</text>
<title>次顆之韻 李顆 其二</title>,<text>大端心學貢嚴宸。精一功夫萬象新。聚會尙嫌有幽側。竈間何處響桐薪。</text>
<title>次顆之韻 李顆 其三</title>,<text>天驥從來一洗空。與龍爲友可追風。轅駒局趣知無數。騰蹋靑雲勢未窮。</text>
<title>次顆之韻 李顆 其四</title>,<text>遨頭詩鬢照菱花。坐嘯居然光景斜。農務村村牛領血。若爲圖畫獻官家。</text>
<title>次顆之韻 李顆 其五</title>,<text>長年鳧舃阻朝宸。華髮憂民種種新。自分疏慵成吏隱。有何愁積汲郞薪。</text>
<title>次顆之韻 李顆 其六</title>,<text>篆煙薰裏世氛空。赤令更怜荀令風。一炷燒他五兵賊。故人佳貺意無窮。</text>
<title>寄敍之</title>,<text>問病唯吾弟。書來不厭披。頭風自前月。眼疾亦多時。愛日添愁思。看雲記別離。狂飆如許冽。吹撼鶺鴒枝。</text>
<title>寄敍之 其二</title>,<text>人一已當百。古賢言有章。學徒例膚淺。捷徑爭文場。進銳退還速。源深流必長。君看孔門子。魯者竟升堂。</text>
<title>寄敍之 其三</title>,<text>方正賢良有自來。醇如賈董亦難哉。菑川第一徒阿世。方朔三千竟類徘。韓柳宏辭何落落。歐蘇大手極恢恢。末流艶麗三場在。策到胡元足冷咍。</text>
<title>寄敍之 其四</title>,<text>怜渠天性參乎魯。百讀方能誦一篇。舊樣胡蘆看了了。新編文選服拳拳。辛勤夜警溫公枕。羞澁囊空杜老錢。自古騷人例貧賤。休於功利苦聯牽。</text>
<title>無題</title>,<text>蹭蹬雲程風翮垂。行年三十子生遲。鳳凰棲集和鳴日。琴瑟更張在御時。睡老阻參湯餠會。淸卿預賦弄璋詩。人言鷦鳥猶生鶚。占得鵬雛毛骨奇。</text>
<title>病夫廢吟。承示登樓之作。謹依韻。</title>,<text>鶴怨山空一逋客。簿書叢裏鬢華生。農謳落日村村雨。驚喜皇牟已受明。</text>
<title>病夫廢吟。承示登樓之作。謹依韻。 其二</title>,<text>蘸他雲磴有澄江。掠舫沙鴟作一雙。如許天遊吾領略。高懷磯硉此能降。</text>
<title>和仲鈞賡佔畢近體韻 佔畢。文簡公金宗直齋號。</title>,<text>天驥從來不受撾。鹽車奈此道途賖。郞潛猶繫淵明印。謫降休誇力士靴。珪組幾縻天下士。菟裘將卜爾東家。朅來贅幕情懷惡。竹外蟬聲替暮笳。</text>
<title>復次前韻</title>,<text>戲劇從他造物麽。浮休自信命途賖。冥心擬住棲霞嶺。散脚那堪待漏靴。書劍有身長客路。乾坤到處是渠家。悤悤又向前頭館。十里林霏送迥笳。</text>
<title>戲贈權君平丈</title>,<text>萬事懶爲崇。百年睡作魔。乾坤尊北海。身世夢南柯。豪氣從今少。醒狂比舊多。時逢知己客。相對笑呵呵。</text>
<title>戲贈權君平丈 其二</title>,<text>符牒頻求縣。室人交謫吾。依違身欲老。歸去徑將蕪。落落知難合。區區却自愚。天其成玉汝。吹萬任洪爐。</text>
<title>戲贈權君平丈 其三</title>,<text>君平業儒素。鄕里以詩鳴。打陸慙遼豕。銜杯作海鯨。龍門頻點額。雁塔阻題名。不必成都卜。行藏已自評。</text>
<title>戲贈權君平丈 其四</title>,<text>相將開笑口。飜作戲言來。羊角鵬摶者。鹽車驥困哉。夔蚿乃如許。鳧鶴亦堪咍。摠把悠悠事。一時付酒杯。。</text>
<title>戲贈權君平丈 嚮之消息久絶。懷抱頗惡。忽蒙問之以海錯。戲成兩絶。呈于文軒。求和。</title>,<text>少友邇來消息稀。移吾帶眼緩吾衣。如今領得平安信。行見肌膚日以肥。</text>
<title>戲贈權君平丈 嚮之消息久絶。懷抱頗惡。忽蒙問之以海錯。戲成兩絶。呈于文軒。求和。 其二</title>,<text>寂寞寒廚無所有。朝朝飣餖欠甘肥。誰分海錯兼珍味。便使鹽虀得解圍。</text>
<title>次金克儉 士廉 韻</title>,<text>自恨尋常會合稀。其如門下阻摳衣。忽驚時序三年夢。恰似瓜期瓜子肥。</text>
<title>次金克儉 士廉 韻 其二</title>,<text>撫字心勞帶眼移。我公雖瘦我民肥。何人飽喫雷封飯。無賴樗材挈百圍。</text>
<title>次金克儉 士廉 韻 其三</title>,<text>斯文諸老曙星稀。正印阿誰屬鉢衣。大手卽今歸大府。莫敎如越視秦肥。</text>
<title>次金克儉 士廉 韻 其四</title>,<text>眞味由來識者少。朱門肉食謾甘肥。道腴雋永替蒭豢。義戰胸中看破圍。</text>
<title>次金克儉 士廉 韻 其五</title>,<text>詩聖人間古亦稀。天章分與補王衣。莫嫌飯顆前頭瘦。孝友從來家政肥。</text>
<title>次金克儉 士廉 韻 其六</title>,<text>東華無數麒麟楦。飽飫侯鯖如許肥。一硯不持民受賜。當年臥轍幾重圍。</text>
<title>次金克儉 士廉 韻 其七</title>,<text>跫然地僻足音稀。坐嘯荒城懶櫛衣。聞道故園時政好。金黃梅子藥苗肥。</text>
<title>次金克儉 士廉 韻 其八</title>,<text>津津鄕思供吟料。絲滑蓴羹膾又肥。網密邇來便省阻。不堪愁病減腰圍。</text>
<title>次金克儉 士廉 韻 其九</title>,<text>覓句多時摘勝稀。區區補綻百家衣。驚蛇餘習抛全未。萬杵香煙泛硯肥。</text>
<title>次金克儉 士廉 韻 其十</title>,<text>詩材且備工兼拙。筆法休論瘦與肥。箋與天公吾不管。一時揮洒破愁圍。</text>
<title>寄敍之</title>,<text>貧賤與憂戚。天其玉汝成。要須大有志。且莫不平鳴。水擊眞難料。泥蟠未有名。英雄古如此。齷齪笑鯫生。</text>
<title>用謝疊山九十萱親天下稀一句。演韻錄似黃堂。</title>,<text>君侯腹空洞。六經無不有。手下游刃恢。不但呑八九。</text>
<title>用謝疊山九十萱親天下稀一句。演韻錄似黃堂。 其二</title>,<text>剝膚而推髓。紛紛汚吏集。治行宜第一。璽書藏襲十。</text>
<title>用謝疊山九十萱親天下稀一句。演韻錄似黃堂。 其三</title>,<text>積慶何衮衮。云是于公門。堂栽不老桃。庭養忘憂萱。</text>
<title>用謝疊山九十萱親天下稀一句。演韻錄似黃堂。 其四</title>,<text>鶴髮垂領白。手撫天麒麟。反哺子能飛。專城養其親。</text>
<title>用謝疊山九十萱親天下稀一句。演韻錄似黃堂。 其五</title>,<text>爛柯看一瞥。戲綵年復年。跪上長生籙。身在壼中天。</text>
<title>用謝疊山九十萱親天下稀一句。演韻錄似黃堂。 其六</title>,<text>田賦無上上。治狀考下下。湖樓放長嘯。我是悠悠者。</text>
<title>用謝疊山九十萱親天下稀一句。演韻錄似黃堂。 其七</title>,<text>造物任乘除。江山無是非。高吟柱笏處。爽氣浮人衣。</text>
<title>用謝疊山九十萱親天下稀一句。演韻錄似黃堂。 二十六日家君柬。二十八日夕到。</title>,<text>秋風高起白雲飛。一日馳情十二時。五十川名聞已久。無由縮地倍相思。</text>
<title>敬次家君韻 八絶</title>,<text>詩律團圓筆勢飛。起居還似少年時。開緘小子喜無寐。跪讀千番字字思。</text>
<title>敬次家君韻 八絶 其二</title>,<text>雁行雲路一雙飛。好是鴒原得意時。萬事不求三樂外。休將成敗費心思。</text>
<title>敬次家君韻 八絶 其三</title>,<text>筆戰場中鷁退飛。衝星劍氣亦多時。磨鍼鑄硯尋常事。須着功夫切問思。</text>
<title>敬次家君韻 八絶 其四</title>,<text>看看九萬怒鵬飛。簸翼天門會有時。春草池塘無好句。一秋蛩夢惹相思。</text>
<title>敬次家君韻 八絶 其五</title>,<text>金井梧桐一葉飛。蓴鱸佳興又秋時。入廚阻期供甘旨。一夕離魂九起思。</text>
<title>敬次家君韻 八絶 其六</title>,<text>身棲枳棘不能飛。慙愧林烏反哺時。只有詩狂成一癖。江山如助撚髥思。</text>
<title>敬次家君韻 八絶 其七</title>,<text>奉檄當年舃共飛。親恩君寵報何時。行吟未效歸來賦。坐嘯難留去後思。</text>
<title>敬次家君韻 八絶 其八</title>,<text>書札聯翩幾度飛。如愁如喜欲開時。愧非膝上王文度。謾枉高堂兩地思。</text>
<title>縣樓卽事</title>,<text>吾曾吏隱流。心迹喜淸幽。日月飛雙鳥。山河壯一州。霜鴻愁咄咄。江鷺晩悠悠。別路題詩處。還成夢裏遊。</text>
<title>縣樓卽事 其二</title>,<text>樓前湖水流。樓下竹松幽。漫浪要觀海。卑微僅作州。天機何衮衮。世事劇悠悠。佳節重陽近。稱觴辦勝遊。</text>
<title>題泣嶺院 見輿地勝覽</title>,<text>未必貪泉誤隱之。休將名字駭無知。區區破怪還堪怪。泣嶺須刊墮淚碑。</text>
<title>雲山驛。次李胄之韻。胄</title>,<text>去歲科田斜斂繁。機空盎倒坐愁冤。松衣剝盡朝無夕。已作當時半死魂。</text>
<title>次道壤守詩韻</title>,<text>自笑功名太繆悠。尋春有約結交游。芳菲物態韶光老。瀲灎壺樽竹葉浮。好向山中千日醉。洗空塵界十年愁。襟期磊落軒天地。誰信瀛洲第一流。</text>
<title>贈別孤姪慶世忠</title>,<text>荒陲累斗印。節序迫嘉平。嶺北悲孀妹。終南憶兩兄。憐渠凌絶險。省母趁脩程。努力詩書府。占他科第名。</text>
<title>題柳詩卷後</title>,<text>詩家閫奧幾關扃。刪後高評有考亭。欲到古人要妙處。須從陶柳兩門庭。</text>
<title>聞吉語。喜賦三絶。錄似新進士惇之弟。</title>,<text>步月看雲已暮春。幾番花信幾番新。枝頭喜鵲査査語。來慰高堂鶴髮親。</text>
<title>聞吉語。喜賦三絶。錄似新進士惇之弟。 其二</title>,<text>反覆家書手閱頻。妻孥誇說喜津津。靑陽阿季登蓮榜。無限于思眊矂人。</text>
<title>聞吉語。喜賦三絶。錄似新進士惇之弟。 其三</title>,<text>使君狎坐慶筵開。從古鄕風有自來。桃李前頭春似海。不妨羯鼓響如雷。</text>
<title>寄琴菴公子 戊午六月二十六日</title>,<text>金馬抽身出。悠悠坐嘯何。乾坤憶知己。身世倚狂歌。斗縣江山壯。銅章歲月多。時時懷舊夢。飛越漢江波。</text>
<title>諸郡學生。罷會告歸。和贈取別。</title>,<text>俗子紛紛來病予。故人休著絶交書。驚心身世矛頭淅。滿眼江山鶉首墟。爲問幾年飛晉舃。笑他終日曳鄒裾。璽褒準擬徵黃去。聯步承明伴直廬。</text>
<title>嚮之歇馬知品院。贈別季敍之。傳達親前。伯氏保之。倂可電覽。保之。正言李守英字。公之妹壻。</title>,<text>兄曰嗟余季。追我河梁別。臨行一杯酒。發笑以斂戚。</text>
<title>嚮之歇馬知品院。贈別季敍之。傳達親前。伯氏保之。倂可電覽。保之。正言李守英字。公之妹壻。 其二</title>,<text>戚戚不足道。白日轟怒雷。金吾督行色。明月照離杯。</text>
<title>嚮之歇馬知品院。贈別季敍之。傳達親前。伯氏保之。倂可電覽。保之。正言李守英字。公之妹壻。 其三</title>,<text>杯行不停手。掩泣強徘徊。壽辰今日是。無妄胡爲來。</text>
<title>嚮之歇馬知品院。贈別季敍之。傳達親前。伯氏保之。倂可電覽。保之。正言李守英字。公之妹壻。 其四</title>,<text>來者猶可追。金人吾與汝。堂上兩老在。此身未敢許。</text>
<title>嚮之歇馬知品院。贈別季敍之。傳達親前。伯氏保之。倂可電覽。保之。正言李守英字。公之妹壻。 其五</title>,<text>許與惟靑山。交朋是綠水。軒前二樂在。倘佯以從事。</text>
<title>嚮之歇馬知品院。贈別季敍之。傳達親前。伯氏保之。倂可電覽。保之。正言李守英字。公之妹壻。 其六</title>,<text>事變無故常。外物不可必。萬一霽雷霆。衆憾渾消雪。</text>
<title>酹南霽雲辭</title>,<text>旄頭彗兮紫微宮。鼠爲虎兮猪爲龍。風塵兮澒洞。戰血流兮率土殷。神州赤縣陷於賊藪兮。爭賣降兮奴顏。天生大材必有用兮。壯哉南八眞男兒。龍韜虎略之開陳兮。劍鋒白兮差差。維巡與遠。同我義烈。誓心天地。慷慨歔欷。杖劍而起。怒髮衝冠。旣雄且武。如飛如翰。戰零陵兮赫轟霆。殪數萬之逆徒。三軍乘勝。踴躍歡呼。惟成敗利鈍。非所恤兮。矢不與賊而俱生。剗彼鯨鯢。復我兩京。扼孤城兮勢漸危。蟻子援兮來何時。哭秦庭兮奈若何。賦無衣兮事已非。彼賀蘭之鬼蜮。莫肯濟我師。唾掌之志未遂。斷指之血淋漓。仰靑天兮視白日。曾不照予之寸赤。雖喪其元。不屈其膝。孟明之舟未焚。萇弘之血已碧。守一城兮捍天地。植綱常兮懸日月。悲乎哉。眞宰之茫茫兮。泯莫知其所爲。使天而佑我公兮。胡爲乎生此不時。使天而不佑我公兮。胡畀以出衆之才德。豈不以標勁節於歲寒兮。激萬古義士之心腹也哉。跪陳辭而薦酒。忠魂壯魄兮來格。</text>
<title>置器賦</title>,<text>星分九野。地列四維。壯哉此器。誰其尸之。茫茫萬古。得失如棋。顧安危繫於所置。豈一人之私有。爾乃不磨不琢。非鎔非鑄。自乾坤之肇判。爲歷世之大寶。試余佩漢儒之格言。鑑存亡於千古。高哉元后。誕作民主。臣妾六合。車書萬里。連八荒以爲席。儼鎭撫乎神器。然天下非吾私物。肯不審其取捨。茫乎天運。窅爾神化。文德鑄理國之器。宗子仗維城之固。敎化防民水之險。忠信爲甲冑之具。大器一置。風動四方。陶甄庶類。鼓舞康莊。土宇兮昄章。四郊兮無壘。係國祚於金甌。世相傳於玉璽。我相此器。安如盤石。奈何辟王不辟。虐焰熾烈。刈民生於草菅。勦人命於鼎鑊。曾不知大器之大兮。擬囊中之一物。一人尸天位之尊。千乘馭朽索之危。徒擁虛器。岌岌殆而。我相此器。危如累卵。然則是器也。幅裂於周秦。瓜分於楚漢。搶攘於七國之矢石。割據於五季之風雨。萬金委於中衢。世無人其可守。獨美夫唐虞之揖遜。三代之泰和。天地一春。四海一家。同文軌於八表。納關石於王府。器乎器乎。鎭其中土。噫天壤之間。物各有主。惟名與器。不可假人。望夷之鹿馬混眞。千里之金城飛塵。漁陽之猪龍肆毒。神堯之天下瓦解。器何爲乎安危。自人事之成敗。茲所謂不臧其置器。爲萬世之大戒。曰余不器之士兮。遭千載之盛際。願作置器之圖。恭進誡於君上。治今之天下。猶運之掌也。</text>
<title>愛蓮賦</title>,<text>君子池兮淸且漣。池之中兮有蓮。開花十丈。其藕如船。含細雨兮發舊態。舞斜風兮送淸香。淸香兮美無度。夐超越乎衆芳。世無人莫我愛兮。空遐棄於水國。傍有不世之士兮。獨離群而拔俗。玉淵金井。志慮澄澈。光風霽月。襟韻洒落。賞斯蓮之淸標。日愛玩而無斁。自以謂有此淨友兮。如助予之道德。斯蓮也。不蔓不枝。非草非木。濯波心而不妖。出泥中而獨秀。亭亭淨植。超然自守。怳若一君子。身藏巖壑。送老煙月。俯綠池以洗耳。度白雪以方潔。至如香苞兮可愛。芳萼兮堪誇。笑牧丹之富貴。陋桃李之紛華。傲芝蘭之易衰。鄙蒲柳之先零。香聞十里。遠益淸兮。怳若一君子。藏器待時。紅塵脫脚。芳名遠播。達于天闕。此豈非天工之造物兮。表君子之姱節。是固予之所愛兮。澹相對乎朝夕。月到天心之秋。風來水面之時。綠影兮粼粼。淸香兮菲菲。悟物我之一理。料世人之少知。比之於六郞兮。菉葹盈室。比之於楊妃兮。不解傾國。遂使君子之花兮。反爲尋常之物。惟我與爾。作此益友。眼高四海。俛仰宇宙。噫。蓮本植物。於人何有。有似乎賢。是以愛之。濂溪千載。繼之者誰。</text>
<title>送權侯赴野城辭洪彥國</title>,<text>吾聞野城邈在東海之陬兮。傍滄溟之萬頃也。蝤濤鯨浪日夕常掀盪兮。簸乾坤於俄傾也。居民煮鹽泅獵以生以育兮。寄性命於一葉也。颶風橐鑰而飄忽兮。常四時而怪作也。是固爲嶺南之下邑兮。侯何爲乎此去也。曰鑾坡玉堂雖信美其不可久留兮。吾將求聖賢之至語也。士有親老而爲祿仕兮。雖抱關擊柝其何卑也。言余結髮而事詩書兮。早濫受乎聖明之知也。旣寵之以恩渥兮。又儤直乎承明之廬也。日偪側乎脩能兮。近九重之淸居也。顧余質薄而才卑兮。曾不效其萬一也。然豈不黽勉乎犬馬之誠兮。哀雙親之白髮也。爰抗章以乞養兮。訴心肝之歷歷也。余旣役役乎三十兮。幾甘旨其多闕也。曰余事君其日長兮。其事親者幾何也。慕令伯之陳情兮。志專專其靡他也。日奄奄其西迫兮。余安忍處之平也。上覽余之丹悰兮。特許余之愚誠。又不廢以歸散兮。爰侯余以百里之專城。俾便省乎北堂。亦足以頤其志養其疾也。猗歟侯古之遺孝兮。耀誠華其燁燁也。衆皆紈袴粱肉其身兮。徒月奉其飽燠也。覽觀侯之奉檄兮。寧不愧汗而羞伏也。志斷斷其偃蹇兮。我愛侯之忠直也。心貞貞其不撓兮。我愛侯之姱節也。羌內實而外溢兮。我愛侯之德彰也。摛藻辭其綺麗兮。我愛侯之文章也。偉丈夫之抗行兮。夫豈與流俗而同瀾也。高余冠兮崔嵬。明余佩其陸離。採杜衡以充橐兮。雜揭車與江蘺。紛旣有此純粹兮。保厥芳其歷茲也。斂大惠施于一方兮。慰荒陴之赤子也。推老老及人之誠兮。民吾民以樂其耕耜也。野無苦菜。田無汚萊。揮大刀以割鷄兮。游餘刃之恢恢也。會策勳余漢庭兮。駕黃龔於輿臺也。圖書琴鶴其後車兮。五馬駸駸而不停也。我送我侯兮漢之湄。致微辭其丁寧也。漢之水兮悠悠。棹桂櫓兮中流。白鳥飛來兮。魚鱗鱗兮媵余舟。吾固知聚散之如蓬兮。路漫漫其南北也。愀愀兮愁余。送美人兮天一極也。侯何以兮不少留。攬遺風兮起我思也。望征輈其已遠兮。徒延佇乎余心之悲也。</text>
