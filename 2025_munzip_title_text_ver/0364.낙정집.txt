<title>霧中渡江 乙亥</title>,<text>朝旭吐還呑。陰雲散作霧。渾藏出浦船。半露臨汀樹。</text>
<title>霧中渡江 乙亥 其二</title>,<text>天水混不分。鴻濛如未判。忽聞人語聲。始識舟近岸。</text>
<title>獨立 丁丑</title>,<text>落日山光遠。長空鳥影遲。百年無限意。萬里未歸時。</text>
<title>早春辭京。宿廣陵江村。</title>,<text>作客身仍病。逢春意轉悽。孤臣去國淚。殘日廣陵西。</text>
<title>雨中渡木溪</title>,<text>峽暮雨猶暗。江春氷始流。蒼茫去國意。更上木溪舟。</text>
<title>夜行</title>,<text>月黑路不分。冥行任老馬。多少世間人。終身走昏夜。</text>
<title>客夜遇雨 己卯</title>,<text>八月連宵雨。蕭騷葉上聲。羈愁添一倍。不寐到三更。</text>
<title>夢作</title>,<text>流鸎藏暗谷。夜雨漲新池。落花門半掩。欹帽倚芳枝。</text>
<title>詠扇 辛巳</title>,<text>闔闢方生用。行藏自有時。物微涵至理。君子貴推知。</text>
<title>詠扇 辛巳 其二</title>,<text>湘竹凌霜幹。溪藤疊雪姿。憶曾端午節。恩賜下丹墀。</text>
<title>山行 壬午</title>,<text>藉草臨溪水。水淸淸我心。山深人不見。谷鳥時一吟。</text>
<title>聞鷄有感 甲申</title>,<text>五夜聞鷄鳴。令人發深省。爲善日孜孜。何憂不及聖。</text>
<title>聞鷄有感 甲申 其二</title>,<text>嘐嘐獨司晨。風雨亦不已。人而德靡恒。視物能無愧。</text>
<title>西竄江界。路過長陵。感懷有作。壬辰</title>,<text>梧野寒雲斷。喬山落木悲。孤臣無限淚。更灑曉江湄。</text>
<title>雪後踰咸關嶺 癸巳</title>,<text>雪擁藍關句。孤臣此日心。暮雲京國遠。回首一悲吟。</text>
<title>雨中渡鷺梁 乙亥</title>,<text>春江落日放船歸。細雨霏霏欲滿衣。沙畔白鷗應笑我。十年猶未脫塵鞿。</text>
<title>村居暮春 丙子</title>,<text>日長窮巷客來稀。槐柳陰中獨掩扉。時有好風來自遠。落花如雨滿庭飛。</text>
<title>村居暮春 丙子 其二</title>,<text>小雨廉纖不作泥。園花如掃綠陰齊。山禽似識幽人意。故近吟窓款款啼。</text>
<title>村居暮春 丙子 其三</title>,<text>踏花穿柳到前川。麗日和風雨後天。此樂人間知者少。一聲淸嘯意悠然。</text>
<title>渡風江</title>,<text>春江雨後東風惡。沙撲行人浪接天。宦海從來多墊溺。戒心何獨此危船。</text>
<title>過三田浦</title>,<text>秋陰漠漠雨絲絲。高樹涼蟬咽晩颸。客路偶從江上過。煙波無處不宜詩。</text>
<title>野塘荷花向衰。不覺駐馬吟翫。</title>,<text>野沼秋生白露寒。芙蓉寂寞抱香殘。芳根失所誰憐汝。偶得騷人駐馬看。</text>
<title>靑松讚慶樓</title>,<text>三面峯巒一帶流。白沙蒼壁畫欄頭。南來役役無佳思。偶得新詩記此樓。</text>
<title>亂後尋黔陽舊廬 丁丑</title>,<text>人煙冷落似淸明。雨過郊原草自生。山鳥不知民散盡。隔林終日勸春耕。</text>
<title>旅邸月夜聞杜鵑</title>,<text>小庭花落暝煙低。新月初生禁苑西。獨夜元來難作夢。子規何事近窓啼。</text>
<title>丁丑四月。解官歸峽。江上回望南山有感。</title>,<text>江頭立馬望王京。世難偏深戀主情。剛被宿雲遮客眼。終南顏面不分明。</text>
<title>山村</title>,<text>風日姸和宿雨晴。落花飛盡綠陰淸。山村寂寂柴門掩。時有流鸎啼一聲。</text>
<title>午睡</title>,<text>淸陰滿地午風涼。欹枕空齋睡味長。人世只今難着足。故憑蝴蝶到羲皇。</text>
<title>宿遠西縣館</title>,<text>孤衾無夢到三更。壁裏殘燈耿不明。去國傷時多少恨。滿山風雨聽溪聲。</text>
<title>宿竝橋旅店 戊寅</title>,<text>蕭疏草屋臥看天。獨枕征鞍未着眠。最是羈懷難遣處。亂山微月有啼鵑。</text>
<title>山齋暮春</title>,<text>春晝遲遲客到稀。山齋盡日掩柴扉。北窓睡起淸風細。簾外柳花無數飛。</text>
<title>釣魚</title>,<text>垂竿終日坐苔磯。纔得游鯈卷釣絲。費盡機心堪一笑。大魚元自上鉤遲。</text>
<title>感遇</title>,<text>飮緣遣興翻生悔。詩爲舒懷亦損神。良計不如長掩戶。卷中相對聖賢人。</text>
<title>路傍得一石澗。盥濯塵垢。偶吟。</title>,<text>雨後鳴泉一倍淸。臨流洗濯覺身輕。如能用力吾心上。物累纔除本體明。</text>
<title>宿水回村</title>,<text>風雨颼飀落木天。秋聲偏入旅窓邊。思親戀闕無窮意。半夜空山未着眠。</text>
<title>冒雨入百泉寺 己卯</title>,<text>石門煙雨晩來晴。春澗泠冷夜自聲。宿客不眠僧不語。佛前唯有一燈明。</text>
<title>客夜聞笛</title>,<text>旅館秋宵夢自驚。誰家復作斷腸聲。曲中梅柳何須問。總使愁人白髮生。</text>
<title>龍灣。用錦陽都尉贈別韻。</title>,<text>千里關河欲暮秋。戍樓斜日望神州。征衫濕盡傷時淚。更到登臨一倍愁。</text>
<title>九月初六日。渡鴨江。</title>,<text>主辱當時未死臣。自憐無地可藏身。銜綸却渡三江水。遠愧中流擊楫人。</text>
<title>宿連山館</title>,<text>滿天霜露夜凄凄。臥看西峯月欲低。煙絶野廚人語靜。樹林深處怪禽啼。</text>
<title>高嶺途中</title>,<text>晩霧凄迷欲濕衣。亂山東畔日昇遲。溪灘不是無情物。嗚咽寒聲處處悲。</text>
<title>九月二十二日。拜辭行邸。途中感懷。</title>,<text>三年西望戀行闈。千里來朝又獨歸。回首河梁秋日暮。不堪雙淚滿征衣。</text>
<title>安州客館</title>,<text>孤城初閉遠烽殘。霜滿江天戍角寒。誰識燈前看劍意。腐儒無力濟艱難。</text>
<title>楓潭 庚辰</title>,<text>雨後巖泉玉佩鳴。殘花臨水數枝明。獨來苔逕無人識。百囀流鸎似有情。</text>
<title>途中卽事</title>,<text>高樹微風借晩涼。翛然忘却道途忙。容顏羞向淸溪照。衣有緇塵鬢有霜。</text>
<title>江都死節。表表在人耳目者凡四人。齋居感懷。吟得四絶。敬弔忠魂。</title>,<text>風雨孤城事已非。老臣無力濟顚危。能拚一死明倫紀。不負先王不世知。</text>
<title>江都死節。表表在人耳目者凡四人。齋居感懷。吟得四絶。敬弔忠魂。 其二</title>,<text>古人臨死貴從容。血疏分明有一封。也識九原應瞑目。一雙忠烈好相從。</text>
<title>江都死節。表表在人耳目者凡四人。齋居感懷。吟得四絶。敬弔忠魂。 其三</title>,<text>蒼黃已失執羈行。效死宗祧見血誠。貽子一書辭凜烈。可知存養在平生。</text>
<title>江都死節。表表在人耳目者凡四人。齋居感懷。吟得四絶。敬弔忠魂。 其四</title>,<text>食祿捐軀分所宜。爲忠何間位尊卑。紛紛卿相偸生輩。視子安能不忸怩。</text>
<title>雲巖 辛巳</title>,<text>踏石穿雲一逕斜。隔林時見兩三家。山中春色無人賞。處處黃梅自着花。</text>
<title>卽事</title>,<text>人間萬事不關情。偶向西疇看耦耕。病起始知春去盡。隔林黃鳥兩三聲。</text>
<title>卽事 其二</title>,<text>殘花飛盡綠陰淸。時有和風拂面輕。倦倚松根成小睡。不知山日已西傾。</text>
<title>過豐山。敬次淸陰先生韻。寓懷。</title>,<text>回頭不覺淚盈巾。蕙帳無人鶴失群。北海幾時歸漢節。翠屛依舊鎖秋雲。</text>
<title>夜夢京闕。有感而作。</title>,<text>身臥空山寂寞濱。夜來歸夢近楓宸。百年未報君恩重。去國孤臣淚滿巾。</text>
<title>奉贈白洲李判書乞外補 壬午</title>,<text>憂時不敢臥田廬。願得明廷一郡符。內外無非報恩地。此心何但爲微軀。</text>
<title>過陶山書院</title>,<text>山水淸幽似武夷。先生已去有遺祠。斯文一脈無人繼。小子亡羊泣路岐。</text>
<title>祥雲驛程長松</title>,<text>十里長松挾路傍。色連雲海共蒼蒼。未論勁節三冬秀。且愛淸陰六月涼。</text>
<title>洛山寺觀日出</title>,<text>扶桑曙色射窓明。宿客滿團夢自驚。急上東臺開遠望。五雲綻處一輪生。</text>
<title>海上卽事</title>,<text>海棠花落撲征衣。十里鳴沙煙雨微。自信機心忘已久。白鷗何事背人飛。</text>
<title>挽高城辛太守 喜業○癸未</title>,<text>五馬前秋赴鶴城。主人多病強逢迎。海山亭畔孤雲在。猶帶浮生不盡情。</text>
<title>夜吟</title>,<text>收神默坐病形淸。遙夜寥寥近二更。對案不愁燈欲滅。雪天寒月滿窓明。</text>
<title>春祝</title>,<text>又見崇禎鳳曆春。孤臣感慨淚沾巾。圖回泰運端由我。只祝吾君德日新。</text>
<title>春祝 其二</title>,<text>鶴髮鮐文驗大年。古來平地有神仙。欲知新歲融融樂。南極星光照壽筵。</text>
<title>春祝 其三</title>,<text>悠悠虛送幾光陰。悔吝如山累此心。我欲求仁仁不遠。工夫只在日欽欽。</text>
<title>病脚戲吟 甲申</title>,<text>天公憎我走塵間。添却新痾步履艱。強起尙能扶竹杖。緩尋溪路聽潺湲。</text>
<title>暮春出峽。感懷有作。</title>,<text>蒲芽初綠杏花紅。南畝耕犁處處同。愧我欲成何事業。強扶羸疾出山中。</text>
<title>仲文夜坐臺廳。書示一絶。率爾和報。</title>,<text>鼕鼕禁鼓聽頻撾。孤坐秋宵惜歲華。却負故人同一醉。不堪蕭瑟對寒花。</text>
<title>仲文夜坐臺廳。書示一絶。率爾和報。 元韻</title>,<text>寒廳頻報禁鐘撾。咫尺懷人鬢欲華。明日草堂尊酒在。可能無意泛秋花。</text>
<title>客夜</title>,<text>破壁殘燈耿不明。布衾如水夢難成。羈懷悄悄無人問。靜聽西風葉落聲。</text>
<title>聞淸陰先生自北放歸。喜而有作。</title>,<text>白首孤臣萬折誠。五年雪窖竟全生。應知石室寒松樹。歲暮靑靑待遠行。</text>
<title>惜春 乙酉</title>,<text>年年長自惜春光。春到今年轉覺忙。無數落花香滿地。夜來風色太顚狂。</text>
<title>夏日</title>,<text>靜晝遲遲客到稀。小庭苔蘇欲成衣。陳編讀罷無餘事。臥看鸎兒趁蝶飛。</text>
<title>大霧中。到木溪待船。偶吟。丙戌</title>,<text>山雨連宵江水生。滿汀鷗鷺已春聲。不嫌沙岸呼舟久。且愛詩情無限淸。</text>
<title>暮春東歸。行過龍仁村舍。花柳滿巷。春意方濃。令人忽起田園之興。馬上偶吟。</title>,<text>東風斜日過山村。花映疏籬柳拂門。春色每從岐路送。此身安得臥田園。</text>
<title>雨後踰月峙</title>,<text>山花零落葉初齊。處處潺湲聽石溪。信馬獨行人不見。濕雲籠壑子規啼。</text>
<title>辛卯至月。承遠竄之譴。將待命于江上。馬上詠懷。辛卯</title>,<text>雪月蒼涼暝色昏。逐臣驅馬問江村。回頭忽覺君門遠。未到長沙已斷魂。</text>
<title>到萬頃縣望邊山</title>,<text>吾行忽覺到天涯。海上靑山百里賖。地紀欲窮辰極遠。不知何處望京華。</text>
<title>高山途中 壬辰</title>,<text>濕雲如夢雨如塵。澗柳山花一日新。信馬吟詩幽興足。不知身作倦遊人。</text>
<title>謁沙溪書院</title>,<text>先生平昔藏修地。廟宇巍然俎豆新。函丈摳衣難再得。滿溪風月想精神。</text>
<title>水原途中</title>,<text>朝雲弄日乍陰晴。野鳥關關上下鳴。客意悤悤緣底事。故園歸去趁春耕。</text>
<title>次韻玄溪朴尙之 遾 見問之作</title>,<text>天地恩深放赦歸。好隨春色訪荊扉。金華玉署渾如夢。依舊黔陽一布衣。</text>
<title>玄溪示湖州諸公絶句。卽三逐臣蒙恩志喜之作。步韻以謝。</title>,<text>索居湖外鬢如絲。每憶江樓送別時。咫尺終南猶悵望。眼明還爲滿筒詩。</text>
<title>感事</title>,<text>酒無及亂聖攸行。言易興戎訓亦明。學道半生猶未踐。始知修省儘難成。</text>
<title>叢秀山</title>,<text>叢秀山前碧玉流。暮天搖落立汀洲。皇華舊跡偏多感。不獨孤臣去國愁。</text>
<title>詠路傍古松</title>,<text>鐵幹虯枝飽雪霜。寒天老色正蒼蒼。丁寧樵斧休相逼。大廈傾時要棟梁。</text>
<title>肅川途中</title>,<text>陰雲垂地雨連山。漠漠黃泥道路難。何似當年韓吏部。雪中驅馬度藍關。</text>
<title>淸川江上。西望有懷。</title>,<text>朔風吹捲萬重雲。落日依依下海門。惆悵淸川江上望。不知何處是中原。</text>
<title>曉發城澗驛</title>,<text>雲雪蒼茫曙色遲。弊裘羸馬獨何之。江流到處鳴嗚咽。似識孤臣去國悲。</text>
<title>邊城夜吟</title>,<text>月落孤城雪滿山。客窓無睡夜漫漫。人間萬念都銷盡。只抱憂時一寸丹。</text>
<title>癸巳二月二十七日蒙敍。三月初十日。將入城肅謝。有述。癸巳</title>,<text>萬死餘生荷聖恩。秪堪隨分老丘園。如何未了行藏事。更着朝衫入國門。</text>
<title>郊居詠懷</title>,<text>明時不敢乞歸田。萬事蹉跎鬢皓然。風雨一番春欲暮。小齋寥落夢寒泉。</text>
<title>寒泉精舍遣懷 寒泉在金川松楸下。時將貶鐘城。</title>,<text>寥落山齋對夕陽。却忘關塞道途長。數叢殘菊經霜在。手掇寒英嗅晩香。</text>
<title>永平白鷺洲。次白洲韻。詩刻在石上</title>,<text>戀闕心肝赴海水。出關身世浮空雲。臨風更謝沙邊鷺。何日乞骸爲爾群。</text>
<title>宿高山館</title>,<text>依依落月小窓明。咽咽寒灘永夜鳴。萬緖嬰懷眠不着。夢魂那得到秦京。</text>
<title>夜雨 乙未</title>,<text>簷雨泠泠夜有聲。客懷愁寂夢難成。三春欲盡身猶滯。又負西疇十畝耕。</text>
<title>余素不喜鷹而偶得俊骨。適大雪埋山。山鷄無跡。馴養數月。終未一試其才。潼關僉使見而愛之。卽臂送。戲賦一絶。</title>,<text>一羈絛架羽毛摧。空抱雲霄百中才。待得沙場雪盡後。時時臂上望胡臺。</text>
<title>留別輸城李督郵 觀海</title>,<text>河橋楊柳綠如煙。尊酒分携倍黯然。惆悵明朝回首處。可堪滄海遠連天。</text>
<title>利城途中</title>,<text>雨洗平沙白似霜。碧波千頃漾晴光。不嫌倦騎遲遲去。處處棠花滿路香。</text>
<title>大興洞 壬申</title>,<text>細路緣溪轉。吟筇步步遲。傍崖攀錦樹。坐石弄淸漪。古寺雲深處。疏鐘日暮時。此間無限興。塵世幾人知。</text>
<title>有懷尹而遠 鳴殷 放逐之行 甲戌</title>,<text>絶塞風霜節。孤臣放逐行。未遑將毋計。徒切戀君誠。落月三宵夢。停雲萬里情。北來消息斷。迢遞想嚴程。</text>
<title>過滿月臺</title>,<text>落日松京路。遊人匹馬遲。興亡百代後。雲物九秋時。水咽荒橋塌。山寒古郭危。臨風多少意。輸入一篇詩。</text>
<title>富平西軒 乙亥</title>,<text>古邑人煙少。新軒眺望賖。平郊低落雁。喬木噪棲鴉。海霧偏藏日。春寒未放花。雲邊聳三角。回首憶京華。</text>
<title>李兵使挽</title>,<text>投筆班超志。敦詩却縠風。惠流民按堵。令肅士推鋒。報主身先死。防胡計已空。平生雙白羽。零落鎖蛟龍。</text>
<title>高齋雨望</title>,<text>窮巷經過斷。高齋眺望通。山容微雨裏。鸎語綠陰中。會境詩情逸。忘形世念空。何如紫陌上。珂馬日悤悤。</text>
<title>睡起偶吟</title>,<text>睡起無餘事。翛然坐小堂。山光含晩霽。蟬響帶新涼。習性元宜靜。爲官不要忙。金門昔有隱。吾欲共行藏。</text>
<title>蕩春臺</title>,<text>咫尺都門外。幽偏水石區。崖回空削鐵。湍激亂跳珠。濁酒三杯後。塵心一點無。平生林壑趣。落日更踟蹰。</text>
<title>暝投村店 丙子</title>,<text>問渡長津暝。尋村野逕荒。燃松進夕飯。喚僕戒晨裝。厭客人情薄。歸家行色忙。夜闌猶不寐。遶壁咽寒螿。</text>
<title>曉行</title>,<text>飼馬呼疲僕。貪程候曉鷄。星稀光耿耿。露下氣凄凄。林黑愁穿峽。橋危怯渡溪。依俙殘睡裏。忽復夢城西。</text>
<title>崇禎丙子十月。以體府從事。將巡按于嶺南。過宿南漢山城。</title>,<text>磅礴眞天險。經營爲上游。群峯環作壘。一水繞成溝。夜戍風霜苦。嚴城鼓角愁。孤燈照不寐。耿耿萬端憂。</text>
<title>鳳棲亭。次壁上韻。亭在丹陽</title>,<text>古邑人煙少。虛堂客意淸。山容秋後瘦。水色夜來明。不雨嵐常潤。無風松自聲。丹丘眞吏隱。役役愧吾生。</text>
<title>淸心樓。次板上韻。樓在盈德</title>,<text>城峻樓仍敞。天寒月更明。群峯當檻秀。一水繞階淸。縹緲凌雲想。蒼茫去國情。詩成聊自詠。休與後人評。</text>
<title>淸心樓。次板上韻。樓在盈德 其二</title>,<text>樓迥天疑近。窓虛夜亦明。寒梅魂未返。疏竹韻仍淸。倦客渾無興。名區別有情。燭殘猶不寐。得句共誰評。</text>
<title>佛國寺。贈僧淸日。</title>,<text>佛國知名寺。新羅棟宇遺。興亡千載事。遊賞幾人詩。塔古苔全蝕。橋危石半欹。蒲團消永夜。忘却道途疲。</text>
<title>河陽縣齋詠雪</title>,<text>夜雪連窓白。南來見未曾。封梅魂欲斷。壓竹色還增。獨酌難成醉。孤衾易作稜。居然動詩興。只怕硯生氷。</text>
<title>哭仙源金相國 丁丑</title>,<text>先朝遺老在。世難寸心丹。倉卒孤城急。從容一死安。聲名垂萬古。節義揭三韓。欲識松篁操。應須待歲寒。</text>
<title>黔陽村舍卽事</title>,<text>客裏春將盡。愁邊日正長。鳥啼虛院靜。花落小庭香。丘壑心先往。朝班夢已涼。平生陶靖節。千載識行藏。</text>
<title>黔陽村舍卽事 其二</title>,<text>寂寂樹陰轉。離離花影重。風塵猶搶攘。郊野偶從容。覓句身全瘦。看書睡易濃。靑山終不負。預具一枯筇。</text>
<title>梨峴途中</title>,<text>入峽神初寂。沿溪意轉淸。草花難辨種。林鳥自呼名。犬吠兒看屋。牛眠婦餉耕。平生山野趣。此日倍含情。</text>
<title>夏日山村。用杜工部春日江村韻。</title>,<text>世事終如此。幽居不厭深。煙霞元有癖。軒冕已無心。永日宜高臥。殘花好獨尋。細吟歸去賦。出處古猶今。</text>
<title>夏日山村。用杜工部春日江村韻。 其二</title>,<text>寂寂山如畫。遲遲日似年。枕肱憐茂樹。濯足愛淸泉。杖爲觀耕倚。衣因見客穿。身閑便是樂。萬事任皇天。</text>
<title>夏日山村。用杜工部春日江村韻。 其三</title>,<text>山深多好鳥。春盡有殘紅。燕語宜晴日。蜂喧喜暖風。爭隈任漁父。學稼賴田翁。擾擾塵間事。回頭似夢中。</text>
<title>夏日山村。用杜工部春日江村韻。 其四</title>,<text>已分食薇蕨。何妨眠石苔。憂天空有淚。支廈本無材。巷僻門常掩。林深逕不開。時聞村犬吠。惟恐俗人來。</text>
<title>夏日山村。用杜工部春日江村韻。 其五</title>,<text>咄咄嗟時事。悠悠愧此生。何當成晩隱。悔不謝浮榮。蹈海魯連節。棲山龐氏名。千秋人已遠。悵望一含情。</text>
<title>淸心樓</title>,<text>每取驪興路。元因愛此樓。山低新月上。江闊暮煙收。覽物還生感。登高豈寫憂。行藏猶未定。深愧爾沙鷗。</text>
<title>淸心樓 其二</title>,<text>風塵猶倦客。宇宙此高樓。倚檻煙波闊。鉤簾翠黛浮。山河千古恨。身世百年愁。西望秦京遠。無端涕泗流。</text>
<title>江行</title>,<text>解纜歸舟穩。長江百里間。灘回防臣石。岸轉指遙山。細草微風過。斜陽獨鳥還。誰知行役裏。終日飽幽閑。</text>
<title>黔陽村莊卽事</title>,<text>巷僻斷人跡。日長惟鳥啼。浮生經喪亂。吾道屬羈棲。鞿絆何當脫。身名不厭低。書空多少事。默坐意都迷。</text>
<title>見家書</title>,<text>嶺外書初至。秦中客未歸。慇懃數行字。珍重一封衣。契闊情何極。團圓計漸違。終當乞骸去。共採鹿門薇。</text>
<title>悶旱</title>,<text>盛夏苦無雨。密雲空復陰。塵將起泉底。蟲欲食苗心。已見民皆死。其如歲又侵。天高意未測。仰屋一悲吟。</text>
<title>淹泊</title>,<text>淹泊風塵際。悲吟似執珪。功名覆蕉鹿。進退觸藩羝。往事空成悔。前塗庶不迷。平生遂初賦。何日定幽棲。</text>
<title>次贈洪甥 茂</title>,<text>世事堪流涕。羈懷只苦吟。風塵千里別。骨肉百年心。乞退吾方勇。藏蹤爾欲深。何當諧此願。携手入雲林。</text>
<title>山居秋日</title>,<text>憀慄秋將晩。山中獨掩扉。峽深霜落早。村僻客來稀。稍喜世紛絶。敢言生事微。憂時一念在。北望淚沾衣。</text>
<title>山居秋日 其二</title>,<text>霞色天俱淨。秋光山竝高。寒砧動墟落。病葉下亭皐。野老談田事。隣家送濁醪。誰云忘世果。魏闕夢魂勞。</text>
<title>山居秋日 其三</title>,<text>水落晴沙白。霜酣晩葉紅。披榛沾屨露。倚杖滿衣風。野樹歸禽外。村煙返照中。登高無限意。歌放激長空。</text>
<title>山居秋日 其四</title>,<text>作客親殊俗。爲農學土宜。刈禾初滌圃。播麥更燒菑。瓜果營寒事。虀鹽救晩飢。生涯此亦足。殖貨笑鴟夷。</text>
<title>山居秋日 其五</title>,<text>世外雲山遠。村邊野谷荒。詩書元有癖。軒冕已相忘。木落松增翠。天寒菊自香。襟期吾與托。晩計不凄涼。</text>
<title>八月十六日夜</title>,<text>已失前宵翫。那辭此夕看。雲來微點綴。露洗溢淸寒。映水金波動。當空玉鏡團。沈吟不能寐。悄悄憶長安。</text>
<title>暝</title>,<text>野迥煙光薄。天高露氣凄。樵歌初入巷。宿鳥已投棲。丘壑身何事。京華夢亦迷。乾坤無限意。獨立倚枯藜。</text>
<title>夜</title>,<text>寂寂秋宵永。沈沈小室淸。入床蟲響咽。侵戶月華明。不寐看雄劍。悲吟近短檠。時危負經濟。默默壯心驚。</text>
<title>雨</title>,<text>山雨歇還作。峽雲行復屯。入林微有響。過水細生紋。明滅漏寒日。冥濛藏遠村。秋懷本搖落。況此久離群。</text>
<title>贈別洪甥 葳</title>,<text>相見卽相別。此懷將若何。幽居誰復問。匹馬遠來過。霜重客衣薄。峽深秋色多。時危骨肉散。身世轉蹉跎。</text>
<title>歸雁</title>,<text>紫塞銜蘆雁。聯翩萬里歸。高秋霜露重。窮峽稻粱微。野曠迷寒雨。天長遡落暉。洛城多舊識。猶自寄書稀。</text>
<title>晩望</title>,<text>地僻人煙少。山深秋氣高。鴉翻歸遠樹。雁叫落寒郊。歲月身將老。乾坤首獨搔。風塵正多事。何處可安巢。</text>
<title>隣家邀飮</title>,<text>隣舍酒初熟。幽居身正閑。秋天宜酩酊。久客慰酸寒。宇宙長垂涕。杯觴一解顏。峽中風俗好。於此可盤桓。</text>
<title>思歸 戊寅</title>,<text>客滯京華久。書從嶺峽稀。一官難脫屣。萬事自沾衣。報主心空在。匡時計已非。白雲長入望。何日定言歸。</text>
<title>有歎</title>,<text>世事那堪說。吾生秪自憐。行身無好地。賦命有皇天。得酒聊成醉。關門且作眠。百年何日了。孤嘯意茫然。</text>
<title>東歸途中作</title>,<text>匹馬東歸客。回頭漢水湄。免官恩更大。耕野分誠宜。戀闕猶魂夢。傷時只涕洟。百年方寸地。惟有上蒼知。</text>
<title>雨後。早往釜谷觀耕。</title>,<text>山中一雨霽。騎馬訪東菑。谷邃生秋早。峯高見日遲。深耕存晩計。幽事付新詩。此樂頗無限。世人誰得知。</text>
<title>雨後江行</title>,<text>秋雨泥仍淺。輕雲日乍陰。取樵舟倚岸。避石馬穿林。山影依依合。江流脈脈深。却忘歸路遠。幽眺入長吟。</text>
<title>宿遠西館</title>,<text>古館依重嶺。寒宵向五更。雨催霜葉落。風助石泉鳴。憀慄傷秋意。蒼茫去國情。悄然殘夢覺。照壁一燈明。</text>
<title>聞慶棧道</title>,<text>峽束江逾急。峯攢地不寬。馬行蒼壁上。人語白雲端。絶險何年闢。殊方此路難。時危任漂泊。沈歎重盤桓。</text>
<title>百泉寺 己卯</title>,<text>暮入百泉寺。霏霏雨滿衣。溪山元勝絶。花木正芳菲。官事何時了。人寰此境稀。龐眉頗不俗。相對淨塵機。</text>
<title>矗石樓。示任使君 有後，申督郵 恦 求和。</title>,<text>吏道俱形役。茲辰偶勝遊。淸風宜美竹。霽月可高樓。往事江猶咽。時憂涕自流。山中曾有約。何日定歸休。</text>
<title>扶桑驛館感懷</title>,<text>嶺底古郵館。閱人知幾何。浮生忙裏老。行役亂來多。作睡何曾足。題詩且自哦。王京亦千里。況復向遼河。</text>
<title>扶桑驛館感懷 其二</title>,<text>纔罷三刀夢。還催萬里行。驅馳本臣職。危險見人情。只抆傷時淚。空懷報主誠。西風古驛館。牢落百憂生。</text>
<title>龍灣。次黃府尹韻。</title>,<text>絶漠天低外。孤城地盡頭。全遼今醜類。何處是神州。世事空垂涕。羈懷更倚樓。惟憐鴨綠水。依舊向西流。</text>
<title>還渡太子河</title>,<text>鞍馬身將老。風塵事已非。關鷄催客發。塞雁伴人歸。大野迷霜氣。長河漾月輝。亦知東去好。其奈戀行闈。</text>
<title>訪朴稷山 徹 丈海莊。留詩奉贈。庚辰</title>,<text>海上幽棲處。春來興更佳。買田曾種竹。鑿岸欲移齋。花鳥元知己。琴尊足寫懷。此身遭世難。何日乞殘骸。</text>
<title>次曺守而 漢英 韻</title>,<text>微分安蓬屋。浮榮謝玉堂。閑居常檢藥。靜坐或燒香。未辦經綸業。惟思水竹莊。高風邈難繼。千載有嚴光。</text>
<title>次曺守而 漢英 韻 其二</title>,<text>喪亂猶今日。風光似昔年。歡娛惟夢裏。涕淚卽樽前。冠屨名誰正。山河恥未湔。願聞延訪詔。釣築豈無賢。</text>
<title>次曺守而 漢英 韻 其三</title>,<text>未死宜憂國。無才敢濟時。榮名心不在。事業志全衰。每憶遂初賦。聊吟感興詩。行藏吾已定。雲路莫相推。</text>
<title>早行</title>,<text>倦客聞鷄起。山蹊曙色迷。無輝殘月在。變態薄雲低。澗水時時咽。林鸎處處啼。據鞍成小睡。歸夢洛城西。</text>
<title>長厚院</title>,<text>野市人初散。溪橋日欲斜。解鞍仍藉草。覓句偶書沙。身外乾坤闊。忙來道路賖。聖賢猶未免。羈旅不須嗟。</text>
<title>高齋</title>,<text>獨坐高齋靜。山中夏景長。斷雲浮遠岫。疏雨映斜陽。新穀初嘗麥。農功已揷秧。此身如可乞。終欲老耕桑。</text>
<title>蝸室</title>,<text>蝸室居何陋。鷦枝分所甘。讀書方有得。行世貴無慙。菜美朝餐足。風淸午睡酣。悠然聊自適。餘事不須譚。</text>
<title>暮秋還峽。山籬叢菊正開。感興有吟。</title>,<text>數朶東籬菊。曾經手自栽。人方棄官至。花正傲霜開。三嗅香侵袖。孤斟色映杯。淵明今已遠。悵望一徘徊。</text>
<title>秋夜感懷</title>,<text>夜久孤燈暗。秋高病枕涼。風來松有籟。露浥菊生香。峽裏塵紛少。閑中靜味長。惺惺不能寐。默坐念行藏。</text>
<title>秋雨</title>,<text>漠漠秋陰重。霏霏暮雨遲。蕭疏枯木響。明滅遠山姿。窮巷無來客。端居有所思。可憐霜後菊。花葉半離披。</text>
<title>挽姜處士 天民</title>,<text>玉樹曾傾蓋。雲林晩拜床。鶴飢寧啄粟。松老尙凌霜。破屋秋暉冷。新阡露草荒。斯人不復見。山野日凄涼。</text>
<title>洪主簿挽</title>,<text>賢路如今隘。儒冠自古酸。無錢居洛社。多病老江關。炊黍三生夢。銘旌六品官。風塵暗天地。何恨葬靑山。</text>
<title>養疾 辛巳</title>,<text>養疾林泉下。居然辦此閑。酣眠消白日。獨立望靑山。開卷有深趣。對樽時好顏。柴扉亦不設。入夜未曾關。</text>
<title>養疾 辛巳 其二</title>,<text>漸得幽居趣。稍知塵事疏。呼兒時灌木。課僕日治畬。午睡憐風榻。朝𪚥悅露蔬。本無供世具。隨分寄耕漁。</text>
<title>幽居</title>,<text>拙豈爲時用。慵還與病宜。端居人不問。幽趣獨能知。藥裹閑來檢。書篇睡後披。優游聊卒歲。樂命復奚疑。</text>
<title>嶺底曉行</title>,<text>客路隨微月。征衣覺早涼。山雲欲釀雨。草露半爲霜。身計終何定。時憂耿未忘。參天重嶺險。歸馬正玄黃。</text>
<title>雲巖</title>,<text>客意元蕭瑟。山行更寂寥。懸崖纔有路。臥木自成橋。谷靜溪逾響。霜濃葉易凋。平生泉石興。下馬一逍遙。</text>
<title>宿峽村</title>,<text>村僻松圍屋。山深雪滿蹊。催租聞夜犬。枕橐待晨鷄。許國身難乞。傷時意自迷。此間泉石好。終欲卜幽棲。</text>
<title>感興 壬午</title>,<text>一雨能知節。朝來霽景鮮。幽花供好句。細草引閑眠。行止惟隨遇。窮通且任天。悠然吾自適。此意向誰傳。</text>
<title>感興 壬午 其二</title>,<text>深峽春將晩。幽居興有餘。花開命尊酒。雨過理園蔬。世變元無限。吾生已遂初。何須浪憂喜。萬事本乘除。</text>
<title>小岳寺。詠古檜。</title>,<text>古寺千年檜。亭亭入半空。寒聲六月爽。秀色四時同。豈籍栽培力。應勞造化功。無緣支大廈。虛老此山中。</text>
<title>與村客會北郊。烹鮮酌酒。頗有幽興。</title>,<text>放馬平郊綠。移尊茂樹陰。孤雲生逸興。流水淨塵襟。醉後歌爭發。歸時日欲沈。浴沂眞意味。遙想古人心。</text>
<title>酬洪甥 葳</title>,<text>別後經三月。愁邊度一春。閑眠移白日。高詠岸烏巾。田野聊安分。風塵敢愛身。西來消息惡。耿耿百憂新。</text>
<title>江行</title>,<text>谷口初休馬。江頭又喚舟。賈帆多倚岸。漁店盡臨流。行役添衰鬢。詩篇破旅愁。乾坤百年內。吾道信悠悠。</text>
<title>途中卽事</title>,<text>水草宜羸馬。簞瓢慰晩飢。激湍生爽籟。高樹蔽炎曦。枕橐聊成睡。披襟且詠詩。翛然動幽興。忘却道途疲。</text>
<title>蔚珍客軒</title>,<text>十室仙槎縣。蕭然邑里幽。門前萬松直。軒外一溪流。地主曾相識。征驂此少留。翠雲樓已廢。無處辦淸遊。</text>
<title>永郞湖</title>,<text>到處逢佳境。征驂又一停。湖平開寶鏡。山削繞長屛。鳥勝沙光白。松迷水色靑。飛仙去已久。笙鶴杳難聽。</text>
<title>海山亭。次壁上韻。</title>,<text>山聳千尋壁。江橫十里洲。仙區從古勝。人世本來浮。末路誰遐擧。塵蹤偶遠遊。今宵更淸絶。簾外月華流。</text>
<title>四仙亭。次板上韻。</title>,<text>遠望星辰北。奇遊天地東。亭虛無畏日。湖闊有微風。松帶千霜翠。巖留五字紅。扁舟少延佇。何處訪仙翁。</text>
<title>過鶴浦 癸未</title>,<text>鶴去千年久。湖開十里平。蘋風宜盛暑。波色可新晴。未了登臨興。空懷棲隱情。秋來官事簡。更擬作閑行。</text>
<title>挽月塘姜相國</title>,<text>貞白名無玷。虔恭德愈崇。登庸孚衆望。恬退見高風。出處關治亂。哀榮備始終。千秋留美諡。不愧簡編中。</text>
<title>早發山村 甲申</title>,<text>去國心如結。傷時淚不乾。行裝一長劍。歸路萬重山。陰澗留殘雪。春雲帶薄寒。倦遊仍抱病。日覺鬢毛斑。</text>
<title>用陶靖節歸去來辭集字詠懷</title>,<text>世與我相違。田園胡不歸。心期聊自得。形役覺前非。倚杖觀雲去。臨流眄鳥飛。交遊今已絶。門逕日荒微。</text>
<title>用陶靖節歸去來辭集字詠懷 其二</title>,<text>歸去來三逕。吾生萬事休。淸詩時寓感。樽酒可銷憂。得趣成孤往。無心賦遠遊。春風昨日入。僮僕向田疇。</text>
<title>用陶靖節歸去來辭集字詠懷 其三</title>,<text>昨日春風入。泉流木向榮。壺觴時獨酌。丘壑或孤征。始覺田園趣。還知富貴輕。去留聊委命。宇內幾時淸。</text>
<title>用陶靖節歸去來辭集字詠懷 其四</title>,<text>宇內吾生倦。歸休園逕蕪。時憂獨惆悵。世路日崎嶇。尋壑携田老。爲農問僕夫。榮途非我願。無事酒盈壺。</text>
<title>用陶靖節歸去來辭集字詠懷 其五</title>,<text>三逕無人問。衡門盡日關。荒庭欣鳥話。遠岫覺春還。觀物自可樂。任天心易安。有時槜杖出。雲壑獨盤桓。</text>
<title>宿陰竹縣</title>,<text>古木秋陰重。虛堂夜氣凄。螢飛空自照。蟲語爲誰悽。岐路身將老。行藏意轉迷。風塵猶未靜。蹤跡愧棲棲。</text>
<title>廣峴路傍</title>,<text>石瘦溪聲急。林深秋氣涼。解鞍休倦騎。藉草枕行裝。身外乾坤大。塵間日月忙。榮名亦何事。三歎道途傍。</text>
<title>慶安驛</title>,<text>古驛客稀到。荒庭秋草稠。鳴蟬在高樹。殘日下平疇。行役人將老。炎涼歲欲遒。何須歎羈旅。浮世本悠悠。</text>
<title>挽許僉知 坪 丈</title>,<text>兩世通家義。髫年忝拜床。乾坤正蕭瑟。耆舊復淪亡。緬憶春風座。空瞻落月梁。西門那忍過。破屋日荒涼。</text>
<title>和滄洲金仲文 益煕 見贈</title>,<text>刳瀝君言切。棲遑我意迷。治安策誰用。歸去賦堪題。連枕空留約。臨岐奈解携。秋懷自憀慄。詩語易生悽。</text>
<title>和滄洲金仲文 益煕 見贈 元韻</title>,<text>晼晩流光促。蒼茫暮境迷。懷人欲有贈。感物若爲題。白髮憐同病。淸尊阻共携。關心十年事。此日轉悽悽。</text>
<title>驪州途中早行</title>,<text>天際曙光透。郊原霜氣濃。路脩愁短晷。衣薄怯初冬。煙樹尋村遠。氷灘渡水慵。宦遊仍歲暮。自覺少歡悰。</text>
<title>利川途中</title>,<text>雪霽雲猶黑。天寒日易陰。飢烏群噪野。宿鳥早投林。眼豁家山近。魂歸禁闥深。平生忠孝志。耿耿在中心。</text>
<title>早行</title>,<text>愛日初舒晷。獰風未戢威。天寒行旅少。野闊見村稀。海宇猶爭戰。塵寰足是非。山中有松桂。歸去掩柴扉。</text>
<title>白洲李判書挽 乙酉</title>,<text>運屬艱難會。時丁疫癘災。人方憂大國。天又喪高才。卿月淪玄象。文星落夜臺。鍾情寢門哭。不獨爲私哀。</text>
<title>白洲李判書挽 乙酉 其二</title>,<text>作者從來少。奇才萃一門。絲綸資黼黻。宇宙散璵璠。草記須高手。修文已九原。江河流不廢。橋梓大名存。</text>
<title>聞上候違豫。不勝憂念之至。詩以述懷。</title>,<text>玉候今安否。無人自日邊。何嘗忘一飯。只有祝千年。獨夜瞻辰極。春山拜杜鵑。銀臺淸切地。魂夢幾朝天。</text>
<title>洪參判 霙 挽</title>,<text>家世聲名久。門闌福祿全。諸郞盡淸秀。都尉最才賢。病後猶憐酒。閑來只愛眠。哀榮有終始。恩贈賁幽泉。</text>
<title>訪姜公獻 瑜</title>,<text>故人棲隱地。暇日一相尋。雨過溪橋沒。秋來草逕深。呼兒催飯黍。對榻細論心。不覺歸途暝。前林見宿禽。</text>
<title>李密陽 祗先 挽</title>,<text>嶺北曾傾蓋。天南屢枉書。交期無老少。人世有盈虛。鳧絶趨朝舃。烏隨返葬車。秋江孤絮酒。淚下濕寒裾。</text>
<title>人日次老杜韻 丙戌</title>,<text>陰晴看此日。人事驗天時。雲掩陽光薄。雪深春意遲。風塵苦未靜。身世自堪悲。不有尊中酒。愁懷如亂絲。</text>
<title>正月十五夜看月</title>,<text>見月徵豐歉。村閭舊俗傳。田翁皆倚杖。病客亦無眠。早晩評今夕。高低較往年。憂時無報效。一念在民天。</text>
<title>春雨連旬。四野成江。客懷愁寂。終日掩戶。漫吟排遣。</title>,<text>春晩連旬雨。花開盡日風。閉門江色裏。欹枕水聲中。客路何當復。鄕書杳不通。天時近人事。沈歎意無窮。</text>
<title>蟹越峙南五里許。解鞍臨溪而坐。下有澄潭。芳草滿岸。逍遙吟眺。不覺起興。</title>,<text>谷盡開平野。溪深作小潭。隨波魚潑刺。掠草燕呢喃。倦覺支頤穩。飢令脫粟甘。逍遙不能去。吟興浩難緘。</text>
<title>蟹越峙南五里許。解鞍臨溪而坐。下有澄潭。芳草滿岸。逍遙吟眺。不覺起興。 其二</title>,<text>枕橐臨溪岸。休驂放綠蕪。細沙閑作字。餘粒戲投魚。不覺撩詩興。還忘滯遠途。人生隨處樂。何必愛吾廬。</text>
<title>雨後踰月峙</title>,<text>山雨晩來歇。千峯嵐氣迷。石沈溪有響。苔滑逕無泥。翳葉殘花濕。藏林怪鳥啼。哦詩酬景物。忘却倦攀躋。</text>
<title>月溪途中</title>,<text>石棧登登遠。羸驂步步危。渚淸山影倒。沙闊鳥飛遲。世事同棋局。吾生困路岐。江湖興猶在。延眺一吟詩。</text>
<title>臺廳述懷</title>,<text>白簡初投匱。空廳坐似尸。掖垣斜晩照。宮樹露寒鴟。欲效涓埃補。慙非諫諍姿。平生憂國意。耿耿在心脾。</text>
<title>挽尹監司而遠 丁亥</title>,<text>夫君遽如許。天意莽難知。未得人間壽。仍無身後兒。綵衣塵已暗。鶴髮淚長垂。寸草先春死。重泉不盡悲。</text>
<title>挽尹監司而遠 丁亥 其二</title>,<text>勁操頹波激。淸摽濁俗廉。分符留惠愛。攬轡聳觀瞻。盡悴身還病。趨朝路久淹。時危人更去。獨立淚雙霑。</text>
<title>和靑湖李咸卿 一相 韻</title>,<text>眼爲紅塵眯。心從黃卷開。百年空老去。何日始歸來。薄酒懽悰少。寒花暮景催。坐看山色暝。倦鳥亦知廻。</text>
<title>酬東溟鄭君平 斗卿</title>,<text>之子文章伯。淸詩絶玷珪。覃思窮典籍。放跡混塵泥。對酒碧山暮。捲簾黃鳥啼。高才還潦倒。工瑟不工齊。</text>
<title>酬東溟鄭君平 斗卿 元韻</title>,<text>廣莫爲樗散。琳琅見介珪。君曹似是馬。我醉正如泥。高枕對雲起。開窓聞鳥啼。莊生太多事。物論不須齊。</text>
<title>挽李副學士會 行遇○辛卯</title>,<text>落落淸江老。傳家世有賢。風猷三署長。恩渥兩朝偏。人共期遐到。天胡嗇永年。平生好氣象。寂寞掩重泉。</text>
<title>挽李副學士會 行遇○辛卯 其二</title>,<text>浮世孰無死。惟君最可憐。虛羸藥難補。欒棘病先纏。善行人奚勸。蒼天理固玄。大連相對處。不禁淚潸然。</text>
<title>挽李副學士會 行遇○辛卯 其三</title>,<text>兩家先誼厚。生世復同庚。相愛自童稚。深歡如弟兄。遽成泉下別。空有歲寒盟。埋玉靑山地。回頭愧巨卿。</text>
<title>挽李副學士會 行遇○辛卯 其四</title>,<text>末路渾雲雨。知音有幾人。淸眞好心事。磊落美風神。奄忽成千古。支離獨此身。彭殤竟同盡。何必怨蒼旻。</text>
<title>踰車峴</title>,<text>去去南遷客。悠悠北望心。人間有畏道。歲序屬窮陰。踏石氷仍滑。穿林雪正深。秦天看漸遠。駐馬一悲吟。</text>
<title>早發尼山。是日雪。</title>,<text>客枕渾無寐。晨裝每覓燈。衣霑滿空雪。馬怯半溪氷。京闕忽已遠。歸魂杳莫憑。浪州棲息處。應作定中僧。</text>
<title>謫居卽事</title>,<text>背郭茅齋敞。羈棲此正宜。酒從隣舍借。詩學古人爲。池面氷光薄。簷前日影遲。逍遙聊自遣。忘却在天涯。</text>
<title>歲除日雨</title>,<text>南國春生早。冥冥雨意迷。空林鴉噪急。荒野雁飛低。天地歲將盡。江潭人獨棲。客懷誰與語。閉戶滿庭泥。</text>
<title>自余謫浪州。大蘇寺僧名覺寶者來問甚勤。且饋山蔬草鞋。其情良厚。奚翅跫音之喜。仍與話及山中春事。不覺悠然起興。聊書短律贈之。壬辰</title>,<text>謫裏誰相問。僧來獨有情。山蔬宜旅食。芒屩可閑行。雨過苔蹊淨。氷消石澗淸。何緣脫羈縶。携手上崢嶸。</text>
<title>過徐正秀夫 挺然 村莊</title>,<text>帶暝叩幽扃。主人倒屣迎。明燈一夜話。靑眼百年情。聚散元無定。閑忙較孰贏。臨分還促膝。細把舊詩評。</text>
<title>過徐正秀夫 挺然 村莊 其二</title>,<text>慣聽幽居好。今朝眼一開。靑山繞屋起。白水抱村廻。種果花仍實。治田歲不災。人生此樂最。愧我未歸來。</text>
<title>過朴大丘 徹 丈幽居</title>,<text>厭作風塵吏。歸尋舊釣磯。江湖元滿地。鷗鷺已忘機。物外無榮辱。人間有是非。待公成小築。乘興更敲扉。</text>
<title>靑湖竹齋。與沂川諸友會飮。沂及湖之群從。卽席賦詩。率爾酬和。</title>,<text>看君棲息地。眞似野人居。柳影圍深巷。荷香泛小渠。悠然詩興動。自爾世紛疏。城市還堪隱。休嗟未遂初。</text>
<title>靑湖竹齋。與沂川諸友會飮。沂及湖之群從。卽席賦詩。率爾酬和。 其二</title>,<text>晩風吹雨過。庭院十分淸。遠樹蟬聲亂。新秋暑氣輕。劇談忘主客。高詠暢心情。病斷深杯久。逢君細細傾。</text>
<title>靑湖竹齋。與沂川諸友會飮。沂及湖之群從。卽席賦詩。率爾酬和。 其三</title>,<text>雨歇靑山暮。風驚碧樹涼。醉來忘世念。興極惜年光。不厭過從數。還愁對屬忙。謝家群從秀。箇箇錦爲腸。</text>
<title>靑湖竹齋。與沂川諸友會飮。沂及湖之群從。卽席賦詩。率爾酬和。 其四</title>,<text>勝友拚高會。披襟若襲蘭。百年今日樂。浮世幾人閑。歲暮交情在。時危宦興闌。題詩聊信筆。語拙不須刪。</text>
<title>淸陰金相公挽</title>,<text>宿德三朝老。高風百世師。靑松本孤直。白玉不磷緇。節義華夷服。精忠天地知。翛然乘大化。名與日星垂。</text>
<title>淸陰金相公挽 其二</title>,<text>異域忘身日。都人手額時。險夷同操履。出處繫安危。世仰三尊達。天慳一老遺。文章自不朽。何必勒鐘彝。</text>
<title>淸陰金相公挽 其三</title>,<text>喬嶽瞻高標。龍門拜下塵。淸風自激懦。明誨早書紳。永失依歸地。空悲殄瘁辰。平生香一瓣。秋月想精神。</text>
<title>乞暇省墓。仍拜疏辭官。留滯一月。詩以述懷。</title>,<text>小屋如蝸殼。幽閑意自怡。疏泉仍作沼。種樹却成籬。望野時舒嘯。看山或賦詩。人生此最樂。安得脫塵羈。</text>
<title>壬辰十月初六日。在黔陽村舍。聞有遠竄江界之命。曉過城西。暫別妻孥。蒼黃就途。親朋多追送西郊。途中述懷。</title>,<text>絶塞嚴程急。侵晨過漢城。悤悤兒女別。戀戀友朋情。自信懷忠直。那知負聖明。可憐頭上日。應獨照孤誠。</text>
<title>曉行</title>,<text>倦客睡不安。聞鷄又覓鞍。霧生迷曙色。橋側急鳴灘。天地歲時暮。關河行路難。古來盡如此。何用苦嗟嘆。</text>
<title>黃州途中遇雨</title>,<text>海甸行方盡。京華望漸賖。寒雲釀小雨。遠樹引歸鴉。逆境須安命。浮生肯戀家。當年賈太傅。謾自悼長沙。</text>
<title>途中遇雨</title>,<text>十月關山雨。冥冥不肯晴。雲陰迷故國。泥滑滯嚴程。濕雁低荒野。飢烏噪古城。敢論時候舛。偏惱遠遊情。</text>
<title>途中遇雨 其二</title>,<text>搖落風霜節。羈孤放逐臣。塞雲常作雨。關路少逢人。去去靑山在。朝朝白髮新。箕城不可見。況復望楓宸。</text>
<title>泥路驅馳。不耐疲劇。暫憩溪上。偶吟以述。</title>,<text>病客馳驅甚。關河路不窮。籍蓑荒岸上。立馬小橋東。沙潤終朝雨。雲開薄晩風。可憐臨水興。却與故鄕同。</text>
<title>山行</title>,<text>山行雖寂寞。山趣亦佳哉。落日依依下。層巒面面開。溪奔不受葉。石老半生苔。高詠寫襟抱。却忘天一隈。</text>
<title>暝</title>,<text>峽束江仍駛。山高日易曛。客愁看塞月。歸夢度關雲。萬事惟安命。孤誠敢負君。長安杳何許。消息苦難聞。</text>
<title>自江界量移杆城。贈別金田桂三秀才。</title>,<text>絶塞孤棲日。相從得數君。靑年能志學。白首愧無聞。別路愁如海。浮生跡似雲。嶠東寥落處。誰與更爲群。</text>
<title>踰嶺後有作</title>,<text>千里東遷客。嚴程不自由。登危叱羸馬。衝雪攬單裘。氷塞江聲啞。雲寒岳色愁。幾時棲息定。滄海伴沙鷗。</text>
<title>過龍門寺</title>,<text>昨過香山下。今行薩水潯。急灘氷倚薄。危棧石崎嶔。古木寒生籟。層峯遞作陰。龍門精舍近。回首一悲吟。</text>
<title>价川途中</title>,<text>亂峽千重盡。平原一望開。依依孤樹近。點點暮鴉廻。人傍江流去。山迎馬首來。京華猶杳杳。東海路悠哉。</text>
<title>和滄洲 癸巳</title>,<text>冉冉流光促。紛紛世事新。端居消永日。獨酌送殘春。湖海平生興。風塵未退身。如君富才業。努力展經綸。</text>
<title>和滄洲 癸巳 其二</title>,<text>淸詩慰離索。如接笑談眞。世味吾全薄。交情子獨親。郊園偸暇日。文酒阻佳辰。莫惜看花晩。松篁別有春。</text>
<title>哭朴尙書尙之</title>,<text>歷試忠勤著。通才左右宜。籌帷箸幾借。銓席鑑無私。天奪難諶理。人亡孰濟時。哭辰宸慟切。朝野共齎咨。</text>
<title>哭朴尙書尙之 其二</title>,<text>識子二十載。連姻情更親。尊前露肝肺。筆下鬪淸新。聚散已如夢。風塵餘此身。篋中篇翰在。看作舊精神。</text>
<title>南山驛</title>,<text>古驛荒山下。蕭條只數家。柳衰風隕葉。溪斷雨頹沙。長路羸驂倦。寒天落日斜。黃龍舊遊地。回首一含嗟。</text>
<title>谷口驛。次月波軒韻。留別具督郵。時勉</title>,<text>迢遞高軒敞。滄溟一面開。雲低孤島出。鷗泛夕陽來。不厭離觴滿。還愁客路催。那堪玉關外。風色漲黃埃。</text>
<title>客程夜雪</title>,<text>十月邊天雪。連旬不肯開。色含滄海闊。勢壓白山摧。欲擁藍關馬。難尋灞岸梅。遠遊逢歲暮。休怪鬢毛催。</text>
<title>過會寧府。路由豆滿江邊。沙漠景色頓別。偶吟一律。</title>,<text>去國三千里。今朝到塞陬。江流夷夏界。沙磧古今愁。日比長安近。雲連大漠浮。平生投筆志。非是要封侯。</text>
<title>日暮</title>,<text>日與歲俱暮。形將影獨留。邊霜着旅鬢。關月照離愁。已被浮名誤。難成晩道休。人生百年內。萬事儘悠悠。</text>
<title>除夜</title>,<text>年年歲除日。每作異鄕人。酒綠誰同酌。燈明獨可親。關雲猶帶凍。塞柳不知春。此夜羈愁切。應看白髮新。</text>
<title>雨後 甲午</title>,<text>雨後輕寒峭。關雲不解陰。流光春欲半。孤客病仍深。久負歸田計。空懸戀闕心。乾愁千萬緖。悄悄動悲吟。</text>
<title>酬寄南道節度姜公獻</title>,<text>天涯見尺素。深荷故人情。公使雪山重。我如秋葉輕。柳營風動幕。楡塞月臨城。落落空相望。孤吟意不平。</text>
<title>遣懷</title>,<text>淸時負恩譴。絶塞久離群。京闕千山隔。胡天一水分。春深無綠草。日暮但黃雲。賴有尊中酒。時時作小醺。</text>
<title>春來旱甚。三月晦始得大雨。卽事吟述。</title>,<text>漠漠邊城雨。連朝不肯休。花殘委墻角。燕濕語簷頭。恰慰三農望。還添獨客愁。天涯春已盡。歸思轉悠悠。</text>
<title>登北樓晩來有雨</title>,<text>京國千山隔。高樓一望賖。天邊迷白雨。江畔渺黃沙。牢落悲身事。蒼茫惜歲華。沈吟徙倚久。不覺日西斜。</text>
<title>登北樓晩來有雨 其二</title>,<text>絶塞思歸日。危樓騁望時。江山殊有致。沙磧自生悲。淡薄雲容遠。依微雨意遲。逍遙終永夕。興在覓新詩。</text>
<title>酬崔生 紳。湖南士人謫居者。</title>,<text>塞月愁邊好。湖雲夢裏遙。只宜憐薄相。何敢怨淸朝。不耐嚴霜苦。應看白日昭。幾時歸故里。壺榼競招邀。</text>
<title>酬崔生 紳。湖南士人謫居者。 其二</title>,<text>傾蓋論交晩。投荒作客同。書來仍玉韻。別後已金風。明月中天共。長江百里通。空吟白雪唱。淸夜與誰終。</text>
<title>乙未正月。在鐘城任所。聞有特除西樞之命。感激之餘。詩以志之。乙未</title>,<text>天霽雷霆怒。春覃雨露恩。瓜期不須問。黍谷已生溫。聽雁離關塞。聞鸎到故園。只慙衰朽質。無路答乾坤。</text>
<title>酬寄東溟</title>,<text>故國群山外。孤城大漠前。離懷明月夜。歸思夕陽天。誰與淺深酌。空吟長短篇。終須鷺江上。共棹釣魚船。</text>
<title>酬寄東溟 其二</title>,<text>久作天涯客。忻聞日下音。君詩殊勝昔。我病到如今。絶塞春光早。新年聖渥深。城西花未落。擬共白頭吟。</text>
<title>酬寄東溟 其三</title>,<text>白首龍鍾甚。何堪護北門。生成荷雨露。窮達任乾坤。自信丹心苦。常懷紫極尊。從今投畎畝。無處不君恩。</text>
<title>酬寄東溟 其四</title>,<text>世路足夷險。浮生幾合離。靑春承傳客。白首望鄕時。達識須安命。洪匀豈有私。佳期猶隔月。先寄一封詩。</text>
<title>次謝公獻</title>,<text>二載投關塞。今朝向洛城。初經際天嶺。喜近伏波營。對榻詩同詠。懸燈酒細傾。誰知萍水會。說盡百年情。</text>
<title>訪東溟</title>,<text>抱疾淹時月。乘閑訪故人。茅齋但書史。柳巷少風塵。敢與文章論。常憐笑語眞。銜杯終永夕。荷氣滿衣巾。</text>
<title>暇日與沂川，晦谷，靑湖。會話于滄洲宅。仍示諸友求和。</title>,<text>萬死歸京國。淸遊偶一場。良朋皆在座。高閣自生涼。且說心中事。何妨醉後狂。莫忘今夕會。離合苦無常。</text>
<title>登樂民樓 壬申</title>,<text>獨上城頭百尺樓。咸關形勝眼中收。山圍西北參天立。江折東南入海流。壯觀正堪增氣象。嚴程那得費淹留。可憐萬歲橋邊柳。曾見英雄幾箇遊。</text>
<title>白州江西寺。遇浙江朱秀才佐。臨別書贈。</title>,<text>聞君家世冠中州。何事羈遊地一陬。隔海鄕山空入夢。轉蓬行色又逢秋。窮途莫效阬生哭。暇日須登王粲樓。傾蓋便成弦矢別。滿江煙月使人愁。</text>
<title>甘露寺。敬次牧隱諸賢壁上韻。</title>,<text>曉發江西泊上流。前朝蘭若最淸幽。五峯樹色深藏殿。十里波光遠映樓。出浦疏鐘驚宿鷺。滿天涼雨濕漁舟。逍遙半日饒佳興。自幸重來作勝遊。</text>
<title>甘露寺僧道正求詩。用前韻書贈。</title>,<text>正和尙是釋門流。江寺棲身事事幽。淸曉汲泉尋小逕。夕陽鳴磬上危樓。落花深院曾連枕。疏雨寒汀更繫舟。却憶天磨秋色好。可能隨我辦奇遊。</text>
<title>奉送洪元老 命耇 令公按節嶺南 癸酉</title>,<text>靑綾夢罷動行騶。玉節遙臨六十州。共道通才堪理劇。卽知宸算重分憂。棠陰不改前徽在。竹馬爭迎舊澤留。只是萱堂違定省。望雲應上嶺南樓。</text>
<title>贈程副摠 龍 應製</title>,<text>碧幢來駐海東陲。加額人爭覩漢儀。萬里雄心憑寶劍。百年豪興付新詩。山城臘盡寒梅動。江閣春生畫角悲。惆悵仙槎歸去日。可堪天末望旌麾。</text>
<title>柬鄭君平 鄭新褫北評事○甲戌</title>,<text>莫歎關山遠別離。比隣猶自阻佳期。趨朝我抱經年病。閉戶君吟幾首詩。細雨初添楊柳色。輕寒未放杏花枝。浮生一笑誠難得。須把靑錢問酒旗。</text>
<title>過滿月臺</title>,<text>五百年來王氣終。繁華文物摠成空。荒園落木秋霜後。毀堞啼鴉夕照中。只有山河如昔日。可堪禾黍起悲風。興亡陳跡憑誰問。立馬沈吟意不窮。</text>
<title>有懷尹而遠</title>,<text>雪滿孤城歲欲除。逐臣眠食復何如。天長玉塞難成夢。雁盡金河不見書。直士豈知身利害。達人元識數盈虛。幾時宣室承恩召。白髮慈親正倚閭。</text>
<title>敬次宣廟御製韻。贈郭同樞震卿。乙亥</title>,<text>戎馬驅馳十載間。勇抛禪業救時艱。忠勤明主爲三嘆。出處故人還一般。睿藻入懷珍似璧。殊恩銘骨重如山。只今混跡漁樵侶。誰識先朝綴宰班。</text>
<title>敬次宣廟御製韻。贈郭同樞震卿。乙亥 其二</title>,<text>留得聲名滿世間。曾將慧劍濟屯艱。風塵報主心猶在。水竹藏身興幾般。殊渥向來紆紱冕。曠懷終自愛湖山。駑才未效涓埃補。還愧金門趁曉班。</text>
<title>又用玄軒晩翠韻。寄題戴恩堂。</title>,<text>看君知是不凡人。當日行藏問所因。早悟眞詮曾絶俗。晩輸忠悃却忘身。宮衣尙覺餘香在。御札長瞻寶墨新。曠世鴻恩難重報。夢中應自拜丹宸。</text>
<title>又用玄軒晩翠韻。寄題戴恩堂。 其二</title>,<text>事了經營拂袖還。本來名利不相關。軒楹勢軼滄溟外。篇翰光生素壁間。已有松篁堪作伴。更將棋酒好開顏。此行贏得珠璣去。莫道高人浪出山。</text>
<title>送長城柳使君之任</title>,<text>應宿初爲漢署郞。忽紆銅綬出南鄕。均田此日民方病。宣化從來吏要良。但使謳歌騰白屋。不妨琴鶴臥黃堂。何時遠寄相思字。蘆嶺春風雁北翔。</text>
<title>九日。與曺守而諸人。登八角臺。</title>,<text>天高木落雁流哀。與客登臨百尺臺。吹帽不須羞短髮。泛英惟自愛深杯。明年行樂知誰健。此日襟懷得好開。塵斂九衢人散盡。莫辭連袂步蟾廻。</text>
<title>移入城西新第後有作</title>,<text>始向西街卜弊廬。幽偏眞似野人居。寧嫌郭外朝參遠。稍喜門前俗客疏。數仞堂高心不在。一枝棲定樂無如。長卿四壁君休笑。架上猶存萬卷書。</text>
<title>次沈正字天以 世鐸 韻</title>,<text>詩情莫問㶚橋驢。閉戶端居雪擁廬。多病自然人事簡。休官非是宦情疏。閑來趣味三杯酒。靜裏光陰萬卷書。始識市朝堪大隱。不須長往寄耕漁。</text>
<title>寄尹而遠 丙子</title>,<text>春晩江潭草色深。故人何處獨行吟。思親定有千行淚。戀主空懷一寸心。魚雁悠悠書不到。雲天杳杳夢難尋。簷花夜雨渾無興。縱對淸尊誰與斟。</text>
<title>送宋掌令希進丈之任淸河</title>,<text>恩譴無端謝玉墀。一麾江海去遲遲。遐荒正要絃歌化。臺閣難留諫諍姿。鳧舃幾時朝日下。春明千里隔天涯。淸秋憀慄元多思。更耐吟成送遠詩。</text>
<title>送金學士仲文贊儐西行</title>,<text>故人西去候星槎。鞍馬悤悤道路賖。千里江山供眺賞。十年征戍失繁華。歸心正逐霜前雁。邊夢偏驚月裏笳。分手更堪憂國念。腐儒無力靜胡沙。</text>
<title>郊外卽事</title>,<text>偶來田圃此徜徉。忘却東華卯酉忙。水淺蟹魚初上俎。霜濃梨棗正盈筐。臨流最愛溪沙淨。對酒還憐野菊香。早識此間無限樂。十年何事縛塵繮。</text>
<title>鳳棲亭夜吟</title>,<text>寒宵虛閣有餘淸。遠客孤眠夢自驚。落月乍疑天欲曙。鳴灘渾似雨來聲。仙區着眼酬詩債。王事關心問驛程。聞道前頭登峻嶺。可堪回首望京城。</text>
<title>宿倚雲亭 亭在迎日</title>,<text>海上孤城落月斜。戟門淸曉咽寒笳。光陰已近微陽動。簿牒空催兩鬢華。客夢有時歸日下。鄕書曾不到天涯。長途但得身無恙。何用悠悠苦憶家。</text>
<title>踰馬峙</title>,<text>異鄕爲客歲將闌。漸覺朝朝帶眼寬。嶺路連天愁涉險。朔風吹雪怯凌寒。時危敢憚驅馳苦。才短空慙報效難。萬事不如高臥好。幾時投紱覓黃冠。</text>
<title>亂後過城西弊廬有感 丁丑</title>,<text>城西卜宅爲幽偏。細澗方池最可憐。今日亂離還靡室。向來棲息只經年。殘花泣露空墻裏。歸燕銜泥舊壘邊。羸馬獨過門外路。不堪回首重依然。</text>
<title>暮春旅舍</title>,<text>客中猶未授春衣。家在天南書信稀。紫陌更看花爛熳。靑山長入夢依俙。捐軀報國心空切。獻策安邊計已非。自識終無毫髮補。不如歸覓釣魚磯。</text>
<title>挽東岳李判書</title>,<text>文章自是舊家聲。詩律森嚴獨老成。惟有古人堪竝軌。豈容時輩敢爭衡。登樓幾處留佳句。華國從來播盛名。藝苑風流今寂寞。不知誰復繼公鳴。</text>
<title>哭關西伯洪元老令公靈櫬</title>,<text>文彩才猷世共推。歲寒方見後凋姿。呑胡氣烈身先死。報主心堅節不緇。精爽定爲河嶽在。聲名自與日星垂。時危獨抱偸生恥。滿目風塵泣路岐。</text>
<title>登高</title>,<text>客裏愁懷鬱未開。強扶藜杖陟崔嵬。遙空雲捲鳥飛去。極浦風生帆影來。萬里山河猶有恥。百年身世不勝哀。長歌一曲無人會。目斷西方攬涕廻。</text>
<title>遣懷</title>,<text>咄咄人間萬事非。鏡中容鬢日看衰。庭闈阻遠書難見。家室蒼茫夢亦稀。世亂敢辭爲客久。恩深轉覺乞身遲。百年未料行藏定。何處淸溪無釣磯。</text>
<title>客中偶吟</title>,<text>終朝默坐悔前非。塵世趨營志已衰。萬事不如高枕臥。百年何日掛冠歸。愁邊歲月消磨盡。亂後親朋會合遲。倦倚藤床成小睡。夢魂先落釣魚磯。</text>
<title>城東旅舍</title>,<text>槐柳深深鎖午陰。客居岑寂斷跫音。茫茫世事千行淚。杳杳雲山萬里心。歲月任從愁裏過。親朋只向夢中尋。百年剛被浮名誤。羞殺塵冠雪映簪。</text>
<title>丁丑五月十三日。乞暇東歸。出城有作。</title>,<text>遲遲行色出東城。十載紅塵夢已驚。世事至今堪痛哭。我生從此合躬耕。江湖豈是忘憂地。犬馬空懷戀主誠。回首九重雲日晩。終南一髮最多情。</text>
<title>途中遇雨</title>,<text>東望方愁峽路遙。可堪風雨更連朝。山雲潑墨渾藏壑。溪水漂沙欲沒橋。詩句聊從馬上得。容華漸向客中銷。令人却羨閑居士。白日柴扉掩寂寥。</text>
<title>阻水滯留。悶鬱難堪。聊以排遣。</title>,<text>峽雨淫淫不肯晴。東游倦客滯歸程。有時拓戶看雲色。終日和眠聽水聲。萬事艱危悲此世。一年羈旅困浮生。何緣借得長風至。捲盡陰霾豁太淸。</text>
<title>冒雨踰嶺</title>,<text>石勢犖確松根縈。強策羸驂還却行。人生萍梗幾日定。此路險艱何時平。泉聲爭喧雷鼓殷。雨脚相續天瓢傾。浮雲陰陰山萬疊。回首不見長安城。</text>
<title>登月城南樓</title>,<text>城上危樓近斗牛。炎天聊作御風遊。殊方萬里羈懷切。故國千年霸氣收。華表鶴歸人世改。鍾山虎踞地形留。憑闌北望還垂涕。未信登高可寫憂。</text>
<title>次洪大而 命夏 寄贈韻</title>,<text>異地分襟倍黯然。不堪回首海雲邊。浮生離合渾如夢。末路行藏只任天。歲月幾驚流水逝。京華欲望暮山連。憑君莫說傷時事。說到傷時淚似泉。</text>
<title>次洪大而 命夏 寄贈韻 其二</title>,<text>嘆息人間萬事危。故交相見亦難期。天涯邂逅孤燈夜。別後音容兩首詩。憐我棲遑無定日。羨君行止自隨時。傷心最是梨湖墓。千里江雲不盡悲。</text>
<title>次寄洪甥 茂</title>,<text>幾回西望戀楓宸。久別東華輦轂塵。已信疏狂乖世用。寧辭寂寞養吾眞。三秋荏苒黃花老。萬事蒼茫白髮新。歲晏更堪離索恨。有時歸夢漢南濱。</text>
<title>九日遣懷</title>,<text>光景駸駸日夜催。重陽佳節此時廻。風前紅葉蕭蕭下。霜後黃花細細開。峽裏無人解送酒。客中多病倦登臺。秋光不減他年好。只是乾坤萬事哀。</text>
<title>謾吟</title>,<text>岑寂圖書一室虛。澹然危坐却忘吾。簞瓢有味思前哲。經濟無才愧腐儒。彭澤正宜歸故里。步兵何用哭窮途。閉門不出三秋盡。志靜神淸病欲蘇。</text>
<title>燕坐</title>,<text>搖落山中歲暮天。寒齋盡日坐蕭然。鳥爭殘粟階前鬪。蛛網游塵戶外懸。酒熟有時成獨酌。客稀惟自愛閑眠。年來萬事都無意。靜味眞如入定禪。</text>
<title>酬洪甥 茂</title>,<text>相思恨未御風翔。入手俄驚有報章。神會任敎顏面阻。信來忘却道途長。年光不住空看鏡。世事無心欲括囊。是處雲林可同隱。武陵何必獨仙鄕。</text>
<title>閑居卽事</title>,<text>幽居自與俗緣疏。只愛身閑不願餘。已信百年無喜慍。從他萬事有乘除。耽看遠岫時扶杖。穩睡明窓或掩書。世難迂儒何處用。生涯從此付樵漁。</text>
<title>閑居卽事 其二</title>,<text>城市風塵隔幾重。閑中無事不從容。柴扉客斷眠寒犬。草屋鷄棲急暮舂。且可優游娛一室。何須書史足三冬。濁醪麤飯堪終老。未信人間有萬鍾。</text>
<title>閑居卽事 其三</title>,<text>人間萬事已亡羊。閉戶端居靜味長。朝旭入簷堪炙背。冬菹出甕可充腸。邯鄲夢覺粱初熟。杞國憂深鬢欲霜。畢竟行藏誰料得。百年惟自任蒼蒼。</text>
<title>雪後</title>,<text>峽口寒多雪未消。數村煙火轉蕭條。柴門犬吠吏催稅。松逕鳥喧人採樵。覓句却嫌氷滿硯。禁愁那得酒盈瓢。身閑只愛明窓睡。窮巷三冬一寂寥。</text>
<title>江舍雪夜</title>,<text>歲晏江湖暮雪晴。寥寥客夜一燈明。漁蓑景好詩情動。渚店寒多酒力輕。宇宙百年時自笑。風塵萬事只堪驚。悲吟悄悄無人會。何限心中有不平。</text>
<title>臘後一日。與洪甥 茂 夜坐。口占以示。</title>,<text>一番離合一悲歡。匹馬來過歲又闌。虛閣雪明宵欲曙。小窓梅動臘猶寒。朝廷倘肯容疏放。骨肉終須共急難。莫負明春歸隱計。峽中雲月可盤桓。</text>
<title>連有玉堂柏府之命。進退不安。感懼交至。詩以述志。</title>,<text>分將殘命老丘園。誰意綸音下席門。疏懶豈堪當世用。陶甄偏荷聖君恩。榮枯元是蟻成夢。進退至今羝觸藩。萬事悠悠那可定。此生惟自任乾坤。</text>
<title>承召諸臺。引咎自劾。嚴旨罷官。翌日爲省松楸。轉向海西。感懷有作。</title>,<text>昨承恩命入春明。匹馬今朝又出城。樗散詎能裨衮職。荃心猶未察葵誠。行藏有數終難料。寵辱隨時不足驚。已向林泉存晩計。只應歸去事躬耕。</text>
<title>曉發踰松峙</title>,<text>惺惺萬慮睡未酣。強扶疲病驅羸驂。西月已沈山寂寞。東方漸高星五三。只愁澗谷失道路。不怕霜露沾衣衫。風塵役役身欲老。乞骸何日棲深巖。</text>
<title>洪甥挈家入峽。喜而有作。戊寅</title>,<text>淹泊殊方歎索居。爾曹今幸賦歸歟。風塵不到雲山裏。骨肉重逢喪亂餘。日永小齋同諷詠。春深幽壑共耕漁。百年身事如斯足。且任人間有毀譽。</text>
<title>二月十二日。出峽有作。</title>,<text>萬事紛紛撓此身。春來又作倦遊人。漁樵有計初棲壑。經濟無心却問津。世道何如嶺路險。年華還與鬢絲新。終須歸臥煙霞裏。麋鹿深山自可親。</text>
<title>過滿月臺</title>,<text>一年強半在征途。落日羸驂又故都。草合殿階來野鹿。火燒宮苑屬耕夫。興亡忽忽英雄去。天地悠悠歲月徂。弔古傷春多少恨。不堪回首更長吁。</text>
<title>江行</title>,<text>草抽新綠柳嚬眉。落日長程信馬時。欲雨不雨春陰薄。將開未開花意遲。江山發興費詩句。行役惱人添鬢絲。忽聽林間啼布穀。歸來恐失種田期。</text>
<title>有感</title>,<text>想得遼陽涕自流。兩宮迢遞寄氈裘。東風芳草年年恨。明月啼鵑夜夜愁。趙國何人爲馭卒。秦關幾日變烏頭。孤臣未效捐生義。擧目山河不盡羞。</text>
<title>次洪甥 葳 臺巖韻</title>,<text>境幽眞似子陵臺。步入松陰破綠苔。泉瀉石稜琴筑響。雲移壁面畫圖開。縈沙細草供閑坐。照水繁花侑客杯。勝會不常人易老。百年能得幾回來。</text>
<title>秋夕旅懷</title>,<text>憀慄秋天自斷魂。可堪虛館又黃昏。陰蟲泣露依衰草。病葉驚風落毀垣。世事欲言先涕淚。此身何日定丘園。一麾將向南州去。孤負山中泛菊樽。</text>
<title>將赴晉陽。九月初三日。辭京城。感懷有作。</title>,<text>一麾行色出春明。誰識孤臣去國情。深峽向來甘屛退。專城此日亦恩榮。風霜搖落秋將暮。嶺海蒼茫路幾程。漢水南山看漸遠。不堪回首望王京。</text>
<title>竝橋旅店</title>,<text>搖落山川急景催。一麾遙指海南隈。淚緣戀主斑斑濕。心爲傷時寸寸摧。鴉噪暝林棲欲定。雁飛空碧意難回。荒涼野店孤眠處。鳳闕依依入夢來。</text>
<title>星山途中</title>,<text>莫道人生五馬榮。宦遊千里意難平。遙山競出如相候。旅雁同歸似有情。已失林泉身放浪。不禁岐路歲崢嶸。北辰漸遠南溟近。何處回頭望玉京。</text>
<title>矗石樓</title>,<text>南來不喜作雄州。只愛登臨矗石樓。江抱城隅層壁斷。天低野外遠山浮。虹橋影動明沙岸。畫舫光搖白鷺洲。形勝有餘風致好。倚闌何事自生愁。</text>
<title>旌忠堂</title>,<text>忠臣多出晉陽城。憶着當年涕自橫。男子死生關世道。人間節義重勳名。江山慘憺含遺恨。日月分明照血誠。南徼只今憂未殄。腐儒空作不平鳴。</text>
<title>矗石樓。示任使君，申督郵求和。己卯</title>,<text>暑月樓居似地仙。況逢佳客共留連。那妨飮酒傾三斗。不厭題詩累百篇。疏雨鳥歸煙外樹。夕陽人語渡頭船。倚闌何事偏惆悵。萬疊靑山隔日邊。</text>
<title>疊用前韻。酬和任使君，申督郵。</title>,<text>滿袖泠風骨欲仙。飛樓上與太淸連。孤雲落照心千里。芳草晴川賦幾篇。作吏已荒三逕菊。謝時空憶五湖船。元龍豪氣無人識。一曲高歌倚劍邊。</text>
<title>贈別姻兄閔仲集 光勳 赴星山</title>,<text>分手那堪路正賖。君將嶺徼我遼河。專城不免違溫淸。受命誰能念室家。世事只今憂患足。人生從古別離多。百年且信蒼蒼在。肯向樽前起怨嗟。</text>
<title>漢江</title>,<text>誰家亭子漢江頭。落日登臨縱遠眸。百里湖山元勝地。一年時序又新秋。去來擾擾人爭渡。今古悠悠水自流。回首風塵猶未靜。每逢佳處輒增愁。</text>
<title>黃州客館</title>,<text>西風小雨覺秋深。客意凄涼自不禁。塞雁聲邊霜欲下。海雲低處日初沈。驅馳只爲銜君命。慷慨難酬報國心。天地茫茫人未死。更憑孤劍一悲吟。</text>
<title>登練光亭</title>,<text>西京依舊好山河。客裏登臨感慨多。萬戶煙光含落照。半空樓影漾明波。城池設險徒爲爾。鎖鑰無人可奈何。往事想來心膽裂。獨憑危檻一悲歌。</text>
<title>登百祥樓</title>,<text>高樓勢與白雲齊。直北群山眼下低。大野煙霜秋欲晩。半天霞鶩日初西。嚴程有限身先病。節序關心意轉悽。客夜元來無夢寐。可堪城上復烏啼。</text>
<title>踰所串後嶺</title>,<text>四牡行窮地一涯。回頭何處是京華。黃沙撲面邊風起。白草連空塞日斜。涕淚只緣悲世事。夢魂曾不到吾家。時危敢憚驅馳苦。每念身名自悼嗟。</text>
<title>渡太子河</title>,<text>此去燕關豈阻脩。茫茫氛祲隔皇州。孤雲獨鳥無邊野。白草黃楡欲暮秋。人過遼城還北去。水朝滄海尙西流。亂來三載傷時淚。今日臨河更莫收。</text>
<title>哀三學士 洪掌令翼漢，吳修撰達濟，尹校理集。以斥和被拘於瀋中。皆不屈而死。</title>,<text>丁丑年間事忍言。孤臣同作虜庭魂。精忠欲樹三綱重。奇禍終成萬古冤。許國已忘慈母愛。臨危不負聖君恩。漢家日月猶依舊。應獨分明照九原。</text>
<title>還渡太子河</title>,<text>十日戎庭鬢已皤。歸心東注似江波。五更星月天垂野。九月風霜客渡河。戀主自然揮感淚。傷時直欲放悲歌。可憐華表千年鶴。浮世滄桑閱幾何。</text>
<title>九月晦。宿定州。是夜風雨。</title>,<text>中宵一雨送秋歸。絶塞風高葉盡飛。岐路光陰隨水逝。關山魂夢到家稀。未成報國身先誤。每說休官計漸違。孤館曉燈仍獨坐。悠悠默念半生非。</text>
<title>送金仲文赴靈光</title>,<text>玉堂才望合論思。佩竹居然下赤墀。盤錯從來須利器。湖山幾處待淸詩。紛紛世事兵生後。黯黯離懷歲暮時。東閣臘梅今正好。天涯誰共倒深巵。</text>
<title>過松都。奉贈留後金自珍 南重 令丈。庚辰</title>,<text>贈行詩句尙依然。離合悲歡已十年。井里纔經新喪亂。風煙不改舊山川。危時匡濟公毋讓。末路浮沈我自憐。駐馬肯辭同一醉。太常春酒正如泉。</text>
<title>訪朴稷山丈海莊留詩奉贈</title>,<text>一壑幽居遠市朝。丈人於此好逍遙。閭閻負海魚鹽足。園圃環山果菜饒。架上有書時諷詠。樽中得酒慣招邀。之官肯遣歸來晩。已向風塵厭折腰。</text>
<title>留贈朴汝厚 成阜</title>,<text>隔歲懷人欲白頭。春來匹馬遠相求。明燈已作三宵話。好雨仍成半日留。花塢柳陂佳節物。藥欄書架甚風流。時危未料行藏定。安得同君狎海鷗。</text>
<title>暮春歸峽</title>,<text>三年奔走未歸歟。此日初尋舊草廬。溪路殘春粧綠樹。山家別味薦新蔬。病餘細酌樽中酒。睡起時看架上書。世難迂儒無處用。聖恩應許老耕漁。</text>
<title>月峙</title>,<text>多病年來又倦遊。一番踰嶺一番愁。層崖雨過苔成錦。大木風生氣似秋。野鼠避人逃石竇。林花拂馬落溪流。誰知役役征途上。還有山中興趣幽。</text>
<title>申上舍江閣</title>,<text>匹馬江干訪故人。快亭登眺坐來新。柳邊遠水明如練。沙際平蕪翠似茵。十里湖山君作主。五年岐路我知津。風塵萬事傷心劇。謾羨荷衣任隱淪。</text>
<title>寄題宋明甫憂樂齋</title>,<text>聞君卜築近松楸。一曲溪山境最幽。杞菊滿畦新活計。詩書在架舊箕裘。簞瓢豈改胸中樂。畎畝難忘天下憂。此意世人知者少。惟應閉戶獨藏修。</text>
<title>寄題宋明甫憂樂齋 其二</title>,<text>末路超然早息機。緇塵那染芰荷衣。靜中黃卷有師友。物外靑山無是非。心泰可知身自健。志高宜與世相違。丘園素履君能了。明哲元來貴見幾。</text>
<title>寄題宋明甫憂樂齋 其三</title>,<text>茅齋瀟灑稱幽居。門逕苔深俗客疏。抱道不爲當世用。潛心只在聖人書。天機活動看庭草。至樂從容玩沼魚。自愧風塵迷出處。幾時能得遂吾初。</text>
<title>別內弟沈沅歸覲湖南</title>,<text>西風庭樹作新涼。游子思親返故鄕。錦水歸鴻霜露早。龍山落日道途長。靑衿遭亂身將隱。白屋安貧歲又荒。誰識送君情不極。外家門戶事堪傷。</text>
<title>送沈天以赴海西幕</title>,<text>洛城秋氣日凄凄。送子西游意轉悽。客舍近關聞雁早。家山隔海望雲迷。浮生聚散元無定。末路功名不厭低。隨處只應心自得。風塵何地可安棲。</text>
<title>酬守而</title>,<text>笑殺浮名苦絆人。素衣今已染緇塵。山籬幾負黃花好。世事空催白髮新。肯向俗徒爭外物。聊從靜裏養吾眞。憂天未效匡時略。耿耿緘封只自珍。</text>
<title>酬守而 其二</title>,<text>西風庭樹葉初稀。坐歎情人此夕違。霜下蟲聲添切切。月邊螢火減輝輝。雲飛嶺外子先去。桂老山中吾未歸。別意病懷俱作惡。寂寥窮巷掩秋扉。</text>
<title>秋夜感懷</title>,<text>切切陰蟲入我床。秋宵已作十分涼。月臨萬戶砧爭急。人斷重城漏正長。鄕信不來頻候雁。客衣無絮怯逢霜。山中歲晩歸期阻。惆悵東籬菊自香。</text>
<title>臨津曉行</title>,<text>孤店寒鷄破曉眠。強扶羸疾着征鞭。空江十里月涵水。歸雁一聲霜滿天。羈旅自從多難後。風煙謾入苦吟邊。忽看林外燈光動。知是蘆洲繫釣船。</text>
<title>睡起 辛巳</title>,<text>山村長夏客來稀。窮巷寥寥獨掩扉。選樹嬌鸎背人去。定巢新燕入簾飛。已知畎畝無榮辱。不管風塵有是非。睡起北窓聊偃仰。淵明千載欲同歸。</text>
<title>月峙</title>,<text>山木蒼蒼日將入。溪雲漠漠雨未收。深泥沒膝小僮倦。亂石露稜羸馬愁。行路艱難正如許。浮生萍梗何當休。君看聖哲亦羈旅。吾道百年長悠悠。</text>
<title>江上曉行</title>,<text>旅店鷄聲報五更。強鞭羸馬覓歸程。早潮沒岸群鳧亂。落月低山一雁征。世難漫存棲隱計。氣秋偏感遠遊情。光陰每費奔忙裏。莫怪年來鬢髮明。</text>
<title>九日有感。用舊日八角臺韻。寫懷。</title>,<text>年來世事不勝哀。佳節無心獨上臺。籬菊對人空數朶。村醪解悶只三杯。親朋盡作殘星散。病客難逢一笑開。最是遼河消息斷。楚囚何日得東廻。</text>
<title>安東。遇羅同知夢賚 萬甲 令丈。敍話。</title>,<text>亂來離阻五回秋。邂逅相逢古福州。世事只今催白髮。交情依舊有靑眸。江山滿地樓臺好。風雨連天客子留。忽聽遼河近消息。停杯不覺涕橫流。</text>
<title>次韻贈別洪甥 葳</title>,<text>我來苦晩子先歸。始信人生足別離。千首新詩摸壯觀。半年羈思戀慈闈。寒宵枕橐聞鷄早。短日鞭羸度嶺遲。書史三冬應更富。峽深元自世紛稀。</text>
<title>醴泉。遇兪使君方叔 㯙 飮。醉中書贈。</title>,<text>歲暮愁懷誰與論。故人何幸共淸尊。或歌或哭世間事。如夢如狂醉中言。雪霜滿山松柏秀。風塵眯目天地昏。春來君若賦歸去。匹馬訪君江上村。</text>
<title>小岳寺 壬午</title>,<text>端居忽忽泥窮愁。一日乘閑偶出遊。楊柳橋邊溪路永。檜松陰裏梵宮幽。庭前古井如氷洌。屋後新蔬得雨柔。羨爾山僧淡生活。不知多少世間憂。</text>
<title>雨後踰嶺</title>,<text>宿雨渾山猶未分。西歸病客欲消魂。衣裾盡濕林梢露。馬首時穿洞裏雲。殘睡乍醒聞好鳥。朝餔已晩問前村。棲棲岐路身將老。何日休官謝世紛。</text>
<title>宿利峴峽村</title>,<text>孤村住在山深處。遠客來投日暮時。決決溪流回作井。陰陰果樹繞成籬。蠶眠滿箔寧憂凍。麥熟登場不怕飢。行止百年猶未定。田翁深羨爾生涯。</text>
<title>宿龍壽寺</title>,<text>羸馬長途客意迷。投休偶得古招提。危樓跨壑煙嵐合。古木參天夏日凄。菜侑夕餔還勝肉。鐘鳴晨閣怳聞鷄。平明欲出東林去。無限靑山雨脚低。</text>
<title>望洋亭</title>,<text>要寫平生壹鬱襟。望洋亭上獨登臨。鯨濤撼地靑山動。蜃氣成霏白日陰。徐市樓船終不返。仙人瑤草杳難尋。飄飄更起凌雲想。極目蒼茫一浩吟。</text>
<title>蔚珍訪任察訪 有後 幽居</title>,<text>之子高標早出塵。海山佳處好藏身。竹寒松老開幽逕。水合峯回絶俗人。風月入懷應自適。圖書滿室未全貧。何時粗報君恩了。投紱歸來此卜隣。</text>
<title>竹西樓。次壁上韻。</title>,<text>羸驂卸却倚高樓。三伏炎天爽似秋。簾外碧峯浮遠黛。檻前蒼壁帶淸流。千年勝地逢佳節。一夕奇遊洗客愁。形役半生頭欲白。幾時投紱伴沙鷗。</text>
<title>竹西樓。次壁上韻。 其二</title>,<text>火日當天金欲流。西山爽氣入虛樓。使君政簡還多暇。客子身疲爲少留。錦石參差開畫障。蘭舟搖蕩起眠鷗。嶺東大抵皆仙界。絶景應須數此州。</text>
<title>平陵道中</title>,<text>夜宿眞珠第一樓。平明北向古溟州。海天鳥影迷疏雨。驛樹蟬聲帶早秋。千里倦遊身欲老。十年多難事堪羞。何時定作歸來賦。重占林泉分外幽。</text>
<title>鏡浦臺</title>,<text>鏡湖形勝久聞名。此日登臨最有情。十里晴波開浩淼。半空飛閣壓澄淸。仙區正喜酬前債。倦客何妨滯遠程。堤外海天無限碧。乘風直欲問蓬瀛。</text>
<title>洛山寺</title>,<text>洛山有寺幾千年。棟宇重新倚海天。門對扶桑先見日。地隣蓬島可招仙。風傳鐘磬驚鷗夢。鯨蹴波濤濺法筵。一宿禪窓問歸路。此生猶未了塵緣。</text>
<title>寄隣宰 癸未</title>,<text>作隣猶復阻佳期。何異關山費夢思。病起那堪開獨酌。愁來空憶聽淸詩。天機衮衮三秋近。人世茫茫萬事悲。我欲先君賦歸去。疏慵不與吏途宜。</text>
<title>寄申督郵孝思</title>,<text>此地相逢本不期。相逢不免又相思。盍簪已失千金諾。回棹空傳一首詩。嶺海宦情俱作惡。風塵世事只堪悲。鈴齋寂寞長懸榻。午睡昏昏與病宜。</text>
<title>酬寄隣宰</title>,<text>尙負殊方一會期。每憑書札慰相思。官閑想子應開卷。病久憐吾已廢詩。高臥田園那易辦。遠遊關塞不須悲。新秋倘踐同行約。山海登臨處處宜。</text>
<title>釋王寺。次芝峯韻。</title>,<text>偸閑偶入梵王宮。日夕翛然萬慮空。百折飛泉仍帶雨。千章古樹自含風。倚樓客在畫圖裏。掃榻僧迎鐘磬中。此地廢興知不偶。經營本荷聖神功。</text>
<title>秋夜直廬感懷</title>,<text>三年流落遠昕庭。此夜重聞禁漏聲。風露凄凄綾被冷。星河耿耿玉堂淸。歸田有約思松菊。補衮無才愧寵榮。萬事關心難着睡。不堪吟病到深更。</text>
<title>次沂川洪大而韻</title>,<text>病慵元與世紛疏。朝退端居靜有餘。遮眼塵編聊自遣。滿庭秋草不敎鋤。浮生得失塞翁馬。至樂從容莊叟魚。遙想山中黍酒熟。幾時投紱返吾廬。</text>
<title>疊用直廬韻。酬大而。</title>,<text>夜來風露滿虛庭。正聽陰蟲入戶聲。日月駸駸時晼晩。乾坤落落氣澄淸。雲邊塞雁相呼去。霜後階花獨自榮。默念浮生多少事。小堂羸坐度寒更。</text>
<title>直廬曉吟</title>,<text>秋宵寂歷漏聲長。夢覺靑綾玉署涼。簾外淡雲含落月。砌邊殘菊帶淸霜。君恩未報身將退。世事多端鬢欲蒼。懷抱此時誰與語。對燈孤坐念行藏。</text>
<title>贈別姜公獻之任康津</title>,<text>憀慄秋懷易作悲。更堪今日送君歸。十年聚散人將老。千里江湖雁亦稀。竹逕苔磯誰作主。板輿銅綬摠生輝。山中歲暮佳期曠。葉滿空庭獨掩扉。</text>
<title>寄答宋明甫</title>,<text>歲暮山中歎索居。眼開今日見君書。功收靜養身應健。心玩高明樂有餘。畎畝豈能忘此世。林泉聊爾遂吾初。猶憐未了行藏事。叫闔陳忠計太疏。</text>
<title>冬日偶題</title>,<text>寂寞山中歲已闌。閉門終日覺閑安。天寒村落煙生少。雪滿溪橋客到難。一室圖書耽靜味。高堂菽水奉深歡。愚忠尙未忘斯世。念及艱危自永嘆。</text>
<title>用晦菴先生遊密菴韻。詠懷。</title>,<text>紛紛寵辱不須驚。自得從知外物輕。問學但令心地正。英雄未必事功成。三杯酩酊高歌發。一室逍遙宴坐淸。病眼尙能看細字。且將燈火伴寒更。</text>
<title>酬寄洪甥 葳○甲申</title>,<text>峽雲湖樹久離居。兩地迢迢驛使疏。遊子逢春懷故土。散人多病愛吾廬。看梅早得相思句。聽雁初傳遠問書。世難莫忘棲隱計。古來賢哲亦耕漁。</text>
<title>酬寄洪甥 葳○甲申 其二</title>,<text>移孝於君是謂忠。此心期與古人同。林烏有感思歸養。仗馬無能恥苟容。衆醉誰知憐屈子。道衰不復夢周公。石田茅屋依然在。晩計惟應學老農。</text>
<title>淸明日有吟</title>,<text>三旬吟病掩柴荊。雪盡林丘草已生。小野風煙含霽景。異鄕時節屬淸明。投閑始覺形骸逸。養拙方知紱冕輕。春日漸長來客少。杖藜隨意看新耕。</text>
<title>與李士會，兪方叔同入銀臺。述懷有作。</title>,<text>生同一世又同庚。同入銀臺曠世榮。丹陛趨朝聯步武。靑綾伴直露心情。涓埃未效身先病。四十無聞鬢已明。會把經綸付公等。疏慵端合早歸耕。</text>
<title>秋晴</title>,<text>蝸室三庚惱鬱蒸。雨餘初覺氣淸澄。風含高柳微涼動。霞斂遙岑晩翠增。身戀幽棲如倦鳥。心耽靜味似閑僧。溪山自此秋光好。隨處逍遙興可乘。</text>
<title>閑居八詠</title>,<text>高齋迢遞瞰遙空。百里群山入望中。秀似脩眉浮縹渺。濃如活畫疊玲瓏。雨過最愛朝雲白。日照還憐暮靄紅。靜裏相看兩不厭。此懷難與俗人同。</text>
<title>閑居八詠 其二</title>,<text>愁來無處寫幽懷。倚杖高丘一望開。山外孤雲天共遠。樹頭殘照鳥爭廻。光陰冉冉三秋近。宇宙茫茫萬事哀。極目西方氛祲惡。不知誰是濟時才。</text>
<title>閑居八詠 其三</title>,<text>山深轉覺卜居深。坐見浮雲出遠岑。蒼白變移誰主是。暮朝舒卷本無心。何妨大壑從龍起。莫作中天蔽日陰。須識等閑還濟物。有時膚寸霈甘霖。</text>
<title>閑居八詠 其四</title>,<text>暑氣初收夜向深。正看明月出東岑。闌干列宿皆韜彩。點綴微雲乍作陰。螢抱小光飜露草。鵲驚孤睡噪煙林。高齋獨坐煩襟爽。不覺翛然一朗吟。</text>
<title>閑居八詠 其五</title>,<text>山妻報道發新醅。無事何妨數擧杯。獨酌誰知眞趣在。微醺不覺好懷開。眼邊俗物都虛耳。身外浮名本倘來。五柳高風今已遠。浩歌千載一徘徊。</text>
<title>閑居八詠 其六</title>,<text>自愛吟詩寫不平。非如杜子要人驚。推敲豈用愁肝腎。暢敍惟宜理性情。是處雲山隨意好。無邊風月滿襟淸。詠歸胸次吾能識。千首休論萬戶輕。</text>
<title>閑居八詠 其七</title>,<text>閑尋舊業惜居諸。日日潛心讀古書。師友尙論千載上。性情窮到一源初。服膺庶爾身無過。會意欣然樂有餘。寂寞下帷聊自適。任它人笑白紛如。</text>
<title>閑居八詠 其八</title>,<text>人間萬事不關情。分作農夫了此生。春及西疇看始播。雨餘南畝勸深耕。寧辭長夏除稂莠。要見淸秋穫稻秔。待得辛勤輸井稅。濁醪時對野翁傾。</text>
<title>直夜感懷</title>,<text>玉宇崢嶸夜欲霜。商飆已作十分涼。寒蟲咽咽初尋戶。缺月依依漸隱墻。榮遇半生慙報效。風塵何日了行藏。年來轉切遊方戀。千緖羈懷集寸腸。</text>
<title>入侍後感懷有述</title>,<text>亂來流落十經霜。何意今朝捧御床。病脚怯趨文石陛。塵衣驚襯獸爐香。誰知補衮誠空切。自愧匡時算未長。朝退不堪還耿耿。百年方寸只傾陽。</text>
<title>直廬夜坐遣懷。錄奉李月如 之恒 求和。</title>,<text>淸切銀臺近紫霄。靑綾無夢意難聊。星河影澈高秋霽。鐘漏聲稀靜夜遙。多病只思歸去賦。不才無補聖明朝。時危未了行藏事。羞殺塵冠鬢欲凋。</text>
<title>待漏院詠懷</title>,<text>漏盡金壺曙色催。明燈坐待禁門開。斑衣久曠趨庭樂。折線元非補衮才。世事已知無可奈。浮榮不似早歸來。那堪鏡裏霜侵鬢。千緖秋懷苦未裁。</text>
<title>早朝詠懷</title>,<text>金壺漏盡曉鐘鳴。走馬朝天紫陌平。燈火熒熒千室靜。星河耿耿五更明。時危報國知無路。歲暮歸田苦未成。身事算來還自笑。此心初不在榮名。</text>
<title>早發福星洞</title>,<text>倦客無眠枕不安。呼燈五夜動征鞍。人隨殘月尋山逕。馬踏輕氷渡石灘。小酒未成愁裏醉。弊裘難禦臘前寒。風塵屑屑裨何事。歸去田園歲已闌。</text>
<title>踰月峙 時新辭湖西方伯</title>,<text>遠客歸家意未闌。却忘重嶺路艱難。霜林葉盡山容瘦。石瀑氷懸洞口寒。已向湖中辭玉節。還從溪上覓漁竿。人間鐘鼎雖云貴。不及高堂菽水歡。</text>
<title>冬日山居</title>,<text>寂寞空山歲暮時。端居靜味有誰知。駑蹄不復思千里。倦翮惟宜老一枝。門外雪深稀見客。尊中酒盡廢吟詩。可憐東嶺孤松樹。堪與幽人托晩期。</text>
<title>寄康津姜使君公獻</title>,<text>山中結社共幽期。別後頻驚歲序移。縣邑棲棲君暫屈。風塵屑屑我何裨。詩成獨詠音誰賞。酒熟孤斟醉自遲。惟有東林一片月。淸輝千里照相思。</text>
<title>曉行 乙酉</title>,<text>遊子趨庭意自忙。又從燈下理歸裝。疏星落落低山月。朔氣稜稜滿野霜。廊廟惟應辦經濟。風塵吾已了行藏。襟期歲暮將誰托。東嶺寒松偃蓋蒼。</text>
<title>和公獻</title>,<text>山僮無事課張羅。黃口朝朝得雋多。幾向庭除爭棄粒。慣從場圃覓殘禾。那知飮啄招奇禍。不復蓬蒿保舊窠。浩蕩白鷗誰得狎。滄江萬里沒煙波。</text>
<title>和公獻 其二</title>,<text>淸溪東畔碧峯羅。雪後相尋逸興多。好客故知長有酒。爲農那免歎無禾。詩情偏在梅橫案。歸路應看鳥占窠。物外優游堪自適。世途從古足風波。</text>
<title>和公獻 其三</title>,<text>罥戶蛛絲似網羅。閑居靜味十分多。山妻謀釀催舂黍。農隷治菑待種禾。已識珪簪同弁梗。何須書籍作巢窠。秪應學得安心法。古井無風不起波。</text>
<title>寄答南原閔使君仲集</title>,<text>陳情當日乞銅章。第一雄州古帶方。平地神仙好樓觀。萬家煙火樂耕桑。江魚竹筍晨𪚥潔。彩服雕輿壽酒香。更想新年增吉慶。北堂長照老人光。</text>
<title>寄答南原閔使君仲集 其二</title>,<text>岑寂山中獨掩扉。忽驚書札自天涯。風塵已作三年別。雲樹空成一首詩。東閣鳴琴梅欲動。北堂舞彩日初遲。莫言簿牒妨調疾。猶勝承明鎖直時。</text>
<title>和公獻 丙戌</title>,<text>閑情難與俗人論。暇日鞭羸款石門。柳岸雪消舒嫩色。苔階雨過長新痕。百年未禁霜添鬢。萬事無如酒滿尊。永擬同君耕谷口。西方氛祲尙昏昏。</text>
<title>和公獻 丙戌 其二</title>,<text>世途榮落豈堪論。隱遯惟應慕鹿門。報國寸心難自效。傷時雙淚尙餘痕。閑來日月消黃卷。老去襟懷付綠尊。頗恨故人顏色阻。東風吹雨滿山昏。</text>
<title>利川途中遇雨</title>,<text>客行無日不披蓑。可耐新春雨苦多。柳惹輕煙靑掩岸。草抽殘燒碧連坡。年光冉冉遽如許。世故紛紛當若何。想得北山薇蕨長。只愁歸計轉蹉跎。</text>
<title>雨中書懷。示洪甥 葳 求和。</title>,<text>羈心日夜憶庭闈。愁疾愔愔晝掩扉。風雨一番花半落。雲山千里夢先歸。辭官豈敢輕軒冕。憂國無緣正是非。萬事不如棲遯好。此生終付釣魚磯。</text>
<title>送兪武仲 棨 赴務安縣</title>,<text>中年此別倍悽悽。摻袂都門五馬嘶。行止自能安義命。升沈奚復歎雲泥。不妨枳棘聊棲鳳。且見絃歌試割鷄。聽訟想應多暇日。海山佳處幾留題。</text>
<title>光州申使君汝萬 翊全 曾索別語。而負逋已久。書來屬意不偶。錄寄一律以謝。</title>,<text>索居南郭出無之。長夏昏昏與睡宜。千里別懷空悵望。一封書信慰相思。華牋伴墨詩情動。輕箑含風爽氣隨。更有門冬供服食。故人知我素淸羸。</text>
<title>曺守而新自天磨還。索遊賞詩什。</title>,<text>不到名山十載強。舊遊佳處尙難忘。蒼崖瀑水晴天雨。古寺松陰夏日涼。世故縛人空悵望。勝緣超俗獨徜徉。塵襟欲借淸詩滌。應有煙霞滿錦囊。</text>
<title>仲文讀太極圖說。有作見寄。率爾酬和。暗中摸索。詎免胡說。殊覺悚然。</title>,<text>遺編微奧敢輕論。須識乾坤有一元。對待雖云不同位。流行却是互爲根。眞精妙合群生化。形性相交萬事繁。修吉悖凶皆在我。服膺仁義莫多言。</text>
<title>直廬偶吟。寄仲文求和。丁亥</title>,<text>衙門吏退簿書稀。庭院寥寥晝景遲。帶雨桃花深淺色。含風楊柳短長絲。年華欲晩猶吟病。塵事相關已廢詩。忽憶城西二三侶。幾時携手共金巵。</text>
<title>疊韻酬寄仲文</title>,<text>擾擾塵寰知己稀。君恩未報乞身遲。那將襪線裨華衮。合向苔磯理釣絲。行止路難須信命。文章技小莫論詩。但思速就同心子。簷雨燈花細倒巵。</text>
<title>悶旱有作。柬仲文。</title>,<text>穡事年年告大凶。又看春旱害三農。誰敎千里行妖魃。可怪深淵蟄老龍。聖主豈無桑野責。天心非爲泰山封。監門忠赤今難得。誰繪流民奏九重。</text>
<title>病裏柬君平守而求和</title>,<text>一旬吟病斷經過。隔巷相思奈子何。伏暑已殘如逝客。秋霖不絶若傾河。郊扉入夢靑山近。世事關心白髮多。暇日莫孤文酒會。暮途光景易蹉跎。</text>
<title>柬仲文兼寄守而。促酬前詩。</title>,<text>風塵虛作十年忙。襪線何緣補舜裳。誰道天官從古熱。自憐心地一生涼。交期却喜靑眸在。世事難禁白髮長。頗怪西隣舊獻納。能詩不肯惠瓊章。</text>
<title>屢辭文衡不獲。七月十九日。始赴闕邸。寓詠懷。庚寅</title>,<text>客窓疏雨鬧秋聲。病枕無眠萬慮生。宿計已抛棲一壑。此身深覺誤浮名。騷壇牛耳眞知忝。世路羊腸亦可驚。何日乞將骸骨去。小溪淸處濯塵纓。</text>
<title>寄兪武仲謫居</title>,<text>病負東郊摻手分。憶君無日不消魂。路穿長白三冬雪。目斷終南萬里雲。定向窮途知學力。寧將外事撓心源。賈生恨未聞吾道。千載空留弔屈文。</text>
<title>寄兪武仲謫居 其二</title>,<text>逐臣眠食近何如。萬里窮荒歲欲除。雲海接天魂夢斷。關山積雪信書疏。叨恩自愧身難退。處困君應志益舒。落落相望成白首。百年襟袍幾回攄。</text>
<title>用靑湖韻。寄呈定州姜使君公獻。公獻初拜成川。旋移定州。</title>,<text>寵辱元來不足驚。尙嗟君作出關行。險夷一視知臣節。愛惡多端見世情。堤峽煙霞應自好。巫山風月爲誰淸。明春倘決東歸計。擬辦芳尊握手迎。</text>
<title>次靑湖韻 辛卯</title>,<text>乾愁日覺鬢蕭蕭。賴有淸詩慰寂寥。每憶巖扉同晩計。尙孤尊酒共良宵。風塵荏苒流光暮。身世蹉跎壯志凋。稍待官閑身且健。一鞭當赴故人邀。</text>
<title>次靑湖韻 辛卯 其二</title>,<text>九秋天氣日蕭蕭。謝病端居飽寂寥。休把皁囊趨玉陛。乍披黃卷伴淸宵。階花霜重香猶烈。庭樹風高葉半凋。咫尺思人不得見。入簾明月似相邀。</text>
<title>寄徐太僕秀夫</title>,<text>都門一別變炎涼。物外高風不可忘。簪紱倘來心已懶。田園歸去興偏長。村生問字書帷靜。野老邀人社酒香。堪笑城南病學士。眼迷朱墨鬢如霜。</text>
<title>扶風謫裏。和酬靑湖贈別韻。</title>,<text>天涯歲暮使人悲。旅館寥寥問者誰。北望每憐雲獨去。南來却愛雁相隨。心懸禁闥長如結。夢返鄕園不受羈。最是別懷難忘處。滿江風雪下樓時。</text>
<title>壬辰元日感懷 壬辰</title>,<text>行年四十七回春。自媿依然伎倆人。井不浚治那免濁。鏡須磨洗始無塵。存心只在乾乾惕。進德惟宜日日新。敬義夾持方上達。欲將明訓更書紳。</text>
<title>酬舒川兪使君典叔 榥</title>,<text>白首江潭久索居。淡然生事一僧如。閑耽綠酒成微醉。靜愛明窓對古書。節物變來身欲老。艱危歷盡志還舒。小園雨足花初動。携杖吟詩步步徐。</text>
<title>自三月不雨。至于四月。民事孔棘。二十七日。上親禱于南郊。其日夜始雨。二日不止。茲實生民國家之大幸。病中詩以志喜。</title>,<text>郊壇禮罷八鑾旋。甘澤居然浹四埏。萬品昭蘇騰喜氣。群生蹈舞佇豐年。不緣聖念焦憂切。那見天心感應遄。才薄病深歌頌闕。乞身惟擬早歸田。</text>
<title>病裏。憶郊居偶吟。錄奉沂川求和。</title>,<text>病臥城南苦未歸。悠悠魂夢在郊扉。陰濃巷陌黃鸎囀。水滿陂塘白鷺飛。幽砌菊叢今幾長。小園瓜蔓日應肥。終須乞得殘骸去。已覺風塵足是非。</text>
<title>疊韻酬沂川</title>,<text>五上辭章猶未歸。兩旬淫雨晝關扉。形如枯木心常靜。興入雲林夢獨飛。浮世幾番驚寵辱。素懷元不在輕肥。迷塗縱遠猶堪復。伯玉當年晩覺非。</text>
<title>疊韻酬沂川 其二</title>,<text>末路誰堪携手歸。聞君江上有荊扉。行藏本似雲舒卷。仕宦何妨鷁退飛。松冷不爲桃李艶。鳳飢寧憶稻粱肥。將詩莫與人人說。此語今時恐見非。</text>
<title>沂川久不報和。且念前作殊非未忍便訣之意。疊韻求和。</title>,<text>郊園那用苦思歸。城市無妨晝掩扉。隱几靜聽蛙兩部。捲簾閑看燕雙飛。每憑靑鏡驚身老。只有丹忱願國肥。知子素懷經世志。酬恩乞退未應非。</text>
<title>疊酬沂川</title>,<text>莫向時人謾說歸。也堪隨意掩閑扉。年來宦興黃粱熟。夢裏煙波白鳥飛。材散惟希社櫟壽。食浮奚願廟犧肥。追思往迹多尤悔。抱拙優游恐不非。</text>
<title>和沂川病暑韻</title>,<text>抱痾僑寓郭南村。岑寂那堪坐小軒。藥餌經年身漸瘦。文書遮眼睡先昏。迎賓束帶還添暍。騎馬趨衙不耐煩。茂樹淸泉吾所樂。幾時超忽脫籠樊。</text>
<title>關東伯金仲文。寄示金剛詩卷。謝以一律。</title>,<text>病暍昏昏臥若頹。忽擎詩卷眼初開。金剛勝絶超塵界。玉節風流擅逸才。壯觀自然增氣象。閑行幾處播瓊瑰。篇中尙帶煙霞爽。滌盡煩襟亦快哉。</text>
<title>和靑湖韻。兼示沂川，滄洲。</title>,<text>有罪甘爲放逐臣。豈知重覓舊簪紳。報恩無路丹心苦。抱疾經時白髮新。每向靑山思謝屐。初停濁酒負陶巾。扶顚器業諸君在。努力淸朝志一伸。</text>
<title>疊韻示沂川</title>,<text>恥向淸時作具臣。行藏明訓早書紳。殘年倍憶田園樂。朽質虛承雨露新。臺柏不如巖桂樹。豸冠奚似鹿皮巾。悠悠身事憑誰說。睡覺風窓一欠伸。</text>
<title>六月初一日。偶逢咸卿群從於靑坡。作一場杯酒之晤。眞浮世一勝會也。追記以詩。柬咸卿求和。</title>,<text>郭外閑行舊約違。一尊今夕愜幽期。黃鸎綠樹風光好。朱李靑瓜節物宜。玄晏沈痾妨飮酒。惠連群從摠能詩。浮生此會眞難得。陳跡惟應入夢思。</text>
<title>在金川松楸。辭職不獲命。將徑歸黔莊。宿新院逆旅。</title>,<text>蕭條草屋臥看星。病客中宵睡未成。霜月娟娟簷外色。風灘咽咽枕邊聲。燒殘搰拙廚人靜。齕盡枯蒭櫪馬鳴。默算行藏心緖亂。鬢毛應得雪千莖。</text>
<title>曉發延曙驛村。途中感懷有作。</title>,<text>歸裝早發待村鷄。曙色迷茫信馬蹄。伴月明星光炯炯。滿空零露氣凄凄。將尋舊業魂先去。却望脩門意自悽。行止半生猶未定。白頭岐路愧棲棲。</text>
<title>西竄江界。過劍水驛。</title>,<text>驅馬悠悠向塞陲。嚴程幾日到天涯。孤蹤去國如秋葉。寸悃傾陽似病葵。叢秀山西逢曉雨。劍川橋畔待朝炊。艱辛行色何須說。猶勝藍關雪擁時。</text>
<title>途中遇雨</title>,<text>塞雨淫淫未放晴。旅人三日擁蓑行。黃泥沒膝疲僮泣。白水侵鞍倦馬鳴。謾有愚衷憂大國。敢憐微命滯嚴程。長吟不覺衣裘濕。却喜新詩取次成。</text>
<title>登長嶺</title>,<text>絶塞羈懷苦未裁。憑高聊作望鄕臺。山連大漠先冬雪。江打層崖盡日雷。男子壯遊元有志。孤臣遠謫自生哀。從知萬事蒼天在。且復呼僮進一杯。</text>
<title>江界途中詠懷</title>,<text>關路崎嶇信馬行。長吟不覺動詩情。雪埋陰壑寒松聳。江撼層崖巨石撑。千里投荒雙鬢變。百年隨分一心亨。從知榮悴皆天意。黍谷終看暖氣生。</text>
<title>淸源謫裏。讀晦齋集感懷。</title>,<text>蹇蹇三朝一老臣。誠明本自蘊經綸。孤忠未展匡君志。絶塞還爲禦魅人。從古陰邪欺白日。至今哀怨徹蒼旻。遺編讀罷偏多感。獨對殘燈淚滿巾。</text>
<title>十月二十九日。伏聞因臺啓有減等付處之命。而久無押移之擧。鬱鬱有作。</title>,<text>京洛音塵苦未聞。塊然猶自臥邊垣。氷江一帶分胡地。雪嶽千重隔故園。身似飄蓬無定所。心如古井澹靈源。歸途倘出松楸下。哭酹荒原亦聖恩。</text>
<title>蒙放後。用途中詠懷韻。酬玄溪朴尙之。癸巳</title>,<text>詩句慇懃慰遠行。窮途轉見故人情。貞心豈爲風霜變。浩氣從來宇宙撑。學道百年知處困。傾陽一念願時亨。聖恩早許歸田圃。自幸優游送此生。</text>
<title>兪武仲在越江謫所。寄詩淸源及余。蒙赦歸來。武仲亦已放還湖右。追次其韻却寄。</title>,<text>蹇劣元非屈賈賢。再爲霜葉落荒邊。田園靜趣還今日。羈旅牢愁憶去年。夷險詎容渝素志。窮通元自任蒼天。悠悠萬事何須說。每到尊前一逌然。</text>
<title>兪武仲在越江謫所。寄詩淸源及余。蒙赦歸來。武仲亦已放還湖右。追次其韻却寄。 其二</title>,<text>幾歲窮山作楚囚。重尋湖海舊菟裘。蒼松不爲風霜變。明月元非暮夜投。隨處讀書才更進。長年憂國淚應流。明時豈棄經綸手。却恐脩途未便休。</text>
<title>兪武仲在越江謫所。寄詩淸源及余。蒙赦歸來。武仲亦已放還湖右。追次其韻却寄。 其三</title>,<text>我自西歸君已行。一番簪盍亦難成。高懷素有湖山興。拙性還慙紱冕榮。世事紛紛身計誤。離愁鬱鬱鬢毛明。幾時携手棲丘壑。耕釣優游送此生。</text>
<title>兪武仲在越江謫所。寄詩淸源及余。蒙赦歸來。武仲亦已放還湖右。追次其韻却寄。 元韻</title>,<text>斷斷摽持見昔賢。驚聞蘭佩到窮邊。西江波浪平何日。北路荊榛啓幾年。一帶水前纔漢土。萬重山外盡胡天。黃沙白草行吟地。燕越相思倍杳然。</text>
<title>兪武仲在越江謫所。寄詩淸源及余。蒙赦歸來。武仲亦已放還湖右。追次其韻却寄。 元韻 其二</title>,<text>前歲窮荒作死囚。故人憐我解單裘。癡狂不意翻南徙。忠讜誰知更北投。馬嶺何如天嶺峻。鴨江應似豆江流。邊庭物色吾能說。恐惱吟魂說却休。</text>
<title>兪武仲在越江謫所。寄詩淸源及余。蒙赦歸來。武仲亦已放還湖右。追次其韻却寄。 元韻 其三</title>,<text>南環纔賜復西行。洪造應將玉汝成。忠信舊聞曾得罪。遷流今見爲辭榮。人生有命升沈定。天道無私日月明。宣室他年思正直。非君誰與問蒼生。</text>
<title>次閔校理 鼎重 韻</title>,<text>病裏離群意未平。見詩如對玉人淸。江湖亦有憂時淚。風月寧忘戀闕情。且把詩書深玩理。莫從鷗鷺早尋盟。匡時報主方歸去。閑趣誰能與子爭。</text>
<title>次閔校理 鼎重 韻 其二</title>,<text>常慕耕巖鄭子眞。白頭猶自困風塵。元無利器堪需世。謾被浮名苦絆人。譽毀紛紛何所定。心期落落與誰親。城西臥病花飛盡。孤負雲山又一春。</text>
<title>送永安都尉赴燕</title>,<text>三持使節渡遼河。王事賢勞鬢欲皤。華表雲晴鶴已去。薊門霜落雁初過。樓臺到處登臨慣。宇宙如今感慨多。病裏秋懷正憀慄。離筵更奈黯然何。</text>
<title>送姜公獻赴任江界</title>,<text>我向江城作楚囚。君從灣府問窮愁。受環重入脩門裏。佩竹仍臨古塞陬。萬事糾紛空白首。百年離合只靑眸。殊方物色饒奇觀。處處停鞭相憶否。</text>
<title>將貶鐘城。永興途中述懷。</title>,<text>邊城風色日蕭蕭。霜落關楡葉盡飄。倦僕正愁經複嶺。羸驂頻怯渡危橋。三年去國身仍病。萬里悲秋鬢半凋。獨有丹心一寸在。窮途歷盡未金銷。</text>
<title>宿洪原驛村</title>,<text>草屋蕭條古驛村。客窓無睡惱吟魂。海門風急波濤壯。嶺嶠天寒雨雪繁。中夜不堪憂國念。百年難得報君恩。書生素乏安邊策。願乞殘骸返故園。</text>
<title>登摩天嶺詠懷</title>,<text>摩天嶺上獨徘徊。絶塞羈懷得暫開。二十年前曾一度。三千里外此重來。回瞻京闕雲無際。欲寄鄕書雁盡廻。未出玉關身已病。鏡中空有鬢霜催。</text>
<title>臨溟館</title>,<text>蕭條古館驛程傍。客子登臨一望長。白雪連天山簇簇。玄雲垂地海茫茫。遠遊關塞空銷髀。不見京華自斷腸。賴有詩情未全減。時時得句欲成囊。</text>
<title>永康館詠懷</title>,<text>一麾行色路三千。正是蒼茫歲暮天。獨把酒杯難取醉。偶吟詩句不成篇。百年弧矢心空壯。萬事萍蓬鬢欲鮮。却悔辛勤老鉛槧。素無韜略可安邊。</text>
<title>愁州衙軒。夜坐詠懷。</title>,<text>淹泊邊頭歲已闌。雲山萬疊隔長安。風生朔野飛沙漲。雪霽胡天片月寒。戀闕不堪雙鬢白。憂時空有寸心丹。孤城早閉誰相問。半壁燈昏戍角殘。</text>
<title>曉吟</title>,<text>雪嶺蒼茫萬疊遮。孤城何處望京華。羈懷政似窺籠鳥。逝歲眞同赴壑蛇。謾有愚衷憂國事。愧無奇策靜邊沙。空齋默坐寒更盡。月落陰山動戍笳。</text>
<title>酬寄止齋 滄洲新號</title>,<text>塞天霜月照心肝。戀闕還愁玉宇寒。有罪只應身禦魅。不才誰道枳棲鸞。浮生羈旅仍三載。末路憂虞更萬端。珍重故人書滿紙。讀來悽黯鼻堪酸。</text>
<title>酬寄兪武仲</title>,<text>已將窮達任皇天。忘却愁州路二千。戀闕不堪回白首。趨庭那忍憶靑年。休憐沙塞戎衣弊。可惜江潭蕙佩捐。夜夜關山一片月。淸光應照釣磯邊。</text>
<title>酬寄晦谷曺守而</title>,<text>自分殘骸棄玉關。故人何用苦相嘆。風霜已飽三年謫。田野難偸一日安。早識世途無順境。從敎宦海足驚瀾。區區忠愛平生志。白日惟應照肺肝。</text>
<title>感舊。用客舍韻書懷。先君。辛未年間。曾宰此府。○甲午</title>,<text>綵服趨庭記昔年。豈知來守舊山川。餘生閱世身如寄。萬事傷心鬢欲鮮。謾有寸忱期報國。媿無長策可安邊。當時美政將何繼。父老人人口競傳。</text>
<title>酬寄松谷</title>,<text>常愧沙鷗笑我頑。白頭猶未掛塵冠。頻年且被窮邊謫。今日方知世路難。老馬已無蒭豆戀。病柯寧避雪霜寒。紛紛榮辱何須說。一箇身名貴得完。</text>
<title>酬寄松谷 其二</title>,<text>迢遞孤城接大荒。陰山愁對暮雲黃。獨憑雄劍身千里。悵望美人天一方。世事可堪雙鬢變。男兒要自寸腸剛。相思落落不相見。兩地惟分明月光。</text>
<title>次洪甥 葳 見寄韻</title>,<text>南望關雲幾蔽遮。故園歸路夢中賖。投荒禦魅眞愚分。佩綬臨民亦聖涯。獨夜雄心看匣劍。淸秋客淚墮邊笳。何時好作岐灘隱。白首垂綸坐淺沙。</text>
<title>登樓</title>,<text>鬱鬱羈懷不自聊。強扶羸疾上岧嶢。溶溶江水流今古。漠漠關雲變暮朝。千里戀君魂獨往。三年去國鬢全凋。愁州可信愁人甚。暇日登樓亦未銷。</text>
<title>五月二十二日。是我聖上誕辰也。行望闕賀禮。感懷有述。</title>,<text>流虹慶節此時還。歌頌洋洋溢宇寰。白首自憐淹北塞。丹心猶切祝南山。香煙正想周旋地。拜舞如承咫尺顏。定識玉階齊獻賀。宮壼先下近臣班。</text>
<title>題長豐村老屋壁</title>,<text>四面蒼山一帶川。誰知勝境在窮邊。炎天快閣能留客。丙穴佳魚不用錢。野老生涯眞足樂。逐臣身世只堪憐。銜杯半日題詩去。此地遨遊定宿緣。</text>
<title>和尹宜寧 舜擧</title>,<text>落落無緣夢裏尋。宜陽書到豆江潯。一封珍箑三庚籟。三首淸詩一字金。吏道憐君空骯髒。明時笑我足崎嶔。紛紛萬事都身外。歲暮相期只寸心。</text>
<title>酬洪甥 葳 寄贈韻</title>,<text>歲暮相思日抵年。一封書信忽來傳。聞君不得辭新命。歎我何時訪舊田。剩被羈愁供白髮。難將世事問蒼天。孤城月落寒笳動。獨對靑燈耿未眠。</text>
<title>酬寄李監司錫汝 時萬○乙未</title>,<text>白首淹留海北營。歸旌還逐玉環行。春兼喜氣關雲暖。身帶恩光嶺路平。補闕微誠同汲老。安邊奇策愧班生。百年忠孝期無負。耿耿長懷一寸情。</text>
<title>次杜子美謁先主廟韻 癸酉</title>,<text>漢祚丁衰運。天心眷異人。風塵勞戰伐。魚水運經綸。志切恢先業。謀深翦賊臣。登壇纔指顧。遺詔劇悲辛。六出丹心苦。三分國步屯。將星初隕蜀。降蓋已朝秦。歌頌曾懷惠。堂楹尙妥神。苔階印鳥跡。畫壁剝龍鱗。古柏深留翠。啼鵑自怨春。江山渾似舊。香火幾番新。蓬累飄零久。椒漿展謁頻。入門森動魄。瞻座怳承塵。精爽千秋在。風期百代親。雄圖存得士。遺恨失交隣。宇宙猶兵氣。雲林但釣緡。平生慨慷意。今日更霑巾。</text>
<title>晉昌君姜 絪 挽 乙亥</title>,<text>家世聲名遠。朝班齒爵尊。淸儀元玉潔。和氣更春溫。學究遺經奧。才包舊史繁。深忠隨日馭。佳政臥琴軒。形入雲臺畫。身閑洛社樽。浮生同夢覺。大化任乾坤。寂寞西城宅。荒涼南谷原。風流嗟已盡。耆老復誰存。早拜德公第。頻登元禮門。昔年陪賞地。那忍送丹幡。</text>
<title>仁烈王后挽詞 丙子</title>,<text>沙麓曾鍾慶。周京早作嬪。鴻圖資密贊。駿命屬重新。配極坤儀正。居尊母道純。和愉侍膳夕。箴儆報鷄晨。懿行刑中壼。私恩絶外親。葛覃昭儉德。樛木詠深仁。方佇徽音遠。那知大恤臻。掌珠初隕地。仙馭奄還眞。儲禁攀號切。群生永慕均。凄涼椒殿閉。寂寞翟䄖塵。素柰終成讖。柔桑只自春。龍盤開吉宅。龜食屆靈辰。雨紼離丹陛。風旌出紫宸。小臣無限淚。霑灑向蒼旻。</text>
<title>張相國谿谷先生挽 戊寅</title>,<text>間氣鍾人傑。公生不偶然。文章自餘事。才德卽俱全。翊戴殊勳在。登庸異數騈。幽貞終保吉。會遇故無前。作士常操柄。掄材幾秉銓。詞華洗雕篆。微側盡陶甄。礪潔氷壺泂。恢公玉鏡懸。絲綸資潤色。琬琰費銘鐫。履滿心彌下。匡君志永肩。謨猷多協贊。獻納每周旋。未究經綸業。先遭疾病纏。頤神方引退。謝事尙探硏。邦運傾危際。私家禍難偏。奪情初作相。虛意望扶顚。縱是憂時切。其如執禮堅。俄驚天不憖。共惜國無賢。柱折誰擎廈。舟藏奈涉川。愚蒙辱厚遇。提誨自童年。吾道將安倣。殘生只可憐。飄零負執紼。和淚寫哀篇。</text>
<title>昭顯世子挽章 乙酉</title>,<text>甲觀曾鍾慶。銅闈早闡祥。承祧昭孝敬。主器協元良。養德姿天縱。硏經學日將。謳歌爭頌啓。羽翼邁招商。貽燕周謨顯。重暉漢道昌。向來遭喪亂。時事極蒼黃。行色那堪說。艱危實備嘗。山河愁鼓角。沙磧冒風霜。函谷烏初變。旄丘葛幾長。歡聲騰北闕。喜氣滿東方。豈料憂勞疾。仍添霧露傷。宗祊生禍孼。神理太冥茫。少海驚翻浪。前星慘晦光。鷄鳴空曉寢。鶴御杳仙鄕。聖主懷深戚。元孫抱巨創。离筵罷寂寞。望苑鎖凄涼。象設開玄室。牛眠卜吉岡。盛儀將卽遠。徽範詎能忘。侍講時偏久。孤臣淚最滂。報恩寧復日。忍死寫哀章。</text>
<title>自江界謫所。移向杆城途中遇雪。</title>,<text>至後新陽嫩。窮陰釀玉霙。連雲初黯淡。掩日忽縱橫。晧鶴翩翩舞。楊花點點輕。林深樵逕斷。村迥冷煙生。莫壓孤松折。須埋亂石平。寒欺衣袖薄。色妬鬢毛明。灞岸吟詩興。藍關去國情。東瀛歸路杳。何處望秦京。</text>
<title>謁陶山書院 丙子</title>,<text>先生生南紀。上繼四賢統。道高喜卷懷。於世不大用。終老此一壑。路人軾遺塚。德宜百世祀。多士極尊奉。建祠卽平居。棟宇雲端聳。地形擅奇勝。溪山共環擁。陶山揭大字。賜額承天寵。春秋奠蘋藻。朝暮隷絃誦。小子偶過此。祗謁屛騶從。焚香上堂廡。瞻拜心自竦。藏修有舊齋。退詣爲端拱。杖屨與几席。宛然平昔供。長松偃庭除。想應經手種。怳承函丈誨。恨未及親捧。士生天地間。抱負一何重。貿貿過此生。寧不惕然恐。景賢欲其齊。遷善貴在勇。今日若有得。書紳庶自訟。</text>
<title>滿月臺 丁丑</title>,<text>落日隱古城。繫馬荒臺下。草深輦路微。石側殿階罅。管絃野鳥吟。環佩哀湍瀉。悠悠五百年。欻如飛電乍。大運有興替。誰能免代謝。鵠嶺際天靑。終古獨不化。徘徊有餘懷。浩歌一悲吒。</text>
<title>倚林池</title>,<text>堤也四郡一。素稱山水鄕。縣北未十里。有池如滄浪。泉原湧不竭。泛濫溢陂塘。昔人相地勢。萬杵勤隄防。瀦爲一平湖。千頃波汪汪。黿鼉所游泳。鳧雁所翶翔。那知無異物。窟宅于中央。下有萬家田。灌漑其利長。雖遭七年旱。不曾憂飢荒。秦中鄭白渠。於此不足方。今朝試一訪。畜眼見未嘗。前臨浩無涯。客意便蒼茫。況乃山壑幽。枕帶多崇岡。古松皆十圍。鬱鬱經千霜。林籟帶水氣。凜凜朱夏涼。是時淸和節。風日藹晴光。汀樹漾新綠。巖花飛晩香。水面蓴點點。磯畔魚洋洋。吟嘯展佳眺。西峯已夕陽。渾如風舞雩。絶勝遊濠梁。平生林壑趣。此來聊徜徉。逝將卜幽居。結茅蒼崖傍。雨朝把長竿。月夕乘小航。永與魚鳥群。身世兩相忘。</text>
<title>仲冬。爲省外舅。領妻子赴驪江。沿途有作。</title>,<text>夜宿峽口村。主人頗淳朴。張席障門戶。燃松代燈燭。聞鷄戒行李。秣馬煩僮僕。蓐食催上道。稚子睡未足。西峯隱缺月。東嶺生寒旭。沿溪數十里。巖壑繚以曲。氷薄閣洲渚。霜濃沾草木。往往有山店。柴扉人闃寂。一犬吠深巷。孤煙起破屋。稍忘鞍馬疲。爲是詩滿目。</text>
<title>釜谷觀治田。信口記事。戊寅</title>,<text>人生在世間。爲口各營營。旅泊此窮峽。得不力耘耕。來牟秋所藝。蕃廡在早生。求田東谷中。膏沃自昔名。蓐食領群僕。垂鞭信馬行。逕微草樹繁。沾衣零露淸。雲林漸幽邃。㶁㶁聞溪聲。晩霧掩峯巒。幽禽時一鳴。行盡十餘里。膴膴百畝平。籍草坐林樾。指揮課功程。長鎌芟豐草。茲役亦易成。燒畬地脈厚。雙駕牛力輕。應知播種後。苗生日以盈。雪霜肯枯槁。雨露更滋榮。明年日至日。可見收如京。事育旣有資。奚復願專城。顧我素駑劣。無才補聖明。從此謝世事。永作山中氓。</text>
<title>百泉寺。用老杜龍門寺韻。己卯</title>,<text>偶因官事出。暫憩此幽境。淸心古磬聲。伴夢香燈影。花重含宿露。松鳴送微冷。悠悠百年身。靜裏聊自省。</text>
<title>葛巾 庚辰</title>,<text>細葛出機中。本是輕明質。染以烏玉精。其光黝如漆。裁爲頭上巾。最宜山中人。野服孰云倨。門無車馬賓。看山任乍欹。對卷煩屢整。好風爲拂塵。淸溪時照影。元亮有幽趣。用作漉酒具。林宗負高名。墊角人爭慕。古人我豈望。龍鍾愧俗狀。偶然得閑適。日夕聊偃仰。</text>
<title>六月初四日出峽。行到木溪。借乘商船。灘淺不能利往。卽事有述。</title>,<text>鞭羸倦炎路。入舟翻百憂。江深纔數尺。沙石露亂洲。下瀨苦多礙。咫尺成阻脩。顚危在俄頃。性命難自謀。坐負臨深戒。高臥看雲浮。</text>
<title>舟中遇雨</title>,<text>隱隱山上雷。颯颯江中雨。水淺舟不行。繫纜沙邊樹。煙霧杳無際。蒼蒼極浦暮。洛城在何許。悵望西飛羽。</text>
<title>霽景</title>,<text>雲卷雨脚收。十里江色淨。草帶舒翠縷。山影落明鏡。依依白日暮。杳杳滄洲夐。蓬窓幸無事。日夕動嘯詠。</text>
<title>感述</title>,<text>深潭舟行遲。淺瀨舟行速。遲行自安穩。速行近顚覆。人生休快意。快意禍所伏。涉險方有悟。此戒良所勖。</text>
<title>營舍 辛巳</title>,<text>自我客于堤。未卜一畝居。偶於蒼山麓。乃得古人墟。課僕斬山木。拓地營茅廬。面勢已敞豁。庭宇復恢疏。後有採樵丘。前有灌稻渠。斜瞰十里郊。曠然絶村閭。鳩巢拙何妨。蝸殼寬有餘。夙尙在林泉。如今幸遂初。蓬蓽是我所。幽興復何如。室中何所有。架揷聖人書。諷誦有時倦。隨意觀菑畬。帶雨移嘉樹。芟荒藝柔蔬。優游得自放。心體安而舒。古來賢達士。往往親耰鋤。栗隱厭折腰。商晧輕高車。顧余蹇劣姿。豈敢忘世歟。主恩猶未報。時事劇堪歔。子牟身雖遠。漆室憂未紓。那能扶大廈。散材同櫟樗。風塵難着足。聊爾事耕漁。行藏百年內。惟自任太虛。</text>
<title>淘井</title>,<text>古井蒼山根。堙廢知幾年。上爲牧牛蹊。下入種稻田。涓流僅如縷。孰知其源深。余適宅其傍。曳杖先來尋。命僕携蕢鍤。終夕疏糞壤。掘地未踰尺。淸泉已浩瀁。汲之不能盡。餘波任下注。其色勝瓊漿。其味如甘露。嘗來齒牙冷。頓覺心神醒。瓦盆可釀酒。石鼎宜煎茗。新居得活水。渾舍爲開顏。仍知廢興理。有數存其間。隱顯物無窮。觸境人有情。遙憐千載後。留得峴山名。</text>
<title>課農</title>,<text>食爲民之天。農以厚其生。禹稷起稼穡。沮溺隱耦耕。矧余方羈旅。分作山中氓。苟不勤壟畝。何以糝藜羹。節氣屬暮春。林間布穀鳴。時乎不可失。命僕日經營。向市買鎡基。飯牛趁天明。搰搰闢荒穢。其畝縱復橫。高田宜粟菽。低田宜稻秔。旣種又須耘。功課自有程。豈不憚勞苦。所望有西成。讀書有餘暇。曳杖時獨行。臨泉覘源流。望雲候陰晴。往往逢村叟。偶語至日傾。誰云餒在中。此樂無人爭。君看列鼎食。危辱終來幷。</text>
<title>和郭景純遊仙詩 壬午</title>,<text>谷口有眞隱。鹿門有高士。亭亭風塵表。皎皎煙霞裏。巢許沒已久。末路見二子。豈無當世念。聊取適意耳。淸風千載下。能使懦夫起。蘭焚以其香。象死以其齒。所以曠達人。不受世驅使。</text>
<title>和郭景純遊仙詩 壬午 其2</title>,<text>歲暮雪霜嚴。百草皆凋謝。獨也松柏樹。蒼翠無冬夏。古來貞節士。亦不隨俗化。西山不辭餓。栗里早廻駕。身遯志方伸。義重生可舍。高風邈難攀。使人增歎吒。</text>
<title>和郭景純遊仙詩 壬午 其3</title>,<text>世有不羈士。常慕出塵遊。尋山思蠟屐。泛海想葉舟。塵繮苦相纏。簪紱安可投。歲月不少待。冉冉春復秋。居然成濩落。歎息空涕流。</text>
<title>霽朝</title>,<text>夜半雨鳴林。朝來雲出壑。濕雁下沙洲。輕煙掩村落。寒曦射遠岑。翠黛露隱約。散步發孤嘯。秋思入寥廓。</text>
<title>高齋對雪</title>,<text>天寒村巷僻。竟日無來客。高齋瞰長郊。亂雪飄阡陌。嶺上孤松靑。雲端遠岫白。緬懷山陰興。沈吟悄將夕。</text>
<title>寄宋明甫 癸未</title>,<text>山中歲云暮。北風雨雪寒。落葉滿空庭。籬菊久已殘。閉戶養舊痾。悄然無與歡。所思在遠方。欲往路險艱。臨書不盡意。我懷自萬端。耿耿不相見。日夕空長嘆。</text>
<title>寄宋明甫 癸未 其2</title>,<text>古人不可見。千載有遺書。屛居幸無事。靜裏時卷舒。諷詠若有得。此樂復何如。緬懷同心子。願言聞緖餘。離索歲又暮。悵望空躊躇。</text>
<title>寄宋明甫 癸未 其3</title>,<text>世路日崎嶔。倦鳥還故林。非無補衮志。才劣詎能任。尙爲大國憂。中夜涕沾襟。世運有陞降。天地正窮陰。惻愴誰與言。惟君同此心。</text>
<title>早春東歸。回望京洛。悵然感懷。甲申</title>,<text>悠悠水自流。翳翳日將夕。遊子返舊棲。靡靡行不息。回首望京闕。雲山忽已隔。悵然有所思。攬轡一沾臆。</text>
<title>早發山村</title>,<text>病客夜無睡。惺惺萬慮新。聞鷄呼倦僕。上馬辭主人。缺月稍向西。疏星在高旻。依微路不分。澗谷多荊榛。悠悠百年內。行路良苦辛。我何嘆羈旅。孔聖亦問津。</text>
<title>曉發利峴峽村</title>,<text>倦客睡未着。冬夜何漫漫。聞鷄呼僕夫。蓐食動歸鞍。出門視天宇。星卜猶闌干。山深澗谷暗。行路一何難。百年勞此生。攬轡空長嘆。</text>
<title>病脚</title>,<text>病脚不出門。所親惟枕席。窓外幾陰晴。室中生虛白。寂然無一事。灰心似南郭。唯思扶短筇。山逕訪春色。</text>
<title>夜雨</title>,<text>春雲昨暮陰。入夜山雨來。平明簷溜斷。霧靄猶未開。潤物浹神功。草木生意催。雪消山光濕。氷泮溪流鳴。幽人扶杖出。散步庭院淸。西疇將有事。孰謂吾無營。</text>
<title>採朮</title>,<text>客居近蒼山。山深多產朮。朮兮藥之良。性味溫且烈。吾人類玄晏。未衰嬰百疾。服食不可廢。本草恒檢閱。閑中課女奴。荷鋤勤採掘。日暮盈筐歸。蒼白俱羅列。洗以淸泠泉。曝以和暖日。藥籠生顏色。蔘茋堪爲匹。逐濕可輕步。調脾能止泄。自然體氣平。康強到耆耋。堪笑葛稚川。劬勞事丹訣。</text>
<title>聞雨曉起。信筆書懷。丁亥</title>,<text>病來少睡眠。直廬起恒早。今晨況有喜。得此一雨好。西疇望雲久。麥苗將枯槁。水田欲生埃。節迫種稉稻。居然得甘澤。九重應默禱。側耳聽簷霤。呼燈覓烏帽。命進一杯酒。聊以慰懷抱。我本食力者。軒冕非吾道。何當謝世網。歸訪農圃老。</text>
<title>和滄洲贈別武仲 庚寅</title>,<text>丈夫無別淚。別君恨不堪。孰謂聖明主。不諒愚臣心。嚴程指鬼門。天地正沍陰。蒼黃負出餞。閉戶百痾侵。寄書欲相問。</text>
<title>和滄洲贈別武仲 庚寅 其2</title>,<text>又恐浮且沈。聚散本無定。寵辱安可常。君今投絶塞。我獨荷恩光。錯莫如有失。欲飮淚盈觴。明月在中天。萬里空相望。</text>
<title>登駒峴 壬辰</title>,<text>行行郡邑遙。忽已登駒峴。茲惟關海界。下馬聊顧眄。此身輕似葉。妻兒豈足戀。所恨雲山隔。君門不可見。</text>
<title>夜渡寧邊南江</title>,<text>嚴程自有限。日入猶未息。畏途緣江岸。馬蹄滑側石。怪鳥鳴枯樹。初月映蒼壁。危橋駕暗灘。步步心怵惕。臨風三歎息。有懷誰能識。</text>
<title>曉出寧邊水口門</title>,<text>蒼山勢岌嶪。東西欲爭長。層壁峙爲門。危巖皆百丈。狂湍瀉其間。風雷相噴薄。何年設此鎭。關防雄所扼。自從亂離來。雉堞日已頹。攬轡一長歎。林風爲我哀。</text>
<title>夜度馬踰嶺 嶺在魚川驛西二十里</title>,<text>行盡百餘里。嶺路轉屈曲。明星映疏松。暗水鳴深谷。崖傾愁馬蹶。草動疑獸伏。昔聞行路難。於今始親歷。</text>
<title>煕川途中。望妙香山。</title>,<text>妙香於東國。名與金剛齊。宿昔願一見。邈焉天之西。今朝過其下。咫尺阻攀躋。數峯特神秀。縹緲出雲倪。洞壑窈而深。隱隱煙霞迷。應有絶世士。鍊眞巖穴棲。何當脫罪罟。長嘯躡丹梯。</text>
<title>法興棧</title>,<text>深谷行始盡。一線縈峭壁。上有千丈峯。危巖勢欲落。下有百尺湍。奔放風雷薄。人馬一蹉足。性命在頃刻。借問世途險。何如此路惡。萬事付蒼蒼。高嘯動哀壑。</text>
<title>黑棧</title>,<text>山水綠如藍。山石白如玉。千巖競奇秀。鬼斧何年削。松檜生其顚。蒼蒼歲寒色。危橋跨絶壑。飛瀑濺馬足。疑行畫圖中。怳入神仙窟。翛然動高興。聊用慰遷謫。</text>
<title>狄踰嶺 嶺在江煕之界。距煕一百六十里。距江二百十里。</title>,<text>昔聞蜀道難。今見此路險。峽束不見天。茫如墮坑塹。亂石何巉巖。大者如架广。百折渡狂瀾。橋危步步撼。策馬馬不前。徒旅色戚慘。身爲禦魅人。畏途寧破膽。聊詠五字詩。擬作他日覽。</text>
<title>長安棧</title>,<text>獨立千仞岡。俯視萬里流。寒天落日低。絶壑陰雲浮。平生好登臨。恩譴作此遊。只是京闕遠。自然令人愁。</text>
<title>鐵關驛 癸巳</title>,<text>行邁日悠悠。鐵嶺看漸遠。暮尋孤店宿。朝傍寒溪飯。京洛夢亦迷。關河歲將晩。何時塞瓜熟。終遂歸田願。</text>
<title>種菊 甲午</title>,<text>淵明昔愛菊。而我有此癖。所居必相伴。如得良友益。今來關塞外。百卉渾無跡。豈知傲霜姿。結根在沙磧。天公亦好事。似欲慰遷謫。時雨恰一犁。命僕勤培植。直待搖落後。始對佳顏色。與爾適相遇。詩成三歎息。</text>
<title>覽鏡</title>,<text>我年日已長。白髮日已生。朝朝明鏡裏。雙鬢雪千莖。乍看若可憎。慣見不復驚。日月如水流。顏貌豈長榮。形役百年內。憂患還相嬰。所以曠達士。出塵玉英。何當脫戎衣。浩然歸山扃。巖泉聊偃仰。服食制頹齡。</text>
<title>雨後登西樓小酌</title>,<text>久客苦思歸。暇日喜登樓。樓高壓城闉。曠然散我愁。華夷自有限。一水萬古流。胡山亦解事。控揖几案頭。時雨適滿意。四野樂鋤耰。民飢是吏憂。所望在有秋。封疆幸無事。觴詠聊淹留。京華不可望。天末孤雲浮。</text>
<title>謝全生希哲寄兩朮</title>,<text>別來幾多日。秋風已颯然。忽見山中書。令人暢幽悁。贈我一封藥。何翅直萬錢。想子手長鑱。採斲靑山顚。蒼白俱佳品。功與蔘苓肩。憐我客窮邊。衰疾苦相纏。拜領故人賜。試將活水煎。一服神氣蘇。再服沈痾痊。厚意何以報。惠好期百年。</text>
<title>謝全生饋松蕈</title>,<text>山中何所有。鬱鬱千歲松。香蕈生其下。於焉精液鍾。山人無一事。采采凌蒼峯。贈我以一囊。手自勤題封。呼僮矢諸盤。宛帶霞露容。病夫素病胃。對案擧箸慵。今朝得異味。不羨萬錢供。飽喫手足輕。捫腹倚枯筇。平生林壑趣。形役鬢已鬆。安得與山人。日夕長相從。</text>
<title>贈別全生 乙未</title>,<text>嘗聞古人語。四海皆兄弟。倘遇同心人。臭味特相契。誰知金玉士。乃在地北裔。會余謫愁州。頻蒙命駕惠。披襟喜麗澤。下榻媿殊禮。學欲窮圖書。行實敦孝悌。惜哉弓馬鄕。詩書一疣贅。群誹不掛懷。日夜恒自礪。叩問意雖勤。奈余素蒙蔽。過從樂未央。一朝摻別袂。只勖歲寒義。肯灑兒女涕。所嗟山川遠。音書難可繼。</text>
<title>贈別諸生</title>,<text>天之降斯才。不限地遐邇。鄒魯與幽朔。只在所習爾。諸君生北荒。各抱天所畀。幼學而壯行。豈是無其志。薰益無師友。講誦乏書史。悠悠過一生。難免面墻恥。相從勤問字。誠意亦云至。媿余老無聞。啓發安可冀。詞章亦昧昧。況乎談義理。今朝忽爲別。便隔數千里。勖哉益有勵。早爲觀國士。病夫雖退潛。豈無爲時喜。</text>
<title>秋霖歎幽谷途中作 己卯</title>,<text>昨日晩晴今日雨。一旬何曾見靑天。川原浩浩道途惡。我欲疾驅知何緣。滯我嚴程不須說。害我嘉穀良可憐。嗚呼天時人事乃如許。臨岐四顧心茫然。</text>
<title>賈客行 庚辰</title>,<text>木溪江上凡幾家。家家賈販爲生涯。不事鋤犁事舟楫。年年逐利隨風波。東隣西舍同時發。共言今日日最吉。船頭釃酒賽江神。所願身安財滿室。有雨可以庇蓬屋。有風可以張帆幅。只愁江淺灘甚惡。沙石磊磊多礙觸。有時膠底不肯進。齊聲合力極推挽。徐行安穩尙云可。疾走顚危最可悶。歷險方知平地樂。驚憂定來還笑謔。下船取樵上船炊。日暮繫纜波上宿。西來舟中多舊侶。往往停橈相與語。峽中鹽直比來高。京口米價今幾許。前年大水怕泛濫。今年大旱困灘渚。咄哉陰陽何錯迕。作賈利輕多辛苦。賈客賈客休歎息。君子方憂天下溺。</text>
<title>冬暖歎 癸未</title>,<text>一氣流行四時分。溫涼寒燠各有節。玄冬凜洌從古然。萬木歸根百蟲穴。不有一翕那有闢。地底陽和忌輕泄。澤沍土凍成閉塞。闖然生意何嘗絶。一夜條風振句萌。品物順序不夭折。乾淸坤寧災沴銷。時和歲登群生悅。云胡聖朝燮理日。坐見天時失寒熱。仲冬之月暖如春。川澤無氷野無雪。黃泥泱泱滑難行。玄霧昏昏晩不滅。戾氣中人釀疾疫。呻吟扎瘥難具說。荐飢之餘又此災。却恐周民靡遺孑。吾聞人主一念微。休咎便與玄穹徹。中和苟能致聖功。位育之效見不日。誰將此語獻丹扆。小臣在野憂惙惙。</text>
<title>虛空棧</title>,<text>緣江一路微如線。下有狂瀾深不測。往往峭壁不容足。架以枯槎跨絶壑。舍馬扶杖過其上。一步二步心悚慄。垂堂之戒不暇恤。萬金軀危如一髮。人生百年須信命。一笑俯視魚龍窟。</text>
<title>挽李正 井男 丈 癸巳</title>,<text>人生七十稱稀壽。況復子榮而孫秀。五馬之貴九卿尊。福履如公世空有。白沙德業冠今古。豈無餘休燾厥後。蒼顏白髮身更健。杖屨登山賞花柳。酒醒翛然返無何。應厭塵寰擾攘久。題詩挽公非悼公。歎息朝中少耆舊。</text>
<title>次全生希哲贈別韻 乙未</title>,<text>浮生如萍蓬。有合卽有別。從古宇宙間。誰能免此別。所以文通作。俱論古人別。人情固萬端。銷魂同是別。惟是丈夫淚。不灑岐路別。奈何與吾子。偏傷今日別。所懷諒不淺。豈如兒女別。神交不隔山川遠。莫恨東風千里別。</text>
<title>防垣途中遇大風</title>,<text>愁州四月朔風高。南歸病客愁欲老。黃沙䨪天白日昏。萬壑殘花跡如掃。寥寥空館枕書眠。夢魂先落長安道。天時寒燠一錯亂。此事誰能問蒼昊。</text>
