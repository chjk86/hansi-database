<title>春祝 年月未詳</title>,<text>新歲萱闈。庶幾無疾。心和體和。動靜常吉。子女兢修。獲福均一。憲歸劭農。宜其家室。菽粟盈疇。禾麻如櫛。以謹祀事。黍稷芬苾。準勤稼穡。節用而實。範劬經史。勵行無失。典畢小學。人爭求匹。二女在外。妻道謹密。七婦低顔。家儀秩秩。孫得祚胤。忠孝厚質。竝諸卑幼。一無憂欝。共樂年豐。永世寧謐。</text>
<title>春祝 年月未詳 其2</title>,<text>新歲重峰。折節好學。明無人非。幽無鬼責。翩翩冠童。咸使爲己。師聖希賢。甘貧勵志。入孝出㳟。動罔違禮。三餘之功。永矢勿替。</text>
<title>春祝 年月未詳 其3</title>,<text>新歲幽居。諸福畢臻。年登學進。家室溱溱。庶無外撓。不出戶庭。箕裘有業。子弟明經。事育有物。婦女無非。含飴弄孫。慶屬萱闈。</text>
<title>春祝 年月未詳 其4</title>,<text>新年婦室。齋祀惟謹。勿勿欲饗。一以誠信。追遠不匱。養生無闕。老幼衣食。不聞一缺。和色怡聲。姑慈婦聽。多黍多稌。又無疾病。</text>
<title>春祝 年月未詳 其5</title>,<text>新歲吾兒。年甫十八。力學謹言。聰明特達。發憤忘食。行著習察。夫和婦順。生子秀發。天錫以善。誠孝不竭。父母歡樂。卑幼無札。</text>
<title>控江亭臨別。次柳正字而見 成龍 韻。己巳</title>,<text>秋風蕭瑟動纖波。擧目東南道路賖。悵望仙舟追不得。關山孤客意如何。</text>
<title>夢見沈兄澤仲 㴻○辛未</title>,<text>黌堂淸曉剪孤燈。對越前賢學戰兢。倦睡也知頗不惡。夢來猶幸見親朋。</text>
<title>上栗谷先生</title>,<text>氷炭元難合。朱林豈相調。大老思渭上。陽道恐漸消。</text>
<title>浩然亭。次栗谷先生。</title>,<text>煙島乘桴晩。結亭高壓巔。潮聲洲外壯。松影水中懸。岫色靑連海。風光爽滿天。襟懷方丈闊。何處更求仙。</text>
<title>過玄陵 高麗恭愍王陵 有感</title>,<text>摩挲古墓立秋風。憑想前朝業不終。神祖尙安丘纍纍。孱孫何用石崇崇。千年流弊猶無盡。萬世遺譏詎有窮。田父不知亡國意。指揮頹砌謂禪宮。</text>
<title>朴淵道中 甲戌</title>,<text>瓢淵不必勝牛溪。石路難容接馬蹄。要覓奇觀憚受益。此生行止可堪悽。</text>
<title>定州東門。送叔舅還龜城。登城以望之。</title>,<text>千里家書斷往還。幸逢舅氏道途間。東門延佇看行色。沒㡌還嫌眼底山。</text>
<title>偶吟</title>,<text>離親鯨海三秋淚。戀子萱堂萬里心。明月無言空自照。何緣傳報異鄕音。</text>
<title>謁夷齊淸聖祠</title>,<text>胸中都是絶毫私。高節長扶萬古彝。願得淸風熏一仰。醒然起我懶頑資。</text>
<title>謁夷齊淸聖祠 其二</title>,<text>拜瞻孤竹二賢人。深慕當年兩得仁。敝屣任看尊富位。芳薇扶起古今倫。淸風激處頑夫恥。舊惡忘時薄俗淳。東海小生欽仰久。臨墟猶覺爽心神。</text>
<title>渡二灤河</title>,<text>聖德遍覃遠國臣。灤河千古作通津。何緣挹此淸流水。永洗陰山胡虜塵。</text>
<title>玉河館。和許美叔 篈 韻。</title>,<text>五月離金浦。窮秋走帝關。凄風腓百卉。歸路隔千山。夢噩魂頻駭。愁深鬢欲斑。白雲思罔極。何日慰親顔。</text>
<title>玉河館。和許美叔 篈 韻。 其二</title>,<text>薊路秋爲客。燕雲晝閉關。風高墻外樹。念切海東山。聽雁愁天遠。倚閭懼鬢斑。何當歸有日。儺佩動歡顔。</text>
<title>薊州聞㺚起</title>,<text>四海均蒙聖主恩。鑿耕方知太平春。天乎速滅天驕子。莫使明民殀一人。</text>
<title>登康陵後岡。次洪參奉興道 可臣 韻。</title>,<text>攀巖扶葛上崢嶸。四顧山河秋氣淸。莫道東暘西雨好。何如天日正光明。</text>
<title>保寧途中。憶土亭先生。庚辰冬</title>,<text>碩人千里昔同遊。期我終身少過尤。今日重來思不見。可憐誰進濟民謨。</text>
<title>過公山。寄徐山長龜堂 起。</title>,<text>德人心眼定何如。泉石膏肓想未祛。靜對雲山供嘯咏。新開蝸室展圖書。冠童日見昏蒙豁。侯伯時詢弊瘼除。悵我方憂將毋急。蹇驢不克造門閭。</text>
<title>陶原卽事。示同遊諸君子。辛巳春</title>,<text>靜裏冥觀萬化源。一春生意滿乾坤。請君莫問囊儲乏。山雨終朝長菜根。</text>
<title>陶原卽事。示同遊諸君子。辛巳春 其二</title>,<text>坐見間雲度遠岑。俯聽溪曲有淸音。幽居莫恨無人識。千古仁賢獲我心。</text>
<title>謁河西書院。次松江使相 鄭公澈 韻。</title>,<text>長城有霞谷。淸絶天下聞。會當登絶頂。一望太行雲。</text>
<title>謁河西書院。次松江使相 鄭公澈 韻。 其二</title>,<text>百年安宅欠經營。最愛河西保性情。今到祠前容一拜。春風如舊繞溪亭。</text>
<title>寄弟</title>,<text>宦遊湖海忽逾年。憶弟看雲倍悵然。願自新正勤向學。九原將復慰吾先。</text>
<title>遊頭流山。次學敏上人韻。秋</title>,<text>樓下寒潭徹底淸。楓光斜日映空明。生逢眞界居無計。嗚咽泉聲若有情。</text>
<title>遊頭流山。次學敏上人韻。秋 其二</title>,<text>滿山楓葉爛秋天。水石喧邊一路綿。眞界晩來留不得。碧潭回首倍依然。</text>
<title>次雙溪寺石門韻</title>,<text>寒溪飛下碧潭幽。石刻分明對路頭。緩步松陰投古寺。錦屛秋擁夕陽樓。</text>
<title>敬次羅州撫夷樓韻 幷序</title>,<text>雄藩南服撫夷樓。詩屬昇平但射帿。鼻祖治聲知幾歲。孱孫浪迹幸今秋。遺民自爾誠心愛。祛瘼緣何喜色浮。努力願將王澤究。邊城永保萬年休。</text>
<title>敬次羅州撫夷樓韻 幷序 其二</title>,<text>緬憶吾家五代親。六年於此牧羅人。通津只有三間屋。宣德從知一境春。憑想先朝圖久任。因思時宰要端身。雲孫戇拙悲無似。弊瘼難聞民所颦。</text>
<title>馬梁鎭卽事</title>,<text>岌嶪層城碧海頭。太平今日壯吾遊。何緣常守苞桑戒。宵旰無貽聖主憂。</text>
<title>次松崖相公 李公增 上思菴領相 朴公淳 韻</title>,<text>冬溫南國見梅嚬。此日難堪望北辰。多士幸瞻河海量。聖君方倚股肱人。十年宵旰求治切。一代仁賢問孰親。無限民咨言不盡。還朝須致太平春。</text>
<title>又次松崖使相韻。上思菴相公台座。</title>,<text>南士欣欣遶竹林。兩朝元老幸遙臨。牽衣共說軍民苦。願致仁賢公盍簮。</text>
<title>又次松崖使相韻。上思菴相公台座。 其二</title>,<text>經綸十載隔雲丘。魂夢依依兩地悠。非不願公留信宿。要看東國萬年休。</text>
<title>又得前字韻。奉別松崖使相。冬</title>,<text>香閣承顔十載前。奉宣湖海未逾年。政餘幸服仁言厚。客裏欣消鄙疾偏。智異淸遊今不續。禪雲高會更何緣。南荒只有無窮恤。望採民艱達九天。</text>
<title>題康津萬景樓</title>,<text>岡巒如畫水如彎。湖界蒼茫一望間。恰似重峯三月暮。臨江遙對兩京山。</text>
<title>自警 幷序</title>,<text>咄汝平生足過尤。南遊無進北歸羞。於今乃服先賢敎。不學而行最可憂。</text>
<title>自警 幷序 其二</title>,<text>我生於世最無能。莅縣曾慙蔑可稱。今日自修猶不給。傍人休道有威稜。</text>
<title>以此日不再得。示書院諸君子。癸未春</title>,<text>人從外慕謾奔馳。却懼窮閭老大悲。如信聖言專爲己。闇然會有日章時。</text>
<title>以此日不再得。示書院諸君子。癸未春 其二</title>,<text>志學無成歲易馳。忽焉衰老最堪悲。山齋日永無餘事。正好工夫百倍時。</text>
<title>次李克欽 德胤 韻</title>,<text>人謂先賢道別高。甘心暴棄世滔滔。多君著意吾儒學。須作當年天挺豪。</text>
<title>寄鄭同福道可 逑</title>,<text>故人南下浴溫泉。一札傳來喜欲顚。離岳秋光猶不遠。須看楓壑映長川。</text>
<title>次金點韻</title>,<text>虛堂秋露草蟲鳴。淡月疏煙夜景淸。南表故人知我意。相携竟夕話平生。</text>
<title>次趙上舍士仁 師顔 兄韻 與先生同宗。居咸昌。</title>,<text>至親何事隔雲山。二百年來斷往還。零落夙因邦扤捏。贅居專爲世淸寒。衰門寂寂懷長痛。抔土茫茫任浩歎。偶出未偕論譜系。晩來空復倚兄欄。</text>
<title>封章後有旨回諭。有感而作。秋</title>,<text>民病君恩不可忘。那堪一歲再封章。玉音遠下孤臣館。百拜明庭感淚滂。</text>
<title>秋夕有感</title>,<text>故園桑榟隔茫茫。遊宦三年暗自傷。況逢佳節霑襟處。三角山高江水長。</text>
<title>題愛日堂</title>,<text>光陰鼎鼎疾如丸。些小衰齡再駐難。須及盛年窮此理。無令父母有憂端。</text>
<title>遊栗原。次武夷棹歌韻。</title>,<text>天成老嶽閟精靈。嶽下泉流步步淸。行到栗原奇勝處。武夷須續棹歌聲。</text>
<title>遊栗原。次武夷棹歌韻。 其二</title>,<text>一曲滄江有小船。發源南嶽作長川。西歸錦麓因歸海。碧浪應通洙泗煙。</text>
<title>遊栗原。次武夷棹歌韻。 其三</title>,<text>二曲岧嶢獎峴峯。千巖萬壑淡秋容。西臺望了因瞻北。緬想蓬莱翠萬重。</text>
<title>遊栗原。次武夷棹歌韻。 其四</title>,<text>三曲林亭小似船。一隣茅屋自何年。人携棗栗呈新釀。老守風流爾亦憐。</text>
<title>遊栗原。次武夷棹歌韻。 其五</title>,<text>四曲蒼屛大石巖。巖前楓葉影㲯毿。山容峻秀無人見。戛玉鳴泉響碧潭。</text>
<title>遊栗原。次武夷棹歌韻。 其六</title>,<text>五曲東南谷口深。依俙仙侶隔雲林。林邊有客形容癯。山水高歌千古心。</text>
<title>遊栗原。次武夷棹歌韻。 其七</title>,<text>六曲松杉護碧灣。蕭疏一逕石爲關。蒼崖翠壁高千尺。俯仰夷猶客意閒。</text>
<title>遊栗原。次武夷棹歌韻。 其八</title>,<text>七曲褰裳渡碧灘。隱屛幽谷費回看。人言秋雨霖霪甚。我愛飛泉添得寒。</text>
<title>遊栗原。次武夷棹歌韻。 其九</title>,<text>八曲穹林眼豁開。岡巒寥廓水東廻。秋原喜問耕雲叟。爲道二三佳客來。</text>
<title>遊栗原。次武夷棹歌韻。 其十</title>,<text>九曲三峯對肅然。遠山西驁隔南川。巖松溪柳裝新巷。果是塵寰別箇天。</text>
<title>遊離山。聞許信夫之訃。因次都事韻。信夫名克諶。與其弟克誠文行甚高。相繼病夭。江華人也。</title>,<text>久聞君病急。書到淚先流。門戶悲無託。中宵白盡頭。</text>
<title>遊離山。聞許信夫之訃。因次都事韻。信夫名克諶。與其弟克誠文行甚高。相繼病夭。江華人也。 其二</title>,<text>君來百念息。君去百憂侵。海國知音絶。秋山費楚吟。</text>
<title>遊離山。聞許信夫之訃。因次都事韻。信夫名克諶。與其弟克誠文行甚高。相繼病夭。江華人也。 其三</title>,<text>六尺雙賢膽氣雄。一瓢相矢樂吾窮。悲纏風樹皐魚死。淚灑秋山落葉紅。</text>
<title>遊離山。聞許信夫之訃。因次都事韻。信夫名克諶。與其弟克誠文行甚高。相繼病夭。江華人也。 其四</title>,<text>嗟君兄弟幷吾狂。羞向蘇張說霸王。嘉穀向成終未秀。秋山割盡九回腸。</text>
<title>遊離山。聞許信夫之訃。因次都事韻。信夫名克諶。與其弟克誠文行甚高。相繼病夭。江華人也。 其五</title>,<text>俗離山水君攸愛。自謂相隨又一年。今日山容君不見。寒流直注重峯前。</text>
<title>謝懷川監務送蠏</title>,<text>無腸公子在江城。山縣相思歲屢更。爲送一缸天地數。能令慈匙較前輕。</text>
<title>俗離山。次伯道韻。</title>,<text>頭流昔日壯南遊。離岳如今興却優。不是山容南異北。南川愁入白雲秋。</text>
<title>過安眠島。憶土亭先生。</title>,<text>安眠西望隔重丘。却憶先生雙淚流。自是分明安史筆。如何千古作爲讐。</text>
<title>次成板谷 允諧。尙州人。 韻。呈盧蘇齋 守愼 台座。</title>,<text>斯世誰當解糾紛。旱乾人極望霓雲。如今看取調元手。君德要須足廳聞。</text>
<title>李可依以余不喜南華經。戲贈一絶。因次其韻。可依明有憑。不幸早死。</title>,<text>禪窓坐對碧峯前。一日擎吟累數篇。跌宕南華非不愛。淫辭恐誤古賢傳。</text>
<title>挽李上舍景淳 溭</title>,<text>京洛求朋二十春。如君奇秀冠群倫。場文屛燭心期遠。利名安天氣象醇。桂谷窮喪君篤義。湖山欒棘我傷神。禮經遺訓能遵否。胡乃徑情喪厥身。</text>
<title>元巖驛。次壁上韻。驒乃恭愍王避紅巾。自福州凱還時。駐蹕之地也。相國乃李牧隱。而將軍。指金斯革。</title>,<text>可憐麗季亂離秋。誰使重瞳作遠遊。相國雄文徒記事。將軍長笛更牽愁。雖誇一代同筵樂。其奈明年喪祚羞。殷鑑昭昭知不遠。臣民須解達民憂。</text>
<title>元巖驛。次壁上韻。驒乃恭愍王避紅巾。自福州凱還時。駐蹕之地也。相國乃李牧隱。而將軍。指金斯革。 其二</title>,<text>老樹蒼然二百秋。前朝曾見設筵遊。一人臨此誠多幸。七老承恩寵必優。歌頌昇平眞末計。扶持危急歎無由。當年若悔南巡事。湖外須還許少游。</text>
<title>元巖驛。次壁上韻。驒乃恭愍王避紅巾。自福州凱還時。駐蹕之地也。相國乃李牧隱。而將軍。指金斯革。 其三</title>,<text>不得慶孫守義州。紅巾百萬振豼貅。安西夜報將軍死。岊嶺晨傳鐵騎遒。松岳久無王氣壯。商顔已見蜀車遊。還朝未必能持國。元帥何辜喪盡頭。</text>
<title>挽栗谷先生 甲申春</title>,<text>胡爲夫子便長休。斯道斯民不幸秋。弊瘼從今誰與議。危微自此罔攸求。溪堂永夜憂時歎。海閣高談經世謀。萬事悠悠嗟已矣。愚蒙增痛喪交修。</text>
<title>贈趙景韓 愈</title>,<text>寂寞銀川裔。逢君始好書。須知終不懈。方可奠攸居。</text>
<title>贈趙景韓 愈 其二</title>,<text>鼻祖流聲遠。前朝兵判書。何知十代後。同郡議同居。</text>
<title>謝朴正字汝賚 夢說 來訪。次其遊丹丘之韻。乙酉秋</title>,<text>平生金玉友。遙隔海山雲。對晤孤村夕。峯頭月一痕。</text>
<title>謝朴正字汝賚 夢說 來訪。次其遊丹丘之韻。乙酉秋 其二</title>,<text>有物傷天目。無人不媕婀。含生皆痛疾。未敢指蝦蟆。</text>
<title>謝朴正字汝賚 夢說 來訪。次其遊丹丘之韻。乙酉秋 其三</title>,<text>之子來枂訪。塵襟若爲開。山深孤月白。霜冽衆芳嶊。春酒隨君量。雷談暢我懷。如何歸路黑。恐被暮雲猜。</text>
<title>琴泉寺。次權汝明 韐○韠之兄也 韻。</title>,<text>空山歌伐木。啼鳥茂林幽。列岳愁無語。鳴泉逝不留。偶然逢執友。聊爾作同遊。水石添佳興。規箴是我求。</text>
<title>與李生宗喆散步川上。適値金生員 大升，周賢仲 獻民 携酒見訪。乘醉言志。</title>,<text>水麗山明地。風高葉落秋。徜徉提督趙。邂逅廣文周。幸値仙翁集。因携童子遊。悠然成一醉。乘月步長洲。</text>
<title>琴泉以總角聞道。白首無成。分韻得聞字。送周廣文賢仲。</title>,<text>故人向湖外。爲我朝穿雲。蕭寺尋故迹。蒼山對夕曛。採芹知幾歲。白首悲無聞。爲愛一宿別。挑燈講古文。因知天與性。初無愚智分。咸山可愛士。聰敏絶其群。講試已五載。長進誰云云。邇來廣文輩。哺啜徒紛紜。不思倚席講。唯知醉紅裙。黌堂絶絃誦。庭草誰復耘。翩躚媚學子。放冊寧從軍。君行慨其嘆。夙習掃腥葷。日展大小學。獎誨思慇懃。孝弟指堯舜。校序明夏殷。穆穆文敬止。緝熙窮夕昕。彝章煥上下。百代聲沄沄。周衰聖不作。學敎頹八垠。尼父爲萬世。發憤昭典墳。顔孟旣云遠。經籍爲秦焚。漢家雜以霸。竺骨枉玄纁。仁義路充塞。異言肆妖氛。人於魏晉下。生死如蠛蚊。沈淪及五季。骨肉屠斧斤。周程繼絶緖。考亭集大勛。微言遍海國。聞者皆欣欣。昭昭揭白日。人知尊父君。然猶不早學。終難辨蕕薰。綱常日以斁。利害自紛紛。倘敎一佳士。不妨爲劉蕡。事親應竭力。爲國終獻芹。從知敎導職。可以承河汾。歸歟一振拔。湖曲播淸芬。詩成夜將半。須知我意勤。</text>
<title>朴汝獻 廷老 來訪。贈詩以謝。</title>,<text>仲夏乖逢安邑路。初秋𪚥意向琴泉。炎雲茂草交山逕。疆策嗟君馬屢顚。</text>
<title>次汝獻韻。兼謝金文叔 篆 垂訪。</title>,<text>炎天草路屈吾賢。共坐看雲對石泉。待得淸秋霜染樹。芒鞋期上碧山顚。</text>
<title>次汝獻韻。兼謝金文叔 篆 垂訪。 其2</title>,<text>赤登江距琴泉遠。枉此知非小丈夫。倘許規箴蒙寡過。相期勿作爲人儒。</text>
<title>次汝獻韻。兼謝金文叔 篆 垂訪。 其3</title>,<text>飄蓬將老異鄕秋。自愧仁賢訪不休。聞古聖人猶發憤。悠悠末學可無憂。</text>
<title>次汝獻韻。兼謝金文叔 篆 垂訪。 其4</title>,<text>家對澄江聚遠亭。高標曾是飽聞聲。滔滔俗利初無意。落落畸人晩有情。再訪荒山心自感。五題瓊韻詠來淸。從知直諒蒙多益。提誨須令昏者明。</text>
<title>朴汝獻將歸聚遠亭側。淹留不得。以南征爲客久。分韻得征字。軸贈別章。</title>,<text>聞君昔投訪。百里仰高名。只今纔見別。幽抱滿中情。作客逾時月。懷經痛瞽盲。人心趨利祿。聖路久榛荊。世好阿容合。誰憐鄙吝萌。德門資直諒。賢人最豪英。問業承師友。熏風有父兄。身棲嗜士浦。心在會稽城。欒棘悲三歲。劬勞念一生。晨昏愁阻隔。甘旨日經營。道術隨年富。文章不日鳴。顯揚非假外。忠孝可由成。偶執干時策。翻驚急利程。謀猷非一槪。趨捨與時行。黠虜恣南牧。聖君憂北征。箇中求妙術。謂可致昇平。冉子却齊師。希文折夏兵。何嘗秉葩藻。學得較名聲。患乏平時養。危難隻手擎。朱文嘆易逝。衛武戒靡盈。君子倘深惜。聖經應頼明。自知芻豢悅。寧有利心爭。題贈求聞過。君須矯我輕。</text>
<title>謝三山書院諸君子携酒遠訪</title>,<text>諸子不忘舊城主。春風載酒度高岑。耳邊尙記冲庵訓。紳上猶書大谷箴。三歲自慙無布德。百杯多謝强傳心。靑芻白飯吾未得。却恐歸途暮景沈。</text>
<title>謝李邦彦，李士基携酒見訪。</title>,<text>明時莫恨且優游。把酒論懷問幾秋。今幸有山兼有水。逢場須惜歲如流。</text>
<title>謝李邦彦，李士基携酒見訪。 其二</title>,<text>雲垂山徑草離離。寂寂池堂午夢遲。珍重諸公携酒訪。農歌須聽夕陽時。</text>
<title>贈李承旨景涵兄弟 潑浩○丙戌秋絶交時。按年譜。絶交在乙酉。</title>,<text>夫子當年不濟河。西遊初意欲如何。假令舜竇誠多罪。趙孟宜爲忠晉家。</text>
<title>贈李承旨景涵兄弟 潑浩○丙戌秋絶交時。按年譜。絶交在乙酉。 其二</title>,<text>嗟我與君皆甲辰。樹雲南北不同隣。最憂曾子無聞歲。須惜蘧卿寡過春。一眼初從賢否定。百年終信是非眞。可憐生也爲文仲。寧學堯夫請養親。</text>
<title>失題</title>,<text>孤城雨雪政夢夢。携弟聯鞭客路中。戀闕誠隨星拱北。思家心逐水歸東。長鯨未奮滄溟水。病鶴空懷碧宇風。明主定虛宣室席。莫嗟湖海伴漁翁。</text>
<title>次人韻</title>,<text>深源此夜對元規。樽酒慇懃結後期。明日別懷何處苦。趙樓長笛夕陽時。</text>
<title>次人韻 其二</title>,<text>爲報吾君時以動。聲名曾被兒童誦。他年雲路好彈冠。匪躬莫負君恩重。</text>
<title>次尹上舍景說 光啓 韻</title>,<text>昔日恭聞仁則榮。老來還懼罔之生。何修可以終恒德。晩悟良慙不大聲。捨己愆尤常勿恤。聽人𪚥𪚥便相驚。斯知凛凛終年事。庶冀全吾心性情。</text>
<title>次尹上舍景說 光啓 韻 其二</title>,<text>嗟吾斯世得爲人。直道思肩三代民。曷究淵源四子學。猶違泥塑一團春。躬修不力愁將老。精義如何妙入神。南海幸逢君志道。底緣簪盍講書頻。</text>
<title>贈羅牧金士純 誠一</title>,<text>種木十年方待用。人才非可一朝成。能言距墨爲師孟。從事希顔是學程。莫把異同輕國士。須知擧錯動秦兵。超超韓富吾難及。廷議堂堂外自平。</text>
<title>敬次慕齋圭菴，石川諸先生挽金沖菴壽母韻。三首</title>,<text>福善由來是定論。如何此理有時昏。生賢同抱黃兒志。死國明垂張母言。禍自北門投左腹。慟深南海剩幽寃。挽歌公議昭昭在。洞咏猶今慰九原。</text>
<title>敬次慕齋圭菴，石川諸先生挽金沖菴壽母韻。三首 其二</title>,<text>圭庵爲惜冲庵死。壽母哀詞嘆悲詳。畢竟圭庵又不免。千年剩起後人傷。</text>
<title>敬次慕齋圭菴，石川諸先生挽金沖菴壽母韻。三首 其三</title>,<text>萬古聖賢事。昭昭如日星。云何彼淮恕。仄目事朱程。昔謂神交厚。終被利害爭。三遷遵孟學。百世求邦寧。早年身許國。尋經言傳常。只爲生民計。非要一已榮。心事齊李杜。膚愬浮宰衡。隱隱殿上虎。飄飄海中萍。萱闈哭永訣。末路愁險獰。誰傳朋友挽。痛說母子情。那知嘆此類。又復欺天明。鄭門殺宋李。千年愧汗靑。</text>
<title>失題</title>,<text>偶會客中面。共開愁裏笑。官童薦芳樽。偏承太守敎。端合醉陶陶。不須憂悄悄。促슬膝詠明月。停杯歌窈窕。篩檻綠竹影。映窓寒梅杪。乘醉强題詩。渾忘句不巧。却羨趙倚樓。早擅穿楊妙。能超世囂囂。獨保心皎皎。傷時不自由。曷日舒繚糾。纔被五馬榮。還悲三月弔。六揮賈傳淚。幾費孫登嘯。世路異東西。時論昧大小。况今歲不登。野有流民莩。君門隔千里。寸心懸九霄。何時却彈冠。再見天日照。期將舊龔黃。更作新周召。經邦貴老成。莫嗟年未少。吾民受其賜。太平期永保。上納丹扆箴。下慶黃麻詔。嘉猷卽入告。爲忠非自藐。</text>
<title>和朴明允 廷亮 韻</title>,<text>挾冊何曾透一篇。杖藜還愧枉吾賢。深傷義理人無講。自悼明誠敎不傳。洙泗遺經求白日。濂閩往事惕寒烟。如君有志嗟難得。力學須知性與天。</text>
<title>分韻得陪字。示同遊諸生。</title>,<text>書中何事眞堪樂。爲是先賢牖後來。堯舜文章當日見。漢唐治亂此時開。諄諄孔孟常瞻對。懇懇程朱得共陪。小學一篇先務急。願從今夕好栽培。</text>
<title>金座首天章 雯 李進士誠甫 士美 來訪。以詩謝之。先生與金，李皆是許諫議邕之外孫。苦及之。</title>,<text>滄巖山水夕陽明。載酒重尋感老兄。醉宿僧房同夜話。昭昭諫議百年情。</text>
<title>金座首天章 雯 李進士誠甫 士美 來訪。以詩謝之。先生與金，李皆是許諫議邕之外孫。苦及之。 其2</title>,<text>慇懃遠訪一堂宿。二百年前諫議孫。侃侃良規曾起敬。諄諄德語剩開惛。嗟公孝友全天性。愧我愚蒙昧本源。徜許溫尋晩歲學。相期秉燭入脩門。</text>
<title>題金戒叔 箴 江亭</title>,<text>蓬蒿左右沒人脛。藜杖何嫌原憲貧。篤志劬書達今古。力田耕粟禦冬春。滄浪濯足偕群弟。釣弋求魚悅二親。諸子無忘弘道責。終期百物囿吾仁。</text>
<title>題漾碧亭</title>,<text>沃川山水自湖南。漾碧春光寫不堪。遠樹依微森遠峀。寒松蕭瑟倚寒巖。長橋枕地波聲咽。小檻臨風客興酣。此距眞源知咫尺。短筇何日事幽探。</text>
<title>謝郭君擧 元良 遠訪</title>,<text>完山昔日幾逡巡。夢想幽人不可親。感子炎天勞跋涉。愧吾荒野苦艱辛。年饑將毋抛鄕土。道否傷師訣海濱。已矣寸心茅塞久。憑將何物慰嘉賓。</text>
<title>次松泉立春吟</title>,<text>愁關民事慮殃災。暗祝東方泰運開。上聖凝神思道切。群龍無疾趁春廻。興仁家國追三代。蔵富邊閭積萬堆。沮溺遠公俱我友。談玄問稼且徘徊。</text>
<title>思郭希甫 賢 而次其韻</title>,<text>少客湖山縣。稠中友郭賢。求名居衆後。得責在人先。落魄江湖老。蕭疏鬢髮鮮。峨洋知我意。期續伯牙絃。</text>
<title>思郭希甫 賢 而次其韻 其二</title>,<text>碩人無事在山阿。日向滄洲弄碧霞。南楚奇材悲刖玉。東周深計嘆炊沙。閒中意味蘇甘蔗。世上勳名邵薄紗。訪戴剡溪吾負雪。春花君幸問陶家。</text>
<title>思金錦溪 玄成 而次希甫韻</title>,<text>芹宮與芸閣。餘慶少稱賢。雅意存溝壑。恒心在古先。仁風活惸獨。淸操振朝鮮。誰識武城守。虛堂調五絃。</text>
<title>思金錦溪 玄成 而次希甫韻 其二</title>,<text>緬想姬周葬北阿。近思太白詠棲霞。斯文憂患傷工部。世道衰微老白沙。閒把牛刀治僻郡。常携健筆岸烏紗。游刃恢恢有餘地。時訪山陰處士家。</text>
<title>申次靑蓮丈 李公後白 韻</title>,<text>溫火防泉患豈微。陳歐不復牖天扉。空聞備賊三方振。曷見迎公九罭歸。自是陰雲能變化。莫言秋日少光輝。如將一復三陽泰。庶望斯民足食衣。</text>
<title>次河丈道源 洛 韻。呈李方伯仲擧 山甫 令公。</title>,<text>皇華原隰愍勞餘。玉節煌煌孺子廬。敬老深恩寰海服。憂君一曲赤心攄。旌忠樹德神明悅。勸學興賢士氣舒。須戒鄭聲從酒入。南中民瘼可蠲除。</text>
<title>讀楚辭有感 丁亥</title>,<text>霜秋寥廓夜凄其。午就簷陽點楚辭。我是東韓一狂士。如何對此涕漣洏。</text>
<title>省墓後。詣闕陳疏。己丑四月</title>,<text>朝辭考墓哭。夕向君門去。君門倘一開。請陳虞周語。</text>
<title>省墓後。詣闕陳疏。己丑四月 其二</title>,<text>我非屈三閭。我非陽諫議。三年吃吃不能休。欲爲君師明大義。</text>
<title>封章後。待罪闕下。夜深歸路。秋月正明。乃次沈僉正伯懼 喜壽 見贈韻。</title>,<text>娟娟秋月十分淸。畢照人間品物形。若道孤臣有私曲。餘光應許寸心明。</text>
<title>登忠州 缺 𪚥嶺南。望沃川雲山。有感而作。五月</title>,<text>封章反謫嶺東天。棄母荒山淚若泉。言數臣非𪚥齋比。朝紳齊憤理宜然。</text>
<title>登忠州 缺 𪚥嶺南。望沃川雲山。有感而作。五月 其2</title>,<text>戴星而起見星休。西顧難堪去國愁。達理遠欽陶靖節。歸田但記晉陽秋。蟬聯司馬終無類。忠藎諸劉亦不留。五代相韓恩匪薄。當年夢斷帝王州。</text>
<title>踰大小漢嶺有感</title>,<text>何年滛雨崩山冢。巨石堆原路轉危。瘦馬凌兢鞭不進。幾時歸道坦平夷。</text>
<title>峯驛。次金橫城叔京丈韻。</title>,<text>未須愁日暮。天際是輕陰。好句聞先哲。堅緘負夙心。迢迢丹扆遠。杳杳夜郞深。不意箕邦士。如今作楚吟。</text>
<title>春川道中。楊安邊 士奇 之子海星中立以詩慰行。和之。</title>,<text>曾從桂府結深情。今見阿咸抱血誠。目覩民生極勞瘁。心期王道致昇平。誦書不學卑而巽。讀易何能困且亨。感子家庭有遺訓。願聞他日得仁榮。</text>
<title>秣馬而歛驛。望花岳山。有感而作。</title>,<text>憶昔遙輸昌德材。先人爲領縣人來。山名花岳形容壯。郡號加平氣象恢。卄載未能窺境界。今朝何幸望崔嵬。𪚥𪚥遠戌由山下。俯仰難堪百歲哀。</text>
<title>秣馬而歛驛。望花岳山。有感而作。 其二</title>,<text>悠悠世事備嘗之。百計都非我所思。賤子寧關榮且辱。美人常懼暮而遲。若逢申泄容君側。何必唐胡在路岐。億兆仳㒧我從播。興邦其可老天期。</text>
<title>南中精兵。死于北道癘疫。簀屍踰嶺。詩以慰之。</title>,<text>生者誰知死者哀。簀屍歸趁玉門開。從今難救干戈起。幾箇心肝委草萊。</text>
<title>有人將歸通津。欲寄一詩于鄕親。</title>,<text>陽陵自是吾先土。丘壟誰知樵牧哀。南播孱孫今北徙。何能一歲一徘徊。</text>
<title>李鎭之之行。將過吉州。寄呈汝吉牧令公。文夢軒</title>,<text>百里凌寒坐雪馬。夜開天嶺送人還。憑君爲問南消息。來靜倭奴滄海間。</text>
<title>臨溟驛。寄贈許 汴淮，李，金，朴諸君子。</title>,<text>邇來數月講唐虞。誰道關河少丈夫。刮目相看在何日。雲山杳杳雁書無。</text>
<title>寄呈南兵相 申恪 戎幕下</title>,<text>句己狼星迭光耀。丈夫頭髮竦如山。須知天假子龍膽。北却山戎南制蠻。</text>
<title>臨溟驛。次兪使相 泓 韻。</title>,<text>長夏淸秋惱遠鞍。君親何術百憂寬。蓬山杳杳滄溟近。天末難堪獨凭欄。</text>
<title>再次臨溟韻</title>,<text>二十年前此卸鞍。重來依舊海門寬。決科在北終投北。戀闕思親苦倚欄。</text>
<title>失題</title>,<text>萬死餘生寄北溟。不堪今日泣郵亭。戎臣戰血塗荊谷。關塞危峯照𪚥欞。四海民生愁怨曠。九天雲路益杳冥。𪚥𪚥周處還多罪。死者無言猶有靈。</text>
<title>失題</title>,<text>常愛安平全卽墨。身操版鍤拒强燕。何如淄上橫金日。攻狄終資魯仲連。</text>
<title>贈姜僉使</title>,<text>新安城裏相逢處。我是壯夫君少年。今日英州相邂逅。君從元帥我流遷。金陵杳杳南天遠。瀚海漫漫北地偏。萬里君親頻入夢。何當一話楊花邊。</text>
<title>贈姜僉使 其二</title>,<text>膽氣須如古趙雲。揮戈獨掃犬羊群。哭經酒肆思楊子。謝却名姝有岳君。痛念神州交白刃。寧甘綺席醉紅裙。須知艮背工夫妙。諸葛精神動六軍。</text>
<title>贈姜僉使 其三</title>,<text>古將誰可法。三國有朱桓。欽欽終日夕。如在行陳間。鳴弓志未售。撫劍心膽寒。君父臥薪苦。鴆毒詎歡顔。</text>
<title>次聖居翁韻</title>,<text>今朝匹馬過臨溟。叵耐沈吟古驛亭。旱氣連天焦土穀。腥風吹野入窓欞。窮年耕稼何聊頼。率歲經營計杳冥。多少行行日邊使。願思長策濟生靈。</text>
<title>謫嶺東驛。奇謝吉州牧。</title>,<text>神策牛元翼。蹉跎在北門。一劍掃魏卒。誰知有趙雲。</text>
<title>謫嶺東驛。奇謝吉州牧。 其2</title>,<text>時用偏裨將。鎖鑰重轅門。若得巡遠匹。當爲南霽雲。</text>
<title>謫嶺東驛。奇謝吉州牧。 其3</title>,<text>何事爲人哭。師亡道不存。萬里難忘處。吾君可與言。</text>
<title>謫嶺東驛。奇謝吉州牧。 其4</title>,<text>白雁如從塞北歸。蹇驢吾欲扣君扉。美人若問邊消息。吳下阿蒙有是非。</text>
<title>謫嶺東驛。奇謝吉州牧。 其5</title>,<text>南遷向南極。北徙近扶桑。夜臥滄溟上。朝瞻旭日光。地猶金浦北。目斷漢山陽。會藉風霆力。輕隂詎在傍。</text>
<title>謫嶺東驛。奇謝吉州牧。 其6</title>,<text>萬里萍逢日。關防有事辰。君爲牧民選。我被相公嗔。得矢都關數。悲歡却有因。丘山負重罪。天地荷深仁。林壑垂塡鬼。邊維作逐臣。諐尤徒噬臍。涕淚漫沾巾。江右捐吾土。天南棄病親。自傷虧子職。奚望許臣隣。聞命初登道。踰山更問津。孱僮愁慍極。駑馬倒顚頻。素受飢寒分。寧論逆旅身。櫛風忘自苦。茹草不爲辛。幸出磨雲嶺。欣逢仗義人。示心傾蓋久。悶俗白頭新。掃館留山谷。開樽慰穎濱。病軀有生氣。涸轍潤枯鱗。亹亹新言暢。誾誾古意淳。壯心許王國。努力守江漘。粟積支三歲。城堅不二旬。胡酋知畏戢。方伯感咨詢。晩惠𪚥𪚥𪚥。雷封加紫紳。優恩動黃髮。五馬促朱輪。士喜遭𪚥𪚥。民懽遇冦恂。剸煩窮黠吏。設樂餞嘉賔。雄略通今古。𪚥𪚥役鬼神。馬兵論矍鑠。陸膽寫輪囷。曷假天驕子。時凌我病民。師行逾七歲。粮運振三垠。楡塞移閭左。金甌遍廢闉。殘城多白骨。暗谷起妖塵。復矢添新寡。摽梅失舊姻。殷憂幾草屋。浩歎獨楓宸。丙帑金繒竭。藩庭爵賞均。恨無一箇士。能破萬夫屯。鳴劍頗窮黷。請纓歸浪陳。屢聞邊戶蹙。曷見國威伸。羊叔思安晉。廉頗坐却秦。唯應自守固。斯絶狗偸繽。萬甲惟君在。奇謀古將遵。至誠須感激。㞎道莫因循。渭上降回紇。馬陵虜魏申。斯知前計算。夫孰外彌綸。只爲民勞瘁。不堪家蹙颦。橫徭輸轊紼。遠役捨畦畛。癘疫況彌廣。旱饑又荐臻。何人能飽飫。無里不唫呻。未暇謀微命。誰能識大倫。伏波將跼蹜。卽墨勢沈淪。保子天垂慶。投醪世所珍。尊君親上義。要在喩之眞。</text>
<title>贈南兵使申令公</title>,<text>少年關北因窮秋。阻雪緣場再滯留。幸値廣文爲表叔。欣逢長者作遨頭。慇懃海曲松陰酌。繾綣東城月下遊。二十四年難再遇。三千餘里作孤囚。炎程遠出轅門下。牙纛遙臨甲野陬。一札寒暄徒問訊。復書溝壑嘆綢繆。寧論戎幕勞奔走。感激君恩久疊稠。馳馬豈須能殺賊。運籌自爾坐攻謀。羊公對敵惟緩帶。郭子降戎只脫鍪。狡虜猶知存大信。吾民寧不感明猷。兵精貴識尊君義。旅夥偏憐及族憂。近報宋臣幽撒曷。明知天意喪胡酋。苻丕告急眞膚害。悉怛中傷乃國愁。刼略罕幵其罪著。覘窺疆域彼情幽。簡書誡命昭隣戒。奏牘商量絶我羞。耕鑿自宜因厥土。戰攻何必互爲讐。渠來盛設河東宴。寇至惟稱境上矛。馬武犁庭涉窮黷。桓沖憂闕解攘修。願聞塞外干戈靜。佇見閭間菽粟優。豈我崆峒長倚劍。還思一醉庾公樓。</text>
<title>嶺東驛題柱</title>,<text>沃土移居趙汝式。今方俟罪嶺東驛。山中有母不能養。海上新魚難自享。請見北來南去人。須陳晝思夜夢頻。尺書倘寄雲天鴈。白飯靑芻爲君辦。</text>
<title>失題</title>,<text>千里裁書寄汝歸。吾廬城北破柴扉。門前楊柳多傷事。須訪隣翁問是非。</text>
<title>次除夕吟</title>,<text>結屋對滄浪。濯纓思渺茫。美人隔千里。烏兔鏡中忙。</text>
<title>次除夕吟 其二</title>,<text>光陰鼎鼎驚何速。臘盡今宵春又來。不惜頭邊添白髮。還愁壯志逐年衰。</text>
<title>次除夕吟 其三</title>,<text>三百餘旬只五更。殘宵耿耿伴燈明。昨非今是何當悟。四十九年愁又生。</text>
<title>次除夕吟 其四</title>,<text>思昔松泉坐比肩。多生綺語聽群禪。知君再到吾嗟𪚥。空想匡牀一縷煙。</text>
<title>還踰磨天嶺</title>,<text>北闕君恩重。南州母病深。磨天有歸日。感淚自盈襟。</text>
<title>咸興半刺送酒于中道。詩以謝之。</title>,<text>千里歸家客。思親奮欲飛。離亭遠送酒。風雪政霏霏。</text>
<title>與金安東肅夫 宇顒</title>,<text>憶昔從兄拜聖秋。相期豎志抗前修。那知十載紛綸極。風雪關河作楚囚。</text>
<title>與金安東肅夫 宇顒 其2</title>,<text>欲作東韓折服醫。須知四十九年非。百歲悠悠猶未半。期公了悟一人機。</text>
<title>與金安東肅夫 宇顒 其3</title>,<text>經幄爭言鄭職膺。君非親戚豈其朋。時危誰使主張是。人衆難專造化能。洪水滔天極憂惱。荒山薄海迭嗟矜。雙城邂逅崖州路。困客無羊不敢烝。</text>
<title>贈梁石城鼓巖 子澂 丈 幷序</title>,<text>鳴陽與黔浦。湖岳渺畿甸。先哲邈難追。遺賢空自羨。聲名播邇遐。事業同兢戰。我校世南書。公監兩宮膳。盍簮喜自深。齎刺嗟吾倦。玉樹茁三奇。獅圖慶俱戀。甘棠在德隣。惠政居人先。我忝幕僚官。時論詩雨霰。石門四牡鳴。柳巷流鶯囀。窈窕碩人居。逶迤山路轉。客趨瀟洒園。主適娥林縣。畫閣枕巖泉。瓊詩滿墻面。徘徊費詠嘆。陟降勤回眄。隔嶺阻提携。嗣音少風便。猶識季方顔。屢磨惠連硯。酌酒對松篁。有香滿庭院。歸來十載周。世道浮雲變。箕範蕩洪流。殷原悲火煽。吾君固聖明。下士忘孤賤。出位負深辜。遐遷非重譴。猶增俊傑憂。濫荷優恩眷。一歲卽追回。古來未聞見。封章渡朔河。泣血瞻宮殿。劇賊漸宜平。閒愁惡自遣。南雲想倚閭。北壟失瞻奠。耕罷月三圓。歸思櫻五薦。一旬菽水艱。四壁甑塵現。山野久盤桓。憂虞徒內煎。途窮仗友生。杜句吟黃卷。聞君宰石山。使我思蘧瑗。驅馬出孤雲。伻人回掣電。相看道遠思。豈暇陳遙唁。一邑帶江湖。二龍俱俊彦。掃堂舍蓋公。話古哀曼倩。蒼髮映華簮。丹心昭一片。龍門餘響存。寶樹文場擅。砥柱屹千尋。精金勤百鍊。斯知樂且儀。誰道突而弁。柔色省晨昏。嘉言備談讌。明時惜騃昏。素性思狂狷。山海任優游。經書期貫穿。求完江革衣。難把黃香扇。如復有曾輿。不須愁馬援。要全忠孝門。無媿陳荀傳。樑棟作長材。巖廊非苟選。忠言願拜昌。良藥勿憂眩。菲食省征徭。茅茨罷營繕。民風戒薄偸。七習羞矜衒。禮記闇然章。詩歌素爲絢。丙魏獻嘉猷。儀秦絶鄙諺。百職動胥匡。一人常不眩。顔淵問守邦。宓子能治單。鬼火熄遇陽。氷山消見晛。三垂怨氣消。四野恩光遍。萬室擧安康。同胞俱慶抃。干戈永槖藏。飢饉何仍荐。可講鄕射儀。可行養老宴。邦基自若山。國脈那如線。何地無守人。何方無養麫。太平可庶幾。拙句愧繁衍。</text>
<title>次或人韻</title>,<text>擬結忘年契。其期調玉燭。誰證歲寒盟。窓前一叢竹。</text>
<title>次或人韻 其二</title>,<text>幽林月下疏。倦鳥池邊宿。閒把竹葉杯。時聞楊柳曲。</text>
<title>次或人韻 其三</title>,<text>休嗟歲已䦨。且喜陽初復。心事說無人。孤吟倚脩竹。</text>
<title>次或人韻 其四</title>,<text>寧窺相公閤。不醉都門市。人言後生狂。皆自季涵氏。</text>
<title>次或人韻 其五</title>,<text>昔歸江上村。依然桑梓存。寧知關塞外。百感與君言。</text>
<title>挽鄭上舍君章 庚寅春</title>,<text>蓬山得遇鄭君章。一見令人意自強。萬里歸來聞子訃。春風偏悼善人亡。</text>
<title>挽鄭上舍君章 庚寅春 其2</title>,<text>遠客沈淪寂寞濱。逢君二歲許心親。題名老岳津三涉。講禮雙峯友十臻。至行空聞人愛慕。奇才曷使世沈淪。年踰四十終無子。天道何緣問鬼神。</text>
<title>挽鄭上舍君章 庚寅春 其3</title>,<text>世事紛紜日。寧君臥不知。民生多苦疾。國步際艱危。我友如好學。太乎猶可期。英材獨不壽。叵耐涕漣洏。</text>
<title>挽金上舍 大升</title>,<text>海內知名士。惟公識𪚥貧。韋編怡暮境。尊酒養天眞。幾發傷時淚。空思直道民。後生愁絶處。誰復誨諄諄。</text>
<title>次仁山板上韻</title>,<text>誰令鳴鳳在高岡。白屋蕭條客意涼。尺褐幾年能庇體。盤蔬何日可充腸。目前妻子呼斯急。門外征科蹴爾忙。多少顚連窮困態。無緣圖畫扆龍牀。</text>
<title>題朴如一 事三 松亭</title>,<text>黃溪山水擅湖西。瀟洒松亭難品題。列岫蒼茫開畫簇。淸川浙瀝響玻瓈。先人至樂今猶想。後嗣遵行路不迷。千古聚星終有愧。傳家忠孝昔賢齊。</text>
<title>題金沖庵先生殿策後</title>,<text>寸晷少陳傅巖語。經綸大手自天成。天敎孟子開東土。錯道興賢國以傾。</text>
<title>次退溪先生詠禹祭酒韻</title>,<text>麗君曾不畏天威。禹子深思補袞衣。伏藁危言驚一世。荃心何莫悟前非。</text>
<title>次退溪先生詠禹祭酒韻 其二</title>,<text>直言歸去詠陶辭。凛凛淸風百世師。況賴閉門究程傳。羲經留與後人知。</text>
<title>庚寅。見海西盧肅川 慶麟 之子 孝蕃 爲安胎監役。因憶栗谷先生。寄三小絶。</title>,<text>石潭投拜十餘霜。海曲籃輿荷遠將。此日先生懷不見。逢君願與問溪堂。</text>
<title>庚寅。見海西盧肅川 慶麟 之子 孝蕃 爲安胎監役。因憶栗谷先生。寄三小絶。 其2</title>,<text>南來幽谷病侵尋。悵望西州阻好音。聞有大官臨絶壑。海天消息想如今。</text>
<title>庚寅。見海西盧肅川 慶麟 之子 孝蕃 爲安胎監役。因憶栗谷先生。寄三小絶。 其3</title>,<text>溪堂昔日幸同參。景仰先生爲指南。十載歸來猶伎倆。子張諸友庶無慚。</text>
<title>次朴生景修韻</title>,<text>感君携杖叩盤谷。政値炎烝六月天。又寄新詞令我詠。閒雲依舊在山前。</text>
<title>謝尹進士元翁 耆獻 惠橘</title>,<text>洞庭金橘擅天香。不見于今已十霜。坐副陸郞遺母意。兒孫猶得嗅餘芳。</text>
<title>贈薛叔靜 幷序</title>,<text>宣尼當日未東周。餘訓洋洋照萬秋。男子窮經將致周。冀爲王所一居州。</text>
<title>贈薛叔靜 幷序 其二</title>,<text>秋雨濛濃鎖遠岑。聞君櫛沐透穹林。可憐蔬糲常難繼。叵耐秦靑惜別心。</text>
<title>謝庾復初兄弟携酒見訪。因呈春府案下。</title>,<text>裂裳曾向北溟幽。得到龍泉感舊遊。詎意還鄕一年速。屢逢賢子淚先流。</text>
<title>溪邊對酌</title>,<text>相携共酌小溪濱。老少怡然自一春。莫道深林無長物。滿山薇蕨可幽人。</text>
<title>溪邊對酌 其二</title>,<text>把酒相尋寂寞濱。碧溪深樹惜餘春。誰知座上謳吟客。自是東西南北人。</text>
<title>溪邊對酌 其三</title>,<text>躑躅殘紅在澗濱。共隨流水送餘春。依然少長山陰會。愧我才非江左人。</text>
<title>贈崔仲龍 初從鄭逆受學。後從先生而絶鄭。故免禍。</title>,<text>南中逆賊結兇謀。東國綱常解紐秋。衆楚咻時君不變。儒林幾箇暗包羞。</text>
<title>化仁津。待奇監司景延 苓。</title>,<text>使君有酒酒如河。倦客騎驢江路賖。若不臨流先一酌。風流還讓畢公多。</text>
<title>後野洞契中。因謝長少。</title>,<text>身爲後野洞中人。願與尊君而愛親。若把深杯歸厚德。管山應許儘明倫。</text>
<title>七月九日。以君不見黃河之水天上來。分韻得見字。各爲言志之約。奉贈同遊諸賢。</title>,<text>嗟我少不勉。四十悲墻面。未信早求名。交遊羞子賤。南宦毀銷金。北歸留掣電。三山牧疲氓。四惡紛交煽。烈焰及賢祠。反躬心戰戰。傷弓不早翔。事迫難避箭。惟蒙天網寛。末減遭薄譴。北駕風裂裳。病母憂瞑眩。南吟黃鳥歌。丘墓隔畿甸。姻家苦相邀。佳歸誠眷眷。牽挽祖母衣。朝夕言笑宴。覓酒且安神。香蔬備新薦。借耕山上田。林壑窮遐眄。借屋又粗完。明窓開百卷。耕餘歸拂牀。雲開如見睍。基兒好古文。堵賤耽經傳。時時問所疑。自悅難敷衍。誤承冠童來。學劣慙俊彦。窮鄕久離群。幽明師友戀。淸風隔坡山。痛哭西林院。就食自貽阻。寤寐秋轉輾。物欲互戰攻。微言僅一線。只今倘廢書。氣質無由變。紛綸𪚥家中。天地何時奠。如蒙示周行。昨非今可轉。奉勤湖海朋。勿憚狂且狷。義利早與分。常怕規矩偭。術業付遺經。丹心露一片。窮格遵聖言。毋今舊習擅。如玉要千磨。如金須百鍊。至樂且在玆。人爵宜勿羡。會當透徹辰。忠孝應周遍。爲龍諸葛廬。作虎皇王殿。天今驚動秋。聖主頗減膳。南民作流屍。北塞飢饉荐。驕虜日憑陵。戰士無傳饌。吾人作蠹蟲。俯仰愧筆硯。冉子却齊師。希文驚夏顫。古來制敵人。豈皆強壯選。道義養有素。正氣恢九縣。諸君作男兒。豈可徒消遣。擎天取日謀。盍於平時繕。老岳高且深。草木紛蔥蒨。前山翠作屛。小溪流濺濺。茂林自淸幽。佳禽隨夕囀。藏修宜及時。土宇且勿倦。婉孌不加工。扞格突而弁。老大忽焉臻。何補心如煎。縱能取科名。事理心貫穿。論詩且解頤。不托嗟無麪。孜孜願日將。刮目重相見。終期扶正宗。文風宇宙扇。</text>
<title>七月十日。金士潤將還。以蜀道之難難於上靑天。分韻得於字。吟成四十韻。奉勸諸同遊。以敦尙小學。兼戒二小子。</title>,<text>君不見朱文公小學書。收心養性之所於。綱領昭昭節目備。若欲爲人其後諸。立敎明白少壯序。眞李遺言良誨余。明倫五品倫以厚。敬身四要身不疏。稽古明示聖賢跡。益信前篇言不虛。嘉言又記後賢言。一一提耳面命歟。善行況載後賢行。尙友有地其樂且。題辭喫緊獎小子。洋洋大訓垂瓊琚。若於年少講不明。長成鹵莾終何如。所以前哲敬又信。作註令人疑晦祛。浙中如何不信此。只將史學先紛拏。詭論偸俗卒誤宋。指鹿爲馬龍爲猪。遺篇何歲渡遼河。九疇重明箕子墟。人重彝倫愛君父。眞箇生民保厥居。紛紛只患俗眼狹。纔遇仁賢先務除。寒暄殞首靜庵喪。世皆視此如土苴。雲暗靑天白日晦。幾箇端人爲醢菹。滔滔萬古只如此。許多姦魁宮未瀦。躬行幸覩二聖作。深傷藎臣被誅鋤。先王敎化莫與若。盛印斯書遍州閭。雲龍風虎同氣從。退溪躬修道卷舒。慇懃指掌十圖中。期使東民免淪胥。邇來德水有明訣。必使英才先是書。熏風庶見髦乂變。半途云亡可欷歔。坡山幸有同志翁。四十餘年禮率初。踐履都在一部中。陋巷簞瓢樂有餘。愚生但聞一句話。離索無緣辨魯魚。勞君遠訪感則有。憑將何物勸躊躇。惟思一日廢此學。切懼馬牛而襟裾。家間猶患正牆面。況於治平望稱譽。煩君莫作鴻鵠志。須知經訓乃菑畬。潛修力行慕前修。須絶外好爲籧篨。終期他日往聞道。勿謂見我承權輿。假令或被人指目。朝聞夕死寧其徐。櫛風重趼古有人。莫向大道空趑趄。若謂酸梨足充腸。何異坐井誇蟾蜍。百千功夫此時功。悠悠難駐羲和車。會當根基深厚日。次第經籍爲我儲。修己治人自有法。經綸大志方可攄。君須努力永勿懈。切怕老大悲窮廬。</text>
<title>贈朴明允</title>,<text>誰構書齋在溪曲。天將大敎倩人知。須思遍牖奇男子。免使臨幾只解頤。</text>
<title>贈朴明允 其二</title>,<text>杖策尋師講履秋。治生那肯執牙籌。遙知學到超然處。應有摳衣自海陬。</text>
<title>祭後。憶故鄕親戚。</title>,<text>南來幸寓一田家。新薦隨時自不差。分餕遙難諸父共。停杯此日獨含嗟。</text>
<title>謝梁有淡見訪</title>,<text>邂逅滄巖識面初。蒼顔白髮兩相如。于今來話重峯下。樽有香醪簞有魚。</text>
<title>謝三山耆老遠訪</title>,<text>恪愼孤村石路賖。寧知白髮度緣崖。登樓一醉三山酒。松下相看向日花。</text>
<title>謝三山耆老遠訪 其二</title>,<text>鍾山恪愼路崢嶸。佩酒相尋話弟兄。先醉昏昏廢酬酢。慇懃重義負平生。</text>
<title>謝三山耆老遠訪 其三</title>,<text>管山雲物屬淸和。四顧峯巒草色多。携酒慇懃相遠慰。報恩耆老義如何。</text>
<title>羅火峴盤石。待李厚之 大純。</title>,<text>老岳訪而厚。巧違孤山村。春林願一晤。恪愼期黃昏。</text>
<title>南城主 應瑞 將赴會盟宴。詩以爲別。兼呈月汀相公。尹公根壽</title>,<text>三韓千載慶。光國靜妖氛。洒落君臣讌。通融新舊勳。秋風促星駕。華髮邇龍文。遠祀賡歌日。懽騰結五雲。</text>
<title>敬次主上殿下次山海關馬主事 維銘 贈奏請使俞判書 泓 韻</title>,<text>山海王人句。遙知感至誠。籲天逾十世。勞价歷千營。玉館愁鳴鶴。楡林喜聽鶯。一方臣庶願。昭雪廣王明。</text>
<title>敬次主上殿下次山海關馬主事 維銘 贈奏請使俞判書 泓 韻 其二</title>,<text>上帝垂仁義。眧回自我誠。簧言初復造。人力久經營。淚洒秦庭雪。歌呼東國鶯。惟能推下𪚥。世服我王明。</text>
<title>敬次主上殿下次山海關馬主事 維銘 贈奏請使俞判書 泓 韻 其三</title>,<text>宗系斯歸正。天應動至誠。十三朝所格。一二子攸營。衞后思無競。周歌詠有鶯。分功不自處。尤賀我王明。</text>
<title>謝金水原士重 千鎰</title>,<text>涸轍秋山困倒時。仁人有惠遠周飢。怡怡此日慈顔喜。若欲形言天地知。</text>
<title>謝裵誠之見訪</title>,<text>箕邦幾歲彝倫斁。不耐邪論世糾紛。人去空餘方策在。功夫千倍庶能聞。</text>
<title>謝裵誠之見訪 其二</title>,<text>山蹊豐草少人開。感子慇懃跋涉來。往歲巧違由妄叫。前宵闕禮坐昏頽。深愆只爲離君積。病眼長因戀主擡。直怕龍門餘響絶。千年吾道賴栽培。</text>
<title>聞裵誠之客中愆和。憂想之深。玆承瓊韻。喜而和之。</title>,<text>茂樹長溪日色涼。秋山數疊對茅堂。箇中不繼源源會。何事吾人面萎黃。</text>
<title>和全孝先 承業</title>,<text>聞有全孝先。來自耆士村。農談雜儒雅。忘却醉昏昏。</text>
<title>和全孝先 承業 其2</title>,<text>狂士何須問。荒山寂寞濱。莫訝愛芳草。不忍去蘭紉。</text>
<title>和全孝先 承業 其3</title>,<text>一往遙難致下誠。深慙珍重故人情。耕耘自懼時將暮。跋涉良勤路不平。鬱悒休論浮世隘。棲遲幸賴碧溪淸。荒詞不足當貂尾。恐負山禽求友聲。</text>
<title>安善初 文成公之後 遠訪山中。詩以爲謝。</title>,<text>西亭北岳草離離。川路逶迤石逕危。感子佩壺來遠訪。文成一昹未全衰。</text>
<title>安善初 文成公之後 遠訪山中。詩以爲謝。 其二</title>,<text>莫說關河遠別離。孤臣元不管安危。山中若使吾長醉。誰道三韓士氣衰。</text>
<title>敬次牛溪先生韻</title>,<text>路入秋山寂寞濱。思人千里獨逡巡。先生有問林間墬。怳若沈痾去一身。</text>
<title>追謝郭希甫携友遠訪空還</title>,<text>道路艱關躃躠時。驚君携友訪柴扉。胸襟茅塞炎程遠。怊悵山翁未遇歸。</text>
<title>責安習之 敏學</title>,<text>詩山政劇苞山易。底事蓬娥勝密娥。五十年來甘酖毒。吁嗟尤物誤人多。</text>
<title>邊虞候凌晨起程。未及奉別。詩以見志。</title>,<text>常愛桓桓高烈武。臨危進輦濟黃河。三呼聲裏丹兵挫。不必提戈斬伐多。</text>
<title>邊虞候凌晨起程。未及奉別。詩以見志。 其二</title>,<text>軍中有一韓。西賊聞之心膽寒。軍中有一范。西賊聞之驚破膽。一夫能使敵人驚。爲其胸藏數萬兵。男兒欲紓君父憂。須知先事折人謀。</text>
<title>李可依次西亭韻見示。有感而次之。</title>,<text>恥學蘇秦夏衣裘。晩來徙倚仲宣樓。山容闔闢隨方異。雲影參差逐水流。浮世低昻民物態。騷人憔悴古今愁。皇王帝伯何殊轍。廓落乾坤白盡頭。</text>
<title>金堂長松亭 仁葆 以詩來見。次以贈之。又次朴景新 芸 韻。</title>,<text>聖門於道一言傳。愧我心神不在焉。彼物有魚能點額。吾人何事鮮希賢。須知要務切身學。却悔傍芸捨已田。天爵修來人爵至。肯敎終若魏瓠懸。</text>
<title>李誠甫淨友堂。次板上韻。</title>,<text>山上靑松山下村。王孫高臥閉衡門。繁華軒冕無心久。瀟洒林亭樂事存。露浥瓊葩迎月泣。雨𪚥珠蓋和風飜。濂溪夫子應先獲。須向書中遡厥源。</text>
<title>寄上奇方伯景延</title>,<text>先生四牡在洪陽。嶺海迢迢道路長。已得省方承主寵。應須撫鏡惜年光。搴帷處處哀鱞寡。拈筆時時問痛痒。願誦匡衡第六戒。廣心浩大病遺忘。</text>
<title>尙州道中有感 臘月十四日。(按)以下九十一首。遊嶺南時作。</title>,<text>耕餘偸得昇平暇。行遍三韓故國墟。周道平平幾人履。最憐金氏向松都。</text>
<title>海平縣。東望金烏山有感。次古人韻。十五日</title>,<text>萬代高名吉注書。金烏當日早幽居。漢山蔥鬱新王氣。松岳悲涼故國墟。杖策幾人開甲第。採薇甘自守窮閭。欲尋盥手逍遙處。茂樹淸泉倘導余。</text>
<title>宿長水郵軒。次季獻 李公瑀 壁上韻。贈主人察訪李泰叔。亨長○十六日</title>,<text>訪友千竿脩竹林。急開樽酒細論心。願取聚星亭賛誡。峨洋終信伯牙琴。</text>
<title>宿長水郵軒。次季獻 李公瑀 壁上韻。贈主人察訪李泰叔。亨長○十六日 其2</title>,<text>愛酒初非慕竹林。江湖不耐戀君心。主人爲道書留壁。恨未重聽季獻琴。</text>
<title>泰叔爲道三陟竹西樓之勝槪爲關東第一。余遂請名郵軒爲竹西。</title>,<text>新寧瀟洒竹西軒。碧立千竿擁驛門。對此願看聖謨訓。吾知孱卒感君恩。</text>
<title>新寧守韓丈 倜 携酒出訪。因與泰叔飮醉。未得面辭。十七日</title>,<text>高寢爲郞幸盍簮。齋居七日感知音。江湖遍有窮人跡。逆旅重逢長者臨。屈指顔衰九年別。消腸氣壓十杯深。還慚醉倒忘遙賀。百里民蘇愛物心。</text>
<title>永川滌襟之筵。醉次主守元彦偉 士容 韻。贈慶判李鎭之。從岳○十八日</title>,<text>天寒在岐路。惟我獨逢君。何日歸蓬邑。松陰詠古文。</text>
<title>永川滌襟之筵。醉次主守元彦偉 士容 韻。贈慶判李鎭之。從岳○十八日 其二</title>,<text>客路初傾蓋。臨岐又別君。最愛高烈武。防胡不用文。</text>
<title>慶判以居水之故。促鞭登途。不受州士追餞。余與彦偉飮而別之。</title>,<text>半剌望望去不回。行人替飮餞行杯。誰知官柳悲鳴鳥。摠訴張君去後懷。</text>
<title>次霽月堂壁上韻。贈永守元彦偉求和。十九日</title>,<text>治心專昧置淵氷。千尺龍門曷擬登。昔友潛郞無貌敬。今聞賢守有威稜。滌襟堂裏留新客。明遠樓中尙古朋。把酒勸君加惠愛。龔黃卓魯世爭稱。</text>
<title>奉酬彦偉見和韻</title>,<text>瘦馬凌兢踏雪氷。蘇門長嘯感孫登。川原繞繚橫山麓。樓閣參差枕石稜。闊別十年愁道路。提携連日晤賓朋。如何値此昇平暇。聖主鴻恩難具稱。</text>
<title>奉酬彦偉見和韻 其二</title>,<text>魯經雉岳動余思。却虜高勳遠邇知。鼻祖出爲衰世用。賢孫宜與聖朝期。才兼矍圃爭觀德。氣蓋鴻門壯倒巵。男子酬恩惟晩節。須看排難拄危時。</text>
<title>明遠樓上。敬次文忠公韻。</title>,<text>川從母子遠縈回。樓向蓬瀛傍日開。楚客愁邊明月照。愁民樂處慶雲來。登玆幾費仲宣賦。對此須傾太白杯。圃隱舊居詩在壁。長吟東望重徘徊。</text>
<title>明遠樓上。敬次文忠公韻。 其2</title>,<text>圃隱遺碑在何處。村童猶解說悠悠。乾坤秀氣無時泯。萬古忠魂帝共遊。</text>
<title>又次慕齋先生韻</title>,<text>綠竹蒼松間水湄。行人多少去來時。仙娥引手傳杯急。倦客濡毫覓句遲。故國山河愁鳥度。盛寒氷雪隔魚吹。慕齋善政今須繼。咨訪殫勞老幼知。</text>
<title>樓題。仰覩文忠公所作一律一絶。手澤如昨。風流宛然。終宵有感。因記排律二十韻。以寓平生景慕之意。因以二十日。往拜于臨皐書院先生眞像。二十日</title>,<text>萬仞高標鄭侍中。平生爲國罄丹衷。詞源屈宋騷音楚。學派程朱聖道東。澄汰黃流千丈渾。全完秀氣一春融。艱危濟世思匡主。夙夜殫勞任匪躬。西走帝庭朝貢節。南和日域聘航通。干戈免致民生困。禮樂期看王業隆。圜海彝倫信箕範。百年被衽洗胡蒙。開城宮闕垂崩潰。漢岳松杉向鬱蔥。安社一心惟白髮。苞桑百計但書空。彌綸早失三元帥。顚覆空憐一幼沖。隻手擎天縱無策。匹夫抗志竟輸忠。綱常萬古昭天地。氣槪偏邦振傑雄。誠感鬼神精不泯。魂隨日月視無窮。菟裘勝地超千里。畫閣飛樓冠八紘。秀句文山俱炳燿。遺墟孤竹一般同。灤河永水皆淸麗。砥柱長松兩屹崇。信宿遊觀諧素想。吟哦歎賞感秋蓬。地靈自古爲人傑。政化如今問主翁。倘有博望爲上客。請將明遠換淸風。豊碑指點長郊外。名德依然在僕僅。</text>
<title>拜謁後。題于書院。</title>,<text>純忠大節冠當時。吏議如何敢置疑。南服卉裳西感帝。民登壽域士知詩。誠通金石三韓寶。學究天人百世師。小子摳衣來俯仰。宛然親覩虎龍姿。</text>
<title>愚巷里前。歷覩先生孝子碑。</title>,<text>東國少連今宋瑞。孔門顔氏古周公。爲言書院諸君子。學問須思移孝忠。</text>
<title>二十二日。到河陽。次松岡贈金縣監光斗韻。</title>,<text>梅溪先逝寒暄弔。野史當年感嘆多。今到河陽聞故事。霜天如見一黃花。</text>
<title>二十二日。到河陽。次松岡贈金縣監光斗韻。 其2</title>,<text>石潭何事先人逝。世道深傷變態多。今見元賓治十室。春風應對小堦花。</text>
<title>二十二日。到河陽。次松岡贈金縣監光斗韻。 其3</title>,<text>松岡德業吾攸敬。江海曾傷離別多。今覩楣間有五絶。宛如嚴雪綻梅花。</text>
<title>二十二日。到河陽。次松岡贈金縣監光斗韻。 其4</title>,<text>桂陽昔日知楊子。江海彈琴感慨多。今聽安邊有佳會。故山何處自開花。</text>
<title>二十二日。到河陽。次松岡贈金縣監光斗韻。 其5</title>,<text>洛下吾知二李丈。常憐會少別離多。幸逢交契萍浮日。樽酒何年賦落花。</text>
<title>二十二日。到河陽。次松岡贈金縣監光斗韻。 其6</title>,<text>坡山江閣何年會。嶺海思君恨別多。今見屛間有健筆。從知巍眼醉生花。</text>
<title>壁間有沈伯懼 喜壽 所次四韻。乃以地震解怪祭獻官。來見姑夫曺守作也。</title>,<text>緬仰高名千里遙。曾聞銜命下雲霄。路逾峻嶺橫三疊。庭對兒松長數條。壽域幾傷黎庶夭。孤壇應悶癘神驕。如今往在可言地。四字要須告聖朝。</text>
<title>壁間有沈伯懼 喜壽 所次四韻。乃以地震解怪祭獻官。來見姑夫曺守作也。 其二</title>,<text>莫道天公萬里遙。昭昭頭上摠丹霄。簡於俊乂從三宅。治了黔黎列七條。惠澤思加民疾苦。威明應制吏姦驕。匹夫匹婦終無散。方信欽兢事聖朝。</text>
<title>壁間有沈伯懼 喜壽 所次四韻。乃以地震解怪祭獻官。來見姑夫曺守作也。 其三</title>,<text>十年江海浪逍遙。病鶴猶知望碧霄。九法常憂斁箕範。三綱時未擧曾條。得之誰肯忠兼信。失者多由泰與驕。履薄臨深苟終始。欽兢不負聖明朝。</text>
<title>二十三日。歷慶山館。次晦齋先生韻。</title>,<text>碧澗琮琤下。北流西入江。歷山凡有幾。此縣固無雙。爽氣通高閣。蒼屛對小窓。沈吟一題絶。巨筆欠如杠。</text>
<title>挽李判相新庵子秀 俊民</title>,<text>少連當日善居喪。遠喜東方孝理光。今歲如何天不吊。楓宸又奏善人亡。</text>
<title>次省峴壁上韻</title>,<text>天寒心逐白雲飛。日暮冷侵遊子衣。孤館中宵聊假寐。夢魂猶向故園歸。</text>
<title>二十四日。向淸道郡。路拜漁村先生 時郡守金浩然滉也。以迎室家事向省峴。 于川路。次晦齋韻。</title>,<text>九載隔顔範。天寒拜路頭。故山新總角。衰鬢颯成秋。嶺海治聲洽。江湖浪迹浮。淸涼如一日。逸氣當封侯。</text>
<title>次鰲山東軒李使相鳴谷仲擧 山甫 韻 二十六日</title>,<text>何日來開養老筵。黃翁爭舞使華前。聖恩到處深如海。不必河西有酒泉。</text>
<title>再次淸德樓韻</title>,<text>鰲山半空碧。樓在斷岡頭。新政淸如水。三農慶有秋。仁心推得下。喜色藹然浮。不愧漢循吏。宜爲關內侯。</text>
<title>次鰲山東軒韻。呈漁村先生。</title>,<text>父生君食不言功。師敎尤關三事中。苦昧虞周倫紀敍。雖存耳目瞽聾同。先生爲惠詩書敎。小子頗蒙俊傑容。願學欒共無隱語。憧憧終夕慰孤蹤。</text>
<title>請漁村先生立後</title>,<text>先生淸德冠吾東。士類欽風民若翁。天意定須終有後。佳兒養處享無窮。</text>
<title>謝周急之惠</title>,<text>躬耕爲養猶多餒。畢給便身愧次翁。今日又蒙周急義。如承釜庾喜無窮。</text>
<title>和贈李泰叔 乃金漁村之壻也</title>,<text>湖海相逢最少年。如今君壯我蒼然。爪投瓊報輸心好。三復長吟聲徹天。</text>
<title>次林石川韻。贈李泰叔。</title>,<text>十載逢淸道。其如邂逅何。江湖久爲客。京洛素無家。逆旅投林鳥。光陰赴壑蛇。躬耕難贍養。徒歎繆肜撾。</text>
<title>郡西十里。有濯纓先生祠院。乃 金馹孫 家墟也。與泰叔往弔。次壁上韻。二十七日</title>,<text>百年遺事問悠悠。綠竹蒼松繞故丘。絶學要須開日月。微言非是續陽秋。京生只爲劉衰惜。石氏寧思黨禍謀。萬古憸人眞戲劇。誦詩懷古淚先流。</text>
<title>追寄謝泰叔</title>,<text>杻城一別歲悠悠。豈意今朝遇石丘。逆旅周觀幾山水。光陰迅忽十春秋。嗟君富有希賢志。愧我常忘爲道謀。倘獲晩成新築約。共耕閒野釣淸流。</text>
<title>追寄仁同倅趙大中 簷</title>,<text>簪盍京監十六秋。三山何幸繼遨頭。遠尋後野留詩別。邀話淸溪把酒遊。雲散關河德音阻。萍逢嶺表聖恩優。歸程自負重來約。歲晏偏憂慈母愁。</text>
<title>寄自如察訪金季義 從虎 ○五絶○二十八日</title>,<text>一別三山八載餘。風霜千里雁書疏。想應韜却牛刀手。脩竹林中坐自如。</text>
<title>寄自如察訪金季義 從虎 ○五絶○二十八日 其二</title>,<text>今歲湖西得再遊。鼓巖風度老彌遒。時時語及蘇門事。千里遐思自不休。</text>
<title>寄自如察訪金季義 從虎 ○五絶○二十八日 其三</title>,<text>惜余生在海鄕村。先子餘音蚤未聞。欲見儀形問詩禮。迢迢嶺路阻寒雲。</text>
<title>寄自如察訪金季義 從虎 ○五絶○二十八日 其四</title>,<text>金烏山麓臨皐上。先哲遺風久逾芳。安得與君同拜謁。歲寒心事厲風霜。</text>
<title>寄自如察訪金季義 從虎 ○五絶○二十八日 其五</title>,<text>千里思君欲一逢。病親甘旨誤深冬。求魚南出難遐適。五絶憑人謾自封。</text>
<title>欲寄張昌原 義國 未果</title>,<text>國子監中挾筴日。廣寒樓上盍簪時。威儀到底徒瞻仰。江海如今費夢思。十載風雲多變化。一生趍走信驚疑。著鞭進步誠吾願。直恐門閭待子遲。</text>
<title>因金君擧 景卓。寄呈崔晉牧立之 岦 令公。五絶</title>,<text>官罷無歸住管山。鄕關迢遰道途艱。西亭一過無消息。想認吾耕畿縣間。</text>
<title>因金君擧 景卓。寄呈崔晉牧立之 岦 令公。五絶 其二</title>,<text>延津江上追陪日。矗石樓中獨坐時。十載風霜愁幾許。令人憶著鬢成絲。</text>
<title>因金君擧 景卓。寄呈崔晉牧立之 岦 令公。五絶 其三</title>,<text>昔日寧山周急義。窮途何日少忘之。今來欲遡平生志。歲暮萱闈歸去遲。</text>
<title>因金君擧 景卓。寄呈崔晉牧立之 岦 令公。五絶 其四</title>,<text>頭流山下雙溪遠。學士遺蹤在石門。太守風流知不俗。籃輿時訪載琴樽。</text>
<title>因金君擧 景卓。寄呈崔晉牧立之 岦 令公。五絶 其五</title>,<text>頭流山下兩塘水。云是南冥處士家。借問武陵桃尙在。綠林風雨恐傷多。</text>
<title>又二絶</title>,<text>家貧無力庇殘軀。君擧移從計亦愚。想又慇懃割淸俸。天寒獨指海南隅。</text>
<title>又二絶 其二</title>,<text>𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥𪚥。千里送君愁絶處。郵亭薄暮閉門時。</text>
<title>達成東廂。次益城君 洪公聖民 韻。二十九日</title>,<text>惠政曾孚七十城。仁聲又洽士民情。從知白屋無咨怨。千里兒童誦姓名。</text>
<title>達成東廂。次益城君 洪公聖民 韻。二十九日 其二</title>,<text>薄雲斜日照江城。一笑悠然萬古情。行到淸平郊野豁。鸞凰高擧不須名。</text>
<title>又次壁上韻</title>,<text>客路悠悠過一歲。光陰虛負鏡中絲。幸承崧岳丈人敎。如坐春風度二時。</text>
<title>次鳴谷使相韻</title>,<text>故人吟詠在江城。十載遐思多少情。命駕相尋諒非遠。山河休道隔千程。</text>
<title>崔大丘仲膺 禧。乙亥。爲通津監務。憲爲交承。故作一詩敍懷。</title>,<text>分津昔日佩銅符。年少還慙長者模。均役寧知媒巨禍。憂時謾自賣純愚。京湖杳杳儀難接。嶺海迢迢客不虞。觀德亭前度一歲。枯魚猶賴聖恩穌。</text>
<title>劉生福男。曾遇驪江。而又逢於達城。夜道東賢勝詩。不遺一字。呼燈略記。因感戊子歲搬取妹家。舟行狼狽之事。因贈以詩。</title>,<text>淸心樓下泊舟時。日暮橋陵少我知。邂逅逢君沙渚上。周旋活我道途飢。深思藥圃難重見。夢想唐城有遠期。幸遇達丘連夜話。挑燈吟續古人詩。</text>
<title>崔大丘於漢川南邊。構茅堂數間。搜得陰崖十景俾憲賦之。</title>,<text>仙山卓立五雲邊。佳氣葱葱直萬年。聖筭願須齊華岳。常看北闕繞祥煙。</text>
<title>崔大丘於漢川南邊。構茅堂數間。搜得陰崖十景俾憲賦之。 其二</title>,<text>神都王氣自雄蟠。遠業常謀盤石安。願聽日邊消息好。蒼生百萬免飢寒。</text>
<title>崔大丘於漢川南邊。構茅堂數間。搜得陰崖十景俾憲賦之。 其三</title>,<text>蒼松鬱鬱繞前岡。日夕邊烽報漢陽。從此四方無警急。蠶頭歌吹聽無疆。</text>
<title>崔大丘於漢川南邊。構茅堂數間。搜得陰崖十景俾憲賦之。 其四</title>,<text>滄江百里去如彎。古寺晨鐘晻靄間。喚起阿兒燈未至。招招舟子已無閒。</text>
<title>崔大丘於漢川南邊。構茅堂數間。搜得陰崖十景俾憲賦之。 其五</title>,<text>溫王何日去檀都。十濟猶知保海隅。南下扶餘綿五百。一城高處想雄圖。</text>
<title>崔大丘於漢川南邊。構茅堂數間。搜得陰崖十景俾憲賦之。 其六</title>,<text>昭陵遙對濟川亭。百尺喬松一望靑。雪下長枝看錯落。老龍無數擁祠庭。</text>
<title>崔大丘於漢川南邊。構茅堂數間。搜得陰崖十景俾憲賦之。 其七</title>,<text>滿江漁火照人多。款乃聲隨一曲歌。擧網歸來供老食。城中魚價問如何。</text>
<title>崔大丘於漢川南邊。構茅堂數間。搜得陰崖十景俾憲賦之。 其八</title>,<text>淸潭斜日晩風吹。多少行舟恐去遲。一片雲帆隨處擧。渡頭時聽閙群兒。</text>
<title>崔大丘於漢川南邊。構茅堂數間。搜得陰崖十景俾憲賦之。 其九</title>,<text>長郊時雨趁春和。一夜東風長草芽。起望平蕪無限碧。游龍處處競騰拏。</text>
<title>崔大丘於漢川南邊。構茅堂數間。搜得陰崖十景俾憲賦之。 其十</title>,<text>晴川蕭瑟夜風涼。稻熟西疇雁叫霜。大野黃雲民樂處。荻花楓葉已秋光。</text>
<title>益城君出示其遠祖洪忠平公 灌 行狀。三復感歎。因題其後。辛卯正朝</title>,<text>忠平大節海東瀕。主辱何曾念我身。一死義明宋孔父。先登勇決穎封人。求仁早抱夷齊志。食德常生桓武倫。不持名垂太史傳。家聲赫赫照千春。</text>
<title>益城又示其先祖匡定公 文系 行狀。誅奸安社之功。屹然無及者。因題其後。</title>,<text>三林之亂國瀕危。趙孟冤魂絶島悲。匡定此時安社稷。聞猶百載淚漣洏。</text>
<title>大丘教授宋贊哉 光庭。出示其内外祖行狀。因題申壯節公 崇謙 行狀後。初二日</title>,<text>桐藪何年戰楚軍。東門一死漢王奔。分明紀信存劉氏。錯比鄂公玄武勳。</text>
<title>題宋尙州行狀後 尙牧宋希奎。乃是敎授宋贊哉之祖。而曾爲大丘府使。</title>,<text>逹城曾是昔賢臨。見子難堪感舊心。李杜宣爲梁冀忤。趙胡何但淚霑襟。</text>
<title>朴咸昌汝述 忠後○忠臣彭年之後 家。有先生贈人之詩。手跡依然。作軸掛壁。錄取歸來。次以弔之。初三日</title>,<text>男兒節著歲寒時。戀主丹心死不違。一縷微言集賢命。八行雄筆廟堂詩。多年日下無消息。何處䳌聲愴別離。謹甫無孫公有後。祠前一酹不堪悲。</text>
<title>又次先生韻。錄付朴彦述 忠胤。轉呈益城君。</title>,<text>窮途臘盡歲迴時。逢我黃瓊教不違。孺子還忘當世事。張公吟續壁間詩。琴書三日消憂惱。樽酒高縷惜別離。歷拜巖村參判廟。淸風百世使人悲。</text>
<title>汝迷招三姪 李宗澤仁可。都盡孝丕承。李亨胤震伯及朴忠裔，姜士賢。 以見之明秀可愛醉書范訓</title>,<text>使汝爲善。我不爲惡。臨死不迷。吾嘉孟慱。先生一死。士林有作。擴充其學。六尺可託。</text>
<title>達城有陶靖節先生集。追寄印紙。題于紙表。</title>,<text>靖節先生我所欽。淸風萬古激儒林。遺詞一字皆沖澹。願與常看慰我心。</text>
<title>四日子半。宿酲初醒。窓外有跫音。喜得逋奴自現。</title>,<text>爾爲人子作吾奴。號令非煩㡳事逋。使汝飢寒眞我過。從令薪水曷無虞。</text>
<title>五日。敬事堂 在星州 酒席。醉次思齊先生韻。贈主牧李悅之。德悅</title>,<text>新年客到古雄州。處處民祈大有秋。文烈淸風欽宿德。思齋惠政仰前修。儘憂社稷懷深計。肯爲江湖忘逺謀。點綴荒詞記遺跡。孤蹤知不負南遊。</text>
<title>同席有元上舍廣甫 埏。乃是畿鄕人也。追次思齋韻。</title>,<text>逢人逆旅喜增加。爲我曾從嶺海過。痛飮京山新歲酒。江湖遍感聖恩多。</text>
<title>同席有元上舍廣甫 埏。乃是畿鄕人也。追次思齋韻。 其二</title>,<text>日暮風吹遊子衣。歸心先逐白雲飛。路逢益友眞多幸。新歲飜然悟昨非。</text>
<title>同席有元上舍廣甫 埏。乃是畿鄕人也。追次思齋韻。 其三</title>,<text>飄泊湖西已十春。道塗難遇漢西人。與君邂逅京山館。竟夜雷談倍爽神。</text>
<title>六日之朝。主牧將設離筳。懲於昨醉。次前詩乃走。</title>,<text>東風吹遍嶺南州。序屬昇平民樂秋。傑閣經營仍舊貫。高山景仰有前修。丹心幾費思君夢。赤子咸知適我謀。會見政成務閒日。時時領客賦春遊。</text>
<title>挽金密陽</title>,<text>錦城歌管慰南遊。館我黌軒禮待優。令日客來公不在。遺墟西望淚雙流。</text>
<title>寄寒岡鄭道可 逑</title>,<text>少年何幸遇坡州。十載懷人欲白頭。令我南遊君在遠。何當一與夢魂遊。</text>
<title>次廣甫韻。兼示鄭士俊。㤞</title>,<text>懲窒工夫未肯加。人間萬事幾蹉過。幸逢二友終知悔。汝式南行信自多。</text>
<title>是午。秣馬扶桑郵人家。有尙州懸板韻。次以述懷。</title>,<text>南鄕聞有善人多。匹馬初尋洛水涯。欲拜金鰲注書宅。先趍愚谷侍中家。濯纓廟下看脩竹。文烈祠前訪雪花。萬古淸豐人起敬。天邊忘却鬢成華。</text>
<title>郵人之壁。有書鄭文翼公 光弼 詩者。又次見志。</title>,<text>投北經秋卽見原。殘生岡報聖君恩。逺尋昭代忠臣廟。因吊前朝楚客魂。達野謾題詩百首。京山痛飮酒三盆。晚來人指尙州宅。松麓靑靑竹掩門。</text>
<title>夕入金陵。郡伯任丈 禮臣號松 曾任天安時。憲自三山點軍。故敍懷。</title>,<text>宣化樓前對酌時。桓桓元帥選熊羆。太平萬歲君恩重。覓酒江湖摠舊知。</text>
<title>善山府伯尹致仲 勉 時以考講先來。追記俗離之遊。</title>,<text>離山同陟水晶峰。俯視前岡萬丈松。邂逅金陵萍水會。樽前一笑舊形容。</text>
<title>幸卯秋。松坡丈次送次佔畢先生韻。次以贈之。</title>,<text>櫛櫛秋禾倚畝塍。金民相與賀年登。世紛何事牽愁緖。俗末殷憂理亂繩。下士惟憂乏甘㫖。寒宵無術伴孤燈。霜天幸得松坡詠。若到黃山第一層。</text>
<title>奉呈松坡大人</title>,<text>邂逅天安許舊知。悤悤未暇討心思。雪花何事留人日。自幸朝昏講所疑。</text>
<title>次郭希甫見贈韻</title>,<text>平世何曾次酒泉。聖恩如海浩無邊。人登壽域無憂患。老稚康寧亦一天。</text>
<title>次郭希甫見贈韻 其二</title>,<text>將身非好臥林泉。自是無憂寂寞邊。若得仁賢聞古道。何憂獨坐井觀天。</text>
<title>松亭金丈携酒來訪。夜誦七君子畫像贊。無一註或遺。其年已老。其志愈勤。且云。每夜常誦鄕三物，明倫篇，四勿箴。揣考吾心之效此否也。常讀經傳。思其著力做工夫與否。雞鳴起坐。察我惺惺與否。誦書之際。想古賢者之用心。幸有愜意處。則謂宜平生守此。死而後已。又云。甚愛乎林宗之起拜李偉。孔明之牀下獨拜。荀爽之還喜爲御。而擊節嘆賞。示其詩曰。先賢地位未能踐。期進工夫守一欽。每恐靈臺欲有誘。規文讀夜省吾心。其知務哉。更步前韻。以慶躬修之樂。</title>,<text>由來絶學貴心傳。塗說從知不可焉。廓爾距楊眞慕聖。闇然修己乃爲賢。悠悠浪逐渾閒事。默默加功是福田。若使行雲無掩蔽。中天白日自高懸。</text>
<title>讀何蕃傳有感。贈別金松堂丈。</title>,<text>芹宮積學廿餘年。名姓難通天子前。抗議不從朱泚亂。當時行義聳三千。</text>
<title>弔梁石城</title>,<text>熒惑煌煌如貫索。汴京大起東南獄。寧知此日了翁兒。卒繼陳歐陷刑戮。時耶命耶可奈何。牧老無地登山哭。惟君伯仲間世人。妙齡忠孝稟性篤。伯也姻親弄權秋。隻手欲掩天下目。負師欺君謂已能。賊賢進奸惟所欲。苦口規戒斷往還。七載醖釀邦禍毒。逆賊忽起悔何追。一札謝君甘滅族。仲氏封章一言悟。中天昭揭光明燭。而我關山許賜環。未識君家峙鸞鵠。還踰磨嶺感天恩。惜時不計再三瀆。敦化門前淚空垂。毖患難見童牛㸵。隋城湖野識君顏。重之不啻金與玉。唐朝又有安史烈。指賊爲忠直爲曲。惟君兄弟同慷慨。疾惡明微性所獨。連章實進國人言。感激初非聽他嗾。隂邪盤結欺白日。可惜明夷入左腹。紛紜迭售衮貞奸。一朝邪正成飜覆。言路先庸沆與蘋。洛下又獎黃李沃。會之必殺張趙李。己卯餘人盡擊逐。蕭條海籬用飜盆。碎首何人更忠告。紛紛追究禍彌深。痛矣吾賢就桎梏。雷霆之下物先摧。崔瑩將軍亦誣伏。詩山亂口安禍成。孰有臯陶能問淑。金石誰憐陳執義。反咎吾人招禍速。元臣故老涕汍瀾。擧國愚民空仰屋。古來何代無士禍。兄弟肆尸君最酷。萇楚空憐猗儺花。人生反不如草木。若知孤芳難寄林。寧逐幽蘭在空谷。採之雖無贈美人。月下從敎播芬馥。佳禾未實遽斷絶。誰信德種爲美穀。嗟吾自取怪鬼譏。晚向深林作龜縮。空懷蘭玉邈難追。今後從誰學韞櫝。彝倫攸斁孰爲敍。箕範茫茫不可續。干戈難戢血肉秋。人百其身思爾贖。從知天道好循環。聖主應須不遠復。人間是非詎終迷。李杜芳名猶馥郁。林甫秦檜若朽鼠。鬼議隂誅人叱辱。志士由來愼自修。不曾怵禍而誘福。伯兮仲兮魂歸來。可慰英名超薄俗。</text>
<title>辛卯冬。留宿安心寺。敬次栗谷先生題積雪樓韻。</title>,<text>玉韻思工部。霜髭對遠公。谷轉淸溪外。山明畫樓中。磬度層巖月。筝鳴靜夜風。添燈作綺語。塵慮自然空。</text>
<title>壬辰春祝</title>,<text>新年至樂在吾廬。毋疾康寧妻病除。弟妹有田多菽粟。兒孫無事誦詩書。山蔬野菜登盤富。邊患民虞入耳疏。四十九年非漸覺。不妨閒臥伴樵漁。</text>
<title>壬辰春祝 其二</title>,<text>皇明萬世一車書。箕國千年聖主居。相得良平侍帷幄。將多頗牧倚邊廬。東倭永折西漁楫。北虜常摧南寇車。俗美歲豐民樂處。狂夫保族老耕鉏。</text>
<title>次尹大丘伯昇 晛 年兄韻 正月</title>,<text>吾愛達城老太守。安民安岳又安邊。格言懿行昭今古。綠髪蒼顔同後前。渤海政成千室喜。常山城築一方堅。願分赤子單醪味。未念由吾樂東懸。</text>
<title>次尹大丘伯昇 晛 年兄韻 正月 其二</title>,<text>送我關河愁罔極。逢君嶺外喜無邊。奇才卓犖超南北。傑句巍峨耀後前。願就程門窮遠大。終期顔氏歎高堅。丹州剌史昭家訓。玉帶金魚宜世懸。</text>
<title>西臺寺。遇朴習讀。成堅 夜道退溪思菴事甚詳。詩以記之。</title>,<text>二老先凋灸未親。逢公怳若見元賓。喜聞中國欽風雅。樂見東方領搢紳。可靜南夷威北狄。庶容賢士慰愁民。九原可作悲無策。恨乏嘉謨爲主陳。</text>
<title>西臺寺。遇朴習讀。成堅 夜道退溪思菴事甚詳。詩以記之。 其2</title>,<text>盤桓高寺感秋蓬。聞得先賢二老風。箕範茫茫人㡳處。傷時憂國自忡忡。</text>
<title>西臺寺。遇朴習讀。成堅 夜道退溪思菴事甚詳。詩以記之。 其3</title>,<text>退谷先生難進時。思庵大人獨賢之。高山仰止人多語。平仲如何不忸怩。</text>
<title>寄崔兵相公復初 興源</title>,<text>桂陽三歲省愆日。辟草躬耕頼不飢。感淚偏零欒棘處。懽心深鏤旨甘時。百年忽忽流丸走。萬事昭昭汗竹知。曾對宋賢言行錄。願將文吕比肩之。</text>
<title>寄權正眞卿 寔</title>,<text>曾思弱冠采芹日。三舍偏蒙長者知。晤語常懷論雨列。深恩罔報校書時。分津舊政公猶喜。桂野愁容子獨悲。十載悠悠聞髪白。苦吟惟寄一章詩。</text>
<title>寄金正明遠年兄</title>,<text>策名何幸共朝端。惟子偏憐下士寒。晤語永懷 以下缺</text>
<title>師渡荊江。有懷高而順。敬命○八月十一日</title>,<text>東土豼貅百萬師。如何無術濟艱危。荊江有約人何去。不耐秋風擊楫時。</text>
<title>泣風樹 丁巳○監試初試入格</title>,<text>元來至誠本愛日。没身追慕能成功。事生如或誠未盡。觸物興感心何窮。阿誰獨爲風樹泣。緬懷千古欽皐公。生平事親思竭孝。擬盡子職全天衷。掦名志欲顯父母。負笈千里遊西東。三牲榮養志未就。西山落日還悤悤。養生雖欲做大事。歸來其奈萱闈空。哀哀一身何所恃。孑立天地撫遺躬。無端風樹攪余懷。看來不耐憂忡忡。入地靈根深幾尺。空餘弱枝凌蒼穹。根猶親兮枝猶子。忍見孤樹搖悲風。樹雖欲靜風不止。子雖欲孝親已終。天長地久永有憾。樹兮子兮將無同。泫然相對泣不休。淚痕着樹成枯叢。下車豈止動聖容。剩起群哲相磨礱。伊人孝思實維則。風聲萬古何渢渢。至今誠感猶未歇。聞風亦足驚群蒙。安得龍眠畫爲圖。遍掲天下開盲聲。</text>
<title>向日葵賦 丁卯○文科初試入格</title>,<text>惟天賦之至理。在物我而無異。雖通 缺 尙彼此之 缺 揆。覽彼葵之有花。感隨 缺 何所獨無芳草兮。窮有取夫向日。非矯 缺 之 缺 性之自然。原甲折之初載兮。鍾淑氣於方 缺 之自地兮。諒植性之由天。得陽氣而敷榮兮。缺 而凝眞。發榮華兮爛漫。猶不學桃李之艶春。缺 氣兮馥郁。又不效佳菊之媚秋。惟知 缺 兮霽丹心於枝頭 缺 羲馭之亭午兮。向南天而邐迤。當昧 缺 納日於崦。嵫。朝而東暮而西兮。任日光 缺 楺而雨蕩兮謇不忘乎向陽。雖雲蔽而 缺 易其故常。夫孰謂爾之無知兮。固 缺 吾人而默念兮。類忠臣之愛君。懷花 缺 謇夙夜而憂勤随夷險而一節兮。竟不隨 缺 素心耿耿於向日兮。勁草肯屈於疾風。照寧 缺 兮巡遠之義氣自若崖海之宋日已暮兮。文山之忠心 缺 忠君之一念兮。與葵懇其愛日。</text>
<title>與大仲，汝式諸君登浩然亭。[栗谷先生]</title>,<text>相携地上仙。坐弄滄海月。秋光滿上下。萬境皆淸絶。神飊吹嫋嫋。玉笛雲衢徹。臨觴忽惆悵。美人天一末。</text>
<title>贈別趙 汝式 李 達時應時 三君子[栗谷先生]</title>,<text>衰白離群久。驚君叩石關。淸歡能幾日。別恨繞千山。觀物煙霞外。論心洞壑間。明朝已陳跡。愁坐對巖灣。</text>
<title>巡到三山。贈主人趙汝式。松塘兪泓止叔。忠淸監司時</title>,<text>路轉千峯外。軒開小水邊。逢君丁壯歲。愧我已華顚。盞斝無巡倒。煙花取次連。三山名此地。無乃有神仙。</text>
<title>趙汝式抗章觸諱。事將不測。詩以弔之。己丑 一松沈喜壽伯懼</title>,<text>秋月娟娟秋水淸。死生相弔影兼形。狂言滿紙皆忠膽。鼎鑊前頭戴聖明。</text>
<title>聞趙重峯被竄。追往不及。贈以毛衣。繼之以詩。己丑 南窓金玄成餘慶</title>,<text>一領羊裘寄遠行。臨風只欲淚沾纓。湘潭莫續懷沙賦。重保餘生慰聖明。</text>
<title>奉別趙重峯謫行春川道中 己丑 [楊海星中立 蓬萊之子]</title>,<text>士子胸襟稷契情。致君堯舜出於誠。危言豈是羞唐介。嘉惠還敎弔屈平。人笑我愚心不改。自知身否道之享。如今縱値投荒命。他日應傳竹帛榮。</text>
<title>偶吟龜峯宋翼弼雲長</title>,<text>織雲飛盡霽雷霆。依舊中天日月明。言路再開周道狹。國經重植泰山輕。夕陽扶杖獨何事。回首望空多遠情。千里狂章那困我。聖心無滯若衡平。</text>
<title>聞洛報。贈趙重峯。趙上章被謫 宋翼弼</title>,<text>戰北多新鬼。憂南少舊臣。白登千古恨。玄菟幾番春。蹈海懷高節。談玄鄙保身。淸湘愁落日。先見又逢嗔。</text>
<title>偶題宋翼弼</title>,<text>狂言雖近訕。誠意只憂君。海闊悲精衛。江深怨楚魂。忠能安白刃。氣欲動星文。按及衡門老。芳名愧竝存。</text>
<title>聞趙重峯倡義兵勤王宋翼弼</title>,<text>直道曾囚楚。先吾已着鞭。堂中辭鶴髮。腰下撫龍泉。七縱卑黃白。三驅慕聖賢。棄城誰畏首。無位奮空拳。薙草傷非命。燎原痛始然。綺羅啼暮雨。鳷鵲逐朝煙。無勇知非孝。忘軀但誓天。豹韜今一試。龍袞昔頻牽。正氣橫秋表。孤忠掛日邊。蜀山靑入眼。愁鬢雪分肩。飮血悲中夜。緘章哭幾年。投毫還帶甲。徙突又焦顚。花樹連三域。鷄鳴達二千。琴歌成戰哭。高貴愛金錢。請劍終何益。沈湘只可憐。中興誰作頌。名映色絲傳。</text>
<title>次贈趙重峯 庚寅 元士容彦偉 永川郡守時</title>,<text>襟懷潔玉與淸氷。客裏高樓喜共登。草屋徒能齎忼慨。朝端恨未彈模稜。羈愁到處君無賴。樽酒相逢我有朋。多謝寄詩情鄭重。瓊投瓜報愄何稱。</text>
<title>次贈趙重峯漁村金滉浩然 時守淸道</title>,<text>君在湖西我在東。豈知君亦半衰翁。相逢三日還相別。淸德樓中恨不窮。</text>
<title>次贈趙重峯李亨長泰叔</title>,<text>近來風雪惡。行路問如何。髮白憂時事。心丹念國家。久爲千仞鳳。幾斬兩頭蛇。小子平生慕。願爲執馬檛。</text>
<title>次贈趙重峯李亨長泰叔 其二</title>,<text>幾年啖道樂悠悠。山斗名聲滿海丘。十載額加京洛上。一燈心照杻城秋。浮生會遇皆關數。今日逢迎亦不謀。自此小生知有託。魚游天里泝源流。</text>
<title>次贈趙重峯崔禧仲膺 時爲大丘府使</title>,<text>千里神交意自符。遠承淸範杳難模。傷時謾落長沙淚。竊比堪燐錦里愚。已見舜天開日月。還忻邊圉絶憂虞。幾年雲樹空惆悵。酌彼如今病欲蘇。</text>
<title>謹次趙重峯高韻。仍敍鄙懷。李德悅得之 星州牧使時</title>,<text>龍鐘孤跡宰南州。荏苒星霜過一秋。政拙烹鮮仍宿弊。學迷修己愧前脩。江山新歲添歸思。樽酒臨岐爲子謀。萍水忽逢奇士話。自多今日作淸遊。</text>
<title>謹次趙重峯高韻。仍敍鄙懷。元埏廣甫</title>,<text>華髮蕭然客裏加。光陰容易醉中過。逢君細話鎖長夜。思想應知別後多。</text>
<title>贈呈重峯案下郭賢希甫</title>,<text>杞城同醉酒如泉。倒載離程向兩邊。追憶而今渾似夢。悄然孤坐月昇天。沃州何處好林泉。月外村西老岳邊。遙想松關淸晝閉。燒香默坐對蒼天。</text>
<title>聞趙重峰倡義守菴朴枝華</title>,<text>桓桓趙汝式。湖海久沈淪。食祿聞諸宰。臨危見若人。龐公思戴漢。魯子恥宗秦。擧世悠悠裏。惟君獨奮身。</text>
<title>哀悼詩藥圃李海壽</title>,<text>明時遺直非公誰。倡義勤王死不移。千載應垂志士淚。奈何天道竟無知。</text>
<title>哀悼詩 次韻 牛溪先生</title>,<text>撑柱三綱匹似誰。端由貧賤不能移。已拚一死忠言日。直到忠成人始知。</text>
<title>哀悼詩 次韻 柳祖訒</title>,<text>朱絲繫足者爲誰。萬死當前志不移。白刃如麻蹈平地。賊奴猶欲姓名知。</text>
<title>哀悼詩 次韻 李繼禎</title>,<text>國破君危死者誰。唯公大節屹難移。孤忠萬古應爭慕。豈獨當時聖主知。</text>
<title>哀悼詩 次韻 成文濬</title>,<text>冘長無實彼哉誰。蘭芷如今盡變移。瓊佩百年空偃蹇。國無人也莫我知。</text>
<title>哀悼詩 次韻 成文濬 其二</title>,<text>沃州山中耕者誰。無人敢誦北山移。朱絃一斷三嘆息。獨有山前荷蕢知。</text>
<title>哀悼詩 次韻 成文濬 其三</title>,<text>赤子心今存者誰。孩提深愛亦遷移。五十而慕眞公謂。至誠純心世罕知。</text>
<title>哀悼詩 次韻 成文濬 其四</title>,<text>忠臣傳首舍公誰。萬折朝宗志不移。一擲鴻毛明白死。如今始得聖主知。</text>
<title>哀悼詩 次韻 成文濬 其五</title>,<text>堂堂大節重峯老。忠義由來自孝移。忠孝一生惟自盡。此心初不願人知。</text>
<title>哀悼詩 次韻 成文濬 其六</title>,<text>敎我恩隆者是誰。紛然名利競推移。四倫加一倫攸敍。獨有重峯老子知。</text>
<title>哀悼詩 次韻 成文濬 其七</title>,<text>生三事一似公誰。砥柱橫流死不移。宇宙棟樑天下士。公眞男子乃今知。</text>
<title>哀悼詩 次韻 成文濬 其八</title>,<text>近來言學指名誰。涉險臨危志或移。莫以能言貴鸚鵡。後凋終要歲寒知。</text>
<title>哀悼詩 次韻 成文濬 其九</title>,<text>才雄盤錯匪君誰。百練彌剛不變移。一戰功高世無二。如今始服土亭知。</text>
<title>哀悼詩 次韻 成文濬 其十</title>,<text>往事如今欲問誰。山河不改歲星移。當年富貴都灰滅。竹帛風聲萬古知。</text>
<title>哀悼詩 次韻 鄭曄</title>,<text>眞識重峯今世誰。人心從古喜遷移。平生學到高明地。秪道純忠是不知。</text>
<title>哀悼詩 次韻 朴東說</title>,<text>千載離騷和者誰。一生恥與世推移。如今莫道忠言日。縱到忠成也不知。</text>
<title>哀悼詩 次韻 睡隱姜沆</title>,<text>烈士如公更有誰。南山可動志難移。時危一死眞餘事。莫問人知與不知。</text>
<title>哀悼詩 次韻 睡隱姜沆 其2</title>,<text>爭道今人無古人。似公於古亦無倫。扶持萬古綱常者。竄謫三年塞徼身。誰識孤軍探虎穴。正由平日逆龍鱗。成仁就義吾能誦。每讀遺文涕滿巾。</text>
<title>哀悼詩龜峯宋翼弼</title>,<text>屈子非宗戚。張巡未職分。功逾淮上守。忠邁楚江魂。老怯生應走。威靈死亦尊。全軀簪佩者。論說任紛紛。</text>
<title>哀悼詩月川君李廷馣</title>,<text>食麤攻苦度生涯。行獨人間衆始疑。擧義興師傳檄日。刳肝瀝血上書時。喪元忠烈人皆仰。先見高明世共奇。未識魯山今已矣。雪牕和淚寫哀詞。</text>
<title>哀悼詩趙緯韓</title>,<text>封章囚北海。擧義答君恩。大節同孤竹。精忠邁屈原。靑蠅爲弔客。白羽未招魂。經濟平生志。消沈付鶴猿。</text>
<title>哀悼詩權韠</title>,<text>邯鄲黑眚釣名死。自古義士皆妄耳。當年誰解曲突謀。恨入錦溪流不已。君不見魚頭鐵面社稷臣。洪家名卿宋家子。</text>
<title>哀悼詩權韠 其2</title>,<text>幾折朱生檻。長爲楚水醒。從知大君子。不處小朝廷。直氣軒天地。孤忠炳日星。崔嵬錦山色。萬古只麽靑。</text>
<title>哀悼詩李慶倬</title>,<text>重峯大義貫千秋。嘆息斯人亦已休。精節直扶名敎地。山河空帶古今愁。誰云國步由天定。若用公言破賊謀。俯仰乾坤一長嘯。夕陽猶在亂山頭。</text>
<title>哀悼詩全承業</title>,<text>枯槁形容澤畔臣。觀天察事幾傷神。招夷躙國悲先走。募士登壇誓掃塵。淸賊鋒摧欣破膽。錦倭鏖戰慟亡身。成仁取義雖公願。幕下餘生淚滿巾。</text>
<title>哀悼詩全承業 其二</title>,<text>欲作成忠鬼。終爲階伯魂。能成千古節。小雪萬民冤。血肉埋湖土。精靈衛蜀轅。排雲應又叫。體解豈忘君。</text>
<title>過錦山。感先生遺蹟。次岳叔板韻。李植</title>,<text>志士捐軀比舍魚。盈朝賢俊愧簪裾。荒原舊路殘碑在。時見征人爲下輿。</text>
<title>遷葬挽領議政金瑬</title>,<text>目下都無鼎鑊臨。窮天正氣肅森森。試看造次捐生地。袛是平生見道心。沃水舊閭人自式。梁山遺冢檟成陰。靑烏又就新阡卜。重爲忠魂淚不禁。</text>
<title>遷葬挽東陽尉申翊聖</title>,<text>士氣須完養。工夫一箇誠。生前皆欲殺。死後始能名。宇宙餘孤憤。乾坤替兩明。改封龜食吉。重奏楚殤聲。</text>
<title>遷葬挽新豐君張維</title>,<text>每讀遺文涕自揮。堂堂間氣竟何爲。生平謾有忠言切。死後纔蒙聖主知。壯志却成千古恨。高名長共兩儀垂。黃壚再掩英雄骨。無限風雲草木悲。</text>
<title>遷葬挽新豐君張維 其二</title>,<text>孤忠大節豈徒然。邃學通才體用全。碎首早聞攀檻直。捐軀不愧結纓賢。靑山片石英雄淚。白日佳城四十年。撫古傷今增萬感。執鞭微願託遺編。</text>
<title>遷葬挽原平君元斗杓</title>,<text>經綸造辟一生心。勁節淸風起懦襟。忍死罄忠乖宿願。平蠻建策閟兪音。重圍路絶求仁得。萬世名垂高義深。聞說壬辰猶痛哭。況今遷宅就新岑。</text>
<title>遷葬挽副護軍尹煌</title>,<text>殉國從知孝所移。萬言先見若蓍龜。文山首倡勤王義。顔杲終見死節詞。功烈昭昭垂宇宙。彝倫炳炳賴扶持。龍驤舊壟今遷穴。尙有思鄕夢到時。</text>
<title>遷葬挽副護軍尹煌 其二</title>,<text>屈指龍蛇五十年。英靈不昧尙纏綿。克家有子營新域。摭實無文誄昔賢。氣節貫金巡遠少。聲名與日古今懸。自憐衰病休朝請。鷄酒何由塚隧前。</text>
<title>遷葬挽大司諫李德洙</title>,<text>先生忠赤貫金石。勳業從來竹帛垂。萬古綱常賴不泯。百年宗社幸扶危。至今人道錦城戰。他日爭傳殉義碑。聞說幽宮將改卜。九原難作慨斯時。</text>
<title>遷葬挽吏曹參議金槃</title>,<text>憶昔先生在。堂堂社稷臣。群雞嘲彩鳳。衆目怪祥麟。直道斯攀檻。前如邁徙薪。眞儒元有勇。大義不難伸。義士從如雨。寄籌運若神。行當殲醜類。佇見掃腥塵。報國何論命。捐生竟蹈仁。奇功高一代。姱節映千春。草沒西湖曲。秋深錦水濱。英靈恐未妥。宅兆幸圖新。未遂生芻奠。還嗟臥疾頻。洛橋冬日暝。南望一沾巾。</text>
