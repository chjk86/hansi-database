<title>九日發漢江有懷</title>,<text>聽盡連江雨。揚帆出海門。故山重九會。孤負菊花尊。</text>
<title>景舒自京抵書且贈一絶</title>,<text>落日楊花渡。煙波生客愁。仙峯人不在。回首海門秋。</text>
<title>次松川韻。贈智徹。</title>,<text>十二丹臺上。冥心息萬緣。至今深省在。風雨一燈前。</text>
<title>遊赤壁。次剛叔韻。</title>,<text>人物蘇仙兩。江山赤壁雙。參差吹欲徹。孤鶴定橫江。</text>
<title>贈人</title>,<text>美人隔千里。夢渡湘江水。湘水足風濤。芳洲愁帝子。</text>
<title>次河西韻</title>,<text>天末飄然白。人間謫在黃。難招紫煙客。無復四明狂。</text>
<title>漁舟圖</title>,<text>蘆洲風颭雪漫空。沽酒歸來繫短蓬。橫笛數聲江月白。宿禽飛起渚烟中。</text>
<title>至月初吉。與剛叔小酌。割彘肩噉之。時將往煙峯寺觀獵。</title>,<text>醉引靑螺啗彘肩。書生心膽覺翩翩。煙峯校獵挑狂興。自欲擎蒼坐馬韉。</text>
<title>金座首有鷹甚俊趁。鷄入人家。爲村婆所斃。十月念四日</title>,<text>金眸已瞑劍翎摧。忍見雙拳握不開。驕雉澤中方得意。脫韝無復劈驚雷。</text>
<title>病中示剛叔</title>,<text>雷雨遙聞下界喧。棲霞風露不勝繁。何時讀罷三山記。閑跨靑鸞出海門。</text>
<title>雲水道中</title>,<text>滄波老木葛覃前。廿載遊蹤摠宛然。記得西村三月暮。杏花籬落雨餘天。</text>
<title>燕谷道中。次周道韻。</title>,<text>玉壺爲洞劍爲峯。沙路無人鳥印蹤。寺在翠微深幾許。晩鐘煙外一舂容。</text>
<title>醉吟</title>,<text>一片江南水竹居。飄飄身世白鷗如。頭銜莫問鑾坡舊。長樂遙鐘夢裏疏。</text>
<title>謝周道贈劍 金茂長行也</title>,<text>寶劍當年久蝕苔。氛消牛斗待張雷。酒酣橫膝傳相看。天際虹蜺闔且開。</text>
<title>小隱窟偶吟</title>,<text>竹輿伊軋綠陰間。咫尺鸞笙杳莫攀。路入圭峯和睡過。絮雲飛盡露千山。</text>
<title>次韻</title>,<text>霧裏孤城晝不開。薔薇欲謝雨頻來。直愁花事明朝盡。忍見飄香在綠苔。</text>
<title>孝女碑</title>,<text>忍將遺體可忘親。鮮血纔沾已感神。指不若人何損孝。世間多少枉戕身。</text>
<title>赤城舟中。次板上韻。示同遊。</title>,<text>鷗鳥忘機海上翁。菰蒲身在水雲中。橫吹鐵笛江南去。黃鶴樓前月滿空。</text>
<title>雙溪寺。贈老宿慧通。用軸韻。</title>,<text>老禪垂八十。消盡手中筇。貎瘦非因病。身閑不是慵。誰知一龕雨。同聽上方鐘。莫問吾何客。江南綠髮翁。</text>
<title>次孤竹韻。題圓明軸。</title>,<text>小桃源裏住。人到洞門稀。巖溜晴猶泫。簷雲宿未歸。野僧能遠訪。淸興自橫飛。笑別無多語。悠然還掩扉。</text>
<title>次韻</title>,<text>淸曉獨上樓。悵望洪陽州。孤城一夜雨。漲綠暗平洲。懷哉金玉韻。窅爾令人愁。何時掇瑤草。永結名山遊。</text>
<title>次韻</title>,<text>丹竈迷靑蘚。珠宮隱絳霞。黃塵低下界。白日在仙家。澗底多幽草。煙中發怪花。浮丘挹風袂。不用御飛車。</text>
<title>題普正軸</title>,<text>福地龍泉寺。名僧惠遠流。貝書扃寶殿。齋鉢洗靈湫。金粟蓮花界。天香桂子秋。誰知郡齋夜。霞想在巖幽。</text>
<title>仲冬晦日。乃余初度。夜坐有感。</title>,<text>六旬初度日。千里海南州。寂歷孤燈夜。蕭騷兩鬢秋。劬勞恩未報。漂轉事堪羞。風樹終天痛。呑聲涕暗流。</text>
<title>贈香山僧信修</title>,<text>太白山深處。胡僧住幾年。鹿分齋佛飯。龍護散花筵。積氣迷三界。飛流落九天。遙知檀木下。淸夜啓靈篇。</text>
<title>喚鶴堂。次石川韻。</title>,<text>杖藜徐步度溪雲。小雨輕陰未解紛。山翠細霑苔逕滑。水風微動露荷芬。酒斟楠癭兼賢聖。火宿丹爐候武文。松鶴一聲驚醉夢。數家籬落帶西曛。</text>
<title>鶴棲峯呼韻 鶴玄衣背正靑。頂赤腹下白。將二子。子皆純白。</title>,<text>琪樹蒼蒼練實垂。拂雲晨露吸三危。身棲丹穴寧辭遠。背負靑天未覺疲。霞洞可尋牽犢入。崔仙如在執鞭隨。玉簫淸轉無人會。刷盡疏翎空自知。</text>
<title>郭牧使以掌令。承召還朝。</title>,<text>陸沈州縣不言勞。百里絃歌共一陶。徵霸忽簪霜府豸。借恂難割武城刀。厖眉老叟齎錢送。望哺嬰孩失母嗷。未逐嚴程同臥轍。伯倫方藉甕間糟。</text>
<title>紀夢</title>,<text>笑閱東溟滿屋籌。扶桑低拂鷫鸘裘。應携水府三千侶。共謁虛皇十二旒。灝氣白藏天闕冷。朶雲紅傍玉繩浮。渺然笙鶴無尋處。人在蓬萊最上頭。</text>
<title>龍潭臺。疊前韻。示君望。</title>,<text>潭洞灣洄揷玉峯。天開野曠自生風。登高物色牢籠裏。持節風稜顧眄中。瑞石煙嵐收莽蒼。靈湫雷雨鎖冥濛。誰知怪物泥沙底。獱獺爭嘲路不通。</text>
<title>鳳凰堡之西。有一山甚奇。山有古城。諺傳東明王所築。</title>,<text>石骨巉巉勢入天。新霜淬出劍鋩鮮。開州邑廢漫秋草。麗祖城荒鎖暮煙。鐵瓮浪誇江表險。劍門應待景陽鐫。峯頭定有蓮花井。靑壁無梯只悵然。</text>
<title>登望海亭在山海關下十里。金重晦，崔立之，韓景洪同登。</title>,<text>跨歷雄關面勢高。危城千雉浸溟濤。仙翁徑欲招雙鶴。海客狂思釣六鰲。風力揚沙霾塞日。浪花飄雪灑征袍。戍樓沽酒難成醉。空負元龍一世豪。</text>
<title>箕子廟</title>,<text>玉馬東來啓我先。至今遺澤誦仁賢。敢將韜晦爲身地。最在艱貞不愧天。千古封疆檀木下。一方香火浿江邊。星軺此日經祠廟。讀罷豐碑淚迸泉。</text>
<title>再贈</title>,<text>去歲新秋到玉川。僧來乞句袖花牋。長嗔牒訴無虛日。還愧詩逋又隔年。崖寺煙嵐穿竹過。石龕風雨對床眠。他時更訪廬山遠。天棘江蓮續舊聯。</text>
<title>佛臺山人雪玉。介盧上舍彦卿。書求題軸。面有河西五言詩。蓋其手筆也。</title>,<text>盧子書來盛有稱。書云雪玉異凡僧。坐間爽氣生懷袖。樓上炎天洗鬱蒸。湖外名山尋未遍。河西仙筆見何曾。今朝始慰文園渴。似踏陰崖萬丈氷。</text>
<title>題妙運軸</title>,<text>聞師客在帶方曾。一信春間自水澄。柏樹西來意誰問。雲山東望病難登。捫蘿嶽寺經年夢。聽雨鈴齋半夜燈。漫說休官休未得。白頭深愧對名僧。</text>
<title>海雲臺有感</title>,<text>昔聞海雲今始登。塵襟一散眼俱明。山茶雨過猩紅濕。海岸風微鴨綠平。獨鳥悠悠度寥廓。孤帆隱隱轉蓬瀛。麻姑待報蟠桃熟。鸞鶴鞭笞白玉京。</text>
<title>題朴景明家古松</title>,<text>崑山有古松。世言千歲物。偃蹇幾風霜。曾見三韓日。厥高僅盈丈。圍亦三之一。枝條不上竦。旁指壯盤鬱。翠鬣亂蒙茸。織如山罽密。雨點絲豈漏。雪片銀不屑。童童一靑蓋。下蔭數畝室。會待丹鳳巢。肯容玄蟻穴。鸞鶴勢回翔。軒然欲飛出。蒼蒼萬年花。慘慘苔文裂。崩騰熊虎挐。鬱峍龍蛇結。寒韻度輕颸。朱絃窅疏越。波濤在其上。白日聞蕩潏。凜然歲寒姿。可以蛻凡骨。我來對立久。蕭蕭豎毛髮。窅然融心神。興搜雷雨窟。難與俗人觀。端爲我輩設。秦封封不敢。禹貢貢亦闕。猶嫌陶逕孤。誰齒鄭薰七。彼美雪城子。嗜好與人別。貌古松之臞。道迂松之屈。所以愛此松。手撫長嘯發。一夕痛掃漑。詩向天冠乞。呼酒席其下。試爲松湔拂。主人語余曰。物微君莫褻。吾松生也久。向來人多閱。荷衣南海仙。錦袍春坊傑。玉立攀虯枝。英標相映徹。飄飄偃蓋叟。醉魂招髣髴。冉冉白鶴老。定迓回仙謁。晩余挹遺芳。孤懷松與說。不中梁棟材。磊砢坐多節。櫟社全天年。且復神其拙。來此樗散人。詎非賓之實。吾言豈謗松。戲耳松應悉。用汝作海槎。倒取天潢決。用汝代鰲柱。俯擎坤軸折。且爲天台橋。徑度赤城闕。且爲取月梯。倒影凌滅沒。計疏知莫酬。大笑冠纓絶。自慙居處卑。蓬蒿埋仲蔚。歲晩便携家。去作徂徠逸。不然寫爲圖。虛襟森對越。篋有好東絹。妙手無韋畢。狂詩替寫眞。瑞石峯爲筆。平生紫霞想。一灑蠻牋闊。惜哉當嚴冬。氷霜助栗烈。肅然不可留。使人股爲栗。炎天擬重到。濯我腸內熱。借君八尺簟。風漪臥凉月。</text>
<title>次太白韻。寄意赤壁。</title>,<text>問此赤壁水。何如武昌縣。惜哉在遐荒。不令東坡見。新齋能具眼。奧境開生面。石川飛舃鳧。澄江吟謝練。英風灑南國。江山色爲變。我欲挾飛仙。飆輪鞭閃電。寄聲問三老。應赴瑤池宴。安得五色筆。醉看風雨戰。</text>
<title>次剛叔韻。謝惠蓮葉酒。</title>,<text>碧城露荷釀。色味香俱新。瑤英擎翠蓋。遠餉棲霞人。棲霞不自祕。容我霑芳醇。陶然蛻凡骨。沆瀣生喉脣。醉跨千歲龜。一笑朝元眞。</text>
<title>遊白沙汀。宿金沙寺。五十韻。</title>,<text>偶作蒼茫去。飄然不戀家。便懷窮代碣。何止放瑯琊。章亥行誰掣。甘英路正遐。敝裘縫紫鳳。長袖拂靑蛇。歲暮投黃海。天寒到白沙。趨庭顔已破。觀海志難遮。葉盡三秋莢。灰飛十月葭。羸驂初出郭。短棹替浮槎。怳若呑雲夢。還疑出漢巴。荒虛隣越絶。極浦控吳叉。潏蕩蠻江駃。微茫水國賒。瓊洲遙指點。銀界爛晶華。蓬島環溟渤。龍堆截渥洼。遊塵纖不動。積玉瑩無瑕。瀚海層氷立。吳門匹練斜。淨涵靑澥浪。低襯赤城霞。鷗度渾迷影。潮平不辨涯。凝成霜的爍。飄學雪鬖髿。神鬼爭摶弄。蛟螭壯攫拏。亂松全滅頂。支港旋藏窊。風力雄揚簸。波痕巧撱窪。殘霏修月戶。餘屑補天媧。白氣干蟾窟。長風卷雁汊。穆征終謬誕。荊望只豪奢。浩劫隨泡沫。孤生愧井蛙。行歌披鶴氅。舒嘯弄天葩。佳境來何暮。芳蹤撫更嘉。止亭臨棨戟。賀老抱琵琶。名字因文勝。流傳作畫誇。昔人隨草木。今我侶魚蝦。遠水眞迷弱。仙姑擬喚麻。曾聞芥亦墊。何路爪能爬。醉墨餘前記。胡琴欠後車。銅盤點螺髻。雪屋噴鯨牙。騎鯉堪乘興。然犀可燭耶。憑虛身訝羽。遺世頃才茶。擺落三生陋。消亡一念差。殊方自多感。勝處易成嗟。激激漁榔響。通通戍鼓撾。衝飆催返鷁。瞑色帶棲鴉。蘿逕尋蘭若。雲門訪若耶。佛燈寒自照。禪室靜無譁。墨足重霜繭。潘毛迸雪芽。厭看蜂若瓠。安得棗如瓜。夢斷隍中鹿。名浮角上蝸。長吟小山桂。幾覓稚川砂。已矣金鑾召。悠哉宣政衙。僧應嗔疥壁。吾豈要籠紗。正賴江山助。兼忘寵辱加。他年浮海去。一賦紫綿花。</text>
<title>書天印軸。五言排律二十韻</title>,<text>爲訪苔軒老。來從禪定庵。晨霞沾貝葉。霜果迸筠籃。簷雨紋楸局。窓燈玉麈談。寧迷玄妙窟。不墮普明龕。雲水身無住。溪山路飽諳。詩牋唯在袖。齋鉢亦休擔。振錫龍嵒再。浮杯鴨水三。妙香將極北。方丈更窮南。野鶴籠初脫。江魚餌不貪。嶺雲行片片。花雨落毿毿。摩詰多生病。曹溪一勺甘。遠遊孤宿願。滯迹有餘慙。漠漠花生眼。蕭蕭雪滿簪。名山應徧禮。佳處許相參。結夏圭峯上。乘秋鶴洞探。瑤琴候蘿逕。霞帔整仙驂。濯髮金剛瀑。披衣太白嵐。十年塵土惱。千里夢魂酣。大地憐泡沫。諸天想鬱藍。歸來能寂照。寒月印空潭。</text>
