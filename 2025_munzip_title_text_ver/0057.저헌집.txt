<title>贈送倪謙，司馬詢兩先生還京師。</title>,<text>鳳詔初頒鳳曆新。仁風吹動及東濱。中原父老謳歌日。萬國山河雨露春。杖屨陪來偏有分。珠璣落處訝傳神。早聞形勝錢塘最。毓秀生賢果有人。</text>
<title>贈送倪謙，司馬詢兩先生還京師。 其二</title>,<text>涑水淵源派不窮。明公才調繼高風。功收題柱心懷壯。賦就凌雲氣槩雄。事業已居當世右。聲名可數古人中。君歸經幄有餘暇。肯誦蕪詞憶海東。</text>
<title>聞憲府見忤政府被覈。奉簡執義金敬甫。禮蒙</title>,<text>巍巍相府理陰陽。凜凜烏臺振紀綱。大小相維爲體統。君臣共濟是明良。但將吾道行如矢。肯惜殘軀學括囊。莫向人間道夷險。摧車不必在羊腸。</text>
<title>世宗挽歌 二首</title>,<text>宿昔升玄德。謳歌屬聖人。千齡開景運。萬物入洪鈞。創始規模正。光前道學純。至仁天與大。神化日維新。玉帛通中國。梯航達四隣。儉勤卑禹室。和樂燕周親。誠敬寧時恫。馨香致克禋。有賢皆是瑞。無寶以爲珍。一介樗蒲質。十年雨露春。忍看龍馭動。揮淚望蒼旻。</text>
<title>世宗挽歌 二首 其二</title>,<text>蒸哉我元后。千載應河淸。郁郁周文盛。巍巍舜日明。父臨敦撫育。天覆洽生成。黎庶游熙皥。邊庭息戰爭。鳳儀新雅樂。麟趾設宗黌。輿入朔城遠。田歸夏賦平。垂衣三紀治。騰頌萬家聲。至德終難諠。神功未易名。虞朝音遽遏。杞國柱初傾。無計攀髥去。蒼茫涕雨零。</text>
<title>漢江水漲 見輿地勝覽</title>,<text>濛濛二儀風雨積。千山萬壑波濤坼。江水澒洞無垠堮。篙師津吏相錯愕。彼小舠兮空岸泊。摧檣朽楫何以托。嗚呼。安得萬斛之長舟。衝風駕浪如箭疾。飄然利涉曾一瞥。</text>
<title>八駿圖詩幷序</title>,<text>憶昔高麗季。漠然王氣衰。邦家方杌隉。黎庶政瘡痍。妖霧聯雙闕。驚塵暗四陲。皇天方厭亂。聖祖自膺期。德協三千衆。忠扶五百基。北驅沙塞靜。南顧海波夷。大義軍初返。群兇劍一麾。攀鱗多俊傑。奮鬣亦權奇。霜白色純潔。雲橫光陸離。逸蹄凌電發。猛質迥風追。趫迅如犇豹。猩獰是老獅。麟靑何蹻蹻。龍紫更騤騤。際會誠非偶。應將必有爲。搶攘暫靡蹶。跋涉屢超危。服力人無異。論勛理所宜。恭惟熙洽運。緬想創垂時。著贊詔文士。圖形命畫師。斯須展綃幅。煥赫起蛟螭。凜烈精猶活。軒昂勢欲馳。瘢痕雜成錦。慘澹紬入錐。百戰功留迹。重瞳日在玆。弊惟恩旣厚。朽索戒常持。豈爲當今玩。要傳後世知。迺臣才鄙拙。再拜獻蕪詞。</text>
<title>有感 時相鄭苯。以三朝元老。佐幼主。不能輔導德義。以土木相尙。癸酉六月。昌德宮殿成。民力大因。或有言者。則曰。當今太平。舍此無餘大事。</title>,<text>經濟三朝一老臣。廟堂深處儼垂紳。當年事業人休問。神殿神宮不日新。</text>
<title>有感 時相鄭苯。以三朝元老。佐幼主。不能輔導德義。以土木相尙。癸酉六月。昌德宮殿成。民力大因。或有言者。則曰。當今太平。舍此無餘大事。 其二</title>,<text>炎天六月汗如流。誰念嗷嗷萬姓愁。舊谷已亡新未獲。朝飡難繼夕仍休。才聞役鼓雷霆振。俄見神宮雲漢浮。自是當今太平事。傍人愼莫道民憂。</text>
<title>秋日有感 見文選</title>,<text>萬事傷心不自由。荻花楓葉雁飛秋。側身天地長爲客。回首關山漫與愁。雲斷遙岑天渺渺。風吹落木晚颼颼。此中襟抱向誰盡。滿把寒花恨轉悠。</text>
<title>妾薄命 有一女。妙年自恃艶花。不肯嫁。及色衰。欲嫁之而不滿其意。終寡居馬。</title>,<text>妾薄命妾薄命。妾命何甚薄。憶昨十五兒女時。雲鬟雪膚顏如玉。粧成宛轉照靑春。靑春桃李無顏色。金鞍玉勒美少年。幾人腸斷空送目。千媒萬理不頷頭。重身不啻連城璧。秋風颯颯吹一夜。一夜蒨蔥盡凋落。不知此時我何人。追思昔日復可得。人昔求我兮我不欲。我今思人兮人不樂。嗚呼可奈何。歲月如流頭已白。</text>
<title>張良</title>,<text>嬴秦虎踞伯圖雄。席卷山同六國空。邂逅故人從圯下。蹉跎太事誤沙中。一言自足欺商老。百戰元非爲沛公。霧捲煙消今古異。赤松佳會動高風。</text>
<title>韓信</title>,<text>宇內風塵壯士孤。王孫莫保千金軀。漂中寧負一飡報。胯下曾如四體無。擧足分明輕重地。到頭迷失死生途。封齊當日已烹犬。犬吠堯時亦是愚。</text>
<title>呼耶歌 癸酉年間。土木大興。見文選</title>,<text>呼耶呼耶在南北。呼耶之聲何時息。千人輸一木。萬人轉一石。華山之石拔幾盡。白雲之木斫幾禿。石盡山禿。寧可虞塡坑仆谷。民可惜民可惜。誰能識惡卒捶督如電擊。朝未食夕未飧。可憐腰間空垂橐。猶唱呼耶口吻燥。口燥喉嚘聲難作。聲衰力盡一僵仆。塵飛濺血萬人足。我願天公生大材。不置山林置君側。作我堂堂大廈之柱石。不勞萬姓力。不爲萬姓瘼。莫使呼耶在山谷。</text>
<title>鷄林玉笛</title>,<text>鷄林舊物一玉笛。玉笛不知何代作。聞說新羅太平日。太平風月在絲竹。俗聲猶嫌渭川竹。命匠斲得藍田玉。磨礱潤澤生雲煙。巧攢六孔星錯落。試向江邊厭一指。波濤沆瀁蛟龍躍。更向山中送一聲。谿谷振搖山石裂。和絲調曲諧宮商。融融切切發哀樂。爾來相傳幾百歲。當時萬物皆寂寞。可憐鬼物煩守護。至今傳者唯此笛。君不見金昆玉友綺羅筵。戛戛淸聲定場屋。千杯萬觴辭不得。又不見驪駒曲終離亭畔。嫋嫋哀聲惱胸臆。欲歸未歸空嘆息。</text>
<title>一本 見草稿及輿地勝覽</title>,<text>鷄林玉笛聞宿昔。且問玉笛何代作。聞說新羅太平日。太平風月屬絲竹。竹聲猶嫌渭川俗。命匠斲得藍田玉。磨礱細膩光潤澤。巧攢六孔星錯落。和絲調曲諧金石。戛戛長聲定場屋。當時萬物皆煙滅。至今存者唯此物。無乃鬼物煩守直。傳之永久完無缺。我欲凝思歌一曲。曲且不成詞亦拙。君不見岐山石鼔久堙歿。昌黎老韓歌獨發。</text>
<title>題淳昌觀政樓 二首○時封王妃。肆赦。生齎敎。布于全羅。</title>,<text>湖南春日興悠哉。處處樓臺花正開。溪水淸光侵坐冷。南山翠色近人來。使君早著王喬履。客子頻逢袁紹杯。却笑仲宣何事賦。娛遊此地不知回。</text>
<title>題淳昌觀政樓 二首○時封王妃。肆赦。生齎敎。布于全羅。 其二</title>,<text>一札鷄書降紫宸。大哉天語若絲綸。二南風化乾坤泰。千里關山雨露新。公道有如昭白日。仁恩直與布靑春。驅馳役役慙無效。到處郊迎禮使臣。</text>
<title>次潭陽東軒韻 時蠲民間宿債</title>,<text>阮子何爲哭道窮。湖南千里醉醒中。絲綸一札天恩厚。誰見民間賦小東。</text>
<title>次淳昌東軒韻</title>,<text>春日春花處處開。風流學士此時來。但將仁澤布南海。遮莫人言不早回。</text>
<title>題長興南新樓</title>,<text>危樓新創綺筵開。秩秩嘉賓灎灎杯。玉椀香芹碧絲軟。珠盤銀膾雪花堆。悠悠雲遏歌聲動。颯颯風來舞袖回。趁取良辰須盡醉。雨餘春日景佳哉。</text>
<title>次順天宣化樓韻</title>,<text>行行歷遍幾名區。淸景吾將數此樓。朝暮山顏雲不盡。古今人事水同流。須看欲別靑蛾恨。莫厭傷多綠蟻浮。更覺吏情遊最晚。重來不識復何秋。</text>
<title>次光州喜慶樓韻</title>,<text>古號復今日。新樓鎭一鄕。遙連山翠色。俯捉水淸光。花蘂娟娟淨。杯心灎灎香。少年行樂處。歌舞袖垂長。</text>
<title>題崔直提學 德之 存養亭</title>,<text>存吾心兮養吾性。天君泰然兮。百體從令。無求於世兮。樂夫天命。逍遙一亭之間兮。尙友乎古之賢聖。入有兒孫奉晨昏兮。出有友朋可與觴詠。嗚呼先生兮。名之垂者蓋永。</text>
<title>次全州東軒韻 二首</title>,<text>萬景億景山勢奇。蟠根高厚等丕基。雲煙靄靄垂千古。松柏蒼蒼貫四時。坱圠乾坤扶玉殿。昭回日月照金巵。微臣稽首空瞻仰。聖德難名一首詩。</text>
<title>次全州東軒韻 二首 其二</title>,<text>山近高軒翠障橫。坐來淸景愜幽情。雲深桑柘千年地。人老鳶魚百雉城。閑事春花迎客笑。驚心野鳥喚愁生。他鄕不覺故鄕遠。夜夜無端夢漢京。</text>
<title>次全州鎭南樓韻</title>,<text>湖南初見鎭南樓。六月還疑八月秋。喬木深根蟠地老。古城佳氣際天浮。身微不足容三尺。意豁猶知隘九州。半日登臨有餘興。來遊不識是遐陬。</text>
<title>宴上。卽次監司韻。</title>,<text>完山今日故人三。邂逅相逢盛宴參。召伯棠陰春已早。楚王宮畔興初酣。盤中白雪堆魚膾。案上黃金擘乳柑。飮盡千杯萬杯酒。平生行樂數湖南。</text>
<title>客欲歸辭</title>,<text>日欲西雲欲飛。湖南千里客欲歸。湖南故人多情思。追隨雜還挽我衣。靑蛾皓齒舞細腰。簫管擊噪干雲霄。鸞騰鳳翥玉樹標。忘形爾汝金蘭交。觥籌交錯相紛綸。方丈滿案羅羞珍。人生得意須盡歡。且莫悤悤負良辰。回望長安路迢迢。長安陌上多麗人。麗人苦徯應傷神。堪笑欲歸未歸空逡巡。</text>
<title>題寶城東軒</title>,<text>特薦朝賢廟議公。爲醫民瘼屈英雄。桑麻百里雲煙暗。桃李千株雨露濃。鸞鳳豈宜棲棘上。蛟龍終不在池中。莫嫌斗米輕腰折。留與閑吟萬古風。</text>
<title>題咸興新樓</title>,<text>危樓㟮屼厭關東。地拆城南眼界通。畫棟朱簾雲雨裏。靑蛾皓齒管絃中。檻前江水兼天碧。簷下葵花向日紅。形勝不須論梗槩。千年佳氣滿蒼空。</text>
<title>次咸興憂民亭韻</title>,<text>才調多慙李謫仙。風流自擬社樊川。一登亭上臨無地。始信人間別有天。日暮汀洲垂雨脚。秋深尊酒聳詩肩。寄言莫怪頻來往。且見山雲斷復連。</text>
<title>奉贈咸興少尹李公 宗謙</title>,<text>亞尹先生是我師。發蒙三傳自髫垂。斯文一字恩難報。此日千杯醉敢辭。人欲別時情更重。客忙歸處路還遲。秋風堪賞不堪近。笑殺離筵無限思。</text>
<title>次洪原東軒韻 洪原俗頑。守令未有承召者。唯柳公季孫政最。秩滿。拜成均直講。</title>,<text>洪原設邑問何年。地僻人頑自古然。民草已從風草偃。政聲應與水聲傳。九重昔日飛雙舃。六載今朝失二天。誰勒豐碑銘八馬。莫言人世有貪泉。</text>
<title>次高原東軒韻 本粟來二絶句韻。今通押作四韻長句。</title>,<text>居民百里相連屋。耕鑿無知唯食粟。日暖穩眠籬下厖。春深健走田頭犢。川流衮衮抱州回。山勢岧岧控海來。到處相逢皆故舊。誰將阮眼與吾猜。</text>
<title>次珍島東軒韻 以下。全羅監司時作。</title>,<text>南涯莫怪卜城基。地僻民醇俗易治。傍路却疑探禹穴。凭軒方覺近咸池。秋深氣暖花猶在。天霽雲濃雨欲垂。憶昔幾年荊棘地。自多生遇聖明時。</text>
<title>次順天宣化樓韻 本燕子樓韻。樓燬。移樓韻于宣化樓。有當時賓客休嫌老。樓上佳人亦白頭之句。故云。</title>,<text>燕子不來宣化樓。唯餘燕子語悠悠。白頭往事眞堪笑。今日重來尙黑頭。</text>
<title>次順天東軒韻 府古有八馬碑。壁上詩韻多及之。故云。</title>,<text>雲飛鳥沒物華移。千載高風想一時。遺迹會看淸士傳。無勞徙倚訪豐碑。</text>
<title>次順天東軒韻 府古有八馬碑。壁上詩韻多及之。故云。 其二</title>,<text>客裏頻驚節序移。功名謾負少年時。生平陸陸底成事。愧殺山阿問占碑。</text>
<title>除夕。次南原東軒韻。</title>,<text>他鄕持節最爲艱。漸覺龍鍾減舊顏。對吏紛紛勞案牘。尋郵役役慣雲山。醉醒天露三杯後。今古年分一夜間。可是同懽盡同契。須憐此夜暫時閑。</text>
<title>復次光州韻</title>,<text>去歲曾遊處。重來卽故鄕。樓臺迎客興。天地遍秋光。竹與詩聯碧。花兼笑語香。觀風問何日。時復引杯長。</text>
<title>復次光州韻 其二</title>,<text>憶昔鑾坡雨露邊。偏承聖澤已多年。此身定在龜毛地。行處還同鶴背天。馬上奄經三四月。囊中賸得百千篇。湖南景物眞無賴。觸忤鄕愁到眼前。</text>
<title>次趙掌令林亭 趙公孜久流落。今始奉使而來。奉慰家亭。因次韻。</title>,<text>昔聞西蜀子雲亭。今見依然壓小庭。此日村童駭玉節。幾年荒徑落文星。水流四面回襟抱。山勢南來作畫屛。遮莫傍人笑狂態。更添杯酒醉忘形。</text>
<title>次茂長亭上韻</title>,<text>問昔何時構此亭。亭前風月正雙淸。野外浮煙和柳暗。雨餘殘照漏雲明。貔貅好逐桑麻圃。琴鶴稀聞鼓角聲。卽欲拈書買弓矢。詩成深愧強儒名。</text>
<title>次康津萬德寺萬景樓韻</title>,<text>萬景高樓上。朝來海氣淸。風帆搖塔影。暮島隱鍾聲。講榻蜻蜓立。禪窓翡翠鳴。暫時投佛日。亦足洗塵情。</text>
<title>次康津萬德寺萬景樓韻 其二</title>,<text>榮枯身外過。寒暑客中分。計絶尋黃石。時從點白雲。風搖心緖亂。霧著眼花昏。苦乏剗煩手。陳編案上紛。</text>
<title>次光陽韻。奉寄集賢諸僚。</title>,<text>一片孤城枕海陽。絶勝楊柳綠陰涼。湖南信美非吾土。夜夜無端夢玉堂。</text>
<title>次光陽南樓韻</title>,<text>一上孤城海上樓。不知雲路有公侯。千山錦障楓林晚。萬戶黃金橘樹秋。風景與人成邂逅。宦遊隨處故淹留。寄言莫笑顚狂醉。一酌能消萬斛愁。</text>
<title>次樂安東軒韻</title>,<text>世事糾紛日日新。客中愁緖苦纏身。早師尼父從吾好。肯借靈氛上我辰。億載鴻圖歸聖主。四朝經幄備文臣。卽今睿澤何由報。燕石當年久混眞。</text>
<title>次樂安東軒韻 其二</title>,<text>雨餘春日物華新。遊宦還疑世外身。剖橘幾人逢老叟。乘槎何處動星辰。經營太守縉紳子。風詠名儒社稷臣。盤錯卽今無利器。深慙黔技露吾眞。</text>
<title>次古阜東軒韻</title>,<text>聞道仙丘弱水流。却疑瀛島到無由。雲深喬木千年地。城重雄州萬戶候。欲寫幽懷頻引酒。每尋佳景喜登樓。四方弧矢男兒事。何恨年年作遠遊。</text>
<title>次寶城東軒韻 前春。與鄭候 軾敬瞻。遍歷南州。今來禮貌相隔。似非前日遊故云。</title>,<text>風光猶昨日。遊賞異前時。霜雪餘彭澤。雲煙捲習池。長川流歲促。垂柳綰春遲。太守多遺愛。誰銘墮淚碑。</text>
<title>次寶城東軒韻 前春。與鄭候 軾敬瞻。遍歷南州。今來禮貌相隔。似非前日遊故云。 其二</title>,<text>幸尋佳麗地。行樂太平時。宿霧濃含雨。盤渦巧作池。花迎人意發。春帶鳥聲遲。往事雲隨盡。淸風萬古碑。</text>
<title>次長興東軒韻 三首</title>,<text>當時鄭相國。前代李韓山。事業誰居右。吟詩久不還。</text>
<title>次長興東軒韻 三首 其二</title>,<text>古邑千年地。雄藩萬戶城。風光成邂逅。來往一儒生。</text>
<title>次長興東軒韻 三首 其三</title>,<text>大野連南海。孤城控北山。閑雲朝復暮。遊客去仍還。</text>
<title>次海南南樓</title>,<text>他鄕爲客雪渾頭。欲展幽懷喜上樓。處處春花自開落。雙雙水鳥任沈浮。醉中風月三千首。夢裏關山五十州。詩酒生平驅使在。悠悠日日興難收。</text>
<title>次靈巖東軒韻</title>,<text>湖南形勝郡爲多。休道春光阻海涯。巢燕銜泥歸院宇。塒鷄穿竹走村家。勻垂翠線和煙柳。細濕紅粧著雨花。行樂有餘王事少。難將原隰賦皇華。</text>
<title>次羅州撫夷樓韻</title>,<text>自憐頻賦仲宣樓。何恨難封李廣侯。正似壺中閑日月。不知皮裏有春秋。林花著雨紅仍落。籠竹和煙翠且浮。來不由人去由意。一身行止自休休。</text>
<title>次光州東軒韻</title>,<text>無數白雲飛上岑。倚欄遙望盪胸襟。階花雨後枝枝色。山鳥春來種種音。秉燭最宜酬景物。揮戈難得駐光陰。卽今百慮俱灰滅。方寸唯餘戀主心。</text>
<title>次全州東軒韻</title>,<text>一州形勝足奇觀。萬景高臺萬疊山。遊宦于今有幽趣。掛冠何日戴黃冠。</text>
<title>次全州東軒韻 其二</title>,<text>始來前日菊初黃。重到今春草自長。役役犇馳無箇事。引杯聊欲賞辰良。</text>
<title>次獒樹驛樓韻</title>,<text>客中身倦喜登樓。半日閒唫興未收。春鳥不知遊寸意。哀鳴喚起故鄕愁。</text>
<title>次獒樹驛樓韻 其二</title>,<text>分明郵吏至今傳。莫道頑愚物獨偏。古樹蕭蕭春寂寂。當時奇事已茫然。</text>
<title>次昌平東軒韻</title>,<text>迺於己未始經營。越至庚申已告成。刱物使君謀遠大。當時民庶自安寧。雲拖雨色村林僻。風送松聲院宇淸。紀取事功唯梗槩。聊將拙句強題名。</text>
<title>次任實東軒韻</title>,<text>一軒松竹愜幽情。況復春來景物淸。桑柘千林村掩翳。田疇萬頃野縱橫。寒泉漏洩池邊入。細草侵陵階面生。來往悠悠無箇事。謾敎郵吏報先聲。</text>
<title>奉贈申判書泛翁 昔余丁憂在廬。夢見公坐機織錦。今思之。卽經綸之兆也。</title>,<text>乾旋坤轉疾雷犇。獨幹樞機入帝閽。萬古功名垂宇宙。千年際會得風雲。蕭曹偉績難居右。班馬雄文自不群。付與經綸天繾綣。故人佳夢早繽紛。</text>
<title>次高山東軒韻</title>,<text>可是湖南路。淸秋五馬遊。雲隨風屢變。川與歲同流。谷俠天疑小。花繁地不幽。每憑詩遣興。題罷暫時留。</text>
<title>次礪山洗心亭韻</title>,<text>一身南北任萍浮。百歲光陰與水流。客裏情懷春後重。世間人事老來稠。階花委曲知開笑。野鳥輕佻好喚愁。休道榮華乘五馬。周年持節雪渾頭。</text>
<title>次龍安東軒韻</title>,<text>監司攬轡日。明宰下車初。偏勸卯時酒。仍兼丙穴魚。暖香花自在。寒色竹唯餘。客裏多詩癖。瓊琚愧不如。</text>
<title>送寄前首領許直講 從恒 全羅地圖。因書圖上。</title>,<text>千里湖南地。移來几案前。分明指點見。猶是舊山川。</text>
<title>次興陽東軒韻</title>,<text>此行嬴得宦遊情。景物偏多海上城。暝戛舟帆殘照影。喧卑鼓角戍樓聲。松風夜半入簾僻。山氣朝來徹骨淸。卽欲題詩還閣筆。詩成深愧忝儒名。</text>
<title>次南原廣寒樓韻</title>,<text>方丈山前百丈樓。丹梯高架碧山頭。樹連平野煙光合。雲捲遙岑雨色收。臨水却疑天上坐。倚風還似月中遊。人間自有淸虛府。何用區區物外求。</text>
<title>次雲峯東軒韻</title>,<text>神功聖德格蒼空。一御戎衣塞霧通。免却百年攻戰裏。轉爲千載笑談中。雲深不斷四時雨。谷險長吹萬壑風。沒世難忘思作頌。才疏濡筆面先紅。</text>
<title>次長水東軒韻 前宰崔公宗復。以事見謫。所著板上詩語。有不平意。予於崔公。宿有交分。豈無其情。事出公道。難以情私。故次詩韻。聊欲慰解云耳。</title>,<text>昭昭頭上彼蒼低。敢狃人情黜陟迷。誠共衆星常拱北。心同流水不回西。習池雲盡誰遊賞。彭澤風高已颯凄。枳棘由來非所止。豈無林樹一枝棲。</text>
<title>次鎭安東軒韻</title>,<text>客中長夜怯秋涼。曉起添衣更靚粧。旅雁哀聲不須聽。男兒到處是吾鄕。</text>
<title>奉賀首領官。以元從功臣加階。陞經歷。</title>,<text>門閥三韓積德多。勛名寵秩一時加。雙鞭馬後垂雲黑。大帶腰間耀日華。圖報聖恩知有處。秪輸忠義更無他。同僚交契情非淺。奉賀如今喜若何。</text>
<title>次金堤稼亭壯元坊韻 至今有小堂在</title>,<text>壯元坊裏壯元行。古木蕭森陰小楹。雲漢分章光日射。山川毓秀氣秋橫。爭能學海文龍敵。戰藝詞林角虎精。長揖餘風千載下。高吟獨立一書生。</text>
<title>次益山樓韻 郡本金馬郡</title>,<text>兔走烏飛西復東。中間二氣自流通。石龍皎皎何秋月。金馬蕭蕭此夜風。三里孤城依地險。百層高塔聳天空。可憐枉費蒼生力。爾後難看一寸功。</text>
<title>次益山東軒韻 丙子六月</title>,<text>虞時二女竹。秦日大夫松。縱是哀榮異。寧爲冷熱容。</text>
<title>奉次安二相 止 贈寄詩韻</title>,<text>宦路浮雲任西東。驅馳役役成何功。功名謾負少年時。隨他陸陸風塵中。拙技不眞黔之驢。禍福焉知塞馬翁。聖主用人不求備。分符重寄及微躬。卽今已無狐貍迹。澄淸敢企古人風。不才濫叨門桃李。多慙謬知面先紅。人生於三事如一。我聞尊命寧無從。箇中細事在南平。南平歸去應傳通。</text>
<title>偶吟</title>,<text>去歲芳尊此一開。今春玉節又重來。年年爲客身何定。笑殺山雲往復回。</text>
<title>奉寄平安監司金連枝。公年前爲全羅監司。生於時奉使來遊。</title>,<text>湖南猶是舊山川。自覺風情減少年。棠茇卽今餘雨露。封書西望意悠然。</text>
<title>次韻</title>,<text>多少樓臺五十州。行行到處便由由。一身南北萍無定。百歲光陰水共流。豪氣尙隨時興發。風情何似昔年遊。生平驅使唯詩酒。況是雲煙接素秋。</text>
<title>贈別濟州牧使</title>,<text>如今四海政波閑。風送蘭舟也未難。醉裏論心帶方郡。望中如髮漢羅山。處身當正事當謹。御吏欲嚴民欲安。臨別贈言情更重。君乎愼莫偶然看。</text>
<title>恩津偶題 予於丙子七月晦。以全羅監司見代。時連月雨霖。川漲路阻。留此經旬。主人誠意厚慰。因有所感。題詩以贈之。</title>,<text>陰天愁思共夢夢。數月逡巡咫尺中。大雨飜盆連晝夜。平原成海阻西東。客行慣識羊腸路。世態頻經馬耳風。珍重使君眞長者。好將誠懇慰衰翁。</text>
<title>贈送兩天使還京師 丁丑五月初三日。翰林陳鑑太常博士高閏。奉天順皇帝復登極詔書來。越十五日回還。上命朝中文臣。詩以贈送之。</title>,<text>天詔溫諄降海濱。臣民蹈舞拜絲綸。乾坤旋轉兩儀定。雨露生成四海均。山岳精鍾宜瑞世。龍蛇筆妙早傳神。君歸努力承明主。翰苑誰爲第一人。</text>
<title>贈送兩天使還京師 丁丑五月初三日。翰林陳鑑太常博士高閏。奉天順皇帝復登極詔書來。越十五日回還。上命朝中文臣。詩以贈送之。 其二</title>,<text>丹鳳御書出九重。絲綸密勿睿恩隆。乾坤再造新天下。日月重光照海東。從古王庭多吉士。如今使節見明公。囊中剩得詩千首。歸去三韓在眼中。</text>
<title>次扶餘東軒稼亭韻 見輿地勝覽</title>,<text>峨峨列岫衮衮河。中有閭閻萬餘家。此是扶餘之古國。訪古于今感慨多。東明開國問何日。一朝墮在人網羅。爭奢競奇何足誇。正是弱草紛朝華。當時萬事已煙滅。紅顏媚色留巖花。携壺捩楫少夷猶。欲賦詞拙如伏駝。烏乎千載無限思。無限思中一狂歌。釣龍落花名獨在。千頃萬頃琉璃波。</text>
<title>送李經歷 尹仁任之 按全羅</title>,<text>稜稜壯節氣秋橫。一路湖南五馬輕。會看召棠歌翦伐。早聞滂轡志澄淸。傷心芳草相離地。亂眼濃花去客程。好向樓臺須細見。壁間應有故人名。</text>
<title>宿波沙堡 己卯四月初六日越江</title>,<text>男兒到處是吾家。藉草爲遷亦是華。秣馬明朝歸萬里。喚人頻問夜如何。</text>
<title>途中口呼 初七日</title>,<text>茫茫大野草芊芊。北望江南萬里天。聖代卽今家四海。來遊不識異山川。</text>
<title>入渡河 初八日</title>,<text>山重萬疊水千回。問幾征人此往來。一渡且艱猶入渡。如吾敢道濟川才。</text>
<title>到遼陽城 十日。到遼東。留三日。發向北京。</title>,<text>幾經回水復重山。路出遼陽始解顏。東俗習鄕言語細。北人知禮酒杯寬。長城雲斂驚塵息。大樹風高戍卒閑。正値八荒同軌日。來遊萬里不知艱。</text>
<title>到遼陽城 十日。到遼東。留三日。發向北京。 其二</title>,<text>長城萬里鎭縱橫。唇齒相依細柳營。已使貔貅作屛翰。肯令豺虎瞰門庭。雲收漫有旌旗影。風靜稀聞鼓角聲。守在四夷嘉語在。此身何幸見皇明。</text>
<title>過閭陽見無閭山</title>,<text>依稀百里見茫然。忽到閭陽在眼前。影入幕南靑未了。根連遼左大無邊。最知山麓盤於地。會上峯頭近却天。且問此間程幾許。強鞭羸馬更蹁躚。</text>
<title>過漁陽 四月二十九日</title>,<text>開元天子撫亨嘉。百二山河作帝家。誰使女戎藏衽席。竟敎狼子弄干戈。漁陽鞞鼓驚雷振。蜀道旌旗帶月華。莫注金鈴添遠恨。耳聞無似羽衣歌。</text>
<title>次安岳東軒韻</title>,<text>遣興時憑酒。禁愁獨倚樓。光陰同水逝。身世共萍浮。跨馬今三月。開顏此一州。況今花似海。多我及春遊。</text>
<title>次安岳東軒韻 其二</title>,<text>今年春色似前年。世事都非十載前。疏懶久𪚥人共棄。且將詩酒自陶然。</text>
<title>次安岳東軒韻 其三</title>,<text>月嶽山前大野平。一區淸景一荒城。送迎郵吏應嗔我。日日徒然役役行。</text>
<title>題遂安新亭</title>,<text>凌晨黃邑整行粧。弭節新亭已夕陽。天闕展屛雲一片。石門張蓋樹千章。濛濛宿霧琴書潤。細細輕風枕簟涼。況復花紅燃四座。先判尊酒賞春光。</text>
<title>記途中所詠</title>,<text>關西地僻尙春寒。跨馬悠悠強自寬。俯瞰鶴巢緣木杪。仰攀風磴出雲端。生平不學窮途哭。此去焉知行路難。直望層霄曾一企。勿云千里隔長安。</text>
<title>遂安東軒韻</title>,<text>雨過桑麻野。風侵薜荔墻。身如匏蔓繫。愁與柳絲長。擧酒邀明月。披襟納晚涼。倘尋弧矢志。到處是家鄕。</text>
<title>谷山樓韻 一泉自霧山。源源流入樓前小塘。</title>,<text>漏洩寒泉入小塘。涵雲走玉發源長。日斜疏影涓涓淨。春去殘花細細香。俯視八荒空遠大。定知三伏轉凄涼。倚樓却憶秦公子。賦罷新詩莫斷腸。</text>
<title>谷山樓韻 一泉自霧山。源源流入樓前小塘。 其二</title>,<text>丹梯朱栱白雲中。暫凭危欄眼界通。千澗交流石灘合。數峯高並霧山同。喧卑鳥噪杉松老。闃寂花飛院宇空。爲問經營誰是者。當時思憶昔時功。</text>
<title>東軒韻</title>,<text>秪宜躬率導民淳。化俗難隨戶戶陳。草上德風皆自偃。物來心鑑照能均。庭松可見千年操。澗水渾無一點塵。莫謂何知聊放過。古今公議在州人。</text>
<title>途中偶吟</title>,<text>朝發新溪夕兔山。巑岏道路更間關。寓形無處堪容膝。得意何時可解顏。出岫浮雲元不著。護巢飛鳥尙知還。我身未識奚爲者。百日猶無一日閑。</text>
<title>途中偶吟 其二</title>,<text>紛紛亂眼景追隨。觸忤還添感慨時。風入桃林紅雨落。煙籠柳岸翠帶垂。晚來嬾賞靑春早。客裏生憎白日遲。詩酒尋常驅使在。微軀此外更何爲。</text>
<title>新溪小亭韻</title>,<text>不堪人事苦相牽。一上高亭氣浩然。十室雲煙藏小谷。萬山谿壑注前川。澄潭百丈深無地。幽境千年別有天。秪欲憑詩聊遣興。題名肯欲後來傳。</text>
<title>兔山東軒韻</title>,<text>紅惜花飛塢。靑憐雨過林。春來誰暖眼。客裏轉寒心。地僻人稀少。天低日照臨。題詩聊遣興。肯學白頭唫。</text>
<title>牛峯東軒韻</title>,<text>楊花鋪白岸。菱葉點靑溪。俯仰乾坤大。昭回日月低。</text>
<title>牛峯東軒韻 其二</title>,<text>臨庭山月小。籠樹嶺雲高。剩得軒前趣。難辭馬上勞。</text>
<title>江陰東軒韻</title>,<text>蕭條殘縣邑。牢落古江山。騁目饒淸興。憑軒似太閑。龍吟聞水府。犬吠認人寰。吏隱今如問。宜於此往還。</text>
<title>偶吟</title>,<text>客裏情懷不自由。脩程日日謾悠悠。春深海上花如海。水傍樓前蜃結樓。正是此身漂一梗。還如斯世泛虛舟。生平不慣關西路。到處難禁萬古愁。</text>
<title>延安聚遠樓韻</title>,<text>地盡關西海。翬飛聚遠樓。樹陰移過雨。簷影落歸舟。月淨龍吟夜。風高雁叫秋。此中淸興足。誰道是遐陬。</text>
<title>延安聚遠樓韻 其二</title>,<text>樓臺來自古。風物到于今。鏡瑩雲開浦。藍靑雨後岑。寒門玆藉貫。暇日故登臨。縱有王公賦。寧懷感慨心。</text>
<title>海州東軒韻</title>,<text>海水兼天碧。鄕愁逐日深。靑雲籠樹杪。白雨過山陰。礙日陽難到。牽風冷欲侵。憑詩要遣興。題罷一高吟。</text>
<title>康翎東軒韻</title>,<text>野闊天低地盡頭。眼前形勝興更幽。一區淸境經千古。十室孤城問幾秋。寇昔干戈彌極浦。民今煙火遍長洲。憑軒騁目無窮思。日暮雲凝水自流。</text>
<title>長淵東軒偶題</title>,<text>霧捲煙消海晏淸。居民按堵水邊城。旌旗閑弄飜風影。鼓角稀聞戍夜聲。憶惜干戈人爛熳。于今稻秫野縱橫。書生欲記當時事。愧殺無才頌聖明。</text>
<title>松禾東軒韻</title>,<text>關西爲客處。漢北幾回情。地接長江闊。天連大野平。晚涼侵几案。斜日落軒楹。好詠知吾癖。題名畏後生。</text>
<title>松禾東軒韻 其二</title>,<text>卸馬倦行路。停驂喜上亭。嶺雲看更遠。庭草踏還生。松作門前蓋。山爲野外屛。開懷有餘興。愧我苦營營。</text>
<title>豐川望遠樓韻</title>,<text>海上高城城上樓。登臨不覺是窮隅。景於詩律應難寫。風入丹靑未盡圖。嫩蘂濃花空媚眼。浮雲流水肯關吾。但將尊酒遣幽興。直欲持杯倒五湖。</text>
<title>殷栗東軒韻</title>,<text>儉勤遺俗邁岐豐。耕鑿熙熙俯仰中。野外煙波輕帶雨。田間麥浪細搖風。軒庭生草人喧息。硯匣留塵簿牒空。攬轡悠悠成底事。倚欄高詠日西東。</text>
<title>過棘城。弔古戰場。</title>,<text>嵯峨巨鎭鎭江流。戰罷場空度幾秋。倘使貔貅保唇齒。肯敎豺虎犯襟喉。雲飛鳥散當時事。水色山容滿眼愁。千古壯心銷未盡。冷魂寒雨哭啾啾。</text>
<title>書懷。奉呈鄭敬差宗周。字子文。</title>,<text>戀主思家十二辰。此生難作遠遊人。空磨案上數升墨。飽飮世間三斗塵。耿耿寸心明赤日。悠悠萬事負靑春。欲拈書藉買弓矢。認是儒冠誤我身。</text>
<title>贈洪義州益生見謫還家 公爲詹事時。我爲弼善中護故云。</title>,<text>壯猷方叔老將軍。數載邊城絶塞氛。身世西東同泛梗。功名榮辱等浮雲。暫從一日心何盡。直倒千杯路始分。君記春坊時事否。至今思憶夢繽紛。</text>
<title>課農</title>,<text>日尋田父問田疇。自課耕耘作勝遊。曾種稻梁猶未秀。欲鋤稂莠又還稠。勞筋兀兀終年苦。待哺嗷嗷幾日休。但願天公風雨順。將書大有續春秋。</text>
<title>渡安岳津</title>,<text>來往經由野渡頻。艤船篙子待江濱。滔滔晝夜朝宗水。役役西東跋涉人。最識投鞭言有妄。仍知浮笠事非眞。濟川才調誠難有。正値明時肯問津。</text>
<title>訟旱魃</title>,<text>赤帝無慈降祝龍。朱麾絳幟正當空。江河如鼎百川沸。天地爲爐萬物烘。木落炎風山欲赭。塵飛烈日野流紅。會將具罪訴眞宰。縶爾惡魁投海中。</text>
<title>訟旱魃 次 洪敬孫○吉甫蟲吟先生</title>,<text>二尺輕身何𧄧融。橫行無迹在長空。炎炎流毒滄波竭。赫赫揚威大地烘。酷烈專憑天日熾。光輝散作火雲紅。誰能殲殄無遺種。長使天恩溢域中。</text>
<title>喜雨登樓 庚子五月十八日</title>,<text>旱天逢喜雨。乘興上高樓。潤物潛蘇槁。霑人暗解愁。直須從此日。自可占來秋。苦乏東坡調。名亭我末由。</text>
<title>喜雨登樓 庚子五月十八日 次 吉甫</title>,<text>甘雨霈然下。微涼風滿樓。霑濡蘇槁麥。優渥滌塵愁。民怨無咨夏。年登慶有秋。神功眞莫測。燮理有攸由。</text>
<title>贈朴判書 之衢 大石鼎絶句</title>,<text>虛心足容物。良質不隨煨。自能齊鼎鼐。唯冀下鹽梅。</text>
<title>海州首陽山 幷序。見輿地勝覽。</title>,<text>首陽山在海之邊。洪濤晝夜奔流前。千山萬山趨拱揖。孤標崒嵂高撑天。春復秋兮閱幾許。至今此山名流傳。憶昔殷家湯業盡。白魚跳浪入周船。煌煌黃鉞牧之野。有衆一心惟三千。乾維欲墜坤軸轉。可憐扣馬空周旋。耿耿孤心懸落日。回首亳墟埋寒煙。四海八荒皆周祿。周祿寧吾下喉咽。聊寄山中山寂寂。采薇一曲風蕭然。薇盡曲終人不見。水綠山靑千萬年。</text>
<title>文化東軒韻</title>,<text>聖膺千載作興遲。攀拊英雄亦應時。龍去雲收曾臥處。鳳飛梧老舊遷枝。千尋嶠嶽浮天碧。萬古風煙特地奇。欲問仙蹤今寂寂。路迷無處得騎龜。</text>
<title>文化東軒韻 其二</title>,<text>自識疏慵事事遲。風流減却少年時。白雲閑度幽幽谷。黃鳥深穿裊裊枝。芳草夕陽行處好。亂山流水望中奇。從今直欲從玆老。卜宅何須卜我龜。</text>
<title>端午。題海州樓。庚寅端午。與數子會于海州東樓。時方大旱。忽靈雨滂漲。喜可知也。因思之。以謂余於戊寅。過此日干湖南。前年于北京。今年于此。不知又明年何處也。歡甚感至。謹書長句。呈于座中諸子。</title>,<text>客中無處得寬憂。獨把深杯強自由。幸遇故人仍喜雨。況逢佳節又名區。野棠曛日紅如滴。溪柳籠煙翠欲流。醉對艾翁頻戲問。明年此日倚何樓。</text>
<title>書懷。奉呈鄭子文 此下。黃海監司見代後。以交承不來久未還作。</title>,<text>弧矢當年志四方。卽今思昔實顚狂。寒鴉帶暮投林樹。旅雁隨陽爲稻梁。奈此幻身同泛梗。苦於浮世絆名繮。頻頻誤作歸鄕夢。夢覺徒然在異鄕。</text>
<title>次鄭子文韻</title>,<text>堂堂日月去如流。馬上俄驚歲已周。臘盡他鄕愁未盡。好將尊酒故遲留。</text>
<title>戲次子文韻</title>,<text>異鄕多異態。新歲又新愁。一笑今雖得。三年孰敢留。</text>
<title>得趙稚圭書</title>,<text>有僧傳一簡。云是故人顏。滿紙書無盡。開緘墨未乾。深知誠懇款。仍喜氣平安。示意卽施了。矧玆事不難。</text>
<title>書懷</title>,<text>客裏糾紛無限情。強顏犇走閱星霜。妙齡壯志空題柱。晚節衰容敢請纓。正似鷦鷯徒自大。欲敎鵜鴂莫先鳴。此中尊酒更何事。不合明時賦獨醒。</text>
<title>次子文韻</title>,<text>悠悠萬事往成塵。唯有人愁舊更新。且問百年懽幾日。聊將杯酒送靑春。</text>
<title>思歸書懷。奉呈子文。</title>,<text>漂泊關西路。踟躕海上州。天寒休野騎。潮退繫漁舟。身世萍無定。光陰水共流。百年多幾日。大半異鄕愁。</text>
<title>次子文韻</title>,<text>迢遞關山臘雪深。難禁千里故鄕心。但將詩酒酬佳興。遮莫霜毛兩鬢侵。</text>
<title>次子文韻 其二</title>,<text>愁深不覺海之深。心折從今有底心。有限百年無限事。紛紛日日苦相侵。</text>
<title>次子文韻</title>,<text>杯傳纖手往來輕。短髮孤燈映雪明。添酒欲謀良夜醉。忘形眞箇故人行。</text>
<title>奉呈子文</title>,<text>功名辜負少年時。攬轡澄淸事已遲。詩酒生平渾漫興。興來成醉醉來詩。</text>
<title>戲次子文韻</title>,<text>漏泄春光欲放梅。客程猶自雪皚皚。此中多事最多苦。厭聽絃歌又酒杯。</text>
<title>僑寓書懷。奉呈之衢相國座下。</title>,<text>僑寓人來少。柴門晝不開。新靑庭合草。舊綠戶封苔。散秩當床局。遷塵倒案杯。喜聞烏鵲報。矯首立徘徊。</text>
<title>春日卽事。奉邀之衢相國。</title>,<text>老去傷無興。春來轉少情。階花含咲發。庭草帶愁生。短句吟猶細。殘杯飮復醒。喜聞求友鳥。終日傍林鳴。</text>
<title>春雨卽事。奉呈之衢。</title>,<text>最惜年光去。堪憐春雨來。濛濛和霧過。細細逐風回。丹渥花唇吐。靑濃柳眼開。向榮同萬物。天道好栽培。</text>
<title>春日。用李監正 仁全子敬 韻。奉簡之衢。</title>,<text>霏霏芳草遲遲日。閑望悠悠興更長。可是風煙催淑景。好將尊酒惜流光。詠歸柳下詩仍細。坐趁花前語亦香。有限良辰無限思。直須相賞莫商量。</text>
<title>次李監正 仁全 韻。奉呈之衢。時大駕東巡。之衢以留都大將守宮。</title>,<text>萬苑花紅日正遲。大平風月屬詩詞。股肱良相當堯日。帷幄勳臣佐漢時。文敎方隆猶鍊武。治安已極不忘危。奈如迂拙將焉用。長醉淵明作我師。</text>
<title>次李監正 仁全 韻。奉呈之衢。時大駕東巡。之衢以留都大將守宮。 其二</title>,<text>犇走悠悠鬢已華。功名辜負漢蕭何。崢嶸戎壘爭詩壘。爛熳春花燿眼花。交友老來知暫少。開懷世上亦無多。卽今佳節須行樂。莫怪頻頻問酒家。</text>
<title>次上黨府院君韓 子濬 咸吉道都體察使行詩卷韻</title>,<text>仗劍行將歸朔庭。丈夫豪氣倚蒼冥。從今澣海無傳箭。千載勳名照汗靑。</text>
<title>次上黨府院君韓 子濬 咸吉道都體察使行詩卷韻 其二</title>,<text>假息曾如幕上巢。不圖殘醜稔餘臊。賈生五餌誠迂耳。奉別談兵語合高。</text>
<title>題上黨府院君鴨鷗亭詩卷</title>,<text>相國亭子漢之頭。流水浮雲事事幽。乘興有時如羽化。忘機了處是天遊。太山重望歸黃閣。蒼海閑情付白鷗。借問此中何所趣。杳然身世泛虛舟。</text>
<title>戲贈左議政申泛翁 前日承雨中邀。被酒而還。昨有虔齊。在廬不出。數日間未奉寒暄。卽今相候何如。</title>,<text>久霖當路起波瀾。出戶猶如萬里艱。倘借高陽濟川手。直鞭羸馬也無難。</text>
<title>書泛翁畫栗屛疊 泛翁求畫於姜希顔景愚。十紙成雜畫十疊屛。又求十交友詩。各書一疊云。</title>,<text>正秋苞栗亂稜稜。收拾兒童好爛蒸。健脚傳方如有驗。天台仙舫也先乘。</text>
<title>封還之衢詩蒿</title>,<text>粲若珠璣走玉盤。汪如河海起波瀾。百千披閱誠難和。肉眼昏昏未易看。</text>
<title>奉敎製 辛巳春。上幸忠勳府。宴功臣宰樞。御製詩示群臣警戒。仍命文臣和之。見文選。</title>,<text>龍飛九五幹洪鈞。整頓乾坤日月新。應世英才競攀拊。濟時良相盡經綸。轉移累卵爲盤石。捲掃浮雲絶塞塵。謇諤元勛輸帶礪。崢嶸高閣畫麒麟。鹿萍嘉會君臣宴。魚水同懽天地春。寵極當須心警戒。恩隆且復誨溫諄。宸章炳煥爭河漢。聖訓嚴明動鬼神。拭目疇非深刻骨。服膺皆已佩書紳。垂休萬代寧愆失。儷美三墳永率循。贍仰昊穹空稽首。此身何幸際昌辰。</text>
<title>挽朴三宰仲孫</title>,<text>有美人如玉。英材挺世生。鹽梅久弘化。帶礪早參盟。詩酒無儒雅。乾庭失老成。積陰收不盡。留與子孫榮。</text>
<title>圍棋</title>,<text>幸是公餘暫得閑。却思棋局足交懽。機心萬變須臾裏。險路千回尺寸間。危似楚兵臨漢塹。急如齊客度秦關。直須快決雌雄耳。枉過高軒拭目看。</text>
<title>送徐剛中兄弟榮親還鄕</title>,<text>徐卿二子已才名。一武一文更老成。去向萱堂開慶席。萊衣交映錦衣明。</text>
<title>送徐剛中兄弟榮親還鄕 其二</title>,<text>玉堂學士老文章。南國暉暉晝錦堂。君寵母恩今已報。更將忠孝佐明正。</text>
<title>水原新樓 八月十八日。以下。諸道體察使時作。</title>,<text>曾聞山簡好遊池。今見新池起我思。風颭芙蓉香遠播。煙籠楊柳翠低垂。幽懷不負繁華地。壯志何孤老大時。處處樓臺淹日月。秋來肯學宋生悲。</text>
<title>忠州東軒韻 二十一日</title>,<text>江空野淨淡煙橫。赤葉黃花背日明。無分多時辭管子。有緣何處却蘭生。一年星月途中過。千里關山眼底平。陡覺風流秋十倍。題詩吟詠最多情。</text>
<title>忠州樓韻 二十二日</title>,<text>巡遊八道訪名區。眼底關山列座隅。快若楊州乘鶴意。茫如北海化鵬圖。莫將詩律三紅道。須信功名五白呼。縱我疏慵非利器。肯令前路有荒蕪。</text>
<title>陰城東軒韻 二十三日</title>,<text>丹心歸漢北。淸興付江東。仰見延城句。還慙與我同。</text>
<title>淸州東軒韻 二十四日</title>,<text>萬里秋光早。煩郵役役行。心俱流水急。身與廳雲輕。文墨知無分。杯尊獨有情。豈吾難浪迹。深愧負虛名。</text>
<title>又東軒韻 二十五日</title>,<text>淸風皓月報秋光。處處籬邊菊有芳。花發嬌嬈分左右。尊開瀲灎正中央。信他留客三年久。忘却歸程萬里長。秪坐風流情興耳。不緣才子費文章。</text>
<title>公州東軒韻 二十八日</title>,<text>三百六旬爲一年。不醒長醉是眞賢。眼前無礙三千界。寵極同歸尺五天。故友逢場盡萍水。平生行迹總桑田。州人手額應還咲。狂態至今無減焉。</text>
<title>詠楓葉 二十九日</title>,<text>楓林霜重赤燒空。誰遣良工點注紅。白帝應嫌秋太素。擬他桃李爛春風。</text>
<title>洪州東軒韻 九月初一日</title>,<text>客中高興屬秋天。爲賞淸光一粲然。宋玉雄風吾未信。樊川豪氣孰先傳。尊邊雲雨猶今古。路上關山忽後前。讀罷雙梅題絶句。題詩秪欲繼先賢。</text>
<title>洪州東軒韻 九月初一日 其二</title>,<text>閱古名賢常尙友。延城何讓古人賢。監梅已到三公後。尊酒相逢六載前。任是詩章隨板落。賸敎勳業上鍾傳。春風此地重遊日。想得當時氣浩然。</text>
<title>途中詠懷。奉寄金敬甫。禮蒙 兼簡魚萬從 孝瞻，洪吉甫 敬孫 洞中。初六日</title>,<text>客中誰與共論懷。別後鄕書又不來。密網定隨幽澗入。深尊應向碧松開。唐城對局迷無悟。魚父吟詩醉未回。還節幾時相一咲。洞中迎席倒心杯。</text>
<title>古阜民樂亭。重陽日。戲簡座中諸友。</title>,<text>風物凄凄攪我思。秪憑文字報心知。無邊雲雨疏還密。不盡江山去復隨。寒菊上頭嫌雪早。煖杯吹面擬春遲。年年客路逢佳節。爲把茱萸問後期。</text>
<title>途中卽事 初十日</title>,<text>離離禾黍滿田原。行見人人負日暄。堤石罅間寒蟹過。野煙深處暮鴉喧。戴盆携子投隣女。鳴笛娛人報社村。自幸此身生盛際。遨遊一世謝乾坤。</text>
<title>靈光東軒韻 十二日</title>,<text>新城移設海之邊。此地經營問幾年。疏雨淡煙諸島外。落霞孤鶩一軒前。曩時行迹今如掃。此日重遊後孰傳。強把濡毫書數句。秪題名字不爲賢。</text>
<title>羅州東軒碧梧桐詩韻 十四日</title>,<text>君不見當㸑爛焦桐。得蔡收拾傳玲瓏。又不見寒梧立庭空。得王酬沽掀淸風。物固遇時仍遇人。得遇所向皆淸新。最知一物離風塵。放浪世間恢天眞。瑤珂玉節遍八區。眼前豁若披荒蕪。自信此幸古亦無。矧云身世垂東隅。縱非桂林隙生枝。得與祥鳳庭來儀。倘非遇時誰使爲。請看三接侍龍墀。聊自長吟寫我思。還愧文瀾少淸漪。</text>
<title>長興東軒韻 十七日</title>,<text>情分千里月。身逐萬重山。已泛黃花飮。應隨白雲還。</text>
<title>長興東軒韻 十七日 其二</title>,<text>地拆天浮海。山回水抱城。共言新宰相。誰識舊書生。</text>
<title>順天樓韻 二十日。仍名說見下。</title>,<text>久拚人世咲奇區。每向江山便上樓。俯仰兩儀何浩蕩。縱橫八極任樛流。跳丸歲月壺中過。短梗西東水上浮。誤意舊遊猶昨日。算來今已十回秋。</text>
<title>南原東軒韻 二十三日</title>,<text>不知爲易敢知難。愁態爭如此喜顏。每好開尊同北海。肯嫌携妓上東山。五勞紛擾百年內。萬事犇忙一瞬間。秪許此身黃閣老。恥言盟與白鷗閑。</text>
<title>南原東軒韻 二十三日 其二</title>,<text>十年來往再登樓。昔日黑頭今白頭。吟破雲煙瓊句得。驅成風月錦囊收。疏慵不是少時態。老大何宜勝地遊。萬事悠悠秪如此。且除詩酒更何求。</text>
<title>晉州矗石樓韻 二十七日</title>,<text>嶺南行客屬秋時。無數淸光入我詩。千里遠蹄猶自逸。百年豪氣未曾衰。香吹瀲灎傳觴急。影轉婆娑舞步遲。芳草晴川堪浩詠。落霞孤鶩信前詞。雲籠嶺樹嗔常礙。雨過珠簾嬾下垂。歷遍名區今幾許。始看天地此中奇。</text>
<title>晉州矗石樓韻 二十七日 其二</title>,<text>川回水抱作淸區。問孰中間敞是樓。俯視蓬瀛低地在。仰看河漢近人流。幾回雲雨尊前興。盡似漂萍水上浮。半日登臨有餘趣。何如乘鶴下楊州。</text>
<title>題昌原寒碧樓 三十日。府有臺與碑。世傳崔致遠舊遊遺迹云。見文選。</title>,<text>平生不學冷儒酸。每上高樓便倚欄。山帶煙光入簾碧。溪涵竹影浸人寒。還疑鶴背三天近。試見鼇頭四海寬。自咲老來狂更甚。風情詩興幾時閑。</text>
<title>題昌原寒碧樓 三十日。府有臺與碑。世傳崔致遠舊遊遺迹云。見文選。 其二</title>,<text>山勢岧嶢控海來。際天形勝望中開。雲飛萬古曾何限。鶴去千年不復回。斷岸有臺空皓月。殘碑無字秪蒼苔。悠悠往事憑誰問。長揖高風酹一杯。</text>
<title>密陽嶺南樓韻 十月初二日</title>,<text>未信壺中別有天。始看仙境在樓前。漁歌響落蘆洲外。樵笛聲回栗藪邊。山腹行雲濃作雨。潭心曛日暖生煙。久拚世路欺疏放。吟罷詩壇卽舞筵。</text>
<title>密陽小樓韻</title>,<text>點點峯巒地盡頭。水從千澗作江流。不緣尊酒如淮在。肯被風情似越留。</text>
<title>題路傍松 松爲用松明者所刳。幾倒。初五日。</title>,<text>落落淸風慠歲寒。雪霜千古自蒼顏。貞心忽被刳皆盡。認得前身是比干。</text>
<title>星州東軒韻 初六日</title>,<text>行盡南方七十州。道中俄頃送淸秋。三關已脫心何累。四相都消道自脩。邂逅皆爲萍水會。犇忙非是稻梁謀。宿聞形勝始今見。身世還同物外遊。</text>
<title>星州東軒韻 初六日 其二</title>,<text>生平意欲見楊州。試過名區鬢又秋。人自應時窮亦達。物猶關數弊還脩。此身早已違鷗約。他日難從爲鶴謀。驅使卽今詩酒耳。故尋佳境作淸遊。</text>
<title>星州東軒韻 初六日 其三</title>,<text>百花栽了又須加。萬紫千紅不是過。傳語花王莫嗔我。由來才子善多多。</text>
<title>慶州玉笛歌 十一日見上</title>,<text>本文缺</text>
<title>慶州樓韻</title>,<text>千年勝地物紛華。更有樓臺麗彩霞。風月政堪遊秉燭。酒杯長好醉爲家。一區山水今猶古。百里田疇整復斜。情興又兼詩興逸。長唫終日岸烏紗。</text>
<title>善山東軒韻</title>,<text>聞說高軒不日成。仍知賢宰政脩明。道分洛水東西界。州隔鼇山彼此情。每擬詩魔離世網。好交懽伯破愁城。儒冠不是爲多誤。自是書生記姓名。</text>
<title>尙州東軒韻</title>,<text>此生無計向雲岑。還愧爐中作躍金。頭上天低渾雨洽。鬢邊秋早任霜侵。芝歌何處商山遠。龜瑞懽時洛水深。已許一身黃閣老。豈容黃卷謾幽尋。</text>
<title>尙州東軒韻 其二</title>,<text>端合吾身向碧岑。誤將豪氣比南金。嶺南秋盡關山遠。漢北天高歲月侵。老去風流隨日減。客中情思共雲深。秪成詩癖聊書耳。肯欲題名後復尋。</text>
<title>尙州樓韻</title>,<text>嶺南遊罷向關東。還似浮雲漫大空。孤節影隨千里月。短簫聲共萬山風。英雄歷歷古今裏。事業昭昭俯仰中。形勝自慙言不到。高吟猶欲倩詩工。</text>
<title>醴泉東軒韻</title>,<text>雲巒霧樹作淸陰。形勝傳言古與今。直以駑能行世路。休將樗散忝詞林。風歸謝妓東山峻。歡極融尊北海深。乘醉有時詩興逸。興來題罷一高唫。</text>
<title>題安東新射廳 二十一日</title>,<text>始登新閣似天遊。認是南方第一州。遠近江山雄地勢。暮朝雲雨亂人眸。競穿楊葉誇無敵。醉倒金杯爛不收。行盡名區今幾許。爲耽風景此中留。</text>
<title>題安東新射廳 二十一日 奉次 金宗直○季昷佔畢齋</title>,<text>嶺海年來爛熳遊。永嘉池館擅南州。管絃聲裏彈飛矢。棨戟行邊縱遠眸。酒釅寒威眞不力。詩圓淸興浩難收。流連每到棲鴉夕。非爲靑蛾一笑留。</text>
<title>安東東軒韻</title>,<text>遇興慙無白也詩。若除尊酒更何爲。雲於望眼常嗔礙。花到懽場不厭隨。歸去誰同華表鶴。斷連須見藕中絲。後來欲見今來迹。聊自書名賦一詞。</text>
<title>安東映湖樓</title>,<text>水聲山色上樓多。雨過斜陽景更加。一路高低禪客院。白煙朝暮野人家。幸生昭代尋芳草。更向前朝問落花。還似此身生羽翰。直看河漢掛星槎。</text>
<title>靑松東軒韻 二十三日</title>,<text>此是南方最一邊。宿聞淸景未來前。山高認在鼇頭地。樓迥疑遊鶴背天。萍水少緣逢必散。酒杯多分醉還憐。箇中襟抱憑誰盡。問月須如李謫仙。</text>
<title>寧海東軒韻 二十五日</title>,<text>忽驚時序屬無陽。客裏方知歲月忙。川出石門流一派。樹當風磴暗千章。滄溟波靜兼天碧。莎草晴曛皆日黃。老去情懷拋不得。孰能消了此剛腸。</text>
<title>登寧海觀魚臺</title>,<text>披霧試攀緣。危峯揷海堧。弄紅初浴日。涵碧亘浮天。蓬島非塵外。咸池在眼前。長繩如得掛。會見變爲田。</text>
<title>平海東軒韻 二十六日</title>,<text>無限長江不盡山。悠悠馬上暑仍寒。生來慣識揚州好。此去寧知蜀道難。憶昔布衣嫌白面。任今雲路損朱顏。就中仙境在何處。若遇喬松伯仲間。</text>
<title>蔚珍東軒見東文選</title>,<text>高城越絶鎭邊陲。直壓滄溟勢最奇。逐浪雄風吹海倒。干霄老木倚雲垂。思鄕肯作登樓賦。把酒聊吟問月詩。邂逅相逢盡萍水。欲忙歸去去還遲。</text>
<title>途中卽事 見東文選</title>,<text>悠悠馬上送烏蟾。忽忽人間換冷炎。山腹雲歸橫翠帶。海唇松掩長蒼髥。魂驚絶棧 一作棧道 泥仍滑。病怯寒風雪更添。弧矢當年曾結意。百千辛苦也無嫌。</text>
<title>海邊卽事 二十七日</title>,<text>白浪靑天混不開。層氷疊雪亂崩頹。陽候颶母應相失。各倚長才鬪未回。</text>
<title>登召公臺 二十八日</title>,<text>始出雲端騁遠眸。召公何去此臺留。上天下水茫無極。始信乾坤日月浮。</text>
<title>望茂陵島</title>,<text>出沒波中一髮微。桃林擲火見依稀。若爲羽翰生吾脥。待得高風試一飛。</text>
<title>三陟竹棲樓 二十九日</title>,<text>壁立層巒匝一樓。炎歸大地自先秋。月潭涵影瑠璃靜。秋岸凌波錦繡流。香落梅花飛遠恨。靑浮竹葉送窮愁。此身已許靑雲老。空把閑情付白鷗。</text>
<title>三陟竹棲樓 二十九日 其二</title>,<text>自識儒林最下流。秪尋雲雨上靑樓。鳴珂千里窮遐邇。仗節三秋任去留。行路孰看隨一鶴。緣江唯喜押雙鷗。老來疏放今猶甚。豪氣還堪隘九州。</text>
<title>宿羽溪縣 江陵付縣。距府六十里。三十日。</title>,<text>朝來海日照窓明。大臥窓前夢忽驚。隨路窮年底成事。却慙郵吏報先聲。</text>
<title>行大嶺 在江陵南五十許里</title>,<text>傍海山陲疑地盡。穿雲山嶺見天低。此行可得論夷險。會及長途日未西。</text>
<title>江陵東軒韻</title>,<text>初秋持節抵窮年。遍歷雲山出海天。虎嘯晝聞深樹下。龍騰晴見積湫邊。偸桃事往千林雨。擲火光銷萬竈煙。寄語寒松鍊丹子。何如狂客酒中仙。</text>
<title>客中。奉別李監司年兄還朝。</title>,<text>與君分手已逾期。忽慢相逢是別離。山自周遭猶款款。水多回抱似遲遲。轡頭已遂澄淸志。棠下應留翦伐詩。此日朝天君先我。我須隨臘拜龍墀。</text>
<title>襄陽洞山驛韻</title>,<text>巡遊八道奉綸音。自幸渾身睿澤深。駑劣久慙行世路。樗材更得忝儒林。秪憐萍水迷南北。肯惜桑田變古今。最好憑詩長遣興。爲成荒句一高吟。</text>
<title>余於丙成戌冬。以八道體察使。巡至襄陽。與監司李尹仁，都事朴崇質，府使黃允元，敬差官閔冲流，江陵判官李貴華，從事官李聆，鄭錫年同會。寔至日也。監司及閔敬差，李判官。乃余同年。而餘皆故舊也。勝地不常。良辰可賞。而會故人於勝地之良辰。尤不易事也。玆不可不識。謹步前韻以及之。</title>,<text>夙聞風景未來前。忽謾來遊是晚年。鷗渚紛飛千點雪。柳溪長鎖萬條煙。疏簾翠捲西山雨。高閣靑浮北海天。勝地良辰逢故舊。不知詩思瀉如泉。</text>
<title>通川叢石亭韻 十一月初九日</title>,<text>坤靈不祕露奇峯。任使遊人興欲濃。雪浪飜風堆萬頃。雲岑礙日疊千重。波間出沒巖巖石。岸上低昂落落松。分得刀圭如不妄。能生羽翰會相逢。</text>
<title>歙谷東軒韻 十二日</title>,<text>階前滿叢竹。墻外密楂梨。月到風櫺好。山當酒席宜。喜看今鼓舞。驚聽昔瘡痍。秪要題名字。慙無白也詩。</text>
<title>安邊東軒韻</title>,<text>數株桑梓在鄕中。追憶前遊事已空。傳久靑氈無古物。寒多白屋秪淸風。自誇低地恩榮極。謾作沖天氣槩雄。敢擬謝家生寶樹。勿云王氏有阿戎。</text>
<title>定平韻。奉次高陽政丞見和金中丞孟韻。更呈金中丞年兄。</title>,<text>詩書末學恨戈舂。更荷恩榮下九重。直以疏慵多忤俗。羞將放浪強脩容。鵬程誤許開千里。駑力何堪任萬鍾。伴食悠悠身已老。此心唯保歲寒松。</text>
<title>定平韻。奉次高陽政丞見和金中丞孟韻。更呈金中丞年兄。 其二</title>,<text>巡遊八道路無窮。千里關山在眼中。心共衆星常拱北。身隨流水必歸東。露眞自愧黔驢技。安分須從塞馬翁。磨劍十年曾未試。運斤從此見生風。</text>
<title>咸興東軒韻</title>,<text>日日閑吟數百篇。客中蟣蝨已生氈。蕭張佐漢難尋躅。李杜鳴唐孰比肩。不分雨雲還可愛。無情萍水更何憐。一身好逐關山老。此去焉知賦獨賢。</text>
<title>咸興東軒韻 其二</title>,<text>遍巡千里到雄州。閣筆多時始一抽。自倚防身長劍在。欲揮沙漠恣遨遊。</text>
<title>歲丙戌冬。僕以八道體察使。歷他道次至于府。使相吳公凝。迎迓宴慰。備陳雜技。其中兩小娥盤舞投壺。他處所不見。而亦曾此所無。實相公創意事也。噫。投壺。男子事也。似不宜兒女子嬉戲所爲。然舞鼓拋毬等戲。亦非禮中事。必因戲以娛賓耳。何如。此投壺。放古人之制。進退中禮。有足觀者。謹成長句四韻。伏呈相國閣下。庶幾傳久不廢云。</title>,<text>相公新樂盡奇才。一擲爭能賭百杯。斂咲凝眸投鄭重。輕裙細步舞盤回。飄如蛺蝶穿花去。倏若蜻蜓點水來。自信壺中間日月。爲將尊酒好懷開。</text>
<title>永興東軒韻 十一月十七日</title>,<text>巡行八道極遨遊。觀盡江山歷幾州。弧矢當年曾有志。任他羈思白吾頭。</text>
<title>永興東軒韻 十一月十七日 其二</title>,<text>二十年前此地遊。當時行樂擬楊州。卽今追憶渾如夢。世事悠悠一轉頭。</text>
<title>北靑東軒韻</title>,<text>地盡形如拆。山圍勢自成。眼遮雲外暗。心透日邊明。播棄非今事。登庸及老生。更圖酬聖澤。努力雪中行。</text>
<title>安峽縣。奉別江原亞使朴先生崇質。</title>,<text>毓德名家果有人。錦川風骨絶凡塵。飛蹄千里雲程遠。磨劍十年霜刃新。聖代正如昭白日。長才愼莫負靑春。臨分贈語情非淺。應到他時識我眞。</text>
<title>贈送琉球國使僧 丁亥八月日</title>,<text>飛錫從天竺。輸琛拜玉墀。閭丘遇豐日。季札入周時。悟世窮玄語。驚人絶妙詞。觀瀾知慧海。披霧奉禪枝。傾蓋欣相契。歸帆迥孰追。白雲元不著。來往亦無期。</text>
<title>奉簡金敬甫，洪吉甫。要與送春。</title>,<text>雨餘墻外柳依依。風擺殘花萬點飛。九十一日今日盡。更須相賞莫相違。</text>
<title>奉簡金敬甫，洪吉甫。要與送春。 次 吉甫</title>,<text>東君歸去去何依。但見風飄花片飛。欲賞春光春已去。也宜詩酒暫無違。</text>
<title>奉呈敬甫，吉甫。</title>,<text>詩魔懽伯兩相交。所業能敎永日消。我亦於斯偏有分。故相携袂作逍遙。</text>
<title>奉呈敬甫，吉甫。 次韻敍懷 吉甫</title>,<text>麴生於我有神交。每使愁懷蕩滌消。可與詩魔携手去。靑山綠水路非遙。</text>
<title>吾於年前過楊州。見紅芍藥爛艶可愛。卽斸一根而來。種之花塢。挈甕而灌之。抷土而培之。朝暮望成。以至于今。則索然枯矣。噫。傍植雜卉甚多。培養之不如是之勤矣。而敷榮暢達。百不一枯。何物之精者常不盛。而人之所愛重者常易損也。豈物理之然。而造物者見猜歟。吟成一絶。奉呈敬甫，吉甫兩隣丈。</title>,<text>名花當日好移栽。培養殷勤日百回。造物不知何似者。春來不遣一枝開。</text>
<title>吾於年前過楊州。見紅芍藥爛艶可愛。卽斸一根而來。種之花塢。挈甕而灌之。抷土而培之。朝暮望成。以至于今。則索然枯矣。噫。傍植雜卉甚多。培養之不如是之勤矣。而敷榮暢達。百不一枯。何物之精者常不盛。而人之所愛重者常易損也。豈物理之然。而造物者見猜歟。吟成一絶。奉呈敬甫，吉甫兩隣丈。 次 吉甫</title>,<text>紛紛花卉滿園栽。白白紅紅相間廻。造物猜君偏愛重。不令紅艶一番開。</text>
<title>戲簡萬從先生</title>,<text>雨後憑欄要自寬。殘紅暗綠轉摧顏。隣家酒熟須招我。除却千杯送老難。</text>
<title>奉簡敬吉，萬從先生。</title>,<text>謾添蒲酒臥亭中。自咲衰翁對艾翁。更覺良辰不可負。淸吟要與數君同。</text>
<title>閑居卽事</title>,<text>雨過閑亭客不來。殘花開落點蒼苔。最憐胡蝶多情思。飛舞翩翩去却回。</text>
<title>奉邀萬從先生</title>,<text>輕衫高枕臥風櫺。時聽啼鶯喚友聲。爲報隣翁須枉過。莫令伶婦勸卽醒。</text>
<title>奉和敬甫先生韻</title>,<text>人世相仍有喜悲。春來無幾又春歸。但尋尊酒常常醉。醉後何論是與非。</text>
<title>奉和敬甫先生韻 奉呈伯玉先生 吉甫</title>,<text>送春今日最堪悲。萬紫千紅盡取歸。兼取少年人面去。如泥渾醉豈爲非。</text>
<title>洞中卽事。伏呈敬甫，吉甫。</title>,<text>日日糾紛百感來。箇中襟抱向誰開。故從心友尋佳境。豁若春風上玉臺。</text>
<title>洞中卽事。伏呈敬甫，吉甫。 其二</title>,<text>一頂烏紗雪鬢寒。平生甘作冷儒酸。陶然健倒三杯後。話到伊周伯仲間。</text>
<title>洞中卽事。伏呈敬甫，吉甫。 其三</title>,<text>尺餘棋局點縱橫。勝負難將口舌爭。各保胸中千萬險。終然楚漢自分明。</text>
<title>洞中卽事。伏呈敬甫，吉甫。 次 吉甫</title>,<text>淸新詩自謫仙來。頃刻心明眼又開。秋月春雲多態度。還如神女到陽臺。</text>
<title>洞中卽事。伏呈敬甫，吉甫。 次 吉甫 其二</title>,<text>殘年訃拙一身寒。到處心思鼻已酸。幸與沙鷗曾有約。漁舟一葉綠波間。</text>
<title>洞中卽事。伏呈敬甫，吉甫。 次 吉甫 其三</title>,<text>點點星羅隔岸橫。無言相對運謀爭。正如楚漢爭酣戰。勝敗看來眼更明。</text>
<title>病中書懷。呈敬甫。</title>,<text>老來誰暖眼。病裏最寒心。辟谷堪成道。忘言漸作瘖。豈詩爲杜瘦。非客亦莊吟。可得平安術。無能戲五禽。</text>
<title>病中書懷。呈敬甫。 次 吉甫</title>,<text>嗟余逢聖代。白髮已無心。但得閑中趣。長爲結舌瘖。蜉蝣唯痛飮。歲月柢閑吟。送老林泉下。逍遙伴野禽。</text>
<title>題上黨政丞詩卷 己丑八月日</title>,<text>浪迹江湖起較遲。應將降任屈於斯。豈宜鸞鳳終棲棘。肯使蛟龍久臥池。杖策從容扶日轂。運籌開濟補天維。商家鼎鼐鹽梅相。漢室山河帶礪時。靑簡昭然傳盛業。碧紗何必問前詩。由來至德不遺舊。自信叨承管鮑知。</text>
<title>贈送泛翁奉使日本</title>,<text>方今千載應河淸。堂堂聖朝開文明。梯山航海無不庭。懷綏遠邇咸推誠。矧是日本扶桑域。樂天之仁何其宏。間問相好歲不絶。星使連連自古行。雖然專對才難得。而難其人事非輕。所以朝家重其任。卒然高選在先生。從此睿眷方繾綣。聲名赫赫士林傾。桑弧壯志今可遂。男兒事業斯爲榮。一試盤根分利器。知君此行垂英名。且問九州多風景。繫纜幾處折杜蘅。遇興題詠詩萬卷。歸來囊袋滿瑤瑗。歸歟歸歟歸莫緩。一葦孤帆萬里平。海不揚波今已久。何憂巨浪與長鯨。嗟余磨驢常踏迹。不是碌碌卽硜硜。正似閨中兒女耳。四方之志竟何成。今日送君多憾慨。交乎相別難爲情。</text>
<title>送日本僧</title>,<text>日本國在扶桑域。天涯地角杳無極。掛帆西來問幾程。鯨濤颶浪難可測。煩師飄然奉使來。怪底桑門猶奉國。由來韻釋來繽紛。知師專對才尤特。餘事詩文各臻工。却是禪林爲巨擘。下館俄然又促歸。擔心不欲桑下宿。就問師來何所聞。又問師去何所得。方今聖主開大平。禮樂典章明煥赫。厚往薄來盡懷綏。漸被西東及重譯。師乎歸去達其方。懷我好音永無忒。</text>
<title>送金翰林同年呈辭侍養</title>,<text>發發秋風起。迢迢白雲飛。之子有遐想。無奈感於斯。孤親倚閭久。久矣心常思。事親日苦短。孝子寧遲遲。飄然還笏去。弊屣棄無疑。士林多少子。誰不爲嗟咨。求忠與求孝。如君又復誰。昨焉布衣士。高折桂林枝。飜然錦衣去。道路爭風馳。遙想舞彩日。喜色浮彤闈。歸歟歸莫緩。歸羈不可維。來期問何日。玉音愼莫疏。嗟我同年客。臨別寧無辭。定省如有暇。一詠幸一披。</text>
<title>題畫屛</title>,<text>凱之去矣王維無。上人何處得此圖。莫是長房傳祕術。短屛咫尺移坤隅。蒼巒絶壁壓萬丈。斷隴連岡散重湖。風雨忽作山夢夢。萬壑怒瀉垂白虹。鞭驢疾驅者誰子。凌兢鈍驢隨髫僮。行橋䟄䟄臨泓湂。所畏迷風而失脚。憶昨壯時癡且狂。馳走嶮巇以爲樂。老來傷心波浪阻。何意畫中慰幽寂。</text>
<title>哭曹判事</title>,<text>宦路功名著。平生德業醇。採蓮潘步逸。攀樹郢斤新。柏府凝霜曉。棠林帶露春。明刑皐與侶。典禮伯爲倫。玉樹裁初秀。黃梁事已塵。雖云稀世壽。誰不爲傷神。</text>
<title>題盧宣城孝思亭。次諸公韻。</title>,<text>三聖山陽斷隴頭。宣城傳世作眞休。深根喬木槮槮立。遠派長江衮衮流。感應馴烏天不昧。呵禁觸鹿地還幽。歲時伏臘精禋後。肯厭傷多綠蟻浮。</text>
<title>閑居書懷。奉呈洞中諸先生。</title>,<text>蕭洒孤亭壓小池。問誰高臥是希夷。雜花無數斯爲盛。淸景難酬甚矣衰。迷雨嬌鶯穿柳細。禁風弱燕入簷遲。算來萬事終何有。絆世榮枯實大癡。</text>
<title>閑居書懷。奉呈洞中諸先生。 次 吉甫</title>,<text>完似山公遊習池。乾坤此日正淸夷。眼靑已足供談笑。頭白何須歎朽衰。萬紫千紅花灼灼。層陰疊翠柏遲遲。浮生若夢爲懽幾。何用醒吟斷吟癡。</text>
<title>哭寧城府院君 崔恒</title>,<text>擢登金枋侍龍顏。一代斯文仰泰山。麟閣畫圖勳業重。鳳池寅亮笑談閑。齊驅李杜詩壇上。共泳班楊學海間。天上玉樓成幾日。人間丹旐夕陽殘。</text>
<title>無題</title>,<text>混混無停是百川。何須臨老惜流年。自多浪迹乾坤裏。還怪涵身雨露邊。大地皚皚渾積雪。窮閻寂寂淡寒煙。秪將新酒迎春日。不合明時賦獨賢。</text>
<title>送慶尙道監司尹贊成</title>,<text>南州霧列總雄藩。按撫元須位望尊。已注商霖甦暵枯。還尋召茇布春暄。職兼中外憂民計。身重有無從古論。暫輟嚴廊大意在。臨分不用更銷魂。</text>
<title>題安領樞詩卷。用諸公韻。</title>,<text>河淸盛代應千年。熙皥𪚥平是葛天。老老仁推朝有老。賢賢德洽野無賢。股肱遇禹歌元首。舟楫逢殷濟巨川。際會風雲眞罕古。恩榮偏重舊儒仙。</text>
<title>題驪州</title>,<text>世事糾紛日萬端。此生何處得怡顏。雨餘江漲疑無地。雲盡林開忽有山。蕩漾漁舟過檻外。沖瀜水影動簾間。偶來佳境須遊賞。肯用浮名不自閑。</text>
<title>十一月十四日有感作。呈李淸甫。溰</title>,<text>上山謀計自相違。藉藉行言是與非。每擬麻蓬同庇蔭。還慙玉石異姸蚩。磨針後日成功大。鑄硯今朝見效遲。何事吾生逢盛際。詞林學海苦奔馳。</text>
<title>立和李錫類韻</title>,<text>吹竽久濫費光陰。豈意如今別恨深。鸞鳳軒翔看逸手。珠璣咳咤聽高音。龍猪已識飛騰異。玉石寧無切琢心。寄語吾君休邁邁。鍊沙他日見黃金。</text>
<title>山中。代淸甫戲作。</title>,<text>初來題柱學相如。不意年年乃客居。縱愛祗林閑歲月。那堪萱草倚門閭。雪消山下溪聲急。雲過峯頭樹影疏。幾日鍊丹歸鳳闕。飄然羽化奉鸞輿。</text>
<title>放雀 有僮弄雀。其鳴甚哀。余悲之。取而放之。因有感一詠。呈仲章。</title>,<text>黑白斑斕彩羽鮮。弱毛纖質正堪憐。嚶嚶鼓翅花林下。啄啄成群雨草邊。數粒香梁求易足。一竿疏網掛何先。殷勤放汝寧無意。愼勿飛來近石𤭞。</text>
<title>次淸甫韻</title>,<text>藏魚洞裏絶纖塵。中有閑閑物外人。莫用紛紜雲雨手。能爲孤絶鳳皇身。縱橫禮樂胸中瀉。黼黻文章筆下新。堪笑韓山煙雨意。其於何暇岸綸巾。</text>
<title>山中</title>,<text>山室虛明世事稀。祗將黃卷作心知。俗來俗去忘迎送。花謝花開懶喜悲。幽鳥傍簷興客詠。淸流映壁洗塵思。朝朝暮暮渾無事。時與閑僧講是非。</text>
<title>早春。和三體詩韻呈仲章。何 緯地字</title>,<text>僧窓闃寂跫音斷。飽聽階前敫石湍。無事白雲歸碧岫。多情黃鳥語朱闌。庭中草色微微見。野外春光細細看。爲報閑遊同舍客。誰將淸興入詩壇。</text>
<title>寓藏魚寺偶吟</title>,<text>自戀藏魚景物多。長安歸路亦非賖。雪消溪畔溪聲急。日轉松林松影斜。列岫高低眞活畫。淡煙明滅是人家。年年此地今猶古。獨喜吾遊鬢未華。</text>
<title>山中偶吟</title>,<text>自多吾也賞良時。眼底森羅景物奇。山雪已消庭草綠。溪雲初起野煙馳。傍林幽鳥喧春早。對榻閑僧覺日遲。世上寧知眞與僞。泥濘宦路日孜孜。</text>
<title>與仲章夜話</title>,<text>挑燈兀坐耿無眠。窓外松風自颯然。高論有時談世外。新詩聊與詠燈前。知心遇處眞爲友。忘事閑人卽是仙。莫恨伊人今未到。二人交契斷金傳。</text>
<title>早起雨晴。書懷。</title>,<text>朝來景物十分淸。遠近晴光入眼明。雲過嶺頭山數點。水繞庭畔草千莖。煙拖野色添春色。風送松聲作雨聲。多笑孔門鏘舍瑟。何須沂上詠幽情。</text>
<title>夜中。戲次仲章戲贈。</title>,<text>夜寂人稀醉復眠。忽聽吾子嘆悠然。風情不減紅塵裏。魂夢常馳翠黛前。松下尙看花下客。山中猶伴酒中仙。未知誰是與誰僞。黑犬追豚自古傳。</text>
<title>三體詩。和白樂天早春韻。</title>,<text>雲淡風輕日漸和。山南山北聽樵歌。嚶嚶求友鳥聲切。裊裊含情柳眼多。庭雪已消餘谷雪。溪波方急勝潮波。就中淸景無人識。不有知音可若何。</text>
<title>次凌敲臺韻</title>,<text>煌煌丹堊炳昭回。勝地千年有此臺。水色共流秋色去。山光常帶曉光來。寒林密葉昏先入。半落欹門晝不開。不識當時知也否。古琉璃處滿莓苔。</text>
<title>洛陽城韻</title>,<text>金湯數代變爲蒿。行役何人道逸勞。水色長天俱一遠。山形歸雁共相高。寒鴉帶晚還遷樹。狡兔嫌人自傍壕。滿眼悠悠傷往事。無緣偸得恨銷桃。</text>
<title>次金陵韻</title>,<text>此地應看始與終。古人何去是何空。白蓮香減飜千畝。玉樹陰疏沒萬宮。錦繡場開花繼侈。管絃榭舞蝶留風。悠悠往事煙消盡。滿目悽然一望中。</text>
<title>寄山人朴仁叟 彭年，李淸甫，成謹甫。</title>,<text>邇來酬酢幾篇詩。春鳥嚶嚶日正遲。三角雲煙依舊鎖。九街楊柳至今垂。不才孱質人誰顧。多病窮廬藥自宜。我謫山耶山謫我。箇中消息總難知。</text>
<title>有感</title>,<text>生平役役走西東。求孝求忠在此中。十載螢窓游學海。三魁金榜變文龍。錦衣街上英聲溢。鶴髮堂前喜色濃。肯許高門開一酌。便敎班袖舞春風。</text>
<title>送汚川郡守宋遙年</title>,<text>爲親求郡衆多之。自古求忠孝可移。肯惜割鷄容暫屈。行看飛舃報他時。化民當似龔三異。律己無如震四知。臨別忉忉何所贈。贈君唯有一聯詩。</text>
<title>伏覩御製賜上黨府院君韓公詩。</title>,<text>宸章雲漢與同流。暖若陽春凜素秋。許國一身輸鳳闕。忘機何處訪鷗洲。周家已詠申生嶽。商室曾聞傅作舟。魚水一堂傳古語。大平身世更何求。</text>
<title>伏覩御製賜上黨府院君韓公詩。 其二</title>,<text>煙花紫禁正靑春。鷗鳥盟寒未可親。圖報聖恩眞罔極。儘敎江月付騷人。</text>
<title>伏覩御製賜上黨府院君韓公詩。 其三</title>,<text>何幸庸材得與盟。望秋蒲柳亦欣榮。欲賡帝舜明良韻。一體君臣萬古情。</text>
<title>夢說</title>,<text>何事宣尼嘆甚衰。分明佳夢報先知。自將往事占來事。須信天翁不我欺。</text>
<title>秋霖</title>,<text>秋霖黯黯更連旬。蘭謝花摧不耐貧。待得東君來判斷。滿階殘卉一亭春。</text>
<title>偶吟</title>,<text>綠陰深處岸鳥紗。時見兒曹設雀羅。嬴得貧家饒富貴。滿亭風雨滿池花。</text>
<title>蓮</title>,<text>卷葉初披水上乾。稜然有刺惡人攀。明珠玉斗應難比。只作濂溪意思看。</text>
<title>趁陰移席</title>,<text>疏松如蓋不成林。半漏陽暉半作陰。時向東西隨地坐。幾番移席日西沈。</text>
<title>納涼散步</title>,<text>醉後酣眠夢欲成。忽驚啼鳥兩三聲。淸風一陣來何晚。整屐徐行步步輕。</text>
<title>玉井澄心</title>,<text>漏洩山根有石泉。泓澄萬古自涓涓。從來一勺膚生粟。活水寧敎活火煎。</text>
<title>自古大人君子。或未遭遇。龍蟄蠖屈。世莫知之。譬如良玉未琢。人或有不知其貴者焉。今花山，西原兩相公。當游學之日。韜光晦迹。當時士大夫豈知爲今日之元勳碩輔也。壁間戲題。已隱然自有今日之期。西原韓相公迺於戊寅春。歷巡三道。詢訪民瘼。仍臨舊遊之地。盛德重望。赫赫洸洸。山川爲之動色。彼寇，魏兩公紅袖拂碧紗籠之事。不足爲詑。壁間所題。恐其湮沒。謹板縣壁。因次其韻。</title>,<text>當年璞玉在藍田。肉眼渾爲坐井天。盛事不須誇袖拂。巍巍勳業動山川。</text>
<title>記夢</title>,<text>蒼蒼天意渺難知。感應昭然自不違。已竊虛名常赧汗。夜來佳夢又何爲。</text>
<title>致齊有感</title>,<text>終日淸齊無箇事。曉鷄方報午鷄鳴。傍人豈識如今意。滿斛悠悠補國誠。</text>
<title>戲贈李御史賀朝天</title>,<text>擧世皆言結交良。壯元同契壯元郞。莫誇御史朝天早。非是瀛州隔帝鄕。</text>
<title>戲贈李進士年契</title>,<text>與君交契廿載餘。同枋同年又同閭。蟾桂芳馨應不遠。壯元寧復有種歟。</text>
<title>春日早朝。獨步園中。</title>,<text>淸晨獨步後園中。李白桃紅各競紅。爲問東君兼造化。誰將翦子巧玲瓏。</text>
<title>掃雪</title>,<text>曉來飄雪滿庭前。處處皚皚布白氈。却恨人間俱厭潔。苕箒漫掃未曾憐。</text>
<title>奉簡吉甫</title>,<text>盤中細剝白鴉栗。池上頻添綠蟻尊。多少秋風無限意。不堪淸興憶吾君。</text>
<title>奉簡吉甫 次 吉甫</title>,<text>花前雅興詩千首。月下淸歡酒一尊。斷送百年詩與酒。大平都是遇明君。</text>
<title>簡敬甫。邀吉甫。遊東郊。</title>,<text>泮宮墻角小城隈。闃寂柴門晝不開。閑事里中驅使苦。吟詩無暇又深杯。</text>
<title>簡敬甫。邀吉甫。遊東郊。 其二</title>,<text>東郊消息問何如。芳草晴川却起予。此意祇憑君共得。就中還恐汝非魚。</text>
<title>雨中。邀敬甫，吉甫同遊。</title>,<text>濛濛數日雨飜盆。高臥龍鍾怯出門。謝屐于今如不折。登山無礙況平原。</text>
<title>雨中。邀敬甫，吉甫同遊。 次 吉甫</title>,<text>滂沱大雨似傾盆。閭巷泥深晝閉門。共喜初晴高處望。際天銀浪漲郊原。</text>
<title>次金子鏗見寄</title>,<text>春日春風冷亦多。間餘唯好醉爲家。平生最苦貧緣甚。移種偏憐富貴花。</text>
<title>次金子鏗見寄 次 吉甫</title>,<text>園中種植衆芳多。妬寵爭姸富貴家。却恨平生無寸地。未能栽得一株花。</text>
<title>戊子仲春有日。僕以留都大將。入直昌德宮。戲簡萬從，吉甫先生。</title>,<text>將壇詩壘共崔嵬。深喜隣翁數往來。若道棋師吾不讓。尊前秖怕見椎才。</text>
<title>戊子仲春有日。僕以留都大將。入直昌德宮。戲簡萬從，吉甫先生。 次 吉甫</title>,<text>官高安得視巍巍。朝夕相尋往復來。閑事觀棋消永日。尊前醉詠見眞才。</text>
<title>次吉甫乞墨</title>,<text>年來懶拙無交友。相對時時只此君。送却鳥鄕深有望。應看筆下落風雲。</text>
<title>次吉甫乞墨 奉呈乞墨 吉甫</title>,<text>遊藝昔年從四友。陶泓知白管城君。至今交道無衰歇。只恨鳥鄕欠吐雲。</text>
<title>次吉甫見寄</title>,<text>百歲光陰付一朝。秪將樗散作逍遙。夢夢陰雨供愁思。何幸隣翁款款邀。</text>
<title>次吉甫見寄 奉間簡伯玉，敬甫兩候 。吉甫</title>,<text>傾盆霖雨夜連朝。咫尺還同萬里遙。洞裏淸川連蓽戶。何妨濯足一相邀。</text>
<title>次子鏗見寄</title>,<text>碧松眞作醉翁亭。雨後溪山興更淸。杖屨陪遊今已久。相思兩地一般情。</text>
<title>哭姜希顏</title>,<text>淸標望儼然。和氣一團天。處世常如拙。行身淡若仙。高才三並絶。懿德百無愆。談笑誰爲唱。題詩淚逬泉。</text>
<title>夜中有感 壬戌十月初八日</title>,<text>寂寞書齋裏。更深夜不眠。案前燈影爛。窓外雨聲傳。怳若胸襟亂。紛然世事牽。如何空咄咄。揮筆強成篇。</text>
<title>贈曹，尹兩公。時兩公。以讀易歸藏魚寺。余亦受讀周禮之命。栖於隣房。</title>,<text>僧窓多寂寞。端坐兩先生。讀易勤三絶。觀周習八成。霜蹄應遠步。血指愧虛名。莫恨春光晚。蟾宮桂已香。</text>
<title>贈日本僧光軌</title>,<text>孤絶無塵境。蕭然一竺仙。悟空心火熄。傳法佛燈燃。屐遍山中草。帆開海上煙。故鄕梅已發。還舶雪消天。</text>
<title>山中早起偶吟</title>,<text>昨夜多風雨。朝來景物淸。川回浸水影。山近聽松聲。野外煙光碧。庭前草色明。寄言吾倘子。須識此時情。</text>
<title>山中早春卽事</title>,<text>闃寂跫音斷。庭前塔影橫。巖隈餘白雪。籬畔匝靑莖。山色來窓僻。松聲入夢淸。不知雲路上。寧識此時情。</text>
<title>有感</title>,<text>人心多變易。世事好蹉跎。二者終今古。忉忉自若斯。</text>
<title>次子鏗韻</title>,<text>未能追濟北。唯欲倚孤南。處處黃金菊。何時共一談。</text>
<title>庚辰秋巡狩時。爲黃海監司作。</title>,<text>於皇我聖明。倣古巡四岳。時邁徂東郊。甡甡有麋鹿。湯羅非欲多。獲猶十九八。所以鍊厥武。六師誠業業。庶幾無疾病。億年享此樂。</text>
<title>卽事</title>,<text>流水浮雲兩不關。江山亦不在塵寰。今來古往人無數。幾箇閑人得此閑。</text>
<title>卽事</title>,<text>撚鬚頓覺桑楡晚。入室難堪桂玉愁。天意惱人人不管。自將尊酒自休休。</text>
<title>淸澗濯熱</title>,<text>數株松下一丘平。混混長流石澗淸。却恐塵蹤除未盡。時能濯熱濯吾纓。</text>
<title>無題</title>,<text>客館東軒對碧山。隔林僧舍白雲間。晚來疏影簷前落。蕭洒孤窓帶月寒。</text>
<title>無題 其二</title>,<text>一軒淸景勝高樓。三伏猶疑是九秋。莫謂悤悤忙去使。先於尊酒此遲留。</text>
<title>無題 其三</title>,<text>山光晻靄映淸湖。水也山耶兩有無。詩律此時吟可好。丹靑斯景畫難圖。擬尋巨釣追龍伯。且到幽棲問鳳雛。顧我一身非浪迹。聊將杯酒暫娛娛。</text>
<title>春日遊山</title>,<text>風淸雲淡日昭昭。散策彷徨景物饒。一派淸川流萬古。數株殘樹出重霄。隨陽細細尖芽利。傍足閑閑小雀驕。賦罷新詩還獨步。此中淸興自陶陶。</text>
<title>日午。待淸甫，謹甫兩友。</title>,<text>日當高午客窓明。欹枕閑眠夢忽驚。開戶寂然人不到。喜聞林下鳥嚶嚶。</text>
<title>樓題</title>,<text>浮甍聳出接中天。俯看平沙白似氈。雲淡雲濃山萬古。風來風靜水千年。行人朝暮如砥路。農事春秋數頃田。上相閑時暫弭節。當時光彩耀樓前。</text>
<title>記夢</title>,<text>薦我呼名是異人。俄然側席禮逡巡。若爲借得經綸手。手下無勞聖澤均。</text>
<title>次祈大人成均詩韻</title>,<text>皇華當代是文雄。共把淸光景仰同。已許論詩情似舊。不須煩譯意先通。天低一札絲綸下。春暖三韓雨露中。禮樂典章元有自。東漸聲敎永欽崇。</text>
<title>次祈大人成均詩韻 其二</title>,<text>愧將樗散忝司徒。喜拜高軒欲縶駒。浩瀚文章是餘事。從容道德合明儒。發揮先聖淵源趣。開示愚生耳目塗。萬里行裝唯一鶴。淸風亦足起廉夫。</text>
<title>次金郊驛樓張給事韻</title>,<text>危樓百尺獨登攀。縱目浮雲掩靄間。迥野煙光天際薄。長堤草色雨餘閑。跳丸荏苒催寒暑。周道逶遲倦往還。回望帝鄕千萬里。可堪吟罷憶朝班。</text>
<title>題叢篁枯木圖</title>,<text>風霜枯木困枝柯。浥雨叢篁穩味多。翦伐由來吾不患。閑餘擡眼費吟我。</text>
<title>長淵阿郞浦營 見輿地勝覽</title>,<text>渚淸沙白十分奇。潮退雲收水靜時。正値大平無事日。將軍橫槊賦新詩。</text>
<title>重九。奉邀吉甫。</title>,<text>今日是重陽。籬邊菊正芳。良辰不可負。要與上高岡。</text>
<title>次敬甫韻。贈吉甫。</title>,<text>莫恨花殘減却香。淸和時節亦風光。送春迎夏悲仍喜。爲報隣翁和一章。</text>
<title>雨中。憶萬從，敬甫，吉甫。要與相會。</title>,<text>最惜年光去。堪憐喜雨來。濛濛和霧過。細細逐風回。散帙當床局。棲塵倒案杯。喜聞烏鵲報。矯首立徘徊。</text>
<title>題畫竹 二首 老竹</title>,<text>竹老節不改。春歸無所榮。衝風兼打雨。添得一般淸。</text>
<title>題畫竹 二首 其二 新竹</title>,<text>新篁初解籜。娟娟有令姿。貌得淇園趣。持以遺所思。</text>
<title>長興題詠 兩句見輿地勝覽</title>,<text>霧樹牽風隨路遠。雲山礙日上樓遲。</text>
<title>紙燈聯句 正統壬戌。公與朴彭年仁叟，申叔舟泛翁，李溰淸甫，成三問謹甫，河緯地仲甫。受命讀書于津寬寺時作。見慵齋談話及大東詩林</title>,<text>做得氷輪樣。藏爲一室光。上體如天轉。下形象地方。成質資輕楮。揚輝避大陽。卵逬赬虯穴。寒凝素練霜。面帶十分潔。心含一點芒。風射寧憂滅。夜明不覺央。冬日何須雪。秋宵不費囊。菡萏擎新艶。輕盈倚晚塘。雪裏明神焰。更深照短墻。粹玉元無缺。爛紅只欠香。薄穿嗔外面。明白取中腸。莫誇宵功用。應見曉歸藏。蓮炬收煒燁。銀燭避熒煌。芳心樣濃艶。皓質笑新籹。妖姬顏帶酒。死士目回瞠。偸光慙見月。粘紙認無障。籠輕越羅快。風急齊牛狂。一點明星倒。十分淸鏡張。講榻伴儒釋。塵編照帝王。非是韓檠短。還如杜焰長。在人偏需索。隨手任翺翔。放明寧自喜。暫晦不須傷。燭幽同日月。焚玉豈崑岡。繼晷勤功業。看花占吉祥。可親兼可畏。貽善又貽殃。老僧知有意。飢鼠要相防。提携憐不久。朝日在扶桑。</text>
<title>高山放石聯句 同上</title>,<text>高山千萬仞。自上放巖石。乍訝響雷霆。倏如飛霹靂。擊木驚搖翠。傾崖觸噴白。弇雲出復沒。遇物順還逆。猛獸盡橫奔。丈夫皆辟易。棲鶴忽破眠。蟄龍應褫魄。避峻勢漸緩。臨危走更迫。飛走任高低。東西隨觸激。牧野士崩角。瑤臺姬裂帛。崩騰豈崖岸。澒洞無蹤跡。初來誰敢當。畢竟莫與格。飛疾隕宋時。勢急崩梁夕。奪矟俄至三。橫戈一當百。車馳萬壘平。鼓動千軍擊。壯夫騎驥騏。峻坂加鞭策。可轉合編詩。能飛宜見射。駃水如走壑。驚駒似過隙。取次聞天籟。容易動地脈。聒耳奔車過。閃眼駭虎擲。致遠不假蹄。飛空豈須翮。超罝逸兔狂。喪子怒猊嚇。身輕一鳥疾。響大空山窄。一飯漲胸腸。三杯傾琥珀。乘閑凌崒嵂。軟脚何跛躄。送寂諒無由。放爾聊怡懌。</text>
<title>聞笛聯句 同上</title>,<text>一聲何處笛。中夜聞翠巘。撼月響何高。隨風飄更遠。淸滑鶯轉喉。圓流丸走阪。側耳撼哀音。傾心排忿懣。悠悠鏡裏情。嫋嫋山中晚。裂石淸韻壯。折柳相思恨。淸濁自成倫。宮商不相混。放去自要妙。收來竟婉娩。據床弄已久。倚樓興難玩。奇韻今聞蔡。淸嘯誰記阮。庭除梅花落。海底魚龍狠。初驚引而長。久喜淸且婉。豈獨隴笳吹。能令賈胡遁。緱山鳳聲淸。泓下龍音蜿。哀動旅關山。怨深嫠室閫。裊裊聲轉哀。悠悠意未穩。來時耳何傾。去者手難挽。驚風捲塞沙。寒雪吹秦苑。聽之殊不厭。舞我宜墫墫。工吹是誰子。創智寧無本。子晉元不死。桓伊疑生返。孤吹獨鶴吟。齊作千牛輥。咽咽如泣訴。呢呢同沓噂。寄語吹笛子。珍藏愼勿損。聞韶不知肉。我亦忘一飯。愛之不自已。爲爾攄繾綣。</text>
<title>井賦</title>,<text>本文缺</text>
<title>挽詞魚世謙</title>,<text>星文動奎壁。國器鍾瑚璉。少小志學問。夙夕誦墳典。橫奔千里駒。妙絶五色繭。學海日波飜。藝園曾席卷。七縱賈餘勇。三捷魁妙選。鑾坡幾草綸。鈴閣還滌篆。民庶歸耕鑿。儒林得冠冕。朝議屬分憂。物情同擧善。皇華咨靡盬。棠茇期勿翦。平反京兆春。榮耀學士輦。觀光西路遐。返節東海緬。鴻毛翼而擧。驥足行且展。功成泰山誓。位極樞府踐。氣和春作團。守確石不轉。昔在先父時。久共集賢撰。所業頗同調。相期誠不淺。晚年松下飮。長嘯胸中遣。於時陪杖屨。豈意容認淟。自我遭酷罰。惟公獨安顯。三年過駒隙。一笑訪駑蹇。謂言我優閑。可與汝游衍。酒盡意不闌。言溫心愈辨。聖朝要鹽梅。公論望台鉉。佇見首鵷班。行看問牛喘。天公殊杳寞。世事劇乖舛。如何困兩豎。不得施神扁。終虛鳩杖賜。遽愴蒿里餞。杯空太白月。碑托羊公峴。芝蘭寄餘芳。刀几生新蘚。存亡百年恨。不覺雙淚泫。</text>
<title>挽詞洪敬孫</title>,<text>精鍾光嶽出塵標。忠義謨猷佐六朝。落落聲名三榜首。巍巍勳業一時超。鸞臺鳳閣文章老。柏府薇垣氣槩昭。雙璧承家爲國寶。綿綿餘慶衍宗祧。天佑東方降大才。斯文山斗望巍巍。勳高麟閣千年畫。名動龍墀三榜魁。函丈鳶魚言下動。滿城桃李手中開。寂寥池館風流盡。獨立蒼茫不勝哀。</text>
<title>挽詞徐居正</title>,<text>一代三韓傑。一年三榜魁。功名判樞府。勳業上雲臺。忽此文星墮。其於樑木摧。陪從四十載。執紼不堪哀。</text>
