<title>寄題聽松堂 成守琛</title>,<text>憐君溪上堂。歲暮掩重林。多病絶來去。草生松逕深。物猜良獨苦。玆事亦驚心。竹有淸宵韻。梅斜缺月陰。故人汾水想。秋日屢沾襟。鍊骨須良藥。安情非物侵。商飄激涼氣。蘇健定從今。早晩臨鳴磵。松嵐看暝沈。</text>
<title>書示李上舍 濟臣</title>,<text>疾病須無賴。逢君意氣生。菊觴初發興。繡句轉挑情。不醉看晴月。無眠度夜更。盈樽美酒在。直到五鷄鳴。</text>
<title>與子弟坐月設小酌。微醺。令各賦詩。因吟一絶。</title>,<text>誰謂月輪天上到。醉看杯底分明倒。杯傾月亦入吾腹。表裏淸光交更好。</text>
<title>題竹西樓 二首</title>,<text>閬苑曾聞十二樓。爭如登眺竹西幽。山圍簾箔雲鬟列。水繞汀洲玉液流。丹壁勢欹楓倒影。翠松棲冷鶴生愁。此身苦被浮名絆。愧爾滄波浩蕩鷗。</text>
<title>題竹西樓 二首 其二</title>,<text>百年身勢寄浮萍。暇日鉤簾獨倚樓。洲渚有痕秋水落。英雄無跡短章留。尋常入夢坡公鶴。造次知心海上鷗。俛仰古今人白髮。山川長在護名區。</text>
<title>題降仙樓 二首</title>,<text>十二雲霄活畫開。隔樓春水沒洲來。當時事業知何在。千載山河亦壯哉。片夢忽隨鷗浩蕩。淸情飜與句安排。澄潭風定明如鏡。苔壁陰凝翠作堆。捲釣漁翁供雪膾。凌波仙子換橘杯。古愁今恨堪抛擲。須敎蘭舟上楚臺。</text>
<title>題降仙樓 二首 其二</title>,<text>尖峯六六錦屛開。不阻劉郞又一來。造物從前眞戲爾。淸遊隨處亦奇哉。千年往事人誰問。一首新詩悶莫排。晩渡空明靑瀲灎。朝雲濃沫白培堆。官家淑景薰楊柳。客路春心倚酒杯。煙裏依然見神女。煩公試踏夢中臺。</text>
<title>題江陵連谷倉 嘉靖乙未。江原監司時。</title>,<text>關山篴裏思悠哉。遠客愁腸日九回。漢水終南何處是。五雲空復夢邊來。</text>
<title>題江陵連谷倉 嘉靖乙未。江原監司時。 附次韻 後庚午重甲春。公之外裔李廷謙。觀節江原。巡到于此。見舊板漫漶。倩工模刻。因次原韻。</title>,<text>淸篇三復永懷哉。壁上紗籠歲幾回。玉節觀風攸憩地。棠陰不改待余來。</text>
<title>題江界客舍 二首○嘉靖庚子春。平安監司時</title>,<text>西塞山重阻。玆關釰弟兄。峯攢天亦小。江倒震長聲。曲壑通微逕。危矼不幷行。一夫應莫效。分閫愼休兵。</text>
<title>題江界客舍 二首○嘉靖庚子春。平安監司時 其二</title>,<text>絶域孤城外。群山亦壯哉。小兒搏擭苦。眞宰主張恢。扃鐍天爲限。揶揄鬼敢咍。運籌能制勝。却在仗全才。</text>
<title>次老杜秋興 八首</title>,<text>日夕金風搖桂林。岸容山意忽蕭森。江涵陣雁參差影。渚落浮雲點綴陰。時序百年渾謾興。世間機事已無心。悠悠不趁沙鷗約。怕聽遙村獨暮砧。</text>
<title>次老杜秋興 八首 其二</title>,<text>秋來謾興正橫斜。鏡裏頻驚髮已華。度怯剩嫌嬰世網。尋眞直欲上仙槎。幽情酷似霜邊菊。浪恨渾如月下笳。何處獨無搖落節。會從金母折桃花。</text>
<title>次老杜秋興 八首 其三</title>,<text>江樓爽氣護晴輝。半落汀洲半翠微。秋水有容龍偃臥。碧空無礙鳥高飛。浮生潦倒身多病。心事支離世所違。可愛沙鷗相識在。拂人如報蟹鼇肥。</text>
<title>次老杜秋興 八首 其四</title>,<text>江寒蘆折雁催回。物外無爭釣有隈。煙渚宿盟慙海鳥。滄洲幽想托霞杯。投林暮雀時時噪。出岫輕雲故故來。射斗龍光空在袖。布帆早晩趁風開。</text>
<title>次老杜秋興 八首 其五</title>,<text>九州何處是三山。萬古同忙蟻穴間。誰料壑舟窺有力。爭媒鬼谷作重關。忽驚蝶夢前身忘。虛絆名躔一世𪚥。秦女采餘叢菊在。蓬壺終欲問仙班。</text>
<title>次老杜秋興 八首 其六</title>,<text>十年蹤跡九街頭。徒使潘郞鬢已秋。叢菊與人多苦意。征鴻叫月送羈愁。風塵吾道慙前輩。湖海初盟負白鷗。欲補聖明才固拙。將身忍向橘蘆洲。</text>
<title>次老杜秋興 八首 其七</title>,<text>誰遣小蟲催獻功。恐令貧婦泣機中。辛勤囱外窺床日。蕭摵簷前落木風。酬盡官租無尺帛。活來餘歲藉陳紅。死生萬事秋將暮。獨向空堂愧老翁。</text>
<title>次老杜秋興 八首 其八</title>,<text>山下孤村一逕迤。趁風霜葉下荒陂。層陰迢遞來牛野。斜日扶疏倦鳥枝。人跡小橋衰草沒。玉簪遙嶂斷雲移。籬邊採菊誰相問。歲晏荊門橘柚垂。</text>
<title>奉題閱武亭御製軸</title>,<text>忘言醉飽均天裏。敬德惟關獻曝誠。首句缺</text>
<title>無題</title>,<text>安危大臣在。何恨滯江湖。首句缺</text>
<title>記夢 夢於高樓華筵作近律。未成末句而驚悟。仍記夢中之語足之。蓋其氣量甚好。</title>,<text>百尺高樓倚半天。三行粉黛列華筵。前江一帶圍平野。遠岫千岑露抹煙。時有嬌鶯穿翠柳。更𪚥輕燕點朱絃。樓居非是幕中客。不用金屛在眼邊。</text>
<title>申大諫 光漢 挽</title>,<text>文章亦餘事。人物曾賢儔。世仰霑霖澤。天催記玉樓。駱峯春自媚。麟閣畫空留。不廢長江在。聲名共一流。</text>
<title>題成聽松坡山酬唱帖</title>,<text>身可浴。髮可沐。惟此心鮮能濯。坡之翁爲是憂。遁于山得天遊。</text>
<title>題成聽松坡山酬唱帖 附原詩及諸賢共和帖</title>,<text>坡山之下。可以休沐。古磵淸泠。我纓斯濯。飮之食之。無喜無憂。奧乎玆山。孰從我遊。</text>
<title>題成聽松坡山酬唱帖 附原詩及諸賢共和帖 其2</title>,<text>誰讀盤銘。而浴而沐。坡山之翁。其心之濯。斯人不見。我懷其憂。解佩言歸。與子優遊。</text>
<title>題成聽松坡山酬唱帖 附原詩及諸賢共和帖 其3</title>,<text>坡山之水。宜浴宜沐。坡翁之心。如洗如濯。漁樵無伴。曷云其憂。溪雲山鹿。盡是同遊。</text>
<title>題成聽松坡山酬唱帖 附原詩及諸賢共和帖 其4</title>,<text>髮本有垢。貴在日沐。巾本有纓。貴在日濯。日日新之。我亦何憂。聽松有人。請與子共遊。</text>
<title>題成聽松坡山酬唱帖 附原詩及諸賢共和帖 其5</title>,<text>馬之島海。老人之角。坡之江水。織兒之濯。之子之遠。而道之憂。曷之覯乎。與之夢遊。</text>
<title>題成聽松坡山酬唱帖 附原詩及諸賢共和帖 其6</title>,<text>髮之求解。無漆以沐。山之郊國。乃成濯濯。眷彼碩人。離索是憂。結蘭延佇。思與同遊。</text>
<title>題成聽松坡山酬唱帖 附原詩及諸賢共和帖 其7</title>,<text>坡山之松。色如膏沐。龍門之水。可飮可濯。子有其樂。我無其憂。東西雖隔。願同斯遊。</text>
<title>題成聽松坡山酬唱帖 附原詩及諸賢共和帖 其8</title>,<text>逃名罣名。惡濕強沐。所恃者心。或時不濯。遙望坡山。實貽我憂。何時掛冠。雲壑從遊。</text>
<title>題成聽松坡山酬唱帖 附原詩及諸賢共和帖 其9</title>,<text>世皆垢汚。誰浴且沐。乃如之人。江漢以濯。道勝以肥。樂以忘憂。夢成于思。鄒魯其遊。</text>
<title>題成聽松坡山酬唱帖 附原詩及諸賢共和帖 其10</title>,<text>坡江之流。而可沐斯。坡江之水。而可濯斯。翛然獨樂。與世同憂。卒歲逍遙。優哉遊哉。</text>
<title>題成聽松坡山酬唱帖 附原詩及諸賢共和帖 其11</title>,<text>髮本無垢。何勞乎沐。巾本無纓。何事於濯。有終身樂。無一朝憂。若比於古。其逍遙遊。</text>
<title>題成聽松坡山酬唱帖 附原詩及諸賢共和帖 其12</title>,<text>坡山之水。可以澡沐。余纓之塵。願言斯濯。道里阻矣。俾我懷憂。歲云暮矣。行與子歸遊。</text>
<title>題成聽松坡山酬唱帖 附原詩及諸賢共和帖 其13</title>,<text>昔也拜床。旣熏以沐。今焉承敎。如熱斯濯。人皆汲汲。公獨無憂。曷其能爾。心有天遊。</text>
<title>題成聽松坡山酬唱帖 附原詩及諸賢共和帖 其14</title>,<text>畸人長往。笑傲休沐。有山可樵。有水可濯。味此顏瓢。任他人憂。浩浩方寸。的的天遊。</text>
<title>古調</title>,<text>흐리눅어괴여시든。에녹어좃니압。전차로전차로。벗님전차로。설면자가싀런지。벙어러좃니압。</text>
<title>感君恩曲 四章</title>,<text>四海바다깁희난。닷줄로자히리어니와。님의德澤깁희난。어나줄로자히링잇고。享福無疆하사。萬歲를누리소서。享福無疆하사。萬歲를누리소서。一竿明月이。亦君恩이삿다。</text>
<title>感君恩曲 四章 其二</title>,<text>泰山이놉다컨만난。하날못밋쳐거니와。님의恩과德과난。하날갓치놉흐삿다。享福無疆하사。萬歲를누리소서。享福無疆하사。萬歲를누리소서。一竿明月이。亦君恩이삿다。</text>
<title>感君恩曲 四章 其三</title>,<text>四海가넙다컨만난。한舟楫이면건너리어니와。님의넙은恩澤은。此生의갑사오리잇고。享福無疆하사。萬歲를누리소서。享福無疆하사。萬歲를누리소서。一竿明月이。亦君恩이삿다。</text>
<title>感君恩曲 四章 其四</title>,<text>一片丹心을。하날하아라소서。白骨이糜粉인들。丹心잇단가링잇가。享福無疆하사。萬歲를누리소서。享福無疆하사。萬歲를누리소서。一竿明月이。亦君恩이삿다。</text>
<title>挽詩 領議政尙公挽 李濟臣</title>,<text>翦刁曾在十霜前。愚昧纔踰志學年。蕩蕩敢窺洪海量。空空難試大均權。公眉有色如垂帨。我性非良幸事賢。久荷恩情猶子視。幾蒙諄敎當師傳。春開座上敷容暖。天析談間示理玄。動靜無非毋我隱。提携皆爲導其先。混珍卞匱誰當琢。朽木尼門竟莫鐫。鑽仰久知其卓爾。沿洄更覺只茫然。門深未領宮墻富。樑折方看燕雀憐。道德餘音如在耳。儀刑爲夢倘交眠。未承終死遺嘉訓。敢述平生得僭編。憂國祗應催晩節。傷時乃或寄遲絃。酒家有讖聊云爾。階草無情亦已焉。天上有箕公不死。民間多病孰令痊。半千運啓宜名世。九五辰傷爲見田。一代哀榮終始罕。三朝忠業後前聯。黃扉萬事新松檜。綠野稀恩舊几筵。融洩樂全應視夜。崩摧怨極奈呼天。明靈此去知何所。玄駟今歸曷復旋。月酌賡緣來世已。泣將哀薤奉重泉。</text>
<title>挽詩 同挽 三首○鄭惟吉林塘</title>,<text>亹亹三朝老。巍巍百辟師。邦家依柱石。臣庶望蓍龜。世道催淪喪。皇天不憖遺。押班安所仰。空想舊威儀。</text>
<title>挽詩 同挽 三首○鄭惟吉林塘 其2</title>,<text>十載巖廊上。咸稱長者風。納汚無較量。利物不居功。厚德留人腹。純心沃聖衷。風流話不盡。應照簡編中。</text>
<title>挽詩 同挽 三首○鄭惟吉林塘 其3</title>,<text>里閈惟仁美。詩禮託鯉賢。觀魚陪極浦。落筆侍華筵。衡嶽新摧柱。瑤琴擬絶絃。懷恩祗一哭。淚盡舊堂前。</text>
<title>挽詩 同挽 朴忠元駱村</title>,<text>相公忠孝德恢恢。黃閣光輝極上台。際會靖陵期大用。經綸當代展雄才。暮年豪氣傳琴韻。餘事文章付酒杯。樑壞吾生何所托。西州不忍醉中來。</text>
<title>諸賢贈詩 送尙評事赴北塞 三首○成守琛聽松</title>,<text>幕中宜聚彥。君往喜人心。行路淸秋發。離亭落日深。孤城連海氣。荒塞接雲陰。矛戟雖光彩。羈思恐未禁。</text>
<title>諸賢贈詩 送尙評事赴北塞 三首○成守琛聽松 其2</title>,<text>北地多戎服。平時鐵馬行。旌旗開曉塞。笳鼓動寒聲。脫劍坐論策。鳴弓出訓兵。飛騰書奏處。猶戒失軍情。</text>
<title>諸賢贈詩 送尙評事赴北塞 三首○成守琛聽松 其3</title>,<text>北塞非吾土。南人遠自愁。他皆兒女態。爾獨丈夫憂。雪路巡沙磧。霜天立戍樓。須看風氣異。筋力好爲謀。</text>
<title>諸賢贈詩 送平安監司尙公 蘇世讓陽谷</title>,<text>華戎交界北西門。斧鉞仍兼節制尊。山水會心江繞郭。樓臺連賞酒盈樽。津亭日晩飛霙暗。嶺繳風高彩旆飜。賑餓撫邊俱屬望。獨將離恨謾銷魂。</text>
<title>諸賢贈詩 題尙左相畫雁帖 二首○蘇世讓陽谷</title>,<text>蕭蕭孤雁暮江潯。紅蓼花殘兩岸陰。謾向西風呼舊侶。不知雲水萬重深。</text>
<title>諸賢贈詩 題尙左相畫雁帖 二首○蘇世讓陽谷 其2</title>,<text>楓落蘋香蘆荻花。疏影隨意汛淸波。塞天昨夜風霜厲。却愛江南有歲華。</text>
<title>諸賢贈詩 題尙左相所藏靈川子畫竹障 申光漢企齋</title>,<text>常憐吾姪靈川子。愛畫稍靈妙奪眞。能事肯留堂上樹。風斤聊運郢中身。奇姿幻出千夫長。雪節中含萬古春。遲見鳳凰枝未實。幾經風雨葉如新。山巖物色移黃閣。肉食軒名合綠筠。白首對君塵想絶。靑雲惟爾宿心親。子瞻去後無眞筆。與可亡來有此人。墨跡已能驅造化。詩聲添處更精神。</text>
<title>諸賢贈詩 題尙左相所藏畫竹障 鄭士龍湖陰</title>,<text>渭川分種到遐方。幾處名園拂粉墻。比德却專姿勁直。醫人堪砭俗膏肓。班班雨送湘娥泣。細細香隨蜀客涼。巖谷下抽綳雅縳。煙中忽逬羽林槍。南烹不管調羹用。野賞寧饒問主忙。爭似貌深眞自得。正須觀妙兩相忘。神移蘇老三生習。勢倒文翁萬丈長。回首商山思縮地。爲君重掃紫毫芒。</text>
