<title>應制 四首</title>,<text>於昭皇王訓。揭揭垂日星。君臣一體義。取譬甚分明。</text>
<title>應制 四首 其二</title>,<text>磁能引鐵鋼。吻合同一形。火薪勢相於。烈烈高若城。</text>
<title>應制 四首 其三</title>,<text>相須功乃成。此理誰能評。體要盡精微。聖訓愈六經。</text>
<title>應制 四首 其四</title>,<text>臣工當體念。何况呼宗英。服膺矢勿渝。永爲座右銘。</text>
<title>歲丁酉冬。內宦劉孫。奉元子來吾家。明年戊戌春。作小圃於園中種瓜。瓜旣着子。元子日循圃中。摘瓜子以爲戲。希孟與劉君。抱負以伸敬愛。劉君性淸謹雅重。於財賄澹如也。無以相贈也。則手作園圃圖。幷題其額惡詩以贈。劉君他日必爲黃門領首。持此出入春宮。歷陳今日之事。則當得一粲云。</title>,<text>綿綿引長蔓。結子已離離。小大本支遠。細吟瓜瓞詩。</text>
<title>歲丁酉冬。內宦劉孫。奉元子來吾家。明年戊戌春。作小圃於園中種瓜。瓜旣着子。元子日循圃中。摘瓜子以爲戲。希孟與劉君。抱負以伸敬愛。劉君性淸謹雅重。於財賄澹如也。無以相贈也。則手作園圃圖。幷題其額惡詩以贈。劉君他日必爲黃門領首。持此出入春宮。歷陳今日之事。則當得一粲云。 其二</title>,<text>瓜從天竺來。蔓延接海濱。我願王家孫。萬葉同振振。</text>
<title>歲丁酉冬。內宦劉孫。奉元子來吾家。明年戊戌春。作小圃於園中種瓜。瓜旣着子。元子日循圃中。摘瓜子以爲戲。希孟與劉君。抱負以伸敬愛。劉君性淸謹雅重。於財賄澹如也。無以相贈也。則手作園圃圖。幷題其額惡詩以贈。劉君他日必爲黃門領首。持此出入春宮。歷陳今日之事。則當得一粲云。 其三</title>,<text>甜瓜新着子。當時淡無味。玉手頻摘來。天人多意氣。</text>
<title>歲丁酉冬。內宦劉孫。奉元子來吾家。明年戊戌春。作小圃於園中種瓜。瓜旣着子。元子日循圃中。摘瓜子以爲戲。希孟與劉君。抱負以伸敬愛。劉君性淸謹雅重。於財賄澹如也。無以相贈也。則手作園圃圖。幷題其額惡詩以贈。劉君他日必爲黃門領首。持此出入春宮。歷陳今日之事。則當得一粲云。 其四</title>,<text>老夫早學圃。要充藜藿腸。寧知小茄塢。留此前星芒。</text>
<title>書仁齋畫竹 二首</title>,<text>疾雷驚冬蟄。脩篁抱籜龍。歲寒方有操。不必問東風。</text>
<title>書仁齋畫竹 二首 其二</title>,<text>䙚䙚風前態。娟娟雨後姿。臨窓看不足。怊悵憶連枝。</text>
<title>作老梅詩。贈李平仲。四首</title>,<text>黑頭官長項。靑眼兒妙質。天生兩不諧。誰知目成日。</text>
<title>作老梅詩。贈李平仲。四首 其二</title>,<text>寒香與詩老。相伴作儔匹。籬落月黃昏。芳魂招萬一。</text>
<title>作老梅詩。贈李平仲。四首 其三</title>,<text>驛路逢佳客。千年作奇遇。誰知病學士。共老堂前樹。</text>
<title>作老梅詩。贈李平仲。四首 其四</title>,<text>玉容染緇涅。開落老京華。依舊渾如夢。春歸不見花。</text>
<title>詠梅竹 八首</title>,<text>臘盡溪橋路。春傳氷玉姿。臨風更凌亂。乾雪墮寒枝。</text>
<title>詠梅竹 八首 其二</title>,<text>綠竹颺淸風。時時聞妙香。看來動高興。日暮倚虛堂。</text>
<title>詠梅竹 八首 其三</title>,<text>千載羅浮月。一生姑射粧。黃昏淡相伴。疏影落寒塘。</text>
<title>詠梅竹 八首 其四</title>,<text>斸地栽霜竹。成林到水濱。只應湖上月。夜夜爲傳神。</text>
<title>詠梅竹 八首 其五</title>,<text>雨前花魂澁。雨後花坼房。却怕花開盡。翻疑洗國香。</text>
<title>詠梅竹 八首 其六</title>,<text>帶雨琅玕靜。凝煙水墨濃。晚來堪畫處。露葉碧重重。</text>
<title>詠梅竹 八首 其七</title>,<text>南枝上寒白。得雪更精神。賴有淸香動。始知天地春。</text>
<title>詠梅竹 八首 其八</title>,<text>要識堅貞節。須看霜雪侵。春風艶陽日。誰信歲寒心。</text>
<title>和金毫隱 三首</title>,<text>偶種籬邊菊。繁開霜後英。秋風似相惜。故故拂金鈴。</text>
<title>和金毫隱 三首 其二</title>,<text>褭褭半含雨。依依斜帶煙。因風更奇絶。低拂草堂前。</text>
<title>和金毫隱 三首 其三</title>,<text>葉展鸞生尾。心抽帛卷書。爲因聽夜雨。移得近窓西。</text>
<title>一菴遺我團扇。但用拙畫。以汚圓潔。詩以嘲之。二首</title>,<text>入手雙明月。開衿一陣風。淸涼殊勝界。來自一菴翁。</text>
<title>一菴遺我團扇。但用拙畫。以汚圓潔。詩以嘲之。二首 其二</title>,<text>月中本無物。著桂還有疵。無物更無累。勿誤脩成時。</text>
<title>歲庚辰春。與一菴南遊。到伽倻山海印寺留一日。探訪寺中勝迹。發還之日。住持竹軒。送我于沙門外數十步。指第二門。曰鳳下門。庭有小石。曰鳳鳴石。僧云。開山時。有鳳鳥來下。鳴于石上。故曰得是名。外門曰紅霞門。左有小澗。澗有樓基。曰紅霞樓。澗外有斷壠。狀如覆釜者二。曰蓬萊方丈。澗口有斷境橫起。比二山稍大。曰瀛洲。僧云。皆崔文昌所遊之地。有大川自石洞奔流。曰紅流洞。余與住持相別。率中德草牛。步至致遠臺。草牛。有學性可人也。詳知巖壑之名。自寺門行至數百步。有小石相累。曰沙巖。自沙巖至數十步。於層崖上又有天成石臺。曰致遠臺。乃文昌題吼重巒詩處。詩在臺石邊據石。所書字皆倒。隱隱如有字。漫不復記。余恨其無標題。令人慢過。遂嚼木爲筆。書致遠亭三字于巖石。與草牛相別。騎行數百步。溪流倒瀉。聲如雷奔。有石滑澤可書。遂濡毫書曰。皇明天順紀元之四載庚辰二月念七日。雲松居士與一菴道人南遊。訪道侶於海印禪社。於其還也。念塵寰之漸邇。悲勝地之難再。捨馬而徒。十步九休。其最後一處攢峯。四時怒浪噴風。聲如陣馬。巨石臨溪。苔蘚不蝕。滑如磨礲。可施鉛毫。道人語居士曰。有地如此。而尙無其名。豈不爲騷人墨客之恥歟。古人云。凡物晦於幽潛。而發於賢智。吾曹兩人。非敢自擬於賢智。倘仍是而後有賢智者發之。寧不爲山林之一助歟。於是名其水曰吟風瀨。名其石曰泚筆巖。各賦一絶如左。</title>,<text>濺沫跳珠急。驚瀾皺縠深。臨風看不足。泓下有龍吟。</text>
<title>歲庚辰春。與一菴南遊。到伽倻山海印寺留一日。探訪寺中勝迹。發還之日。住持竹軒。送我于沙門外數十步。指第二門。曰鳳下門。庭有小石。曰鳳鳴石。僧云。開山時。有鳳鳥來下。鳴于石上。故曰得是名。外門曰紅霞門。左有小澗。澗有樓基。曰紅霞樓。澗外有斷壠。狀如覆釜者二。曰蓬萊方丈。澗口有斷境橫起。比二山稍大。曰瀛洲。僧云。皆崔文昌所遊之地。有大川自石洞奔流。曰紅流洞。余與住持相別。率中德草牛。步至致遠臺。草牛。有學性可人也。詳知巖壑之名。自寺門行至數百步。有小石相累。曰沙巖。自沙巖至數十步。於層崖上又有天成石臺。曰致遠臺。乃文昌題吼重巒詩處。詩在臺石邊據石。所書字皆倒。隱隱如有字。漫不復記。余恨其無標題。令人慢過。遂嚼木爲筆。書致遠亭三字于巖石。與草牛相別。騎行數百步。溪流倒瀉。聲如雷奔。有石滑澤可書。遂濡毫書曰。皇明天順紀元之四載庚辰二月念七日。雲松居士與一菴道人南遊。訪道侶於海印禪社。於其還也。念塵寰之漸邇。悲勝地之難再。捨馬而徒。十步九休。其最後一處攢峯。四時怒浪噴風。聲如陣馬。巨石臨溪。苔蘚不蝕。滑如磨礲。可施鉛毫。道人語居士曰。有地如此。而尙無其名。豈不爲騷人墨客之恥歟。古人云。凡物晦於幽潛。而發於賢智。吾曹兩人。非敢自擬於賢智。倘仍是而後有賢智者發之。寧不爲山林之一助歟。於是名其水曰吟風瀨。名其石曰泚筆巖。各賦一絶如左。 其二</title>,<text>鐵削千尋壯。雲生萬竇涼。頑冥終不悟。屹立但蒼蒼。</text>
<title>南遊。憩義城縣都里院。二首</title>,<text>谷遠來淸澗。沙平沒短槎。問津迷處所。煙火兩三家。</text>
<title>南遊。憩義城縣都里院。二首 其二</title>,<text>玉碎溪千曲。金浮柳萬槎。風光驚客眼。忽自念鄕家。</text>
<title>楮島十詠</title>,<text>江空噴虛白。匹練橫江中。忽然聞欸乃。知在蘆花叢。</text>
<title>楮島十詠 其二</title>,<text>水中江露斷。阜上有華構。白雲羃不歸。喜看晴後峀。</text>
<title>楮島十詠 其三</title>,<text>當軒開竹塢。風過颺輕條。咫尺藏淇澳。如聞萬里遙。</text>
<title>楮島十詠 其四</title>,<text>寒聲入翠濤。蕭瑟傍簷來。開窓知有雨。惹起滄浪懷。</text>
<title>楮島十詠 其五</title>,<text>芳魂伴素月。夜深疏影回。隔窓遙一分。掛起引香來。</text>
<title>楮島十詠 其六</title>,<text>霜菊晚花秀。疏籬繞短簷。擷芳還泛酒。山翠入空簾。</text>
<title>楮島十詠 其七</title>,<text>春苗綠茸茸。秋實寒垂垂。倚杖辨甘苦。檢書分細微。</text>
<title>楮島十詠 其八</title>,<text>荷鋤入花底。理荒乘暮回。淸泉可濯足。石眼林中開。</text>
<title>楮島十詠 其九</title>,<text>盡日坐巖石。盈筐多素鱗。得魚懶回棹。却怕近紅塵。</text>
<title>楮島十詠 其十</title>,<text>日落江天晚。滄洲興杳茫。扣船歌欲罷。風露斗凄涼。</text>
<title>古木 公自少專意讀書。不事他技。性又聰慧。一覽輒記。斯文先生金禮蒙。見公於山房。奇之。時公年十二。寺前有古木。金斯文占韻。使公口號。公卽應聲以屯詩對之。金先生歎賞不已。由是。公華聞遂大振矣。</title>,<text>一株古木帶春風。獨立空山杳靄中。想得年年花雨後。幾枝零落幾枝紅。</text>
<title>淡淡亭十二詠</title>,<text>寒雲漠漠水悠悠。兩岸靑楓無盡愁。坐對孤燈過夜半。一江風雨暗滄洲。</text>
<title>淡淡亭十二詠 其二</title>,<text>虛白連空一抹痕。輕風引素接柴門。隔林彷彿聞鷄犬。知有江南桑柘村。</text>
<title>淡淡亭十二詠 其三</title>,<text>數朶春雲壓翠微。澹然相對兩忘機。無心出峀閑行雨。時向故山飛處飛。</text>
<title>淡淡亭十二詠 其四</title>,<text>一林秋氣遍江皐。月湧琉璃碧玉濤。倚遍欄干淸不寐。九天風露鶴聲高。</text>
<title>淡淡亭十二詠 其五</title>,<text>秋風嫋嫋水增波。鼉鼓逢逢發棹歌。日落江澄天萬里。衆帆飛影鏡中過。</text>
<title>淡淡亭十二詠 其六</title>,<text>沙闊天低水自流。千行引隊下汀洲。寒聲叫落蒼煙外。又是一江蘆荻秋。</text>
<title>淡淡亭十二詠 其七</title>,<text>暖入長洲綠漸肥。溪橋煙雨暗霏微。年年不耐王孫恨。更惹春香半落暉。</text>
<title>淡淡亭十二詠 其八</title>,<text>湖上林亭隔斷坡。夕陽鴉背閃金波。長橋西畔滄溟闊。無數靑山點碧螺。</text>
<title>淡淡亭十二詠 其九</title>,<text>水落江空秋夜寒。漁燈出沒雨林端。夜深更覺簑衣重。搖曳淸光過別灘。</text>
<title>淡淡亭十二詠 其十</title>,<text>樵路微茫轉水涯。隔江蠶嶺遠浮眉。數聲忽起雲林外。正是秋山欲暮時。</text>
<title>淡淡亭十二詠 其十一</title>,<text>水激盤磯百丈深。蒼崖有路壓湖心。孤舟簑笠寒江晚。捲釣歸來雪滿林。</text>
<title>淡淡亭十二詠 其十二</title>,<text>陶家仍作數家村。槐柳陰中半掩門。積雨初收山色凈。一區煙燹太平痕。</text>
<title>與一菴南遊。至淸安縣。板上。有府君陳義貴淸安八景。巫山一段雲八篇。詩語極高。果愜素聞。因題八詠。借一菴名。書板掛壁。</title>,<text>車馬喧塡簇水湄。陽關一曲換新詞。可憐憔悴河邊柳。低拂長條管別離。</text>
<title>與一菴南遊。至淸安縣。板上。有府君陳義貴淸安八景。巫山一段雲八篇。詩語極高。果愜素聞。因題八詠。借一菴名。書板掛壁。 其二</title>,<text>石逕盤回入萬松。芒鞋隨意懶扶筇。隔林認得招提境。一杵舂容聞暮鍾。</text>
<title>與一菴南遊。至淸安縣。板上。有府君陳義貴淸安八景。巫山一段雲八篇。詩語極高。果愜素聞。因題八詠。借一菴名。書板掛壁。 其三</title>,<text>溪山處處暗芳塵。秣馬閒尋豐草春。過盡東阡復西蕩。物華生意喜津津。</text>
<title>與一菴南遊。至淸安縣。板上。有府君陳義貴淸安八景。巫山一段雲八篇。詩語極高。果愜素聞。因題八詠。借一菴名。書板掛壁。 其四</title>,<text>磻灘水暖鱖魚肥。傍岸茅茨掩竹扉。打得霜鱗沽美酒。夕陽人語滿漁磯。</text>
<title>與一菴南遊。至淸安縣。板上。有府君陳義貴淸安八景。巫山一段雲八篇。詩語極高。果愜素聞。因題八詠。借一菴名。書板掛壁。 其五</title>,<text>雷聲殷殷擁雲根。複峀重崗雨氣昏。忽作冥濛遮眼過。驀然平地失前村。</text>
<title>與一菴南遊。至淸安縣。板上。有府君陳義貴淸安八景。巫山一段雲八篇。詩語極高。果愜素聞。因題八詠。借一菴名。書板掛壁。 其六</title>,<text>如輪如蓋復如綿。舒捲無心任自然。莫謂乘風空鎖嶺。會須爲雨竟遮天。</text>
<title>與一菴南遊。至淸安縣。板上。有府君陳義貴淸安八景。巫山一段雲八篇。詩語極高。果愜素聞。因題八詠。借一菴名。書板掛壁。 其七</title>,<text>淸河春暖試春衫。芳草輕煙三月三。欲向溪山探往事。會稽觴詠入淸談。</text>
<title>與一菴南遊。至淸安縣。板上。有府君陳義貴淸安八景。巫山一段雲八篇。詩語極高。果愜素聞。因題八詠。借一菴名。書板掛壁。 其八</title>,<text>鱣堂深處對遺經。想像宣尼日月明。壇杏滿庭紅半落。好風時送讀書聲。</text>
<title>作墨戲。題其額。贈姜國鈞。</title>,<text>黃昏籬落見橫枝。緩步尋香到水湄。千載羅浮一輪月。至今來照夢醒時。</text>
<title>作墨戲。題其額。贈姜國鈞。 其二</title>,<text>荊棘蘭蓀共托根。弱心奕葉各成蕃。物無美惡歸洪造。齊被生成雨露恩。</text>
<title>進元子圖屛詩 五首</title>,<text>春深永巷競提携。赤幟高張打鼓鼙。欲識天人眞氣像。笑領金鎖製狻猊。</text>
<title>進元子圖屛詩 五首 其二</title>,<text>太液芙蓉柄柄長。採來衫袖惹天香。兒家作隊無高下。叉手看連是小王。</text>
<title>進元子圖屛詩 五首 其三</title>,<text>上林春漲杏全開。笑倩宮娥折得來。小少從他羅綺伴。長成休更夢陽臺。</text>
<title>進元子圖屛詩 五首 其四</title>,<text>南薰殿閣動微凉。蕉葉初舒鳳尾長。最信天家淸似水。須知壠畝汗翻漿。</text>
<title>進元子圖屛詩 五首 其五</title>,<text>琅琅讀過帶嬌音。得反三隅領會深。博學到頭須審問。分明那箇聖賢心。</text>
<title>隣翁沈君。貽我菊數叢。仍諭種蒔之法。頗精妙。菊已茂。沈君袖詠菊詩一軸。示余求賡。余欲待花盛開。與沈一醉後。得句書還。菊方蘂而余適有朝燕之行。槪還則殘蕊枯枝。萎顇庭間。沈亦相阻。未能償余所懷。噫可歎已。春來。令僮僕復分列種之。識之以詩。</title>,<text>東皐一曲澹斜暉。贈我芳根三兩枝。花欲開時吾遠適。燕山隨處故依依。</text>
<title>歇馬于祥原驛。路上見映山紅。賦一絶云。</title>,<text>小雨涳濛暗海山。試尋歸路萬松間。春風似識遊人意。却放嫣紅照我顔。</text>
<title>生陽館。山茶盛開。吟成一絶。</title>,<text>山茶花發簇嫣紅。歲久根盤作大叢。自是地偏車馬少。年年開謝小園中。</text>
<title>鸚鵡 三首</title>,<text>絛金纏鎖隔籠紗。歷遍雲山入大家。爭似江湖一鷗鳥。月明隨意宿睛沙。</text>
<title>鸚鵡 三首 其二</title>,<text>千里風煙隴樹平。舊山歸路夢中驚。從來慧性爲身祟。莫怨繒羅誤一生。</text>
<title>鸚鵡 三首 其三</title>,<text>莫嘆莊鴈不能鳴。才到能鳴禍所嬰。渺渺關河歸路斷。悔敎言語太分明。</text>
<title>韓上黨狎鷗亭</title>,<text>手扶天地贊經綸。夢落滄洲寂寞濱。到得無心鷗始狎。一聲欸乃滿江春。</text>
<title>次義州板上韻 五首</title>,<text>陸乘車馬水乘舟。重到龍灣解橐留。路入江頭邊地盡。塞天無際暮雲愁。</text>
<title>次義州板上韻 五首 其二</title>,<text>半蒿春水盪漁舟。得雋傳呼棹暫留。細斮紅鱗飛雪縷。旋斟綠蟻洗窮愁。</text>
<title>次義州板上韻 五首 其三</title>,<text>風煙一曲逗江舟。春晝嫌無黃栗留。欲判東君催羯鼓。柳條嚬綠渚花愁。</text>
<title>次義州板上韻 五首 其四</title>,<text>身似官河不繫舟。隨風靠在靜邊留。龍灣最是窮荒處。却倚諸公减却愁。</text>
<title>次義州板上韻 五首 其五</title>,<text>禦戎何代欲焚舟。頹壘千年跡尙留。勝敗從來幾一括。江山不解古今愁。</text>
<title>題驪興館 二首</title>,<text>先君詩律騁雄奇。記取當時泊釣磯。水遠山長渾似舊。我來惆悵亦忘歸。</text>
<title>題驪興館 二首 其二</title>,<text>雨添山色一分奇。薄暮漁燈繞石磯。漠漠煙中聞欵乃。前江知有釣船歸。</text>
<title>癸未秋。朝燕到灤河驛。前廳倚幛。有永平八景圖。本國人詠孤竹淸風者頗多。遂題三絶。</title>,<text>周家天與復人歸。擧世誰能說是非。獨護大經陳大義。辭嚴千古見精微。</text>
<title>癸未秋。朝燕到灤河驛。前廳倚幛。有永平八景圖。本國人詠孤竹淸風者頗多。遂題三絶。 其二</title>,<text>獨將忌語詆周王。義士寧辭汚劍鋩。古往今來知己少。轅門賴有渭川姜。</text>
<title>癸未秋。朝燕到灤河驛。前廳倚幛。有永平八景圖。本國人詠孤竹淸風者頗多。遂題三絶。 其三</title>,<text>恥將周粟做輕肥。便入雲山決不歸。誤使流傳浼公節。至今猶道食周薇。</text>
<title>是歲。黃海康翎縣。進白鹿，白雉。余爲進賀使朝燕。歷山海關。主事楊公贈詩。步韻。二首</title>,<text>碧海龍堆日射黃。康翎林樾拂雲長。坤靈醖釀生神獸。象胥重三奉一王。</text>
<title>是歲。黃海康翎縣。進白鹿，白雉。余爲進賀使朝燕。歷山海關。主事楊公贈詩。步韻。二首 其二</title>,<text>平林霜落隕輕黃。野雉罹羅雪羽長。太史按圖稱上瑞。來升鼎耳笑商王。</text>
<title>行次山海衛。有儒士丁鑛，陸本正等贈詩。次韻以謝。</title>,<text>西遊萬里少情親。旅館欣逢兩主人。莫道景醇新面目。郄林曾見一枝春。</text>
<title>次豐田驛韻</title>,<text>海上靈山特地開。鑾轝東幸採新詩。定知此去醫民瘼。倒瀉恩波便滌痍。</text>
<title>次金化縣韻</title>,<text>萬轉雲山一路斜。數村桑柘作官家。試從墟落聞鷄犬。方信朱陳古俗多。</text>
<title>次新安驛韻</title>,<text>郵亭一宿肯爲歡。土堗煙窓臥不安。瓦椀淡羹嬰麥飯。自言居計不貧寒。</text>
<title>風渡淸川江。呈韓宣慰曹從事。</title>,<text>一帶淸江碧玉流。閒携數子上孤舟。風將雨脚埋頹壘。惹起英雄萬古愁。</text>
<title>妾薄命 四首</title>,<text>妾本良家戀粉脂。人間井臼那能知。良人一去門戶單。窮村日落舂黃糜。</text>
<title>妾薄命 四首 其二</title>,<text>不是郞恩自衰歇。妾命自薄郞恩絶。傷心無復會歡娛。斜倚簾櫳看秋月。</text>
<title>妾薄命 四首 其三</title>,<text>玉階霜重漏聲遲。半墮梧桐覆井湄。金風日日吹無歇。夜借隣機理素絲。</text>
<title>妾薄命 四首 其四</title>,<text>洞房秋夜正漫漫。短布單衣不奈寒。坐閱古今多小恨。五更無夢對南山。</text>
<title>閨怨</title>,<text>憶年十五逞嬌嬈。百寶粧成金步搖。寶塔花鈿盡零落。嬋姸只有舊時腰。</text>
<title>次豐基板上韻 三首</title>,<text>喬木寒煙鎖碧空。絃歌處處送春風。爭言太守善民事。不有功來還有功。</text>
<title>次豐基板上韻 三首 其二</title>,<text>路繞縣崖半在空。歸來衫袖冷涵風。主人飯後鵝黃酒。攻破羈愁有妙功。</text>
<title>次豐基板上韻 三首 其三</title>,<text>客路逢春囊橐空。溪山數日雨兼風。欲題名字知無奈。少不眈詩老欠功。</text>
<title>送朴子啓出按江原道 三首</title>,<text>土薄民淳簿牒稀。朱陳村僻掩柴扉。江山到處風煙老。剩得新詩信馬歸。</text>
<title>送朴子啓出按江原道 三首 其二</title>,<text>通亭當日按關東。壁上珠璣處處同。稽首奉賡三十韻。肯要他日碧紗籠。</text>
<title>送朴子啓出按江原道 三首 其三</title>,<text>海激銀山萬丈高。東溟島嶼小秋毫。眼看廣漠往來少。夢裡猶驚湧雪濤。</text>
<title>贈平海金使君 慶孫○二首</title>,<text>辛酉年前我少年。偸閑竊枕事悠然。從君學得程朱式。一字深恩未忘筌。</text>
<title>贈平海金使君 慶孫○二首 其二</title>,<text>臨官須要佩韋弦。莅俗還如烹小鮮。方寸更兼氷蘗操。龔黃不獨是前賢。</text>
<title>戲呈尹淡叟 二首</title>,<text>汀洲芳草驀輕煙。闊轉浮眉山更姸。領得風光知有處。數聲淸唱渡頭船。</text>
<title>戲呈尹淡叟 二首 其二</title>,<text>生來無計托錢神。唯有江湖入夢新。却羨兄歸棲隱地。桃花流水卽玄眞。</text>
<title>贈淡叟 二首</title>,<text>林帶殘霏枕簟淸。一尊初罷認閑情。深深院落無人見。時聽村厖吠月聲。</text>
<title>贈淡叟 二首 其二</title>,<text>一曲丹溪繞屋淸。春來濯錦寄幽情。花山漢水無人管。卻倚新愁換別聲。</text>
<title>送權花川赴燕京 七首</title>,<text>三韓世世攄衷誠。況是吾王最聖明。季子定應專使事。搖搖旌旆出京城。</text>
<title>送權花川赴燕京 七首 其二</title>,<text>君懷靡盬已忘家。奈爾兒郞憶著何。試問阿翁今底處。從人却自指天涯。</text>
<title>送權花川赴燕京 七首 其三</title>,<text>南郊祀事擁千官。六合淸寧助聖歡。洗眼更觀周典禮。歸來窓底共團欒。</text>
<title>送權花川赴燕京 七首 其四</title>,<text>朝參日進五更鍾。待漏長安門正東。一片鄕愁消不盡。關心只有萬年童。</text>
<title>送權花川赴燕京 七首 其五</title>,<text>昔年曾作越裳人。抃舞端門拜紫宸。想像燕都還歷歷。臥遊今已十年春。</text>
<title>送權花川赴燕京 七首 其六</title>,<text>暖入郊原草自茸。歸期正爾趁東風。故園花柳春應好。況是壚頭酒正濃。</text>
<title>送權花川赴燕京 七首 其七</title>,<text>男兒墮地貴雄剛。蓬矢桑弧志四方。莫以賢勞重惆悵。年來贏得再觀光。</text>
<title>奉次申高靈所寄 二首</title>,<text>旅窓新月再回明。夢繞華山不計程。彷彿趨朝宣政裡。故應知我戀君情。</text>
<title>奉次申高靈所寄 二首 其二</title>,<text>土床煙足午窓明。睡起拈書對兩程。萬古斯文傳一脈。只應料理性和情。</text>
<title>答徐剛中</title>,<text>泰運多因憂患餘。從來處否却怡如。冶長縲紲非其罪。宜歎當時網未疏。</text>
<title>豐基郡題詠 載輿地勝覽</title>,<text>人倚高樓簟半空。月明橫笛不禁風。荒凉古壘依然在。憶昔操鷄搏鴨功。</text>
<title>送淡叟出牧晉州 三首</title>,<text>文敬公門壓晉陽。兒孫衮衮厚流光。兄今皁蓋分符去。况乃慈顔見在堂。</text>
<title>送淡叟出牧晉州 三首 其二</title>,<text>早世曾遊矗石樓。有時魂夢落滄洲。祗今老病渾無用。却愧銜頭帶晉侯。</text>
<title>送淡叟出牧晉州 三首 其三</title>,<text>揚名只要顯吾親。鶴髮堂前晝錦新。誰信金章與紫綬。看兄此去暗傷神。</text>
<title>題一菴松堂 二首</title>,<text>大至恒河細忽微。假陳名相更區區。若言是一還成觸。悟得眞空一亦無。</text>
<title>題一菴松堂 二首 其二</title>,<text>桃紅李白艶陽姿。隨雨隨風忽變移。要識松堂眞面目。滿山寒雪獨靑時。</text>
<title>次龍泉驛韻 四首</title>,<text>行到龍泉灘水濱。看題一一訪淸塵。凄凉旭日川嗚咽。滿目無非惱殺人。</text>
<title>次龍泉驛韻 四首 其二</title>,<text>去年楡莢始成錢。看君落拓名花前。今年我來長寂寞。作詩送詩應茫然。</text>
<title>次龍泉驛韻 四首 其三</title>,<text>山陽笛感懷人意。斜谷鈴悲溺愛情。萬古淸灘應不變。爲誰翻作斷腸聲。</text>
<title>次龍泉驛韻 四首 其四</title>,<text>碧水溶溶一鑑開。到灘聲作佩環來。自從枉入愁人耳。錯認悲鳴殷地雷。</text>
<title>喜聞龜孫中進士試</title>,<text>三更動動雨兼風。喜見燈花綴玉蟲。聞說龜兒能自立。飛騰何讓乃嚴翁。</text>
<title>兒子龜孫。娶于懷川。詩以遣懷。三首</title>,<text>憶昨西京取別離。遠勞魂夢亦多時。他鄕莫作驕矜者。珍重加飧慰我思。</text>
<title>兒子龜孫。娶于懷川。詩以遣懷。三首 其二</title>,<text>跳丸日月走何忙。學業隨時當自強。勸汝莫誇靑鬢好。偶然一瞥已成霜。</text>
<title>兒子龜孫。娶于懷川。詩以遣懷。三首 其三</title>,<text>鄕曲應稱富貴兒。此言還是害人辭。淸修立節勤爲業。收取功名在暫時。</text>
<title>寓龜孫第有作 七首</title>,<text>一椀氷漿瑪瑠寒。窓涵雨氣潤衣冠。兒童走報南溪漲。打得纖鱗忽滿盤。</text>
<title>寓龜孫第有作 七首 其二</title>,<text>池荷弄影覆淸漪。翠羽含魚渡水遲。懶趁朝參探野趣。城南風月屬吾私。</text>
<title>寓龜孫第有作 七首 其三</title>,<text>庭柯翠密冷凄凄。風捲疏簾雨脚齊。占斷雲中飛日馭。忽聞隣巷午鷄啼。</text>
<title>寓龜孫第有作 七首 其四</title>,<text>車馬門前絶往來。靑苔挾雨錦紋堆。夜深小閣渾無夢。細細燈花落又開。</text>
<title>寓龜孫第有作 七首 其五</title>,<text>楊花江水際天流。橈蕩乾坤勢欲浮。磨洗湖光知有日。孤舟明月荻花秋。</text>
<title>寓龜孫第有作 七首 其六</title>,<text>雪物低垂咫尺迷。雨餘淸漲沒空階。香燒小篆生煙縷。閑看庭前燕啄泥。</text>
<title>寓龜孫第有作 七首 其七</title>,<text>聞說船從鳥道回。大田禾稼半靑苔。自嫌泥濘無車馬。靜鎖柴扉雨不開。</text>
<title>寄表侄南子順 二首</title>,<text>弟妹凋落只一身。更將衰朽托仁親。渭陽千古留餘思。楊柳東風又欲春。</text>
<title>寄表侄南子順 二首 其二</title>,<text>世上紛紛契斷金。時移勢去杳難尋。平生知己阿咸在。不記炎凉問竹林。</text>
<title>次仁齋韻。寄一菴。</title>,<text>貧病無心慕綺羅。幾年辛苦逐奔波。衿陽一片菟裘地。秋入園林樂事多。</text>
<title>次仁齋韻。寄一菴。 其二</title>,<text>天凈無雲迥碧羅。夜深庭院月如波。倚床看到蕉頭重。斗覺靑冥風露多。</text>
<title>次仁齋韻。寄一菴。 其三</title>,<text>老樹浮陰覆井闌。杖藜徐步稻香間。平生揭厲隨深淺。不是偸閑也自閑。</text>
<title>次仁齋韻。寄一菴。 其四</title>,<text>缾雀多生黑暗中。妨心只與鎖猿同。從師恰得眞如趣。一手歸來兩手空。</text>
<title>送兪 好仁 歸養</title>,<text>風樹年來飮恨長。君歸天嶺轉遑遑。是身於世無歸處。虛老東華鬢已蒼。</text>
<title>讀性理大全 二首</title>,<text>文皇御宇稟君師。性理新書及遠郵。卷首精微圖太極。爲中蘊奧萃雄詞。</text>
<title>讀性理大全 二首 其二</title>,<text>窮探滄海珍珠露。高揭靑空白日垂。奚啻黃金萬籯賜。到今方覺古人辭。</text>
<title>金石完求見。曾聞石完善射。出所藏樸頭與之。兼寄以詩。</title>,<text>童烏猿臂藝穿楊。八札弓強陋蹶張。他日蓮城鄕射飮。携君取觶揖升堂。</text>
<title>風雨日獨坐。不勝惆悵。因敍鄙懷。伏呈讀書諸先生。二首</title>,<text>瀄汩風塵三十年。逢場作戲却茫然。那堪有意人間事。直作無心地上仙。</text>
<title>風雨日獨坐。不勝惆悵。因敍鄙懷。伏呈讀書諸先生。二首 其二</title>,<text>一生雌伏慕雄飛。何日呈玕叫帝扉。堪笑廣文樗櫟散。惟將寸草報春暉。</text>
<title>贈金毫隱 二首</title>,<text>君愛仁齋每折書。兄言花石滿蝸廬。祗今零落君猶健。惆悵相逢十載餘。</text>
<title>贈金毫隱 二首 其二</title>,<text>戀著家鷄苦學書。竈煤杮葉滿荒廬。煩君莫擬元和脚。潦倒無成白首餘。</text>
<title>奉呈玉堂諸先生</title>,<text>韓山才子美無雙。肚裡春心不可降。笑殺佳兒先著意。却將心事換新腔。</text>
<title>奉呈玉堂諸先生 其二</title>,<text>鸞鶴長身舞袖垂。靑娥歌罷暗低眉。要令風韻傾時輩。若避人知是大痴。</text>
<title>奉呈玉堂諸先生 其三</title>,<text>美人壽客意怡融。酒盞寧知轉手空。不是美人能醉酒。酒腸還爲美人通。</text>
<title>次中書堂板上李舍人韻 二首</title>,<text>白頭猶未賦歸田。老入中書踏錦筵。貳公何以參弘化。只有詩狂與醉顚。</text>
<title>次中書堂板上李舍人韻 二首 其二</title>,<text>平生昧事抱淸狂。叨入巖廊意轉茫。多謝諸郞作春會。杏花初坼柳全黃。</text>
<title>漫題</title>,<text>祿可代耕非至賤。資能辦酒未全貧。一身康濟生涯足。始信詩書不負人。</text>
<title>奉呈壯元金乖崖 二首</title>,<text>尙友當年點也賢。再將春服領風煙。自慚每乏探花分。滯在寒正二月天。</text>
<title>奉呈壯元金乖崖 二首 其二</title>,<text>進雖云昜退猶難。折桂探春事一般。若也當年遲一步。三春桃李共人看。</text>
<title>余於拔英試得探花。登俊試爲榜眼。金乖崖俱占兩榜魁。因吟二絶奉呈。</title>,<text>拔英登俊兩魁開。再冠羣雄展大才。前日探花陞榜眼。人言漸次逼元魁。</text>
<title>余於拔英試得探花。登俊試爲榜眼。金乖崖俱占兩榜魁。因吟二絶奉呈。 其二</title>,<text>文場戰藝竟爭先。矛戟森森在眼前。四十榜生誰最順。菁川退舍遜周旋。</text>
<title>病餘。吟成四絶。呈崔 勢遠。</title>,<text>楊柳凝煙翠幕低。新荷出水葉初齊。滿庭綠樹重陰合。忽有黃鸝來上啼。</text>
<title>病餘。吟成四絶。呈崔 勢遠。 其二</title>,<text>盡日閑眠獨掩扉。楊花攪亂逐人飛。肯將多病干時用。留取殘生付釣磯。</text>
<title>病餘。吟成四絶。呈崔 勢遠。 其三</title>,<text>身閒不作皺眉事。性懦從敎唾面羞。萬事一心無喜慍。不妨隨意傍林丘。</text>
<title>病餘。吟成四絶。呈崔 勢遠。 其四</title>,<text>南窓終日坐忘機。庭院無人鳥學飛。細草暗香難覓處。淡煙殘照雨霏霏。</text>
<title>奉呈李太學士平仲 三首</title>,<text>聖主崇文重武成。交修不頗若提衡。武能耽學文能射。生死都將屬太平。</text>
<title>奉呈李太學士平仲 三首 其二</title>,<text>操弓攝矢幷文龍。揖讓周旋續古風。爭也雍容是君子。誰能揚觶奏膚功。</text>
<title>奉呈李太學士平仲 三首 其三</title>,<text>掌裡烏號八札弓。禁中三日許爭雄。竊觀豚犬兼籌算。且起殘年矍鑠翁。</text>
<title>閒吟</title>,<text>慵來負手望雲山。巷絶輪蹄却似閑。覓句忽圓還一笑。怪禽驚起掠簷端。</text>
<title>慰徐達城遭謗</title>,<text>是是非非易失宜。中情只許老天知。終敎同舍持金謗。千載分明直不疑。</text>
<title>賀徐達城復職 二首</title>,<text>邇來三月阻明光。高臥江亭八尺床。旋被宣招入金闕。終南浮黛亦新粧。</text>
<title>賀徐達城復職 二首 其二</title>,<text>曾從經幄近淸光。幾度含香侍御床。還似長門初出閣。承恩不减舊時粧。</text>
<title>贈成景武 允文</title>,<text>酒海茫茫鬪兩雄。觥船百棹快生風。蝦魚怯見雲濤湧。煦沫潛藏碧藻中。</text>
<title>簡金大司成 禮蒙</title>,<text>龜兒耽學便休官。擬欲摳衣函丈間。事業從來基立志。老翁黃色更浮顔。</text>
<title>李廣陵朝京師。索余永平灤河驛壁孤竹淸風詩。深愧蕪拙。不稱雅鑑。然旅窓孤燈之下。遼薊長亭之上。針駁瑕纇。未必無遣懷之一助云。謹錄如左。因步韻二絶奉別云。</title>,<text>君今承命向燕歸。歷訪吾曹也不非。到得灤河廳上看。至今遺墨尙熹微。</text>
<title>李廣陵朝京師。索余永平灤河驛壁孤竹淸風詩。深愧蕪拙。不稱雅鑑。然旅窓孤燈之下。遼薊長亭之上。針駁瑕纇。未必無遣懷之一助云。謹錄如左。因步韻二絶奉別云。 其二</title>,<text>燕塞秋高官馬肥。長亭萬里瞥然歸。征輈政趁春風返。擬向東山採蕨薇。</text>
<title>送金修撰 宗直 作宰咸陽 二首</title>,<text>多君乞郡阻淸班。好向庭闈罄一歡。五鼎從來知叵奈。終天永慕撫錘瘢。</text>
<title>送金修撰 宗直 作宰咸陽 二首 其二</title>,<text>智異山高萬丈長。山藏古郡號咸陽。花長舊刹嚴川路。翠竹茅茨是故鄕。</text>
<title>金太守見和。復次韻。二首</title>,<text>白石淸川趁馬蹄。幽禽故故近人啼。山城十里蒼煙暮。遙認靑帘直水西。</text>
<title>金太守見和。復次韻。二首 其二</title>,<text>曾聞服餌制頹齡。晚學神農本草經。歲暮天寒山雪盛。不知何處覓黃精。</text>
<title>送金善山 宗直 之任 五首</title>,<text>萱堂雲闕隔微茫。仕宦寧親兩未忘。乞郡章成誰會得。事親猶短事君長。</text>
<title>送金善山 宗直 之任 五首 其二</title>,<text>忽聞今日動歸舟。薄送因懷遠別愁。此去憶儂知有處。滿城明月荻花秋。</text>
<title>送金善山 宗直 之任 五首 其三</title>,<text>爲郡長才我所聞。弛刑敦化亦云云。憶曾暫與康衢老。到處逢人說使君。</text>
<title>送金善山 宗直 之任 五首 其四</title>,<text>四海猶稱卽弟兄。校來方寸萬般情。自從天嶺相從後。多我平生一識荊。</text>
<title>送金善山 宗直 之任 五首 其五</title>,<text>漢陽宮闕起秋風。惜別詩成一病翁。老去肯令雙耳在。春來細聽北來鴻。</text>
<title>寄友婚金 千齡</title>,<text>遙望雲霄拜紫宮。何時咫尺覲重瞳。歸來三逕問松菊。依舊靑山對病翁。</text>
<title>寄西平</title>,<text>白髮紅塵一老翁。故園花竹又春風。非干作意耽閑味。偶得閒時興味濃。</text>
<title>次曹太虛嘉山石門嶺韻 二首</title>,<text>西來天險數雄關。山接滄溟海接山。猶作城闉謀避寇。至今頹壘在林間。</text>
<title>次曹太虛嘉山石門嶺韻 二首 其二</title>,<text>殘城澗水響丁東。血染餘花發晚紅。何幸身逢太平日。吏無能幹將無雄。</text>
<title>送蔡大憲 壽 歸嶺南</title>,<text>聖恩容貸逞危言。朝野喧傳駭見聞。主屹山靈應一笑。金門纔入又柴門。</text>
<title>新正。入直內兵曹。二首</title>,<text>玉漏丁東醉夢餘。禁城春色滿彤除。疏簾影轉日亭午。讀罷陰符一卷書。</text>
<title>新正。入直內兵曹。二首 其二</title>,<text>新歲兒童賣我癡。呼來輒應百無疑。半生聰慧還痴盡。博我眞癡庶可醫。</text>
<title>五更歌 五首</title>,<text>初更人定四壁靜。瞌眼無眠長耿耿。坐臥吟呻閣瘦軀。何以度此寒夜永。</text>
<title>五更歌 五首 其二</title>,<text>二更欲睡睡不來。引睡強傾三兩盃。萬念繁興轉紛撓。未堪氷炭嬰于懷。</text>
<title>五更歌 五首 其三</title>,<text>三更不寐坐支頤。燈影微明更鼓稀。旋倚居然過夜半。拓窓頻看星河移。</text>
<title>五更歌 五首 其四</title>,<text>四更猶未膝添床。沈痛無端迫我腸。天地有窮愁不盡。固知非病亦膏肓。</text>
<title>五更歌 五首 其五</title>,<text>五更鷄叫趁鍾聲。起擁衾裯坐達明。不是朝來愁便去。愁仍夜暗倍冥冥。</text>
<title>失題</title>,<text>人競刀錐欲富家。熾如夸父渴奔河。蠟薪飴澳爭相尙。畢境何殊一夢過。</text>
<title>湖南形勝十一絶</title>,<text>龍城陟入白雲間。一線纔通路屈盤。聽得鄕人誇絶險。時危憑仗制凶蠻。</text>
<title>湖南形勝十一絶 其二</title>,<text>一帶長川接古津。風搖鴨綠細生鱗。孤舟隱映蓼花岸。畫裡分明著箇人。</text>
<title>湖南形勝十一絶 其三</title>,<text>廢井荒凉鎖暮煙。劉公事業說相傳。大唐不作包荒計。謾說孤城笑昔年。</text>
<title>湖南形勝十一絶 其四</title>,<text>知名南國廣寒樓。六月登臨骨欲秋。桂影忽來天宇逼。朱欄曲處過牽牛。</text>
<title>湖南形勝十一絶 其五</title>,<text>松桂陰濃接郡家。寶坊鐘磬月中多。眼明忽覺煙蘿逕。懶向人間問綺羅。</text>
<title>湖南形勝十一絶 其六</title>,<text>一抹秋光到樹頭。淡黃輕綠更浮浮。風輕金蝟逬虯卵。閒伴兒童作勝遊。</text>
<title>湖南形勝十一絶 其七</title>,<text>奔川兩岸駕長橋。波面沈沈影動搖。千尺玉虹腰正闊。細尋歸路不知遙。</text>
<title>湖南形勝十一絶 其八</title>,<text>抱寶龍公睡未回。陰關密鎖不曾開。聽經已廢潭邊寺。只有波光照石臺。</text>
<title>湖南形勝十一絶 其九</title>,<text>水遠沙長柳影迷。居人一一得幽棲。落花飛絮靑春晚。千古風流接會稽。</text>
<title>湖南形勝十一絶 其十</title>,<text>風帘隱約隔長林。破驛荒凉一徑深。日暮牛羊來遠道。半輪殘照掛靑岑。</text>
<title>湖南形勝十一絶 其十一</title>,<text>一眼澄澄石底泉。名傳祖母幾千年。應知世遠雲仍盡。乳水猶添暍死天。</text>
<title>庚寅三月。抱病未能莅官。上書免職。恩許封君養疾。天恩罔極。因作詩自敍。四首</title>,<text>昨日除書下九天。倒懸方解喜如顚。支持病骨難成拜。默祝王齡萬萬年。</text>
<title>庚寅三月。抱病未能莅官。上書免職。恩許封君養疾。天恩罔極。因作詩自敍。四首 其二</title>,<text>四年刑部按郡囚。巧詰如癡眞似尤。顧我安能辨情僞。而今閑坐百無憂。</text>
<title>庚寅三月。抱病未能莅官。上書免職。恩許封君養疾。天恩罔極。因作詩自敍。四首 其三</title>,<text>論囚庭際血淋漓。叱咤揚威更皺眉。解我官曹如夢覺。覺時猶怕夢中時。</text>
<title>庚寅三月。抱病未能莅官。上書免職。恩許封君養疾。天恩罔極。因作詩自敍。四首 其四</title>,<text>病骨辛酸晝掩門。街頭却喚晉山君。從今免被官曹縛。煮背晴軒到夕曛。</text>
<title>重到龍灣。戲題老妓扇。公之西都。妓曾薦枕者已老。公悶之。有詩曰。十年重到關西地。妓已皤皤容又翁。又以兩絶題其扇。其後。妓益老而落籍。每使客至西都。妓必以扇詩呈之。多蒙賞吟賜給之優。見尹月汀所撰平壤誌。</title>,<text>吾猶墨鬢汝紅裙。醉把長琴上統軍。重到龍灣眞似夢。不妨吹破滿江雲。</text>
<title>重到龍灣。戲題老妓扇。公之西都。妓曾薦枕者已老。公悶之。有詩曰。十年重到關西地。妓已皤皤容又翁。又以兩絶題其扇。其後。妓益老而落籍。每使客至西都。妓必以扇詩呈之。多蒙賞吟賜給之優。見尹月汀所撰平壤誌。 其二</title>,<text>十二年前贈別離。重來相見夢耶非。鏡中不識容華變。猶把情悰話舊時。</text>
<title>迎祥詩 四首</title>,<text>玉曆星初換。龍墀物自春。慶延諸福集。祥引萬年新。陽德浮陰化。坤元合至仁。惟南爭獻壽。終始應天人。</text>
<title>迎祥詩 四首 其二</title>,<text>金閏除歲罷。繡戶度春深。厚德當坤極。仁恩慰聖心。塗山留懿範。太姒有徽音。嗣續傳千祀。鴻休繼自今。</text>
<title>迎祥詩 四首 其三</title>,<text>日帶瑞光暖。風將花信通。祥凝雙闕表。慶集五雲中。占斷鸚花膩。行看錦繡紅。聖神誠孝理。福履享無窮。</text>
<title>迎祥詩 四首 其四</title>,<text>聖心所無逸。椿算歸永年。大化開新曆。神功配上天。生成參覆載。聲敎溢中邊。茂迓王春屆。觚稜靄瑞煙。</text>
<title>賀姜大司成老 二首</title>,<text>久屈元非辱。終享自有幾。珠藏知岸潤。玉蘊識山輝。德業修方定。銓衡論所歸。雲程再空闊。九萬見雄飛。</text>
<title>賀姜大司成老 二首 其二</title>,<text>皐比新講席。衿佩舊諸生。動靜非言論。觀瞻卽典刑。爲人有高下。賦質異昏明。盡入爐錘裡。陶甄摠化成。</text>
<title>次海印寺上室板韻</title>,<text>見說伽倻寺。虛經十載聞。我來雲作伴。僧臥鹿爲羣。客枕寒溪澈。香盤淨夜分。多生膏火裡。慚愧抱辛勤。</text>
<title>申參議 末舟 歸來亭首尾吟 十首</title>,<text>歸去來何事。非干負聖朝。彀中謝遊豫。物外得逍遙。花竹春方膩。溪山景轉饒。委心聊自樂。懶折向人腰。</text>
<title>申參議 末舟 歸來亭首尾吟 十首 其二</title>,<text>歸去來何事。田園三逕荒。春還問松菊。客至引壺觴。泉脉涓涓動。花枝細細香。委心聊自樂。不必慕軒裳。</text>
<title>申參議 末舟 歸來亭首尾吟 十首 其三</title>,<text>歸去來何事。幽居長夏淸。菜籬深見蝶。村塢遠聞鸚。巢燕雙雙急。江鷗箇箇輕。委心聊自樂。何用絆虛名。</text>
<title>申參議 末舟 歸來亭首尾吟 十首 其四</title>,<text>歸去來何事。夏天村務忙。趁晴須刈麥。乘雨便移秧。供饁戕新筍。喂蠶試女桑。委心聊自樂。臧穀共亡羊。</text>
<title>申參議 末舟 歸來亭首尾吟 十首 其五</title>,<text>歸去來何事。郊原秋氣高。冥鴻遵海渚。獨鶴在林皐。鼎滑烹蓴菜。盤香斫蠏鰲。委心聊自樂。逸興更陶陶。</text>
<title>申參議 末舟 歸來亭首尾吟 十首 其六</title>,<text>歸去來何事。秋成物自饒。稻田紅䆉稏。菜圃綠疏蕭。蒼隼乘風便。金鷄啄黍驕。委心聊自樂。萬事此中消。</text>
<title>申參議 末舟 歸來亭首尾吟 十首 其七</title>,<text>歸去來何事。玄冬氣始凝。兔寒藏土窟。魚下負河氷。榾柮偸春盎。松明當夜燈。委心聊自樂。我稼已場登。</text>
<title>申參議 末舟 歸來亭首尾吟 十首 其八</title>,<text>歸去來何事。柴荊雪滿山。詩酸凉齒頰。酒暈借容顔。煖倚狐裘白。香薰鷓鴣斑。委心聊自樂。身世也閑閑。</text>
<title>申參議 末舟 歸來亭首尾吟 十首 其九</title>,<text>歸去來何事。膏肓泉石奇。江奔平野遠。山擁小亭危。得竹庭偏靜。憐花席更移。委心聊自樂。豈與世相違。</text>
<title>申參議 末舟 歸來亭首尾吟 十首 其十</title>,<text>歸去來何事。鄕關得勝遊。山靑兼白水。春暖又淸秋。已斷平生趣。何曾萬戶侯。委心聊自樂。得意便休休。</text>
<title>作首尾吟。送人南歸。五首</title>,<text>何處難忘酒。桑鄕晝錦歸。九天承寵渥。五馬賴光輝。京洛身初到。家山望轉微。此時無一盞。何以賞春暉。</text>
<title>作首尾吟。送人南歸。五首 其二</title>,<text>何處難忘酒。庭闈具慶時。紅顔誇尙健。白髮喜雙垂。堂上春長滿。尊前日正遲。此時無一盞。空負白華詩。</text>
<title>作首尾吟。送人南歸。五首 其三</title>,<text>何處難忘酒。江頭送別時。戀親辭闕下。作宰向天涯。煙柳初開眼。春山闊展眉。此時無一盞。何以慰離思。</text>
<title>作首尾吟。送人南歸。五首 其四</title>,<text>我欲隨君去。菁川坐濯纓。竹深村塢靜。江闊野橋平。帶月閒垂釣。乘春獨出耕。不歸歸便得。何用絆浮名。</text>
<title>作首尾吟。送人南歸。五首 其五</title>,<text>我欲隨君去。鄕關訪舊遊。鳳山撑地軸。矗石捍江流。暫値陽臺雨。還登王粲樓。不歸歸便得。匹馬是淸秋。</text>
<title>剛中用歸去來辭字。次東坡十韻以示。用其字步韻答之。</title>,<text>歸去來何日。巾車命僕夫。行行悲往事。役役向前途。雲林景將翳。田園春欲蕪。交遊良有趣。時復爲携壺。日日春光入。欣欣獨自歡。委心成樂趣。矯首寄遐觀。世路行將倦。衡門老始安。農夫來問事。聊可與盤桓。西疇將有事。僮穉語春前。命僕行尋壑。經丘引遠泉。風光歸老木。日景翳雲天。萬物流形化。感時聊問田。惆悵復惆悵。世塗安可尋。有時還委命。無事復關心。樂趣多歸酒。懽情獨任琴。東皐微有逕。得得往登臨。昨非不可諫。歸趣將安休。憩息安容膝。歸來感首丘。引觴觀遠峀。倚杖俯淸流。世路悲生事。春風獨自遊。出門車載駕。涉遠不容留。松老鳥知往。園春泉始流。已爲無物我。何事絶交遊。富貴安吾命。天乎不可求。日與帝鄕遠。欲歸焉有期。倦來良已矣。老去復休之。松菊將成趣。風雲自入詩。怡顔悅親戚。爲樂貴心知。東皐可舒嘯。入壑得泉奔。風息時搖棹。雲還獨倚門。迎將任穉子。懽樂寄壺尊。老去情懷倦。風流不復存。旣自知今是。胡爲恨昨非。開尊欣有酒。入室任無衣。俯壑泉流遠。出門松逕微。行休還有感。倦鳥入雲飛。撫事尙多感。知天不願榮。鄕關親可倚。僮僕喜相迎。老覺琴書趣。行知杖策輕。世途迷去就。無復問人情。</text>
<title>病瘧。答柳武靈子光韻。</title>,<text>多病守環堵。寥寥結夏僧。松簷驟雨響。金鴨淸香凝。燕石或爲寶。氷山還可憑。陶然成一醉。醉去悔還仍。</text>
<title>遭謗之餘。達城以短律見寄。步韻答之。三首</title>,<text>我不爲人害。人何巧我謀。衆中從唾面。胯下更低頭。毀謗無端起。功名訖可休。行當動花柳。爛醉賞春柔。</text>
<title>遭謗之餘。達城以短律見寄。步韻答之。三首 其二</title>,<text>少無干主策。老乏庇身謀。朱紱纏衰骨。乾霜照禿頭。行藏終自斷。早晚便長休。做錯因鋼鍊。寧爲繞指柔。</text>
<title>遭謗之餘。達城以短律見寄。步韻答之。三首 其三</title>,<text>居閒眞勝策。日醉是良謀。宿菜挑芒甲。春醅潑甕頭。一身將底用。萬事老宜休。末契托年少。逢人善輯柔。</text>
<title>向關東行在所。歷金化縣。次壁上先祖通亭韻。</title>,<text>法駕東巡日。蓬萊望渺然。旌旗雲葉動。釰戟日華鮮。仙仗春風裡。行宮碧海前。矢詩陳吉日。聊欲頌周宣。</text>
<title>次菩提津暎碧樓韻</title>,<text>峭壁挾一江。溶溶碧玉流。巧尋巖下路。獨上渚邊樓。花木千章麗。斑毛一頂秋。平生愛幽絶。信筆記淸遊。</text>
<title>次江陵板上韻</title>,<text>瑩澈鏡澄面。周遭山作門。江湖元不變。風月鎭長存。春色雨中老。波光煙外昏。沙鷗似相識。故故戲蒲根。</text>
<title>題楊州湘水驛壁</title>,<text>晚步步前除。巡簷數遠山。亂峯來瞑色。破葛集輕寒。落日三竿盡。昏鴉數點還。百年愁是半。排悶彊爲寬。</text>
<title>渡臨津</title>,<text>一舸渡淸津。江花欲暮春。潮回沙有跡。風細水生鱗。地僻帆檣少。人稀鷗鷺馴。經行曾幾日。不覺鬢絲新。</text>
<title>奉呈集賢諸公 七首</title>,<text>蝶化漆園魂。花生謫仙筆。悠悠穹壤間。此理難具述。而我何爲者。辛勤討詩律。庶幾骨換凡。得此萬分一。</text>
<title>奉呈集賢諸公 七首 其二</title>,<text>處世猶高枕。看山時捲簾。淡煙藏碧樹。急雨傍虛檐。妙理存新釀。吟魂到黑甜。吾生類蟫蠹。信手整牙籤。</text>
<title>奉呈集賢諸公 七首 其三</title>,<text>十載酬知己。靑衫踏軟紅。螭階隨寵鶴。雲路愧冥鴻。世味辛酸外。人情冷暖中。華胥有餘樂。得得認淳風。</text>
<title>奉呈集賢諸公 七首 其四</title>,<text>結宇近靑山。山雲低作雨。寒聲徹朝曛。蕭蕭滿環堵。醉飽不求餘。睡作混沌譜。覺來仰雲霄。羲和已亭午。</text>
<title>奉呈集賢諸公 七首 其五</title>,<text>富貴只在天。回也屢至空。如何端木氏。輕議漢陰甕。世人善窈窕。嗤我腹空洞。笑傲南窓下。一場春草夢。</text>
<title>奉呈集賢諸公 七首 其六</title>,<text>晚歲滄洲趣。悠悠不可降。宦游非爲道。側陋豈迷邦。一路通湖海。孤舟繫石矼。何當畢婚嫁。卜地近淸江。</text>
<title>奉呈集賢諸公 七首 其七</title>,<text>一樂來千古。余生幸是男。奮身思豹變。失脚近鮦貪。養拙心無累。求榮面發慚。名途多捷逕。何處是江南。</text>
<title>病中。奉呈曹太虛。二首</title>,<text>金遇庚初伏。星移歲半周。五勞侵病骨。萬事任虛舟。茗飮蘇乾肺。烏巾盖白頭。居然臥窓下。歸興滿滄洲。</text>
<title>病中。奉呈曹太虛。二首 其二</title>,<text>淸遠蓮香妙。高低柳影斜。臨風賞雲錦。倚杖步靑莎。五夜月輪小。九天風露多。滄洲意無極。於此度生涯。</text>
<title>感懷偶吟 二首</title>,<text>遭彈知有罪。謝事勝長閒。冷暖人情裡。升沈宦海間。殘生惟白髮。歸夢但靑山。老去林泉興。悠悠尙未闌。</text>
<title>感懷偶吟 二首 其二</title>,<text>患生緣有我。無我却成眞。居然爲老物。肯更問通津。屋舍臨周道。園林接比鄰。盤桓自爲樂。天氣一番新。</text>
<title>贈金修撰 孟性 謫居 二首</title>,<text>洛下已氷泮。星山應雪消。澗香梅破萼。橋暗柳垂條。泉石居停邃。蓬萊眺望遙。何當解條鎖。九萬入雲霄。</text>
<title>贈金修撰 孟性 謫居 二首 其二</title>,<text>冶長在縲絏。管仲罹繫囚。賢達或難免。困窮非所羞。竹根春水活。花外小塘幽。俯仰自無愧。安得不優遊。</text>
<title>恭惠王后挽詞 三首</title>,<text>徽猷參化育。厚德贊生成。列掖依仁範。三宮感孝誠。燕禖祈吉慶。麟趾仰休禎。不弔天難料。終然負太平。</text>
<title>恭惠王后挽詞 三首 其二</title>,<text>地極坤維絶。天衢月馭催。方喪期有進。卽遠事難回。繐帳垂空殿。龍輴向化臺。園陵接華萼。想像更堪哀。</text>
<title>恭惠王后挽詞 三首 其三</title>,<text>俔天生聖后。當壼正邦基。六載宣陰化。羣工仰母儀。理何仁不壽。天亦老無知。萬事蒼黃裡。微臣血淚垂。</text>
<title>御屛應制 四首</title>,<text>治亂尋常起忽微。宴安鴆毒早知幾。龍樓豈厭甘同夢。鵷列寧無會且歸。永巷當時先自效。君王從此悟前非。交修辦得中興業。未必天戈獨自揮。</text>
<title>御屛應制 四首 其二</title>,<text>敢諫難諧身諫從。故應却肉示深衷。元來人物多相混。誰識忠賢本不同。一笑相君非吉士。十年治楚少奇功。當時若解斯言切。何但纔成五伯雄。</text>
<title>御屛應制 四首 其三</title>,<text>辭輦當時帝眷隆。漢家妃嬪慕高風。靑蠅一點生昭質。妖燕雙飛入後宮。早斷死生緣賦命。敢將禍福訴天公。黃金不用施虛賞。長信年年武帳空。</text>
<title>御屛應制 四首 其四</title>,<text>北渚雲深湘水波。蒼梧無處覓重華。九疑一望渾相似。二女同來可奈何。竹上淚痕終不滅。胸中節義竟難磨。英靈千古應長在。寶瑟聲高閃暮鴉。</text>
<title>生陽館詠梨花</title>,<text>一園香雪夜猶明。開遍纖柯覆後庭。因雨無心閒點滴。乘風作意故輕盈。暎空爛熳天然白。閒葉參差分外靑。預恐朝來零落盡。醉吟終日倚窓欞。</text>
<title>贈剛中 三首</title>,<text>書劍風塵困腐儒。才窮智薄算全無。臨機不斷循墻鼠。遇事多疑聽氷狐。昵侍經筵何所補。叨承帝問只知兪。十年承乏參司馬。五鳳連飛帶一烏。</text>
<title>贈剛中 三首 其二</title>,<text>少小相從托契深。同升今已摠華簪。鑾坡得酒同春賞。松寺連床共夜吟。陋巷稀經長者轍。新詩偏認故人心。太平歌頌煩公手。願續南薰入舜琴。</text>
<title>贈剛中 三首 其三</title>,<text>愛吟撚斷數莖髭。說著平生感已隨。衍是丈夫彼哉彼。魯無君子斯焉斯。莊生忘我夢爲蝶。墨子多情悲染絲。獨有雲松老居士。偸閑卽醉醉成詩。</text>
<title>題驪興客館</title>,<text>水邊華閣襯雲端。杖鉞登臨暫破顔。江闊易傳千里月。樓高不礙萬重山。龍門晚翠秋雲外。甓寺晨鍾暮靄間。滿案簿書無了日。來遊此地占淸閒。</text>
<title>次金化縣韻</title>,<text>地縮東溟矗萬山。仙風句引骨凝寒。神洲二島望來近。弱水千重飛渡難。楓嶽峯巒經玉輦。海邦民物覲龍顔。我行直向蓬萊闕。想像宸居縹緲間。</text>
<title>次高城板上韻</title>,<text>平生性癖愛淸幽。客裡寧悲道自修。十里靑松藏野店。半簾紅日入岑樓。詩因遣興偶然就。語不驚人還未休。昨向行宮奉天語。關東卽是帝王州。</text>
<title>次襄陽壁上韻</title>,<text>昨日初辭玉輦前。風光正値艶陽年。梨花院落家家雨。楊柳池塘處處煙。大野東頭看海日。長林一面見江天。行程却抱文園渴。立馬頻尋石底泉。</text>
<title>次礪山別室板上韻</title>,<text>千章喬木翠煙浮。一帶寒溪抱郡流。霜重尙餘殘菊秀。日斜偏覺暮山稠。心閒不解成三恨。才拙曾無賦四愁。恠底南來遺舊習。夢魂長繞鳳池頭。</text>
<title>和張內翰韻 二首</title>,<text>畫船簫鼓壓滄波。齊榜中流取次過。鐵騎如雲連野靜。霓旌蔽日簇江多。水分華界橫羅帶。山入胡天點翠螺。駟馬長卿今諭蜀。新詩還看妙陰何。</text>
<title>和張內翰韻 二首 其二</title>,<text>三河三曲繞迢迢。車騎迎將使者軺。路挾名園攢綠樹。田連沃壤靄靑苗。絃歌到處皇恩遍。邊境多時沴氣消。耕鑿煕煕帝何力。須君此去採風謠。</text>
<title>賀仁齋得男</title>,<text>晉山餘慶及曾玄。文敬儀刑久不愆。萬卷詩書俱有托。一家簪紱豈無傳。生雛瑞鳳休嫌晚。結子蟠桃不記年。莫謂嗣宗無伴侶。竹林終與仲容賢。</text>
<title>仁齋。見龜孫，麟孫。畫松竹以贈。遂題其上。二首</title>,<text>小松元是大夫孫。勁節應當洎後昆。摩頂已知藏霹靂。托根終欲蔭乾坤。濤聲乍起風生韻。龍影纔分月有痕。看汝何時成吉夢。坐拈香炷祝晨昏。</text>
<title>仁齋。見龜孫，麟孫。畫松竹以贈。遂題其上。二首 其二</title>,<text>東風抽出碧琅玕。錦籜纔凋秀色寒。聲撼耳邊聞鳳語。根從地底學龍蟠。却嫌居處令人俗。故繞階除著眼看。誰信渭濱消息在。邇來添得最長竿。</text>
<title>龜孫登第。崔 勢遠 詩以賀之。步韻以答。二首</title>,<text>勺水安能助海波。愧將餘澤更傳家。過庭學禮渠何敢。繼世成名衆所誇。首尾龍門三級浪。牢籠桂苑兩枝花。當年戲語君須記。傾盖人今髮已華。</text>
<title>龜孫登第。崔 勢遠 詩以賀之。步韻以答。二首 其二</title>,<text>世味多辛宦路艱。兒曹幸爾嗜酸寒。應嫌老子叨居首。却殿諸生又造端。匣中久閉雙飛釰。鼎裡初成九轉丹。百謗殘生危萬死。喜來無語掩荊關。</text>
<title>示龜兒</title>,<text>一身贏得兩家恩。姑息因循似觸藩。到處自甘遭謗罵。逢人安肯說根源。紫荊頓悴悲分散。箕豆相煎駭見聞。避地南荒眞薄計。且將衰朽臥衡門。</text>
<title>寄從姪翰林居孝</title>,<text>念子抽毫侍禁闈。分明尺五近天威。好將經術干時世。莫把春秋枉是非。智異松篁空獨臥。晉陽桑梓已無依。此身一似浮萍草。纔到南鄕便北歸。</text>
<title>書懷示兪正字 好仁</title>,<text>北望雲岑隔帝京。南來日月亦崢嶸。身曾佐漢無全策。意足封留避浪名。便覺林泉餘宿債。老從蓬蓽且居停。夜深雨絶寒窓夢。半雜鄕愁不肯明。</text>
<title>任子深 元濬 寄詩作松竹圖。用其韻答之。</title>,<text>老鱗皺縮臥蒼龍。曾傍溪山校異同。根護茯苓胎琥珀。幹搖風雨拂霓虹。陰森一壑生靈籟。遮斷長空盪蘊隆。記得少年摩頂日。應知霹靂已藏中。</text>
<title>任子深 元濬 寄詩作松竹圖。用其韻答之。 其二</title>,<text>玉立脩篁化籜龍。春華敢與此君同。橫當複道棲儀鳳。高拂彤樑䙚彩虹。雨氣渾涵偏擺亞。雪花擎重且穹隆。休將剪伐干生意。意在靑冥萬丈中。</text>
<title>次洪江寧 元用 林亭韻</title>,<text>喬木華亭氣像新。九天恩渥便渾身。少年歷仕曾多策。晩歲封侯只愛賓。綺席蛾眉彈妙曲。金盤羊酪點時珍。矢詩敢冀參諸彥。我是葭莩末屬親。</text>
<title>題楮子島圖</title>,<text>王孫泉石入膏肓。料理平湖十里莊。玉鏡光分天上下。靑螺影倒水中央。輕舟短棹通麻浦。豐草長郊接華陽。少小昔年曾歷此。畫中疑有舊滄浪。</text>
<title>友人求燒酒一器。戲贈。</title>,<text>雲端滴得秋空露。瀉下缾罌氣冽香。眞味遠分賢聖趣。神功不管醉醒鄕。細斟琥珀春生脥。滿酌鸕鷀雪入腸。一似屠門成大嚼。休將高議笑淸狂。</text>
<title>送人歸晉陽</title>,<text>智異山東矗石西。一丘荒廢祖先廬。千頭杮栗貧堪托。十里江湖閒可漁。戀主未能辭闕下。首丘終亦念鄕居。晉陽父老如相問。珍重王門廁曳裾。</text>
<title>鳳凰池</title>,<text>掖垣深處鳳凰池。千載夔龍又一時。環佩每聞靑鎖闥。爐煙偏傍碧梧枝。地分淸切蓬萊近。人被涵濡雨露私。試問通津何處是。堯庭聊欲頌來儀。</text>
<title>閑吟 二首</title>,<text>閑吟不是藝能多。壯志其如老去何。卄載功名添鬢雪。五更風雨落燈花。阻隨鵷路趍文陛。甘與沙鷗點碧波。到得晚來棲息定。楊花江水鏡新磨。</text>
<title>閑吟 二首 其二</title>,<text>飄泊衿陽日月多。故人消息問如何。短籬殘菊寒無艶。冷瓦繁霜眩有花。山擁舊廬浮黛色。月窺前嶺湧金波。人間肯綮終難解。從此鉛刀不用磨。</text>
<title>送人赴燕京賀千秋節 三首</title>,<text>大明天子撫華夷。運啓昇平此一時。小海分波知有本。前星繼彩占重煕。千秋慶節人歸極。使事專能子誦詩。到得朝端爭刮目。應驚玉樹產東郵。</text>
<title>送人赴燕京賀千秋節 三首 其二</title>,<text>西望遙遙玉帝京。漢陽宮闕始和淸。輕風永日家家燕。綠樹名園處處鸚。天上歸來看一瞥。途中信宿幾長程。却慚百疾纏衰骨。只把荒詩送遠程。</text>
<title>送人赴燕京賀千秋節 三首 其三</title>,<text>少年曾入帝城來。萬古黃金尙有臺。北鎭巫閭壯門鍵。東連遼霫漲氛埃。道傍小竈市胡餠。屋角輕帘誇綠醅。老臥神遊還歷歷。最看雲物護蓬萊。</text>
<title>次李交河韻 二首</title>,<text>淸川百折傍林圍。槐柳陰中一逕微。滿地桑麻平靄靄。數家煙火遠依依。簪纓久謝終無夢。鷗鷺相隨已息機。不是要成歸隱計。早知鴻路有冥飛。</text>
<title>次李交河韻 二首 其二</title>,<text>秋入山村錦繡圍。淡黃輕綠抹還微。霜淸籬菊香堪折。月隱庭松靜可依。魚放江湖隨意樂。鴈謀粱稻陷身機。分明此事君應會。高臥林亭逸興飛。</text>
<title>贈洪相公 應之○二首</title>,<text>霜落林空四望通。遙聞車盖會園中。倚天鵠布兼雲白。挾坐猩裙媚日紅。席上風流多勝客。醉來談笑欠衰翁。未參矍相翻惆悵。手撫烏號八札弓。</text>
<title>贈洪相公 應之○二首 其二</title>,<text>聞說耆英古有人。而今做會續芳塵。職當鼎鼐兩丁未。官判鴻樞一甲辰。吏部一心淸似水。月城雙髮盎如春。風流解事琴軒在。摠是太平無事身。</text>
<title>癸未秋。朝燕京。和黃 琦 詠松韻。</title>,<text>徂徠斤斧四山空。斷斲還將芟草同。幸爾托根依密地。爲吾當夏產淸風。根藏霹靂龍蛇蟄。液化茯苓琥珀紅。一事定爲千古恨。蒼官不是應尊崇。</text>
<title>致齊昭格殿。次東坡洞霄宮詩韻。奉呈成景武。</title>,<text>傴僂凡軀骨骼頑。豈容趍走五雲間。下方咫尺塵喧隔。上界尋常日月閑。帝座遙臨黃道迥。雲餠欲動翠旛翻。佇翹眞御來儀未。風引天香忽滿顔。</text>
<title>又次從駕景靈宮韻 二首</title>,<text>碧煙紅樹暗城闉。纔入仙區景轉新。丹竈久寒曾養火。洞門長鎖不生塵。舊聞示譴當分野。驚見流妖所會辰。最是君王能敬畏。九天應已感明禋。</text>
<title>又次從駕景靈宮韻 二首 其二</title>,<text>天心本欲子元元。人自工趍禍福門。下土微臣方戰戰。高居上帝尙溫溫。靈儀暫屈臨虛座。褥禮初陳獻上尊。醮罷似能參衆妙。神淸不起浪遊魂。</text>
<title>登統軍亭。次曹太虛韻。</title>,<text>十度西遊塞上天。華亭今始見江堧。江拖銀汞明斜日。山聳螺鬟帶翠煙。望盡三陲無遠近。收來萬像沒中邊。御風一事定何似。未擬冷然勝自然。</text>
<title>送李節制之濟州 李卽平靖公約東也。此詩得於平靖子孫家。故附錄之。</title>,<text>海上靑山一髮紆。耽羅從古入輿圖。胸中最試元戎策。腰下仍懸太守符。職貢有包耽種橘。官場多馬審攻駒。送君自愧磨驢拙。京洛秋風酒一壺。</text>
<title>次景武寓遼時所寄韻</title>,<text>流水高山感子期。知音難得遇當時。照顔鏡面千般異。措足竿頭百尺危。滿地江湖容我拙。中華人物惜君歸。分明寄與相思夢。料得精神萬里隨。</text>
<title>題徐剛中北征錄後 二首</title>,<text>夫子文章動海堧。往年曾得去朝天。佳山勝水三千里。短什長歌數百篇。變態春雲橫掩靄。高情秋月鬪淸姸。寄來一展睛窓下。遼薊分明墮眼前。</text>
<title>題徐剛中北征錄後 二首 其二</title>,<text>澆音哇沸亂人聽。到得君詩眼忽明。金椀蔗漿隨嗜好。玉壺寒露洗膻腥。看來頓覺沈疴愈。妙處渾疑道骨成。愧我平生無好語。細吟終日臥風欞。</text>
<title>答崔 勢遠</title>,<text>閒將詩律壓晴窓。勢似荊吳奮碎撞。掠敵豈無熊萬隊。犒師應費酒千缸。斂鋒固是奇藏膽。示弱元因術在腔。會見三軍終入郢。轅門何日竪降幢。</text>
<title>次義州板上韻 二首</title>,<text>去年曾見鴨江春。恠底連爲塞上賓。暫輟倥傯盈案牘。來看畊鑿奠居民。山尖釰戟撑天腹。水繞羅紈界土濱。日暮重城刁斗靜。將軍閑臥養精神。</text>
<title>次義州板上韻 二首 其二</title>,<text>天設雄關問幾春。地當門戶慣迎賓。貔貅百隊雲屯卒。煙火千家鼎食民。江勢愛從城北岸。山形偏拱海東濱。登臨莫辨華夷界。萬古箕疇自有神。</text>
<title>成重卿奉使幽燕。記其所歷贈行。十四首</title>,<text>鵷鷺齊班滿王庭。一時西拜賀前星。儒仙銜命辭丹闕。天樂飄風下紫冥。周道遙連千萬里。堯階適浹十三蓂。拜章摠擬能專對。工部而今富六經。</text>
<title>成重卿奉使幽燕。記其所歷贈行。十四首 其二</title>,<text>水限華夷一帶長。汀洲芳草浩茫茫。滿城鼓角催行李。列隊貔貅護出彊。江柳亂搖邀玉勒。海潮新漲動牙檣。篙師且莫頻移棹。隔岸靑山是故鄕。</text>
<title>成重卿奉使幽燕。記其所歷贈行。十四首 其三</title>,<text>萬壑千峯一望中。塞雲如墨暗西東。旗翻落日旋成陣。角響空山警備戎。假室作房編宿草。行廚斫膾間新蔥。穩徑來鳳幷甜水。始見村墟煙火濃。</text>
<title>成重卿奉使幽燕。記其所歷贈行。十四首 其四</title>,<text>車踰嶺路綰長蛇。西望行宮粉堞賖。控制戎藩雄地理。導宣風化壯皇家。雲埋華表懷仙鶴。日映籌邊鎖晚霞。行到遼陽恩禮重。王人闢館且煎茶。</text>
<title>成重卿奉使幽燕。記其所歷贈行。十四首 其五</title>,<text>名藩直我鐵麟山。王在周行西折間。趍海羣峯連作陣。界遼荒野闊呑關。道傍懸旆誇名醖。塞上封人示逞顔。從此審知隆館待。皇恩無外隘區寰。</text>
<title>成重卿奉使幽燕。記其所歷贈行。十四首 其六</title>,<text>河水東邊帝子祠。好將靈應勒豐碑。天鵝回翅旋遭弋。海客行船摠卜龜。花放嫣紅欺寶靨。山浮新黛展脩眉。憶曾暗擲金錢日。萬里悠悠有所思。</text>
<title>成重卿奉使幽燕。記其所歷贈行。十四首 其七</title>,<text>碧天低襯杳漫漫。始覺乾坤如許寬。大野東頭平見日。行程西面廣無山。長墻引縷三邊繞。曲浦張羅一望寒。試向通河橋上看。漁人打網助廚飧。</text>
<title>成重卿奉使幽燕。記其所歷贈行。十四首 其八</title>,<text>巫閭山斷置雄藩。勢壓要衝壯後門。見說羆熊常坐甲。定封胡虜已遊魂。謀猷神變仁無敵。號令霆馳肅不聞。天設金湯成保障。萬家煙火遍皇恩。</text>
<title>成重卿奉使幽燕。記其所歷贈行。十四首 其九</title>,<text>萬里秦城接海堧。麗譙高聳鎭東邊。南浸鯨浪光浮日。北列圭峯翠揷天。共說皇家綏遠近。頻看關尹得英賢。亞元舊識需菴子。君去應須草聖傳。</text>
<title>成重卿奉使幽燕。記其所歷贈行。十四首 其十</title>,<text>溶溶漾漾古官津。十里長堤柳色新。佛井汲泉通地底。龍堂鎭水在河濱。靑樓到處笙歌咽。紅錦滿城桃李春。最是天東佳麗地。搥羊沽酒慰遊人。</text>
<title>成重卿奉使幽燕。記其所歷贈行。十四首 其十一</title>,<text>枯河水變石橋存。想像當時欲斷魂。妃子無端生羯虜。祿兒終亦背唐恩。沙沈古壘懷遺跡。雲擁堅城惹舊痕。萬古興亡曾一瞥。悲歌無數起黃昏。</text>
<title>成重卿奉使幽燕。記其所歷贈行。十四首 其十二</title>,<text>墟落煙籠射日光。遙看百里變滄浪。林梢影倒銀波上。人物形分玉鏡傍。山斷蜂腰騰碧漢。風搖地軸振崇岡。須臾變態曾千萬。問着鄕人亦未詳。</text>
<title>成重卿奉使幽燕。記其所歷贈行。十四首 其十三</title>,<text>南方漕路接通州。靑雀黃龍萬斛舟。日暮危檣叢似竹。風恬碧水淡如油。月明歌吹商人舫。春入羅紈蕩子樓。過眼繁華千里夢。至今猶繞潞河洲。</text>
<title>成重卿奉使幽燕。記其所歷贈行。十四首 其十四</title>,<text>曉天金闕擁春寒。蒼翠增浮萬歲山。一杵洪鍾開萬戶。數聲淸蹕飭千官。金河南畔瞻天表。螭陛前頭拜聖顔。恩許與沾光祿酒。偶隨環佩步珊珊。</text>
<title>金頤叟誚余誇張。作首尾吟奉呈希哂。四首</title>,<text>君無嗤我太誇張。兒到如余亦是良。獻策早膺金榜首。承恩每侍玉階傍。功名熱處還藏鍔。詩酒濃時欲擅場。四十五年無事客。君無嗤我太誇張。</text>
<title>金頤叟誚余誇張。作首尾吟奉呈希哂。四首 其二</title>,<text>君無嗤我太誇張。少不尖新老不僵。附勢掃門無箒柄。與時干祿有錐囊。人言癡癖兼儒拙。物論詩魔帶酒狂。免使毀譽輪至此。君無嗤我太誇張。</text>
<title>金頤叟誚余誇張。作首尾吟奉呈希哂。四首 其三</title>,<text>君無嗤我太誇張。好箇菁川一老姜。慣踏名途迷偪側。飽諳世味昧炎凉。軒裳簪笏從朝着。芋栗田園望故鄕。仕便列卿休便隱。君無嗤我太誇張。</text>
<title>金頤叟誚余誇張。作首尾吟奉呈希哂。四首 其四</title>,<text>君無嗤我太誇張。不是閒閑豈是忙。細挹詩書迎穉子。謹將經術謁明王。陶泓暫試玄霜笏。金鴨輕燒小篆香。寫罷黃庭無箇事。君無嗤我太誇張。</text>
<title>顯陵挽詞 三首</title>,<text>聖文高諡百王前。徽號應留萬世傳。精一夙聞虞舜學。耄期只欠帝堯年。珠丘慘澹秋風裡。羽葆聯翩曉日邊。回看喬山藏舃地。不堪煙霧漲松阡。</text>
<title>顯陵挽詞 三首 其二</title>,<text>大東民物被南風。三載垂衣坐法宮。雲覆蒼梧終晏駕。丹成寶鼎忽遺弓。玉階夜冷仙遊祕。金殿秋虛武帳空。已矣南薰丹扆上。此生無復覩重瞳。</text>
<title>顯陵挽詞 三首 其三</title>,<text>春宮當日坐橫經。叨荷龍頭分外榮。揆分小臣微草芥。渾身優渥闊滄溟。但知心切華封祝。誰料天憂杞國傾。卵翼黎元曾幾日。還將淚眼數階蓂。</text>
<title>延原君 崇元 大夫人挽詞 二首</title>,<text>天賦柔嘉善始終。事傳彤史播無窮。敎嚴申國兒孫飭。迹邁共姜節義崇。弔影空悲鸞鏡裡。承家剩得郄林中。享年八十人間世。世上哀榮孰與同。</text>
<title>延原君 崇元 大夫人挽詞 二首 其二</title>,<text>先生當日亞南宮。忝作郞官拜下風。上謁慣登東閣裡。相邀時入小堂中。高門不獨葭莩屬。令胤還同帶礪功。執紼阻參諸客後。空將淚眼望層空。</text>
<title>成景武挽詞 三首</title>,<text>爺孃生我孰吾知。貧賤相交老不衰。小少情親同骨肉。始終然諾刮毛皮。身居樞密憐官屈。德擬公卿恠命遲。手把銓衡還不遷。悠悠生死有餘悲。</text>
<title>成景武挽詞 三首 其二</title>,<text>先生眞是丈夫行。衿度汪汪未易量。腹胞五經多醖藉。筆臻三昧射光芒。才名鄭重當時貴。勳業蹉蛇識者傷。鮑叔去來知己少。微軀不用食饘漿。</text>
<title>成景武挽詞 三首 其三</title>,<text>少年蓮榜共題名。連袂趍朝分不輕。事業寧期止樞密。飛騰共擬到公卿。榮華謝謝浮雲變。身世悠悠落日傾。惆悵江頭奠椒酒。一歸何日返神京。</text>
<title>長白山</title>,<text>吾聞幽都北。濈濈多羣山。長白勢獨尊。崒嵂撑玄顔。崑崙分正脉。曲折趍東關。是知巨靈手。擘開露天慳。晴明始矯首。琢鏤氷霜頑。衆皺積素輝。彌望千里間。橫雲時掩映。皓色看一般。春花被岡巒。玉臉施朱殷。明月照危峨。擎出芙蓉寒。朱炎徹厚地。積雪棲林端。豈知五岳外。有此崇巖巒。靈湫涵塚頂。黛色凝碧灣。靑冥閟陰畜。白日雷霆閒。餘流分數派。瀉下爲奔湍。湍平作大江。疆理分區寰。壯哉長白山。爲國成險艱。連山走不斷。縷脉遙相開。天設壯重險。國門金湯完。精兵守要害。亦足防戎奸。如何築長城。百里亘盤環。驅民鑿山骨。鞭背多瘡瘢。安得命夸娥。鏟取彼巑岏。沿江揷翠屛。萬世蘇惸瘝。</text>
<title>癸未秋。朝京師。行到順安縣。贈河都事。叔山</title>,<text>南鄕豪俊窟。籍籍稱晉陽。名公與巨卿。裀繼輝金章。賢英縱不乏。少有壯頭郞。我以樗櫟材。始得破天荒。彙征從此始。郄林藹聯芳。關西見兩子。談笑卽吾鄕。昨日城西飮。別後意蒼茫。久客感人情。多謝稱金觴。</text>
<title>燕京。和黃 琦 愛日堂詩卷。一本有小字幷詠松韻四字</title>,<text>憶昔年當孩。癡騃爲驕兒。承顔不離膝。跬步行相隨。百年擬如此。憂虞渾不知。邇來十年間。永抱終天悲。遑遑若有求。孑孑當告誰。永痛時易失。瞥眼乃遷移。早知墮茫然。爲樂當及時。觀君有高堂。鶴髮星星垂。唾手拾靑雲。慶席稱壽巵。連芳有卯君。瓊樹橫新枝。一堂藹春溫。談笑復融怡。不願萬鍾貴。不羨千金資。惟羨壠西子。綵服依母慈。勸君更努力。分陰當自思。贈君辛苦辭。不覺淚垂頤。</text>
<title>海濤篇</title>,<text>壯哉鯨海濤。洶湧浸天碧。大勢排銀山。雄聲撼坤軸。來如鏖戰師。去若佯奔逐。崩騰鬪聲勢。畜怒猶未洩。遭巖忽高起。半空飛白雪。須臾變神怪。擧目多怳忽。迺知天壤間。海固爲巨物。持蠡測無機。銜石塡何日。覆水堂坳間。蟻見爲溟渤。大小量雖殊。冥觀理齊一。我欲回斗杓。斡海觀海渴。俯瞰龍伯宮。濈濈數魚鱉。</text>
<title>菩提津</title>,<text>沄沄碧江水。名是菩提津。玻瓈色自如。淸淨無染塵。我來三月暮。兩岸花柳新。泛槎亂淸流。鏡面生細鱗。俯照恠我面。却撫舟上身。分明兩箇我。我我其誰眞。覓眞則成幻。幻幻繁相因。會當離遠離。參見本來人。難世如兔角。此語警迷淪。長嘯扣船舷。滿眼天地春。</text>
<title>手作春耕圖。與庶子。蘇文</title>,<text>告爾孽蘇文。努力勉耕耘。幷生公相門。貴賤禮自分。踰分事遊惰。飢寒當爾云。勤讀相牛經。歲晚足飽溫。</text>
<title>作墨戲。題其額。贈姜國鈞。</title>,<text>胡孫捉江月。波動影凌亂。翻疑月破碎。引臂聊戲玩。水月性本空。笑爾起幻觀。波定月應圓。爾亦疑思斷。畏嘯天宇寬。松偃老龍幹。</text>
<title>送妹婿子瞻出牧光州</title>,<text>光山鎭南紀。夐與頭流接。煙花百萬家。萬古成一邑。絃誦徹四境。桑麻饒舊業。沃土民性豪。易與禮爲攝。君歸試牛刀。游刃自神捷。嘉禾發何境。瑞草生何域。謠歌新使君。萬口同嘖嘖。鸞鳳竟冲霄。終非老枳棘。愛民報明主。靑雲脚底出。凍雨洒歸程。擁衾三歎息。相送病未能。別淚聊承睫。遙傳一壺酒。以慰六年隔。</text>
<title>題同年權將軍節栗亭</title>,<text>將軍愛閒靜。卜築城東陲。華亭蔭佳樹。靈籟生繁枝。居然當盛夏。太半藏朱曦。秋風吹淅瀝。錦葉墮離披。金蝟腹將綻。赬虯卵欲垂。風還聞滴滴。霜重拾纍纍。磊塊滿雙袖。勻圓無點疵。掀翻試灰火。柝裂跳玉肥。帶鹹添正味。殺木厚寒脾。浮榮世多有。至樂君獨私。當軒柳搖翠。映戶山展眉。引盃且看釰。索筆慣題詩。歸來如一夢。歲晚有所思。</text>
<title>冥冥風雨交。贈平仲。二首</title>,<text>冥冥風雨交。永夜殊未央。愁來坐長歎。百感縈寸腸。結髮學孔顔。垂紳體堯湯。壯志終濩落。中途反蒼黃。悄然愧初服。棄置不復傷。</text>
<title>冥冥風雨交。贈平仲。二首 其二</title>,<text>冥冥風雨交。厭聞鷄亂號。大人志功名。夙夜不憚勞。市人逐末利。百計競錐刀。所以日復日。作事繁牛毛。吾今兩無謀。萎頓安蓬蒿。</text>
<title>奉常寺洗心堂</title>,<text>澹寂本虛靈。愚智共圓明。慾因氣稟生。氛翳蝕大淸。繁興亂七情。逐一互紛爭。耳之欲淫聲。目之耽美形。外交中不寧。貪濁沒惺惺。如珠墮穢坑。滌穢還晶熒。欲洗渴滄溟。難除一點腥。執之如奉盈。本自有權衡。請君試靜聽。防意信如城。爲吏保令名。事上竭忠誠。敬以爲律令。洗濁還淸冷。寫此贈厖兄。揭爲座右銘。</text>
<title>送吳寅赴西都</title>,<text>我質本菲薄。稟性尤下劣。小少謾放狂。便姍更蹩躠。行年十有二。蓬心昧明哲。尙賴父母仁。砥犢念猶切。憐我恣遊戲。學問少勇決。聞公善發蒙。勤置函丈列。我初讀數行。澁如鉗在舌。公時竭兩端。自牖反復說。初如氷檗苦。漸似蒭豢悅。挑殘短燈焰。夜對寒窓雪。矻矻三年冬。愚蒙漸昭晣。始知業儒貴。辛勤竟不輟。壯志漸磊落。直欲探禹穴。論經揭正宗。旁搜靡不抉。十五赴文場。戰藝銛寸鐵。十八試詞賦。不讓時人傑。廿四策大庭。郄林得攀折。從此躡靑雲。功名擬可掇。從公十三載。豈意得釋褐。螟蛉待變化。美玉須琱琢。計公式穀恩。我生事如一。邇來十餘年。喪敗兼朽疾。蹭蹬名途間。薄捧磬懸室。羞稱報恩子。內顧多所失。偉彼關西使。亦自門下出。懷恩鼎重思。與我相甲乙。公今得所依。撫存當以實。箕城佳麗地。浿水流蕩潏。比屋皆殷富。淸歌雜琴瑟。一覽賦形勝。况公多健筆。孰云爲客苦。却勝在家日。朝伴使相飧。暮促使相膝。一俯爭渴仰。詎云非親暱。莫苦便俗姿。莫苦更求佛。徒然不忮求。此言最元吉。我酒一何薄。我辭一何率。聽言且進酒。別恨非所恤。</text>
<title>贈金太守 宗直</title>,<text>初見頭流錄。勝遊思更續。復遇海空師。行意日彌篤。師言天壤間。造化乃亭毒。黃媼聚精神。屭贔南海曲。崑崙在西極。方丈隔暘谷。載海輿圖內。玆山實駭矚。始從馬川入。石渦深可浴。捨馬宿先涅。迥若脫塵俗。晨晡行且望。天王峯似玉。攀緣躡雲磴。蘚滑多側足。酹酒古祠下。攄誠伸虔告。感應掃氛翳。萬里呈新綠。俯瞰八九州。壤地相連屬。海底漸微明。閃爍昇朝旭。蒼茫眼所窮。冥冥俯鴻鵠。露䯻各州鎭。一一煙中纛。鯨海侵南方。翻疑日車沃。翛然乘羽化。快若辭桎梏。香積歃靈泉。味甘忘嗜慾。洞府多仙草。黃精隨處斸。高人愛幽寂。往往留遺躅。浹旬遊未周。欲語當更僕。我聞此語奇。翻恐筋力促。憑危奈眩何。涉遠應踡跼。師言有妙訣。行山當約束。朝行勿犯露。夕止休秉燭。徐徐窮日力。畢竟充所欲。履險妄促足。反招顚隮辱。期以旬朔遊。愼勿煩督責。再拜辭苦言。久速當勉勖。</text>
<title>金君見和。復次韻敍懷。</title>,<text>鳧鶴自長短。寧無憂斷續。人心信如面。好惡乃偏篤。我本山野姿。在世甘蓼毒。聲名三十載。驢盤漢水曲。謬蒙聖明知。白駒笑空谷。橫經侍帷幄。昵承重瞳矚。仁恩浩如海。汪洋霑沐浴。無策可匡時。有心思易俗。家傳愛氷檗。貲薄輕金玉。嗟哉老布衣。萬事封留足。陳謀恐見瀆。每懷初筮告。尙見伴食名。班崇鬂猶綠。一心念危懼。夙夜常屬屬。五朝觀盛美。竟奉虞淵旭。迂遠帶儒酸。射事迷正鵠。夏官幸承乏。杖釰陪左纛。張皇欠紀律。贊成希啓沃。居官恒執熱。檢身同在梏。罪罟幸而免。何暇營利慾。禍延及嚴親。舊塋悲更斸。病成甘土炭。路窮尋舊躅。翻然想雲壑。南行戒僮僕。頭流頻在望。望望行轉促。馬倦僕夫悲。我行多曲跼。到村一月來。浩若脫羈束。縱悲伏遐荒。等是大明燭。簪紱眞暫爾。黃冠誠我欲。况逢太守賢。尺書時屢辱。文翁化頑蜀。豈用鞭扑督。寄語諸父老。令行宜自勖。</text>
<title>金君見和。復次韻敍懷。 其二</title>,<text>我愛瓊瑤報。不辭狗尾續。詩狂老不休。我誠好之篤。吟安一字來。甘心懷百毒。公詩振大雅。分明韶濩曲。五音自成調。伶倫吹嶰谷。天孫織雲錦。五彩眩人矚。筆塚千兔禿。硯池雙鵬浴。探賾陋西崑。導常羞白俗。從知崑崙傍。抵鵲皆美玉。潦潢本無源。於海難爲足。我窮欲廢詩。愛禮存朔告。再三奉詩章。繭滑蠅頭綠。浪吟失沈疴。頓忘形骸屬。甕牖漏天光。晃朗照淸旭。禦寒製新袍。雪色勝飛鵠。臥看竹林靑。風敲森槊纛。枯腸未易滋。喚酒時借沃。漫漫夜氣淸。朝晝以爲梏。虛心守玄牝。暫動還是慾。導引亮虛言。靈苗不須斸。安期謾食棗。千載留勝躅。律以我聖言。應爲末之僕。何當話此理。蒲團膝相促。我本畏民巖。履地常縮跼。今朝忽破戒。制人如縛束。不忍橫逆來。於理實未燭。使知法律存。鞭撻非所欲。可怒本在彼。於我何曾辱。緩刑以自伏。愼勿示嚴督。爲郡要先化。佇望夫子勖。</text>
<title>南遊到淸州牧。有學長尹 興莘 邀我於第。設筵以慰。用同姓事贈一篇。</title>,<text>莘野有奇士。側陋時未揚。懷寶待三聘。割烹豈要湯。商霖久不施。未慰三農望。偶然結神交。愛我渭川姜。相知只一道。何日同飛颺。</text>
<title>贈兪好仁</title>,<text>天嶺地幽僻。茂林帶脩竹。何人美如玉。抽簪臥空谷。滫瀡奉高堂。陸離披彩服。雲腴子還白。銀魚頸猶縮。奉養想有餘。可以當俸祿。風淳邑俗厚。菁莪蒙樂育。菱角變鷄頭。六籍知滿腹。儼然坐皐比。鑄顔功必速。昨夜動秋風。天宇更淸肅。遙知天王峯。定露眞面目。安得生羽翰。與君時相逐。</text>
<title>送李內相 瓊同 出按關西</title>,<text>吾聞西海道。爲國之藩籬。雄關壯天險。溟海環封陲。有路達帝京。迢遞平如砥。輪蹄走不斷。送迎無休期。丁壯困行役。羸老費携持。車仆馬牛斃。有程奚怨咨。彈丸墨誌地。劇務浩難支。古來疾疫興。居民喜流離。墟落少人煙。田疇無畬菑。溝塍亂蓬蒿。毀垣繁桑枝。經行多慘目。到處潛顰眉。民牧匪不惠。朝綱寧少虧。居然自不寧。職竟誠難知。無乃乳下兒。一哺易飽飢。聖上念民瘼。撫養思良醫。醫非大段手。投劑當失宜。銀臺親鑑別。撤此廊廟資。黃金閃橫腰。玉樹臨風姿。士林動羣議。喧囂多是非。一云眷注隆。未暇論險夷。一云滯外寄。鵬程差小遲。老夫試兩聽。靜言聊三思。睿謀自淵微。詎可常情窺。慈母養羣兒。衆健而一羸。健者易爲養。羸者尤念玆。念玆捧所養。舍君知問誰。君歸體聖心。遇事勤設施。不遭肯綮間。難辨庖丁奇。滂轡志澄淸。安足問狐貍。制姦奬循良。黜陟誰恩讐。西民骨再肉。導霈洗瘡痍。農桑按不擾。棠茇春煕煕。然後互弛張。遣興寧廢詩。首陽連九月。煙鬟翠欲鬢。東西兩廣石。㶁汨涵風漪。棘城古關門。萬古金湯池。黃州鼓角壯。鼉憤龍愁吹。鹽州接銀川。粳稻如京坻。民物稍富庶。庶幾知所爲。二十四名區。歷歷如布碁。緣山傍海路。秋月春風時。煌煌奉龍節。燿燿翻紅旗。觀風兼節度。文武仗安危。橫槊賦新篇。膾炙解人頤。誰言誤儒冠。達者眞男兒。聖君頗虛佇。聲名應四馳。政成被殊渥。此去端不疑。列卿曁黃閣。何地不容之。龍鍾恩澤侯。兩鬢已成絲。眠食負朝陽。委頓甘老衰。披胸吐一言。勿謂干以私。殷栗氷家季。不墜門庭規。犯憲當以律。見善須示慈。毋忘幼吾幼。此外無餘辭。明年會相見。奉君金屈巵。</text>
<title>出塞篇 五首</title>,<text>神兵動九天。赫然臨北荒。陣氣蒸成雲。釰花凜飛霜。肅肅將天討。雷霆孰敢當。桓桓尹將軍。承命出巖廊。往承皇家威。我武仍惟揚。擬探虎穴子。持以獻天王。奇勳聞華夏。赫赫增寵光。</text>
<title>出塞篇 五首 其二</title>,<text>抗旌導前驅。行行出都門。冠盖簇如雲。相送羅淸樽。各言好行邁。還報明主恩。張皇各陳策。四座人語喧。公聞沒可否。似若容衆論。胸中擇勝算。寶訣腰間存。酒罷杖釰起。窮虜已遊魂。</text>
<title>出塞篇 五首 其三</title>,<text>將軍發白馬。遙向關西道。貔貅健如飛。力可摧山倒。以此卽戎壘。可以期迅掃。况今仗皇靈。寧論師壯老。螻蟻穴中遊。不知來天討。哀哉彼兇徒。借戴當墮腦。</text>
<title>出塞篇 五首 其四</title>,<text>荒塞積窮陰。雪片大如掌。鐵衣冷於氷。刀斗通霄響。連陣十里間。部伍分兩兩。大將居中尊。諸衛共瞻仰。令嚴肅不譁。主帥明誅賞。都忘墮指勞。誓掃妖氛盪。願施挾纊恩。士卒當撫養。</text>
<title>出塞篇 五首 其五</title>,<text>皇家試神武。我邦奉天威。推轂遣上將。文武萃精微。全身都是膽。蘊腹深天機。范胸藏萬兵。三軍屬指揮。兵速閃如電。身輕疾似飛。胡疑自天降。無計脫重圍。束手就俘虜。應悔逆天非。掃令賊穴空。將軍信馬歸。</text>
<title>崔侯 叔精 榮親宴詩 二首</title>,<text>欣欣復欣欣。樂哉具慶人。人皆願生子。子亦思顯親。崔侯文章伯。妙藝絶等倫。唾手取上第。致身立通津。恩命許歸覲。寵榮一何新。翩翩披彩服。照耀高堂春。堂上何所有。萱叢對欞椿。堂下何所有。蘭玉交精神。卿官享儀豐。耆艾摠比鄰。淸商開寶瑟。羅羞山海珍。拜獻長命酒。邀我紕嘏臻。那知螢雪餘。曲被生成仁。固知業儒貴。亦知誠孝眞。總與諸少道。儒冠寧誤身。</text>
<title>崔侯 叔精 榮親宴詩 二首 其二</title>,<text>慽慽復慽慽。傷哉終天悲。追思三十載。具慶無所虧。晨昏定省罷。膝下常娛嬉。家貧縱無物。滫瀡隨所宜。視天奉父嚴。方地依母慈。擬爲鎭長樂。永焉無休期。寧知十年來。奄忽乃變移。天亦有終極。地亦無堅維。天地不可恃。我生當何爲。遑遑每泣血。永慕羹墻思。音容森在念。魂夢感來遲。老大莅崇班。曲蒙鴻恩私。有禮足爲養。有財亦可資。茫然已墜地。寸心安所施。謾拋具慶樂。虛度具慶時。事往却悲吒。顚倒愧我癡。警世具慶人。吐此辛苦辭。</text>
<title>題梅軒詩卷</title>,<text>觀物省吾身。不獨悅吾目。愛菊陶元亮。看蓮周茂叔。中通與隱逸。各緣好之獨。夫何永嘉門。檜老梅仍馥。托以遁世名。淸意知滿腹。糢糊雪頂時。冷香溪邊屋。從遊披鶴氅。杖屨時相逐。一堂藹春溫。庭闈儘和睦。餘芬久彌遠。藉藉曁玄福。玄福我宗盟。高義時所服。結廬城東隅。桑梓多喬木。層陰接疏影。老幹橫幽谷。攀援聊淹留。何須友麋鹿。金門每通籍。雨露偏膏沐。歲晚有餘慶。調羹實應熟。</text>
<title>書硯甲</title>,<text>先生食破硯。而今三十年。存亡多變故。枯盡無所捐。幸非金玉寶。文房留相傳。應知鬼神守。爲我舊靑氊。</text>
<title>贈金 孟性 高靈謫居</title>,<text>秋風撼庭樹。慽慽鳴枯枝。奄忽及抄秋。悠悠勞我思。我思金夫子。拘囚在胥縻。迹縶心轉廣。未應憂患移。杮葉滿伽倻。款段尋松扉。討幽興已足。觀物詩亦奇。蠖屈當有伸。斂材當有施。金鷄不日下。毋負文明時。</text>
<title>蔡子休送藥蜜。詩以謝之。</title>,<text>陰雲翳朝陽。牛臥擁衾裯。尺書千里至。推枕乃擡頭。分明蔡子休。手寫煥銀鉤。長跪讀至三。古意良綢繆。崖蜜石精美。削玉光滿甌。點茶渴肺潤。作劑乾舌柔。貧病與窮愁。亦足以醫瘳。南行我有約。問君容我不。萬事已筌蹄。一身可優遊。鈴齊定淸靜。政簡多暇休。談鋒我轉雷。與君續更籌。</text>
<title>書懷</title>,<text>今朝送孟光。好去到高陽。薄田幸成熟。粳稻連雲黃。汚池金鯽美。籬落菊枝香。君歸催釀酒。火急上槽床。我亦逐後行。直就魚稻鄕。共醉臥前楹。料理人世非。</text>
<title>戲贈梅奴</title>,<text>汝有一枝笛。又有一張琴。彈成別鶴操。吹作水龍吟。採葑遺下體。百年仰德音。勸汝習歌舞。慰我遺世心。</text>
<title>丁亥九月二十日。恩許暇閑。退臥衿陽別業。因念景武氏艱關羈旅。述懷以贈。</title>,<text>朔風刮地號。陰關如凝結。感時念子行。使我如飢渴。夫何一年內。辛苦負羈紲。春及遼陽秋。行看塞北雪。歲月客中徂。所歷淚成血。一身冒艱危。有時腸內熱。愧我參六卿。不能陳力迾。負乘致寇至。平途已蹉跌。衿陽閉關臥。門巷小車輟。窓明土堗溫。擁衾頭縮鼈。茹蔬飯可飧。烹薺粥可歠。有時得村釀。醉眼紅生纈。縱非人所榮。亦足養吾拙。歸去來荊門。安閑自怡悅。歌詠太平年。浩歌山岡裂。</text>
<title>謝成景武惠養老親</title>,<text>病飽者云飽。飢者當生猜。飢飽本無端。軒冕眞儻來。所以君子人。金石固心懷。南陽縶珠履。臥龍藏蒿萊。丈夫貴壯節。聲名安用哉。周公使驕吝。不足觀餘才。惟云滿招損。警我凡駑材。</text>
<title>作小幛子歌。求仁齋妙筆。</title>,<text>君不見唐家有摩詰。畫趣詩思兩奇絶。又不見仁齋愛詩畫。胸衿坦蕩參元化。世上俗畫亦無數。通神妙手亦難遇。模形寫肉蠶樣密。畫骨於兄纔見一。豈但傳神入毫素。尤工萬里滄洲趣。我有障子絶短小。貼以巒牋光皎皎。爲我或作方壺圖。仙曹遊戲靑雲衢。爲我或作三湘曲。平湖闊呑楚山綠。雲冠霞帔氣欲活。欹岸側島隨手抹。若遣神圖侈文房。隱几臥榻同滄浪。滄浪滄浪我所愛。擧首悵望塵埃內。名韁役役苦羈絆。夢繞江河渾未斷。倘能座右對三峽。何事江頭理歸楫。</text>
<title>驄馬契圖</title>,<text>華山積翠凌蒼空。柏府萬古生淸風。二十四箇員殿中。一一瑞世之英雄。幸同寮寀心膽融。各懷氷檗相磨礲。金蘭結契會諸公。酒暈細逐霜華紅。翻覆莫與浮雲同。所渝此盟如天工。看圖彷彿舊乘驄。揩眼起我衰病翁。</text>
<title>奉謝仁齋</title>,<text>仁齋遺我新圖畫。滿牋風雨鬪神怪。山崩崖裂萬竅呼。黑雲觸石天地隘。耳邊隱隱山陽雷。陰關密鎖愁不開。雨脚連天柱地立。千林偃亞靑楓摧。龍蛇窟宅移山曲。奔川洶湧注溪谷。長天渺渺煙茫茫。江籬濕葉逞芳綠。風帘屋角在何許。人斷孤舟橫草渚。簑衣蒻笠者誰子。衝風冒雨無伴侶。我欲從之就鱖魚。江湖路斷長欷歔。蒼茫萬里紙一幅。高意直到鴻蒙初。邇來長空掃雲靄。大地生靈愁旱魃。坐拈禿筆驅造化。屛翳條歙隨毫末。眞宰下召龍伯公。挽取銀潢洗煩烘。須臾甘霔遍四郊。康衢擊壤歌年豐。乃知天人固一理。感應孔昭非偶爾。明窓靜几坐終日。看畫時時惡泥滓。</text>
<title>題任侯士洪屛風</title>,<text>大釣無鉤魚亦忘。小釣眩魚沈餌芳。忘魚豈肯討纖鱗。揭竿却得淵中璜。當時民歌赬尾魴。皇天假手于周王。非熊非虎表休祥。捲釣起來時鷹揚。那知磯上八十翁。贊成周業猶強剛。適從何來兩孤竹。敢將寸舌爭三綱。微君禮遣稱義士。萬古彝倫幾欲亡。嗚呼。權經一律知者稀。</text>
<title>題任侯士洪屛風 其二</title>,<text>首陽不磨淸渭長。人生一藝當有施。鋒穎自脫囊中錐。君胡自晦隱商賈。遯世無悶無人知。齊門寄宿牛口下。夜半鼓角歌正悲。一聲凄斷來入耳。威公適與心相宜。命載後車良以勤。擢置客卿良以奇。唐虞已遠不可回。且於當日奚所爲。嗚呼。齊邦伯佐稱管鮑。聖門猶云功烈卑。</text>
<title>題任侯士洪屛風 其三</title>,<text>生逢堯舜定何如。空有白石南山詞。漢高大度起布衣。手提三尺開漢墓。駕馭英雄睿謀深。豈於天性迷所爲。動搖邦本非細事。微意詎可常情知。呂戚相圖怨已極。畢竟寧免相殘夷。胡爲應幣煩起來。聊作羽翼隨安危。鴻鵠高飛橫四海。高皇繒繳安所施。終令人彘慘千古。漢鼎幾被他人移。</text>
<title>題任侯士洪屛風 其四</title>,<text>安劉一策下平勃。不如竟食商山芝。秦嬴虎視恣呑噬。剗除六國稱始帝。張家一門世相韓。痛怨韓亡憤未洩。偶然狙擊博浪沙。誤中副車氣猶銳。旋從圯橋受神訣。杖釰歸漢行祕計。一朝秦亡願已酬。從來無心帶礪誓。韓成又斃項王手。讐楚同秦思一洒。勸歸成都畜神武。項氏終爲垓下制。</text>
<title>題任侯士洪屛風 其五</title>,<text>從劉報韓足封留。一片黃石橫道際。武皇雄略拓邊疆。胡漢相鬪多蒼黃。子卿銜命到虜庭。一朝奇釁緣虞常。單于兇詐固欲降。擧釰欲擬飛電光。寸心寧負大漢恩。慢罵衛律如犬羊。大窖茫茫不見日。飢餐雪旄聊充腹。海上無人羝不乳。李陵况復言如簧。降當富貴否當死。殺身取義其敢忘。十九年來存漢節。麒麟圖畫兩鬢霜。</text>
<title>題四佳漢都十詠屛風 用四佳韻。與李三灘同賦。</title>,<text>山下寒波一溪玉。出洞成渦知幾百。雲深遙認寶幢高。木魚響振山岡裂。愛伴空門留不去。談玄却愧侵綺語。白首歸來訪吾曾。知是匡山讀書處。</text>
<title>題四佳漢都十詠屛風 用四佳韻。與李三灘同賦。 其二</title>,<text>夜冷江空萬籟靜。簾鉤反掛邀素影。紫煙飛散瑤空闊。氷輪半出金作餠。虛明方寸共淸澈。夜闌鶴側欹華髮。江樓何處鐵笛聲。淸興悠悠滿江曲。</text>
<title>題四佳漢都十詠屛風 用四佳韻。與李三灘同賦。 其三</title>,<text>車盖如雲祖遠遊。盃盤錯落黃金甌。酒盡長亭楊柳春。去住有恨那能休。悲歌一曲動淸商。聲聲入耳令斷腸。瞥然分袂谷千里。孤煙落日低蒼茫。</text>
<title>題四佳漢都十詠屛風 用四佳韻。與李三灘同賦。 其四</title>,<text>江頭風緊枯葉響。凍雲撲地平如掌。須臾釀雪駕海來。崖平谷滿深一丈。傍岸漁家八九屋。誇酒靑帘數竿竹。好將三百靑銅錢。直就壚頭聊憩息。</text>
<title>題四佳漢都十詠屛風 用四佳韻。與李三灘同賦。 其五</title>,<text>終南積翠凌雲高。俯瞰二十四箇橋。鸚花政膩宮苑深。像想玉斝斟葡萄。雲錦粧成萬家塢。一犂已足收香雨。長繩難繫西飛日。麗醮鼕舂起鍾鼓。</text>
<title>題四佳漢都十詠屛風 用四佳韻。與李三灘同賦。 其六</title>,<text>煖入平蕪綠似茵。風光淡蕩還可人。褰衣擷芳杜若洲。滿眼韶華天地春。彭殤齊了會稽曲。蠛蠓人世忙呼吸。當盃肯辭醉如泥。花外夕陽看欲落。</text>
<title>題四佳漢都十詠屛風 用四佳韻。與李三灘同賦。 其七</title>,<text>蘇仙泛穎何所施。我亦愛此盪漣漪。移篷款款遡冥煙。繫船却有楓樹枝。碧螺千點海西頭。蘆花一岸江中洲。擊破空明縱所如。浩蕩萬里隨輕鷗。</text>
<title>題四佳漢都十詠屛風 用四佳韻。與李三灘同賦。 其八</title>,<text>樓下方池淸徹底。出水紅蕖風露洗。凭欄看到月明時。夜凉輕衫披細紵。妙蓮華實森可數。愧我癡如愛尾塵。欲覓天香不知處。涳濛水氣飛作雨。</text>
<title>題四佳漢都十詠屛風 用四佳韻。與李三灘同賦。 其九</title>,<text>恒星彷彿墮千家。黃昏處處籠紅霞。長竿褭褭綵索飛。珠樹繁開金粟花。山河大地變白晝。歌鼓競沸人如狖。齊聲爭唱佛誕夕。奔波不覺已殘漏。</text>
<title>題四佳漢都十詠屛風 用四佳韻。與李三灘同賦。 其十</title>,<text>長川嚙岸石獨立。崖下泓澄藻荇碧。羽輕縷細餌偏香。大魚潛淵小魚躍。得儁傳呼催作羹。眞珠瀉下春滿缾。斜風細雨醉不歸。一任江湖知姓名。</text>
<title>作春筍發蟄圖。題其左。贈從弟柳潭陽壤。</title>,<text>生來幸不負此腹。年年長飽太倉粟。林泉習氣尙未除。山肴野蔌生嗜慾。聞說潭陽地多竹。家家萬竿森似束。一夜春雷乍驚蟄。羣龍露角江之曲。信手輕脫紫虯茸。坼甲一一含嫩玉。罐沸淸泉翻蟹眠。淖過輕盈那忍觸。擘開中心下鹽豉。淹成腶脩猶潤沃。且將蕎麥作稠麋。和鹽造醘味尤篤。我謂此物勝羊酪。人皆嗤我異流俗。人間滋味多爽口。黃雀苞魚藏鴆毒。我嘗衆味貴天然。不妨終身嗜之酷。曾將此語告太守。太守然諾肯我告。邇來尺書空復來。懸知筍成變輕綠。戲拈禿筆爲寫眞。題封遠寄南飛鵠。畫餠安得療一飢。買骨尙可來逸足。須知居士老方便。勿謂饕饞再三瀆。</text>
<title>題懷英望雲圖</title>,<text>吾聞事親日苦短。事君之日還爲長。一自許身奉君恩。所以將母多不遑。懷英當日帶幷州。慈親邈在天一方。承顔調饍付阿誰。只懷靡盬煎中腸。太行山高際蒼穹。登臨一望窮吾鄕。適從何處一片雲。飛來萬里當河陽。遙認孤雲直親舍。想像鶴髮臨高堂。眼穿長空夐不瞬。魂與心歸身彷徨。僕夫含悲余馬懍。雲移遠碧空茫茫。嗚呼春暉竟不晨。皇天感孝呈休祥。天生義膽正輪囷。白任世道扶人綱。當時凶牝枉司晨。帝在房州紛蒼黃。公陳母子自天性。整頓毀紀歸大唐。始知忠孝可相移。手推日轂天中央。欲薦桓張意不輕。公門桃李凝春光。祗今撫圖三歎息。淸風萬古飄餘芳。</text>
<title>燕士黃 琦 善草書。書四紙以贈。賦長歌報之。</title>,<text>君不見鍾繇學書已多年。指畫臥被被爲穿。又不見懷素富雄機。觀舞大娘添新奇。先生一掃牋四幅。回風急雨讓神速。縱橫大勢綰秋蛇。錯落春濤點落花。恨無鵝溪十樣牋。看君揮洒生雲煙。東歸應得價增加。當時八角安足多。袖中飆飆風雨吟。恐有神物偸我雙南金。</text>
<title>夢遊篇。奉寄仁齋。</title>,<text>夢遊豈不遠。俄然栩栩撫六合。夢遊孰云遠。覺後蘧蘧棲一榻。千里歸來只一身。神關歷歷見開闔。飢人夢飯貧夢富。弟亦念兄如飢渴。自從官道送征輈。計程已應朝帝闥。人來曖昧說平安。寸心死去難重活。况聞東郊未寧靜。胡雛往往恣攘奪。蹶張箕箙未足虞。繫頸可使施鞭撻。雖然不及在家樂。盆荷正美蕉正闊。何當一見話疇音。夜闌軟語聞刺刺。</text>
<title>贈卜校尉 五首</title>,<text>有客有客菁川叟。萬里來遊覲天后。玉河公館少人跫。夜冷空床難獨守。喜聞晨鷄下五更。起來拓窓看星斗。俄驚東方漸俙微。金烏拂羽耀九有。人間萬事逐日生。遠客思歸感歎久。胸中涇渭自汪洋。欲言還同鉗在口。今逢卜子可憐人。一笑相看如舊友。身通六藝好文學。知君定是卜商後。</text>
<title>贈卜校尉 五首 其二</title>,<text>人間咫尺爲胡越。君憐一介千里客。人間市廛競針刀。君耽惡詩煩求索。觀君好惡與俗殊。不重金玉重書籍。乃知賢俊隱下僚。十年却斂凌雲翮。自言東朝使者詩。一一粘壁看無斁。我雖潦倒無好語。題詩只要爲莫逆。東歸應得費相思。暮雲春樹千山碧。</text>
<title>贈卜校尉 五首 其三</title>,<text>燕山雪壓風色惡。御寒恰有狐裘白。會同館中淸興高。稱觴日醉金霞液。有時欲叫玉帝閽。稽首願陳寸心赤。邇來海東晏不波。邊氓鼓腹稱帝澤。王人王人重如山。一首新詩安足惜。</text>
<title>贈卜校尉 五首 其四</title>,<text>擧酒當傾御醖酒。結友當伴中原人。請君飮我一盃酒。紅光入面溫如春。醉來長歌雜新詩。露我肝膽交相親。天朝自是萬人海。爲問何處爲通津。西來萬里閱人多。重君高義書諸紳。</text>
<title>贈卜校尉 五首 其五</title>,<text>我從鰈域朝帝京。雄藩壯都連金城。更鉦曉角雜悲健。萬井煙火邊塵淸。遼陽一路館待隆。虛徐只得爲閒行。皇仁覆育等穹昊。厚往薄來調九經。行人愛我遠來意。大闢空館欣相迎。從遊最厚卜校尉。漸覺膠漆投深情。遠人無以謝繾綣。羞將拙詩書姓名。</text>
<title>題曹尙膳白馬圖</title>,<text>白馬之白白非馬。月山妙手煩圖寫。蘭筋入腹踣鐵蹄。神光照夜沫流赭。圉人輕刷欲騰騫。八駿騄駬風斯下。傍觀莫是老伯樂。一顧驚嗟天下寡。黃門老曹吾所友。內庭咸稱好文雅。問君何從得此畫。薄言有駜而駉者。看圖却勝市駿骨。意足何須辨眞假。</text>
<title>黃州道上口呼</title>,<text>黃州城頭雲似黑。黃州城外風色惡。路長漫漫繞原濕。泥滑只許愁赤脚。前徒戒嚴僕夫呼。鼉憤龍愁吟畫角。辟瘴催呼進春酒。驚寒直欲招狐貉。我生已久慣東華。老大無心戀行樂。</text>
<title>友人第聞琴 二首</title>,<text>先生自有太古心。亦有一張焦尾琴。將心托琴妙難尋。山自高高水自深。偶然彈作時世音。滿堂傾耳開幽襟。春風桃李白日陰。羅綺照耀朋盍簪。先生此時調古今。何以和之梁甫吟。</text>
<title>友人第聞琴 二首 其二</title>,<text>琴本無聲聲亦空。聲塵幻出由絲桐。律變十二演無窮。緣我有耳聞商宮。宮商轉換萬不同。繁會衆音成一終。一聲終來兩耳聾。聲滅未敢尋其蹤。請君宜觀妙默中。無成與毀昭氏翁。</text>
<title>次平昌壁上韻</title>,<text>昨日曾從大嶺來。梯飆萬里轉羊角。懸崖絶嶝相縈紆。古木蒼藤迷咫尺。脚底已知尋坦道。夢中猶覺緣靑壁。百憂散盡魯城春。置酒高談且爲樂。</text>
<title>次酒泉驛壁上韻</title>,<text>星君以酒名於天。坤靈釀液流於泉。鄙俗寧知皆假稱。騁以恠談猶流傳。原城部曲古縣西。斷峯㟮屼臨蒼然。崖下泓澄瞰黝碧。石槽破碎橫江堧。人言槽在蒼崖巓。淸濁自湧休論錢。千鍾爲堯百斛孔。玉山自倒春風前。天工意在合自然。何人強欲村中遷。羣靈爲怒猜神物。擘取槽石歸重淵。靈波雖渴石猶頑。至今遺迹官河邊。我聞此語乍信疑。臨淵恐有神蛟涎。我欲鼓浪遡淸冷。打起霹靂如當年。幷取道中一片石。盡輸水府供謫仙。</text>
<title>悼子篇 幷序</title>,<text>有子有子年十三。六親携抱稱善男。從師讀書頗知義。往往吐出非常談。老夫寧知及夭札。重之不减雙金南。今日送兒隔九原。逢人欲說猶懷慚。嗚呼一歌兮歌以黯。春風吹淚盈裙衫。</text>
<title>悼子篇 幷序 其二</title>,<text>老夫朝燕蒙險艱。兒呼老夫毀形顔。兒歸九泉別老夫。老夫無路能追攀。兀然閉閣坐無語。終南安得齊憂端。嗚呼二謌兮歌未闌。傍人爲我茹辛酸。</text>
<title>悼子篇 幷序 其三</title>,<text>昨日羣兒滿東閣。爭呼小字善爲謔。今朝群兒走且泣。含悲往往來弔客。爾胡長臥叫不聞。百年使我傷心曲。嗚呼三歌兮歌轉促。欲從遠遊天地窄。</text>
<title>悼子篇 幷序 其四</title>,<text>兒存我亡我不亡。家聲不替久遊光。我存兒亡我卽亡。只留形影幾欲僵。文敬公孫不盈百。晚歲得兒心最良。我欲倚兒兒不存。我心非爲一身傷。嗚呼四歌兮我涕滂。仰視皇天徒蒼茫。</text>
<title>悼子篇 幷序 其五</title>,<text>膏肓大疾尙可醫。傷心一念療何時。刖者能行眇者視。失兒老夫何所爲。我時排悶欲自寬。悲自中來來無期。是心當與此身存。一生永抱無窮悲。嗚呼五歌兮歌且噫。九原何處尋吾兒。</text>
<title>悼子篇 幷序 其六</title>,<text>人來慰我莫歎嗟。渠是三生冤債家。我聞此語稍抑情。一念忽來昏眼花。情鍾我輩我何堪。愛翻爲苦其奈何。嗚呼六歌兮不成歌。天地有窮心無涯。</text>
<title>悼子篇 幷序 其七</title>,<text>苗而不秀豈其天。坡仙此語古來傳。眼前忽失雙明珠。秀而不實尤可憐。保養日日望成立。鬼物奪我何其顚。驚呼熱中未卽死。老眼無淚心茫然。人來恠我太無情。焉知却是心常煎。嗚呼七歌兮何因緣。奈何天耶奈何天。</text>
<title>苦雨歎 二首</title>,<text>恒暘爲旱雨爲淫。極備極無俱是凶。年前秋旱迄今年。四月赤地燒煩烘。三農倚來望雲霓。斗水十錢泉井空。三公引咎屢避位。軫念民瘼煩宸衷。五月初吉辰在戌。觸石膚寸雲物同。初爲霢霂忽翻盆。水生溝塍膏乳濃。俄驚羣枯盡蘇息。喜見綠秧翻曉風。豐穰可期見太平。默懷謝忱酬天工。霖䨪不已倒天瓢。陰帝載駕鞭六龍。直恐乾坤復混沌。永祕日月光曈曨。仲夏三旬盡如此。萬艘直至都城東。千疇禾稼盡水底。百谷漏波山川融。江邊萬家摧棟宇。城市尙費防河功。自我知議見未曾。問訊往事煩老翁。翁言本是一廛氓。生長南畝蒿萊中。一身性命係農功。半生豐歉羅心胸。旣往千載不可知。見聞無有今年窮。澇年宜燥旱宜濕。那窮必有這邊通。民今生理太局蹙。旱潦無極連始終。如傾巨浪沃焦釜。泥汚后土理芃芃。老人年老死自分。哀我眼前虧兒童。我聞此語痛入髓。老淚承睫迷雙瞳。自念此腹負將軍。彭亨尙爾食陳紅。我雖非肉安所歸。哀歌一曲呼蒼穹。</text>
<title>苦雨歎 二首 其二</title>,<text>一陰一陽偏爲凶。天瓢滌盡乾坤烘。庶徵冥冥責太空。感召非遠由深衷。此理分明符契同。昊天上帝仁心濃。我王調元順八風。神化眞與參天工。如何陰沴駕猩龍。鼓闔四海藏曈曨。掀翻滄海瀉天東。屛翳騏靈驅祝融。羣陰用事天無功。懷糈欲問談天翁。天心只在渺默中。深思哽咽氣塡胸。前乎千古後無窮。否極必有亨而通。勉爾老夫愼始終。明年定見禾芃芃。好將饘粥救兒童。收汝苦淚揩兩瞳。會見千倉萬廩粟生紅。然後汝可百拜謝顥穹。</text>
<title>京兆契飮圖</title>,<text>彼京兆務倥傯。簿籍雲委常在公。新刀發硎凜霜鋒。一試肯綮四案空。結寮友心膽孚。卯申相與從之遊。金蘭莫逆信義周。久敬終始同歸。休山之陽水之涯。老樹入雲高槎牙。展席臨江飮無何。太平歌吹春風和。世情薄似蟬翼。朝爲刎頸暮仇敵。雲雨隨手多翻覆。有渝此盟神其殛。</text>
<title>待漏院</title>,<text>雙闕沈沈五雲絢。更撾歷歷催曉箭。煌煌火城耀亨衢。相君啓行車輪輾。輪蹄隱耳聲漸息。環佩珊珊歸別院。凝神待漏曙光遲。此際寧無百憂煎。心懷萬慮復千思。悄然危坐渾忘倦。人心易危道心微。念起毫末終難變。安能念此不兢惕。蒼生利病隨感見。明當大對近重瞳。何以仰答時君眷。漏盡鍾鳴九門開。鳧趍直入通明殿。天顔肅穆爲虛佇。廣延衆論求至善。相君須陳堯舜理。席上如對皐陶面。豐穰妖孽俱自我。愼勿自速皇天譴。君不見蕭曹房杜佐漢唐。坐令四海皇恩遍。又不見林甫當時竊天權。偃月堂中恣游燕。分明美惡傳至今。至今聞者心如戰。嗚呼丙吉眞宰相。不問僵尸問牛喘。民生從古厭紛更。待漏當思橐駝傳。</text>
<title>薇垣松</title>,<text>亭亭一箇長松樹。托根薇垣近華盖。誰知抱此巖壑姿。直遇盛代風雲會。我時長嘯撫盤桓。手挽虯枝仍掛帶。風來自奏笙鏞音。貞心許在靑冥外。已能培養棟樑材。安肯卑微伍蕭艾。君不見夭桃艶杏媚東君。東君一麾轉狼狽。又不見蒲柳少他歲寒操。霜風一掃無聊賴。蒼髥叟蒼髥叟自是丈夫行。根底茯苓如斗大。</text>
<title>興德樓賞蓮。與諸君飮。</title>,<text>長夏昏昏苦炎燠。火雲挾日射天赤。紅塵十載汗如漿。安得高樓三百尺。賓朋今日滿座談。高寒迥與塵凡隔。是時痛飮轟如鯨。五經三雅爲戲劇。俯瞰田田萬柄蓮。翠盖翻風滿池澤。呼童時復折芳條。擎來婀娜動新碧。柄辭波底帶芳泥。葉出香霧霑瓊液。括開爾心生百穴。百穴疏通細連脉。偶然注彼綠醑酒。屈莖銜口達喉嗌。俄驚香冽滿齒脥。直須洗滌寬胸膈。一擧累倒靑象鼻。天香却勝斟琥珀。誰能新巧制此戲。遠聞公愨曾擅席。千鍾爲堯百斛孔。不數五斗拜一石。陶然始知彭殤妄。睥睨反覺天地窄。曾聞聖人重酬酢。賓主交歡拜至百。安能效此達者爲。直欲覆盃讐歡伯。且揚尊前杜擧鱓。叫起九原便浮白。</text>
<title>病臥。謝金殿中來問。</title>,<text>門前風雪捲地軸。道上行人愁欲僵。餘寒稜稜尙嚴凝。日馭高度渾無光。我時未解蛇酒惑。輒擁重裘偃在牀。頭風脛弱臂偏枯。阿堵玄花落焜煌。扶筇學步似兒童。擧趾不敢離閨房。雪深門巷少人蹤。自歎雀羅仍堪張。臥聽前途長者轍。不知轆轆向何方。長安城中十萬家。不是崔盧卽謝王。金盤羊酪壽佳賓。玉斝瀲灎春風香。人心冷暖分於斯。世上誰憐病禮郞。忘形莫逆古有名。此道何人今不忘。之君德譽美如玉。不遺故舊心轉良。聞余抱病有憂色。數枉高軒圭竇傍。還令童穉語心事。愧我不得親迎將。頑軀數尺負百疾。萬事蹉跎魂渺茫。吾聞善醫防未然。不重蔘苓與桂薑。一身榮衛常自實。病根那得入膏肓。請充此理檢厥身。會見胸中悔吝亡。</text>
<title>退在衿陽村舍。贈景武。</title>,<text>宦海浩茫然。欲涉津無梁。圭組爲錦纜。簪笏當牙檣。載彼萬鍾粟。孰不登其航。升沈自有數。利涉無定方。或泗上淺沚。或達通銀潢。偶然判窮達。未是篙工良。古今賢達人。滔滔迷水鄕。而我何爲者。汔濟鬢未蒼。不願乘靈槎。不願黃帽郞。惟願江湖過此生。雲山一曲歌滄浪。</text>
<title>李敦寧 念義 白雲洞</title>,<text>白雲洞裡白雲陰。白雲洞外紅塵深。一徑盤回入雲中。忽驚城市藏山林。溪流㶁汨循除鳴。長松掩映風哀吟。煙羅隙處露觚稜。華堂窈窕常沈沈。試問何人作主翁。勢貴當時張與金。愛他泉石入膏肓。紈綺有此煙霞心。春來巖谷山花明。響空磔磔鳴幽禽。黃梅雨細暗人寰。洞門苔蘚靑林淫。秋光如沐凈林巒。月明萬戶聞淸砧。瓊枝雪壓輪蹄絶。榾柮暖氣生紬衾。洞中風煙自四時。水可濯纓山可臨。邀致耆英作高會。鳴珂入洞朋盍簪。雅歌投壺樂未央。數竿斜日低靑岑。諸公意氣可凌雲。年年冠盖來相尋。太平風日洞府寬。境與人會時人歆。吾聞松山左畔神仙居。紫霞有曲傳至今。風流文雅想當年。頡頏千載爲知音。我詞蕪拙不成腔。且可飛入瑤徽琴。流傳便作漢陽謠。庶與古人同期襟。</text>
<title>花無十日紅吟</title>,<text>君不見花無十日紅。纔到爛熳隨狂風。又不見美人如花臨靑銅。朝爲玉顔暮醜容。以色事人良不久。枯榮迅速瞥眼同。凝脂消瘦變鷄皮。十指皸瘃換春蔥。春姸都盡人不顧。時有舊識稱艶穠。羅衣寶釵付兒家。敎誨禮節傳其恭。潛悲無復逞嬌嬈。誇詑寵恩當時雄。歷數阿郞半卿相。獨擅歌舞四筵空。傷心自愧誰怨尤。萬事信命從天工。花飛不復棲高枝。水逝安能更向東。可惜華容底處歸。依俙想得萬分中。昔年行客今尙健。據鞍猶爲矍鑠翁。驚見佳兒頓衰謝。黃鷄白日歌玲瓏。</text>
<title>謝重卿屢惠美醞</title>,<text>有酒不飮君奈何。無酒好飮吾可嗟。君家綠醑十分香。頻送吾家深意多。呼兒試撥文武火。皺成鳩臆生春和。傾下胸中入衰骨。胸中拍拍雷轉車。牛毛萬事割如掃。睥睨天地眞行窩。君知此間眞樂否。妙理豈許醒者誇。</text>
<title>謝重卿送酒</title>,<text>醉翁長醉醒無時。醒翁長醒醉無期。兩翁行樂自不同。一醉一醒得者誰。醒翁方寸貯萬念。物來自競饒是非。膏火相煎日復日。百年何以能展眉。醉翁鄕里別有地。天地萬物皆等夷。驅除世事入無何。一擧累十金屬巵。昏昏借得嵇康懶。兀兀添得甯武癡。一聲長嘯徹寥廓。百年瞬息晷刻遲。翁於此間別有樂。看朱成綠迷所知。長笑醒翁著惺惺。有酒不飮徒爾爲。似聞醒翁酒如泉。醉翁渴肺惄如飢。有者不耽無者嗜。天生兩翁成雙奇。</text>
<title>謝權使相惠藥草</title>,<text>關東自古稱仙區。三山縹緲疑有無。靈蹤處處留至今。直是眞境連淸都。安期瓜棗世已無。金鼎靈丹法亦誣。聞說靈草出海岸。根作三層功用殊。採來修治作良劑。奇效絶勝於菖蒲。一飧溫氣入丹田。衰脚勁健還能趍。再飧春光達泥丸。鷄皮變盡顔生朱。三飧逸氣及毛髮。霜髮忽失成雲烏。乃知此物生有以。天工定應哀老夫。香根皎潔照筐筥。王侯第宅先相須。那能一肯惠刀圭。制我頹齡延須臾。</text>
<title>送日本國王使臣俊超</title>,<text>上人貌古心神融。法中獅子僧中龍。幾年高臥廬山中。翻然一起朝大東。彤庭稽顙感宸衷。鈞天抃舞光明宮。兩眼應驚漢儀隆。天顔咫尺回重瞳。遙傳詞命信義通。永堅隣好保始終。行人高義服爾公。涉世只欲攄深忠。祇園無計駐這翁。舊山歸夢何悤悤。孤帆一夕掛秋風。快若隻鶴冲虛空。行看島嶼碧玲瓏。下看珊瑚波濤紅。催船鼉鼓擊鼕鼕。五兩風熱欣篙工。舟行到日偃房松。千指相迎鳴梵鍾。有人若問西遊蹤。莫道大悲露眞容。僧寶人人說玄宗。吾王盛德不自功。憑君豈足誇時雍。</text>
<title>贈剛中</title>,<text>蚊負山誠爲難。爾生至微筋力殘。胡爲乎哉任不任。背負岌嶪高巑岏。山多猛虎雜封蛇。爾身豈容牙齒間。一朝失脚墮冥濛。世上無處堪攀援。蚊負山釋汝負。終然平地得便安。</text>
<title>贈剛中 其二</title>,<text>蟬脫網恣所往。更不回來蛛網裡。呼吸風露生遐想。雲山佳木藹千章。水邊楊柳高萬丈。雨霽淸風掃炎熱。拂耳處處成一響。蟬脫網誰汝拘。乾坤萬里廣蕩蕩。</text>
<title>送權御使 健 觀光</title>,<text>先生年紀今弱冠。器宇老成人推先。先生身長才七尺。腹蘊五經心澄淵。珥筆論思侍經幄。餘事咳唾珠璣篇。呼吸雲煙弄風月。筆驅造化還無權。如今承命朝帝京。一路渺茫通幽燕。龍灣馬躍蹴氷雪。華表鶴歸知幾年。三汊廟下謁天妃。黑林西畔平呑天。經行數日不見山。到得閭陽山聳邊。最秀十二山似戟。峯巒自此遙相聯。鴻盧斷處設廣寧。儲胥十萬橫道前。山海雄關禦暴客。皇恩異數待朝鮮。鎭東應有賢主事。接以溫語恭周旋。永平巨鎭大都會。灤河一曲蓄風煙。道傍尙有孤竹基。淸風萬古猶流傳。薊州枯河接盧龍。孽胡遺跡今完然。城傍沙磧稱僞粮。歲久累累蔓草纏。通州潞河曾一葦。千檣如織來商船。始從朝陽入皇城。皇居壯大高入天。萬井碁布通九街。車轂相攢入磨肩。五更待漏長安門。霜華滿衣耿不眠。東方漸曙闢九重。鴻臚引入候鳴鞭。鳴鞭一聲綵仗分。踵武千官趍蹁躚。稽首龍顔瞻肅穆。饋他酒飯恩命宣。拜命退飮光祿酒。紅光入面作春姸。我昔曾入華胥來。勝事掛一遺百千。君將大眼好觀光。領會其要應精硏。何况君家老文忠。昔覲高皇隆眷偏。寵錫奎章示優渥。昭光至今照海堧。君歸定應繼芳躅。縱觀帝里山河全。東還添却一段奇。夢裡彩筆當如椽。</text>
<title>送申高陽 浚 朝京</title>,<text>漢陽三月天氣好。送君萬里幽燕道。宮城桃李漲紅芳。輕燕雙雙掠煙草。君今捧箋賀前星。登裝促駕朝玉京。羣臣具儀祖城西。酒闌前驅已抗旌。臨分奚用別離私。任重專對宜誦詩。華表柱高鶴野闊。金山雲外遙參差。雄關巨鎭壯天險。典章禮樂昭文焰。君歸一一奏衷誠。餘事奚囊收琬琰。天朝具眼多老儒。鑑物精硏分錙銖。見君定應垂印可。東還聲價騰海隅。憶昔天順癸未冬。我亦銜命隨朝宗。丹墀稽首賀休祥。尺五欣瞻肅穆容。祗今潦倒臥前楹。夢裡彷彿趍彤庭。白首猶得作神遊。喜我壯觀酬平生。皇家御宇奄宅中。四方觀者多異同。君還我欲較所得。坐待燕鴈嘶秋空。</text>
<title>題長水縣戀思樓 出勝覽</title>,<text>君不見王仲宣不免憂世憂。孤吟遐想賦登樓。又不見狄懷英戀親歸末由。望雲却恨滯一州。人生遊宦誠謬悠。忠孝兩全終難收。使君分符拜詞頭。高堂雲闕縈新愁。長安日下五雲稠。桑梓異鄕迷古丘。一心赤素抱區區。兩眼不禁雙淚流。樓成㟮屼干斗牛。目極千里身空留。許身奉職承王休。待民如子吏如讐。報了君親豈外求。沿名究義其能不。戀思莫遺中心羞。要使名實無相浮。我亦解紱閑暫偸。秋霜春露光陰遒。偶自南方作遠遊。頭流勝槩看未周。樓前花竹弄春柔。樓下長川澄如油。與君辜負相獻酬。歸來且待松桂秋。</text>
<title>賀同年林參議被徵還朝。爲兼同知成均館事。</title>,<text>有道何患無人知。有學寧避爲人師。先生養高臥林泉。口談道德心無爲。聲名藉藉徹九重。聖上聞之驚嗟咨。十行詔札賁丘園。反然起來多風姿。童顔白髮氣宇寬。千鍾百斛當無疑。擢置成均敎諸生。梁丘之易毛公詩。人生終有一奇逢。會合寧論歎衰遲。憶昔丁卯秋場科。共君折得郄林枝。嗟余末學最鹵莽。濫叨當日夢剃髭。秖今三十有三年。存亡用舍潛傷悲。看君到老被殊恩。賀情不免平生私。</text>
<title>申高靈相國挽詞</title>,<text>河淸千載際明君。隆遇當時獨出羣。蕭定律條遵約法。張籌帷幄樹奇勛。黃金白璧恩偏重。鐵券丹書誓永存。長算奄然歸促道。神香無計返遊魂。浮雲富貴空華宅。落日功名閉舊園。早被先容分非淺。一聲哀挽不堪聞。</text>
<title>燕山辭三疊 幷序</title>,<text>燕山縹緲兮黃金堆。五雲深鎖兮藏蓬萊。今君賀正兮去悠哉。朔天飛雪兮鴈號哀。覲天子兮達下懷。完使事兮好歸來。</text>
<title>燕山辭三疊 幷序 其二</title>,<text>燕山杳茫兮橫雲赭。雙闕苕蕘兮在其下。薄薄我驅兮向中夏。王事有程兮靡遑舍。遼之水兮薊之野。水焉乘舟兮陸焉馬。抱弧矢兮寧暫捨。使四方兮君健者。</text>
<title>燕山辭三疊 幷序 其三</title>,<text>燕山一望兮在帝鄕。香千里兮隔漢陽。覲天庭兮走梯杭。紛玉帛兮萃多方。參霞佩兮觀國光。曷云產兮於要荒。謁黃門兮道予詳。云一別兮遙相望。送君行兮益悽傷。金風振蕩兮天雨霜。</text>
<title>解嘲詞 幷序</title>,<text>渺宦海兮茫茫。亘千古兮浩無傍。誰溟鯤兮變化。孰雲鵬兮翺翔。齊小大兮如一。昒昇沈兮何妨。紛斥鷃鷦鷯之羣戲兮。吾將求鸞鳳之異常也。騁駑駘輠下之步武兮。吾將求天駟之駿良也。肯蕭艾以盈腰兮。願終藝夫衆芳也。端不求惡木之厚陰兮。誓掄材於梗楠與櫲樟也。珠淵沈而莫採。玉山蘊而終藏。眩名實以同科。吾又何知其否臧也。勤耳聞而心究兮。憫求索其遑遑。期不誤皇輿之軌轍兮。庶幾三風之載揚也。操權柄而未釋兮。心煩鬱其探湯。衆口狺狺以交吠兮。謠諑謂余以淸狂。苟余情其忠直兮。雖百謗亦何傷。余旣博觀乎西都兮。念民事之浩穰。吏一失夫措手兮。民竟墜乎痍瘡。撤芳英乎天曹。俾整頓乎紀綱。寄遙音於浿都之民兮。端不擾乎爾之農桑。冀憑詞以解嘲兮。宜無愧於明颺也。</text>
<title>遠遊辭 幷序</title>,<text>君遠遊兮朔北陬。我遠遊兮之燕幽。亮輕擧兮悠悠。嚴霜始爾兮天地秋。酌酒兮相浮。醉興逸發兮安所拘。眼中咫尺兮覩皇州。思纘季子兮觀于周。男兒墜地兮志遠遊。安能鬱屈兮守古丘。兩相離兮不可以久留。不作兒女之虞憂。</text>
<title>秋風辭三疊 幷序</title>,<text>秋風寥慄兮瑤宇淸。露凝梧楸兮河漢明。悵無因兮趨鯉庭。魂一夕兮九征。薄言歸兮謝簪纓。願承顔兮保餘齡。</text>
<title>秋風辭三疊 幷序 其二</title>,<text>秋風倏起兮草木黃。我興南望兮悲故鄕。肅華省兮壓朝堂。總百僚兮振紀綱。君胡捨此兮別鵷行。手操牛刀兮莅南荒。儼雙親兮俱未將。久淹留兮奚所望。固君親兮兩難忘。哀事親兮時不長。</text>
<title>秋風辭三疊 幷序 其三</title>,<text>秋風慽慽兮嗚枯柯。送君南浦兮水增波。聖君托子兮邑千家。孝順爲理兮良不頗。式遄行邁兮歸路遐。彩衣陸離兮生光華。列祖帳兮登崇阿。奔觥船兮朱顔酡。歌旣闋兮柰別何。羨君此去兮長咨嗟。</text>
<title>春江辭三疊 幷序</title>,<text>春江瀰瀰兮氷帶流。綠凈可染兮明鴨頭。揚素波兮泛蘭舟。棹歌咽兮驚羣鷗。君浩往兮不可留。褰杜若兮芳洲。</text>
<title>春江辭三疊 幷序 其二</title>,<text>春江淡淡兮煙景渾。不舍晝夜兮歸海門。曾一逝兮竟何時而返源。臨江欲別兮暗消魂。綰楊條兮江之濆。惄焉如飢兮已忘言。</text>
<title>春江辭三疊 幷序 其三</title>,<text>春江脈脈兮作南津。界分南北兮送征人。蕩槳歸來兮水生粼。俯瞰群魚兮戲霜鱗。安得取之兮充廚珍。酌焉酹君兮姑緩我之傷神。</text>
<title>滄海辭 幷序</title>,<text>渺滄海兮悠悠。浸乾坤兮浮浮。駕龍驤兮萬斛舟。風帆齊擧兮奚所拘。聘余目兮隘九州。歷三山兮作遠遊。掠榑桑兮望神洲。瓊宮屹兮金鰲頭。抱一氣兮依前脩。履至險兮寧爲憂。吾令海若安流兮。鎖風伯與陽侯。祥風送楫以颼飀兮。瘴霧昇宇而斂收。涉洪濤兮觀名區。結邦交兮以中孚。竣使事兮促回途。逮淸秋兮返故都。眼高四海兮無與徒。壯哉我侯兮眞丈夫。</text>
<title>養蕉賦</title>,<text>大鈞播物。厥類繽紛。咸囿大化。渾融氤氳。孰主張其玄機。秩庶類以羣分。資陽施與蔭化。爰各正其性命。物苟離乎水土。旋萎薾而莫盛。爰有柔草。非蔓非枝。葉如輕綃。根似蹲鴟。性怕霜摧。心耽露滋。縱柔質之易脆。乏松篁之貞姿。亮興心而嗣續。良有契乎微危。宜種植於庭際。近君子之淸儀。種之如何。厥有良規。當其土脈瀜解。夜無霜威。擇半陽地。掘坑成圍。安根壅壤。務要軟肥。封齊舊垠。沃勿暫晞。施以曲欄。預防非違。及乎淸和屆節。南薰始至。宿莖浮靑。新葉含翠。漬焉溲於敗屨。旁互列而深宥。芽承潤而益達。氣含腴而增熾。綠蠟抽而呈燭。靑鸞茁而伸尾。藎輕盈而壯偉。壓風標於衆卉。至若虛欞永日。細葛含風。博山煙矗。雲和由終。情紆軫其無托。憫孤寂其冲冲。忽翠翹之翻動。况綺羅之艶穠。至若宮庭雨暗。隔囱人稀。一壁靑燈。明滅無輝。紛百感之忽來。思遺世而奮飛。掀驟雨而敲鏗。驚愁魂於依俙。及乎瑤宇廓淸。霄露凝凉。紛敗葉之披離。森孽芽之成行。操新刀而剔繁。剝嫩心而盈筐。滋五味而烹調。雜辛椒與桂薑。含至腴於淡薄。勝熊膰與精羊。及乎嚴霜始肅。木葉載脫。命健僕以破培。莖留尺而乃割。藏諸土宇。勿近中央。列植岸頭。培以乾糠。莫怕人氣。烘煖爲良。最忌冷濕。易致損傷。苟審機而按法。庸何慮乎不臧。當嚴冬之閉塞。通一線之微陽。暫借力於安排。尙抽蘆而吐芒。玆脫免於化工。亦漏洩於春光。超陰陽而獨存。軼寒暑而愈康。豈獨玆物之爲然兮。抑有修鍊之秘方。雖然物有形而消隕。有形者會有其終。理無形而昭晣。無形者後天地而無窮。寧存養而省察。勿助長乎幾微。仰聖門以自勉。冀君子之無幾。</text>
<title>友菊齋賦</title>,<text>有大人先生。腹蘊五經。心通六藝。硏窮乎性命之理。辨析乎天人之際。冠章甫以峨首。飄縫掖其揚袂。托斯文而會友。郁芝蘭於當世。盍朋簪而道融。拔茅茹其心契。乃入成均。坐明倫之堂。進諸生披縹緗。談溫燠其春盎。語凄凜其飛霜。爰貴德而賤藝。仍黜伯以尊王。誓堯舜其君民兮。回斯世於虞唐。嗟嗟造士。天敍五倫。朋友居一。約疏爲親。忌年歲以重道。蔑勢位以友臣。時無盡而人無窮兮。莫不須友以成仁。爾知夫交類萬不同。而益友之有其眞者乎。有一生飄輕緌。曳長裾。矩步規旋。咸中疾徐。三揖而進。退且躊躇。席間函丈。躡席而居曰。鯫生視聽聾瞽。俯仰籧篨。今聞至敎。昭然若發蒙矣。嘗聞人生於世。厥類寔繁。類聚羣分。林林元元。各有儕友。難可殫論。凡厥交友。大略有三。太上無私。其交無嫌。刮去毛皮。敬信相參。此則道德之友。內省無慚。其次相資窮達一心。收靑紫於掉臂。結情素於斷金。此則功名之友。交有淺深。最下反側。翻曇覆雨。隨冷煖以重輕。校剛柔而呑吐。此則勢利之友。竟亦何補。俛仰宇宙。興懷今古。紛交友之萬變。亶不出乎三科。何先生之取友。友霜菊而靡他。願先生之敎之兮。亮深衷之如何。先生乃轉碧瞳。撚霜髭。據枯梧。倚烏皮。前書生而面誨。騁談鋒之恠奇曰。有情之締交。紛始合而終離。爰自結髮。心無磷淄。金石通其分。膠漆比其堅。壓陳雷以不齒。痛管鮑而莫肩。矢神明而不渝。永終始以罔愆。及乎貴賤貧富。勢位相懸。忘舊契於往日。悲同袍於昔年。其或萌睚眦於一念。森胸臆之戈鋋。藏利刀於笑中。卒相殘而唐捐。斯迺心與心其相於兮。竟相背而變遷。交終變易。仇敵其然。是知人間之良友。反不若無心之植物。爾知夫玆菊之所以貞堅芳烈。隱逸而披拂者乎。當其金風振蕩。瑤宇澄碧。嚴霜戒曉。溥露凝夕。萬木脫葉。千山露脊。玄燕辭巢而絶影。鷙鳥歸林而揚翮。園林閴其如掃。漫衰草兮蕭索。于時雖以梅兄之淸韻。凈友之中通。莫不萎瘁而歸盡。矧能徵夫魏紫與姚紅。余乃杖枯藜而散步。訪幽香於殘叢。寒葩璀璨。密葉靑蔥。霑繁霜而益秀。帶微陽而尤穠。按酒齎而斯香。滴糟床之濃濃。掇金英以泛泛。羌芳氣之揚揚。滋喉吻以滌胸襟兮。渾通身兮天香。薰肝膽與肌骨兮。物與我其相忘。泯言辭之相宣兮。遂同歸於醉鄕。生聞命雀躍。續之以謌曰。奄四時兮倏忽。念羣芳兮衰歇。殿百花兮始發。香淸冷兮逼骨。塵萬丈兮眯目。颯乾霜兮入髮。保芳馨兮無闕。寄幽情於明月。重爲告曰。燕朋狎侮喪厥德兮。切磋箴規友亮直兮。松大夫之挺植。竹君子之整飭。有其節乏香色兮。友此孤芳設情識兮。觀物省身爲我則兮。先生莞爾而笑。憑几太息。催呼酒醴。揮洒翰墨。結澹交以若水。期卒歲以不忒。步東籬以三嗅。瞻南山之屴崱。</text>
<title>戲作山君搏兔圖。題其額。</title>,<text>大蟲搏兔。奚容爾力。二穴旣窮。百計斯縮。躍躍驕人。叢灌是托。雄風振盪。於何遁跡。爾血孔少。丕盈一勺。爾謀孔姦。終難可獲。宜試霜牙。以戒貪濁。</text>
<title>作墨戲。題其額。贈姜國鈞。</title>,<text>蘭之猗猗。有芬其香。秀于空谷。人不我將。人不我將。我何其傷。斂我馨德。竢時而揚。紉而爲佩。君子之常。升于躡于。君子之堂。</text>
<title>次奉勑祭西太一韻 四首○一本奉上有又字</title>,<text>㘅命來禳惡曜。聖君紀曆初年。綠章奏罷瓊闕。萬里瑤空豁然。</text>
<title>次奉勑祭西太一韻 四首○一本奉上有又字 其二</title>,<text>三通擊罷淸磬。一瓣燒殘妙香。日暮市橋煙漲。開囱完對瀟湘。</text>
<title>次奉勑祭西太一韻 四首○一本奉上有又字 其三</title>,<text>殿閣深藏瑞霧。洞門冷帶秋風。翠陰長合松檜。殷紅半落梧桐。</text>
<title>次奉勑祭西太一韻 四首○一本奉上有又字 其四</title>,<text>雲際如聞仙佩。風端暗送天香。露濕珠宮欲閉。星河低度彤墻。</text>
<title>回文詩。贈金太守。二首</title>,<text>中堂滿月照虛明。竹塢煙深暮色靑。紅焰燭搖風細細。綠枝梅壓雪盈盈。</text>
<title>回文詩。贈金太守。二首 其二</title>,<text>公知最後應從我。僕念當時舊友兄。窮路恨無曾托契。禮成方可見親情。</text>
<title>瀟湘八景</title>,<text>咽咽汀潮上。蓬蓬鼉鼓催。湖平風熟衆帆開。隱然鏡光來。縹渺鷗邊闊。微茫煙際回。羣檣繫纜白沙堆。江殷地中雷。</text>
<title>瀟湘八景 其二</title>,<text>冥路通雲漢。低飛爲稻粱。排空點點字千行。去意在三湘。沙遠平鋪雪。蘆深冷着霜。驚寒千陣向衡陽。作勢抑還揚。</text>
<title>瀟湘八景 其三</title>,<text>雲物掃銀漢。露華凝碧穹。衡湘萬里混西東。暗淡有無中。海角迷金暈。乾端射白虹。氷輪輾上駕長風。今徹碧雲空。</text>
<title>瀟湘八景 其四</title>,<text>雲煙藏海嶠。風雨滿汀洲。水國蒹葭響晚秋。燈前萬里愁。寒聲聞竹岸。遙大認漁舟。五夜不眠蓬底幽。哀鳴三兩鷗。</text>
<title>瀟湘八景 其五</title>,<text>遠峀靑如䯻。輕嵐白作圍。茅茨何處掩柴扉。空翠落霏霏。野逕通林細。溪橋跨岸微。誠敎摩誥畫圖歸。眞趣也應非。</text>
<title>瀟湘八景 其六</title>,<text>頑雲垂地暗。密雪挾風嚴。薄暮擎寒竹技纖。擺亞落輕鹽。簑重回漁棹。村孤誇酒帘。江樓霽景帶寒蟾。倚醉喚鉤簾。</text>
<title>瀟湘八景 其七</title>,<text>樹密招提隱。煙沈紫翠濃。鯨音忽撼暮山容。三十六聲鍾。役役悲塵世。悠悠望翠峯。偶然深省倚孤筇。瞑色入蒼松。</text>
<title>瀟湘八景 其八</title>,<text>山遠銜斜日。江澄漾彩霞。漁人相聚自成家。籬落整還斜。橋斷明秋水。林高返暮鴉。阿翁收網入蘆花。談笑說魚鰕。</text>
<title>篔簹偈</title>,<text>愛竹鎭靑靑。殺靑性不存。假相見眞性。方號爲此君。此君具性相。誰能辨眞假。色空空卽色。所以談般若。</text>
<title>松大夫詩</title>,<text>松松蒼翠蒙茸。架斷壑秀孤峯。大火流天。積雪凝冬。蔽日陰長滿。留春色正濃。愛伴湘竹之操。羞作園花之容。流肪入地終成貝。直幹凌霄老作龍。夢協丁固公相之兆。官辱嬴秦大夫之封。深根借乾坤栽培之力。勁節超造化肅殺之蹤。可謂君子人歟。君子人耳。是以夫子稱後凋之松也。</text>
<title>選農謳 國朝詩删曰創格爲之。詞極理達。公之所作。無逾於此云。</title>,<text>聖君建皇極。玄德潛通。雨暘時旣若。雨暘極備。無一切傷我穡。塊不破。枝不揚。絪縕調玉燭。吁老農豈知蒙帝力。煕煕但耕鑿。</text>
<title>選農謳 國朝詩删曰創格爲之。詞極理達。公之所作。無逾於此云。 其2</title>,<text>淸晨荷鋤南畝歸。露溥溥猶未晞。但使我苗長。厭浥何傷霑我衣。</text>
<title>選農謳 國朝詩删曰創格爲之。詞極理達。公之所作。無逾於此云。 其3</title>,<text>山頭初日上。綠秧齊葉平如掌。迎陽下田理荒穢。嘉穀日日長。</text>
<title>選農謳 國朝詩删曰創格爲之。詞極理達。公之所作。無逾於此云。 其4</title>,<text>提鋤莫忘提酒鍾。提酒元是提鋤功。一年飢飽在提鋤。提鋤安敢慵。</text>
<title>選農謳 國朝詩删曰創格爲之。詞極理達。公之所作。無逾於此云。 其5</title>,<text>彼莨莠與眞同。看看不辨愁老翁。細討非類莫相容。盡使莨莠空。</text>
<title>選農謳 國朝詩删曰創格爲之。詞極理達。公之所作。無逾於此云。 其6</title>,<text>昨從市中過。市中諸子顔如花。爭來嗤老醜。各自逞奢華。老夫柱杖語市人。刀錐末利安肯誇。長金積玉細商量。皆自吾農家。</text>
<title>選農謳 國朝詩删曰創格爲之。詞極理達。公之所作。無逾於此云。 其7</title>,<text>我身足可惜。我生駒過隙。豈厭終歲坐安閑。安閒食不足。勉勤苦田畯來相促。</text>
<title>選農謳 國朝詩删曰創格爲之。詞極理達。公之所作。無逾於此云。 其8</title>,<text>大姑舂政急。小姑入廚煙橫碧。飢腸暗作吼雷鳴。空花生兩目。待饁時提鋤不得力。</text>
<title>選農謳 國朝詩删曰創格爲之。詞極理達。公之所作。無逾於此云。 其9</title>,<text>麥飯香饛在筥。藜羹甜滑流匕。少長集次第止。四座喧誇香美。得一飽撑脰裏。行扣腹欣便喜。</text>
<title>選農謳 國朝詩删曰創格爲之。詞極理達。公之所作。無逾於此云。 其10</title>,<text>麥登場占年祥。我稼穰願無傷。汚邪黃滿車箱。殺羔羊稱壽觴。</text>
<title>選農謳 國朝詩删曰創格爲之。詞極理達。公之所作。無逾於此云。 其11</title>,<text>竟長畝畝正荒。日煮我背汗翻漿。大郞不及小郞強。爭咫尺手脚忙。竟長畝回頭笑大郞。大郞却慙小郞強。竟長畝畝正荒。</text>
<title>選農謳 國朝詩删曰創格爲之。詞極理達。公之所作。無逾於此云。 其12</title>,<text>水鷄鳴當擧巵。朝鷄累數巵。已覺醺人肌。晚鷄忽已報。釃酒來何遲。水鷄鳴當擧巵。</text>
<title>選農謳 國朝詩删曰創格爲之。詞極理達。公之所作。無逾於此云。 其13</title>,<text>回看斜日已啣山。夕露微升凝葉端。捲却長鋤揷腰間。行趁村墟戴鴉還。</text>
<title>選農謳 國朝詩删曰創格爲之。詞極理達。公之所作。無逾於此云。 其14</title>,<text>濯足不用不分濯。還家瞌眼鷄咿喔。鷄咿喔鋤還握。十二時何時可伸脚。夏夜短休幾刻。濯足不用十分濯。</text>
