<title>上流飮犢 漢城試魁</title>,<text>靑山一曲。白雲萬重。泓漻出澗。濎濙飛淙。彼何人兮。來牧飮河。謇胡爲乎上流。汚洗耳之餘波。恐若浼於童牛。伊昔陶唐氏之御天下也。長往不事巢，許及樊衡門。共約永矢不諼。錙看軒嚳上事業。幻視宇宙間變化。片夢不出在澗。萬乘何加於我。帝若曰。格。咨爾箕父。朕其倦勤。汝終陟位。盍幡然乎。超趄考槃。恐赤子之不乳。由也聞言。少焉夷猶。歸告乃友。聊與爲謀巢父曰。咍。有跡必朽。有形必窮。名穢我身。位累我躬。爾何不匿其形而藏其踪。反穢累於名位。非吾徒也。不圖至此。旣自先貞。奈何後黷。遂擊膺而麾之。堅屈瓢之難斲。許子乃惘然若有失。悵然不自得。徘徊空谷。俛仰長吁。眷淸冷之有水。欣綠波之無泥。念昔日之塵聞。可因此而濯之。爰挹彼而注玆。洗乃耳而棲遲。時樊子之牽牛。蹊於斯而將飮。適一見夫如彼。去望望而不顧。曰我肥遯子抱犢。多年害馬不留。一飮一啄。中道異轍。實賓未絶。利誘忽及。如斯之波縱潔。已汚之耳難雪。胡爲乎載來載洗。浼一澗之顄淡。旣聞之。尙有愧於牛耳。使之飮焉寧堪。泝淸沚而直上。聊於焉而乃牧。箕老爲之羞恧。巢公聞而歎服。吾知其元武之一飮。可以激淸風於萬古也。嗚呼。蕩蕩難名。帝堯之所以爲君也。囂囂自得。三子之所以爲隱也。以天下與人也不易。惟帝堯能之。輕天下弊屣也其難。惟三子以之。然則微帝堯之欽明。豈知許由之可以傳位。微巢父之高尙。豈使許由以之洗耳。況非樊子之淸標。孰知擇流而飮犢。上是君兮下是臣。曠千載兮罕覿。潔其身以及其物。在若人兮尤難。惟彼甯子叩牛角。謾悲歌於南山。百里飯牛肥。豈無心於爵祿。夫豈若樊子之飮牛。貪可廉兮懦可立。邈高風之難及。慨末路之不淑。余嘗覛箕山俯穎邊。一派淸流古跡依然。其下則許由之所洗耳。其上則仲父之所飮犢。目其地兮起想。顝彷彿而太息。但見芝餘五秀桂遺八叢。泱泱碧波。凜凜淸風。</text>
<title>獨樂園</title>,<text>洛中有園。獨樂其名。伊誰在矣。涑水先生。知所好之在心。豈他人之所識。念惟司馬。宋朝人傑。學希孔顏。身許稷契。天生才而必用。早羽儀於上京。煕帝載於登庸。四海望於太平。何非時而有鳳。値天柱之將傾。天津一夕杜宇叫。嘉祐當日南士召。嗟氷炭之難同。正人慍于群小。世與我而相違。作何俟乎終日。拂衣言歸。故園煙月。回首乾坤。北風雨雪。卜幽居於半畝。擬終老於潛伏。名小園曰獨樂。聊於焉而嘉客。觀其靑山在上流水在下。四時佳興。花朝月夜。隔塵寰於物外。別天地於人間。閒自適而偃仰。信碩人之所寬。嗟園之樂。樂且無央。己所獨得。人孰我爭。欲求公之心跡。其所樂者何事。不見知而無憫。念已灰於名利。咀嚼道理。對越聖賢。樂而忘憂。天君泰然。斯觀化於一園。知揭號之有以。至樂寓於心中。孰能窺其涯涘。猗歟先生。展也哲士。樂其所樂。其樂也君子。想當日之朝廷。諂諛進而擯忠。邦無道則穀恥。盍獨善於處窮。肆無心於苟容。甘肥遯於斯世。然先生之素節。夙有意於經濟。滿腔赤心。願忠者國。一飯可忘。白首戀闕。誰知獨樂之中。亦有二憂之誠。想名園而自道。諒有思於中情。然則爲世擯斥。非先生之所樂也。終老丘壑。非先生之所樂也。惟其窮達一致而不變所守者。是先生之所樂也哉。嗚呼。疏食曲肱。而樂在其中。夫子之樂。簞瓢陋巷。而不改其樂。回也之樂。自古聖賢之不遇於時。無有戚戚懷憂之意。則吾知涑水之樂。希聖希賢而爲樂者也。所可惜者。一園之中。獨樂其人。一園之外。顣頞萬民。天生夫子。抱負至重。與其獨樂。孰若與衆。</text>
<title>義牛冢 幷序</title>,<text>夫何一牛之有異兮。能舍命而臨急。義莫大於報主。孰云畜物之無識。昔勒首而吃草。一尋常之角者。幾年荷主之豢養。筋力殫於耕稼。屬有事於西疇。値眈眈之來攫。賴主人之捍禦。身幸免於餒肉。旋又急於迫人。牛也於是乎角力。豈畏死而觳觫。期奮然而觝觸。虎雖猛而咆哮。終曁牛而俱死。義哉斯牛。其可以禽獸視之。鄕人美之。窆之以旌。一片馬鬣。永流義聲。噫。以牛無知也。則爲主舍生而不二。以牛有知也。則孰云獸性而好義。苟有感則必通。物無頑而不格。仰聖化之大行。表靈瑞於王國。人於天地。最靈於物。舍魚取熊。今古有幾。食焉避難。滔滔皆是。人中有獸。獸中有人。是何異牛馬而襟兮。戒哉。爲子爲臣。</text>
<title>氷溪酬唱</title>,<text>屯雲宿雨忽晴開。珍重提壺遠送來。且莫臨岐催五馬。不妨終日倒深杯。</text>
<title>氷溪酬唱 其二</title>,<text>簾垂臥閤不曾開。新命應從天上來。奔走東華塵土日。無忘此地共含杯。</text>
<title>氷溪酬唱 其三</title>,<text>離懷今日向誰開。獨自扶藜信步來。春盡花飛山寂寂。濯纓溪畔強斟杯。</text>
<title>氷溪酬唱 其四</title>,<text>紫巖楓葉錦屛開。爲問秋風來不來。溪頭共斫鱸魚鱠。便欲浮君太白杯。</text>
<title>氷溪酬唱 其五</title>,<text>野臺蕭灑石崖開。山翠紛紛映水來。惆悵離程相送後。南征無復故人杯。</text>
<title>氷溪酬唱 其六</title>,<text>甕間新釀綠萍開。問柳尋花谷口來。珍重故人無限意。不堪相送更斟杯。</text>
<title>氷溪酬唱 其七</title>,<text>離筵草草水邊開。勝友東南不約來。萬事如今堪一笑。玉山頹臥更呼杯。</text>
<title>氷溪酬唱 其八</title>,<text>春去餘花次第開。春愁猶自絆人來。一年好景君須惜。莫向離筵苦拒杯。</text>
<title>氷溪酬唱 其九</title>,<text>多少離懷撥不開。君今此去幾時來。驛亭春盡花如雪。何處臨流獨擧杯。</text>
<title>氷溪酬唱 其十</title>,<text>雨厓相對石門開。一道飛泉隱復來。溪上黑雲催雨色。臨分更進馬前杯。</text>
<title>題朝聞錄後</title>,<text>眇然天地此生浮。至道難聞是可憂。夫子一言誠快活。穎川斯意亦綢繆。須從塵卷開時繹。好向靈臺靜處求。蚤夜祇應融會去。任敎身外儘悠悠。</text>
<title>題朝聞錄後 題朝聞錄 敬亭</title>,<text>程朱至論宜常誦。況此臨危授命秋。了得胸中一可字。朝聞夕死更何求。</text>
<title>題揖僊亭 夢遇梅福於此亭上。作詩以贈之。</title>,<text>揖僊亭在九江頭。風月荒涼幾百秋。今日相逢知有分。綠雲携手好同遊。</text>
<title>輓金柏巖 玏</title>,<text>昔年杯酒醉華堂。談笑優容小子往。事去浮雲隨逝水。夢廻涼月滿空樑。後生矜式嗟誰在。前輩遺風耿不忘。欲誄始終殊草草。將來史筆照煌煌。</text>
<title>輓申修撰 達道。號晩悟。</title>,<text>去歲哭兄淚。今朝爲子揮。天高鬼神惡。霜重蕙芝腓。白簡垂靑史。玄堂託翠微。九原難可作。吾適與誰歸。</text>
<title>輓申梧峯 之悌</title>,<text>公之在世展。國有老成臣。鄕有忠信人。公之去世時。人興殄瘁悲。士懷山樑思。嗟天之難究。旣賦公篤厚。胡嗇公眉壽。呼天天不聞。問天天不言。仰天天爲昏。念我情最親。居在同鄕隣。又重以婚姻。遽有生死別。寸寸腸欲裂。千行淚垂血。然猶有足慰。子傳器度偉。孫抱食牛氣。想當克其家。世世爲國華。可見綿綿瓜。瞻彼羽之谷。山回而水曲。卜此萬年宅。丹旐向翩翩。靈輀不少延。歸來更何年。</text>
<title>輓權花山 應銖</title>,<text>鯨鬣曾翻海。將軍建偉功。虎符恩數異。麟閣繪圖雄。北落星初晦。南柯夢忽空。丹旌千里路。涕淚灑西風。</text>
<title>題方臺亭</title>,<text>美哉方臺臺上亭。水以爲帶山爲屛。我御秋風叩雲扃。登陟周覽不暫停。上上峯頭摘辰星。自此可以達帝庭。鉤天廣樂耳得聽。洞府依俙見僊靈。不須瑞巖喚惺惺。川流激石聲泠泠。波紋射軒影瓏玲。白雲時時起簷櫺。水禽飛鳴掠煙汀。鷗鷺鸕鶿及鶺鴒。籊籊竿上集蜻蜓。潑潑游鯈沸蝗螟。松杉薈蔚掩山陘。黍稷離離被長坰。菊蘂未吐猶芳馨。白雪堆盤膾鮮腥。野蔌適口薦蔘苓。松醪瀲灩正滿甁。一生長恨古人醒。滿卷吐辭儘爲經。我欲和之難爲形。却將布鼓爭雷霆。大陽之下擧腐螢。大呂肯許撞寸筳。主人雅義有典刑。式穀之似追螟蛉。平生局束如在囹。世路崎嶇困摧翎。邇來黃色浮天庭。何幸今朝眼忽靑。淹留不覺換階蓂。欲別搔頭雪飄零。回路惘然歎伶仃。兩地盈盈隔一滎。願君起居愼晝暝。向風長祝胡耇寧。</text>
<title>方臺亭。次李蒼石韻。</title>,<text>登臨臺上正秋風。丹葉黃花映峽中。絶壑更幽迷洞府。層崖如削倩神工。千山白雨森銀竹。一派淸川遶玉虹。終日澄心靜觀處。不須頻喚主人翁。</text>
<title>方臺亭。次李蒼石韻。 蒼石</title>,<text>曾從天柱御冷風。道骨眞宜著此中。一片靈源天祕勝。半空飛閣鬼輸工。窓前列岫翔金鳳。階下寒流遶玉虹。欲續舊遊吾老矣。謾將詩句謝僊翁。</text>
<title>復用前韻。自敍。</title>,<text>意絶扶搖九萬風。休將衰旺問虛中。坐忘自得齋心法。質死難逢斲鼻工。看鏡剩饒頭上雪。題詩殊乏筆端虹。宿緣未負方壺約。盡日怡然對橘翁。</text>
<title>輓金經歷 是樞</title>,<text>往在昏朝日。奸兇執國命。生殺惟所欲。虐焰日益盛。欺蔽踵斯高。蠱惑甚檜泳。道路但以目。議者通衢橫。公獨奮挺身。直氣風霜勁。封章扣天閽。尙方乃敢請。劉陶不足多。陳東一時諍。兇徒膽盡破。王綱從此正。人言乃祖風。前後相輝映。三登仕版籍。竟嗇施於政。進退難易間。不改薑桂性。天爵固在我。貴賤豈趙孟。棲遲丘樊下。浴風還自詠。白首舞斑衣。晨昏奉溫淸。圖書列左右。俯仰師賢聖。沈冥蜀道嚴。優游谷口鄭。每悵各異鄕。山川路脩敻。雷陳膠漆地。永擬久而敬。如何二豎嬰。萬事今已竟。無寧厭濁世。修文自淸淨。克家風骨殊。積必有餘慶。霜風動輀帳。微霰打翣柄。百夫緦麻行。雨泣內外姓。佳城一閉後。人世幾回更。靜思痛迫腸。老淚自橫逬。未隨執紼後。杜戶抱一病。嗟哉塵寰事。得喪不須競。千秋公是非。莫逃衡與鏡。可知存者長。名與鶴駕竝。我諗太史氏。何人撰獨行。</text>
<title>輓金徵士 光繼○號梅園</title>,<text>家庭詩禮早知方。樂在簞瓢道味長。始以姻親轉交密。近因衰暮苦相望。天高鬼惡吾無奈。玉缺芝殘最可傷。想得居仁山下路。西風宿草正荒涼。</text>
<title>輓文兵使 希聖○己未。以定州牧使爲中營將。赴深河之役。同囚柵中。庚申七月。偕還。官至副摠管。</title>,<text>君是大丈夫。我乃一腐儒。趨向雖異途。氣味則相孚。同被窖中拘。生還曾不圖。高堂奉怡愉。日夕斑衣娛。五鼎列庖廚。昊天報勞劬。嗟我早露孤。感歎自咽嗚。愷悌神所扶。豈意夢含珠。干城已矣乎。可贖人百軀。旅櫬嶺路嶇。聞見爭匐匍。念我病且癯。在世應斯須。地下永相趨。此願却區區。不覺便長吁。茹痛無時無。</text>
<title>孤雲寺</title>,<text>孤雲已乘白雲去。此地空留古寺名。千載風神何所見。滿山松月十分明。</text>
<title>輓詞閔馨男</title>,<text>共參金榜是同年。翰院交番亦後先。情義相孚肝膽露。頹齡俱邁別愁纏。秋官亞判才難展。孝子賢孫慶更綿。千里訃音聞又晩。欲題哀輓淚如泉。</text>
<title>輓詞許徽</title>,<text>早時名譽更堪論。晩歲賢勞分義存。淡水半生曾托契。停雲千里幾銷魂。芬榮已見諸兒盛。雨露還膺二品尊。七十七年如一夢。白頭南望只聲呑。</text>
<title>輓詞沈詻</title>,<text>伯仲交遊久。悲歡一夢間。向來俱白首。非復舊紅顏。況作幽明訣。那堪涕淚潸。欲知餘慶在。玉樹映斑斑。</text>
<title>輓詞元斗杓</title>,<text>妙年聲譽動南方。鵬海初搏九萬翔。成毀有時須莫歎。是非無定亦何傷。歸來晩節饒閑味。際遇明時擅寵光。八袠得年餘後慶。滿庭珠樹摠芬芬。</text>
<title>輓詞吳竣</title>,<text>苧谷分携各異方。夢中相對舊匡床。別愁將雪侵頭易。陳迹如花過眼忙。卿月夏曹曾振俗。壽星南極却收光。天涯挐酒慙空負。哀曲遙憑薤露章。</text>
<title>輓詞睦敍欽</title>,<text>百年金石托心期。老去方知苦別離。未賀前秋聞喜慶。忍題今日悼亡詞。汝南耆舊殆將盡。海內親朋更是誰。一笛山陽垂淚處。不堪人事摠成悲。</text>
<title>輓詞南斗瞻</title>,<text>蜚英當日凜風儀。中歲蹉跎氣不衰。雲雨世情心似鐵。丘山聖眷鬚如絲。才高未試經綸業。天奪還吟殄瘁詩。追憶永嘉西嶽會。餘生何忍寫哀詞。</text>
<title>輓詞元斗樞</title>,<text>嶺南淑氣鍾人英。公家兄弟騷風韻。伯氏文章擅當世。觀周已自著華聞。永公古人誰與幷。在唐汾陽漢石奮。身躋卿列二子顯。有孫六十傳家訓。念昔京城初拜公。快論雄辯驚四筵。氣像魁梧人動魄。仰窺莫測如深淵。時俗造次那得識。爭將指點追前愆。妨賢忌能古所然。抱才歸田經十年。公於流輩雖見擠。簡在聖心非常恩。我來作宰君子鄕。乘閑累陪昇高軒。憤時歎世多感慨。直置心親兩不間。謂公八耋尙強壯。會有鷹揚濟時艱。闕然數日承凶音。天胡不慗遺一老。哭公淚涌如懸泉。忍題輓歌怨蒼昊。</text>
<title>輓詞嚴鼎耇</title>,<text>一代推先輩。風流早出倫。貳卿那稱德。遐壽果徵仁。鳳穴毛皆好。鵬程羽再新。遠違蒿里餞。南望涕沾巾。</text>
<title>輓詞李𥘼</title>,<text>玉雪精神海鶴姿。世間遐福似公稀。翰林文雅名曾重。令尹仁聲口作碑。南極壽星初晦彩。北堂卿月已淪輝。門闌衮衮流餘慶。永把靑氈托白眉。</text>
<title>輓詞李禬</title>,<text>柱下高名孰幷肩。向來文彩照英纏。升沈有數難容力。否泰相乘自任天。白首尊榮三達在。靑雲器業二郞傳。春風病起驚聞訃。欲寄哀詞淚逬泉。</text>
<title>輓詞任重</title>,<text>從遊諸胤已多年。小子偏知此老賢。六邑雄州爲政最。盤根利器認才全。靈椿延八除三歲。郗桂交雙有二仙。路隔山川違執紼。不堪揮涕望南天。</text>
<title>輓詞南翧</title>,<text>知公大器實時需。文武全才孝友俱。少日光輝映聯壁。卽今簪笏帶雙珠。亞卿峻秩人猶憾。七袠遐齡理亦吁。哭向南雲多憾慨。荒詞未必減生芻。</text>
<title>輓詞申濡</title>,<text>雷雨當年起涸鱗。欻來鵷列珥貂新。秋曹峻秩尙書亞。海甸治聲兩府隣。已道盤根須利器。亦知明主重才臣。白頭報國心何壯。埋入泉臺鬱未伸。</text>
<title>輓詞李翼徵</title>,<text>高標落落古人心。文彩先朝舊翰林。塵世是非都夢幻。名場蹤跡任浮沈。家傳詩禮庭趨玉。身契風雲帶有金。關嶺橫天違執紼。可堪回首一沾襟。</text>
<title>輓詞權脩</title>,<text>先朝學士比肩誰。中道林泉數遇奇。白首久爲群少慍。丹心終被聖君知。官高未試擎天手。身退猶顰戀國眉。庭畔槐陰看漸滿。應敎餘慶在枝枝。</text>
<title>輓詞徐景霦</title>,<text>孕秀湖山氣度雄。早年名譽擅南中。翺翔臺殿星辰近。怡養丘園福履崇。氷嶽當時徒有約。風霆半夜杳無蹤。公私一痛雙行淚。灑向歸雲怨太空。</text>
<title>輓詞柳元履</title>,<text>柱石之姿廊廟具。早年聲聞冠簪纓。經綸大志知誰讓。將相全才竟未成。北海名留蘇屬國。東山望絶晉蒼生。緘詞不盡公私淚。灑向南雲倍愴情。</text>
<title>輓詞柳元之</title>,<text>雄才碩望重南金。先友如公分最深。喬嶽不言優及物。海山無事且傳琴。平生廊廟經綸志。半世江湖進退心。後有子雲終必識。未應書碣待張林。</text>
<title>輓詞金應祖</title>,<text>年高蓍艾位非微。公議如今惜兩違。才局正宜當一面。笑談猶足却千麾。孤蹤幾惹明時謗。直性偏紆聖主知。莫道王公終不做。槐陰回視尙葳蕤。</text>
<title>輓詞沈光洙</title>,<text>少年聲譽動京師。中歲蹉跎坐數奇。懋績終敎留地部。壯心曾欲奮澠池。田園養老宜黃髮。軒冕流榮有白眉。誰識彩衣歡慶處。遽看欒棘不堪悲。</text>
<title>輓詞朴𤥚</title>,<text>許國忘夷險。治民遺愛存。休官幾歲月。戀闕費精魂。事業三朝老。生涯萬石君。想昇尋鶴侶。應喜遠鷄群。獨恨平生好。難承笑語溫。未能親執紼。垂淚望山雲。</text>
<title>輓詞趙遵道</title>,<text>聲價雙金重。英豪一世推。胸懷經濟策。人擬棟梁姿。金玉相輝映。鵾鵬竟簸吹。云亡今日慟。不獨哭吾私。</text>
