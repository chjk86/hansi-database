<title>交山途中遇雨。馬上口占祈晴辭。</title>,<text>我行于西。終日其雨。始焉霢霂。繼以淋注。旣霑我衣。載透我膚。我馬凌兢。我僕號咷。途之云遠。日又遄戢。大野訏訏。人煙夐絶。欲行趑趄。欲留靡獲。進退維谷。亦孔之蹙。念惟陰晴。厥機有尸。誰其尸之。惟我神只。神罔我祐。我將疇籲。玆摛蕪辭。虔告明靈。尙越昭假。歆此孚顒。亟賜開霽。俾我利行。</text>
<title>擬韓愈訟風伯辭</title>,<text>玄勻愆化。陽亢驕兮。烈氣蘊隆。絶潤濡兮。如惔如焚。野滌滌兮。銚鎒莫擧。田畯泣兮。伊玆旱兮。職誰尤夫。惟風伯之故也。雲師之孔仁兮。將以惠夫生成。驅雷公而策電車兮。雨陰陰兮欲零。維風伯隳突而揮霍兮。抗百靈使閼壅。羌凝精於山岳兮。調調乎吹之離之。謇升氣於川澤兮。刁刁乎觖之。鑠之欸吾民之大雩兮。夫孰不籲愬於風伯。紛上下其奠瘞兮。牲旣肥兮酒旣潔。其雨兮其雨兮。憯魃虐之愈逞。顧昭假其無贏兮。胡寧忍乎莫余聽。皇穹子覆萬類兮。運一元而發育。逌風伯祕玆天澤兮。殆胥劉而靡孑。固視聽之自我兮。矧爾發聞其惟腥。吾將上訟于帝庭兮。敕六丁兮燀威靈。藐玆風伯兮。庸詎逭乎天刑。</text>
<title>感懷賦</title>,<text>一理流行。二氣渾融。坱乎無始。芒乎無終。渺乎無端。邈乎無際。往古兮來今。上下兮四倪。羌沕穆其莫測兮。諒不可乎推詰。天地之高大兮。山岳之融結。旣形質之假合兮。則何能以長存。如雲之起滅乎太空。如氷之凝釋乎巨川。往者旣過來者復續。前乎混沌兮。惡乎知幾闢而幾闔。後乎混沌兮。惡乎知幾散而幾合。矧伊人與物之介乎其間也。倏往倏來若存若圽。毫末之於泰山。不足喩其小也。飛電之於浩劫。不足喩其速也。若其林林者總總者翹翹者耎耎者飛者走者動者植者智者愚者賤者貴者貧者富者壽者夭者。畢竟稅駕。同歸一貉。所以景公灑牛山之淚。莊生有齊物之說。胡世人之罔念兮。紛汨汨乎名利。失戚戚而爲悲。得躍躍而爲喜。形與接而相構兮。日膏火之催煎。藐余命之湮隘。地旣左而生褊。頫大化之無窮。顧此身之眇然。倏爾自失。欿焉自小。是用狂歌半世。放浪形骸。棲心乎廣漠之表。放意於塵垢之外。同乎萬物而與造物者遊。忽虛室之生白。怳窒惕其有悟。向所謂坱乎芒乎渺乎邈乎無始者無終者無端者無際者。沕穆其莫測。不可乎推詰者。亶不越乎吾方寸之內。奚以知其然也。惟皇上帝。賦余靈極。四德渾然。萬理具足。羌全體之靜立兮。若水止而鑑潔。藹端緖之發見兮。如火然而泉達。卷而藏于徑寸兮。散而彌于六合。苟善推而擴之。克慥慥乎眞實。天地之大。不足大也。日月之明。不足明也。然則彭之壽兮楚之富。無加益乎吾之大。殤之夭兮憲之貧。無加損乎吾之大。凡世之得喪禍福死生榮辱可喜可哀者之閱萬變而不齊兮。吾之所謂大者則固可以自若也。吾於是乎豈不綽然裕如沛然大也。向之遊心乎廣漠。放意於塵垢者。特一玄虛放曠之事。非吾所謂大也。曷不使我却顧瞿然背沾汗而面發赤也。於是乎如迷道之得返。如遠客之得歸。遡幽想於千億。仍怵惕而起噫。念天地之初判。寔草昧之厖樸。自包羲之畫卦。始人文之兆闢。放勛倡之以執中。重華繼之以精一。若禹若湯曰武曰文。或祗承以文命。或彰信乎兆民。或緝煕而惟敬。或丕承而罔愆。咸一揆之較若。接道統之攸傳。于斯時也。皇極以建。吾道大明。黎民於變。比屋可封。及周德之將衰。斯道寢以湮塞。洎乎春秋。壞亂益極。天相斯文。是生吾夫子。日月乎長夜。木鐸乎寰區。經濟爲己任。天下爲己憂。缺閱一燹於秦火兮。紛百家之披倡。自漢魏而晉宋。洎齊梁而隋唐。或泥于老。或陷于佛。滔滔千載。莫或啓發。雖以董江都之天人。韓昌黎之山斗。學或流於災異。見或闕於格致。纔數語之依俙。終莫聞夫至道。逮趙宋之文明兮。煥奎運之重新。始濂洛之先倡兮。繼而得夫關閩。索餘緖於遺經。用大闡乎斯文。微辭奧旨。率是傳絶學之不傳。邃識眞知。皆能發前聖之未發。洎乎今千有餘年。士皆業儒而黜釋。人知貴王而賤伯。皆其所賴。曷不有煒。惟我靑丘。僻居海曲。厥初蚩蚩。被髮其俗。自白馬之東鞭。揭八條而敎人。而後世之寢迷。竟棼泯而莫傳。一千年之新羅。五百載之高麗。國徒尙干戈戰爭。人不知道德仁義。天佑我朝。聖神相承。缺 於戲道原於天。因人以傳。人能弘道。非道弘人。由此觀之。則是誠在己不在外。于人不于天。雖然。人心易放。操舍無常。升沈之間。焦火凝氷。闔闢之際。悍馬銛鋒。耳目之所視聽。情慾之所熾梗。紛投間而抵隙。爲厥心之蟊賊。苟無術以存之。曷以保其懿德。故衆人之蚩蚩。同一軌於千禩。肆先聖之有憂。用垂訓於來裔。曰格物與致知。曁正心與誠意。自修齊而治平。亶一脈之是措。燦條序之不紊。信入道之正路。苟於斯而從事。顧何難於天通。彼軒冕之浮榮。皆外物之儻來。得與不得。惟彼造物者存。吾何容屑屑於其間哉。惟當守吾之安宅。遵吾之正路。惟日孜孜。死而後已。玆用綴詞。勉夫同志。歌曰盈天地間兮。莫非氣兮。錯綜而變合兮。二而五兮。飛揚而升降兮。萬化生兮。旣參差乎偏正兮。又區別於動植。缺</text>
<title>次劉禹錫秋聲賦</title>,<text>瑤空湛湛兮。銀漢悠悠商飆撼柯。病葉吟秋。雁流哀而嗈𪚥。蛩促織而啁啾。寒聲催兮亂杵。月色多於危樓。逐客增去國之悲。征人起望鄕之愁。至若一氣舒慘四運。推脫大化。斡其不息。催人間之歲月。悼少日之難再。覺吾生之屑屑。孤懷激兮發浩歌。歌有思兮聲淸絶。潘鬢如絲。心憭悷而不舒。集百端之逵離。憂時感物。不禁淚滋。彈長鋏兮獨慷慨。詠幽蘭兮空喔咿。則有至人大觀。無物不可。亶非周而非蝶。孰爲彼而爲我。猶復傷年歲之不淹。恐學業之或墮。漱陳編之遺馥。惜短景之餘麽。嗟乎。苟於道而有得。豈外故之嬰情。視死生猶如一。矧衰謝之足驚。諒無入而不自得。庸詎悲乎秋聲。</text>
<title>次班孟堅幽通賦 幷序</title>,<text>繄大勻之播物兮。惟畀人以最靈。囿形氣而有欲兮。紛臭味與色聲。隨攸感而迭闖兮。甚六馬之歕京。胥得喪其繆盭兮。載戚忻而咷謠。中構外而日鬪兮。婦姑競於室廬。欸寶藏之孔倬兮。寢曶爽而罔濟。肆前修之闡敎兮。諒有序而可階。苟循循其追琢兮。厥修來而允懷。理本賅於吾心兮。豈柯則之云遠。昔先后之牖民兮。固遵此而靡玷。式比屋而可封兮。荓大寐而均寤。自唐虞而迄周兮。咸一揆之髣髴。運旣漓而時季兮。嘅醇化之日墜。民靡聖而菅菅兮。昧本善而莫察。惟利塗其是趨兮。率躛言而以對。紛淫哇而䮞駁兮。嗟正軌之淆迷。勛華邈以遠兮。疇厥猷之克綏。匝千祀而歸來兮。罔知夫德之攸祗。鄒魯傳其正脈兮。濂洛遵夫炯戒。憯不在乎厥服兮。奈大猷之難再。靚潛究乎厥由兮。謂天時之有俟。超長懷而惕悟兮。炳至理之攸在。蓋其機之職人兮。由否夥而臧寡。洵民主之修姱兮。躋軒虞其孰禦。於玄穹之芒蕩兮。運自然而賦予。鼓萬有而無心兮。詎厚薄於人已。惟其德之慝淑兮。亮吉凶之攸始。湯禹儼而迪康兮。辛受暋而嬰戮。若符契而景從兮。寧此理之或蹙。㑋靑丘之蕞爾兮。僻海外而介伏。俶厥。俗之狼㬻兮。類窫窳之相逼。徒橫目其蠢蚩兮。又焉知厥初之仁得。椎其髻而卉其裳兮。㳷莫別夫否可。昔殷之太師兮。際宗國之遘禍。陳疇範於武王兮。寔民彝焉是補。眷玆土而莅止兮。逎大闡夫皇道。藨穢變而芳潔兮。萎枯化而峻茂。懿盛澤之不斬兮。彌沒世而無窮已。逮濟介乎鷄鴨兮。厥國鼎於震汜。旣道爽而德齊兮。干戈起而接趾。迄勝國之統三兮。羌滔滔而混軌。偉我祖之奮棅兮。允濟鑠於三五。雄漢城以肇基兮。鬱盤龍而踞虎。爰定鼎而中乂兮。諶天人之攸耦。網恢恢而儷劉兮。文郁郁乎軼姬。流新化之愷悌兮。盪前世之訾災。鴻儒蔚其輩出兮。慶奎運之將周。廓游刃於道玅兮。迭闡微而顯幽。脗洙泗之正宗兮。若有契乎蓍龜。洵千一之盛際兮。庶河淸其有謠。閱累葉而繼照兮。煥文明之敎條。曰玆當宁之履端兮。靈承景澤之遐流。遹執中而作極兮。勔自強而不息。宜增光於前烈兮。胡世道之日縮。嗟有君而無臣兮。恐拂棐之或忒。民幽昧而側頗兮。俗中垢而詭惑。侯天道之顯彰兮。固無門於禍福。哂班固之夢神兮。嗤賈誼之訊鵩。苟吾君之蠲烝兮。克邁種以道誼。何難夫匹姚姒而輓殷周兮。雖溘死猶吾不避。故欲排雲而叫闔兮。秪恐無益而速累。咨吾生之苦晩兮。尙前良之風聲。滋九畹之蘭芷兮。剔一逕之榛荊。遵高衢而駿驅兮。恐余轄之或傾。日惕若厲而待斃兮。奚暇慕夫浮榮。惟持敬而直內兮。寔前聖之所程。曁集義而方外兮。亦先民之攸訓。合動靜其胥養兮。要不越乎忠信。窮立言而垂訓兮。達奮庸而煕載。苟不周於一時兮。抑可裕於萬代。䚕二儀之無垠兮。顧此身之至微。參玄化而並立兮。賴靈竅之克開。宜君子之充操兮。必存諶而履信。故自勖而孟晉兮。謇不離乎道眞。泝理窟而騖蹂兮。恒兀兀乎遺經。期崇德而廣業兮。終可踐夫厥形。庶胤回而偕思兮。聊奮藻而臚情。系曰民有懿德。寔天命兮。率性陳敎。肆先聖兮。玄樞運元。不暫處兮。無方無體。超物表兮。一信一詘。沕藏用兮。苟鏡乎斯。物誰痛兮。我性匪空。亦匪色兮。惟其復之。是神域兮。</text>
<title>五言 六歲時。伯氏咸昌公。呼韻命賦。</title>,<text>規矩任圓方。日月分陰陽。國治在民安。君明繫臣良。</text>
<title>山齋月夜</title>,<text>小院無人夜正中。花梢微月影朦朧。從來妙境難摸寫。強欲成詩愧不工。</text>
<title>述懷。奉南岳趙兄。趙公宗著</title>,<text>金鷄吾以降。生稟自出群。三歲能解字。五歲能綴文。結髮上京國。負笈遊師門。穎脫無礙阻。日誦數百言。曹偶莫或先。聲名日益聞。觀者翕然稱。咸期將大成。所恨無明師。刮磨開榛荊。浸迷無所識。但聞有功名。自謂咄嗟間。靑雲可躐取。所學皆科文。所習皆俗態。心勞日以拙。天機漸蕪穢。時命亦不謀。災疾遽纏身。志氣轉濩落。貧病日日新。歲在甲辰間。家兄宰南州。于時冬已季。天寒道途脩。瘦骨不自強。未偕慈顏行。時吾之婦翁。留守沁州營。取便擬養痾。肩輿向江城。擬待春氣暄。彩服趨庭闈。居然病轉篤。心事重相違。寒熱相交戰。榮衛暗消鑠。奄奄命如縷。鬼關日漸迫。一身付造化。萬念俱成灰。最是無限恨。慈闈隔天隈。山長信使稀。魂夢空相催。深懼遽溘然。永作幽明訣。每到中夜思。心肝自摧折。神明效陰隲。宿痾稍減歇。重來洛城裏。母子欣相遇。悲懽兩交極。茫如墮煙霧。仍思少日事。百端在衷曲。疾病雖少減。眞元尙羸綴。欲學求名術。筋骸難自力。欲爲營生謀。齟齬計還拙。有母莫能養。長貽惟疾憂。此生竟安用。俯仰空慙羞。然有一念在。差可少自慰。富貴自有命。不可幸而致。靈臺本淸淨。瑩澈無泥滓。陰闔與陽開。鑑明又水止。天機活潑處。摠是眞樂地。取之亦無窮。用之亦無禁。紛紛餘外事。適足勞吾心。嗟吾未聞道。半生任虛擲。點檢身心上。不覺面發赤。況余先相國。早遊名儒門。蓍龜德業高。淵源緖餘存。吾家本寒素。所傳惟有此。孱孫不肯構。未免家聲墜。怵惕悔心萌。擔當計遂決。覃思義理奧。矻矻忘寢食。游刃性情田。著鞭造化窟。譬如上高山。戛戛難攀躋。褰衣而闊步。勉勉向上去。幽境去復幽。曲曲漸奇妙。居然洞天開。萬象自呈露。奇玩浩無際。怳若大寐醒。於焉至樂在。足可了吾生。回頭俗子輩。名利徒紛爭。陽春一曲歌。欲奏人皆聾。幸賴有吾兄。襟期喜相同。學識侔韓揚。文章蔑曹劉。靑門春暮時。匹馬相追遊。一榻淨如洗。肝膽澹相徹。上自太極原。下至群彙賾。大包天地外。細入秋毫末。理氣幽顯妙。陰陽變化迹。條分又派別。議論迭風發。精妙極閫奧。宏博無涯涘。秋風鵝湖遊。雪夜寒泉會。吾儕此事樂。亦足相上下。提撕共不怠。聖域期可希。操存昧正訓。卒與庸人歸。向來紛紜說。只堪爲人嗤。俛仰增忸怩。此懷向誰示。一篇鳴不平。聊寄同心子。</text>
<title>自警吟</title>,<text>帝司元化播群彙。得其全者唯吾人。人心雖微理則天。管轄萬事宰一身。綱條之大曰有四。仁義禮智是其名。粹乎其體生而靜。藹乎其端感而通。直從那處順而循。物物莫不有當行。只緣氣拘與欲蔽。致令本明終晦蝕。治而去之擴而存。以復其初乃謂學。在昔三代聖作極。道術靡他秪有此。所以元元咸賁若。皞皞囿於太和裏。自從周衰正路荒。百家披倡相繼起。老列著書說虛無。申商掉舌談功利。滔滔醉生夢死中。千載歸來同一軌。孔孟曾思喫緊訓。任他區區資口耳。發憤能追古之人。唐有韓愈漢董子。說得依俙數語近。本原昧昧終無聞。宋日中天奎運亨。眞儒迭興何彬彬。濂溪一倡無極說。而後相傳得洛閩。發揮遺經闡宗派。炳炳微言如日星。吾東古稱禮義邦。迄我聖朝尤文明。宗師輩作昭正學。展也皇天未喪文。咨吾晩生亦有聞。奮厲直欲探眞源。舜何人也希之是。一毫不及事未了。要須矻矻死後已。此詩丁寧所自矢。</text>
<title>戊申至月。與李善鳴鳳朝。同硏于東村。將罷各賦。</title>,<text>相逢便許託交深。一月連牀費苦吟。神到靜時看至理。語從眞處覺虛襟。明朝可耐樽前別。後約休忘月下尋。入夜疏簾長短雨。爭如多少去留心。</text>
<title>贈別成汝訥至敏歸坡山</title>,<text>緬惟牛溪老先生。正學直繼關閩脈。考槃林泉講說誾。四方賢士爭來集。于時吾祖亦及門。函丈多年薰道義。小子生晩百歲下。每讀遺文勤仰止。今於後孫識吾君。謹厚克諧前賢則。自從傾蓋便傾心。情誼何曾間骨肉。此地相逢天借便。山閣經旬幸同榻。愛君襟韻自淳古。喜君詩律能淸越。往往出語逼盛唐。令我捲甲如畏蜀。迭唱交酬日復夜。亹亹談屑紛縱橫。豈顓綢繆敦世好。相期勖勵承家聲。有時逍遙引閒興。扶藜步戛前溪月。提携無處不相隨。淡水交情覺日密。無端告別別袂忙。握手黯然情難禁。況是城東春盡後。殘花濺淚鳥驚心。懸知別後相思夢。幾遶坡山煙樹深。想得先生故基存。世有賢孫勤肯構。講堂當時絃誦地。林巒水石猶依舊。行當匹馬尋遺躅。後期丁寧爲君說。一杯相屬天欲暮。離魂不散平蕪綠。</text>
<title>柳村。與洪叔範得禹，李善鳴，趙祥甫儀徵聯句。</title>,<text>此地三冬共一燈。片心相照玉壺氷。論詩說賦渾閒事。最是箴規可服膺。</text>
<title>闋制後感懷</title>,<text>纔離襁褓失先人。偏荷慈闈敎養勤。一事何曾堪慰悅。半生徒使喫艱辛。惟期寸草終伸孝。誰料萱花奄謝春。可忍三年如駟過。此生無復報恩辰。</text>
<title>喪室後曉起感吟</title>,<text>潘簟寒侵夜抵年。一牕燈影淚痕邊。那堪夢裏丁寧語。願卜他生續舊緣。</text>
<title>春祝</title>,<text>一年春居首。今日始爲春。逢春何所祝。所祝異乎人。糟糠吾不厭。不祝送吾貧。藥餌吾長事。不祝療吾病。吾非惡此耳。命也不可幸。天人理本一。至妙人誰測。坱然惻隱端。大化相流通。靈臺本淸眞。儲得春無窮。孜孜日新功。歲換尤覺新。中和到極底。天地同其春。俯仰無不足。此外吾何祝。</text>
<title>雨後卽事</title>,<text>林亭春至卉木麗。擁階桃杏相摎挐。昨夜小雨摧花意。淺紫深紅一時破。葉底狂蜂自往還。枝上嬌禽互翻飛。達者觀物貴觀理。對此不覺融天機。旁人誰識余心樂。把筆孤吟自題詩。</text>
<title>效歌詞體</title>,<text>燕舞罷鶯歌歇。幽閨春寂寂。綠牕朱戶重復重。雲屛斜掩梨花月。佳人理瑤徽。曲曲有意無人識。應恨花村一夢太倏忽。臥病郊西歸未得。歸未得遲遲阻芳約。暗想挑燈消玉肌。柔腸易斷淚難抑。強裁輕羅寄玉字。無限春心空脈脈。紫騮嘶風他日期。會趁高唐雲未散。瑤池花未落。</text>
<title>雨中卽事</title>,<text>春陰結微靄。渰渰釀作雨。霏微散遙空。滴瀝響高塢。庭花弄新粧。曄曄方華滋。如泣復如浴。冶夭各殊姿。覽此愛芳菲。起吟蹝履去。攀枝獨彷徨。葉底時禽語。</text>
<title>次岳丈老僊韻。述懷。鄭公淹。號老僊。</title>,<text>病來習靜仍成懶。長日從他睡睫昏。桃李誰家開作逕。輪蹄幾處簇塡門。風塵世路違心事。煙月江鄕惱夢魂。只是秉彝銷未得。淚緣憂國不禁繁。</text>
<title>仁宣王后輓詞</title>,<text>天禍慈宸婺曜淪。飆輪無迹杳芳塵。徽音早著刑中壼。私渥何曾及外親。僊寢新開銀海夜。眞遊應趁玉欄春。龍輴首路薤歌咽。雨泣千官愴慕均。</text>
<title>次白香山韻。賦淸明登南岳寺。</title>,<text>歷歷風煙三月日。紛紛爻象一場間。遙看翠蓋纔南陌。忽見丹旌又北山。達士故應齊得喪。浮生那復有寬閒。關心多少悲懽事。漢水東流更不還。</text>
<title>賦壁上畫龍。得開字。</title>,<text>曾聞芒碭彩雲開。底事來蟠半壁埃。天地卽今迷虜氣。且須潛蟄待風雷。</text>
<title>次白樂天詠蟋蟀韻。寄汝和。崔公錫鼎字。</title>,<text>三百昆蟲最眇躬。天敎哀韻咽秋風。偏添萬戶催砧夕。暗入重城促漏中。有待却能知節序。無心還似訴情衷。騷人自是多憭慄。淚逐聲聲落曉空。</text>
<title>次白樂天詠蟋蟀韻。寄汝和。崔公錫鼎字。 其二</title>,<text>大冶陶成蕞爾躬。凄音亂動九秋風。吟殘月色低牀下。喚促霜華入鏡中。幾處愁人偏有淚。誰家思婦暗傷衷。微蟲亦解勤天職。却愧多慙舊學空。</text>
<title>秋月</title>,<text>萬里雲陰次第消。誰將寒玉挂淸寥。一天星漢舒波闊。大地山河送影遙。纔見孤輪騰海出。俄看瑞彩入簾饒。千秋浩劫長空畔。自在虧盈度幾宵。</text>
<title>與光甫 趙公持謙字 夜坐感懷</title>,<text>繁愁如絮夢難成。吟到寒牕月五更。隔歲存亡猶下淚。明朝離別更關情。風塵愧我循微祿。湖海多君遂舊盟。早晩休官同結社。一蓑煙雨送餘生。</text>
<title>與光甫 趙公持謙字 夜坐感懷 附次 光甫</title>,<text>新詩欲和句難成。夢裏悲懽久已更。江海一年偏惜別。旅牕三夜細論情。明時直道寧終棄。他日騷壇更孰盟。堪笑浮名徒自誤。願從鷗鷺寄殘生。</text>
<title>賦階前芍藥</title>,<text>天葩巧作錦紋圓。泣露輕盈媚月鮮。隔戶淸香風暗送。更疑移植玉井蓮。</text>
<title>賦階前芍藥 其二</title>,<text>梳風珠露碎還圓。浴罷新粧淡更鮮。當日東昏如見此。不應潘步謾誇蓮。</text>
<title>夕坐分韻</title>,<text>轉階簷影坐來移。鷄欲歸塒鳥擇枝。催却新詩吟政苦。句將圓處怕人知。</text>
<title>秋雨</title>,<text>兀坐驚秋雨。鳴簷響已調。年華看苒苒。懷緖轉寥寥。野樹埋渾暗。山雲過更遙。苦吟耽語玅。䑛筆欲魂消。</text>
<title>次杜律登高韻 月課二首</title>,<text>極目長洲思轉哀。海門風急怒潮廻。帆橫夕照依依過。雁拖秋容點點來。</text>
<title>次杜律登高韻 月課二首 其二</title>,<text>關寒三年悲去國。江湖一病倦登臺。中原北望頭渾白。憀慄無心把酒杯。</text>
<title>次杜律野望韻</title>,<text>蒼茫騁野眺。極目散秋陰。嶺樹連天暗。江流入海深。煙橫孤郭晩。日旁遠山沈。忽覺鄕愁劇。悲風撼夕林。</text>
<title>月夜聞雁</title>,<text>重雲捲盡月華明。孤雁驚霜又一聲。無限秋懷吟欲了。不知鍾漏近深更。</text>
<title>光甫以史事未修就理。蒙放還鄕。以詩贈別。</title>,<text>匹馬君今海上行。離詞欲贈暗魂驚。經旬縲絏纔嚴譴。滿地江湖更勝情。沙岸落暉宜晩釣。石田殘雪近春耕。祗應忠悃難銷得。時把離騷學楚聲。</text>
<title>光甫以史事未修就理。蒙放還鄕。以詩贈別。 其二</title>,<text>握手懷疇昔。悽悽已惱人。晩途偏落拓。中歲劇酸辛。別恨驚心數。年華入鬢新。南江春浪漲。鷗鷺日應親。</text>
<title>夜坐。次老僊韻。</title>,<text>文章經術兩無成。一宦棲遑豈素情。自是疏頑宜散地。非關顚躓坐浮名。靑春謾向愁中遣。白髮新從鏡裏生。兀坐殘宵眠不得。亂風拖雨撼重城。</text>
<title>偶吟寄汝和</title>,<text>半畝柴荊寂寞濱。經旬無客榻生塵。閒雲曳日偏催夕。小雨留寒不放春。結習未全疏翰墨。沈痾聊任廢冠巾。梅牕想得添吟債。莫惜新篇寄故人。</text>
<title>守歲</title>,<text>殘年如客覺心驚。一夜那堪鬢雪明。牢坐且將燈繼晷。強懽聊用酒爲城。銀河欲落頻看斗。玉漏催傳暗數更。苒苒流光難挽住。不禁春動曉鍾聲。</text>
<title>別歲</title>,<text>歲鑰崢嶸劇轉輪。一年今夜倍愁人。生憎宮漏偏催曉。暗怕村鷄欲喚春。蠟燭燒紅還有淚。椒杯浮綠更無巡。參橫斗落殘宵盡。曙鼓三聲白髮新。</text>
<title>重興洞山影樓。贈子直。趙公相愚字</title>,<text>古寺鍾沈客倚樓。一林寒葉夜鳴秋。關心又是明朝別。長笛殘星摠喚愁。</text>
<title>次杜子美悲秋韻</title>,<text>烈士悲秋意未寬。若爲乘興做淸歡。佳辰政好吹烏帽。嫰蕊眞堪上鶡冠。且把壺觴留客醉。不妨霜露入衣寒。今年九月秪如此。來歲黃花何處看。</text>
<title>槐院付職肅謝後。吟寄汝和。</title>,<text>傲骨元非涉世需。強縻簪組困泥塗。鵷寧要鼠逢他嚇。人不是牛任却呼。自歎無田供饘粥。空憐有夢落江湖。營營尙爾循微祿。恥向朋知說素圖。</text>
<title>贈別南岳趙兄之任襄陽</title>,<text>自笑贐行無長物。聊將一語表深情。要令鏡浦臺前水。愧殺襄陽太守淸。</text>
<title>聞汝和內翰新自五臺還。寄示。</title>,<text>聽說江陵甲海隈。幾年東望夢頻回。塵踪苦歎纏三劫。僊旆欣聞自五臺。玉削芙蓉天畔出。錦粧林樾馬前堆。料應歸橐珠璣疊。一曲陽春儻許裁。</text>
<title>述懷呈老僊</title>,<text>我生我生生不辰。天之賦命偏奇薄。早歲零丁不堪言。中年喪禍何須說。慟哭纔收子羔血。悲歌又叩莊生盆。膝下稚孩亦凋盡。回首情親半九原。支離於世少懽悰。隻身東西任飄泊。患難悲愁迭侵凌。飢寒疾病相纏縛。自歎資身苦無術。何幸高門猥託迹。已憐阿娘德性純。且喜主翁風格古。衣之食之館之室。有時文酒恣懽笑。拂拭偏蒙長者恩。感激每覺肝膽露。只緣天鍾骯髒姿。狂疏習氣苦難醫。出言何曾愼樞機。論詩輒復誇新奇。惕念中宵悔且懼。時將悃愊形文字。只擬開心吐情實。不敢聽言生疑忌。齊門弄鋏亦善謔。楚臺迷雲渾漫語。掃却朋從休致詰。聽我新詩聊樂且。昨夜井梧葉初凋。金神送雨驅殘暑。蛩吟蟬噪節物變。蕭瑟郊原已秋容。何當沽得滿樽酒。滌此無限磊磈胸。</text>
<title>次善鳴韻。寄子三。李公畬初字</title>,<text>故人歸去滯窮村。離索頻驚歲序翻。適意溪山應自得。關天時命且休論。三年愧我塵簪在。一病從他謗舌喧。遙想龍門春色晩。不堪吟望暗銷魂。</text>
<title>夜訪光甫。不遇獨宿。月色滿庭。不堪存歿之感。</title>,<text>舊客今來宿舊堂。殘宵庭院月荒涼。關心存歿渾無寐。淚盡燈前白髮長。</text>
<title>次汝和詠新竹</title>,<text>穿階新秀兩三枝。玉立亭亭已勁姿。夕翠偏濃棋罷後。晩涼微動酒醒時。風傳爽籟騷騷過。月送輕陰故故移。末路朋遊看有幾。襟期應許此君知。</text>
<title>次汝和詠新竹 其二</title>,<text>劍葉離披翳瘦枝。隔簾搖翠弄新姿。風疑嶰谷調音日。雨憶湘林染淚時。嫰節纔看斑始脫。貞心已許雪難移。楚鄕歌曲千秋恨。道是無情也自知。</text>
<title>次汝和詠新竹 其三</title>,<text>笑他姚魏謾繁枝。獨保淇園雪後姿。節長會看龍化日。實圓應見鳳來時。偏從草屋供宜翫。豈向瑤階怨不移。庭月有情頻送影。一般心事儻相知。</text>
<title>寄沈龍卿壽亮</title>,<text>門掩孤村絶送迎。浹春睽阻玉人淸。豈惟耳闕規箴到。亦覺心存鄙吝萌。四壁圖書饒靜趣。一園花鳥惱離情。想君新得應非淺。要待相逢仔細評。</text>
<title>次汝和詠水碓韻</title>,<text>淸流灎灎蘸殘暉。架竹輸來瀉石磯。大抵斡旋皆信水。從他盈縮儘多機。時聞噴薄聲傳谷。頻見低昂影戛扉。最好反隅探至理。知君於此却忘歸。</text>
<title>次汝和詠水碓韻 其二</title>,<text>引得流泉迓夕暉。長虹一道偃苔磯。器當滿處方知妙。水到傾時却有機。觸石驚湍侵斷岸。和風亂響咽寒扉。黃雲擣盡黃昏後。老宿提籠帶月歸。</text>
<title>午憇阿里驛。將發。吟示鄭君基泰。</title>,<text>峽路春行事事幽。天敎詩老此同遊。花明古驛村如畫。歇馬何妨更倚樓。</text>
<title>途中遇雨</title>,<text>客路逢新雨。停鞭促喚蓑。雲蒸纔釀送。風緊更拖過。古甃蛙聲急。荒田鷺脚斜。詩成渾漫興。不用費吟哦。</text>
<title>謁寧陵。次鄭基泰韻。</title>,<text>十載垂衣達四聰。光前裕後啓天東。堯謨舜誥相傳際。越膽吳薪默運中。纔見新移灤水宅。可堪追憶永安宮。九連城外塵猶暗。淚入喬山灑曉空。</text>
<title>次韻。答沈汝器枰記三角春遊。</title>,<text>話水談山不厭喃。想來神緖覺如酣。千林晩靄濃成畫。幾道春流漲作藍。雲夢羨君胸貯九。風塵憐我劫纏三。他時花發重興洞。爲理芒鞋擬一探。</text>
<title>寄沈汝器要與會話</title>,<text>鼎鼎流光劇走丸。一園新綠已全漫。餘春尙愛花留駐。閒夢還愁鳥喚殘。對境不須耽語竗。誤身元自坐詩寒。篇成寄與西隣友。樽酒要拚半日懽。</text>
<title>寄沈汝器要與會話 其二</title>,<text>寂寂僑居小似丸。支頤終日睡痕漫。風前鳥弄千般巧。葉底花餘數點殘。萬戶濃煙添晩景。一簾疏雨動微寒。同隣幸有吟詩伴。落案驪珠賭我懽。</text>
<title>差崇陵祭夜行</title>,<text>辛苦經丘又水濱。靑泥沒膝石嶙峋。僮嫌畏道逡巡久。馬怯危橋躑躅頻。孤店暗燈遙訝鬼。亂山深夜不逢人。十顚九仆猶吟詠。堪笑文章枉損神。</text>
<title>崇陵齋舍夜吟</title>,<text>釋褐先朝忝近臣。可堪今日典明禋。斧封想像宸居穆。象設依俙羽衛陳。宣室襲香曾一夢。喬山宿草又新春。空齋獨夜愁無寐。蜀魄三聲淚滿巾。</text>
<title>與諸友有重興尋春之約。値陵幸未果。仍寄一律。要作後期。</title>,<text>重興古寺聞名久。理屐要偸一日閒。幾樹繁紅濃似畫。半天空翠聳成鬟。風塵有累佳期誤。物色關心片夢還。後約休須花事晩。恐隨流水出人間。</text>
<title>德津祀壇</title>,<text>德浦之南章嶺東。臨流百尺古壇崇。潮喧日夜波濤壯。岳鎭東南氣勢雄。蓋自祖宗隆祀典。幾興雷雨效神功。今年久旱田疇坼。香火明晨庶格通。</text>
<title>渡臨津</title>,<text>憶共松翁渡此津。而今重到十經春。中間人事渾陳迹。物色依然似昔辰。</text>
<title>賦庭中芍藥</title>,<text>一雨初舒滿眼花。離披偏旁小階斜。梳風郁郁狂香動。得月盈盈浩態誇。朝露滴來嬌泣玉。夕陽移處爛蒸霞。牧丹太艶芙蓉淡。較却群芳果孰加。</text>
<title>寄汝和</title>,<text>常忻契許金蘭密。敢擬名齊李杜雙。氣槩平生憐跌宕。心期遲暮勖淳龎。春開樽酒花侵席。夜檢囊詩月滿牕。咫尺可堪離索久。閉門愁思政難降。</text>
<title>次龍卿韻。寄光甫。</title>,<text>多君歸讀舊詩書。積謗從他鬼滿車。芋栗生涯應粗足。江湖風味更何如。垂綸海岸斜陽晩。理藥山田細雨餘。京洛故人離索久。夢中時復盍簪裾。</text>
<title>次汝和韻</title>,<text>我性同嵇阮。君詩似島郊。襲蘭元近臭。騎竹早論交。榻或連宵共。門頻帶月敲。何時雲水外。移得一枝巢。</text>
<title>夜直太常醉吟</title>,<text>街鼓初沈夜未央。半庭松檜月蒼茫。官名政似安仁拙。酒興眞同㬅倩狂。閶闔曉聲催玉漏。洞庭春色溢瓊觴。高歌更覺乾坤窄。忘却塵冠困太常。</text>
<title>聞笛</title>,<text>爲羽爲商咽更淸。誰家玉笛解傷情。因風斷續渾如怨。逐指低昂暗送聲。吹捲亂雲飄遠野。弄殘明月落層城。那堪種種憂時髮。一曲聞來却盡生。</text>
<title>咸平崔使君後尙別席口占</title>,<text>蠻牋劈破寫新篇。無限離愁黯黯牽。湖外故人知有幾。只應長憶此樽前。</text>
<title>差禧陵典祀官。齋房夜吟題壁。幷序</title>,<text>東來西去幾時閒。自笑支離典祀官。局促宦途偏愧拙。驅馳王事敢言難。塵生古壁孤燈暗。雪擁層峯片月寒。欹枕喚眠眠不得。客愁如海若爲寬。</text>
<title>坡州途中</title>,<text>去去荒郊路。依依落日時。霜嚴僮指直。氷滑馬蹄危。古郭鴉登堞。寒林鳥擇枝。客邊多少境。無處不宜詩。</text>
<title>聞南岳趙兄自襄陽遞還。委訪留數日。</title>,<text>嶺邑棲遑再閱年。恩書初下九重天。纔聞旌斾從關外。却訪柴荊叩雪邊。語到舊遊渾夢寐。閱來新什摠雲煙。休思句漏還丹服。玉署翺翔也是僊。</text>
<title>渡廣津 丁巳奉命嶺南時○以下十三首同</title>,<text>雨後春江水似油。輕舟催喚古磯頭。隔年重渡長形役。羞向煙波對白鷗。</text>
<title>驪州淸心樓</title>,<text>客路經行摠勝遊。僊區秋日又登樓。斜飛鷺影明寒渚。乍霽山光落晩洲。葉盡江城聞去雁。煙開沙浦見歸舟。仍思圃牧風流遠。古壁長餘秀句留。</text>
<title>鳥嶺</title>,<text>嶺勢嵯峨自古今。王程多暇倦登臨。彈琴臺畔夕波咽。主屹山前秋日沈。鳥道細通三十里。龍湫直下五千尋。當年悔失金湯險。長使行人感慨深。</text>
<title>幽谷驛。寄金進士天用致龍。</title>,<text>江南行客駐征騑。古驛殘秋葉盡飛。東閣一樽離別恨。不堪孤坐倍依依。</text>
<title>龜城衙軒。陪伯氏並兩叔 達朝達士 諸姪。夜集伶妓。爲延諡習樂。感吟。時伯氏宰知禮。將行工考忠貞公迎諡禮。</title>,<text>新粧一隊擁琴堂。歌遏行雲舞袖忙。玉篴鸞簫曲未了。錦筵銀燭夜何長。延綸禮重殊恩煥。追遠情深感涕滂。報國承家俱不效。此生堪愧鬢滄浪。</text>
<title>慶州半月城</title>,<text>半月荒城古。千年霸氣終。繁華隨水逝。文物逐煙空。大野層陰結。遙山落照紅。瞻星臺畔路。一篴怨秋風。</text>
<title>病臥龜城草堂。月夜聞篴。</title>,<text>歸意滔滔夢不成。客牕殘燭伴人明。却憐風外一聲篴。吹破重雲喚月生。</text>
<title>駐馬讀佔畢齋神道碑</title>,<text>學傳濂洛淵源正。文範韓揚體格奇。千古士林長慟在。不堪垂淚讀殘碑。</text>
<title>金山直指寺。留別伯氏。</title>,<text>嶺雲迢遞隔秦城。千里孤飛一雁橫。別語凄凄偏下淚。離歌咽咽不成聲。謝塘春草他時夢。蕭寺殘燈此夜情。明發那堪獨歸路。亂山風雪擁行旌。</text>
<title>直指寺樓。留別兩叔諸姪。</title>,<text>天末那堪去住愁。一宵山榻更淹留。苔深樹老千年地。月落鍾沈萬歲樓。短律吟成聊把筆。殘杯酌盡且添籌。嘶風別馬侵晨發。畫角三聲欲曰頭。</text>
<title>永同羽化樓</title>,<text>夕陽孤倚古江樓。迢遞危欄枕碧流。極目遙空飛鳥外。亂峯千點冷雲愁。</text>
<title>赤登津舟中</title>,<text>天涯萍水迹如浮。歲暮歸來雪滿裘。千嶂亂雲頻駐馬。一江殘日更登舟。却憐長路饒淸賞。肯恨殊方久薄遊。物色摠輸詩卷裏。未應吟癖死前休。</text>
<title>拜先妣墓</title>,<text>經歲松楸展省疏。幾多中夜暗沾裾。今朝傴僂荒山側。抆血那堪憶倚閭。</text>
<title>漫吟。示鄭泰卿道成。</title>,<text>絶無車馬到荊門。耳冷西江駭浪喧。睡足鴻濛疑幻界。詩成郊島訝還魂。餘寒惻惻春猶早。苦霧陰陰晝亦昏。休怪今年花事懶。待吾差健合窺園。</text>
<title>早春。吟示泰卿。</title>,<text>前宵小雨浥輕塵。岸柳庭梅已覺春。景物漸佳人臥病。可堪孤坐送良辰。</text>
<title>長水東軒感吟 戊午掌試湖南時○以下三首同</title>,<text>念昔家兄作宰秋。板輿南邁到玆州。十年孤露生如寄。衣繡今來血淚流。</text>
<title>與完山通判夜飮。通判見余煙花之情冷淡。戲使一妓向我唱別曲。余亦戲吟。</title>,<text>紅燭淸樽夜未央。一筵絲竹撼華堂。佳人莫唱江南曲。天末分携易斷腸。</text>
<title>完山老妓香蘭。卽鄭相國知和少日鍾情者。洛下諸公多贈詩。因成卷軸。戲題軸中。</title>,<text>翠袖凋殘七寶紋。尙憐薌澤藹餘薰。白頭丞相情緣薄。無復陽臺夢化雲。</text>
<title>夜坐感懷</title>,<text>少時勤苦閱三餘。錯道君民在讀書。鄧禹笑人看寂寂。莊生知命任如如。白鷗江國盟還早。靑瑣朝班夢亦疏。細算半生仍不寐。北風吹雨打牕虛。</text>
<title>詠瓠。同泰卿聯句。</title>,<text>化翁裁萬品。吾獨異村瓠。旁砌芽初吐。循簷蔓更紆。蝤行伸細頸。虬走奮長鬚。等是蒲蘆敏。元因雨露濡。肧胎看次第。張旺在須臾。葉苦多麤俗。花全欠艶殊。不關姿醜麗。要驗實敷腴。乍結纔疑卵。方成便訝顱。區區笑芋栗。秩秩散罌盂。巨細分時序。團圓認體模。擁籬紛錯落。施屋亂糢糊。卞璞寧無儷。姮輪亦不孤。瞿曇新剔髮。妃子政均膚。五石雖非器。千金或當壺。許多王腹坦。畢竟比心刳。孕室懸爲忌。儒門繫發吁。味堪供鼎實。中合酌村酤。陋巷空猶樂。寒廚煮幾需。編犀已狼藉。抱蔓莫嗚呼。續和才將竭。濡毫硯欲枯。</text>
<title>戲贈泰卿</title>,<text>西漢名臣較孰優。風流最是博陽侯。多君事業還相類。不問飢民只問半。</text>
<title>城西。與汝和聯句。</title>,<text>吾黨二三子。相携緩步來。柴門無客至。樽酒爲君開。繞砌抽新筍。當簷蔭綠槐。談鋒初硉兀。詩興更毰毸。促席開襟穩。臨牋落筆催。相看心不厭。迭唱思難裁。只爲酬幽債。非關較逸才。齊名慙李杜。託契類陳雷。斗覺吟魂爽。偏敎俗慮灰。百年同跌宕。一笑絶嫌猜。半榻微涼動。前山夕照頹。休論閒寵辱。且樂好亭臺。懶性從欹帽。豪情更引杯。來宵應有月。郭外訪君回。</text>
<title>大殿延祥詩</title>,<text>九闕晨光動。千門霽景佳。春聲隨珮響。先到鳳池涯。</text>
<title>大殿端午帖</title>,<text>蒲泛千年酒。榴開五月花。金華勤日講。時運屬亨嘉。</text>
<title>賦射韻次汝和</title>,<text>分曹射韻共團圓。善戲爭如博奕賢。忘固易差雖猛省。助還爲病莫深硏。搜奇競費機心巧。獲雋爭誇疾足先。却把新詩輸勝事。他時文苑迹堪傳。</text>
<title>賦射韻次汝和 其二</title>,<text>或傷纖巧或傷圓。奇正雙行較最賢。直把樞要騁駿利。更從盤錯費鑽硏。神機默運方看妙。意馬爭馳不讓先。贏固欣然輸亦喜。須將好事託詩傳。</text>
<title>次老僊賦射韻韻</title>,<text>句意商來韻可知。吟髭撚斷角新奇。全巡或坐三思失。五字時憑一得爲。快若建瓴眞有契。妙如持倦不差期。端居政合文成戲。簪盍休敎後約遲。</text>
<title>長句呈老僊</title>,<text>西崑一去絶響遠。千古詩場閒鼓吹。鄭老生晩得其妙。往往出語頗淸奇。刮磨人間葷血氣。天然秀拔無磷瑕。大篇舂容儘絶塵。短章要妙尤堪誇。醉來乘興騁豪吟。快若利刃新礲硎。郊寒島瘦可命僕。白潔劉奇堪季孟。我亦平生癖吟哦。腐心學爲驚人語。上窺開元大曆間。旁搜鄴下長慶際。作者型範雖莫逮。詞家津筏固已泝。自獲從遊大方家。指血顏汗走且僵。草間蟲吟謾自苦。井底蛙黽亦云狂。天駟不許駑駘攀。荊璧猶資碔砆攻。唱酬評搉豈憚煩。論說喃喃相下上。富貴有命不須願。世間此樂眞無兩。況今時事入危涕。益覺心灰軒冕榮。想得廣陵春政好。魂夢時時落江郊。何當鼓柁共歸歟。日哦湖山伴漁樵。</text>
<title>惜春行</title>,<text>流光欺人不相貸。又送長安春一番。溪蒲蔌蔌芽新吐。陌桑𪚥𪚥葉已繁。落絮遊絲白日靜。槐柳陰濃處處村。郭西居士臥病久。噤吟經旬不出門。兒童爲報時物換。驚起扶藜始窺園。昨夜前林一雨過。顚風亂逐泥紅翻。卉木摎挐綠初交。扶疏影裏嬌禽喧。萬事如春不可常。世間榮悴何須言。生前一杯樂莫樂。且呼美酒斟芳樽。信筆聊成惜春行。雕鎪不用銷吟魂。</text>
<title>春日登高</title>,<text>端居味典墳。兀兀窮曛昕。閉戶倏經旬。不省春事晩。暇日偶引步。薄言登古陂。山花向我笑。灼爍誇姸姿。扶藜倦容與。曠然舒遐觀。長堤柳搖風。廢苑草織煙。營巢燕喃喃。趁香蝶翩翩。一元釀和氣。萬彙敷生意。玄樞孰主張。至理妙難議。興來天機活。心境自昭融。古今知此樂。其惟浴沂翁。</text>
<title>送申子平懹赴北幕</title>,<text>豐沛山河直北通。輟班郞署亞觀風。卽今蓮幕官饒暇。從古楡關地擅雄。賓館煙花春到後。妓筵歌管月明中。秪應行過雙城路。陳迹關心淚不窮。</text>
<title>送姜叔夏碩昌赴鍾城</title>,<text>詞臣新揷摠戎貂。征蓋翩翩嶺路遙。要使邊氓霑聖化。也知朝議輟僊僚。危譙月暗鐃笳咽。古磧秋高獵騎驕。靑瑣舊遊應係戀。幾廻歸夢遶璇霄。</text>
<title>贈別稷山使君李子明寅熽</title>,<text>潘輿動處綵衣隨。四十專城未是遲。相國觀風曾此地。先朝駐蹕已多時。至今棠樹留餘澤。依舊荷花滿一池。隣社故人離抱惡。不堪題贈送行詩。</text>
<title>別鎭安使君金伯兼盛達</title>,<text>日余南邁乘驄地。五馬君今得意行。太守能詩同謝眺。靑山擁縣卽宣城。官槽酒熟堪乘興。驛路梅殘儻寄聲。朱墨倥傯俗吏事。古人爲政一琴贏。</text>
<title>贈別春川兪使君櫶</title>,<text>佩竹新誇刺史榮。峽峯如束擁雙旌。千年貊國官居古。二月昭陽春水生。俗號淳龎宜惠政。地饒奇勝愜幽情。淸平洞裏花應早。謝屐何妨鎭日行。</text>
<title>鄭正言泰卿輓</title>,<text>造化苦易偏。才命罕兼之。古今同一轍。此理問阿誰。嗟君豈易得。天賦愷悌姿。謂宜享遐祉。云胡遽至斯。君家昔蟬嫣。中世久陵遲。君能振頹波。力學攻文司。髫齡雁塔榮。妙歲龍頭選。聲華噪一代。流輩莫或先。雍容踐郞署。正色立臺閣。鵾鵬政擊水。雲路俄鎩翩。纔投葉縣紱。遽纏漳水疾。寂寞城西宅。掩門屢寒暑。沈綿藥罔效。奄忽魂長逝。阿翁六耋年。狂叫夜繼日。少婦髮如漆。搥胸泣成血。爲善竟何辜。冥徵莽難詰。惟是一兒存。頎然露頭角。所冀業其家。庶瞑重泉目。余雖晩識君。知君莫余若。自夫贅君家。四載恒同榻。析言互揚扢。攄懷無壅隔。褵藻或唱酬。喚酒時歡謔。汪汪淡如水。白首期莫逆。今焉已矣哉。轉眄俱陳迹。牙琴孰令聽。古匣朱絃絶。哀詞寫情素。惻愴難具述。哭望安陽路。丹旐翳曉月。</text>
<title>朴淵圖。同汝和賦。</title>,<text>瀑出天磨最上頭。銀河萬丈挂空流。雷奔絶峽波濤壯。龍蟄深淵氣象幽。半壑雲歸孤寺晩。一筇人度亂山秋。仍思二十年前事。畫裏分明記舊遊。</text>
<title>朴淵圖。同汝和賦。 其二</title>,<text>東溟詩在畫屛頭。筆勢橫驅怒瀑流。頓覺風煙吟裏愜。却敎心境坐來幽。堪誇至寶成雙絶。憶上僊山度十秋。塵土卽今身臥病。一筇何日續曾遊。</text>
<title>朴淵圖。同汝和賦。 其三</title>,<text>香爐眞面幻毫頭。怒瀑懸崖噴玉流。勞却化工天亦祕。養來神物地偏幽。雲嵐靉千巖暝。錦葉玲瓏萬木秋。忽訝身邊生羽翰。飄然飛入太淸遊。</text>
<title>朴淵圖。同汝和賦。 其四</title>,<text>銀潢飛出翠螺頭。萬古橫垂百丈流。畫手有神移造化。地靈無術祕深幽。陰崖不盡崩騰雪。絶壑長含沆瀣秋。落筆看君詩得助。未應多讓子長遊。</text>
<title>朴淵圖。同汝和賦。 其五</title>,<text>嵽嵲危崖第一頭。半空懸瀑吼奔流。山連鵠嶺峯巒壯。天作龍湫窟宅幽。點綴柔毫輸彩畫。淋漓素壁覺淸秋。融神却遣塵緣盡。怳入觀音洞裏遊。</text>
<title>朴淵圖。同汝和賦。 其六</title>,<text>金剛香嶽與牛頭。幾疊峯巒幾道流。東國諸山皆絶勝。天磨一面最淸幽。橫垂怒瀑九天上。亂瀉狂瀾千嶂秋。誰遣龍眠移素壁。融神終日便奇遊。</text>
<title>朴淵圖。同汝和賦。 其七</title>,<text>矗矗雲巒簇髻頭。𥔀𥔀銀瀑噴狂流。千尋玉索連空直。百丈龍淵不夜幽。滿壁新開一幅畫。孤筇怳入萬山秋。探眞異日非生客。定擬携君辦壯遊。</text>
<title>朴淵圖。同汝和賦。 其八</title>,<text>我友僑居屋打頭。飛泉移得壁間流。渾忘苦海風波惡。穩占名區水石幽。畫手天機妙一世。騷翁筆力雄千秋。當年李白還多事。匡嶽何須作遠遊。</text>
<title>朴淵圖。又次東溟古體。</title>,<text>名山何所獨無瀑。古來唯說香爐壯。麗京之西朴生淵。雄勝與之相下上。巨壑森邃氣甚冽。一峯天畔孤撐骨。狂流涌出百丈強。玉龍蜿蜒懸日月。吼谷簸崖縱騰蹂。驚湍噴作千林雪。空中𥔀磕殷晴雷。左右淋漓灑跳沫。白日陰陰洞天幽。雄聲蹴破魑魅窟。吾友崔君神僊儔。一生好奇非凡流。倩得名公繪畫手。千載宗生儷神遊。</text>
<title>罷忠淸都事寄汝和</title>,<text>世故紛紛過眼新。此心無累足安身。吾惛不合聽田事。子黜眞堪作野人。塵滿案頭堆簡帙。葉深門外斷蹄輪。菊夜消息重陽近。儻把淸樽一暢神。</text>
<title>詩得江山助。同汝和賦。</title>,<text>燕國文章筆有瀾。天敎淪謫覷神慳。大江南畔元佳境。浙水東頭更幾山。奇氣剩看千首裏。壯觀難得百年間。開元作者曾無數。餘子紛紛竟孰攀。</text>
<title>詩得江山助。同汝和賦。 其二</title>,<text>舂容千首倒狂瀾。筆底冥搜造物慳。大手昔曾推館閣。神功元自得江山。雲煙月露陶鎔裏。吳楚東南領略間。一謫炎荒應玉汝。正聲千載迥難攀。</text>
<title>詩得江山助。同汝和賦。 其三</title>,<text>龍門奇躅啓文瀾。燕國千秋更撥慳。一棹春風洞庭浪。孤筇暇日岳州山。雲煙摠入雕鎪裏。造化應愁簸弄間。自是名區恢壯氣。斷編吟誦敢躋攀。</text>
<title>詩得江山助。同汝和賦。 其四</title>,<text>大筆汪汪峽倒瀾。謫來贏得破天慳。行經楚塞三危路。倚遍吳門幾處山。要使勝情超物表。剩敎佳句落人間。詞壇百代沾膏馥。絶響難容俗子攀。</text>
<title>圍棋賭墅同汝和賦</title>,<text>金甌誰遏老氐移。丞相方酣一局棋。莫道淸談疏事業。終看雅度辦神奇。大江天塹投鞭地。長日文楸落子時。除是小兒能破賊。不應雄略許人知。</text>
<title>圍棋賭墅同汝和賦 其二</title>,<text>花陰不覺坐來移。春晝華堂看奕棋。自是乘機要運智。非關臨局謾爭奇。從容談笑堪摧敵。儻蕩襟期可鎭時。百萬秦鞭輸一著。姓名當日小兒知。</text>
<title>趙參議嘉錫輓</title>,<text>毛皮撤盡外形骸。自是平生與俗乖。吏部辭榮今代罕。中書奏事古人偕。危言忤世和仍確。善謔逢場俚亦佳。禁直追遊渾似夢。殘宵聽漏獨傷懷。</text>
<title>次鄭景升寅賓韻</title>,<text>滄桑翻覆兩茫茫。不爲窮通浪自傷。半世襟期詩滿篋。一春消息燕尋樑。匡牀偃息恒從懶。聖代沈淪本坐狂。開抱賴君頻枉駕。未應交誼變炎涼。</text>
<title>大王大妃殿春帖子</title>,<text>春隨僊漏到宵分。長樂千門藹五雲。天仗乍移重禁闢。嵩呼初動外庭聞。玉盤嫰菜新挑碧。金鴨祥煙細惹薰。爭獻祝謠遵故事。聖朝群彥摠能文。</text>
<title>大王大妃殿春帖子 其2</title>,<text>鍾鳴高閣禁門開。長樂春風一夜來。萬歲嵩呼騰喜氣。君王親奉紫霞杯。</text>
<title>新秋漫吟</title>,<text>七月長安積雨收。蕭蕭庭樹已先秋。容華易謝偏多感。學力難培謾自愁。病裏光陰驚晼晩。閒來詩句費雕鎪。忘憂最是杯中物。誰向前村爲我謀。</text>
<title>新秋。次沈汝器韻。</title>,<text>蟲鳴蜩噪咽寒齋。傷老傷秋摠感懷。永夜愁聞林雨鬧。崇朝厭見峽雲霾。簷低一任瓠施屋。巷僻何妨草沒階。積濕惱人仍病肺。且開箱篋檢苓柴。</text>
<title>兒輩植稚松數株於堂下。置怪石於其間。因以松石名堂。漫吟。</title>,<text>翠葉參差護綺紋。堂名松石孰斷斷。柯纔徑寸堪凌雪。體不盈拳解釀雲。幾日濃陰留月影。何年異狀閱天斤。閒哦朝暮供幽事。便欲從今謝世紛。</text>
<title>除夕感懷。次老僊韻。</title>,<text>故宅門長掩。流光又一春。百年絃斷恨。今夜倍撩人。</text>
<title>除夕感懷。次老僊韻。 附元韻 老僊</title>,<text>事往悲無迹。年除更見春。傷心是何夕。頭白一畸人。</text>
<title>睡起偶吟</title>,<text>前身定是王摩詰。尙友惟知阮步兵。書幌日高殘夢罷。隔林啼鳥已春聲。</text>
<title>大殿端午帖</title>,<text>拂曉千官趁會朝。珮聲搖月殷叢霄。三農共道豐徵足。萬歲齊呼壽算遙。酒煖宮蒲初泛色。風和御柳不鳴條。雲門一曲昇平樂。賀罷彤庭喜氣饒。</text>
<title>勞軍細柳營二十韻 己未文臣庭試入格</title>,<text>乾文一夜動欃槍。塵暗蕭關鐵馬驚。旰食九重勞睿算。分兵三路振威聲。龍輿暫出昭陽殿。玉趾親臨細柳營。代邸謳歌承曆服。金刀基業際豐亨。神謨聖烈傳三葉。西贐南琛化八紘。大抵皇靈覃率土。秪今遺恥在平城。雲中火照妖氛暗。雁塞秋高虜騎橫。方軫借籌無上策。誰堪推轂屬專征。漢廷諸將元無數。太尉雄圖素有名。仗鉞金壇聞意旨。分符玉帳侈恩榮。橫空陣勢風雷振。耀日軍容組練明。乍向轅門仍駐蹕。徐移僊仗試觀兵。百神擁路淸埃壒。五校連營簇斾旌。却遣鑾車勤佇立。寧煩介胄競趨迎。行師號令要無咎。制閫威權本不輕。門外乘輿行且至。軍前禮數肅將成。君王政爲優容地。將士爭懷敵愾誠。自是元戎嚴部曲。向來群鎭類孩嬰。勳名佇致無前盛。妖孼行看不日平。靑史千秋傳盛事。巍巍壯烈有誰爭。</text>
<title>送崔丈後亮之任榮川</title>,<text>瀟灑官居二白間。暮途爲吏卽淸閒。僊蹤地有千年寺。客路天連四郡山。銅篆綠侵饒暇日。金鑪丹熟換衰顏。風塵悵望離懷切。嶺嶠迢迢但夢還。</text>
<title>夜坐。用圃隱集江字韻。同諸君賦。</title>,<text>詩情浩浩政如江。月色娟娟又滿牕。白雪樓空遺響遠。風流千載此爲雙。</text>
<title>夜坐。用圃隱集江字韻。同諸君賦。 其二</title>,<text>良宵誰送酒如江。月落詩成更倚牕。驚代希音無與敵。好看當壘偃旗雙。</text>
<title>寄汝和</title>,<text>少日許身何太狂。算來浮念半存亡。呻吟漳水沈痾苦。離索西河舊學荒。志氣消殘甘蠖屈。功名歷落困龍驤。交期不管雲泥隔。片夢前宵繞建章。</text>
<title>春日。次老僊韻。</title>,<text>要路通津夢亦迷。一年吟病滯城西。幽禽解報春消息。盡日空林得得啼。</text>
<title>對葉間一點花。偶吟。</title>,<text>四月殘紅葉底藏。偏憐一點保春光。探香尙有多情蝶。似怕宵來風雨狂。</text>
<title>遊東湖</title>,<text>江城昨夜雨新收。潑眼山光翠滿樓。行處尋常徵酒債。朅來吟嘯有詩流。微茫沙渚半篙水。搖落湖天一色秋。霞鶩也應添晩景。且呼漁子理輕舟。</text>
<title>次老僊韻</title>,<text>風雨蕭蕭喚客愁。滿林寒葉不禁秋。黃花欲放村醪熟。莫漫巡簷歎白頭。</text>
<title>夜吟溪上</title>,<text>暝色籠山翠。泉聲助夜涼。鳥還人寂寂。林杪月蒼茫。</text>
<title>玉堂夜。同德涵 林公泳 字 賦。</title>,<text>嚴城鍾動漏籌遲。十二宮門下鑰時。入夜乍驚秋意早。登樓偏覺月輪奇。多慙駑質依靑瑣。幾趁鵷班到赤墀。珍重玉音垂寵奬。此生無術報恩私。</text>
<title>玉堂夜。同德涵 林公泳 字 賦。 附次 德涵</title>,<text>秋颯階梧月未遲。禁門鍾到憶山時。天空夜寂愁仍集。鶴唳荷香興亦奇。浪迹豈知依玉署。寸心偏激上丹墀。卽蒙聖主親垂奬。欲報涓埃敢計私。</text>
<title>玉堂夜。同德涵 林公泳 字 賦。 附喜貫之德涵講筵蒙寵褒。用直中韻。呈兩友。崔汝和</title>,<text>晝鼓鼕鼕罷對遲。詞臣特達荷恩時。當筵啓沃仍三接。曠代遭逢亦一奇。歸院定携香滿袖。把杯應共月臨墀。詩從禁裏投吾手。字字分明感寵私。</text>
<title>寄光甫直廬</title>,<text>夙志君民讀五車。算來浮念摠成虛。年華苒苒偏催老。身計看看漸覺疏。朝著無心隨俊乂。江湖有夢伴樵漁。故人尙滯承明直。携手何當賦遂初。</text>
<title>城西酒席。與林德涵，崔汝和聯句。贈別沈學士龍卿赴大興。</title>,<text>學士懷郡紱。明發向湖城。岐路故人送。江山秋氣生。亹亹敍情話。厭厭醉深觥。別識去留苦。詩從先後成。聯裾記疇昔。持被入承明。文囿頻視草。講幄幾橫經。出入天香近。從容玉署淸。縱有拾遺願。其如反哺誠。寸草終伸孝。晨星亦關情。離筵當夜色。風篴雜秋聲。座客方高詠。驪駒莫催征。簾角秋河映。城頭曉參橫。依依聞漏盡。款款到鷄鳴。行時驅五馬。到日備三牲。壽席官醪重。萱堂舞衣輕。將何能報答。到底摠恩榮。況聞湖海間。比遭旱澇幷。也應宣惠澤。端可濟疲甿。蜀郡文翁化。穎川黃霸名。爲忠無內外。盡孝得生平。夢罷三刀叶。治成一琴贏。理官知有暇。進學更要精。舊業宜溫理。他時擬細評。城西分手地。書此以贐行。</text>
<title>崔應敎後尙輓</title>,<text>閒忙隨處許追陪。幾度逢迎笑口開。行過古人元至性。文爲餘事亦奇才。西淸曉漏思聯武。南澗秋花憶把杯。轉眄居然渾夢境。不須隣篴已生哀。</text>
<title>東湖泛舟</title>,<text>江漢淸遊趁早秋。夕陽搖櫓下長洲。輕風穩送寒潮落。殘暑纔經積雨收。郭外湖山元勝槩。殿中襟韻亦詩流。坡翁赤壁千年後。壬戌庚申較孰優。</text>
<title>夜對後。次朴內翰士安泰維韻。</title>,<text>講罷延英夜向深。燭花堆跋漏聲沈。家人父子怡愉樂。經術淵源次第尋。恩貸疏狂眞異禮。醉從諧笑亦丹心。中官扶下歸靑瑣。惹得天香滿一襟。</text>
<title>夜對後。次朴內翰士安泰維韻。 其二</title>,<text>大白宮杯恰恰深。鑾坡學士醉昏沈。威顏咫尺驚身近。弱水三千訝夢尋。譾薄縱無匡世術。誠諧猶是畜君心。殊恩鏤骨難酬答。感淚居然自滿襟。</text>
<title>夜對後。次朴內翰士安泰維韻。 其三</title>,<text>宣室從容際遇深。燭花搖影夜沈沈。黃封乍啓厭厭飮。靑簡催開細細尋。寶鴨天香飄席面。玉樓春意動杯心。笑他珥筆潘南子。錯道當筵更整襟。</text>
<title>黃金臺</title>,<text>燕家舊業樂君恢。天爲明王挺俊才。禮異懸金曾厚幣。誠深擁篲更層臺。輸肝已際風雲會。買骨元媒騄駬來。易水寒波千古咽。荒墟一弔有餘哀。</text>
<title>老僊罷南邑。有詩。聊步其韻。</title>,<text>龍城太守新投紱。却解塵冠換葛冠。五斗功名夢俱幻。一樽江漢笑相看。逢嗔豈坐臨民拙。寡合元知涉世難。郭外故廬容膝穩。滿庭堪慰秀芝蘭。</text>
<title>老僊罷南邑。有詩。聊步其韻。 其二</title>,<text>臨鑑偏驚鬢欲斑。欺人頭上尙塵冠。浮榮久厭靑綾直。薄俗從他白眼看。祗爲妻兒糊口乏。非關寵利脫身難。前宵穩占江湖夢。水有游魚岸有蘭。</text>
<title>老僊罷南邑。有詩。聊步其韻。 其三</title>,<text>折腰南郡齒堪冷。經歲緇塵染素冠。發澤剩紓庚癸急。從眞無奈下中看。一錢留贐言猶陋。五袴騰謠未是難。滿目朱門桃李逕。谷中誰識有幽蘭。</text>
<title>老僊罷南邑。有詩。聊步其韻。 其四</title>,<text>童年詞律逼長慶。六耋如何戴布冠。科甲有時容易老。俗人無眼等閒看。莫言錐脫囊中速。也信鍼尋海底難。更待槐黃堪一戰。不應秋菊讓春蘭。</text>
<title>老僊罷南邑。有詩。聊步其韻。 附元韻 老僊</title>,<text>吾形吾忘類枯木。不襪何嫌又不冠。憂樂已經無限境。乘除莫作兩般看。白頭未厭交情淡。朱紱深知世路難。豪興百年逋債在。共君東泛詠汀蘭。</text>
<title>神光寺 辛酉承命按廉湖南時○以下六首同</title>,<text>絶峽呀開一逕微。雨中驅馬叩禪扉。居僧只怕行人到。不識蓑衣是繡衣。</text>
<title>歸政寺口號</title>,<text>王程隨處得招提。忙裏偸閒趣有餘。照壁佛燈宵翳翳。落牕山雨曉疏疏。羈懷愁絶聞寒磬。孤夢分明近玉除。南土按廉甄注重。自慙無術主憂紓。</text>
<title>樂安途中</title>,<text>王程仍作倦遊人。客裏光陰又一春。羸骨豈知沙苑馬。弊裘誰識玉堂臣。頑僧惡少偏嘲侮。野叟村婆或怒嗔。秦樹海雲千里隔。幾回怊悵望楓宸。</text>
<title>順天客館</title>,<text>平生慣聽昇州好。今日王程再駐驂。形勝居然一都會。繁華終古小江南。府中池觀多依竹。郭外村家半種柑。最是望京樓上望。月明孤抱政難堪。</text>
<title>南原廣寒樓。贈主人使君。</title>,<text>長途羈緖劇悠悠。却喜逢君半日留。千古興亡帶方國。一春光景廣寒樓。銀河不待乘槎躡。蓬島何煩駕鶴遊。勝地居然成夢境。明朝上馬重回頭。</text>
<title>蛇島鎭閱兵</title>,<text>催呼軍吏閱弓戈。百尺危譙倚半酡。樓外怒潮掀巨舳。陣前殘日照高牙。霜威振肅官稱處。水勢盤回鎭號蛇。休道書生疏武事。主恩隨處儘堪誇。</text>
<title>贈別姊兄朴使君長建之任奉化</title>,<text>南飛鳧舃政翩翩。嶺嶠千重路接天。邑號有山兼有水。人稱爲吏卽爲僊。鳴琴把酒聊消日。斲朮餌苓且引年。塵土可堪離抱惡。黃池秋月夢應牽。</text>
<title>樂山 月課二首</title>,<text>朋從百慮已全删。眼底崢嶸只愛山。歷覽非關靈運興。臥遊還異少文閒。</text>
<title>樂山 月課二首 其二</title>,<text>天機靜處看眞面。道體從來覺一般。三月不違方是樂。孔門當日亟稱顏。</text>
<title>樂水</title>,<text>一派滔滔大化中。天遊眞樂自昭融。盈科驗得靈源活。若決要看衆理通。萬古歸來流不息。此心隨處應無窮。觀瀾妙訣徵鄒孟。佩服端宜著聖功。</text>
<title>原州客館。續步板上舊題韻。辛酉。以守禦從事點兵關東時。○以下十首同</title>,<text>佐幕當年春欲殘。此來時序近天寒。戎壇鼓吹軍容肅。酒席琴歌醉興闌。雲岫繞簷憐再迓。紗籠滿壁記曾看。升沈前後俱恩渥。薄劣偏慙報答難。</text>
<title>新林峽中</title>,<text>詩癖關心苦費吟。緩驅郵騎度新林。數聲寒杵孤村暮。十里荒榛古峽深。幽澗咽風添急瀨。亂岑和霧羃重陰。行行盡日無人見。叢薄惟聞噪怪禽。</text>
<title>寧越錦江亭。犒軍醉題。</title>,<text>肩輿催上錦江亭。東峽樓臺此擅名。嶽翠來簷眉黛淺。江流遶郭鏡光明。新粧耀日笙歌沸。大斾飜風鼓角鳴。王事敢嘆長路役。壯遊猶足詫生平。</text>
<title>淸虛樓夜吟 樓在原州酒泉</title>,<text>亂山中坼洞門幽。飛棟雕欄蘸碧流。半壁孤燈波撼枕。一簾殘月水明樓。頻傳細酌澆衰肺。不怯輕寒襲弊裘。星漢漸移催曉角。算來前路却生愁。</text>
<title>樓上聞篴</title>,<text>淸虛樓枕酒泉流。簇簇蒼屛面面幽。西望長安何處是。月明長篴不勝愁。</text>
<title>洪川泛波亭。次板上韻。</title>,<text>峽裏霜凋錦樹林。名亭物色可詩襟。官儲半是陶潛秫。吏術都須宓子琴。長對白雲生嶽面。幾回明月滿江心。王程天借登臨便。一醉憑欄興不禁。</text>
<title>平昌客館。聽雨夜吟。</title>,<text>平原歌舞錦江花。回首渾疑夢裏過。官燭欲殘寒夜永。不堪孤館雨聲多。</text>
<title>又用板上韻</title>,<text>秦雲迢遞隔三淸。坐算郵程白髮生。況是峽天秋盡後。老槐空館雨淋鈴。</text>
<title>醉草贈鄭生潾</title>,<text>王父曾從相國幕。兩家交誼等天倫。峽中傾蓋歡何極。遮莫留連醉綺茵。</text>
<title>以守禦從事。點兵關東。路訪砥平李尙書端夏留宿。臨別。尙書口占五言絶以贈。行忙未及和。有來時重訪之約矣。適有忙事。路且枉。未踐前約。委寄一書。兼步前日見贈之韻。</title>,<text>山中一夜話。傾倒露眞心。孤負重尋約。因風更寄音。</text>
<title>風雪訪草廬二十韻 壬戌六月二十一日。湖堂應製三中。賜虎皮。</title>,<text>匡復雄圖鬱未紓。晩依劉表且躊躇。千戈天地瓜分日。寤寐賢豪草昧初。爲是艱危詢大計。仍煩風雪叩荒廬。樓桑夙見奇祥著。漢火思將隻手噓。提劍早應平僭亂。結髦寧合老田閭。歸曹反似投人鳥。走冀還同失水魚。突兀元龍看氣象。蹉跎壯志惜居諸。聞雷喪匕初非怯。拊髀離鞍幾發歔。自昔濟時須得士。問誰懷寶欲從余。傳聞諸葛人中傑。久把南陽壟上鋤。每許高才同管樂。相知並世有崔徐。燕臺市駿宜捐幣。周室非熊合載車。雪逕辛勤馳一騎。柴門剝喙訪幽居。神機密贊逢迎地。炎運將興板蕩餘。北出秦川名始正。東連吳會計非疏。重恢誠切籌頻借。三顧恩深志屢攄。庶爲宗祊湔恥辱。佇期寰宇補瘡疽。胸中已覺風期合。天下俄看鼎足如。遺詔永安堪隕涕。初心開濟竟歸虛。千秋靑史留芳躅。目擊令人屢掩書。</text>
<title>壬戌之秋七月旣望。出湖堂口占。</title>,<text>文垣故事屬重修。出郭仍成汗漫遊。一篴弄殘江日昃。亂檣撐過浪花浮。百年地祕蓬山勝。七月時維壬戌秋。不必東湖輸赤壁。也須料理月中舟。</text>
<title>梨花亭</title>,<text>多慙作賦讓前修。勝事難追赤壁遊。促網乍張魚撥刺。晩潮初漲鷺沈浮。遙岑吐月將侵夜。快閣臨流易得秋。餘興未闌須盡醉。梨花亭畔更移舟。</text>
<title>是夜泛舟</title>,<text>蘭舟搖曳鏡中行。擧白狂吟更勝情。天上一年秋屆孟。人間今夜月生明。滿衣涼露濃仍滴。隔嶺疏星淡更橫。好是玆遊追赤壁。櫓聲鴉軋當簫聲。</text>
<title>船遊被劾後。吟寄光甫。</title>,<text>千年赤壁雄詞在。浩蕩文瀾若決河。天地重回幾壬戌。風流難得後東坡。渾忘法府霜稜肅。偶趁秋江月色多。自笑疏狂違俗樣。從今端欲理漁蓑。</text>
<title>船遊被劾後。吟寄光甫。 附次 光甫</title>,<text>東湖七月後壬戌。聞子淸遊到曉河。已把雄詞追赤壁。休嫌禁直出鑾坡。騷壇夢罷才全退。海嶽身回病轉多。謾借新詩驚客興。江頭那復賦漁蓑。</text>
<title>又寄林德涵</title>,<text>偃息匡牀十日強。不嫌淸世困彈章。高樹雨聲添浙瀝。半庭秋意忽蒼涼。醺顏薄酒禁愁得。遮眼殘書引睡長。敏手定饒編剗暇。可能回轡過茅堂。</text>
<title>又寄林德涵 附次 德涵</title>,<text>又閱今年已半。強自憐岐路尙周章。晨趨史院泥途滑。夜宿靈臺露氣涼。羈絆不堪靑眼阻。別離空望白雲長。聞君意好猶無羨。來日還應赴玉堂。</text>
<title>坐船遊罷職。寄安子厚垕。</title>,<text>騷壇吾友舊承宣。文雅當朝孰比肩。前席醉眠曾李白。西湖秋泛又蘇僊。玉爐香篆濃衣上。彩舫僊簫弄月邊。恩譴縱殊俱勝事。合輸歌詠永流傳。</text>
<title>旣望泛舟歸後。和老僊曦字。</title>,<text>睡罷晴牕已上曦。詩來剛愧報章遲。纔投墨綬身全老。久厭綾衾病欲移。萬事風塵驚短夢。一樽江海有佳期。丈人才力猶強健。赤壁雄詞讓與誰。</text>
<title>權氏林亭。次老僊韻。</title>,<text>秋風贏得鬢添斑。楚調吟成大小山。要訪故人林外過。且携詩老月邊還。黃花赤葉重陽近。錦石高雲一樣閒。玉署徵書看又下。愧他緣劫尙塵間。</text>
<title>同老僊及祥甫，天用。用聯句韻。各賦。</title>,<text>華牋弄墨字橫斜。詩到成時酒可賖。終歲汗靑身已倦。一場浮白興仍多。風前病樹全凋葉。霜後寒叢半著花。更與故人期後會。新居見說是山家。</text>
<title>申君碩奎四宜亭。次李太學士端夏韻。</title>,<text>迥壓滄浪際。深藏翠微間。淸風與明月。一樣四宜看。</text>
<title>吟呈老僊</title>,<text>隔戶廉纖雨。朝來解報春。披蓑霑濕好。能復過漳濱。</text>
<title>慶安驛。遇崔擎天柱岳口占。</title>,<text>一握花城近十年。重逢今日各華顚。羈心別意渾多緖。政是郵亭暮雨天。</text>
<title>慶安驛。遇崔擎天柱岳口占。 其二</title>,<text>古驛逢仍別。含杯又索詩。不須傷去住。世路本多岐。</text>
<title>忠原客館。示主人使君。</title>,<text>海邑新明府。薇垣舊諫官。固知臣罪大。偏荷主恩寬。竹嶺秋雲杳。琴臺暮水寒。賴君爲地主。嬴得一宵歡。</text>
<title>宿榮川雙淸閣。贈主倅。</title>,<text>槐柳陰陰擁畫堂。昨宵秋雨送微涼。君恩似海還輕別。故誼留人不怯觴。珠箔霧侵歌扇濕。錦筵風動舞衣香。回頭一望脩門遠。去國孤臣白髮長。</text>
<title>和崔擎天見寄</title>,<text>嶺邑新分竹。湖堂舊忝班。儂言緣罪大。人道坐詩寒。謫宦仍僊分。名區異鬼關。丹心猶未折。昨夜夢金鑾。</text>
<title>和崔擎天見寄 其二</title>,<text>嶺外分符地。天敎飽勝觀。重關猶坦道。苦海足驚瀾。句癖仍纏髓。君恩更鏤肝。郵筒珍重語。病起拭眸看。</text>
<title>追和鄭景升別日贐語</title>,<text>傳聞論議日崢嶸。自幸明時有此行。前後主恩堪鏤骨。海山佳處句新成。</text>
<title>追和鄭景升別日贐語 附元韻 鄭景升</title>,<text>流金畏日勢崢嶸。嚴譴無端嶺外行。前後幾人罹此網。國朝聞有大司成。</text>
<title>追和鄭景升別日贐語 附次 老僊</title>,<text>明時持論太崢嶸。繆古難容直道行。滄海一麾眞有味。天敎玉汝此爲成。</text>
<title>凌虛臺</title>,<text>鄕愁撩亂若爲禁。百尺高臺暮更臨。竺嶽千峯天畔簇。羽陵三島眼中森。重洋颶起掀驚浪。大野雲垂結晩陰。九死南荒吾不恨。坡翁先獲此時心。</text>
<title>和申進士華仲銋見寄</title>,<text>投荒非是乏明時。嶺海逍遙卽一奇。疏質豈堪當世用。素心惟有故人知。天連鬱島鯨波闊。馬度王山鳥棧危。孤夢不關身落托。曉隨僊漏上瑤墀。</text>
<title>酒泉臺。示朱，尹二生。</title>,<text>面面峯巒曲曲潭。一筇閒日更窮探。寒松怪石飛僊榻。落照孤雲舞鶴巖。米庫奇蹤村老說。蒙泉故事邑人諳。使君不盡尋幽興。扶醉狂吟雨滿衫。</text>
<title>次申大諫公獻琓見寄</title>,<text>明時懷紱卽天涯。罪大恩寬敢怨嗟。強半一秋愁病劇。幾回雙闕夢魂賖。關雲潑墨恒多雨。海氣漫空鎭漲沙。千里郵筒珍重語。孤吟贏得鬢添華。</text>
<title>佛影寺</title>,<text>松桂陰中蠟屐輕。亂峯如畫媚新晴。有情谷鳥迎人語。無數巖楓倒水明。掃石題詩雲繞筆。班荊呼酒葉侵觥。居僧莫說前途險。塵世纔經九太行。</text>
<title>舟中口占</title>,<text>松陰月影政婆娑。穩泛蘭舟泝碧波。一曲僊槎新樂府。何如蘇老玉樓歌。</text>
<title>寄眞珠使君李季心彥綱 三陟號眞珠</title>,<text>竺嶽千年寺。頭陀五十川。僊區分作吏。休負九秋天。</text>
<title>玉溜泉</title>,<text>吟筇偶趁九秋楓。絶磴緣雲偃玉虹。幾度等閒經俗眼。溪山亦自有窮通。</text>
<title>客館 幷序</title>,<text>公館蕭然近海陲。邑中亭榭此稱奇。當軒翠蓋千株簇。遍野黃雲萬顆垂。衙罷有時堪把酒。興來無物不宜詩。羈懷最是難聊處。簷畔靑山月出遲。</text>
<title>曹溪洞四絶句 幷小記</title>,<text>卓立干雲表。亭亭怪欲飛。閱來千萬劫。神鬼祕天機。</text>
<title>曹溪洞四絶句 幷小記 其二</title>,<text>橫盤當岸側。雄峙鎭溪心。九疊屛風樣。蹲蹲白玉森。</text>
<title>曹溪洞四絶句 幷小記 其三</title>,<text>疊壁平如削。寒溪澈底淸。臨流煮秋菊。肇錫此嘉名。</text>
<title>曹溪洞四絶句 幷小記 其四</title>,<text>石齒呀成壑。新磨玉鏡明。僊槎醉太守。盡日濯塵纓。</text>
<title>重陽日曹溪洞</title>,<text>度盡寒溪九曲來。秋山無數畫圖開。孤雲返照千尋壁。錦葉幽花幾處臺。天竺老僧新得句。僊槎太守且銜杯。佳辰況値重陽節。遮莫遲留帶月廻。</text>
<title>曹溪洞歸路馬上</title>,<text>山木蒼蒼落日時。一筇行色一僧隨。曹溪古洞逢人問。劍寺荒墟著處疑。峯影蘸成千仞矗。鏡光添得十分奇。歸鞍更趁龜臺月。聳却吟肩賭好詩。</text>
<title>蒙泉臺。示諸生。</title>,<text>翠竹千竿擁小臺。寒泉一派巧縈回。使君苦乏安民術。慙愧頻拈野老杯。</text>
<title>再訪天竺醉吟</title>,<text>僊槎太守閒無事。半日衰顏借酒紅。重理一筇天竺路。杜鵑花發又春風。</text>
<title>將向眞珠。至神興驛。先寄季心使君。</title>,<text>薄暮停驂古驛村。亂藤喬木擁柴門。州南大海靑丘盡。關外諸山白伏尊。長路暗驚危鬢換。短燈偏覺旅愁繁。西樓雪後應添爽。儻許逢迎共一樽。</text>
<title>眞珠館。與季心聯句。</title>,<text>佳麗關東第一州。竹西從古擅風流。今宵秉燭仍靑眼。明發臨岐欲白頭。曲罷梁塵飛四座。夢回溪月滿危樓。綾衾伴直還如昨。忽惹天涯去國愁。</text>
<title>甲子五月日。伏奉御賜宮扇三柄。蓋湖堂之號未去也。</title>,<text>驚看宮箑落天涯。惹得爐香滿篋披。半世詞垣何事業。謫來猶復荷恩私。</text>
<title>次韻。贈李季成世勉。</title>,<text>治民端愧用蒲鞭。爲政風聲讓昔賢。旁海邑殘稀簿牒。壓江樓敞領雲煙。堪誇傲吏成眞隱。不向明時怨左遷。遙憶廣陵饞學士。一封魚菜儻相傳。</text>
<title>送山査煎。戲吟呈老僊。</title>,<text>一嚼能敎百體輕。定疑僊露滴金莖。三年嶺邑成何事。贏得人間孝壻名。</text>
<title>送山査煎。戲吟呈老僊。 附次 老僊</title>,<text>淸議當時世重輕。漢宮恩洽醉金莖。如今揭厲殊前後。恐被吹毛飮者名。</text>
<title>右揆南公九萬。以上价赴燕。要別語。寄贐一律。</title>,<text>相國方乘使者車。淸秋別意倍悽如。千年燕市歌殘後。十月遼陽雪下初。天地卽今迷虜氣。山河終古壯皇居。那堪五鳳門前過。淚入離離麥秀墟。</text>
<title>涵碧亭始成。與鄕之父老。乘月泛舟。</title>,<text>劈開層壁刱華亭。當檻靑山擁錦屛。招集野翁拚小酌。月中移棹下煙汀。</text>
<title>涵碧亭始成。與鄕之父老。乘月泛舟。 其2</title>,<text>一葉蘭舟漾碧漪。夜深風露濕人衣。黃堂不讓雪堂勝。蒼壁何如赤壁奇。短棹輕搖魚蹴浪。纖歌齊唱月臨磯。關心玉宇寒應早。楚客無端欲白髭。</text>
<title>涵碧亭 八詠</title>,<text>殘山一朶攢愁髻。捧出雲端白玉盤。圓光似解騷人意。夜夜如期入畫欄。</text>
<title>涵碧亭 八詠 其二</title>,<text>日光漏處工開畫。雨脚拖時穩作陰。宜淡宜濃千萬態。任他舒卷本無心。</text>
<title>涵碧亭 八詠 其三</title>,<text>傲雪凌霜元苦節。梳風沐雨更奇姿。濃陰壓岸深如海。政好憑軒寄傲時。</text>
<title>涵碧亭 八詠 其四</title>,<text>繁叢無數森如簇。次第開花也到秋。最是紅酣夕陽裏。十分奇絶畫難侔。</text>
<title>涵碧亭 八詠 其五</title>,<text>雲開淡掃螺鬟碧。雨過新磨石劍尖。太守官閒但坐嘯。晩來嵐氣剩浮簷。</text>
<title>涵碧亭 八詠 其六</title>,<text>半雜山雲靑靉𪚥。細和溪霧白離披。松籬竹塢村多少。添却僊區一段奇。</text>
<title>涵碧亭 八詠 其七</title>,<text>並浴波心頻刷翮。閒眠沙際更聯拳。自來自去底心性。相近相親也可憐。</text>
<title>涵碧亭 八詠 其八</title>,<text>風恬鏡面波如拭。潑潑文鱗可數知。分付漁人休撤網。愛看游泳自天機。</text>
<title>月出。同鄭遠卿道徵及田生天錫聯句二十韻。</title>,<text>爲觀明月出。扶杖海之東。落照沈西嶺。浮雲散遠空。孤輪俄掩映。浩彩却玲瓏。客緖重關外。僊遊此夜中。鄭君元勝友。田氏亦奇童。促坐談偏穩。狂吟興不窮。居然文酒地。又是綺羅叢。顧眄顏如玉。提携氣似虹。衣沾蓬島霧。身御鬱陵風。晊石波心凸。遙巒雁外崇。群飛驚宿鷺。孤泛蕩輕篷。酒氣三杯釅。煙光四面籠。斗拖河影轉。風簸浪頭洶。却訝三洲近。如將一席通。疑逢叱石老。怳揖鍊丹翁。佳會知非偶。淸懽與子同。肩從山突兀。鬢任雪髼鬆。吏事君嘲拙。詞鋒我愛雄。杯盤渾狼藉。篇什迭舂容。寂寞黔陽社。端宜寄一筒。</text>
<title>又用月出聯句韻</title>,<text>一行困吏役。三載客關東。爲遣愁多緖。要看月涌空。闖來銀破碎。飛出玉玲瓏。影徹微雲外。光搖大海中。擣霜跳白免。搜藥杳靑童。浩蕩胸仍豁。蒼茫眼欲窮。鰲頭鬱島近。天畔鷲峯叢。大白杯浮蟻。狂吟筆吐虹。盈襟挹灝氣。矯翼御泠風。蹴地濤瀧猛。亘天石角崇。漁人催撤網。篙子促回篷。脚躡丹霄迥。衣沾彩霧籠。息機眠鷺穩。揚沫怒鯨洶。玉宇寒應早。蓬山路不通。論心須海客。爭席有村翁。物外饒奇勝。人間等異同。差欣身漫浪。不恨鬢髼鬆。志隘乾坤大。詩爭海嶽雄。秋聲攪旅思。酒氣暈衰容。忽惹晨星感。篇成擬遞筒。</text>
<title>和崔內翰汝久錫恒見寄</title>,<text>海嶠初寒雪下辰。長安北望杳音塵。誰知石室承綸客。尙記湘潭賦鵩人。橐裏新篇看俊逸。樽前故態憶淸眞。卿家康樂如相問。天末停雲拄笏頻。</text>
<title>季成來訪海上。將還。作此爲別。</title>,<text>千里孤驂訪海城。多君獨保歲寒情。松郊散策濃陰晩。棠岸移舟片月橫。漢水前秋憶把袂。越江明發耐分程。天涯逢別眞如夢。楚客傷心鬢欲明。</text>
<title>平海花巖</title>,<text>缷鞍喬木外。移席小溪邊。嶽色宜秋望。泉聲警晝眠。巖開通細逕。村近見孤煙。始信僊槎令。多生足勝緣。</text>
<title>效東坡四時詞 月課</title>,<text>一元坱然首四運。天地中間氣氳氤。醞釀太和鼓生意。萬彙敷榮次第新。我有胸中一箇仁。直欲與物同其春。</text>
<title>效東坡四時詞 月課 其二</title>,<text>天上炎靈鼓橐鑰。人間節序爲朱夏。黃梅雨後螻蟈鳴。大爐群品資熏炙。我有胸中一箇禮。直欲與之參玄化。</text>
<title>效東坡四時詞 月課 其三</title>,<text>白帝金精運時令。其律爲商其序秋。涼飆鏖暑氣搖落。白露爲霜大火流。我有胸中一箇義。直養庶幾功相侔。</text>
<title>效東坡四時詞 月課 其四</title>,<text>顓頊司時兩儀閉。上下睽隔而成冬。漠漠玄陰氣栗烈。江河凍蟄山嶽童。我有胸中一箇智。本與大化相流通。</text>
<title>佛歸寺二絶句 幷小序</title>,<text>旁水層巖掌樣平。不須斤斧自天成。松醪滿引發孤嘯。三角峯陰倒射觥。</text>
<title>佛歸寺二絶句 幷小序 其二</title>,<text>斲平山骨壓溪流。靑蓋童童蔭上頭。坐久天風生兩腋。怳疑笙鶴下蓬丘。</text>
<title>次汝和子直寄示聯句</title>,<text>聽說追遊鎭卯曛。一時華省動奎文。殘宵夢趁楓宸漏。千里書廻瘴海雲。離索久違資麗澤。團圓那得襲餘薰。年來晩契猶堪詫。涵碧亭前白鷺群。</text>
<title>迂齋趙光甫輓</title>,<text>浦翁松老舊家聲。趾美名門又大鳴。異代文章唐四傑。淸時論議漢東京。談經玉署思聯席。授簡湖堂憶把觥。十數年前亡劍淚。今朝海外更沾纓。</text>
<title>迂齋趙光甫輓 其二</title>,<text>直聲華望冠金閨。江海三年臥舊棲。久隔重宸香案侍。翻催上界玉樓題。名門敢擬蘇黃並。淸世眞慙李杜齊。千里哀詞和淚寄。嶺雲關月有餘悽。</text>
<title>迂齋趙光甫輓 其三</title>,<text>窮海三年舌久捫。哭君今日暗聲吞。人心固也猶無怪。天道非耶可忍言。昭代更難容直節。重泉應復泣深冤。朋知擧切云亡慟。湘浦偏傷楚客魂。</text>
<title>天竺寺賞秋</title>,<text>寒磬聲中月一眉。半山松檜影參差。林梢葉下驚棲鳥。太守撚髭成小詩。</text>
<title>天竺寺賞秋 其2</title>,<text>五踏名山路。三經海國秋。逍遙仍漫興。搖落更羈愁。石逕榰筇慣。雲嵐入筆稠。却驚容鬢換。聊發楚聲謳。</text>
<title>歸路。又疊秋字。</title>,<text>策馬荒郊路。孤吟亂嶂秋。蕭疏潘子鬢。憭慄楚臣愁。岸岸寒流漲。村村錦樹稠。差忻年事熟。民俗摠歌謳。</text>
<title>酒泉臺口號</title>,<text>荒村蘺落水東西。綠竹陰中醉眼迷。形勝有餘懷抱惡。楚騷分付野翁題。</text>
<title>翠雲樓</title>,<text>山城列炬擁成郡。衣袖猶沾暮寺雲。十里松郊扶醉過。亂峯蘿月白紛紛。</text>
<title>酒泉臺賞秋 幷序</title>,<text>九曲曹溪帶樣流。亂山中坼洞天幽。故人扶杖尋眞境。太守開樽屬暮秋。一陣涼飆林葉下。半竽殘照渚煙收。休翁格老俱陳迹。更賭新詩續舊遊。</text>
<title>酒泉臺賞秋 幷序 其2</title>,<text>峽天秋日暮。湘浦逐臣哀。吏退苔侵印。僧來葉滿臺。嶽雲搖短筆。溪雨落深杯。太守披蓑臥。從他野老咍。</text>
<title>酒泉臺賞秋 幷序 其3</title>,<text>松風亭下雨疏疏。太守狂吟酒醒初。民物粗安年事熟。不妨村炬擁歸輿。</text>
<title>酒泉臺賞秋 幷序 其4</title>,<text>溪雨山雲酒一巵。佳辰又是菊花時。披蓑太守饒狂興。小吏趨前獻小詩。</text>
<title>歸路。憇石棧嶺。遠卿醉甚。</title>,<text>靑衿醉吐使君茵。深夜歸時葉擁輪。到底風流不落莫。山中還有帳中人。</text>
<title>平海望洋亭</title>,<text>默數箕城十往還。望洋亭上獨憑欄。砰𥔀大地聞雷鼓。噴薄晴空聳雪山。大抵關東最勝處。居然天下一瓌觀。三杯官酒有餘力。不怯蠻風釀薄寒。</text>
<title>至日。次老杜韻。</title>,<text>漢宮環珮隔僊班。楚澤風霜損客顏。琯底葭灰一陽動。驛邊梅信遠書還。荒城角怨殘暉裏。斷岸人歸積翠間。愁絶此情何處豁。雲開遙見鬱陵山。</text>
<title>至日。次老杜韻。 其二</title>,<text>前歲玆辰忝賀班。想來愁緖動衰顏。三年客夢重宸遠。七日微陽特地還。官道細通喬木外。村居多在亂藤間。楚些歌罷無誰語。鯨海漫天雪壓山。</text>
<title>醉吟贈遠卿</title>,<text>婦家吾愛遠卿君。相對傾壺輒到醺。徒步幾尋南郭月。孤驂重踏鬱陵雲。捫髥且慰別離苦。有口休言寵辱紛。客裏秋懷何處寓。飛來峯畔暮鴻群。</text>
<title>苦寒。次明律韻。</title>,<text>天涯歲色逼窮陰。獨守爐紅小閣深。蛛網絲絲罥印匣。鵝兒潑潑漲杯心。寒催暮雪山陰賞。興促新梅㶚岸吟。隨意優遊無不可。百年閒適少如今。</text>
<title>戲贈遠卿</title>,<text>急景催寒事。官齋晝下簾。從他玉女手。捫盡故人髥。印篆苔全澀。杯心酒幾添。醉來相枕藉。初月已前簷。</text>
<title>次明律韻</title>,<text>負累危蹤地一涯。謫官三載卽爲家。薄供剩掬飢妻喜。新句堪憐稚子誇。近臘海山初下雪。擁城林木忽交花。晩來簾捲添吟債。閃閃殘霞陣陣鴉。</text>
<title>次遠卿韻</title>,<text>海風拖雪曉鳴條。昨夢銀罌下九霄。公館凍醪新漲綠。賓筵殘妓且含嬌。魂迷嶺嶠三千里。家近長安第五橋。楚奏無端撩客恨。鏡中危鬢欲全凋。</text>
<title>寄別汝和燕槎之行</title>,<text>消息眞傳到海涯。別情歡緖較如何。拖金寵秩隣卿月。拭玉行裝侈使華。客路晴浮薊門樹。天時寒澀鴨江花。西郊一盞無由勸。頭白湘潭動楚些。</text>
<title>聞子直入玉署。寄賀。</title>,<text>天涯三見臘前梅。楚客偏驚鬢雪催。浮世是非何日定。故人消息此時廻。晨登玉署談經席。夜醉金華賜醞杯。努力壯年須報主。聖朝帷幄重掄才。</text>
<title>官齋。與遠卿聯句。</title>,<text>平生酷愛杯中物。何況三年作楚臣。鯨海拍天關月苦。江潭休學獨醒人。</text>
<title>贈別遠卿</title>,<text>誰於僕也同心友。子是今之異姓兄。自笑疏狂無表襮。每憐眞率絶將迎。孤舟漢水前秋別。殘燭黃堂此夜情。歸去家庭如有問。使君頭白撫疲氓。</text>
<title>贈別遠卿 其2</title>,<text>僊槎館裏花無數。第一春光杜宇紅。君去最堪腸斷處。驛亭孤坐雨聲中。</text>
<title>平海越松亭。同寧海守任大年元耇試士。</title>,<text>乘春鳧舃影成三。曉闢文場白戰酣。地勝最稱關內外。人才多聚嶺東南。名區此日容吾輩。盛事千年播異談。更待越松亭畔夜。蘭舟搖月泝前潭。</text>
<title>越松亭。次任大年韻。</title>,<text>縱目乾坤一蕩胸。扶桑瑞色鬱陵通。淸都咫尺三山近。碧海東南大地窮。驚浪噴騰空裏雪。亂帆飛飽夕陽風。越松大抵饒奇勝。始信玆臺最擅雄。</text>
<title>入都將東歸。士元， 朴公泰輔字 魯望。徐公宗泰字 自湖堂具酒來別。士元有詩。遂次其韻。</title>,<text>晨星落落四經年。邂逅城西敞酒筵。重把湖堂舊賜盞。逐臣情境轉依然。</text>
<title>入都將東歸。士元， 朴公泰輔字 魯望。徐公宗泰字 自湖堂具酒來別。士元有詩。遂次其韻。 附原韻 士元</title>,<text>我去五年君四年。洛中何幸共斯筵。愁君尙作天涯吏。明日相思更渺然。</text>
<title>入都將東歸。士元， 朴公泰輔字 魯望。徐公宗泰字 自湖堂具酒來別。士元有詩。遂次其韻。 附次 魯望</title>,<text>嶺海棲遑閱幾年。靑春好會卽離筵。如何聖代疏遺直。職在論思每靦然。</text>
<title>將發燕行。同魯詹， 韓公泰東字 遠卿對酒聯句。</title>,<text>百年晷短寸心長。世事都忘此酒場。且可尋詩催把筆。不須臨別懶飛觴。三秋大漠饒邊氣。萬疊陰山欲夕陽。今日送君須盡醉。王程難挽使車忙。</text>
<title>西郊別席。與趙子直，朴士元，申公獻，崔文叔，沈龍卿，趙祥甫，崔汝久聯句。文叔。崔公奎瑞字。</title>,<text>折花珍重送行人。臨別無言意自眞。征斾漸隨西日遠。信書難寄北風頻。一樽酒盡河橋畔。千里春生浿水濱。今夕離愁還異域。可堪時事涕沾巾。</text>
<title>花石亭。次文谷金相國壽恒韻。亭在臨津。卽栗谷李先生舊築。</title>,<text>名區第一此林泉。尙有先生舊業傳。恨不同時承警咳。煙波古木思無邊。</text>
<title>松京有感</title>,<text>憶隨松老此來遊。轉眄居然二十秋。伊昔少年容跌宕。卽今王事負淹留。崧陽祠古煙蕪合。滿月臺空夕照愁。興廢更兼存沒感。短篇吟就白渾頭。</text>
<title>瑞興濠上亭</title>,<text>高閣登臨霽色初。客遊懷緖倍茫如。天浮大野迷歸鳥。水滿前川看躍魚。嶽勢巧當簷近遠。地形偏拓檻東西。排愁強欲呼杯酒。主辱關心奈濕裾。</text>
<title>生陽館。中和 示府伯李子文東郁。</title>,<text>三年泣玦海東頭。又向幽燕賦遠遊。臺省近來無舊面。關河隨處有靑眸。賓筵笑晤從殘燭。妓席杯觴散急籌。明發可堪分袂後。浿江煙樹綰離愁。</text>
<title>平壤練光亭。酬別按使李仲庚世白。</title>,<text>升沈浮世鬢俱星。一別光陰四變蓂。夢裏追趨靑瑣闥。天涯邂逅練光亭。衰遲怯病杯頻訴。牽強尋詩筆屢停。默算歸軺重過日。浿江官樹葉全零。</text>
<title>安定館。順安 示知縣朴晦仲世𤎱。</title>,<text>丹鳳門前憶送行。至今風雨夢猶驚。三年佩玦淹關邑。萬里乘軺出塞城。弱國艱虞空有淚。異鄕逢別更關情。從他粉黛嘲迂拙。百感撩人鬢雪盈。</text>
<title>安州百祥樓</title>,<text>經旬行邁到安州。主將開筵擁碧油。形勝西關一都會。繁華千古百祥樓。山蟠大陸周遭在。江抱層城屈曲流。登眺更堪饒朔氣。戌笳鐃柝摠鄕愁。</text>
<title>過納淸亭。定州守據法不出站。不得登覽。</title>,<text>垂柳成行擁碧灘。小亭瀟灑愜幽觀。新安太守還多事。不借行臺半日閒。</text>
<title>林畔館獨坐</title>,<text>兩日宣川使節留。塞關霪雨未全收。天時苒苒涼生後。客路駸駸地盡頭。旁海峯巒饒朔氣。遶城刁斗動邊愁。詩情酒興渾蕭索。默數歸鴉倚小樓。</text>
<title>龍川聽流，淸心兩堂。絶瀟灑可遊憇。而以上副使所居。不敢入接。余之所居。湫隘難堪。戲吟一律。呈副使。李公奎齡</title>,<text>踏遍關河地欲窮。始逢佳處爽心胸。劈開臨水千尋壁。分占依山半畝宮。風外急湍來枕簟。月邊空翠滿簾櫳。功名枉道疏僊公。却坐官微讓二公。</text>
<title>灣館獨臥</title>,<text>一旬灣館耐孤羈。鬢髮蕭蕭太半絲。天外塞山秋憭慄。月邊城角夜唔咿。長途抱病嫌杯凸。冷枕無眠怯漏遲。明日過江還異域。可堪羅綺挽征輀。</text>
<title>統軍亭</title>,<text>孤亭登眺思茫茫。縹緲危欄枕大荒。終古戰爭餘堞壘。秪今衣帶限封疆。三秋朔野饒邊氣。一曲胡笳怨夕陽。明日九連城外宿。鴨江回首便吾鄕。</text>
<title>鴨江舟中。次正使藥泉 南公九萬 號 韻。別灣尹。</title>,<text>浮世驚心有此行。詩成還是不平鳴。一樽離恨江山暮。萬里羈愁鬢髮明。客颿已經三大水。征軺漸近九連城。從來作惡偏中歲。喚取官醪更細傾。</text>
<title>下船坐江邊</title>,<text>人間此別元饒淚。今日臨岐況屬秋。一曲燕歌千古恨。鶻山愁碧鴨江流。</text>
<title>下船坐江邊 其二</title>,<text>驪歌唱破鴨江雲。別恨撩人鬢雪紛。羅綺滿前吾已醉。不妨吟墨濺紅裙。</text>
<title>過九連城有感</title>,<text>一篇宸翰炳天東。千古英雄恨不窮。痛哭蒼梧當日淚。九連城外灑秋風。</text>
<title>鳳凰山廢城</title>,<text>天畔層峯劍戟圍。古城傾倒但荒基。人傳安市還眞贗。或訝麗都儻是非。輿誌有訛難考信。史書無證最堪疑。憑誰細問千年事。唯見山雲旁馬飛。</text>
<title>龍山露宿</title>,<text>金石戒轅朝日暾。龍山逗斾已斜曛。荒郊莽蒼人煙絶。廢埭聯綿草樹昏。夾路持兵行警虎。旁林披幄臥愁蚊。燕城鶴野三千里。默算前程更斷魂。</text>
<title>松站途中</title>,<text>風餐露宿劇辛酸。髀肉全消鬢髮殘。隴草秋連狼子店。塞雲晴擁鳳城山。荒坡有石妨車轍。古渡無梁沒馬鞍。病怯銜杯詩亦廢。客邊何術破愁顏。</text>
<title>分水嶺途中</title>,<text>觸目山河異。其如感慨何。郵人能漢語。廚子亦胡歌。擁塞雲陰重。漫空雨氣多。經行半百里。葦荻沒荒坡。</text>
<title>狼子山</title>,<text>孤村半日逗征輪。寥落城壕枕水濱。依岸石田稀種稻。隔林茅店少居人。初秋塞土猶愁暍。窮峽夷風亦近淳。月黑狼山殘角怨。旅情添與鬢絲新。</text>
<title>冷井望遼陽</title>,<text>殊方行役等萍蓬。馬首迢迢眼欲窮。山盡石門天接塞。雲低遼野樹浮空。河流隱映層城畔。塔劫荒涼返照中。丁鶴不來僊影遠。更堪羌笛怨秋風。</text>
<title>十里堡途中</title>,<text>一望平蕪眼力窮。店煙村樹遠連空。百年天地腥膻窟。萬里山河涕淚中。槎路尙由曾泝漢。土城猶記舊防戎。燕南定遇悲歌士。匣裏吳鉤已吐虹。</text>
<title>將到瀋陽</title>,<text>從古艱虞少似今。此行何事不傷心。塞關長路三千里。社稷深羞二萬金。鼓柁渾河秋浪漲。叱驂遼磧朔雲陰。那堪旅枕無眠夜。落月吟笳攪客襟。</text>
<title>瀋陽感懷</title>,<text>周遭城郭帶山河。畫閣連空粉堞峨。關外富商爭綰轂。雲南名士半移家。橫風玉勒花驄鬧。夾路銀幡錦肆誇。此地經過偏有感。野梨江上淚添波。</text>
<title>邊城途中</title>,<text>驅馳長路信征鞍。斷送光陰逆旅間。遼塞地偏多近海。鶴城秋早已驚寒。眼中莽闊窮荒界。天畔蒼茫直北山。獵騎初回沙磧外。店村笳動夕暉殘。</text>
<title>周流河途中</title>,<text>節物已搖落。村墟政寂寥。孤城連大漠。一水限全遼。晩磧笳初動。危橋馬不驕。客遊何事業。鬢色太蕭蕭。</text>
<title>一板門</title>,<text>夜宿黃旗堡。朝經一板門。天連邊草白。秋入磧陰繁。冷店依荒戍。崩壕旁塞垣。山河深恥在。觸目暗傷魂。</text>
<title>新店途中</title>,<text>王事驅馳損客顏。計程猶復杳燕關。荒譙日落吟笳動。古隴秋晴獵馬還。行處四邊皆絶漠。望中何郡忽靑山。牽他漫興尋詩句。強半蕪辭不用删。</text>
<title>過醫巫閭山</title>,<text>雲頭幾點聳成鬟。矗矗渾如劍戟攢。禹鑿靑州元此域。虞封北嶽蓋玆山。半天橫截華夷界。千古雄蟠陸海間。剛恨金湯空設險。任敎胡馬蹴重關。</text>
<title>望十三山</title>,<text>濃如眉黛聳如鬟。淡抹孤撐夕靄間。剗地參差今古色。行人傳道十三山。移將巫峽何峯剩。分得天台幾點剛。雲物依俙東土似。一回吟望一開顏。</text>
<title>夜過松山堡戰場</title>,<text>戰敗荒墟在。行人夜半經。殤魂應訴恨。冤血尙纏腥。月旁崩城黑。燐依古壘靑。夷歌何更唱。悽切不堪聽。</text>
<title>望山海關</title>,<text>碣石風濤眼底舂。墩臺列障擁重重。撐空嶽勢群驅馬。控海城形倒走龍。秦塞千年餘古戍。漢家當日候邊烽。金湯本爲防胡計。誰遣腥塵混四封。</text>
<title>楡關店舍</title>,<text>八月盧龍塞。關楡葉未凋。看看夷俗慣。去去客程遙。錦退江郞筆。霜侵季子貂。百年孤憤激。雄劍夜鳴鞘。</text>
<title>望昌黎縣</title>,<text>宇宙高名北斗懸。毓精元得此山川。雄文八代頹波激。邃學千年正脈傳。晩出遐荒翹慕久。卽攀遺躅愴傷偏。當時里巷無人問。指點寒蕪但暮煙。</text>
<title>永平府途中</title>,<text>千嶂周遭二水橫。天成襟帶控燕京。大明新府一都會。西漢當時右北平。兵後衣冠混左袵。馬前營壘半荒城。秪今射虎遺蹤在。片石寒原野葛縈。</text>
<title>高麗堡</title>,<text>望裏煙村朝日紅。停車指點問郵童。初聞地號差堪喜。更察民風訝許同。匝岸田疇多灌水。旁林籬落半編蓬。心開眼慣非生客。不覺吾鄕在海東。</text>
<title>薊門煙樹</title>,<text>如幻如眞巧變形。非雲非靄看冥冥。橫驅巨浪紛披白。點綴新圖隱映靑。不夜明河垂碧落。方晴飛雨暗長亭。拙詩強欲工摸寫。盡日吟鞭故故停。</text>
<title>登臥佛寺觀音樓</title>,<text>暮入觀音寺。居然辦壯遊。百年方丈佛。天下最高樓。野闊山疑盡。雲低樹欲浮。故園何處在。吟望雪渾頭。</text>
<title>漁陽橋</title>,<text>漁陽橋畔夕陽低。憶昔胡兒動鼓鼙。天地卽今無李郭。有誰重豁朔氛迷。</text>
<title>滹沱河</title>,<text>往事雲空無處問。渡頭秋色滿寒蕪。河淸幾日眞人作。重見堅氷應赤符。</text>
<title>通州</title>,<text>一面雲山背郭遙。飛樓複閣聳層霄。百年地控盧龍塞。萬里江通浙水潮。簇匝甌蠻帆楫壯。委輸吳越貨財饒。胡兒大醉壚頭酒。暮入娼家白馬驕。</text>
<title>燕京感吟</title>,<text>天地荒寒劫火殘。秋風客淚灑燕山。城隍不改滄桑後。宮觀猶存豺虎間。何處更尋周禮樂。幾時重覩漢衣冠。平生古劍回霜色。中夜悲歌漫自彈。</text>
<title>曉頭。以朝參赴闕。憤惋口占。</title>,<text>城闕微茫曉色籠。九街燈燭淚痕中。大明文物成蔓草。天子端門坐犬戎。宇宙遭罹何運氣。塵埃埋沒幾英雄。筑鉛圖劍猶難試。燕市今無俠士風。</text>
<title>曉頭。以朝參赴闕。憤惋口占。 其二</title>,<text>明宮法殿摠依然。觸目滄桑萬事遷。毳幕高張九級陛。霜蹄亂蹴八花甎。人心從古眷眞主。胡運元來無百年。此理本明何久爽。吾將抆淚問高天。</text>
<title>九日。次正使韻。</title>,<text>客裏逢重九。霜前菊已花。壓腸香泛綠。縈鬢雪添華。小醉無佳緖。深羞入暗嗟。詩篇牽率和。氣索大方家。</text>
<title>寄呈正使</title>,<text>燕山爲客二經旬。節序居然九九辰。却喜對牀台宿近。更憐浮斝菊花新。淸狂習氣從吹帽。篤厚風流貸吐茵。玆會百年眞忝竊。不嫌羈絆飽艱辛。</text>
<title>寄呈正使 其二</title>,<text>滄桑萬事入波旬。恨殺觀風已後辰。城闕尙餘泰地舊。冠裳那復漢儀新。逢人却自猜長語。賞節無心敝好茵。最是金繒趨走處。午門霜月助悲辛。</text>
<title>九月十七日夜。獨坐見月。</title>,<text>檢罷殘書燭欲微。多情還有月相隨。中天尙帶前朝色。隔海遙分故國輝。已覺杪秋強半過。却憐圓魄一分虧。牕櫳送影涼如水。解使羈人苦憶歸。</text>
<title>曉頭苦未假寐</title>,<text>怪我北來何所營。兀然無寐徹深更。心關戀主難容著。眼爲耽書不暇成。燭跋屢燒徵夜永。漏籌潛算候天明。僕夫郵卒臥相錯。鼾息洶洶雷鼓鳴。</text>
<title>雨中獨坐</title>,<text>九月燕山雨。崇朝響屋簷。鞭寒仍瑟飁。釀雪却廉纖。坐覺催霜鬢。生憎攪黑甜。支頤算歸日。羈抱不禁添。</text>
<title>微雪後。悄坐無聊。得鄕書口占。</title>,<text>客邊秋事已闌珊。霜後黃花太半殘。晩雨蕭疏仍釀雪。小牕寥落不勝寒。閒搜亂帙還饒睡。強把深杯却少歡。差慰一封鄕信到。童孩課讀室家安。</text>
<title>燕京離發。馬上口占。</title>,<text>朝陽門外馬如飛。燕地行人竣事歸。縱換滄桑猶舊物。不堪回首便依依。</text>
<title>沙河驛</title>,<text>馬首侵尋覺漸東。鄕園歸意日悤悤。千年往迹燕歌闃。萬里行裝越橐空。稗史閱憑排悶力。薄醪斟仗閣寒功。客牕無寐頭堪白。殘店淸笳響月中。</text>
<title>登角山寺</title>,<text>寺門初動夕陽鍾。手挽藤梢上碧峯。脚底廣寒笙鶴下。眼前碣石風濤舂。城形半破臨關月。水勢斜蟠入海龍。睡足平生今白鬢。天敎使節當吟筇。</text>
<title>東關驛夜吟</title>,<text>北風吹雪打虛帷。荒店燈殘不寐時。萬里思家心已折。十年憂國鬢全衰。前程渡鴨愁猶遠。長夜聞鷄耐苦遲。百感在中難撥遣。強呼童僕酌深巵。</text>
<title>松山堡途中</title>,<text>聞說松山昔戰場。客懷於此轉堪傷。凍雲寒日孤城晩。白骨黃沙古戍荒。雪擺林梢飜鳥雀。煙生墟落散牛羊。夷歌斷續村舂急。忽覺顚毛種種霜。</text>
<title>邊城途中</title>,<text>當夏行旌冬始旋。路岐鞍馬送流年。寒天塞嶠崚嶒雪。暮色村墟黯淡煙。差喜好詩尋有債。却愁淸酒貰無錢。燕山漸遠鄕山近。十日方乘鴨水船。</text>
<title>韓執義魯詹輓</title>,<text>善淫脩短問天難。吾黨凋零直道艱。鷗浦孤墳已蕪沒。廣陵長笛更凄酸。交期半是重泉下。懽緖都無此世間。白社黃壚摠陳迹。滿樑空夢月荒寒。</text>
<title>韓執義魯詹輓 其二</title>,<text>天意應敎此道窮。哭君長逝暗傷衷。臺中白簡千秋澟。江上靑山四壁空。當日獨持難進義。卽今誰似敢言風。湘潭一別猶驚夢。拭淚陳篇檢舊筒。</text>
<title>贈別鍾城伯李子文</title>,<text>中歲分携苦未堪。離懷悄悄倚微酣。山川越絶遙通漠。風壤荒寒不並南。軍筵夜動羌兒拍。舞席春飜趙女衫。要識聖朝甄拔意。塞關雖遠異江潭。</text>
<title>西河李尙書敏敍輓</title>,<text>剛中有裕介中通。弱歲登朝雅望隆。聽履天曹眞冢宰。握衡文苑大宗工。無朋擬著非非論。正色咸推謇謇風。最是莬裘違宿計。鶴江孤月謾弦弓。</text>
<title>鄭相國知和輓</title>,<text>嶷然器宇冠朝班。黃髮西樞幾歲閒。奕世功名楊四葉。暮途風致謝東山。誅奸尺牘孤忠炳。剸劇通才衆瘼删。柱石舊臣今有幾。巷哀逵哭爲時艱。</text>
<title>送朴書狀晦仲赴燕</title>,<text>此路金繒幾日停。我行纔返又君行。秦城壓海關如月。遼野入天山似萍。近說北庭頻有警。況聞西塞更論兵。燕歌一曲西郊夕。惜別憂時鬢半星。</text>
<title>曹溪寺觀瀑賞花</title>,<text>劈開山腹創華軒。勢壓狂流一派奔。百丈虹橋天共迥。半空雷鼓晝常喧。花濃側岸渾如畫。雪著陰崖尙有痕。靈境未償逋債久。倚欄癡坐費吟魂。</text>
<title>次藥泉拱北亭詩帖韻</title>,<text>蒼崖環簇水回旋。亂樾陰中拓洞天。背郭亦兼棲遯趣。依山還有市朝便。敲牕萬壑秋飛葉。拂檻千家暮起煙。學士故基丞相占。可無歌詠繼當年。</text>
<title>夜對煕政堂。伏次御製詩韻。</title>,<text>闌干燭淚夜深晞。捧出奎章倚醉歸。不世殊私何以答。寸心惟願補君違。</text>
<title>城西。逢擎天共賦。</title>,<text>驛舍曾停駕。郊村又款門。眉攢吟有癖。衣濕酒留痕。岐路休煩問。文章且劇論。樹林新翠合。隨意步西園。</text>
<title>贈別耽羅伯李令公喜龍</title>,<text>前後賢勞髮欲華。纔回東節又南槎。海中絶域隣甌越。天外名山有漢挐。利器卽今要試險。覃恩從古重沾遐。離懷倍作中年惡。祖席殘春淚濺花。</text>
<title>贈梅嶺李天㘽茂叔</title>,<text>閏月三三日。屛山春色多。使君無別事。要煮一年花。</text>
<title>泝丹丘船上 丹陽號丹丘</title>,<text>前後龜潭雨裏過。謫官僊尉摠堪誇。千竿玉筍如相迓。勝賞天應餉我多。</text>
<title>泝丹丘船上 丹陽號丹丘 其二</title>,<text>榮途十載夢疑過。玉署金華枉自誇。一棹龜潭煙雨裏。世間今日定無多。</text>
<title>泝丹丘船上 丹陽號丹丘 其三</title>,<text>無數僊山蕩棹過。箇中何處最堪誇。玉筍峯前半日雨。春江添得一篙多。</text>
<title>舍人巖</title>,<text>指點荒墟未辨眞。巖花猶祕洞中春。山靈莫怪塵蹤到。我亦中書舊舍人。</text>
<title>自中洲泝還</title>,<text>落日屛山下。僊風颺彩舟。使君無俗韻。村老有詩流。倚棹身如鶴。揮毫興在鷗。朱甍臨水翥。指點認官樓。</text>
<title>凝淸閣。同茂叔賦。</title>,<text>凝淸閣下水如銀。瀟灑官居迥俗塵。醉後梅翁偏意氣。月邊屛嶽更精神。談諧顚倒從燒燭。結習淸狂貸吐茵。明日酒醒還簿牒。羨君長作葛天民。</text>
<title>寒碧樓</title>,<text>民淳端合用蒲鞭。況有江樓勝槩專。纔封印匣便登眺。半日官身半日僊。</text>
<title>淨方寺。敲磬呼韻。令如刻燭一聲之頃賦</title>,<text>淨菴元寶界。淳釋不凡流。樹色和煙淡。溪聲得雨優。牕臨孤嶼暝。樓壓亂峯抽。敲罷催詩磬。皺眉也有愁。</text>
<title>淨方寺。敲磬呼韻。令如刻燭一聲之頃賦 其二</title>,<text>何年僊釋此中來。石老苔荒但舊臺。列嶽東馳低似垤。大江西注小於杯。淸都咫尺堪捫斗。下界三千自絶埃。一雨拖雲遮望眼。壯遊應被化兒猜。</text>
<title>碧樓。同花山使君崔汝和聯句。茂叔亦與焉。○時汝和補安東。</title>,<text>佳客良辰會碧樓。亂峯蒼翠入吟眸。湖州嶺邑同分竹。鶴嶼龜潭共泛舟。漫浪卽今吾輩事。登臨從古異鄕愁。子規枝上三更月。離恨無端白盡頭。</text>
<title>次汝和</title>,<text>此樓吾作主。今日況君來。雪膾初登饌。春醪更凸杯。東崖扶杖穩。南浦落帆催。莫起湘潭恨。僊遊亦快哉。</text>
<title>風穴聯句</title>,<text>石竇長生萬古風。化翁於此費神功。人間執熱知誰子。願借淸涼肺腑中。</text>
<title>醉吟示茂叔</title>,<text>桃洞煙霞窟。屛巖水墨圖。草湖看浴鷺。沙岸數飛鳧。水落鸚洲淺。雲生鳳岫孤。喜君評勝槩。寒碧日提壺。</text>
<title>翛然齋</title>,<text>郡閣晝常靜。翛然世慮空。酒醒殘夢破。江雨滿牕櫳。</text>
<title>北津舟中</title>,<text>銅文苔蝕硯生塵。率爾呼舟渡北津。一府樓臺方識壯。三峯面目此爲眞。芳辰勝覿尋孤寺。好事相隨有故人。日暮鳳巖村畔路。野棠開遍殿殘春。</text>
<title>鳳棲菴</title>,<text>滿袖天風腋下生。小菴疏磬隔雲鳴。千尋削鐵撑峯色。一道傳筒送澗聲。叱石僊翁如可遇。燒丹眞訣怳相評。木蓮花畔班荊坐。山蕨松醪一味淸。</text>
<title>碧樓。與遠卿，茂叔聯句。</title>,<text>江城客倚夕陽樓。江樹煙生江雨收。漁叟旁巖初曬網。篙師叉手促回舟。拍天翠嶂開簾滿。歸壑丹霞入戶留。無乃神僊吾輩是。眞詮檢罷更遨頭。</text>
<title>八詠樓</title>,<text>凝淸寒碧也嫌幽。壯覿偏宜八詠樓。繞郭一林鳩喚雨。旁山千畝麥催秋。未談世務慙捫蝨。尙佩州符負畫牛。日下終南還係戀。且呼官酒破羈愁。</text>
<title>草湖晩泛</title>,<text>層樓俯壓碧琉璃。江上群巒暮更奇。無事使君長漫浪。當筵野客不低垂。僊班肯恨靑雲隔。幽意偏敎白鷺知。縱棹莫辭侵夜返。鶴棲巖畔月供詩。</text>
<title>邑僻</title>,<text>邑僻塵緣少絆牽。江樓日日課風煙。苔庭不掃堪馴鶴。藥竈新開欲喚僊。簾影穩拕靑嶂色。角聲頻破白鷗眠。料理好詩吟到夜。待看前浦月呈姸。</text>
<title>鄭遠卿將還。別席戲贈。</title>,<text>名姝勝境俱難別。此席休辭此盞深。知道碧樓緣未盡。不妨今夜更論心。</text>
<title>泝峽</title>,<text>鏡裏僊舟緩緩過。風煙隨處似相誇。遙岑黛色春偏媚。急峽江聲暮更多。野岸棠梨初遍葉。巖蹊躑躅半開花。官杯有力輕寒閣。醉扣船舷雨滿蓑。</text>
<title>翛然齋</title>,<text>晝夢初回黃鳥聲。紗巾不整倚前楹。峽風破霧嵐光薄。江日穿雲雨脚明。棋局斂來無箇累。茶甌酌罷有餘淸。忽然西望丹心激。鬢髮緣憂白幾莖。</text>
<title>舟中</title>,<text>吏退鈴軒喚釣徒。一竿催理泛前湖。屯雲亂岫層層畫。急雨跳波箇箇珠。怪鳥棲巖疑見鶴。小魚登俎當烹鱸。晴來萬境俄殊狀。鏡面風恬月彩鋪。</text>
<title>次茂叔</title>,<text>罷釣歸來月滿舟。巖風穩作袖中秋。始信桐江嚴諫議。一絲身世芥王侯。</text>
<title>訪梅嶺</title>,<text>爲款梅厓處士扉。煙江理棹愜幽期。晩林濃綠村開畫。絶勝山陰夜雪時。</text>
<title>翛然齋雨中</title>,<text>倒著紗巾倚碧櫺。江中風雨忽冥冥。高天大地渾成黑。疊岫層巒頓失靑。最是今朝宜痛飮。若非吾友孰忘形。陰晴頃刻應殊狀。理艇要君泝月汀。</text>
<title>戲示茂叔</title>,<text>君愁詩料盡。我怯酒樽空。麴米雖難繼。江山豈有窮。此州元擅勝。今夏未云豐。且置閒爭辨。狂吟復一中。</text>
<title>翛然齋口占</title>,<text>庭院寥寥長綠苔。自來沙鳥不驚猜。半簾山氣晴飛雨。高枕江聲曉曳雷。公印或憑僧券啓。官尊多爲野翁開。身閒所事唯吟賞。釣艇纔回蠟屐催。</text>
<title>舟中</title>,<text>向晩蘭舟泝碧湖。蘸波丹壁畫屛紆。灘多水勢俄深淺。帆急山形忽有無。事簡已敎休雁鶩。心閒端喜狎魚鳧。鳴榔漸覺漁洲近。更理長竿喚釣徒。</text>
<title>示茂叔</title>,<text>印文蛛網任絲絲。經月江樓但撚髭。今日偶因倉糴出。北津煙雨又新詩。</text>
<title>茂叔欲得木麥種。呈狀。題以此詩。</title>,<text>愛民貴均惠。分糶未宜偏。終古山家事。蒼苔長石田。</text>
<title>翛然齋</title>,<text>絶無塵事面前來。吏散公門晝不開。僧衲新磨山翠過。漁舟滿載夕陽廻。方耽鍊句濡毫數。強道休衙報角催。爭席野人還意氣。也能狂叫索深杯。</text>
<title>聞茂叔醉睡隣家。戲吟寄之。</title>,<text>寒碧使君無酒伴。自君去後長惺惺。傳聞隣甕眠初熟。却愧曾叨吏部名。</text>
<title>醉後次箕雅韻。示崔君昌大。</title>,<text>峽束嵐光重。灘遙櫓響微。浪高魚得意。沙暖鷺忘機。物外容閒放。人間等是非。杯觴緣病廢。却爲送君歸。</text>
<title>又贈崔君</title>,<text>須整歸橈待日斜。別來叵耐嶺雲遮。君歸爲報家庭問。強欲看書眼已花。</text>
<title>次茂叔</title>,<text>長夏官庭罕見民。蒲鞭常挂壁間塵。吏人自遠江山近。朱墨久疏魚鳥親。閒處有詩皆古韻。飮中無事不天眞。襟期晩託梅村客。百遍相過未厭頻。</text>
<title>碧樓月夜</title>,<text>江氣空濛夜作霏。水村山店望依微。峯高易失當樓月。急寫新詩餞落輝。</text>
<title>碧樓月夜 其2</title>,<text>樓跨雲霄迥。身疑羽翰生。月籠千嶂色。風管一江聲。賈舫依沙泊。漁燈隔岸明。思量十年事。玆郡最恩榮。</text>
<title>次茂叔</title>,<text>莫怪逢君便挽君。與誰評勝共醒醺。山分劍峽東南走。江蹴丹丘日夜喧。長夏府中無簿牒。一旬樓上但杯樽。隨緣得句天機活。不用繩趨正始門。</text>
<title>寄梅嶺</title>,<text>官事全稀幽事饒。吏情還自遠塵囂。遙沙戲翮分明鷺。古渡歸航太半樵。孤巘抹雲新畫活。危灘夾雨暮聲驕。興來却憶梅山客。明日休孤許馬邀。</text>
<title>送馬邀茂叔</title>,<text>僕射當時愛杜老。行廚飛斝也風流。千秋此事還吾輩。細雨何孤寒碧樓。</text>
<title>乘舟泝鶴巖</title>,<text>偸閒理舟楫。嫌鬧屛麾幢。出峽僧三四。依沙鷺一雙。浪花翻鷁路。嵐影落蓬牕。料到芙蓉壁。天晴月滿江。</text>
<title>次茂叔</title>,<text>薄暝迎涼至。輕雲漏月流。官名二千石。身世一扁舟。松老堪巢鶴。沙晴欲狎鷗。十年榮辱事。回首夢悠悠。</text>
<title>次茂叔 其二</title>,<text>莫怪停橈下故遲。箇中光景酷宜詩。薄雲籠樹山方好。細雨橫江月更奇。太守興高吟跌宕。官僮睡熟臥離披。百年今夜淸狂習。怕被兒曹取次知。</text>
<title>碧樓詠月</title>,<text>何所今宵月獨無。天應偏厚餉玆區。江通急峽添空闊。樓迥層霄更絶孤。一色籠成銀世界。千尋橫作玉浮屠。人間此境誰先獲。采石靑蓮赤壁蘇。</text>
<title>碧樓</title>,<text>積雨生涼氣。高樓醒宿醺。江深波沒嶼。天迥月衝雲。鷺夢危難定。漁舟杳不分。歌成新水調。更切憶吾君。</text>
<title>次茂叔</title>,<text>碧樹鳴蟬滿。江天已近秋。平郊一聲笛。斜日半帆舟。水氣侵軒重。山雲落枕稠。敎兒催理網。扶杖步漁洲。</text>
<title>碧樓醉後。吟二十二韻。</title>,<text>千古淸風郡。江山冠左湖。十年曾拄笏。今日幸分符。快閣天中迥。飛樓鳥外孤。波縈層檻闊。峯抱半簷紆。曲渚眠閒鷺。長洲戲浴鳧。人煙疑橘里。地分訝蓬壺。水氣晴飛雨。嵐光晩展圖。民家多養鶴。野客或操觚。花事桃村好。僊蹤霧寺蕪。槎魚鱗錯錦。盎酒色凌酥。峽日頻明晦。林霏忽有無。鈴稀長闃寂。訟散不喧呼。理屐携山釋。持竿喚釣徒。巖如鳳孤翥。沙學雪平鋪。曳纜官僮仆。呼杯郡妓趨。夢醒灘響鬧。吟促月光敷。印自從他合。茅堪旁此誅。吏情還任懶。公事日成迂。世故驚頭白。浮榮笑轂朱。煙霞詩得助。李杜筆齊驅。水穴時濡硯。風巖幾撚鬚。盈箱千首富。宿債剩酬逋。</text>
<title>又步前韻爲七言</title>,<text>郡居從古擅名區。迢遞危樓枕碧湖。玉玦舊停遷客馬。銅章今佩使君符。詩篇滿壁看曾慣。鷗鳥迎人興不孤。入座江光明鏡展。當簷嶽色翠屛紆。寥寥訟閣聞山雉。往往宮庭集水鳧。桃洞人煙疑避世。橘林村落類藏壺。菴空月送三淸唳。崖斷雲披十幅圖。嗜酒村翁時動塵。能詩野客數持觚。奚囊已覺千篇富。故里還忘二頃蕪。細膾錯盤紛似雪。新醪潑甕淡如酥。日長簾幕齋鈴闃。吏散階除案牒無。擁褐山僧常見訪。携竿漁子或相呼。人間念斷升沈事。物外盟深漫浪徒。行處屐穿林靄合。休時席藉岸沙鋪。投壺小閤官娃鬧。挐艇危灘郡僕趨。欹枕夢醒江更響。倚欄吟罷月偏敷。名州淸福仍成趣。聖世畸蹤獨逭誅。冠櫛久忘從懶散。笞箠長廢笑疏迂。間因病肺休浮白。時爲看書穩點朱。到底此身猶寵渥。而今當路孰馳驅。薄供飢婦堪充腹。衰相癡兒任捋鬚。憂國忽驚秋事近。窮閭應有未償逋。</text>
<title>醉後登碧樓</title>,<text>淸風太守醉如泥。寒碧樓前日欲西。敢道淸襟無箇累。尙憐豪氣未全低。歸雲翳翳前山暮。亂樹蒼蒼遠店迷。入夜更燒金蠟燭。錦筵留客共提携。</text>
<title>舟中</title>,<text>太守携村叟。乘流縱短檣。遙沙鋪岸白。層壁蘸波蒼。野鸛晴徵雨。江蟬夕喚涼。心關好詩句。癡坐默商量。</text>
<title>回舟</title>,<text>銜山殘日已三竿。促返輕橈泝碧灘。石色千年鶴巖古。江聲六月鸚洲寒。世間淸福如今少。天下名區似此難。忽有歸僧飛錫杖。也添吟料入毫端。</text>
<title>回舟 其2</title>,<text>江岸無風浪不舂。夕陽移棹更從容。靑山面面看逾好。多事浮雲又作峯。</text>
<title>高樓</title>,<text>高樓秋意早。前浦夕陰繁。穩檢燒丹訣。新開釀秫樽。峽門雲臥壑。江岸樹浮村。野老來爭席。酣餘氣頗軒。</text>
<title>七夕</title>,<text>嶽色灘聲自暮朝。使君欹枕勝情饒。酒醒江日三竿昃。秋動庭梧一葉飄。飛掠晩晴投渚鷺。喚收殘暑抱柯蜩。名區作吏還成隱。五斗渾忘恥折腰。</text>
<title>凝淸閣</title>,<text>凝淸高閣岸巾憑。遠水長天一色澄。鶴嶼沙晴堪狎鷺。鳳臺秋動可呼鷹。官閒尙有丹心切。寒早還思玉宇層。忽覺新詩添好料。亂山殘日見歸僧。</text>
<title>翛然齋</title>,<text>自來沙郡混樵漁。笑殺封丘憶孟諸。雲護嶽陰侵座潤。月拕江色透牕虛。經旬閉印塵埃合。竟日關門雁鶩疏。除却朝曛吹畫角。誰能省識是官居。</text>
<title>郡居</title>,<text>郡居寥闃枕江潯。長日門關樹影深。心上每營新句得。面前都絶俗緣侵。沈冥酒興輸三酌。朴率民風化一琴。明發霧菴重理屐。白雲秋色滿叢林。</text>
<title>郡樓</title>,<text>郡依雲水窟。樓跨斗牛間。夕吹生高樹。秋容映半山。風波何日定。宇宙此身閒。愛酒村朋在。開樽數破顏。</text>
<title>鳳棲菴遊僊榻</title>,<text>菴自何年創。僊應此地遊。藤遮巖逕窄。松護石臺幽。月動層峯缺。涼催亂木稠。夜深扶杖下。僧語在高樓。</text>
<title>霧巖北明堂</title>,<text>深夜肩輿入洞門。居僧穩掃一樓雲。蒼涼林壑已秋意。虛白巖巒猶月痕。曉磬催敲警小睡。風泉亂滴醒微醺。欲知義釋藏眞眼。須把山經更細論。</text>
<title>碧樓。別黃生命河。</title>,<text>古今白髮生。離別暮年情。此夜偏堪惜。江樓月又明。</text>
<title>芙蓉壁。在府治東三里許。江邊有一峭壁。浮空聳出。上頭甚尖銳端妙。舟行泝過彌勒灘後。方始隱隱呈狀。而宛如芙蓉削立樣。故余以芙蓉壁名之。每於公餘。乘月泛小舟而還。</title>,<text>石肖蓮花樣。孤撑揷浦潯。鶴傳三島信。松作萬年陰。怪態元從古。嘉名肇自今。扁舟滿江月。高詠幾回尋。</text>
<title>舟中呼韻</title>,<text>月色江聲正得秋。下樓催放木蘭舟。使君無限今宵興。秪是相知有白鷗。</text>
<title>呼韻</title>,<text>月嶽山光月共來。四邊雲氣一時開。半年江郡沈冥久。狂興偏多此夜杯。</text>
<title>月嶽山寶光菴洞口</title>,<text>一策尋眞路。山寒落木天。嵐陰侵屐潤。藤蔓礙衣牽。僧度孤雲外。鐘傳晩雨邊。上方知不遠。回望杳人煙。</text>
<title>別龜石亭申處士命基丈</title>,<text>逢別俱如夢。湖山況屬秋。樽前吾數子。海內此高樓。浪闊孤帆迥。天空斷雁流。夕陽驪唱動。江樹綰離愁。</text>
<title>靑草湖沙岸。遇風雨回舟。</title>,<text>爲餞殘秋訪小山。滿江風雨一帆還。吹顚任却冠巾倒。灑急從他衣袖斑。眞境秪應吾輩會。勝情能有幾人攀。閣寒更藉官醅力。醉暈微微欲上顏。</text>
<title>用碧樓板上朴思菴韻</title>,<text>峽天憀慄雁聲愁。霜落庭梧葉擁樓。強把一杯酬令節。暮雲寒菊不勝秋。</text>
<title>送家姪遂顯歸鷗亭</title>,<text>送爾鷗亭去。歸程雪滿山。百年今日短。半月此杯寬。且可誅茅待。終當解紱還。群鴉鬧上苑。難借一枝安。</text>
<title>逆姜進士聖復之江陵藥泉相國謫所</title>,<text>雪意漫天歲律遒。江城一握便離愁。客程遙指大關嶺。別酒催傳寒碧樓。更約鷗亭新卜築。却思芹泮舊追遊。涪陵相國如相問。萬事關心白盡頭。</text>
<title>逆姜進士聖復之江陵藥泉相國謫所 附次藥泉</title>,<text>滿幅新詩麗以遒。披來頓失久離愁。梅應已動何君閣。詠想初聞沈子樓。明月一天思共對。燕雲萬里憶同遊。羈形不足煩遙問。猶荷寬恩許戴頭。</text>
<title>更步前韻。寄洪陽使君趙子直。</title>,<text>晨星落落歲華遒。獨臥江關耐客愁。我欲遠尋看月島。君須重理繫風樓。差池此世君民計。漫浪他時湖海遊。儻許鷗亭成小築。不應花笑浣溪頭。</text>
<title>野客</title>,<text>一佩魚符歲又過。掩門牢落臥江阿。十年遇主終無補。五斗於人亦踰涯。淸夜小齋偏月色。上春佳節已梅花。提携野客留連飮。不用湘潭動屈些。</text>
<title>野客 其二</title>,<text>梅山詩客忽相過。冒雪鞭羸自水阿。拍手狂談眞不俗。聳肩豪興政無涯。南樓況有庾公月。東閣方開何遜花。秪欠癡妻強解事。滿樽新釀送些些。</text>
<title>初度日述懷 正月八日</title>,<text>孤露人間涕淚長。每年初度廢杯觴。靑春令節還今日。白首畸蹤又異鄕。爲感老妻勤設饌。且欣嘉友偶逢場。強拚一醉聞歌曲。縱欲爲懽倍自傷。</text>
<title>凝淸閣賦雪</title>,<text>迷空飛屑勢紛挐。亂撲平鋪遍邇遐。江上有峯皆削玉。檻前無樹不生花。新春院落梅催信。殘夜簾櫳月妬華。低唱淺斟宜遣興。枉誇茶水笑陶家。</text>
<title>虎溪松亭</title>,<text>使君堪詫此遊奇。不獨襄陽有習池。松塢竹亭閒世界。柳條梅蕚好天時。嶽雲籠翠搖吟筆。野日拕紅蘸酒巵。頓洗人間膏火累。忽然孤鶴喚催詩。</text>
<title>次黃命河二十韻</title>,<text>聖世容吾輩。名區有此樓。灘聲每晝夜。山色自春秋。創構從何代。留題摠勝流。鈴稀馴水鶴。訟散集江鷗。晩岸橫樵笛。晴郊咽牧謳。洞深雲似畫。村迥樹如浮。臥閤臨民罕。鳴琴莅政優。野梅寒尙澁。汀草細初抽。欹枕迎風易。搴簾納月稠。君民乖宿志。魚鳥作新儔。理棹煙沙暮。榰筇石逕幽。垂竿時旁瀨。命駕或經丘。尙歎晨星遠。頻瞻玉宇脩。忽逢千里客。頓失一年愁。酒到從輸算。詩成欲讓頭。曾聞嶺之秀。爭道子其尤。嶽寺思同榻。松湖憶共舟。相看期白首。終擬老滄洲。醉謔君應恕。交情我已籌。祖筵驪唱動。臨發故遲留。</text>
<title>靑草湖</title>,<text>曲曲明沙處處臺。靑山環拱晩嵐堆。遠林殘照僧拕過。近渚晴波鷺掠來。春氣和煙初著柳。燒痕鏖雪半侵苔。風流千載滁州守。此樂先吾寓酒杯。</text>
<title>翛然齋刻燭</title>,<text>不眠癡坐久。官閣一燈微。未辦淵明是。方知伯玉非。鷗應候海岸。鶴幾怨巖扉。待踏丹山遍。荷衣卽賦歸。</text>
<title>二疊示茂叔</title>,<text>笑我功名拙。憐君活計微。從違乖世好。出處任人非。醉跨山翁馬。春敲錦里扉。郡居樓亦勝。携手月中歸。</text>
<title>觀獵臺。又疊二十韻。示黃生。</title>,<text>晩來登小麓。眺望勝官樓。石老經千劫。苔荒閱幾秋。山從丹峽走。江坼劍門流。掠水雙雙燕。投沙點點鷗。使君長漫浪。民俗亦歌謳。笏外斜陽媚。杯前亂靄浮。百年身計拙。今日主恩優。暘谷輕氷釋。荒坡嫰蔌抽。席沾林翠重。襟納野風稠。撇網携漁伴。呼鷹挈獵儔。吏情全任散。官事摠成幽。四海稱玆會。千秋記某丘。回風紅袖艶。膾雪玉鱗脩。選勝偏多興。傷時却有愁。慙吾尙鷄肋。憐子未龍頭。湖海謀新築。風塵省舊尤。會成元亮賦。終理季鷹舟。欲醒寒侵座。將歸月近洲。搖毫重覓句。傳斝更添籌。爲有多生債。何妨故少留。</text>
<title>訪梅嶺</title>,<text>春風一棹下灘遲。江樹冥冥欲雨時。想得虎溪居士宅。野梅僊鶴候幽期。</text>
<title>松亭煮花</title>,<text>陣陣松風拂面來。樽前任作玉山頹。習家池上花千樹。摠爲山翁一醉開。</text>
<title>碧樓</title>,<text>雕欄十二妓成圍。簾外春寒酒力微。一曲纖歌唱欲了。小桃花畔月依依。</text>
<title>凝淸閣醉吟</title>,<text>僊區猶許佩銅章。風雨纔驚夢一場。駟馬高車憂甚大。靑山綠水興偏長。盈尊酒愛方文濁。爭席人憐監考狂。佳節況逢三月暮。梨花萬點撲簾香。</text>
<title>江岸藉草。次箕雅韻。</title>,<text>棠梨花落子規悲。嫩綠新粧芳樹枝。田叟秉犂嫌犢倦。江兒張網怕魚知。春應惜別勸君酒。出似懽迎求我詩。除此箇中無別事。促拈柔翰更呼巵。</text>
<title>將向霧巖。過北津。</title>,<text>尋眞蕭寺未經旬。更理孤舟發興新。草縷翦齊前夜雨。花陰濃護一江春。山僧出洞扶輿穩。野客臨流拄杖頻。歷歷巖巒僊路慣。武陵漁子枉迷津。</text>
<title>明寂洞</title>,<text>最勝源頭處。吾搜僧未搜。根塵渾是幻。世界本來浮。石角排雲峻。藤陰翳日稠。留花春後發。如待使君遊。</text>
<title>明寂洞 其二</title>,<text>蒼巒環簇亂藤遮。指點雲頭細路賖。巖瀑噴成終日雨。山榴開盡一春花。疏鐘隱隱僧敲送。晩照依依鳥喚斜。玉篴三聲催裂石。坐來忘却爛樵柯。</text>
<title>橋巖</title>,<text>嶽脊腰蟠壯。溪頭尾揷平。自成蒼蚪偃。更著玉繩橫。不雨林長潤。無風谷盡鳴。憑將一掬溜。漱却六根淸。</text>
<title>橋巖 其二</title>,<text>劃破蒼崖一道垂。半撐霄漢半山陂。窺來已覺全身祕。仰處方看本色奇。從古偏爲眞宰護。至今唯許老僧知。孤筇落日尋眞興。付與春風一篴吹。</text>
<title>凝淸閣。次遂元韻。</title>,<text>棠梨花落綠槐陰。江上樓臺春已深。曲檻前頭橫鐵篴。渚雲飛盡起眠禽。</text>
<title>絶句</title>,<text>江岸風纖不起埃。半山濃綠畫圖開。忽看鞭影林頭閃。知是梅村處士來。</text>
<title>舟中。望玉筍峯。</title>,<text>一棹春風泝峽遲。滿江煙浪蕩琉璃。平生謾說金剛勝。今日方知玉筍奇。漢女愁眉雲裏訝。郭煕新畫雨邊疑。經過百遍難逢此。莫怪褰帆苦索詩。</text>
<title>與丹丘使君訪僊巖</title>,<text>萬木陰中短笛風。孤筇閒步兩衰翁。一條川脈西南北。千古巖名下上中。次第搜時憑地誌。參差成處認神工。林花亦解遊人興。故殿殘春盡意紅。</text>
<title>上僊巖</title>,<text>孤筇穿度亂藤遮。蠟屐微微潤彩霞。巖竇噴跳經雨瀑。樹梢留媚殿春花。休時藉石從衣破。吟裏看山任帽斜。却笑漁郞太多事。桃源枉向世人誇。</text>
<title>白雲洞觀瀑</title>,<text>手挽藤蘿度石門。洞中還有一乾坤。斲成危磴干霄聳。噴出狂流歷劫喧。廬嶽縱奇堪季孟。朴淵雖勝可兒孫。沈吟苦乏驚人手。玉雪雷虹摠俚言。</text>
<title>白雲菴</title>,<text>小菴孤絶白雲間。軒檻收羅幾點山。林外月痕鋪半壑。梵鐘初定一僧閒。</text>
<title>白雲菴 其2</title>,<text>洞府淸幽樹木陰。一筇斜日訪叢林。疏鐘定後藤蘿黑。怪鳥啼邊躑躅深。松餠椒茶渾可口。水聲山影摠澄心。秋風待得巖楓爛。將約居僧再討尋。</text>
<title>龍湫 幷小記</title>,<text>不信詩成償宿逋。古今難狀最玆區。登來水落層層別。歇處巖鋪面面殊。雷雨作興輸造化。鬼神慳祕護規模。徐凝尙見坡翁笑。自哂蕪辭強撚鬚。</text>
<title>靑草湖岸上</title>,<text>下樓登渚岸。幽事十分添。藉草當鋪席。夷林勝捲簾。魚遊知浪靜。雲盡露峯尖。且爲邀晴月。移筇故少淹。</text>
<title>義林池月夜 堤川○下馬巖臺巖同</title>,<text>錢塘形勢較如何。萬柳猶當十里荷。峯樣巧成眉淺畫。湖光工學鏡新磨。風恬鷺宿晴沙穩。月出魚跳細浪多。最是平生睡足處。不妨侵夜久吟哦。</text>
<title>義林池月夜 堤川○下馬巖臺巖同 其2</title>,<text>瀲灎含風浪。依微欲雨山。千秋滁守樂。吾亦寓杯間。</text>
<title>訪馬巖路中</title>,<text>十里無人怪鳥啼。短筇斜日躡丹梯。窮尋靈境鬼應忌。細問前程僧亦迷。流水落花村近遠。白雲蒼檜路高低。直須泝盡溪源去。已覺風煙畫不如。</text>
<title>臺巖。次箕雅韻。</title>,<text>經年嘯詠飫江樓。閒日臺巖故倦遊。左右千尋峭壁束。中間一道寒溪流。苔蹊嵐重屐微潤。石瀨波恬杯緩浮。山叟得魚還用帒。不妨觀俗更淹留。</text>
<title>取來茂叔家馴鶴。戲賦。</title>,<text>天遣僊禽得所依。遼陽初返舊令威。月中淸唳三杯後。頓覺江山一格奇。</text>
<title>取來茂叔家馴鶴。戲賦。 附次 茂叔</title>,<text>幽人身世鶴相依。無賴癡兒獨畏威。忽見扁舟遙載去。池園自此失淸奇。</text>
<title>鍊藥臺</title>,<text>疊石荒藤鎖紐堅。壺天中闢祕雲泉。春流不許漁郞入。樵逕惟憑野豎傳。古壑湫深龍蟄處。斷崖松老鶴巢邊。誅茅異日吾將隱。肯使靈區久棄捐。</text>
<title>西王臺</title>,<text>闊不盈尋峻極天。數椽高並斗樞懸。客盤異味登巖筍。僧盌靈津酌石泉。彈指俗根渾覺夢。弄丸人界只分煙。松濤忽作笙簫響。怳揖淸都跨鶴僊。</text>
<title>過中臺。將向白蓮菴路中。</title>,<text>爲剔巖蹊翳。持鎌一衲隨。樹陰春後好。山態霧中奇。撥眼皆成畫。皺眉輒得詩。披蓑又尋寺。衣袖雨淋漓。</text>
<title>白蓮菴洞門</title>,<text>手折木蓮花。暮入招提路。林外磬聲飄。雲深山欲雨。</text>
<title>宿白蓮菴。將向水門。</title>,<text>昨宿中臺今白蓮。飽看靈境好山川。酒甁米橐還俱罄。布襪芒鞋却盡穿。三日險途身不倦。二年僊郡癖應纏。居僧報道水門勝。一策飄然又向前。</text>
<title>到水門。眞詭怪之觀。而俗人所罕到也。吟一絶以謝山靈。</title>,<text>歷險尋幽苦未厭。盡輸奇處入毫尖。煙霞亦是人間物。山鬼應嘲我不廉。</text>
<title>到水門。眞詭怪之觀。而俗人所罕到也。吟一絶以謝山靈。 其2</title>,<text>境深塵客罕躋攀。今日窮源辦壯觀。山鬼護藏良獨苦。天工雕鏤極多般。層崖亂溜長飛雨。古窟常風不盡寒。千載龍眠雖可作。詭形奇態畫應難。</text>
<title>得雨志喜。示茂叔諸君要和。</title>,<text>匝野頑雲忽作陰。漫空銀竹剩成霖。農工競掬懽欣色。婦孺均深抃賀心。潤土已看同沃釜。格天誰道譬尋鍼。桑林六責還今日。聽說郊壇玉趾臨。</text>
<title>得雨志喜。示茂叔諸君要和。 其二</title>,<text>聖君修德叶三陰。不似商家置相霖。麥茂稻肥看野色。婦歌男抃驗人心。山田種豆携耕耒。石瀨窺魚理釣鍼。伊昔侍臣今郡吏。夢中趨賀衮袍臨。</text>
<title>座客和詩。意有屬余者。又疊以謝。</title>,<text>三旬杲日未逢陰。卽夕同雲便降霖。辨獄敢誇循吏績。祈壇亶賴聖王心。試看潤涸翻江漢。不啻醫痾施砭鍼。千載坡翁遺事在。一樽江閣暫登臨。</text>
<title>入桃花洞數十步許。境界轉幽絶喜甚。吟示茂叔。</title>,<text>古洞經春長綠藤。羸筇扶病強攀登。山靈有待慳猶久。峽俗多椎識未曾。深樹巧遮巖逕細。亂雲偏護石峯層。前宵一陣松梢雨。百道跳泉萬玉騰。</text>
<title>吹笛臺。又疊前韻。</title>,<text>隔水僊臺擁亂藤。芒鞋催踏白雲登。同來野客尋偏晩。慣見山甿說不曾。苔染斷崖靑點點。雨添飛瀑玉層層。安期羽駕如相迓。鐵笛聲中片月騰。</text>
<title>吹笛臺。又疊前韻。 其二</title>,<text>屐穿山靄手捫藤。溪上僊臺趁夕登。丹洞三巖俱僕隷。堤城兩峽卽孫曾。呀開一曲靑銅色。噴作千尋白練層。坐待月明橫鐵笛。驂鸞疑向九霄騰。</text>
<title>雙峯菴</title>,<text>孤筇尋寺逐山樵。路指穹林束紫霄。峯觜礙簷捫出日。江光翻檻數歸橈。松杉瑟飁千巖響。煙火微茫下界遙。趺坐一僧無俗韻。佛牕疏雨瓣香燒。</text>
<title>龍湫觀瀑</title>,<text>龍湫尋瀑雨中來。錦岫層雲濕不開。巖頂直垂虹萬丈。洞門先送鼓千椎。百年壯覿玆爲甲。四海名區摠視儓。蓑笠使君無俗韻。不應山鬼浪驚猜。</text>
<title>德周寺。贈天遠師。</title>,<text>一宿堪成覺。人煙隔下方。寺荒經勝國。城廢憶溫王。石作天然佛。花生本色香。闍梨初入定。千嶂政斜陽。</text>
<title>碧樓雨後。次箕雅韻。</title>,<text>此府樓居壯。山形控北南。前江鋪匹練。昨雨漲新藍。縹氣侵疏簟。輕颸獵短衫。平生文酒樂。投老也須耽。</text>
<title>碧樓</title>,<text>樓外江流湛湛長。受風疏檻晩生涼。雷聲忽送前山雨。亂雜浮嵐落酒觴。</text>
<title>朴養伯守儉來訪</title>,<text>牢關經夏抱幽愁。卽事居然是勝遊。半世騷壇吾數子。百年江郡此高樓。雲深鶴夢巖松老。雨歇蟬聲峽樹秋。莫怪艶歌遲一唱。待看前浦月橫鉤。</text>
<title>朴養伯守儉來訪 其二</title>,<text>吟滌塵襟飮滌愁。共君文酒卽僊遊。淸時世豈疏吾輩。勝地天應餉此樓。棲檻晩嵐千嶂色。透簾涼雨半江秋。歌筵老減金釵興。更欲相携把釣鉤。</text>
<title>橋巖</title>,<text>峽日晴鏖洞靄沈。捫蘿步入石門深。孤筇影外千巖靜。一笛聲中萬木陰。秋信已徵衣露潤。雨痕偏覺屐苔侵。橋崖怒瀑添奇壯。百丈飛虹偃玉岑。</text>
<title>碧樓月夜聞篴</title>,<text>一曲橫吹江上樓。畫欄涼動月宜秋。不須分別宮商羽。山更幽深水穩流。</text>
<title>翛然齋呼韻</title>,<text>吏趣還成懶。經旬廢盥梳。峽天秋動後。江國雁來初。近岸蘋堪採。前洲水可漁。東籬菊應早。吾更憶吾廬。</text>
<title>北津舟中</title>,<text>昨朝泥路愁聞角。今日煙波喜蕩檣。等是公家糶糴事。北倉行色勝南倉。</text>
<title>鳳臺呼韻</title>,<text>僊舟已過鳳凰臺。江岸煌煌列炬來。無事使君餘興在。畫樓歌管更相催。</text>
<title>碧樓述秋懷</title>,<text>北望秦雲杳紫淸。心關百感鬢華生。繁陰作暝偏催暮。冷雨成霖不放晴。半世身名蠶欲老。一年秋信雁初鳴。前江注目憑欄久。落照孤煙翳復明。</text>
<title>次茂叔韻</title>,<text>君詩藹藹氣如春。一見相期我輩人。原憲蓬蒿雖暫屈。馬卿詞賦豈長貧。玉須磨琢終成器。士不藏修易誤身。朋友切偲元古訓。莫嫌明月寄投頻。</text>
<title>次茂叔韻 其二</title>,<text>政術雖慙有脚春。田疇粗熟樂民人。一江詩料常供足。五斗官儲不患貧。訟閣每營垂釣具。漁舟長載佩符身。從他野叟來爭席。得月高樓喚酒頻。</text>
<title>次茂叔韻 其三</title>,<text>小甕新濃麴米春。晴開東閣迓騷人。殘年飮戶吾全減。勝日吟情子不貧。縱對官娃非惱夢。暫懷州紱實藏身。一汀鷗鳥無疑畏。隨意回翔集檻頻。</text>
<title>次箕雅韻</title>,<text>風簷偏納爽。晝枕易醒醺。急浪生疏雨。寒山釀晩雲。靜疑僧入定。閒與鷺平分。忽有瓊樓戀。孤鴻隔檻聞。</text>
<title>月夜聽篴</title>,<text>長天如洗月孤明。水國寒生雁送聲。一篴更敎憑檻弄。滿樓秋意不勝淸。</text>
<title>舟中</title>,<text>前洲縱棹趁公餘。滿目秋山落木初。蓑笠使君新得句。半江寒雨忽疏疏。</text>
<title>曉起</title>,<text>江氣凄淸透半牀。五更無寐起彷徨。樓臺曉色山如夢。庭院秋容月似霜。蘋末急風驚早雁。草根零露怨寒螿。楚騷千古同玆境。收拾餘懷綴短章。</text>
<title>淨方菴敲磬呼韻</title>,<text>寺在雲深處。寥寥老釋居。弄丸人界杳。彈指俗緣虛。禮佛孤燈暗。催詩一磬疏。居然成大覺。勝讀十年書。</text>
<title>次殷生有三</title>,<text>無恙風帆下石洲。亂山千疊宿雲收。維舟忽惹瓊樓戀。落木歸鴻怨暮秋。</text>
<title>月岳洞口巡災</title>,<text>使君行色太蕭條。包裹朝飱榼貯醪。亂樾秋容楓葉染。冷村霜信豆花凋。詩朋趁後肩差聳。簿吏趨前首却搔。檢罷災田還勝趣。夕陽觀瀑更逍遙。</text>
<title>寶光菴歸路檢田</title>,<text>吏隱經年事事幽。峽田巡處便僊遊。芒鞋踏破千峯色。鐵笛吹殘萬木秋。四海名區稀此境。一生淸福最玆州。歸裝點檢無餘物。瓢盞奚囊挂杖頭。</text>
<title>送別器之兄 再從兄道器字</title>,<text>最是中年別。令人白盡頭。江樓明月夜。長笛怨殘秋。</text>
<title>江齋夜坐賦雪月</title>,<text>大地成瑤窟。高空挂玉盤。江山渾失暝。樓閣不勝寒。鳥竄疑天曙。鷄荒未夜闌。金爐熨錦瑟。分付美人彈。</text>
<title>江齋夜坐賦雪月 其二</title>,<text>透屋凝威逼。穿簾灝氣盤。乾坤萬里白。河漢一輪寒。呵筆吟初就。揮觴飮政闌。佳人金縷曲。更和玉琴彈。</text>
<title>江齋夜坐賦雪月 其三</title>,<text>謝女吟誇絮。唐人喚作盤。畫簾宵送色。羅幌曉生寒。却恐隨雲晦。還愁見晛闌。羔兒三酌後。纖唱雜淸彈。</text>
<title>江齋夜坐賦雪月 其四</title>,<text>巧向坳中錯。偏從隙處盤。應分淸禁色。更憶玉樓寒。獨臥愁宵永。孤吟惜歲闌。琴徽抽古匣。呵凍不成彈。</text>
<title>江齋夜坐賦雪月 其五</title>,<text>敲竹聆篩屑。披雲覩挂盤。參差千嶂白。搖蕩半江寒。擁妓歌謠動。携朋笑語闌。官僮亦解瑟。試向使君彈。</text>
<title>江齋夜坐賦雪月 其六</title>,<text>竹疏金破碎。松偃玉橫盤。只解狂耽翫。渾忘病怯寒。劇談從燭短。泥飮到鐘闌。却笑官廚冷。村朋鋏屢彈。</text>
<title>江齋夜坐賦雪月 其七</title>,<text>樹梢工著蕊。峯觜巧擎盤。江近偏增爽。樓高頓送寒。燭天纖翳屛。鋪地點塵闌。膏火多生累。都輸一指彈。</text>
<title>堤川南山寺夜會。次箕雅韻。</title>,<text>何年眞界刱玆樓。萬象都歸目力收。累劫諸根渾是幻。高天大地本來浮。風松穩作瑤琴韻。雪岫爭攢玉髻頭。逋債一生酬不盡。又敎眉上著詩愁。</text>
<title>聽琴</title>,<text>酒戶厭厭大。詩愁戛戛深。方圓元有則。宮角自殊音。舞叶雲留陣。歌凝月逗陰。千秋武城宰。先獲此間心。</text>
<title>聽琴 其二</title>,<text>甲馬絃中鬧。氷灘指下深。牛盎纔轉軸。雉木忽翻音。砌雪如添媚。江霏故作陰。傷時傷老恨。此夜倍關心。</text>
<title>聽琴 其三</title>,<text>火餘材愈妙。操後意尤深。隴水流哀響。春禽作嫰音。絮飛無定態。雲去倏移陰。一酌憑三弄。平生叔夜心。</text>
<title>歌</title>,<text>緩轉輕搖咽復殘。郢中春雪曲中寒。龍舟汾水驚秋晩。玉樹秦淮怨夜闌。解遏行雲留碧落。慣邀明月上朱欄。算來今古關心事。幾箇悲愁幾箇歡。</text>
<title>詠雪</title>,<text>輕飄簾幕覺痕纖。向曉憑陵轉作嚴。幾處林園新破蕚。片時庭院忽鋪鹽。催敎妬白梅粧塢。巧伴羞明月近簷。最好朝來看氣象。亂峯千點玉尖尖。</text>
<title>詠雪 其二</title>,<text>風簾篩玉響纖纖。透屋凝威夜更嚴。潤却田疇功驗麥。鋪來階塢色凌鹽。嬌花亂著非春樹。曙氣先侵不曉簷。酒暖帳中催艶曲。侍兒新整髻鬟尖。</text>
<title>呼韻賦象戲</title>,<text>縱橫壘壁局中陳。漢角吳掎合散頻。信手俄看爭道急。凝心方覺運機神。齊趨五校寧煩鼓。並騖雙驂不起塵。經緯一枰纔滿尺。乾坤風雨幾番新。</text>
<title>翛然齋賞月</title>,<text>纔見孤輪闖半山。橫波轉作玉連環。長風吹送玲瓏影。歌管樓臺縹緲間。</text>
<title>上元月夜。乘雪馬。</title>,<text>一色琉璃上下盈。小輿催曳不勝淸。却憐多病沙州守。孤負今宵問月觥。</text>
<title>偶閱月沙集。見沙翁八歲所占。儘佳作也。迷豚方十歲。粗解屬句。故試使步成。亦能倉卒依樣。余喜甚。與茂叔俱次其韻。並錄之。</title>,<text>雲頭點點山。霧裏依依樹。日暮漁樵忙。江天方急雨。</text>
<title>偶閱月沙集。見沙翁八歲所占。儘佳作也。迷豚方十歲。粗解屬句。故試使步成。亦能倉卒依樣。余喜甚。與茂叔俱次其韻。並錄之。 附月沙詠山水圖原韻</title>,<text>山靄晩不收。沈沈隱高樹。溪流深不渡。夜來前峯雨。</text>
<title>偶閱月沙集。見沙翁八歲所占。儘佳作也。迷豚方十歲。粗解屬句。故試使步成。亦能倉卒依樣。余喜甚。與茂叔俱次其韻。並錄之。 附遂元次</title>,<text>遠煙侵晩帆。白霧囚寒樹。寺下疏鐘鳴。霏霏暮天雨。</text>
<title>偶閱月沙集。見沙翁八歲所占。儘佳作也。迷豚方十歲。粗解屬句。故試使步成。亦能倉卒依樣。余喜甚。與茂叔俱次其韻。並錄之。 附次 茂叔</title>,<text>極浦煙籠沙。遠山雲擁樹。孤舟何處翁。晩泊前江雨。</text>
<title>碧樓。同朴養伯次唐律。</title>,<text>莫遣深杯到手疏。喜逢詩友索居餘。新梅小塢迎春後。長笛高樓得月初。透幕輕寒侵簟席。落牕空翠潤琴書。夜來添却僊區趣。江唱浦燈半是漁。</text>
<title>碧樓。同朴養伯次唐律。 其二</title>,<text>三年江郡世緣疏。炊黍浮榮一夢餘。晝閣雲生封印後。春庭鷺下罷琴初。還成懶性從忘櫛。不爲沈痾廢檢書。安得解符仍結社。共君丘壑老樵漁。</text>
<title>碧樓。同朴養伯次唐律。 其三</title>,<text>訟散公庭暮角疏。客來敲戶倦眠餘。春生東閣吟梅後。月動西樓弄笛初。縱飮共拚長夜醉。劇談還勝十年書。盤飱却愧無兼味。分付明朝丙穴漁。</text>
<title>聽笛吟。贈別朴養伯。</title>,<text>逐指龍吟壯。流唇鳳律淸。夜灘猶穩逝。春鳥亦休鳴。碧落雲輕遏。層樓月迥明。渠應無意捻。吾自惹離情。</text>
<title>碧樓。用明詩韻。同諸君賦。</title>,<text>吟哦非爲角詩才。峽裏幽懷賴此開。晴旭半鏖深巷雪。薄寒猶勒小牕梅。應嘲病守呼杯懶。儻喜佳人動瑟催。更約龜潭花發後。月中歌舞蕩檣來。</text>
<title>次趙生鎭恒韻</title>,<text>名樓解挽故人驂。釀秫春杯鎭日酣。樵篴梵鐘山近遠。酒村漁店水西南。遙沙點雪鷗依岸。細浪新紋鱖上潭。營牒罕來民訟息。若除評勝便詩談。</text>
<title>次杜律</title>,<text>樓陰和與柳陰斜。忽覺詩愁撩鬢華。淡靄晝生依岸店。積澌春擁上江槎。從嬌府妓爭偸酒。癖懶官僮但學笳。好是峽天前夜雨。辛夷初動半山花。</text>
<title>次杜律 其二</title>,<text>沙岸依依細柳斜。公餘登眺領韶華。危樓近寺風拕磬。絶峽通江雨送槎。三載吏情輸釣艇。一春村意入樵笳。莫嫌僊島尋眞懶。待得瓊潭水泛花。</text>
<title>將往島潭</title>,<text>遊驂未動已魂淸。坐想三峯作意迎。丹洞雪消花有信。碧潭魚穩水無聲。經營酒具渾閒事。點檢詩囊亦勝情。僊賞料應當旣望。月中搖蕩小舟輕。</text>
<title>將往島潭 其二</title>,<text>山靈不厭使君淸。儻遣孤鬟掃翠迎。遶石雲煙渾舊態。泛汀鷗鳥自春聲。悠悠吏隱三年事。得得僊區萬古情。前浦一帆吾已理。好風應借往來輕。</text>
<title>島潭三疊</title>,<text>浩劫亭亭水面淸。幾回雲月巧將迎。歷觀宇內應無敵。題品人間獨擅聲。卓立中峯偏氣勢。旁蹲雙朶底心情。三年吟賞猶餘興。又鼓春江一柁輕。</text>
<title>亂峯殘雪。同李繩兮宜繩賦。</title>,<text>工開新畫擁如屛。晩媚樓臺霽壓汀。簇霧危簪微露白。漏春遙黛不禁靑。凋殘破甲犀文樣。點綴嬌腮粉汗形。尙解釀寒侵夕簟。使君酣暈被他醒。</text>
<title>亂峯殘雪。同李繩兮宜繩賦。 其二</title>,<text>零落羅紋貼破屛。氣侵軒檻影搖汀。從殘凜色闌干白。無奈春光荏苒靑。霧外微明工作態。月中斜映頓殊形。餘寒尙覺吟髭凍。夜酌厭厭不肯醒。</text>
<title>亂峯殘雪。同李繩兮宜繩賦。 其三</title>,<text>誰將雲母舊宮屛。九疊初張繞極汀。臘氣無權留駐白。春風有力勒回靑。斜銜落照新添態。忽逐流雲乍隱形。江閣本來饒酒興。自逢玆境頓無醒。</text>
<title>亂峯殘雪。同李繩兮宜繩賦。 其四</title>,<text>樓外新開粉墨屛。媚春晴影蘸沙汀。坳中尙驗經三白。峭處將看換舊靑。獨鳥去邊偏活畫。淡煙橫畔更奇形。詩成一格添要妙。讀罷羶葷頓覺醒。</text>
<title>亂峯殘雪。同李繩兮宜繩賦。 其五</title>,<text>色學文茵狀學屛。畫樓東畔蘸煙汀。天孫細翦機頭素。漢女工攢鏡裏靑。朝旭晩陰分占態。薄雲斜月換呈形。詩愁不但腰圍減。取次偏敎酒力醒。</text>
<title>亂峯殘雪。同李繩兮宜繩賦。 其六</title>,<text>幾點鋪成幾曲屛。聳圍樓角俯涵汀。從因日炙催鏖凍。苦被春欺暗洩靑。舊繡凋傷宮錦樣。晴濤坼裂海圖形。村飢倉糶悤悤裏。對此塵心一半醒。</text>
<title>山火</title>,<text>兒童驚報火連峯。急拓前牕問峽風。突若騰空千陣鶻。蜿如橫海一條龍。餘痕尙帶綿山怨。怒勢猶傳赤壁雄。試看新燒經雨後。蘼蕪爭長頓春容。</text>
<title>舟下北倉</title>,<text>簫鼓乘流下北津。滿江鷗鳥不驚人。玆行縱道緣收糴。卽事居然是賞春。峽雨已催花意思。野燒偏減雪精神。沙州老守髭頻撚。又賭淸詩一格新。</text>
<title>靑草湖</title>,<text>吏術三年太半詩。況逢雲物媚芳時。閒哦一任冠欹側。倦步惟憑杖護持。寒峭野梅猶澁眼。雨晴汀柳欲舒眉。夕陽江岸頻移席。烹艾叉魚處處宜。</text>
<title>北津</title>,<text>殘年雖幸臥僊州。五斗趨營本包羞。頭白北倉分糶事。又能遲我上高丘。</text>
<title>漁火</title>,<text>亂處熒煌閃處孤。月沈疏影散前湖。古磯網集遙堪認。曲渚舟移細若無。波底映殘纔辨鱖。岸頭窺慣不驚鳧。江樓幾夜催新句。白盡吟髭強欲摸。</text>
<title>漁火 其二</title>,<text>洲渚微明島嶼孤。夜深流影蘸平湖。纖鱗射處看偏瑩。急棹廻邊望欲無。煙黑水村分遠樹。月沈沙岸數輕鳧。僊區宿債吟將了。此境惟應畫不摸。</text>
<title>疏雨半江春</title>,<text>細細如絲陣陣斜。一江春色捲簾多。新抽岸岸蘼蕪草。暗促村村桃杏花。官渡喚詩看客棹。夕陽堪畫有漁蓑。殘煙老樹微明裏。旁水柴門幾處家。</text>
<title>疏雨半江春 其二</title>,<text>纔看霡霡又斜斜。向晩疏簷洒更多。拕帶夕暉連岸樹。斡催春意動村花。山田歲事添新耒。江閣吟情屬一蓑。最是箇中如畫處。斷煙平楚有人家。</text>
<title>疏雨半江春 其三</title>,<text>水氣拕將雨氣斜。映空搖颺受風多。不敎殘雪留含凍。肯許餘寒勒澁花。亂碎波珠跳晩艇。細和煙縷獵輕蓑。無端廢畝催耕鵙。啼近江邊野叟家。</text>
<title>踏靑日泛舟</title>,<text>峽雨疏疏乍浥塵。煙花政動一江春。波添晩渚纔三尺。客在孤舟恰數人。府妓方催斟綠蟻。廚兒又報網纖鱗。誰能畫出沙州守。短笛輕蓑發興新。</text>
<title>巴江夜雨</title>,<text>篩林偏作夜深聲。斷續江天徹五更。樓外落帆何郡客。暗燈篷底夢頻驚。</text>
<title>過龜潭。醉睡纔醒。舟中戲草。</title>,<text>舟泝丹丘峽。篷牕滿翠嵐。沈酣還敗興。不省過龜潭。</text>
<title>島潭</title>,<text>江岸依依樹羃霞。棘籬茅屋兩三家。千年石老堪巢鶴。二月山寒不見花。撐戛短檣波更穩。弄殘長笛日初斜。靈僊異迹憑誰問。巖洞猶傳舊采砂。</text>
<title>銑潭</title>,<text>一棹乘流泝碧潭。岸邊千仞束層巖。朝鬟淡掃雲開畫。春浪新添雨染藍。沙際鷺群飛兩兩。峽中花事過三三。腰間尙有銅符在。重向山靈面發慙。</text>
<title>僊巖</title>,<text>藤蘿陰裏洞天開。千嶂周遭一水回。僧帶夕陽穿峽至。客携春色度林來。前溪草縷煙和合。昨夜花心雨喚催。秣馬僊巖聊暫憇。野翁擎進濁醪杯。</text>
<title>舍人巖口占</title>,<text>寒峭巖花發苦遲。一春將盡始辛夷。情親野老從爭席。啼款山禽解勸巵。樵斧暫休柯欲爛。漁舟重到路應疑。明朝更擬冥搜遍。洞號潭名細問之。</text>
<title>贈權生瑞玉</title>,<text>不恨山榴澁未開。苔花如錦巧粧臺。比年水石偏成痼。三醉溪翁此勸杯。</text>
<title>又向銑潭途中</title>,<text>春事已寒食。前宵峽雨晴。路危從馬蹶。潭近可牛鳴。細草靑堪藉。尖崖怪欲傾。一僧林外過。山意忽添淸。</text>
<title>桃花洞</title>,<text>薇可登盤鱖可叉。坐來添得野情多。峽童倚壁晴燒榾。溪女臨流晝洗麻。幽徑雨痕偏石蘚。晩山春意已巖花。人煙宛似桃源裏。一犬雲中有幾家。</text>
<title>還碧樓</title>,<text>慣尋僊島緩回舟。雨後春江水穩流。遙望郡城簫鼓裏。佳人忙下夕陽樓。</text>
<title>又次繩兮</title>,<text>回舟春色已三分。更倚江樓醉夕曛。歌舞留賓仍秉燭。曲欄東畔妓如雲。</text>
<title>自丹丘還。次贈金生錫隆。</title>,<text>歷險窮源到十分。冥搜三日鎭朝曛。晴潭夜泝帆拕月。古磴春行馬踏雲。衣上尙沾靑嶂色。夢中猶狎白鷗群。奚囊點檢盈千首。郢匠裁墁更屬君。</text>
<title>寄贈丹丘使君</title>,<text>遊騎初回趁夕陽。更尋僊尉款琴堂。仍拚峽裏新知樂。忽放樽前舊態狂。醉後任從投轄久。歸時不省下樓忙。春江起柁君休懶。花動屛山已半強。</text>
<title>別繩兮</title>,<text>却怪今宵鬢最明。等閒曾聽此歌聲。江樓暗喚離群恨。細雨殘燈摠是情。</text>
<title>望繩兮歸舟。走草追寄。</title>,<text>徙倚江樓望子歸。白頭離緖政依依。春風大是無情事。吹送輕帆去若飛。</text>
<title>望繩兮歸舟。走草追寄。 附舟中。次西坡追寄韻。繩兮</title>,<text>佳什追飛慰獨歸。讀來離思倍依依。聊知今夜孤舟夢。應向凝淸閣裏飛。</text>
<title>舟中</title>,<text>無數巖花穀雨初。半山春色畫圖如。野翁一笑來爭席。料理村醪與鱖魚。</text>
<title>書懷。寄謝趙子直。</title>,<text>平世君民事謬悠。𪚥來狂策摠堪羞。親朋一字猶靑眼。窮峽三年已白頭。槐國夢驚從失馬。海村春動憶馴鷗。前江欲放桃花浪。儻理扁舟問碧樓。</text>
<title>書懷。寄謝趙子直。 其二</title>,<text>世故灰心物物浮。尙憐衰白減風流。詩鋒對壘甘輸敵。酒量逢場每讓頭。薄俗多言從市虎。冷官無事狎江鷗。怪君應少驪駒興。不愛春湖懶理舟。</text>
<title>急風泊舟</title>,<text>急雨春翻浪。驚飆夕蕩舟。披蓑狂太守。眉上尙詩愁。</text>
<title>明月亭</title>,<text>花老藏春店。雲棲過雨山。野亭吟賞愜。牽挽使君還。</text>
<title>詠落李花</title>,<text>亂撲庭除細委塵。生憎容易餞餘春。隨風尙作輕盈態。雪片漫空舞樣新。</text>
<title>鳳臺</title>,<text>東走峯形接水源。夕陽舒眺倚荒原。山田麥浪靑千畝。郡郭梨花雪一村。雨意忽敎江樹暝。春聲偏入野禽喧。篙師不識回舟興。愁見前湖暮色昏。</text>
<title>偶尋垂柳。暫憇水阿。旁有一村家。梨花繞籬。落雪滿庭。問之。卽茂叔所眄府妓勝晉家也。默諦茂叔眉睫。頗有暗暗牽動之色。仍發一噱。戲吟要和。</title>,<text>柳市隨陰憇水阿。落花深處晉娘家。同來野客腸偏斷。合作風流話本誇。</text>
<title>碧樓餞春</title>,<text>飽經岐路悵西東。此別關心倍此中。深樾已看煙護翠。危花爭奈雨鏖紅。無端院落鶯聲老。強半階庭蝶影空。來歲重逢何處是。打鷗亭畔海棠風。</text>
<title>龍湫觀瀑</title>,<text>何所山無瀑。乾坤尠此倫。恰成雷氣勢。偏占月精神。絶境應天祕。瓌觀任鬼嗔。狂流跳急雪。頓失一巖春。</text>
<title>金天用新擢第來過。喜甚同賦。</title>,<text>桂籍纔聞擢勝流。忽驚遊騎到沙州。萍蓬異地逢吾友。江漢千年有此樓。花晩鶴菴堪理策。月明龜峽可呼舟。君歸詫語玆消息。五斗功名領十洲。</text>
<title>龜潭回舟</title>,<text>繁華瀟灑兩兼之。誰畫玆遊得意時。丹洞尋花四月好。玉泉觀瀑獨峯奇。錦帆高處雙鬟侍。蠟屐輕邊一衲隨。向暮歸裝忙點檢。甁罍俱罄但囊詩。</text>
<title>望龜潭</title>,<text>嶽色宜晴望。江聲作夏寒。生憎前夜雨。躑躅已全殘。</text>
<title>又用唐律韻</title>,<text>騰如攢蹙走如斜。句欲摸眞到夕鴉。從古豈無才子詠。至今難得大方家。袖中嵐翠杯中月。步處苔紋歇處沙。莫恨洞天春事盡。鳳笙吹奏落梅花。</text>
<title>又用唐律韻 其二</title>,<text>歸棹遲遲趁日斜。擁船歌妓髻如鴉。玉峯丹洞壺中界。斷雨孤煙畫裏家。啼挽春容鶯擲柳。睡分閒趣鷺依沙。一林濃綠看逾好。休恨桃村未及花。</text>
<title>靑草湖</title>,<text>四月江城黃鳥飛。綠陰如海見花稀。偶逢詩友携仍出。却被風光挽不歸。山意釀雲侵酒席。雨痕抽蘚上漁磯。歌姬秪管明朝別。枉唱銷魂金縷衣。</text>
<title>呼韻</title>,<text>山鳩轂轂喚新晴。風浦偏高日暮聲。一篴弄殘垂柳外。半催離恨半詩情。</text>
<title>寒碧樓。聽文琴師感君恩曲。有懷吟贈。</title>,<text>十年帷幄聖恩優。猶許分符領好樓。今日聽君琴曲處。白頭僊尉淚偏流。</text>
<title>詠芍藥。次牧隱韻。</title>,<text>天葩本較衆芳遲。開趁淸和四月時。偏解殿供春後翫。却能催料靜中詩。陰移晩旭當階轉。香動輕颸透幕吹。艶態自來無十日。急呼歌妓侑深巵。</text>
<title>舟中。遇徐長老。</title>,<text>幽花怪鳥摠多情。江上僊舟慣送迎。野闊平鋪千畝綠。潭淸倒揷幾峯明。人乘郡閣餘春興。天放湖村盡日晴。隨意泝洄俱自適。秪愁甁榼已全傾。</text>
<title>詠獨鶴。用唐律韻。</title>,<text>何年珠樹舊棲空。碧海靑天夢想中。五夜露寒依小塢。一春花落伴孤叢。羈心踽踽愁眠月。落羽蕭蕭懶舞風。我亦九霄纔鎩翩。儻憐懷抱與渠同。</text>
<title>開天洞</title>,<text>溪潭淸淺洞平夷。不謂開天有此奇。山鬼苦猜常祕護。峽氓猶黠枉相欺。百年留債終應了。半日偸閒却盡窺。欲問前朝僧寺處。草深殘麓但荒碑。</text>
<title>松巖</title>,<text>松陰移席話從容。落日巖蹊更散筇。古甃尙傳神女事。荒碑猶記法師蹤。山家薄酒三杯釅。野老新歡一笑濃。料理孤舟與短笛。待看潭面月高舂。</text>
<title>贈風流山主人</title>,<text>風流山客也風流。滿榼新醪取次謀。樵笛一聲村意好。麥田三畝野情幽。峯陰作潤晴猶雨。水氣生寒夏欲秋。夜久峽雲方解駁。月輪携我上漁舟。</text>
<title>碧樓。示崔擎天。</title>,<text>長憶西村昔合幷。峽雲秦樹綰離情。欣成一夜靑眸會。頓失三年白髮生。丹洞問僊晴理屐。玉泉尋瀑晩回旌。逢君此地天應借。別後新詩滿洛城。</text>
<title>月夜。戲吟示擎天。</title>,<text>世間吾道厄。天下此樓高。動塵談仍劇。揮觴飮更豪。百年風滿穴。殘夜月舂濤。別有低鬟妓。琴中密意挑。</text>
<title>三智灘</title>,<text>自分湖竹歲三回。每到玆區眼輒開。蓬島煙霞山一面。武陵村落水西隈。斷巖花謝春無迹。荒寺雲寒鶴不來。料抵玉峯方暝色。桂橈撐趁月沿洄。</text>
<title>望丹丘</title>,<text>帆飽江門半日風。亂山濃綠夕陽中。玆行猶値好時節。莫恨春歸無點紅。</text>
<title>玉筍峯</title>,<text>秀色遐猶掬。眞形近却瞻。百般雕鏤巧。千古聳抽尖。此境天應借。今宵月許添。孤舟三弄篴。蒼翠曲中霑。</text>
<title>龜潭夜泛</title>,<text>無限江山月色稠。篴聲寥亮滿中流。樽空燭跋猶餘興。更發狂歌不下舟。</text>
<title>舟中醉起。諸客盡散。無聊口占。</title>,<text>官樓角動醉眠醒。江月初沈江樹冥。殘妓獨留憐有態。好朋先去訝無情。衣邊點滴酒痕濕。笏外依微山色靑。更喚篴童吹一曲。宿雲飛盡渚禽驚。</text>
<title>歸臥碧樓</title>,<text>維舟新句又催尋。寒碧樓前片月臨。玄鶴彩雲蒼翠色。酒痕和與滿衣襟。</text>
<title>凝淸閣</title>,<text>官樽酒新熟。太守飮無何。境勝惟耽句。民稀不報衙。風江欹枕響。雲嶂倚樓多。醉後饒狂興。村婆亦獻歌。</text>
<title>凝淸閣 其二</title>,<text>齋鈴不響草侵除。寂寞官居野寺如。數疊靑山簾捲後。一聲黃鳥夢醒初。時逢叉拜僧持倦。稀見忙趨吏抱書。忽覺新詩添好料。半江斜日雨疏疏。</text>
<title>二疊示擎天</title>,<text>少年狂習已全除。白首相看淡水如。吟就小樓山色裏。夢回高枕雨聲初。眼前丹竈時搬火。肘後靑囊穩檢書。君去洛城如國我。掩門江郡俗緣疏。</text>
<title>丹丘舟中。走次擎天長句。</title>,<text>東國山川四郡最。丹丘別是神僊界。龜潭之壯玉筍奇。遲我三年州紱解。今行何況我友偕。得意雲帆泝澎湃。千巖簇攢半天奪。一泓呀集群流匯。森羅映發不暇應。眩眼駭心轉幽怪。伊昔陶翁所釣遊。其上蓋有丹書在。江神爲我好風色。鏡面淸晏奔沫殺。俄頃東嶺月輪出。倒涵潭紋影破碎。怳訝憑虛腋生羽。弁髦銅符換霞佩。降僊臺空僊影遠。彩雲蓊蔚閒千載。山霏和與水氣潤。衣袖漫漶任沾灑。官樽有酒不用斟。夜久披襟吸沆瀣。愧乏如椽大不律。描出鏗然有聲畫。石竇依俙聞異香。中有藥草應堪采。吾生賦性癖山水。百年僊區逋舊債。玆遊兼得四美具。合詫平生心目快。煩君明發莫催歸。終古風塵是苦海。</text>
<title>碧樓月夜。贈別擎天。</title>,<text>此月誠難得此樓。樽前況有舊詩流。僊歌忽作陽關曲。一夜傷離半白頭。</text>
<title>送擎天追至鳳凰臺。卽席口號贈別。</title>,<text>伊軋鳴橈已水隈。祖筵初設鳳凰臺。江山滿目淹征路。歌舞多情侑別杯。勝地不常君係戀。窮途無伴我憐才。那堪相送回舟處。渚樹煙生落景催。</text>
<title>春問李繩兮來訪。留一朔餘。遊潭島。有花事辛夷動。村情布穀鳴之句。崔擎天踵而至留十日。泛月龜潭。時舟到城浦。有重把古琴彈一曲。夜深絃急月輪高之句。兩作俱絶佳語也。於擎天之行。作一絶以致區區。兼要轉示繩兮。</title>,<text>三年慣作江樓別。別是難離李與崔。潭島新篇城浦詠。世間那得此奇才。</text>
<title>春問李繩兮來訪。留一朔餘。遊潭島。有花事辛夷動。村情布穀鳴之句。崔擎天踵而至留十日。泛月龜潭。時舟到城浦。有重把古琴彈一曲。夜深絃急月輪高之句。兩作俱絶佳語也。於擎天之行。作一絶以致區區。兼要轉示繩兮。 附次 崔擎天</title>,<text>四海文章韓吏部。當年偏許博陵崔。此生何幸逢知己。一語丁寧奬不才。</text>
<title>擎天醉甚。將發未發。居然日已黑矣。仍携與共舟。泝月而還。</title>,<text>當年肝膽已相傾。今日偏知拔俗情。返棹風流天亦會。故敎江月滿樓明。</text>
<title>贈晩溪主人朴察訪亨龜</title>,<text>吏隱三年與俗疏。一筇閒日問山居。龜潭縱勝淸堪讓。寒碧雖奇淡不如。小塢殘煙茶熟後。晩林幽鳥夢醒初。孤舟短笛重尋約。待得春流上鱖魚。</text>
<title>出山時口占</title>,<text>昨醉僊家濁酒樽。來時和夢憇山門。殘碑尙認前朝時。喬木猶分處士村。坐席頻移偏樹影。歸裝催檢半苔痕。居人共說長淵好。却恨灘高未泝源。</text>
<title>徐老林亭壽席</title>,<text>林木交陰薄暑鏖。晩晴雲物媚江皐。長風挂席舟行駛。一雨添篙浪勢高。亂酌百籌從絡繹。繁絃三弄更啁嘈。白頭村老逢初度。醉擁嬌姬氣自豪。</text>
<title>碧樓。次唐律。</title>,<text>朝眠纔罷午陰分。身世閒如鶴出群。白浪斜拕半帆雨。靑山穩作一樓雲。江聲鷺夢俱堪詠。吏訴民喧寂不聞。玉笛更兼瑤瑟奏。也能留客醉殘曛。</text>
<title>朝起</title>,<text>登樓灝氣十分籠。揩眼風光活畫同。一島似萍孤棹外。亂山如夢濕煙中。江鷗輕薄投波白。店日蒼唐出霧紅。爭促好詩呈几案。使君吟橐不憂空。</text>
<title>朝起 其二</title>,<text>靑山送色席邊籠。太守樓居僧寺同。詩筆酒樽雲影裏。舞衫歌板雨痕中。興牽江篴三更咽。夢斷街塵十丈紅。擬待新晴重理屐。玉泉巖瀑噴高空。</text>
<title>翌朝三疊</title>,<text>牀簟雲痕掃復籠。閒倩却詫與渠同。數家籬落水聲裏。一郡樓臺山氣中。官甕初濃竹葉綠。妓裙新曳石榴紅。無端急雨添奇翫。箔外江翻浪打空。</text>
<title>夜坐四疊</title>,<text>山霏斂盡水煙籠。頃刻陰晴狀不同。夜久篴橫遙浦外。月明樓在半天中。鷗沙鋪岸五更白。漁火隔江三點紅。明發龜潭重起柁。彩雲峯色玉磨空。</text>
<title>碧樓喚月</title>,<text>雲氣猶陰雨氣晴。落簷殘溜不成聲。却嫌無月江樓黑。試捻僊簫一喚生。</text>
<title>將向龜潭。舟中口占。</title>,<text>逢僧細問瀑如何。一棹飛穿江雨斜。今夜獨峯晴後月。亂流狂沫十分多。</text>
<title>將訪玉泉。舟中次唐律。</title>,<text>巖泉爲我定添肥。山鬼急鞭江雨歸。癖懶篙工嫌起柁。從嬌歌妓怯沾衣。秪緣事簡身差健。誰會神融興欲飛。千古知心鶴峯月。夜深應喚舊令威。</text>
<title>香爐觀瀑。又用前韻。</title>,<text>今翫較如昨翫何。拄筇吟望帽簷斜。涓流恰換雷鳴狀。始信一宵山雨多。</text>
<title>僧房曉起</title>,<text>寄宿丹山第幾層。小菴如斗隱蒼藤。催醒客夢聆疏磬。急掃樓雲有老僧。千嶂亂鳴風外瀑。一牕孤照雨邊燈。簷前寶樹花陰重。落月流痕向曉凝。</text>
<title>泊舟龜潭沙岸</title>,<text>淸幽雄拔幷兼之。聳處撑霄倒蘸漪。一朶望來知洞近。兩鬟分後覺帆移。輕雲快放全身露。斷雨尤看本態奇。自笑敲推枉費思。古今才子此無詩。</text>
<title>回舟</title>,<text>輕蓑短策出山門。衣袖闌干點雨痕。殘店樹深鳩轂轂。遠洲沙白鷺飜飜。玉峯更媚新晴態。花浦偏多薄暮喧。淹棹莫辭拚一飮。夜來應有月臨樽。</text>
<title>詠屛山</title>,<text>壓江千嶂摠無顏。何處飛來綠一鬟。露桂雲松明鏡裏。秋楓春杏彩屛間。晴嵐釀送樓陰爽。落景涵分水態閒。長向枕邊供勝翫。不勞吟擲短筇還。</text>
<title>碧樓。次箕雅韻。</title>,<text>靑山環抱勢如弓。一道江流走不窮。衝峽短帆孤帶雨。倚樓長篴晩橫風。三年淸翫最今夕。六月炎氛無此中。借問沙頭雙白鷺。他時能復憶衰翁。</text>
<title>曉起無寐又疊</title>,<text>靑山如夢月如弓。騁眺危欄目力窮。十里鐘穿孤寺霧。五更樓抱半江風。荒城斷角殘星外。遙店疏燈細雨中。無數吟資相映發。故應天意窘騷翁。</text>
<title>虎童 遂元兒名 初度日醉吟</title>,<text>兒子逢初度。當筵彩舞傞。衰顏浮喜氣。更欲發狂歌。</text>
<title>草湖次蘇律</title>,<text>鳴橈鴉軋睡禽驚。湖靜船如鏡裏行。一線巖開深峽路。百年樓壓古江城。鏖炎水氣偏含爽。向夕林霏不放晴。忽覺使君瓜日近。山蟬已作叫秋聲。</text>
<title>碧樓。次唐律。</title>,<text>樓迥風多失暑天。挂空簾影抱山煙。匏樽酒冽醅畦秫。瓦鼎茶淸煮石泉。廢寺鶴眠雲際樹。暮江僧棹雨中船。枉誇當日蓬萊選。作吏方知便作僊。</text>
<title>碧樓聽篴</title>,<text>月暗樓前逝水遙。離鸞別鳳響雲霄。五更巖洞石俱裂。六月江城梅自飄。山店旅人應警枕。峽門行賈盡停橈。淸商一曲添悲壯。星漢搖空宿霧消。</text>
<title>新秋。次唐律韻。</title>,<text>江氣迎秋易作陰。忽驚涼意動前林。公庭吏散眠山鹿。訟閣鈴稀集水禽。風送峽門帆腹飽。雨添沙觜浪痕深。憑君更起林湖興。將約孤筇一討尋。</text>
<title>留別碧樓</title>,<text>三年無日不登樓。此夕還如夢裏遊。一席歌琴渾少興。滿江鷗鳥摠關愁。催傳別酒成微醉。懶解行舟故暫留。爲問屛山楓樹樾。秋風能憶使君不。</text>
<title>重到結城舊墅。感懷口占。</title>,<text>重來歲月幾凋蓂。觸目無端萬感生。鬢色已非前日黑。山光猶保舊時靑。丘園閭井依依是。存歿悲歡事事更。強把杯觴拚一飮。醉中衰涕不禁零。</text>
<title>寄金伯兼</title>,<text>茅廬如斗小山涯。差喜柴門近碧波。從此此翁新活計。海天煙雨一漁蓑。</text>
<title>寄金伯兼 其二</title>,<text>解紱歸棲碧海涯。不關浮世有風波。共君料理無餘事。酒榼詩囊且釣蓑。</text>
<title>寄南子聞鶴鳴</title>,<text>秋懷憭慄掩山扃。忽得君書眼爲靑。會待潮生兼月上。一樽同醉打鷗亭。</text>
<title>同伯兼次箕雅韻</title>,<text>山下孤村竹作扉。小堂留客醉殘暉。林陰欲轉棲鴉集。耘唱初稀饁婦歸。薄宦我纔投墨綬。幽期子已製荷衣。一樽更約鼇峯月。聽說前湖水政肥。</text>
<title>曉坐口占</title>,<text>鷄唱蟲吟曉共闌。夢回秋意半牕寒。歸田尙有關心事。未報君恩髮已殘。</text>
<title>又疊扉字。和伯兼見寄。</title>,<text>坐想澄湖水半扉。幾回吟眺憶玄暉。小山攀桂儻招隱。三逕撫松纔賦歸。藥塢步苔粘蠟屐。釣船衝雨濕蓑衣。鼇村一醉君休負。前浦秋生蟹已肥。</text>
<title>又和伯兼見寄</title>,<text>松麓吾纔隱。鼇山子已家。前湖新得月。曲沼半無花。竹色晴粧砌。潮痕晩落沙。相過期百遍。醉帽日欹斜。</text>
<title>三疊扉字</title>,<text>小屋依山不設扉。閒哦鎭日到斜暉。浮榮玄觀花全謝。晩計遼陽鶴始歸。秋社問農披野服。水村呼酒典朝衣。一竿時復携漁伴。丙穴脩鱗玉樣肥。</text>
<title>曉坐。次明律韻。</title>,<text>睡罷微涼透枕頭。疏籬閃閃見螢流。投閒頓覺今爲是。懷祿多慙晩始休。曉色月籠山店樹。寒聲潮蹴海門秋。荒田小屋生涯足。不向金鑾夢舊遊。</text>
<title>又疊前韻。示姜君聖復。</title>,<text>解綬歸來白盡頭。村歌社酒尙風流。榮途事往從翻覆。故里田荒合退休。蟲草鴉林煙織暝。露荷風竹月籠秋。憐君不逐炎涼變。羸馬相尋續舊遊。</text>
<title>追憶寒碧舊遊。寄李茂叔。</title>,<text>一別僊州臥故閭。夢魂長遶好樓居。坡翁每憶曾臨浙。永叔寧忘昔在滁。鸚浦月華應舊樣。屛山楓信更何如。關情最是梅村客。亂酌狂呼禮法疏。</text>
<title>茅山堂</title>,<text>僊區慣與野人評。爭道玆堂最擅名。大海瀰漫千頃白。小山飛落一眉靑。潮環斷麓長如約。月旁孤鬟每有情。樹密猶嫌妨眺望。重尋擬趁葉全零。</text>
<title>又疊頭字。寄伯兼。</title>,<text>投紱歸田雪滿頭。友朋呼我酒人流。虞翻舊態狂猶樂。畢卓豪風死始休。世事纔驚槐國夢。天時又屬菊花秋。玆辰不醉那辰醉。日飮無何爛漫遊。</text>
<title>又疊頭字。寄伯兼。 其二</title>,<text>茅廬新築艾湖頭。數畝荒田一曲流。中散元兼七不可。歐公自有三宜休。斷雲歸鳥出村暮。落木驚鴻海國秋。莫道近來吾輩厄。問誰禁得此優遊。</text>
<title>又疊寄謝金童子時濟 伯兼之胤</title>,<text>君詩令我欲垂頭。風格居然作者流。天璞自鳴那待扣。神駒遐騖未應休。纔逾長吉嘔心歲。差少蘭成射策秋。日下五雲將復見。忘年終擬託交遊。</text>
<title>又疊蓂字</title>,<text>時律居然變九蓂。幽愁偏趁杪秋生。霜侵危鬢添新素。木落寒山減舊靑。入夢觚稜千里迥。驚心風雨幾番更。窮廬尙有憂時念。楚調歌成淚自零。</text>
<title>普賢菴</title>,<text>此寺元稱勢絶孤。僧言今日最奇殊。一番風作海翻動。萬里雲來山有無。空裏大都疑幻界。眼前何狀不新圖。靈壇露坐披蓑久。怳揖三淸駕鶴徒。</text>
<title>天井菴</title>,<text>辛苦攀登石棧懸。小輿赬盡老僧肩。一泓海接燕齊地。萬里煙通渤碣天。遙島散如萍梗泛。衆峯攢學髻鬟連。文章頓覺恢奇氣。落筆舂容騁幾篇。</text>
<title>重見嶺頭石佛。感吟。</title>,<text>苔蘚爲茵石作屛。折花嬉戲憶髫齡。白頭感爾猶無恙。萬事滄桑涕欲零。</text>
<title>保寧永保亭</title>,<text>滕閣黃樓孰弟兄。今登不減舊聞名。回環晝夜潮如約。斷續西南山有情。寺壓危譙寒磬落。天連孤島獨帆橫。平生挹老驚人句。一讀軒楣眼更明。</text>
<title>無量寺</title>,<text>郊扉晩計寄湖隈。動息隨緣俗慮灰。匹馬偶尋無量寺。故人多勸有情杯。千年石老荒苔蝕。十月山寒暮雪催。珍重一樽他日會。更期白馬江花開。</text>
<title>敬次王考忠貞公結城村墅詩韻</title>,<text>小屋依山麓。蓬蒿翳薈中。一牀經卷在。猶保故家風。</text>
<title>敬次王考忠貞公結城村墅詩韻 其二</title>,<text>新蕪抽壟浦禽飛。斷雨鞭春昨夜歸。舊業秪今留物色。不堪追和卷中詩。</text>
<title>趙君汝起命興。訪余于海曲窮巷。對酒酣歌。伊夜風雨猝至。感懷偶吟。仍替別語以贈。</title>,<text>相逢懽極轉生悲。我有深懷爾可知。千古牙琴絃已斷。廿年潘簟淚猶滋。狂歌濁酒連牀夕。急雨顚風撼枕時。窮巷閉門朋舊少。不堪明發又分離。</text>
<title>將赴星山汝和宅。同進吾 李公墪字 聯句爲別。</title>,<text>四載相逢卽別筵。一樽春日鬢俱鮮。江湖久斷明時念。銅墨猶存宿世緣。差慰伽倻山近郡。不愁聞慶嶺參天。秪應細酌偸淸暇。憂國詩成莫浪傳。</text>
<title>酒谷。戲贈李子貞師吉。</title>,<text>酒谷何無酒。無情勝有情。經過仁里日。幸免酒狂名。酒谷在尼山近尹明齋宅</text>
<title>沈參議龍卿輓</title>,<text>惟天降才良。若將不偶爾。亦旣豐其賦。反或嗇其施。此理古今疑。高穹漠難詰。我友豈易得。溫溫玉其質。髫齡不好弄。莊重類成人。弱冠遊師友。繩墨自律身。伊吾孔氏書。津筏早已涉。餘事業功令。高科頷髭摘。雲霄藹孤。令望重一時。史苑與經帷。跬步上玉墀。郞僚又佐貳。次第登銓司。世故衣爲狗。江皐返初服。萬事玄都花。一旬漳水疾。云胡未中身。奄忽天奪速。人亡國殄瘁。士友咸悼惜。阿戎繼淪逝。禍故何荐酷。孀閨哭呼蒼。行路亦沱若。顧余畸於世。早幸葭倚玉。憶昔識面初。我髫君始弁。看君標擧儼。頭角已自見。余戇禮法疏。悅之學未能。論交數十年。苟諾恥面朋。義理互質難。病敗相糾繩。蠶絲牛毛際。鑽核期歸一。長言或移晷。細札動盈束。靑雲雁序進。華貫步武接。寵辱無甘壞。交誼竟莫逆。汪汪淡水情。半生如一日。衰年四載別。江渭杳魚鴻。君方滯郊扉。我又落南中。山川邈而阻。魂夢徒爲勞。離違已作惡。存圽更嗚呼。傷心滿梁月。顏色依俙是。要之一世間。過雲與逝水。彭殤竟同歸。凡楚俱一轍。君歸大化中。精爽定自得。支離後死者。白首焉所託。金蘭道誼契。膠漆團會樂。此世長已矣。泉路結後約。拭淚懷疇曩。餘恨在衷曲。斂旣負憑柩。窆又違臨穴。張車待范馬。俯仰多慙忸。平生古匣琴。撫徽空掩抑。哀詞寫肝臆。惻愴難具述。緘封一慟哭。嶺雲千重隔。</text>
<title>晉陽使君宋道深光淵。投紱而歸。過州居一宿。席上走草爲別。</title>,<text>不料南來共此筵。滿樓明月況秋天。樽前忽覺離懷惡。錦瑟新催十五絃。</text>
<title>晉陽使君宋道深光淵。投紱而歸。過州居一宿。席上走草爲別。 附次 宋道深</title>,<text>使君携酒敞華筵。月色分明午夜天。喜見文翁儒化日。武城重得動歌絃。</text>
<title>立巖。次坡村朴兄韻。朴公長建號坡村</title>,<text>孤鶱鵩噣玉崔嵬。歷盡乾坤浩劫來。更有盤崖平似掌。嘉名肇錫使君臺。</text>
<title>雲鶴臺</title>,<text>六曲蒼巒障樣開。孤筇獨上最高臺。靈壇石古僊何去。老樹巢空鶴不來。觸目瑰觀難品藻。關心逋債窘酬裁。尋眞異日應迷路。莫遣吟鏕出洞催。</text>
<title>舍人巖</title>,<text>層巖旁水玉蹲蹲。牽挽遊人暫駐軒。峯觜樹浮雲有態。石縫苔潤雨留痕。樵柯欲爛醒三劫。僧偈初翻淨六根。今日出山還簿牒。不妨仍醉野翁樽。</text>
<title>立巖</title>,<text>蒼巒如帶巧回旋。亂樾陰中拓洞天。巖古一松偏偃蹇。月明孤鶴儻蹁躚。夕嵐亂滴侵衣上。秋水新添漲席邊。點檢歸裝無俗韻。酒甁詩橐杖頭懸。</text>
<title>次坡村留別韻</title>,<text>淸秋易感傷。暮境難離別。誰把此情杯。勸君孤店月。</text>
<title>武溪倉亭</title>,<text>民憂邑瘼未全删。簿領撩人鬢欲斑。忙裏偶尋閒世界。人間那得此江山。漁謳牧唱俱醒耳。晩鶩秋霞摠破顏。忽覺詩愁生眼底。倚欄癡坐不知還。</text>
<title>醉草。贈晉陽使君趙祥甫。</title>,<text>憶折城西楊柳枝。逢君此地未曾期。人間萍水元無定。嶺外杯筵亦一奇。客路遙連羅氏國。離歌齊唱岳王詞。今歸合詫公餘興。月滿江樓把酒時。</text>
<title>四時軒。夜坐述懷。</title>,<text>劇邑逢荒歲。慙吾吏術迂。野無一畝熟。倉有幾年逋。報國猶丹悃。憂民欲白鬚。寒宵耿不寐。牕月轉高梧。</text>
<title>因訟田摘奸出郊</title>,<text>強半三春困簿書。偶因田事出郊墟。餘寒尙峭村花澁。一雨纔晴巷柳舒。縱有新詩酬令節。奈無嘉政惠窮閭。歸時暫上南亭望。天畔倻山罷霧初。</text>
<title>春日立巖</title>,<text>劍立鵬蹲肖却非。誰能狀出此神機。千尋壓水危如墮。一朶沖霄怪欲飛。花氣倒燃潭底影。雨痕留染石縫衣。春風粧點僊區趣。挽得遊驂趁暮歸。</text>
<title>衙罷偶出東門。口占。</title>,<text>公衙早罷卽閒人。出郭班荊便水濱。隴麥新齊前夜雨。村鶯已餞一年春。擁堤綠藪濃如海。彌岸平蕪織似茵。剗地更兼風味好。野童提網獵游鱗。</text>
<title>將至龍起寺途中</title>,<text>峯形峭崒洞呀唅。此路幽深昔未諳。閒日一筇穿翠樾。晩風殘磬透輕嵐。隔溪叉手沙彌幾。背岸加趺石佛三。好是寺門山躑躅。留花四月候遊驂。</text>
<title>紅流洞。示同遊諸子。</title>,<text>一派橫奔兩峽開。噴成珠沫吼成雷。山寒四月花猶在。巖古千年鶴不來。却恐漁舟迷路易。任從樵斧爛柯催。平生慣詠孤雲句。翠壁今看字蝕苔。</text>
<title>學士臺</title>,<text>九曲紅流洞。千年學士臺。逢僧話故事。山日欲西頹。</text>
<title>海印鐘閣口占</title>,<text>洞裏無峯不起雲。昨宵花雨洗塵氛。諸天色相俱新界。似爲星山醉使君。</text>
<title>海印歸路</title>,<text>春日山行不厭遙。小輿辛苦越岹嶢。擔肩赬盡從僧仆。化竇搜窮任鬼嘲。蒼檜白雲龍起路。落花流水武陵橋。君恩尙許酬僊債。遲我經年郡紱抛。</text>
<title>南亭謾吟</title>,<text>衙鼓聲殘牒訴休。使君無事上高丘。長煙古郭迷槐柳。落日荒田散馬牛。隴麥抽經新雨茂。野棠開殿一春稠。黃昏酩酊肩輿返。月色依依滿郡樓。</text>
<title>詠池中兩峯</title>,<text>鼇骨曾霜碧海東。秦童漢使摠無蹤。三山未識流何處。雙朶今看著箇中。深樹護留孤月影。幽花粧點一春容。秋來藥草應堪採。句漏寧須羨葛洪。</text>
<title>伽倻上峯</title>,<text>石劍孤撑自作梯。捫蘿終日始攀躋。迢迢下土浮埃絶。漠漠長空去鳥低。天迥但看無界限。眼窮那復辨端倪。僧言雲末了方丈。指點依微丘垤齊。</text>
<title>次咸山使君趙直甫持正韻</title>,<text>白首偏知感主恩。逢君欲說淚隨言。明時落拓猶州紱。天借僊區共此樽。</text>
<title>夜臥無寐感懷</title>,<text>中宵不寐算平生。四十九年何所成。異地棲遑身似葉。窮途衰白鬢添莖。誰憐供世全灰念。自笑憂民漫有誠。殘月郡樓鐘送曙。怳聞長樂舊時聲。</text>
<title>東樓</title>,<text>公餘登眺趁新晴。極目川原縱復橫。村堰水高農務急。郡城山擁吏情淸。東西岸岸觀魚興。遠近家家打麥聲。收拾一樓閒趣味。沈吟坐到月侵楹。</text>
<title>浣石亭</title>,<text>李家亭子水西頭。人去亭空物色留。遙嶂有情東北抱。長江無恙古今流。苔深松逕堪馴鶴。沙暖煙汀欲狎鷗。携酒來登還是主。吏情誰道遠滄洲。</text>
<title>南亭賞月</title>,<text>瘦篁老木影依微。亭子東頭月出時。忽放伽倻雲裏色。似應分付使君詩。</text>
<title>朝日出郊</title>,<text>淸晨觀稼出林皐。昨雨陂田潤似膏。不是偸閒探物色。却緣嫌鬧屛麾旄。眠牛穩臥村蕪暖。浴鸛飜飛野水高。有眼自難遮句料。欲偸新格僕風騷。</text>
<title>曉起有懷</title>,<text>鼗鼓鼕鼕報曉忙。老懷無寐起彷徨。濕煙黯淡林光黑。斷雨凄霏樓氣涼。嶺邑二年驚鬢換。海莊三畝憶田荒。緣何未決抛腰紱。秪爲伽倻擁郭蒼。</text>
<title>摘奸訟山。歸路口占。</title>,<text>慙愧頻頻作此行。二年猶未息民爭。差欣出郭稀公牒。也是看山有勝情。樾下噪禽皆似語。草頭垂蕊不知名。無心可愛蹲隄鸛。每候歸輿賭句成。</text>
<title>雨中。登東樓。</title>,<text>蒸溽撩人欲暫逃。纔收倉糴更登高。弱雲篩絮山披帽。晩雨翻盆水漲篙。久減酒情從廢酌。尙牽詩興又提毫。生憎眞境難描處。口吻鳴時首苦搔。</text>
<title>尙州試院。示同席諸公。</title>,<text>庭陰欲轉午風和。牆角鳴禽集樹柯。推與諸君專試事。從他長日困眠魔。未應藻鑑遺珠玉。不害風流醉綺羅。況是小堂佳趣在。荷香月色夜來多。</text>
<title>尙州池亭。次板上韻。</title>,<text>粧點池亭勝。紅蕖又翠筠。香隨風度檻。影與月親人。詩句酬逋債。杯樽了宿因。留歡還是主。太守但憂民。</text>
<title>東樓漫吟</title>,<text>危樓落日淡餘光。縱目平郊十里長。新綠遍畦牛臥倦。夕陰生樹鳥投忙。詩情觸物閒添癖。酒態逢場老減狂。一朶金烏千古色。更堪回首弔遺芳。</text>
<title>蓮堂又疊前韻。示坡村要和。</title>,<text>池紋新拭蜀菱光。牆外垂楊裊裊長。且可拈毫搜句急。莫敎吹角報衙忙。閒時習靜仍成懶。醉後從眞不厭狂。蟬語忽催秋信動。坐愁容易損年芳。</text>
<title>蓮堂又疊前韻。示坡村要和。 其二</title>,<text>雲薄前山漏日光。使君朝起引杯長。蟬吟集樹迎涼早。蛙鼓喧池喚雨忙。詩癖漸從閒處痼。酒情偏減少年狂。天涯幸値高軒枉。一室芝蘭剩襲芳。</text>
<title>蓮堂又疊前韻。示坡村要和。 其三</title>,<text>牆角林陰媚霽光。齋鈴不響午風長。客耽杯爵從他醉。吏抱文書有底忙。老去自甘成懶散。興來時復放顚狂。雙峯晩翠濃堪掬。高處新栽藥草芳。</text>
<title>蓮堂又疊前韻。示坡村要和。 其四</title>,<text>雙朶峯陰蘸鏡光。一簾晴旭轉階長。牆槐擁翠蟬藏密。岸草垂花蝶掠忙。好酒滿斟寧厭醉。惡詩頻唱亦云狂。晩風時送淸香度。曲沼新荷政發芳。</text>
<title>曉頭無寐。有懷口占。</title>,<text>低星遠火已看稀。曉夢初醒酒力微。曲沼荷香風澹澹。小山林影月依依。縻官每愧淵明是。投老方知伯玉非。準擬秋來抛郡紱。鷗湖水闊鱸魚肥。</text>
<title>詠百日紅。同坡村賦。</title>,<text>一種元超萬卉中。天然幽艶著芳叢。留經百日偏能久。開殿三春獨也紅。濃態夕和煙縷襲。淡粧宵共月痕籠。移根好占池塘趣。柳影荷香澹澹風。</text>
<title>詠百日紅。同坡村賦。 其二</title>,<text>開花時節過天中。深院新移第一叢。異種君休等閒視。幾旬渠得鎭長紅。朝陰受雨微微潤。夕艶拕煙細細籠。無數姚黃與魏紫。可憐容易落春風。</text>
<title>詠百日紅。同坡村賦。 其三</title>,<text>若把群芳較下中。渠應壓倒萬花叢。輕輕似染聯跗翠。爍爍如酣暈臉紅。偏爲小堂工點綴。每供新句入牢籠。晩來一陣荷塘雨。依約纖枝巧耐風。</text>
<title>詠百日紅。同坡村賦。 其四</title>,<text>孤絶尖峯在水中。名花一本託新叢。影侵槐柳扶疏翠。色奪芙蕖的爍紅。唐殿未經催羯鼓。楚園曾笑護紗籠。長時自占蓓蕾力。不借芳春廿四風。</text>
<title>詠百日紅。同坡村賦。 其五</title>,<text>一樹移來小島中。葩明葉密又繁叢。剛憐節値三春盡。枉道花無十日紅。濃艶解迎朝旭媚。薄陰和與暮霏籠。爭姸喜有君詩在。愧我停毫瞠下風。</text>
<title>湖山亭</title>,<text>華亭聳危構俯壓。淸池邊牆角綠槐。蔭葉密藏鳴蟬雙。峯屹相對几席呈。雲煙日暮妓唱動。纖手盪小船使君。急搜句呼兒覓詩牋。</text>
<title>東樓。用王半山韻。示陝川使君徐仲所敬祖。</title>,<text>樓意已含爽。秋風滌暑氛。有村皆近水。無嶂不生雲。晩雨催新詠。微涼醒宿醺。衰懷饒憭慄。排悶賴逢君。</text>
<title>次坡村韻</title>,<text>荒城晩雨過。樓氣忽生秋。憭慄流年感。羈孤異地愁。身名吾歷落。生事子飄浮。會占東西瀼。耕漁共水頭。</text>
<title>戲呈坡村朴兄</title>,<text>爛熳庭前百日花。直須相對醉花下。莫將貧富枉論交。當日夷吾無九馬。</text>
<title>戲呈坡村朴兄 附次立之 坡村 字</title>,<text>自愛南州池上花。相携日日到鈴下。叔牙無姪還堪咍。豈識夷吾多少馬。</text>
<title>朴兄將歸。用四時軒板上韻爲別。</title>,<text>暮角吹殘牒訴休。斜暉澹澹轉簷頭。蛙初喚促一池雨。蟬欲叫生千樹秋。莫惜今宵爛熳醉。可堪明發別離愁。名亭更有風流事。粉黛雙娥盪小舟。</text>
<title>秋夜卽事</title>,<text>酷憐雙島可逍遙。藜杖扶人步小橋。缺月送痕鋪澹澹。寒林生籟作蕭蕭。細吹萍溜魚遊穩。緩解蘭舟妓唱嬌。何必拂衣江海去。滄洲眞趣箇中饒。</text>
<title>東樓看月</title>,<text>阿誰磨造水晶盤。捧出東城樓外山。添却川華明似練。夜深翻動綠林間。</text>
<title>池堂夜吟</title>,<text>老夫不寐坐殘更。城郭秋生景氣淸。閣月初舒淡淡影。林風已作蕭蕭聲。比來縱廢深杯倒。是處可無新句成。遙憶玉樓寒事早。霜髭添得幾莖明。</text>
<title>池堂夜吟 其二</title>,<text>草根蛩韻鬧寒更。夜氣蒼唐牀簟淸。深院樹林偏月色。近村砧杵自秋聲。誰憐報國心猶在。自愧歸田計未成。昨夢海鄕尋釣渚。白鷗無數浪花明。</text>
<title>川邊</title>,<text>郊墟秋動溽炎餘。關羽祠邊古木疏。村叟持筐呈澤鮒。午盤風味當鱸魚。</text>
<title>贈霞鶩堂主人</title>,<text>江路停驂故倦遊。晩風蘋末已生秋。登臨偶得神僊界。邂逅還逢詩酒儔。天外遠煙山抱野。樹頭殘日水明樓。共君收拾吟哦興。催理漁洲一釣舟。</text>
<title>裴氏茅亭</title>,<text>出郭問村墅。柴扉水北頭。空籬自馴雀。荒逕不收牛。白雨千峯暮。黃雲四野秋。農談雜詩話。相對事皆幽。</text>
<title>姨兄曹進士夏亨輓</title>,<text>化兒漠無眹。與奪有誰司。亨屯理多舛。此事終古疑。兄才賦何厚。兄命稟何薄。吾將向高穹。欲問先掩抑。吾兄少攻詩。天放機鋒利。宛騏早脫馽。越鍔新斂砥。譬之用兵家。約束儘緊峭。大篇固可愛。短章尤深造。力事祛陳言。酷好用奇勝。張軍整旗鼓。觜距誰敢矜。弱冠遊黌庠。每戰輒雋獲。于時數勁敵。指不二三屈。我嘗評兄詩。謂兄類高岑。兄亦欣然笑。許我是知音。高科可髭摘。靑紫俯而拾。齊竿異所好。楚璞逢幾刖。大布裹生涯。鬒髮種種白。未收灞水淚。遽纏漳濱疾。五十五寒暑。倏忽風中燭。平生紫霞洞。故宅空文藻。我少兄六歲。結髮遊從早。敍親雖中表。論情實同氣。得句每相質。遇酒輒共醉。有時縱劇謔。掇皮皆眞率。心親無貌敬。肝膽兩不隔。對面敷腴色。至老如一日。我苦縻世故。遲暮足離別。前春洛社會。各驚顏鬢改。飄飄洞庭葉。南紀又流滯。相思杳魚鴻。嶺月屢上弦。衰懷已作惡。死別況重泉。驚號久未定。念到却哽塞。參天路脩越。川陸重重隔。斂孤憑柩慟。窆違臨壙訣。幽明負實多。有淚空橫臆。西城雪夜話。南嶽蒼翠詠。追惟曩昔事。歷歷皆夢境。此樂復何得。黃壤結後約。虞歌不成腔。哭望雲天黑。</text>
<title>重陽</title>,<text>起看黃菊認重陽。飽占寒霜滿意香。儻笑星山老太守。關心朱墨懶呼觴。</text>
<title>重陽 其二</title>,<text>天涯秋色逼重陽。一夜霜淸時菊香。太守戒心渠不解。映階偏欲侑深觴。</text>
<title>解嘲寄人</title>,<text>老去君恩益自知。此來於我亦相宜。花時佛石春遊好。雲氣伽倻晩望奇。縱惱簿書能省酒。也牽山水或尋詩。世間還有楊州鶴。莫怪經年解綬遲。</text>
<title>夜坐</title>,<text>天空霜氣重。白月上遙岑。燈火千家靜。槐陰一院深。菊垂旁牆蕊。蟲送隔階音。夜久簾帷薄。輕寒欲透襟。</text>
<title>曉吟述懷</title>,<text>遙夜重簾不下鉤。臥聞空外雁聲流。星河隱映樓臺色。樹木蕭疏城郭秋。白首未抛州紱去。黃花應笑酒杯休。無端一枕成殘夢。水滿鷗湖有釣舟。</text>
<title>金烏山寺。與金子懷洪福夜話。</title>,<text>脚踏危梯一散愁。金烏迥壓洛江洲。黃昏扶杖客尋寺。紅葉滿牕僧掃樓。四載別懷連榻話。五更寒雨半山秋。天涯落托俱萍水。誰識鑾坡舊勝流。</text>
<title>普峯賞秋。用前韻。</title>,<text>羈懷憀慄自生愁。古寺寒鐘落晩洲。半壑白雲僧閉戶。滿山紅樹客登樓。東江一帶鷗邊色。南徼千峯雁外秋。冶老遺蹤何處問。不堪搔首想風流。</text>
<title>登星山</title>,<text>野氣蒼唐橫白煙。星山秋望政蕭然。長江一帶割平陸。孤雁數聲流遠天。落木荒城聞斷角。斜陽古渡見歸船。呼兒更進忘憂物。香泛杯心菊可憐。</text>
<title>寄和藥泉看月島韻</title>,<text>孤絶招提壓島高。藥翁詩格當堅牢。三更月放中天色。八月潮驅撼海濤。政憶追陪酬把盞。却憐遊宦負揮毫。扁舟擬截春湖綠。不獨天公餉子豪。</text>
<title>和金子懷見寄</title>,<text>一燈山雨話相思。夢寐何曾此會期。飄轉異方還好境。顚狂劇謔便良規。詞鋒久退吾猶詠。杯政元疏子亦持。別後閉門風雪夜。眼明珍札帶新詩。</text>
<title>海印寺。同亞使李茂卿喜茂，陝川守徐仲所唱和。</title>,<text>寺創羅之季。山雄嶺以南。歸雲將遠磬。逝水引遊驂。子且休田事。吾方放酒談。千峯新得雪。頃刻玉巉巉。</text>
<title>又得侵字。示亞使，陝川守。</title>,<text>倉糴村飢白髮侵。偶然靈境共君尋。天寒落木千峯瘦。日暮疏鐘古寺深。巖洞不迷僧指點。風煙偏媚客登臨。孤雲往事憑誰問。一曲伽倻但古琴。</text>
<title>得寒字</title>,<text>蘿外風飄一磬寒。白雲深院老僧閒。今行蓋檢田疇事。此興也牽山水間。官酒政濃宜共醉。家書何急苦相關。不愁扶下巖蹊黑。天放中宵月共還。</text>
<title>得虛字</title>,<text>鐵瓦翬飛聳碧虛。亂峯如束護樓居。三千大地金沙界。八萬西天貝葉書。寒磬乍敲僧定後。白雲忙掃客來初。良宵蓮幕從遊處。醉守顚狂禮法疏。</text>
<title>得垓字</title>,<text>伽倻雄鎭日南垓。寺自何年肇拓開。深院白雲僧掃坐。亂山空翠客携來。浮生偶辦他鄕會。厚意休忘此夜杯。明發那堪分路處。急風飛雪暗前臺。</text>
<title>紅流洞。贈別李亞使。</title>,<text>寒山木脫露危簪。短日無輝雪釀陰。千古紅流洞裏水。淺深爭似此離心。</text>
<title>閱兵軒詠雪</title>,<text>山黑天寒忽作雲。北風吹雪政紛紛。誰能畫出星州守。高聳吟肩對酒樽。</text>
<title>閱兵軒夜吟。示金天用。</title>,<text>歲暮羈憂一倍牢。名亭何幸得詩曹。吟搔白鬢憐吾老。坐狎紅粧羨子豪。短燭從銷宵刻永。深杯憑閣雪威饕。無端別意添愁絶。銀漢斜流玉笛高。</text>
<title>閱兵軒小雪</title>,<text>南紀地常暖。季冬方雪來。村情忽蕭索。山意頓崔嵬。雲薄日華冷。風高灘響哀。平生歡伯在。能不此相催。</text>
<title>東樓</title>,<text>樓外蒼茫月壓煙。一條虛白動前川。使君誰道功名薄。著處華筵沸管絃。</text>
<title>寄題李淳昌坡歸樂堂</title>,<text>迹混漁樵與俗疏。荒涼先業數椽餘。岫雲有約樓簾戶。野鸛無猜步砌除。雨圃朝培新藥草。晴牕春檢古農書。習家池畔山翁醉。會趁開花上鱖魚。</text>
<title>題李進士志奭畫竹</title>,<text>半幅寒梢一尺高。翛翛嫰色動揮毫。舊聞無此令人俗。今見知君用意勞。雲氣葛陂疑變化。雨聲湘浦恰蕭騷。故園叢翠應蕪沒。添却歸心上鬢毛。</text>
<title>春日江倉</title>,<text>春來不省春消息。病與春添伏枕頻。今日偶携村叟出。野花江柳十分春。</text>
<title>洛江舟中</title>,<text>黃堂暫撥簿書勞。却向滄洲理小舠。瑟嶽晩晴雙髻露。洛江春漲半篙高。多生癖痼牽吟料。暮歲盟寒愧釣曹。輕纜乍移巖下泊。渚花爭映使君袍。</text>
<title>戲贈玄風宰具士雅文游</title>,<text>憐君能飮又能詩。一見天涯似舊知。託契貴無涼熱變。論心要不毀譽移。花筵動斝曾豪謔。月渚撐橈更好期。先故況聞敦族誼。莫因浮議廢追隨。</text>
<title>道東書院 寒暄堂院宇。在玄風。</title>,<text>天佑吾邦大道東。考亭遺派是眞宗。孤忠不救當時禍。至訓長開後學蒙。依舊江山芳躅在。秪今俎豆閟宮崇。門前淸洛流如馬。一脈惟應泗水通。</text>
<title>雙溪洞中</title>,<text>逢春嶺嶠抱沈痾。未賦歸田髮半華。暫醉新醪抛吏事。却尋孤寺問巖花。從遊野客肩頻聳。迎拜林僧手屢叉。風瀑噴跳千顆玉。的應山雨夜來多。</text>
<title>愁送臺次兒子</title>,<text>孤筇客度亂山來。洞邃巖花澀未開。蘿外忽飄鐘磬響。隔溪知近梵王臺。</text>
<title>又疊多字</title>,<text>半日僊遊失宿痾。一春雲物媚韶華。棲殘絶巘猶寒雪。開遍千林已艶花。山蕨抽靑憐可採。水鯈跳白喜堪叉。吟毫久退如椽力。却患靈區舊債多。</text>
<title>又疊多字 其二</title>,<text>禪房一宿頓穌痾。看遍僊區領物華。晩岫爭開輞川畫。春流將泛武陵花。定應宿債逋千首。自笑蕪詞窘八叉。莫怪吟筇遲出洞。二年頭白簿書多。</text>
<title>下山</title>,<text>一出禪門步步淸。筍輿伊軋遶花行。流雲臥壑疏鐘度。落日銜山短笛橫。拍手老僧歌更放。皺眉豪客句新成。山甿不解玆遊樂。却爲荒田抱牒呈。</text>
<title>閱兵軒。次箕雅韻。</title>,<text>簾戶輸將幾郡山。晩煙空翠畫圖間。蘼蕪長後野望好。布穀鳴時村意閒。溪女持筐擷菜返。官僮折柳穿魚還。吟哦秪爲抒幽抱。不用推敲費點删。</text>
<title>又疊前韻。示李君志奭。</title>,<text>煙外長郊雨外山。綠槐垂柳蔭中間。溪魚潑潑由來美。野鴨浮浮自在閒。麥隴千畦春饁集。蘆笳三弄夕樵還。收羅物色歸吟橐。墁鼻要煩郢匠删。</text>
<title>又疊前韻。示李君志奭。 其二</title>,<text>人情從古險於山。萬事驚心集鬢間。寵祿眞同塞馬失。生涯暫逐海鷗閒。漁樵一壑期終老。朱墨三年久未還。陶賦已成吾計決。案頭塵宂十分删。</text>
<title>又疊前韻。示李君志奭。 其三</title>,<text>新蕪如染徧前山。細雨條風一夜間。香滿玉觴賓座暖。綠侵銅篆訟庭閒。輕篩粉屑梨花落。亂掠春泥燕子還。莫怪蕪詞數相寄。料君吟興未應删。</text>
<title>伽倻酬唱詩 幷序 泚筆巖得叉字</title>,<text>亂木交柯綠政叉。一溪回薄衆峯峨。懸崖儻有千年鶴。深洞初看四月花。到手從他酒籌數。上眉更覺詩愁多。耽聽僧偈銷塵劫。便欲從渠學出家。</text>
<title>伽倻酬唱詩 幷序 泚筆巖得叉字 其2</title>,<text>僧脚欲麻僧手叉。我行知己近嵯峨。休時藉草題時石。深處攀蘿淺處花。度壑樹陰春更好。聽溪山雨夜應多。縹箱點檢西方敎。八萬眞詮自一家。</text>
<title>伽倻酬唱詩 幷序 金公瀑三疊 以下雙溪洞口</title>,<text>石角呀開巧肖叉。狂流飛出落嵯峨。鳴雷白日千椎鼓。噴雪長空幾片花。偶到山中還得此。窮尋宇內定無多。急須搜句摸眞狀。休使靑蓮擅大家。</text>
<title>伽倻酬唱詩 幷序 愁送臺四疊</title>,<text>臨流坐愛鱖堪叉。吟外層峯氣象峨。石竇噴跳經雨瀑。林梢留媚殿春花。山行替步輕輿穩。野醉爲懽一笛多。況有同來詩伴在。和章千首摠成家。</text>
<title>伽倻酬唱詩 幷序 立巖六疊</title>,<text>蒼藤老木鬱相叉。卓立危崖勢最峨。一壑泉聲疑急雨。半山春事已殘花。輕輿歇處林陰轉。短笛橫來月意多。旁此煙霞吾欲隱。武陵何羨有人家。</text>
<title>川上夜吟</title>,<text>出郭少塵慮。班荊坐水頭。望中搖落意。山店一燈秋。</text>
<title>弘濟院。贈別高城使君金伯兼。</title>,<text>我行燕塞三千里。君領金剛一萬峯。華表柱邊尋鶴影。衆香城外問僊蹤。公家事有閒忙別。勝處吟應趣致同。最是暮年離抱惡。祖筵雲物已秋容。</text>
<title>將發東陽館。平山 贈按使金子懷。</title>,<text>金烏城外去秋別。不道西州有勝筵。我昔佩符今使价。君曾懷玦此巡宣。榮枯前後事如夢。岐路東西山接天。別恨羈愁俱集鬢。短篇題贈却茫然。</text>
<title>蔥秀。次書狀兪寧叔得一韻。</title>,<text>削立蒼屛面水奇。染霜楓樾媚朝暉。君憐漢竹曾分地。我憶燕槎昔憇時。金帶又叨持玉節。白頭猶未製荷衣。他年理策重尋計。約束山靈賦一詩。</text>
<title>洞僊嶺。吟示書狀。</title>,<text>前度重來九閱秋。算程先已白渾頭。早期許國殫臣節。不爲離家惹客愁。落日西風逾洞嶺。淡煙疏樹見黃州。同行從事饒吟癖。每得新詩怯和酬。</text>
<title>中和途中。示書狀。</title>,<text>秋序駸駸已半強。客遊贏得鬢添霜。微茫接塞平蕪闊。點綴攢雲遠岫蒼。直北路程無阻礙。大東疆域此開張。推敲結習銷難盡。到底憑君索和章。</text>
<title>生陽館夜吟</title>,<text>生陽物色最關心。十載重持使節臨。伊昔侍兒今按髻。當時從事已拕金。庭槐瑟飁秋強半。閣月蒼涼夜向深。羈抱惱人難撥遣。不妨張燭鬧歌琴。</text>
<title>練光亭</title>,<text>長慶門前繫纜催。練光亭上綺筵開。平鋪欄外大江走。約束天邊千嶂來。十載重遊今老矣。一生玆會最奇哉。歌琴秪爲抒羈恨。不管行雲夢楚臺。</text>
<title>箕城。次書狀韻。平壤號箕城</title>,<text>箕城重到事堪誇。前後行裝侈使華。郭外迷津舟楫簇。樓前滿目雲山賖。天晴遊騎垂楊陌。日暮纖歌捲箔家。秪是羈愁添白鬢。薊關西去足風沙。</text>
<title>肅寧館。肅川 吟示正使錦平都尉。朴公弼成</title>,<text>繁華從古說西州。著處王程便勝遊。鳳閣舍人偏跌宕。秦樓公子亦風流。紅粧爛映圍三匝。玉斝交飛散百籌。簫鼓嘲轟歌舞並。夜深明月曲欄頭。</text>
<title>百祥樓。吟示節度使柳起之之發。兼示牧伯權君敬持。</title>,<text>遠役支離欲白頭。一旬方始到安州。風煙滿目乘槎路。歌舞留人枕水樓。節度誇詩排墨陣。使君呼酒動杯籌。他年洛社相逢地。說著應同夢裏遊。</text>
<title>戲吟示柳節度</title>,<text>重到安州鬢已明。慣顏官妓鮮歡迎。秪是江山不相厭。世間親愛在無情。</text>
<title>鐵山途中</title>,<text>西來愁鬢白紛紛。半爲憂時半憶君。客路將窮吾士盡。年華已過一秋分。車郊晩望遙通漠。劍嶽尖形欲翦雲。吟癖尙欣龍舘近。隔牕風瀑夜多聞。</text>
<title>聽流堂夜坐</title>,<text>羈人不寐夜如年。萬事無端集鬢邊。壯憤尙憐雄劍吼。牢愁獨伴小燈懸。一庭過雨鳴寒樹。空峽流風送暗泉。詩橐檢來癡坐久。玉娘牕下怨孤眠。</text>
<title>將至龍灣</title>,<text>客路關心鬢欲星。郵人指點統軍亭。窮荒西北千峯勢。大地中間一水形。短日塞門風更急。早霜關樹葉全零。猶憐匣裏靑萍吼。金幣何時此役停。</text>
<title>灣館。次書狀韻。</title>,<text>塞外休憐去國身。壯遊恢氣不酸辛。重關控扼多城壘。一府繁華盛妓人。殘角古譙吟磧月。艶歌高閣落樑塵。關心秪是山河異。楚淚新亭更濕巾。</text>
<title>用書狀韻。示灣尹鄭令公來祥。</title>,<text>淸秋使節逗龍灣。屈指曾遊十載間。遼塞地形隣大漠。鴨江天塹限雄關。重迎府妓容華減。前度行人鬢色斑。最是統軍登眺處。鶻山西望更愁顏。</text>
<title>宣川觀德樓口占。至灣館。追示書狀。</title>,<text>畫樓高處倦登臨。城角吹殘夕景沈。滿目郊原秋莽闊。極天關塞氣蕭森。廚膳錯堆渾海味。官娃嫵媚亦鄕音。關心尙有敲推習。徙倚危欄更一吟。</text>
<title>灣館戲題</title>,<text>行役支離鬢半華。春明一出便天涯。佳人已作章臺柳。舊客重乘鴨水槎。關月伴愁來夕枕。隴泉流恨雜宵笳。鄕山北望重重隔。魂夢猶應懶到家。</text>
<title>與書狀戲爲聯句。示主尹令公。</title>,<text>灣館猶吾土。南人亦故人。何須論彼此。杯酒莫辭頻。</text>
<title>鴨江舟上</title>,<text>畫舫笙簫咽。新粧照水明。陽關三疊唱。離恨滿江城。</text>
<title>安市城</title>,<text>安市千年但廢城。石門殘堞半頹傾。谷深山鹿車前過。關近胡兒馬首迎。遼塞腥膻偏老淚。鴨江杯酌尙餘酲。平生古劍橫霜色。手撫何堪感慨情。</text>
<title>又用書狀韻</title>,<text>英武唐皇帝。當年喜用兵。六師終敗績。殘堞尙傳名。夕燐留烽色。秋林作殺聲。至今聞鬼哭。寒月古山城。</text>
<title>將至鳳凰城</title>,<text>秋陰垂野氣凄凄。店樹村煙一望迷。邊土早霜楓已染。塞天多雨路猶泥。驕羌索雇驅車急。倦卒愁飢叱馬低。新句欲搜髭更撚。夕陽初下鳳城西。</text>
<title>松站途中</title>,<text>燕地行人跋馬忙。店村笳動欲斜陽。朝天古路今猶是。防虜堅城半已荒。幽澗水肥前夜雨。亂山楓飫一秋霜。頻年此役猶堪詫。物色供詩富錦囊。</text>
<title>松站。示書狀。</title>,<text>寥落胡村旁水涯。地名猶是舊中華。明時盡節期徇國。稚子關情耐憶家。古木經霜稀見葉。荒城無月但聞笳。歸期默算頭渾白。日下終南夢裏賖。</text>
<title>八渡河途中</title>,<text>拂曉寒霜滿弊靴。強鞭郵騎越嵯峨。十年燕塞重持節。三日遼陽八渡河。目力收羅荒野大。吟頭指點亂山多。還慙白首長形役。昨夢江湖雨一蓑。</text>
<title>次書狀通遠堡韻</title>,<text>地近遼陽舘。天連一板門。邊山秋已白。隴水夜多喧國恥關心切。胡塵滿目繁。龍灣花一朶。多事惱君魂。</text>
<title>將至連山關</title>,<text>隴樹凋傷隴草黃。故園消息夢茫茫。連天塞路關心遠。滿地胡山極目荒。廢壘半爲今店落。薄田多是古沙場。車前忽得新詩料。笳動寒郊獵馬忙。</text>
<title>次書狀磨天嶺韻</title>,<text>遼天秋色雁拕飛。石棧緣雲馬度遲。短日塞門山憭慄。冷煙村店樹依微。已期靡盬酬明主。秪是難忘有稚兒。料得東轅當臘盡。鴨江簫鼓雪中歸。</text>
<title>靑石嶺感懷。示書狀。</title>,<text>未報涓埃鬢已明。十年遼路又玆行。時憑譯舌分胡語。每向郵人問店名。一曲傷心靑石嶺。千秋遺恨九連城。孤臣不盡蒼梧淚。到此無端自滿纓。</text>
<title>冷井途中</title>,<text>殘角嗚嗚塞馬鳴。客行知近古遼城。荒寒縱道風謠別。瀟灑還憐景氣淸。溪柳葉疏山店冷。木綿花發野田明。十年重到身全老。鬢上秋光白幾莖。</text>
<title>冷井途中 其二</title>,<text>征鑣穿度兩峯間。馬踏平蕪路不艱。一水縱橫天壓野。大荒空闊地無山。空傳唐帝曾停蹕。尙憶秦皇舊築關。最是傷心華表柱。秪今疑有鶴飛還。</text>
<title>次書狀遼陽韻</title>,<text>高風遠挹浮家寧。往蹟追思化鶴令。千古興亡偏感慨。十年行李再淹停。孤城壓塞海如帶。遙野極天山似萍。一望蒼然來暮色。旅情無奈鬢凋靑。</text>
<title>舊遼東</title>,<text>白塔荒涼返照紅。行人驅馬古遼東。衣冠縱變中華制。邑里猶存大國風。俠少臂鷹偏意氣。胡兒提劍亦豪雄。傷心欲問千年事。落木江天但暮鴻。</text>
<title>次書狀思家吟</title>,<text>寵祿明時已溢涯。一心王事敢言家。君詩長格篇篇別。我病緣愁日日加。遼磧暮雲隨去馬。瀋江寒雨濕行槎。年華荏苒重陽近。忽憶吾廬有菊花。</text>
<title>瀋陽途中</title>,<text>龍灣一渡恨何窮。萬事滄桑涕淚中。從古地形遼左大。卽今天府瀋陽雄。紅粧漢女頭簪蕚。白馬胡兒腰帶弓。尙有平生孤劍在。秋風端欲倚崆峒。</text>
<title>瀋陽館次書狀韻</title>,<text>百年天地漲腥塵。千里吾邦苦畏人。慘見漢儀成左衽。空吟秦國賦文茵。平生擊劍偏多恨。此地停槎倍愴神。莫說亂離當日事。可堪中夜泣孤臣。</text>
<title>瀋陽館次書狀韻 附原韻兪寧叔</title>,<text>學士前身是季札。觀風此日作行人。來時玉署曾聯席。去路金臺更接茵。頻把酒杯消寂寞。幾將詩句弄精神。殊方忽覺重陽近。不獨黃花笑逐臣。</text>
<title>瀋館夜吟</title>,<text>重城秋氣夜凄凄。倦客思歸意轉悽。羈枕乍回千里夢。塞村初動五更鷄。疏籬火照廚人語。破屋寒多櫪馬嘶。珍重國恩猶未。答不愁萍梗到天倪。</text>
<title>瀋陽館感懷。伏次御製詩。賜正使錦平都尉韻。</title>,<text>古戌寒吹角。孤城夕起埃。金繒深恥在。冠蓋幾人來。萬事霜侵鬢。危忱血滿腮。宸章昭大義。一讀更悲哉。</text>
<title>瀋陽館感懷。伏次御製詩。賜正使錦平都尉韻。 其2</title>,<text>此路忍重過。丁年閱幾春。胡笳怨夜月。危涕自霑巾。</text>
<title>黃旗堡途中</title>,<text>羅綺笙歌憶渡灣。別來愁緖鬢全斑。馬前秪見窮荒界。天畔忽呈何郡山。客路有詩酬令節。胡村無酒撥衰顏。逢人却問燕中事。報道單于獵未還。</text>
<title>次書狀黃旗堡韻</title>,<text>樺柅窩屋不關扉。籬落蕭條村逕微。異地逢人無舊識。寒牕見月許相依。鄕書雁盡難重寄。羈夢天長亦懶歸。得句非君誰更和。邊頭詞客古來稀。</text>
<title>白旗堡途中</title>,<text>長路驅馳一月餘。每搜詩句倦憑車。浮雲暮放巫閭色。敗草秋連靺鞨墟。廢戌笳吟沙磧冷。古林鴉動店村疏。客中未把重陽酒。滿砌黃花憶我廬。</text>
<title>小黑山</title>,<text>風沙夕漲古江濆。落日荒荒雁叫群。窮漠路程方踏遍。全遼疆域此區分。秋深塞氣長疑雨。天遠山形錯認雲。最是崩壕餘漢戌。郵人指點到今云。</text>
<title>次書狀小黑山韻</title>,<text>底事耽詩太瘦生。通宵不寐到天明。殘星缺月荒山店。落木驚鴻古塞城。隨處自然逢好料。有時聊復慰羈情。牕前拍手羌兒鬧。似笑沈吟句未成。</text>
<title>廣寧途中。再疊成字。</title>,<text>馬首巫閭一面生。北風西日亂峯明。民居半是新開店。關戌猶存舊築城。地憶曾遊渾夢境。村憐前度亦人情。長途不用愁行役。落筆新詩取次成。</text>
<title>廣寧途中。再疊成字。 其二</title>,<text>衰臉微微酒暈生。旅遊忘却鬢華明。燕槎十載非生客。漢戌千年有廢城。荒草冷煙分野色。暮鴉疏柳占村情。同來從事還同病。咫尺難謀好會成。</text>
<title>廣寧途中。再疊成字。 其三</title>,<text>世事多端百感生。燕山行客鬢全明。荒村暝色鴉飜樹。古塞秋容月隱城。乍檢裝囊尋酒債。數拈吟筆叩詩情。天涯忽覺鄕心切。悽斷胡笳曲未成。</text>
<title>廣寧途中。再疊成字。 其四</title>,<text>客衾如水曉寒生。殘燭闌干近枕明。一陣邊風催落木。五更村柝殷孤城。乘槎萬里經行地。擊劍千秋感慨情。無限旅愁裁未得。白髭頻撚句新成。</text>
<title>廣寧途中。再疊成字。 其五</title>,<text>吟待虛幃曙色生。紙牕燈火映微明。天寒急杵鳴山店。月暗悲笳動曉城。枉道男兒無係戀。自然鄕國倍關情。庭前馬齕枯萁盡。解使羈人睡未成。</text>
<title>閭陽驛。望十三山。七疊成字。</title>,<text>塞氣蒼唐微霰生。漏雲寒旭不分明。沙村冷落依荒堡。野寺蕭條旁廢城。百里山靑猶慣眼。十年頭白更多情。崆峒北望腥塵黑。鳴劍初心幾日成。</text>
<title>東關驛</title>,<text>弊褐蒙戎怯受風。客遊隨處轉蓬同。頑雲錯莫連山黑。落照蒼茫盪海紅。絶塞天長賓冷雁。荒村樹老篆秋蟲。黃昏歇馬東關驛。百戰遺墟古郭空。</text>
<title>次福州秀才金漟韻</title>,<text>南紀古稱多俊士。見君文質更彬彬。新詩別是多情思。似慰羈遊弱國臣。</text>
<title>次福州秀才金漟韻 其二</title>,<text>摻袂郵村酒更賖。愛君年少富才華。論交不必分疆域。四海男兒本一家。</text>
<title>寧遠衛祖大壽故宅</title>,<text>風沙漠漠古城頭。憶昔開營擁碧油。四世元戎留大字。百年靑史有深羞。荒臺破礎傷心地。落木寒蕪滿目秋。故事只憑遺老問。夕陽長嘯撫吳鉤。</text>
<title>望海亭疊風字</title>,<text>孤亭直壓半天風。上下蒼然一色同。夕浪橫驅千頃碧。寒曦倒盪萬竿紅。方知海若嘲河伯。始信雲鴻哂壤蟲。何所獨無觀眺壯。自今區宇眼應空。</text>
<title>兩水河。小醉落後。</title>,<text>夜醉胡村酒。朝眠日半竿。同行俱厭薄。吾事太孤單。疾首看郵卒。攢眉有舌官。羌兒齊拍手。笑殺倒烏冠。</text>
<title>永平府</title>,<text>幽薊中間此擅名。漢家飛將昔開營。山形直壓盧龍塞。地號猶傳右北平。斷麓苔封射虎石。荒壕樹老防秋城。傷今弔古無窮恨。一望燕雲劍獨鳴。</text>
<title>新店途中</title>,<text>夜宿沙河驛。朝經新店城。乾坤已搖落。人代幾遷更。病樹寒無影。悲泉咽有聲。蘆笳吹塞曲。偏起故園情。</text>
<title>玉田。次書狀韻。</title>,<text>日暮城笳遠遠聞。州名蓋乃玉田云。蘆灘水落沙堆白。杮圃霜多葉帶醺。世事卽今夷變夏。邑風從古士崇文。千年燕趙悲歌闃。老淚空揮易水濆。</text>
<title>臥佛樓口占</title>,<text>燕山南陸古雄州。城畔招提刱幾秋。自設空門無此佛。始知天下有高樓。浮生幸辦瑰奇玩。客路仍成汗漫遊。落日憑欄試目力。薊門煙闊樹如浮。</text>
<title>次程知府淸聖祠韻</title>,<text>灤河祠廟孔陽陽。客子停驂更爇香。匝域腥膻今政漲。大商天地此猶藏。依然一髮靑山在。不盡千年春蕨長。金幣我行偏有愧。塵纓端欲濯滄浪。</text>
<title>滹沱河</title>,<text>寒流嗚咽斷橋崩。憶昔眞人應運興。倉卒馮郞呈麥飯。蒼黃王霸報河氷。休徵自古天應啓。醜類如今氣尙騰。無限此懷誰會得。碧山愁色暮崚嶒。</text>
<title>通州城樓。次書狀韻。</title>,<text>潞江江水抱城樓。形勝眞成第一州。獨鳥去邊天更大。靑山盡處地疑浮。滄桑百變興亡事。鴻雁數聲今古愁。三復君詩還有愧。白頭歸計負林丘。</text>
<title>香花菴。次書狀詠松。</title>,<text>一種天然白甲奇。寺門雙樹立斜暉。金繒萬里吾全倦。霜雪千年爾不移。根學老虬應屈曲。葉迎僊鶴儻來飛。秪今冠蓋經過地。長爲行人賭好詩。</text>
<title>晨向禮部。過太和門。感懷口占。</title>,<text>文物衣冠劫火中。舊時宮觀謾穹崇。凝霜萬瓦鱗鱗白。送曙千門秩秩通。觸目腥膻天可問。傷心金幣淚何窮。黍離麥秀從來恨。燕雁無端叫遠空。</text>
<title>大佛寺。次書狀韻。</title>,<text>虜氣漫天鎭漲沙。皇居猶是舊山河。荒涼秪有金臺月。蕭瑟空傳易水歌。千里夢魂鄕國遠。五更風雨佛牕多。西湖舊築應蕪沒。白首剛慙負釣蓑。</text>
<title>大佛寺。次書狀韻。 其二</title>,<text>光陰斷送路岐間。燕館淹槎歲欲闌。萬事風塵添白髮。十年猨鳥負靑山。疏燈曖壁生微暈。急雪敲牕動曉寒。高枕比來憂肺病。薊醪雖好可醺顏。</text>
<title>燕館有懷戲吟</title>,<text>羈棲雖苦勝吾廬。自哂謀生計本疏。樽蟻憐浮薊門酒。橐金堪市潞江魚。盤羞對或思嬌稚。客況歸應詫老妻。却怪鬢華添一半。朝來罷櫛雪盈梳。</text>
<title>將復路。前一日夜吟。</title>,<text>羈人睡罷梵王宮。起視星河轉曉空。鄕夢片時歸海外。客行明日發燕中。料經鶴野寒威重。算渡龍灣暮律窮。群籟政沈僧盡宿。半簷金鐸自敲風。</text>
<title>三河途中。次書狀韻。</title>,<text>東天首路馬如飛。快撥羈愁萬緖縻。野日作陰催暮色。城雲欲雪釀寒霏。靑山卜築將休矣。白首驅馳且任之。來歲西江春水漲。可能同理一帆歸。</text>
<title>薊州將發</title>,<text>朝牀臥愛煖衾裯。將啓行旌與睡謀。麻貝促程偏發怒。甲軍排戶苦生咻。多生癖懶聊須任。投老從忙果孰尤。歸日尙誇餘興在。月明歌舞降僊樓。</text>
<title>楡關曉發</title>,<text>天時至後轉多寒。久客思歸益鬢斑。夢魂不道川陸阻。路岐偏惜歲年闌。催程每候鳴鷄發。計日猶遲渡鴨還。征馬曉嘶楡塞月。戌樓吟柝五更殘。</text>
<title>將發又吟</title>,<text>客睡初醒坐候明。郵人篝火報鷄鳴。廚供豆粥知南至。盤薦鵝羹見北烹。長有夢魂尋故國。却愁風雪暗前程。木爐燒榾甁醪煖。寒怯晨行一細傾。</text>
<title>高嶺驛夜行</title>,<text>強策羸驂騖雪邊。朔颸如劍折重綿。疏燈冷杵村無月。老樹荒籬店有煙。鬼燐依山餘戰地。佛鐘穿壑近諸天。百年未了勞生債。贏得今宵白盡顚。</text>
<title>寧遠夜吟</title>,<text>關心鄕路算猶遙。一榻靑燈坐寂寥。月落村鷄初喔喔。天寒櫪馬更蕭蕭。殘眠欲就棋收局。孤憤難攄劍吼鞘。風雪滿山關塞遠。客鞭明日是高橋。</text>
<title>次書狀小凌河韻</title>,<text>玄冬邊土氣凌凌。透幔寒威利似稜。五夜簫笳荒磧月。一村風雪小牕燈。鄕心鴨水雲千里。客路遼山雪萬層。自笑吟魔嗔不去。朝來拈筆又呵氷。</text>
<title>廣寧途中。次書狀寄示韻。</title>,<text>窮塞玄陰氣甚悽。一冬長路困羈棲。衝煙亂樹鴉排陣。踏雪危橋馬沒蹄。鶴野之間無界限。巫閭以後眩東西。客間詩句還多事。堪笑頻呵凍筆題。</text>
<title>小黑山途中</title>,<text>墟落煙生散馬牛。塞河嗚咽不成流。寒蕪莽闊頑陰合。古壘蕭條殘照愁。積骨邊沙餘百戰。暮雲關篴怨千秋。停車却向郵人問。添得霜髭幾許不。</text>
<title>白旗堡夜吟</title>,<text>鴉陣飜飜集暝林。塞村籬落動寒砧。中天月已九分滿。前路雪應三丈深。老眼有花書亦廢。殊方無伴病相尋。分明夢裏延英夜。咫尺爐香惹滿襟。</text>
<title>周流河途中。贈郭鴻臚朝瑞輝廷。</title>,<text>晨行露宿又風餐。此役令人鬢盡殘。天下地形當極北。客中時序政隆寒。凍鴟蹲樹歸飛懶。病馬衝氷跋涉難。却喜逢君話半夜。旅愁憑得一分寬。</text>
<title>遼陽途中。次書狀瀋館韻。</title>,<text>寒天歲色屬嚴冬。原隰間關與子同。萬里野荒窮漠北。一條江白古遼東。津亭問路煙生店。巖寺敲門雪壓松。却借淺斟村酒力。朝來衰臉暈微紅。</text>
<title>通遠堡。晨發遇雪。追次書狀石觜寺韻。</title>,<text>村犬憑凌白木扉。馬驚山色亦行遲。孤蹲絶磴愁飢隼。急竄荒林窘凍翬。我趣眞如剡曲棹。君吟欲捋㶚橋詩。淺斟低唱燒金帳。憶著龍灣興已飛。</text>
<title>原州客館。重步板上舊題韻。幷小序</title>,<text>紅蓮舊客惜年殘。玉節重來鬢雪寒。淸世金貂榮已煥。少時花酒興全闌。樓臺物色渾前樣。妓女容華異昔看。開眼曾題猶在壁。却愁才退續成難。</text>
<title>次月沙集中韻。寄示牧使鄭可叔悏。</title>,<text>公門如寺世緣輕。坐到簾旌夕照明。殘雪不禁遙嶂色。一春先入嫩禽聲。吟情索莫慵搜句。酒興闌珊懶把觥。擬待南樓今夜月。共君談笑好懷傾。</text>
<title>蟾江江樓。示牧使。</title>,<text>名區按節恰成僊。一上江樓少世緣。啼鵙喚催沙市雨。飛鷗衝掠水村煙。山燒欲徧兒驅犢。春漲方高客棹船。記室幸逢陶謝手。令渠賡和賦千篇。</text>
<title>題鄭可叔金剛錄後</title>,<text>盡把羶葷漱石淙。君詩恰得盛唐宗。收羅色相三千界。點綴雲煙一萬峯。嚼口便疑傾玉液。融神怳訝跨茅龍。遊筇擬理春深後。四月摩訶躑躅濃。</text>
<title>將發春巡。吟示可叔。</title>,<text>棠陰柳影護樓居。催喚棋朋午睡餘。世路不嫌逢白簡。僊山將欲問丹書。千年古洞應棲鶴。三月春湖已動魚。一宿正陽君莫負。比間消渴更何如。</text>
<title>將發春巡。吟示可叔。 其二</title>,<text>柳營春到似僊居。嘉雨朝來一耒餘。參佐也能酬賦詠。吏人常罕抱文書。階庭不掃從馴鳥。池沼新疏可養魚。眞歇衆香花早晩。却憑雲衲問何如。</text>
<title>鄕序堂。餞王世子入學賀箋陪進差員。</title>,<text>前星耀彩海東天。岐嶷元來令聞宣。太學盛儀當八歲。宗祊休運啓千年。朝紳獻賀齊鳴玉。藩服輸誠競拜箋。關臬小臣歡喜極。春筵歌舞餞差員。</text>
<title>淸虛樓 三月發巡</title>,<text>一曲淸灘抱畫樓。桃花幾度泛春流。此來千樹寒猶澁。惟見欄頭片月鉤。</text>
<title>酒泉邀僊巖</title>,<text>洞霧初收峽日高。招提孤絶倚林皐。郵蹄暫卸榰筇杖。僧手齊叉迓節旄。剡曲一泓鋪碧玉。武陵千樹種紅桃。春來尙恨山寒重。不許流花錦作濤。</text>
<title>錦江亭醉題</title>,<text>陡絶蒼崖勢壯哉。何年刱此好樓臺。天輸一面雲山簇。春放千層雪水來。小雨已敎花事動。薄寒偏侑酒籌催。倚欄吟久迎江月。却被風煙挽不廻。</text>
<title>至德菴寺樓。敬次先王父板上韻。幷小序</title>,<text>山逕欹斜樹影疏。暫回旌節問禪居。闍梨飯後無餘事。雲鎖虛樓響木魚。</text>
<title>至德菴寺樓。敬次先王父板上韻。幷小序 其二</title>,<text>王父留題閱幾時。小孫追和有餘悲。春風不盡啼鵑怨。千古空山月一規。</text>
<title>將至旌善途中</title>,<text>穹林翳薈石欹傾。嶺路間關盡日行。薄暮前溪風雨黑。郡人持炬馬前迎。</text>
<title>至餘糧</title>,<text>巖蹊窄窄劣容輈。擔卒赬肩汗盡流。地號餘糧民實餒。郡名旌善俗何媮。林禽忽噪村情闃。隴麥新抽野趣幽。更有客懷堪遣處。驛邊花事近高樓。</text>
<title>三陟凝碧軒夜酌</title>,<text>僊槎去路昔停鞭。玉節重來已十年。官府也兼閒世界。賓樓又占此山川。夜闌水月低歌檻。春晩巖花近舞筵。却爲多生逋債在。強排蕪句索華牋。</text>
<title>壯遊臺。吟示僊槎諸君子。</title>,<text>海色天容一望開。十年重上壯遊臺。沙鷗儻記當時伴。太守今爲按使來。</text>
<title>平海客館</title>,<text>樓觀翬飛近海涯。捲簾煙景得春多。長郊處處蘼蕪草。一郡家家桃杏花。峯嶂不迷曾指點。川原渾記舊經過。白頭按使風情減。羞對歌筵嫵媚娃。</text>
<title>將向僊槎途中。次蓀谷集韻。</title>,<text>石門旌旆轉。馬首玉鳴沙。夕景銜山淡。春陰近海多。蔭村皆好竹。濃岸已繁花。眼慣幷州路。吾鄕未覺賖。</text>
<title>重到僊槎感懷</title>,<text>黃紬三載佩符身。白首今持使節巡。棠樹未宣新惠澤。桐鄕空對舊民人。溪山映發渾開眼。父老凋零更愴神。牆角垂楊曾手種。嫩條依約已搖春。</text>
<title>僊槎。卽余桐鄕。涵碧亭。亦余所刱建。而于今十有餘年。按節重臨。實夢寐之所不到也。憑欄撫迹。感吟述懷。</title>,<text>此閣吾曾刱。重遊夢豈營。相迎沙鳥白。無恙海山靑。宦迹雲泥異。人生鬢髮明。僊槎留一曲。宛似昔年聽。</text>
<title>太古軒。與鄕之諸父老。會飮敍別。</title>,<text>夢寐何曾此會期。相看歡極復如癡。綺羅擁座多新面。父老登筵半白髭。千里離懷斜日後。一年春事落花時。僊槎舊曲臨岐唱。解使歸驂發故遲。</text>
<title>重到眞珠</title>,<text>靈區宿債未全酬。恩許觀風辦此遊。千里再爲關外客。十年重上竹西樓。崖擎高棟懸疑墮。水抱層欄漾似浮。僊路不迷他日到。桃花輕薄引漁舟。</text>
<title>江陵駕海樓。次士行 朴公泰尙字 太學士板上韻。</title>,<text>按使眞兼吏隱名。高樓憑几眺新晴。村陰欲轉春蕪暖。海氣全收夕巘明。有約水雲棲檻宿。無猜沙鳥遶階行。君恩未答民憂重。萬事關心百感幷。</text>
<title>啓罷江陵府使。戲吟。</title>,<text>若敎彭澤饒僊境。陶令寧羞拜長官。堪笑臨瀛老太守。等閒抛却此江山。</text>
<title>入春以來。罕近杯酌。登太平樓。襄陽 破戒進數杯。微醺戲題。</title>,<text>三旬持戒忽相忘。快倒春風滿滿觴。不遣大堤兒拍手。後人誰識到襄陽。</text>
<title>又用南壺谷板上韻</title>,<text>佳人齊唱白銅鞮。三月煙花擁大堤。更有別愁生眼底。夕陽低嶺水流西。</text>
<title>洛山寺。次澤堂板上韻。</title>,<text>百年靈界迥超塵。四月山家節物新。大海拍天賓出日。殘花黏樹領餘春。猶傳漢使乘槎路。不見秦時採藥人。淸梵一聲醒劫夢。白頭剛愧未抽身。</text>
<title>杆城詠月樓。又用澤堂韻。</title>,<text>郡樓斜日照高牙。落盡棠梨千樹花。殘角喚愁春寂寂。令人却憶大堤歌。</text>
<title>高城鑑湖堂。次亡友迂齋趙學士韻。</title>,<text>山抱長郊水抱軒。百年今日爽詩魂。憑欄別有關心事。半爲存亡半主恩。</text>
<title>海山亭。次迂齋韻。示金使君伯兼。</title>,<text>絲管嘈然宛鳳鳴。海山名勝此高亭。明湖鏡拭翻賓檻。列島星分抱郡城。千里逢迎眞有數。十年存歿更關情。金剛一面靑如染。輸得軒牕幾點橫。</text>
<title>四僊亭</title>,<text>此地何年羽客過。空洲日暮但漁歌。山回自作深深洞。湖淨平鋪淺淺沙。荒麓花殘春事盡。古亭松老夕陰多。欲尋丹筆留僊迹。蘭渚移舟水不波。</text>
<title>寒泉祠 高城趙迂齋祠宇</title>,<text>草沒潮陽廟。苔深峴首碑。峨洋千古恨。今日淚偏垂。</text>
<title>將至通川途中</title>,<text>名區酬應也妨閒。自笑詩淫苦未删。沙渚鷺依春草立。海門帆抱夕陽還。驚颸鼓浪生寒雪。積氣撑溟幻黑山。指點通州知不遠。眼明僊島玉孱顏。</text>
<title>叢石亭 亭雖以叢石名。而海山闊遠之勢。尤覺快豁。</title>,<text>拍天銀海政無垠。大地高山闊欲吞。除却金蘭與叢石。望洋淸澗可兒孫。</text>
<title>喚僊亭月夜。對叢石。</title>,<text>天成六面巧鐫裁。玉立千年揷海隈。月下孤舟何處篴。永郞疑伴述郞來。</text>
<title>楡岾洞口。吟示澄師。</title>,<text>百泉匯合一條奔。誰刱虹橋壓洞門。深樾翳紅春有迹。亂淙跳玉暮多聞。石船故事靈詮在。土井遺蹤古竇存。鐘梵出林蕭寺近。老僧迎客掃樓雲。</text>
<title>贈敬勳上人</title>,<text>金剛一萬二千峯。白玉參差雲氣中。五十如來相對處。天花無數雨瑤空。</text>
<title>將至摩訶衍</title>,<text>梨花臺畔斷橋橫。一道飛泉萬玉鳴。石老猶分妙吉寺。雲開遙見衆香城。尋常古洞先詢號。強半奇峯不識名。指點僧牕知近遠。暮煙蘿外有鐘聲。</text>
<title>出摩訶洞門。憇臥龍潭。</title>,<text>朝日吟筇出石扃。半山花事半凋零。中天秀出香爐色。歷劫孤蹲獅子形。一曲春潭開玉鏡。四邊雲木擁蒼屛。他時易失漁舟路。莫怪歸輿故故停。</text>
<title>歇惺樓。對萬二千峯。</title>,<text>簇立金剛萬二千。誰敎輸納一樓前。層層浩劫長留雪。箇箇遙空不墮蓮。雲氣暮朝工淡抹。月輪今古自孤懸。廬山眞面山中見。合把玆遊詫謫僊。</text>
<title>萬瀑洞。戲吟示可叔。</title>,<text>枉說金剛萬瀑奇。山門催出夕陽時。經過勝處渾如夢。酷被平原老守欺。</text>
<title>萬瀑洞</title>,<text>一曲關東愴後塵。聞雷見雪境皆眞。金剛巢鶴何年去。依舊荒臺玉篴春。</text>
<title>將出金剛洞口。上山映樓詠懷。</title>,<text>投老叨蒙聖渥偏。乘春旌節此巡宣。從他白簡妨名路。自是丹書有宿緣。玉溜噴成林下雨。虹橋飛出洞中天。山花故待遊驂到。開殿東風作意姸。</text>
<title>長安寺</title>,<text>暫駐襜帷故倦遊。夕陽山色滿危樓。天涯去國孤臣意。寺號長安欲白頭。</text>
<title>春川聞韶閣。次朴學士士元板上韻。</title>,<text>故國荒墟樹木蒼。煙蕪縱目鳥飛長。簷迎山氣晴霏雨。牕納江光夏作涼。明月幾回留畫檻。暗塵無數落紅梁。流連今古繁華事。樓外沄沄逝水忙。</text>
<title>麟蹄途中</title>,<text>纔經深窈卽崢嶸。雲木蒼蒼護去旌。洞窄不容文駟並。逕欹頻替小輿輕。一條細澗藤蘿影。十里靑山布穀聲。瀑在寒溪何處是。半天如染數峯明。</text>
<title>寒溪觀瀑</title>,<text>爲尋銀瀑上岹嶢。危磴離天路不遙。高處霽虹垂石竇。中間飛霰挂巖腰。雖嫌勢減雷千鼓。且愛形如玉一條。擬待秋來山雨足。快看狂沫噴層霄。</text>
<title>追賦歇惺樓對萬二千峯 四月還巡</title>,<text>此境誠難狀出眞。古今誰復語驚人。縱方玉雪元非巧。長儗芙蓉苦涉陳。何處無雲偏意態。中宵有月自精神。却疑千佛朝天帝。儼立銀伽百丈身。</text>
<title>鎭巖村亭</title>,<text>平蕪添綠漲新渠。昨夜田家雨一鋤。催捻村笳和妓唱。淺斟營釀佐山蔬。陰多夏木涼颸動。務簡官身野客如。前路不嫌無月色。試看千炬擁歸輿。</text>
<title>晩登秋月臺</title>,<text>歌琴杯酒摠從容。按使行裝秪一筇。荒堰鸛高村水足。平坡牛倦野蕪濃。千章羃歷丹丘樹。百里逶迤雉嶽峯。不辨上元僧寺處。晩來應有出雲鐘。</text>
<title>宣化堂雨中</title>,<text>無事營門晝廢衙。繁華幽絶兩堪誇。笙歌樓閣雙行妓。鼓吹川原一部蛙。雨重村墟偏柳色。水深官沼欲荷花。不嫌病肺抛杯酌。金鼎新煎雪茗茶。</text>
<title>龜石亭。次箕雅韻。</title>,<text>一筇閒日步溪潯。庭院涼多夏木深。行處盡敎騶導屛。坐來都絶簿書侵。茶功醒肺抛官酒。松韻淸襟輟妓琴。亭畔石標苔蘚合。居人說是古叢林。</text>
<title>宣化堂。次白香山韻。</title>,<text>輕霞漏日閃餘光。雉嶽峯陰落半牀。耐雨柳粧深院色。受風荷送小池香。銅文匣閉蛛絲合。畫戟庭閒草縷長。尙有金釵舊時興。晩來歌吹沸華堂。</text>
<title>次李繩兮韻</title>,<text>月沼宵澄瑩。風樓夏爽涼。槐濃渾欲蔭。荷嫩不勝香。畫燭談從短。金杯興引長。直須到天曙。裁句莫悤忙。</text>
<title>漫吟示繩兮</title>,<text>楊柳輕風陣陣來。笙歌遲日好樓臺。君須頻唱有聲畫。我且酷耽無事杯。入戶山雲如約束。蹲池野鶩不驚猜。淸閒聖世關東伯。絶勝黃扉到上台。</text>
<title>用箕雅韻。戲贈繩兮。轉示牧使。</title>,<text>衰況如僧一味淸。帳前殘妓暗愁生。秋牕黯淡燈微暈。曉夢瞢騰雨不晴。時物已催寒蝍語。曙光初趁遠鷄鳴。憐君年少風流足。醉擁紅裙睡徹明。</text>
<title>用箕雅韻。戲贈繩兮。轉示牧使。 其二</title>,<text>營門晝掩事多淸。滿架琴書秋氣生。旗脚拂風鏖薄暑。簾鉤搖日弄新晴。池通野水鳧爭浴。宅近村蕪蛙亂鳴。別是晩來行樂處。妓裙三匝石榴明。</text>
<title>用箕雅韻。戲贈繩兮。轉示牧使。 其三</title>,<text>東藩官況本來淸。庭鳥長馴印綠生。涼吹乍醒高枕睡。薄雲新放暮山晴。杯頻引滿敎腸潤。句酷尋奇費吻鳴。秪爲戀君心未折。鬢間秋色不禁明。</text>
<title>用箕雅韻。戲贈繩兮。轉示牧使。 其四</title>,<text>風松送籟一襟淸。庭院蒼涼晩意生。遙岫有情工揖抱。弱雲無力易陰晴。林梢忽動蟬狂噪。簷角俄聞雨急鳴。燈火夜牕長話好。小樓休待月華明。</text>
<title>用箕雅韻。戲贈繩兮。轉示牧使。 其五</title>,<text>虛堂無月雨聲淸。萬事關心百感生。池樹占秋先納爽。峽天經夏罕逢晴。偏慙際遇叨鴻漸。自笑文章等蚓鳴。白首依然餘結習。每因宵詠到牕明。</text>
<title>用箕雅韻。戲贈繩兮。轉示牧使。 其六</title>,<text>林木環池樓閣淸。受風疏箔早涼生。村煙羃野渾成黑。峽雨連朝不放晴。敢詫高才同驥步。却愁佳晤阻牛鳴。他時一棹同歸約。夢裏江湖秋水明。</text>
<title>用箕雅韻。戲贈繩兮。轉示牧使。 其七</title>,<text>枉沐恩私躡紫淸。君民一念是平生。逢他薄俗呼牛馬。悔却狂言辨潦晴。世事已知同餗覆。夜行終不到鐘鳴。聞君別業楊江好。雪棹相期泝月明。</text>
<title>漫吟</title>,<text>簷雨留痕階蘚濃。夕陽閒步聽村舂。縱叨持節眞成散。未及歸田已習慵。彭澤豈無三畝秫。藍田還有二株松。新涼忽動高梧葉。秋月臺前又一筇。</text>
<title>秋月臺又疊濃字</title>,<text>牛羊散野綠蕪濃。日暮人家處處舂。久坐老衰從廢詠。每逢佳勝暫醫慵。秋痕淺著疏疏柳。暝意微生遠遠松。西望五雲川陸阻。不堪搔首倚孤筇。</text>
<title>夜坐三疊</title>,<text>簾帷如水曉痕濃。庭樹風高雨急舂。蹴起詩朋酣寢熟。喚來茶妓出譍慵。孤忱禁闥思趨漏。舊約鄕園憶撫松。且待天明邀霽色。同君料理訪山筇。</text>
<title>夜坐三疊 其二</title>,<text>何處難忘麴味濃。月邊殘角雨邊舂。不敎座右琴書整。每向衙時簿牒慵。樂意愛看魚在藻。高情堪喚鶴馴松。年來世味諳全熟。醉後相扶但竹筇。</text>
<title>夜坐三疊 其三</title>,<text>牀簟涼多睡未濃。一牕風雨夜容舂。舊曾耽酒今從廢。近頗攻詩亦覺慵。客夢每懸淸禁月。歸心長繞故園松。七峯蒼翠晴應好。明日期君共散筇。</text>
<title>秋月臺。用繩兮韻。</title>,<text>登高一望隔脩門。白髮驚秋倍戀君。荒隴牛羊眠藉草。平渠鵝鸛散如雲。新晴饁婦村村返。薄晩樵笳岸岸聞。秪爲關心憂國事。殘杯徐引不成醺。</text>
<title>詠虎頭枕</title>,<text>積雪陰山夢裏賖。霜髥若戟已全華。魂驚白日昆陽戰。恨入寒宵楚壁歌。河渡奇徵那復見。石開餘怕也應多。秋牕急雨醒殘睡。怳聽雄威吼萬柯。</text>
<title>秋月臺</title>,<text>高臺歌管殷晴空。薄晩旗文乍掣風。秋氣剩添遙水白。夕陽初作淺山紅。蔭村林木偏供爽。近郭田疇欲占豐。癡坐久吟侵暝色。月痕依約已生東。</text>
<title>同可叔，繩兮聯句</title>,<text>病餘朝晏起。簷日已高高。白露山蟬急。晴天野鶴豪。荷映新秋色。樽開舊秫醪。營門作詩壘。參佐亦風騷。</text>
<title>又用聯句韻</title>,<text>荏苒蟬聲裏。秋天忽已高。老添詩律細。病減飮情豪。引步須藜杖。澆腸待藥醪。孤愁憑水調。峽樹易蕭騷。</text>
<title>七夕。同諸君賦。</title>,<text>半庭秋動落梧邊。憭慄衰懷感逝年。老樹陰移仍霽景。暮蟬聲急忽高天。宗元乞巧文空在。織女傷離事杳然。病負一樽酬令節。瓣香淸坐當成僊。</text>
<title>病中</title>,<text>老夫無脚力。一月阻池亭。坐懶從詩廢。添衰感髮星。暮光歸鳥黑。秋意霽峯靑。太守綜杯政。親朋酒亦停。</text>
<title>將向蔚藍寺</title>,<text>一菴孤寄衆峯幽。亂石唅呀水擁流。深樹鶴巢依古窟。白雲僧夢在高樓。吟筇却向隣翁借。酒具仍敎太守謀。塵外的添眞色界。昨宵山雨洗新秋。</text>
<title>月夜。聞妓琵琶。用明詩韻。</title>,<text>抽將香撥急絃開。一曲流雲往復廻。夜色月舒深院落。年華秋淨小池臺。臚情婉㜻幽閨語。酣戰騰凌壯士來。垂老君恩偏有淚。不同湓浦在天隈。</text>
<title>詠壁畫</title>,<text>人巧方知可奪天。壁間誰幻異觀懸。居然移得嶧山樹。怪底飛來廬嶽泉。白日巖崖欲風雨。長時牕牖有雲煙。殘棋斂處柯疑爛。合把靈詮問老僊。</text>
<title>月夜</title>,<text>樓臺雲物可淸宵。明漢流天薄暑消。玉笛聲高秋澹澹。瑤琴絃急月迢迢。環牆老木渾如抱。滿箔靑山不待招。喚起侍兒催命酒。眉鬟偏耐睡餘嬌。</text>
<title>營軒卽事</title>,<text>莫道秋懷易怨嗟。棠軒小會亦繁華。涼歸滿院高槐葉。雨集一池紅藕花。却爲比間稀吏牒。更期明日訪山家。白雲丹桂深深洞。儻遇眞僊學采砂。</text>
<title>訪蔚藍寺路中</title>,<text>此路偏知幽事多。野情溪趣摠堪哦。疏村霽色宜高樹。荒壟秋痕已早禾。山逕忽聞飄梵磬。佛牕遙認在藤蘿。漁翁料理輕舟待。寺下澄江水欲波。</text>
<title>訪蔚藍寺路中 其二</title>,<text>幽逕緣崖松桂多。洞天無處不吟哦。谷深遊鹿眠依草。寺閉居僧出乞禾。夕照晴翻半江水。雨痕秋洗一山蘿。新月的添塵外勝。更呼孤艇泝煙波。</text>
<title>舟中三疊</title>,<text>灘聲和與笛聲多。更扣船舷發一哦。江膳佐醪明雪膾。山廚供飯膩香禾。回帆落景移蒼壁。繫纜秋陰滿碧蘿。堪笑使君還敗興。淺流偏怯有風波。</text>
<title>得虛字</title>,<text>江淸山淺境空虛。此寺方知靈隱如。秋杵遠村燈暗後。夜鐘寒榻夢回初。飜飜月樹驚山鳥。往往風樓響木魚。坐久怳聞笙鶴下。一彈指頃萬緣疏。</text>
<title>舟中。次明律韻。</title>,<text>蘋風初動暑氛收。嫰水成潭却不流。逗節人煙近砥峽。回舟嶽色滿原州。濃槐一逕村將晩。香稻千畦野欲秋。江笛數聲和棹唱。渚邊禽鳥自浮浮。</text>
<title>舟中。次明律韻。 其二</title>,<text>孤舟橫笛渚煙收。江上寒山蒼翠流。今日始尋眞勝境。平原方信是僊州。潭心倒映楓杉色。野意初含薜荔秋。薄暮篙工催返棹。龍淵風急浪花浮。</text>
<title>龍淵。又疊收字。</title>,<text>峽氣蒼涼洞靄收。歸途歇馬俯淸流。興闌領略三千界。政愧旬宣數十州。茅店隔溪砧響晩。石田依崦豆花秋。生涯東瀼他時約。榮辱人間等是浮。</text>
<title>詠簾同繩兮賦</title>,<text>珠玉縹緗掩九重。或編蓬葦挂茅宮。蘇堤隔水褰花外。滕閣看山捲雨中。竹影斜鋪籠好月。柳枝低拂耐微風。群賢一席宣仁殿。元祐昇平最有功。</text>
<title>詠關東地圖</title>,<text>縮地奇功入運毫。良工用意亦云勞。山田貢賦開千畝。海市魚鹽集萬艘。群嶂北分重嶺脊。亂流中散二江濤。安危縱乏藩宣力。白首毗盧興也豪。</text>
<title>宋參判道深輓</title>,<text>昔曾綾被直西淸。傾蓋論交卽弟兄。訥口便於公議銳。沖襟常視好官輕。非心軒冕超新秩。有夢江湖憶舊盟。萬事回頭俱幻境。不堪樑月淚邊明。</text>
<title>姜正錫圭輓</title>,<text>晉山家世盛風騷。趾美雲孫又後髦。大策龍門逸步展。新詩驢背冷肩高。從窮契活惟書卷。投老心期有酒醪。三品一官差可慰。忽聞長逝耐霑袍。</text>
<title>題牧使鄭可叔辭狀後。旋聞還任之奇。吟寄。</title>,<text>峽裏秋多雨。蟾江浪政高。風流賢太守。返棹亦自豪。</text>
<title>送洪九言受疇赴燕</title>,<text>歷歷經行摠眼前。吾曾玆路著鞭先。荒林有逕多逢虎。廢戌無村不起煙。遙野極天吞靺鞨。靑山如浪散幽燕。新詩一格應添長。歸日奚囊復幾篇。</text>
<title>滄溪林德涵輓</title>,<text>奎星一點毓精英。弱歲騰鶱已大名。文苑品題今永叔。法筵陳奏古原明。奇痾作祟年胡促。聖眷崇終事亦榮。越國故山孤櫬返。春風揮淚送丹旌。</text>
<title>坡村朴兄輓</title>,<text>蕭瑟平生未七旬。牛刀厪試割鷄辰。堅持苦節同寒檗。緊束豪胥類濕薪。世固淆漓宜屢躓。天胡冥昧俾長貧。虞詞慟極言難盡。秪待泉臺後會因。</text>
<title>贈徐生敬成</title>,<text>憶上伽倻古寺樓。桃花無數泛春流。至今塵土空勞夢。何幸逢君話舊遊。</text>
<title>和寄崔擎天</title>,<text>桃花欲動燕初回。吏部門前長碧苔。南國使君新送酒。東家須借蹇驢來。</text>
<title>書與石假山主人</title>,<text>聞君抛却典涓司。白首拕金我忸怩。且置世間榮辱事。杜鵑花下進深巵。</text>
<title>書與石假山主人 其二</title>,<text>何年五嶽落中庭。枕席尋常蒼翠生。若使少文逢此境。畫工應不費經營。</text>
<title>過徐魯望副學宅。醉歸朝日。吟寄。</title>,<text>昨醉城南學士家。小車歸趁暮林鴉。醒來記得渾如夢。未辨名園百本花。</text>
<title>過徐魯望副學宅。醉歸朝日。吟寄。 附次 徐魯望</title>,<text>一詩猶足認名家。氣調淋漓字似鴉。荀令餘香方在席。重看起色顧園花。</text>
<title>復疊寄魯望</title>,<text>深巷蒼苔吏部家。門前無客集林鴉。坐愁容易芳菲歇。不許階庭掃落花。</text>
<title>復疊寄魯望 其2</title>,<text>無田一宦卽爲家。碌碌隨行愧噤鴉。昨夢故莊新雨足。野蹊初發木蓮花。</text>
<title>復疊寄魯望 附次 魯望</title>,<text>小橋東畔草玄家。隱几涔涔數暝鴉。解榻笑迎文駟客。春深猶有未闌花。</text>
<title>復疊寄魯望 附次 魯望 其2</title>,<text>標望如公是大家。一枝吾似上林鴉。深知瑣力無塵露。願勉歸休伴晩花。</text>
<title>復疊寄魯望 附敬和西坡從祖寄徐副學韻 命峻</title>,<text>春光工點沁園家。雨歇芳林啼暮鴉。可惜韶華行欲老。一樽能許趁殘花。</text>
<title>東郊卽事</title>,<text>小僕羸驂晩出城。行裝詩橐酒樽幷。名場莫道天官熱。暇日聊偸地分淸。洞裏樹鋪春後影。石縫泉咽雨餘聲。仍思前歲遊楓嶽。勝賞居然作弟兄。</text>
<title>陪駕幸淑徽公主第</title>,<text>吾王行出百王前。沁水樓臺敞一筵。念切黎元仁已洽。化推閨閤孝爲先。山銜落照添新翠。花殿餘春媚晩煙。銓部小臣偏舞蹈。歸時扶醉賭詩篇。</text>
<title>陪駕幸淑徽公主第 御製</title>,<text>遙看第宅數年前。何意今辰覩盛筵。病阻瑤墀思愈切。駕臨沁水禮當先。銀牀懶擧輕輕箑。金鴨長留細細煙。咸一齋中咸萃樂。藹然氣象入詩篇。</text>
<title>陪駕幸淑徽公主第 附次 吏曹判書崔錫鼎</title>,<text>公主樓臺嶽麓前。爲迎車駕敞華筵。時當恤饉非耽賞。念切仁親自奉先。千囀新鶯嬌度曲。一林芳樹細含煙。侍臣共醉琅玕簟。陪從歸來賦幾篇。</text>
<title>同崔水部柱岳，金司藝始徽賦卽事</title>,<text>二客聯翩慰我愁。相逢說著舊風流。笙歌鏡浦臺前泛。水石伽倻洞裏遊。往事悠悠同夢幻。殘年役役愧名浮。坐間得酒還成趣。月意微茫已小樓。</text>
<title>夜間。偸兒持五斗皮麥二襲弊衣去。戲吟。</title>,<text>家本窮空衆所知。夜來堪笑有偸兒。盎粟篋衣何足惜。秪傷淸世歲年饑。</text>
<title>夜坐卽事</title>,<text>殘燈耿耿自生花。簷雨琅琅夜更多。不是敲推耽好句。老人無睡強吟哦。</text>
<title>金高城伯兼輓</title>,<text>詞場那復見陰何。郢里寥寥白雪歌。丹桂定生羅隱墓。靑蠅獨弔仲翔家。懷才每惜官偏屈。爲善還嗟壽未遐。想得詩魂招斷處。衆香秋色爲誰多。</text>
<title>秋日。鄭可叔來訪。</title>,<text>微吟小酌到殘暉。庭院秋深黃葉飛。秪是佳時容易過。更須留醉莫催歸。</text>
<title>趙子直宅。同汝和太學士賦。</title>,<text>雨足芳塘水浸堤。濃槐高柳蔭東西。也牽垂老離心惱。不厭臨分醉眼迷。紅藕故添吟賞料。黃鸝應爲解携啼。斜陽大是無情思。一任前峯取次低。</text>
<title>東堂試院。吟示汝和太學士。兼屬諸公。</title>,<text>鎖闈三宿抵三年。況値蕭條歲暮天。解壓愁腸憐美醞。敎醒睡眼有新篇。風多院落松聲合。夜久樓臺月彩偏。老子怯寒深閉戶。却將歡謔讓諸賢。</text>
<title>貞陵齋舍。送鐘城洪使君受漸。</title>,<text>東郊一宿負前宵。垂老離魂黯黯銷。出郭山方新霽色。臨岐柳已可憐條。百年元帥臺名古。萬里磨天嶺路遙。聖代徵書應早下。未須牽戀楚雲朝。</text>
<title>九言山園。用前韻。</title>,<text>巖花消息雨連宵。晴後移筇雪盡銷。萬戶濃煙俄夕景。一園佳木已春條。安排詩律關心細。收拾風光送目遙。莫道天官偏熱惱。尙書退食自公朝。</text>
<title>趙長卿亨期園亭煮艾</title>,<text>羸驂相訪不辭勞。晴後林亭眺望高。世務任君談動塵。詩情容我醉揮毫。午盤佳味烹靑艾。春院餘寒勒小桃。眞率爲懽眞有趣。酒痕淋瀝點衣袍。</text>
<title>題僧軸</title>,<text>皓首紅塵久未歸。昨宵魂夢落山扉。逢師細話黃驪好。約束春江理釣衣。</text>
<title>別關東伯沈汝器</title>,<text>關防襟帶本稱雄。貊國封疆獩國通。此地曾爲觀察使。前年憶上毗盧峯。二千一萬山皆骨。直北東南海不窮。塵土至今空有夢。送君愁鬢白髼鬆。</text>
<title>遭臺評出黔陽。醉吟。丙子冬出衿川時○以下四首同</title>,<text>平生喜逐酒人遊。引滿深杯每速尤。擧世皆醒吾獨醉。江湖廊廟兩無憂。</text>
<title>三邈寺</title>,<text>踏雪窮幽討。攀花擬再還。龍宮殿宇古。禪子鬢眉斑。落日燕齊外。滄波渤碣間。高深兼闊遠。形勝最玆山。</text>
<title>念佛菴</title>,<text>孤絶招提客倚欄。東臺高處更躋攀。夕曦盪海波濤赤。春雪棲山洞府寒。倦鳥欲歸林意暝。老僧初飯磬聲殘。松茶酌罷生深省。萬劫都輸一指彈。</text>
<title>天安使君持酒來訪</title>,<text>客抱時憂兩未裁。天安太守佩壺來。平生好酒尋常飮。白首難忘最此杯。</text>
<title>佛巖漫吟</title>,<text>攀蘿越壑事幽尋。筇外斜陽隱半林。匪懈堂墟雲影晩。文殊寺近水聲深。巖奇十丈天然佛。松老千年本色陰。出洞奔忙便塵事。挽人山鳥似歌吟。</text>
<title>秋日。陪駕幸慶德宮。口占。</title>,<text>恭陪法駕到西宮。宮苑秋容老樹紅。佳辰莫笑疏杯酒。吟得新詩當一中。</text>
<title>初拜文衡日。明谷相公見枉。爲聯句。崔公錫鼎號明谷</title>,<text>城南春晩尙煙花。相國來尋舊友家。白首對樽交誼淡。淸時傳鉢古風賖。毛錐事業終難了。蟻穴功名不足誇。最是關心燕塞別。也從秋月候僊槎。</text>
<title>伏讀備忘記。感泣斷杯。仍次賈存道詩韻。丁丑四月二十八日。備忘記略曰。今觀幼學閔省三上疏。目吳道一以權奸。擬兩司以黨與。斥諫長以附託。因一事之失誤。惹無限之鬧端。噫嘻。人之爲言。胡至此也。吳道一之嗜酒病成沈痼而殆不悟焉。良可惜也。記昔戒酒之詩曰。聖君寵極龍頭選。慈母恩深鶴髮垂。君寵母恩俱未報。酒如成病悔何追。可謂善喩矣。若使道一於君寵未報成病悔何追之句。常加致意。則寧有每取狼狽乎云云。仍命還給其疏。</title>,<text>膏肓麴糱未全醫。跪讀綸音血淚垂。肉骨殊恩何以報。死前惟有舊愆追。</text>
<title>孫家莊</title>,<text>筍輿出郭事幽尋。孫氏溪莊境最深。政好休時同藉石。不妨行處每穿林。將秋麥茂山田美。欲雨雲多洞府陰。莫笑玆遊無酒具。巖泉一滴醒塵心。</text>
<title>孫家莊 其2</title>,<text>興到尋常訪此區。歸途駄醉信人扶。當時勸酒林間鳥。應怪今行一榼無。</text>
<title>送少陵崔文叔赴燕</title>,<text>專對才難屬子賢。廟堂掄簡在人先。寧因遠役幾微見。秪是慈年喜懼偏。直北城形遙走海。全遼野勢欲吞天。料應竣事東還日。燕雁嘶秋薊樹鮮。</text>
<title>送東岡趙子直留守松京</title>,<text>花陰移檻月侵茵。秉燭開樽餞故人。離抱最難寬暮境。別時何況近殘春。百年舊國靑山在。二品分司金帶新。憶上天磨玩飛瀑。可堪明發望行塵。</text>
<title>東岡宅。與李季泉善溥，李善鳴，梁一卿聖揆，從孫命峻聯句。送北評事趙聖登泰東。</title>,<text>離詞欲贈不成腔。客路遙連豆滿江。北雁將賓人向塞。黃花初發酒盈缸。白頭山色秋侵鬢。靑海濤聲夜撼牕。從古幕賓推第一。卽今輿望擅無雙。尊陽忠孝心應判。關嶺雲天夢亦愯。席上徵歡歌嫋嫋。軍前授獵鼓逄逄。千年龍氣沛豐館。一點狼煙靺鞨邦。莫笑靑油老評事。壯遊篇就筆如杠。</text>
<title>再典文衡後。追次明谷相公傳硯詩韻以寄。</title>,<text>遼薊秋山玉節前。相公行李便詩僊。淸時衣鉢吾眞忝。別日篇章世共傳。萬事名場纔罷夢。一年文苑再提權。花山大石依然在。逋債酬來續舊緣。</text>
<title>再典文衡後。追次明谷相公傳硯詩韻以寄。 附西坡典文衡後修傳硯故事 明谷</title>,<text>詞場步武忝糠前。文印千秋得醉僊。藝苑主盟歸自代。空門護法比相傳。旁觀久縮良工手。節制初移上將權。擬送麴神能爾否。石生從此託新緣。</text>
<title>次具玄風士雅韻</title>,<text>秋事闌珊冷雨餘。故人珍重過茅廬。秪緣舊誼勤敲戶。不爲窮途數上書。殘菊小階花欲晩。老槐深巷葉全疏。衰年暫別懷猶惡。莫怪臨分更挽裾。</text>
<title>別關北伯李子文</title>,<text>方岳孰非盤錯地。北關今日最難云。平生一盞靑門酒。白首臨岐不勸君。</text>
<title>與客分韻欲賦。聞開政命下。走筆。</title>,<text>關心王事白渾頭。役役風塵斷送秋。殘菊解能留客醉。一杯聊復爲君謀。俄聞北掖班催鷺。却羨南江興趁鷗。結習多生銷不得。朝衫忙著又詩愁。</text>
<title>送柳京兆起之赴燕</title>,<text>此路吾曾再戒轅。壯觀聊且爲君言。人間地有遼荒大。天下山無閭嶽尊。不雨盧龍雲每黑。恒風碣石海全翻。春郊一盞相迎日。點檢奚囊更細論。</text>
<title>送冬至書狀柳美仲重茂</title>,<text>年年冬至此離愁。又送君行賦遠遊。遼塞地形連朔野。巫閭山色滿幽州。滄桑觸目前朝感。金帶關心弱國羞。歸日也添吟料好。薊門新柳拂征輈。</text>
<title>送南伯珍正重之任襄陽</title>,<text>自別襄陽鬢欲華。秪今回望嶺雲遮。僊家趣味足茶藥。官府繁華多綺羅。賓日寮迎滄海色。太平樓壓大堤花。君歸問我東遊迹。應有兒童拍手歌。</text>
<title>壺洞冬至夜。與九言，繩兮共賦。</title>,<text>白首又逢長至辰。小梅消息雪邊春。良宵偶集眞成勝。暮境相過不厭頻。縱減酒中狂意氣。尙誇詩裏舊精神。家咸也解留賓樂。豆粥菁葅強撥貧。</text>
<title>聞李聖望師尙還自奉恩寺。追憶舊遊。漫吟求和。</title>,<text>林居憶近古招提。少日嬉遊氣不低。三浦浪高時縱棹。二陵花晩或扶藜。山樓冷磬神猶往。雲洞深蘿路久迷。衰疾秪今違共賞。強吟蕪句爲君題。</text>
<title>城南雪夜同九言及朴汝厚泰淳會話。呼韻各賦。</title>,<text>時序蕭條景氣晴。壓城新雪夜全明。深爐火重排寒逼。小屋簷疏餉月生。笑我酒場旗久偃。羨君詩壘鼓催鳴。風流千古吾儕事。剡曲梁園摠可傾。</text>
<title>城南雪夜同九言及朴汝厚泰淳會話。呼韻各賦。 其二</title>,<text>朋親晤語到宵終。樗散明時却有功。撥老篇章猶較健。從貧壺榼不全空。寒鷄喔喔風簷外。凍鵲翻翻雪樹中。珍重後期休晼晩。侍郞梅塢在城東。</text>
<title>雪中客至</title>,<text>跫音喚破睡昏冥。起坐新詩更細聽。揚宅有書塵滿架。翟家無客雪封扃。交簷樹杪全漫白。落座峯陰頓失靑。莫怪寒天抛酒盞。寸忱還異楚臣醒。</text>
<title>九言宅。同諸友詠梅。</title>,<text>羅浮消息屬君家。一種天然未臘花。煖閣斡回春信早。破牕句引月痕斜。篴中枉恨關山苦。驢背還嫌㶚水賖。何似東城今夜翫。酒豪詞彥簇軒車。</text>
<title>九言宅。同諸友詠梅。 其二</title>,<text>疏枝宜月復宜風。搖颺輕香黯淡中。自是天生一種白。肯隨春鬪百般紅。鮮粧西子羞顏色。暖律東君讓化工。莫歎留賓無酒具。渠能嬌笑挽詩翁。</text>
<title>任尙書相元輓</title>,<text>弱歲攻文世共諳。家聲觚墨自疏菴。平生左馬元成癖。餘事開天晩益耽。黃甲大鳴推第一。靑雲高步近魁三。卽今詞苑蕭條久。又哭君亡涕更含。</text>
<title>同汝厚繩兮賦</title>,<text>晩後偏呈本色山。終南寒翠滿簾間。詩朋忽有溪翁至。官況堪誇水部閒。殘日雪邊餘映在。亂鴉林表一群還。吟魔觸境嗔難送。口吻鳴時苦費删。</text>
<title>汝厚宅。與諸君夜吟。</title>,<text>半牕詩料欲平分。雪打松鳴夜有聞。率爾吟哦偏得興。等閒團會足成群。依微小塢將呈月。黯淡前山不辨雲。身健比來官事少。未妨文酒共諸君。</text>
<title>汝厚宅。與諸君夜吟。 其二</title>,<text>簷外依微月在林。凍髭頻撚不停吟。塵埃四壁圖書靜。風雪一牕燈火深。城闕漏聲催午夜。乾坤歲色逼窮陰。杯盤草草貧猶辦。冷淡爲懽更孰禁。</text>
<title>送關東伯李仲先壄</title>,<text>繁華瀟灑兩平均。此況憑君更細陳。芒屩踏雲楓嶽路。蘭舟搖月鏡湖春。階庭吏抱文書罕。樓閣妓呈歌舞頻。歲儉卽今民瘠甚。祗應淸福讓前人。</text>
<title>夜坐同繩兮賦</title>,<text>眞率玆歡也可矜。連牀不掃席塵凝。老抛筆硯吟從澁。病却杯觴語減稜。松韻隔牕寒浙瀝。月痕移箔曉瞢騰。五更鐘後眠猶懶。相對襟懷一段氷。</text>
<title>李春卿東馣宅夜話</title>,<text>嚴城更鼓夜闌殘。雪月輝輝簾箔寒。暫借好詩聊寓興。縱抛深酌亦成歡。明時道直心無怍。散地官閒迹粗安。待報主恩同拂袖。江湖何處不平寬。</text>
<title>李春卿東馣宅夜話 其二</title>,<text>跋燭巡杯定幾還。呼童問月已西山。心親笑謔全忘檢。興到吟哦不費删。官散尙欣身漫浪。年衰無奈鬢闌斑。文殊雪後應添勝。更約僧樓一陟攀。</text>
<title>南麓沈承宣極宅小集</title>,<text>閒日城南集勝流。故人精舍近山丘。浮榮久判同蕉鹿。晩計猶慙負海鷗。寒雪凍雲村欲暮。龍驤水部鬢俱秋。林鴉動後添吟料。一字敲推又是愁。</text>
<title>南麓沈承宣極宅小集 其二</title>,<text>簾對終南蒼翠流。愛他城市近林丘。風塵積謗從呼馬。江海閒情欲問鷗。吟外晩陰催釀雪。酒邊華髮各驚秋。歌呼晤語俱歡趣。世事關心却有愁。</text>
<title>南麓沈承宣極宅小集 其三</title>,<text>墟落蒼茫暮色流。蕭然小築枕山丘。榮班迹拙慙隨鷺。故里臺荒憶打鷗。醉態從眞相爾汝。狂談近謔亦春秋。無能有味吾儕事。百遍過從可撥愁。</text>
<title>傳硯治甫 李公畬 字 太學士</title>,<text>兒童猶誦澤翁名。三世騷壇又大鳴。旗鼓朔方新節制。干城西楚舊威聲。宗風不廢空門事。蕪句聊抒故友情。自笑敗軍難語勇。從今牛耳讓齊盟。</text>
<title>傳硯治甫 李公畬 字 太學士 附次 治甫</title>,<text>詞垣忝竊愧虛名。技拙黔驢作一鳴。衣鉢敢論傳舊事。箕裘正恐墜家聲。疏蹤已倦仍衰疾。聖渥難酬秪悃情。還有故人存繾綣。爲將新什許同盟。</text>
<title>再疊前韻。寄治甫太學士。</title>,<text>聯榻當時仰盛名。暮年詞閣忝同鳴。相憐鬢上秋霜色。尙憶燈前夜雨聲。世事棋翻難著手。主恩山重更關情。驪江一曲能分我。免使沙鷗怨負盟。</text>
<title>醒齋申相國翼相輓</title>,<text>邦家殄瘁士林傷。秦杵休舂魏鑑亡。崇貴已窮恒自遜。溫平有素亦能方。危機炳燭章封凜。直筆昭垂史法良。玉立黃扉無復覩。可堪朝著日荒涼。</text>
<title>姜正字浚溥輓</title>,<text>兩世歌虞劇愴神。秪今餘淚耐沾巾。天公本不饒才子。化理終差福善人。白楊古壟荒涼月。丹桂僊宮寂寞春。最是重泉堪瞑目。德門蘭玉慶應新。</text>
<title>曉吟</title>,<text>殘眠初罷遠鷄聲。簾箔依微曙色呈。好是枕邊春意思。一龕梅蕊不勝淸。</text>
<title>送從孫命峻宰永柔</title>,<text>衰懷離恨兩難平。送爾春風赴永淸。最是此行相勉處。邑名還似舊家聲。</text>
<title>泛舟龍湖醉題。贈漁者金去卜。</title>,<text>江山無限好。去卜進深巵。浮世無交誼。殷勤贈汝詩。</text>
<title>匪懈堂舊址</title>,<text>王孫故宅卽雲林。草沒荒墟過客尋。歌榭舞欄疑指點。洞花山日媚登臨。巖蹊自作千回細。春澗新添一尺深。忽覺文殊僧寺近。晩來鐘磬醒塵心。</text>
<title>禹進士相漢輓</title>,<text>處士雲孫尙典刑。白頭湖海共忘形。淋漓酒賦寒山寺。跌宕笙歌永保亭。浮世已堪驚別夢。窮途何更促脩齡。平生萬卷今餘恨。應有孤墳桂子零。</text>
<title>寄松厓徐吏部魯望</title>,<text>一朶羅浮種。天然玉雪魂。東隣有詞伯。春色許相分。</text>
<title>寄松厓徐吏部魯望 附次 魯望</title>,<text>名花一過眼。悵想每銷魂。傲雪瑤華色。深欣與子分。</text>
<title>春日客至</title>,<text>蒔花仍作圃。累石卽成臺。屋後林禽噪。門前江客來。靑眸詢好句。白首廢深杯。聽說河豚上。期君一飽廻。</text>
<title>汝厚園亭</title>,<text>滿城春事屬君家。晴日憑欄眺望賖。九陌徧濃渾柳色。小牆橫出或桃花。呼茶替酌歡情淡。累石成山勝趣誇。官散更無公務縛。未妨歸馬趁棲鴉。</text>
<title>戲贈具士雅</title>,<text>南州豈無土。莫作翳桑愁。昨夢東江月。僊舟續舊遊。</text>
<title>南洞沈氏園亭</title>,<text>終南一點老蠶飛。護得池亭作翠微。巖竇苔痕經雨潤。樹梢花片挽春歸。朋游邂逅憐佳節。詩思淹遲怯暮暉。堪笑翰林催鎖直。街塵容易染朝衣。</text>
<title>慶順郡主輓</title>,<text>寵秩差公主。哀榮等沁園。東朝昔置膝。孝廟最推恩。弔燕空樑影。啼鸞舊鏡痕。無兒隨櫬哭。孤旐月中飜。</text>
<title>雨中登園麓</title>,<text>煙擁重城雨氣多。暮林霑濕一群鴉。却憐容易芳菲歇。辛苦移栽躑躅花。</text>
<title>登東岳詞壇。與諸君賞春。</title>,<text>城南甲第擅園林。幾箇騷人費討尋。東岳舊遊今寂寞。西坡老子又登臨。松杉一院午陰爽。桃李千家春意深。爛煮薇羹斟濁酒。獨憐衰病負傳心。</text>
<title>詠懷。次兒輩韻。</title>,<text>白簡還饒我。身閒好事多。北山尋洞瀑。南郭問園花。箬笠朝衝雨。筍輿暮趁鴉。天敎一春興。分付老夫哦。</text>
<title>李舍人洞</title>,<text>舍人有遺躅。閒日此幽尋。宅古空文藻。庭荒但樹陰。煙蕪供晩望。雲黛入平臨。老減杯樽興。高吟當細斟。</text>
<title>道藏洞</title>,<text>苔石蘿磎步步淸。淸溪一道引閒行。雲松巧護山深處。風瀑偏多日暮聲。郭外新搜眞勝界。世間誰會此幽情。吟鑣得月應添料。不怕殘暉取次傾。</text>
<title>夜坐</title>,<text>一宵春後雨。花信又薔薇。境靜機心息。身閒俗事稀。煙欺城樹暗。風引禁鐘微。忽動吟哦興。靑山送月輝。</text>
<title>夜坐述懷</title>,<text>長煙乍起月流光。碧樹濃陰護短牆。枉道白簡能困我。一春高詠臥胡牀。</text>
<title>尹副學搢輓</title>,<text>往事驚心丙子年。尼丘一曲大明天。風規自是承庭訓。志節元知得世傳。卿月魁星俱幻境。石田茅屋便眞緣。那堪善類凋零盡。白首頻題薤露篇。</text>
<title>李繩兮輓</title>,<text>雪樓才調竹林流。今世知君我最尤。一醉眼前空俗物。半生眉上每詩愁。江南綠草招魂地。漢水春潮返櫬舟。零落籌邊十二絶。忍看遺墨篋中留。</text>
<title>李繩兮輓 其二</title>,<text>每憶寒樓倒屣時。卽傾肝膽許相知。較量年齒吾雖老。評品文章子是師。泉下異時重有約。世間今日更無詩。逢場得得平生酒。儻省靈牀奠一巵。</text>
<title>爛柯洞口占</title>,<text>山門中坼枕王城。撥眼峨嵯巧似迎。雲樣嵐痕晴有態。瀑簾松籟暮多鳴。穹林引席隨陰好。小僕扶輿替步輕。一局殘棋柯欲爛。洞天從此肇嘉名。</text>
<title>戲吟。寄趙長卿。</title>,<text>雄辯懸河世莫當。每憐吾友氣堂堂。如何未效笞中說。漫屈長身拜犬羊。</text>
<title>贈別林川趙使君持恒</title>,<text>羨子名區分不疏。此州人道武昌如。魚肥稻熟饒秋興。野闊江深敞邑居。訟閣琴高衙罷後。賓樓杯重政成餘。風塵水部眞堪笑。白首猶遲賦遂初。</text>
<title>雨中述卽事。寄洪厓要和。洪厓卽九言</title>,<text>幽懷元與病相宜。冠櫛全忘每撚髭。宮苑雨深槐舞懶。村堤煙重柳眠癡。敎兒架上抽殘帙。喚僕階前拾散棋。冷宦尙爲閒者累。水曹求免亦支離。</text>
<title>雨中述卽事。寄洪厓要和。洪厓卽九言 其二</title>,<text>淸世辭官偃息宜。每緣吟癖白渾髭。謀身自笑天然拙。供世誰醫本色癡。晝簟薰風醒倦夢。夜燈疏雨落殘棋。生憎崖老無情緖。咫尺令人恨睽離。</text>
<title>雨中述卽事。寄洪厓要和。洪厓卽九言 其三</title>,<text>散質明時百不宜。自憐乾沒已霜髭。病來顏狀成黃瘦。老去心期保白癡。舊習顚狂抛把盞。牢愁寂寞伴圍棋。同隣石友逢猶罕。始信窮途足別離。</text>
<title>雨中述卽事。寄洪厓要和。洪厓卽九言 其四</title>,<text>狂疏元不度時宜。一念君民種種髭。章奏屢封言或切。愆尤追省事多癡。殘年攝病停家釀。閒日排愁喚國棋。睡起小牕新雨霽。滿庭槐影綠離離。</text>
<title>雨中述卽事。寄洪厓要和。洪厓卽九言 其五</title>,<text>捩手搖喉動怫宜。時憂無限集衰髭。思量晩節身堪退。斷置深杯計亦癡。末路交遊心是面。名途翻覆事如棋。惟應故里閒猨鳥。叫月靑山怨久離。</text>
<title>六疊。兼懷汝和相公。時相公奉使在龍灣</title>,<text>閒後僑村事事宜。乍晴雲物入詩髭。賡章屢促君猶窘。結習難除我苦癡。藜杖不妨頻叩戶。藤牀政合穩觀棋。相思偪側增懷惡。不獨關河有別離。</text>
<title>六疊。兼懷汝和相公。時相公奉使在龍灣 其二</title>,<text>開軒節物與時宜。添得飛蓬若箇髭。鼓氣先登吾已倦。甘心後殿子非癡。朝陰轉砌微侵座。晴溜餘簷細滴棋。想得故莊時雨足。來牟初熟集流離。</text>
<title>六疊。兼懷汝和相公。時相公奉使在龍灣 其三</title>,<text>奇正詩家自有宜。昔曾童習到霜髭。蛇神力黜常嫌怪。牛耳叨提自笑癡。抽子妙機眞似畫。張吾猛勢或如棋。輸贏勝負何須較。替面猶堪慰暫離。</text>
<title>六疊。兼懷汝和相公。時相公奉使在龍灣 其四</title>,<text>終南新抹霽光宜。分付吟魔又上髭。大樹蚍蜉聊任妄。千勻鼷鼠不嫌癡。閒時自可親觚翰。長夏何須送奕棋。好是薔薇添一料。留花五月影猗離。</text>
<title>六疊。兼懷汝和相公。時相公奉使在龍灣 其五</title>,<text>近聞朝議動乖宜。漆室幽憂又白髭。昭代敢懷三黜慍。丹心惟有一分癡。強親觚墨非耽句。縱對交楸不爲棋。此事微君誰與語。可能帷薄暫相離。</text>
<title>與客戲吟 當在上錄</title>,<text>有客來傳馬上詩。調高許我最相知。雙魚佐酒仍佳趣。細雨催花況好時。小醉微吟銷寂寞。白髭紅頰撥衰遲。臨分約束終南會。韓氏名園柳已絲。</text>
<title>夜坐</title>,<text>綠樹鶯聲已餞春。薔薇花事一番新。微雲忽破呈初月。似爲催詩答好辰。</text>
<title>鄭廣州齊泰輓</title>,<text>當朝令望似君稀。相國名門更襲徽。溫粹質如無點璧。淸羸身若不勝衣。東銓直道饒猜怨。南漢荒年有是非。金馬玉堂俱夢寐。白頭題輓淚空揮。</text>
<title>月夜</title>,<text>雲淡星疏霽後天。月輪徐轉未全圓。一腔纖唱來何處。解使閒魔懶喚眠。</text>
<title>月夜詠槐</title>,<text>柯葉蓊蔥政綠陰。有時風籟自成琴。多情一片靑天月。夜夜如期故故臨。</text>
<title>羅敎官碩佐輓</title>,<text>憶枉南村倒屣迎。知君能繼舊家聲。眼無中說期笞背。心慕終軍效請纓。豪飮劇談常任性。小官微祿不嬰情。從今此世誰奇士。白首歌虞淚自傾。</text>
<title>水曹罷衙。吟示朴郞中龍見。</title>,<text>水部淸閒似野居。未妨吟嘯趁衙餘。郞僚也有堪酬唱。吏胥全稀抱簿書。曲沼雨深荷蓋重。半庭風軟柳陰疏。身邊却愧簪裾在。白首猶遲賦遂初。</text>
<title>和金子懷見寄韻</title>,<text>白頭工部晝關荊。吟覺腰圍太瘦生。深樹蔭令炎屋爽。薄雲開占暮天晴。香蔬抽圃芽添嫩。濕鵲投巢翅減輕。終日悄然無客到。落牕山色更多情。</text>
<title>戲寄金持憲天用</title>,<text>三年仗馬久無聲。今日驚人始一鳴。莫戀龍驤數斗米。賀君高免軟臺名。</text>
<title>月夜。次兒子韻。</title>,<text>蟬音蟲語稍知秋。坐惜年華荏苒流。微雨乍晴殘暑斂。九街鐘動月侵樓。</text>
<title>言事門黜後。知舊有來訪者。漫吟。</title>,<text>窺簷一抹翠蠶頭。咫尺春明也拭眸。淸世最曾蒙寵眷。妄言端合省愆尤。郊村小集涼生榻。江國前期月滿樓。珍重玉音猶鏤骨。不須臨席動杯籌。</text>
<title>鄭別檢世沃輓</title>,<text>高才多被化兒猜。又哭君亡耐一哀。言議緖餘東漢出。文章型範柳州來。關山遷謫身猶健。湖海棲遑氣不摧。逆旅招魂那忍說。秋風衰淚自盈腮。</text>
<title>將向江村。戲吟示人。</title>,<text>料理秋江一釣竿。向來榮辱等槐安。揶揄物態還堪笑。舊址生涯舌下看。</text>
<title>將向江村。戲吟示人。 附次 朴汝厚</title>,<text>堪笑鮎魚上竹竿。廣州纔遞又延安。新基舊址何須說。等是高人冷眼看。</text>
<title>雨中偶吟</title>,<text>嚴譴蒼黃出國門。二旬靡室滯郊村。詩家物色天猶餉。箔外秋山雨一番。</text>
<title>明日。將出寓玄江。</title>,<text>明朝匹馬赴僑居。冷雨江天八月初。想得兩宜亭下水。夜來添却一篙餘。</text>
<title>明日。將出寓玄江。 其二</title>,<text>秋天寥迥月衝雲。城樹飜飛鵲一群。身黜尙欣京輦近。玉宸僊漏枕邊聞。</text>
<title>滄浪亭 錦平都尉江榭</title>,<text>隨緣棲息便莬裘。公子名亭水北頭。寵祿已驚槐國夢。精忠空切杞人憂。連村白雨江光暮。遍壟黃雲野意秋。聖主憐臣恩不薄。終南猶入望宸眸。</text>
<title>兩宜亭</title>,<text>憂國平生種種髭。血封纔奏世爭嗤。敢云直道逢三黜。却幸名亭占兩宜。夕浦舟輕帆得意。秋磯潮漲水知時。群飛白鳥如相迓。應笑吾行太較遲。</text>
<title>次趙台子直見寄</title>,<text>明時譴黜臥滄江。投老知心白鳥雙。已厭文垣大不律。竹竿新理當如杠。</text>
<title>次趙台子直見寄 附元韻 子直</title>,<text>天遣文星耀一江。黃岡采石可成雙。遙知十二朱欄上。大醉題詩筆似杠。</text>
<title>延安使君朴汝厚將行來訪。進吾亦至。同賦。</title>,<text>殘年離恨悵西東。一席團圓半老翁。沙外浪頭高夜雨。檻前帆腹飽秋風。霜痕欲染楓杉色。寒事先歸蘆葦叢。別後魚鴻應不阻。戀君新闋儻傳筒。</text>
<title>延安使君朴汝厚將行來訪。進吾亦至。同賦。 附次 進吾</title>,<text>君居不得定西東。何地能容此老翁。夢裏浮榮都外境。眼前驚浪又高風。長洲秋色添蘆岸。晩節淸香對菊叢。十里過從殊未易。有時顏面付詩筒。</text>
<title>延安使君朴汝厚將行來訪。進吾亦至。同賦。 附次 汝厚</title>,<text>恩譴初聞嶺海東。卽從江上伴漁翁。淸臨秋水當心月。飽看煙帆滿腹風。萬事不忘憂杞國。九歌何必怨蘭叢。鹽州潮信門前是。別後新詩數遞筒。</text>
<title>再疊。寄西湖相公。明谷時在西湖</title>,<text>僑居恰似瀼西東。天餉名亭此二翁。吟嘯平分一江月。過逢或借半帆風。生涯好是漁竿足。末路從他謗鏑叢。敢道獨醒憂世事。君恩不用憶郫筒。</text>
<title>再疊。寄西湖相公。明谷時在西湖 附次 明谷</title>,<text>常嗟睆跂隔西東。一水盈盈共禿翁。三黜初非展禽道。五噫還愧伯鸞風。寒沙伴侶留鷗鳥。秋圃心期在菊叢。江口閉門黃葉落。憶君時復檢奚筒。</text>
<title>任進士詡至有詩。次其韻。仍寄示明谷。</title>,<text>霜落秋光淨半江。風煙蕭瑟滿軒牕。閒情小艇人三四。晩意寒沙鷺一雙。舊友離違稀見札。窮閭寥闃況聞跫。吟哦秪爲抒幽鬱。莫把詩幡枉豎降。</text>
<title>簡明谷相公</title>,<text>萬事雲俱幻。殘年鬢共鮮。秋風已搖落。離思滿江天。明谷將移向仁川</text>
<title>漫吟</title>,<text>江居契活不憂飢。一拓前牕便絶奇。秋水白鷗生意足。夕陽靑嶂霽光宜。長煙乍起排張畫。細雨忽來分付詩。聖世狂言吾豈悔。百年難得此棲遲。</text>
<title>贈延安使君朴汝厚</title>,<text>世路知音少。江扉盡日關。秋風搖落意。又送朴延安。</text>
<title>與客約重陽後泛舟</title>,<text>高樓終日看漁舟。不有詩愁更底愁。孤島似萍依浦漵。小村如畫旁林丘。飛霞過鶩俱宜暮。岸芷汀蘋摠得秋。待度重陽饒月色。前洲縱棹約淸遊。</text>
<title>寄李子朝萬東</title>,<text>門前星散舊交遊。不負初盟但白鷗。秋序漸闌饒月色。可能乘興問江樓。</text>
<title>月夜</title>,<text>煙波無限月華流。天水相涵一色秋。群籟初沈萬境靜。夜深人語在孤舟。</text>
<title>九日。逢九言漫吟。兼寄子直。</title>,<text>江亭棲息事多閒。佳節逢君又此間。寒雨乍添麻浦水。新霜已瘦漢陽山。坐憐潮至魚登網。吟待雲開月印灣。進退有憂吾且置。故人廊廟任時艱。</text>
<title>九日。逢九言漫吟。兼寄子直。 附次 九言</title>,<text>天敎門黜任偸閒。日月風雲簸弄間。屈子生涯夕餐菊。孟嘉吟嘯晩登山。潮聲乍動舟移浦。漁隊爭游網集灣。好是重陽逢又別。不堪湖外道途艱。</text>
<title>贈別襄陽使君柳美仲</title>,<text>憶過襄陽府。名州勝事多。千年習池月。一曲大堤歌。曉挹桑溟旭。春尋洛寺花。風流吾不分。臨別鬢添華。</text>
<title>月夜。次月沙集韻。示隣生。</title>,<text>僦屋臨沙渚。生涯似瀼東。江虛涵月淨。村遠閃燈紅。酒興吾全減。詩鋒子較雄。流年驚晼晩。吹帽政秋風。</text>
<title>月夜。登兩宜亭。</title>,<text>天河如洗淨無雲。江月成輪已九分。漁戶遠燈秋有影。賈船柔櫓夜多聞。迎殘白露蒹葭色。叫促初寒雁鶩群。咫尺終南猶在眼。歌成轉切憶吾君。</text>
<title>秋日。與諸君泛舟。到挹淸樓下。趁夕而還。客有舟次先歸者。</title>,<text>煙江料理木蘭舟。政値蘋風落帽秋。憭慄更兼離別意。夕陽無限水西流。</text>
<title>月夜漫吟</title>,<text>天淨波恬萬境虛。遠煙村店畫圖如。長洲月色潮平後。孤嶂秋容木落初。擊鼓舟人爭賽鬼。把竿江叟或窺魚。簾鉤不下寒無寐。一曲滄浪世慮疏。</text>
<title>金大諫子懷輓</title>,<text>落托江湖鬢已絲。君亡奚獨哭吾私。金蘭世路知無幾。骨鯁朝端更有誰。南國每憐同旅泊。東村尙憶舊追隨。翰垣一牘金張慴。直氣惟應汗簡垂。</text>
<title>同崔擎天次放翁集韻</title>,<text>遠樹霜稀抹晩霞。空江水落見寒沙。天高過雁拕秋色。風急鳴榔起浪花。萬事乘除還此境。一身閒適便吾家。前洲夜久應饒月。牽挽留君興未涯。</text>
<title>又用放翁韻。示擎天。</title>,<text>樹外帆如天上行。暝陰寒思滿江城。沙痕欲沒潮初上。渚氣微明月又生。吟惜暮秋驚雁度。話憐殘夜怯鷄鳴。關心更有明朝別。棹唱漁歌摠不平。</text>
<title>又次壺谷集韻。示擎天。</title>,<text>漁村寄迹謝明時。細網長竿取次隨。坐臥有書銷寂寞。登臨須杖撥衰疲。江聲鷺夢俱難畫。雁落帆橫摠是詩。更待僊遊峯上月。前洲起柁與君期。</text>
<title>次放翁集韻</title>,<text>白首僑居活計新。滄浪亭子壓嶙峋。霜寒蘆岸嘶賓雁。日暮蠻船鬧賈人。兒走荒園搜落栗。網橫長渚獵游鱗。名場不管升沈事。好作江湖自在身。</text>
<title>偶有小集。吟示諸君。</title>,<text>勝地仍佳會。居然世慮消。山寒催釀雪。江晩欲生潮。餳酒俱眞率。賓朋不寂寥。留歡須卜夜。前浦月應饒。</text>
<title>舟中</title>,<text>千載蘇僊儻可邀。勝遊吾欲較今宵。山高月小依俙是。不覺風流曠世遙。</text>
<title>次鹽州守朴汝厚見寄韻</title>,<text>江雲釀雪欲漫天。樓外鳴橈警晝眠。忽有濟南酬唱興。君詩來自海西邊。</text>
<title>次遂郁韻</title>,<text>江氣澄明混太虛。纖瀾不動鏡光如。蕭條墟落暮煙裏。點綴峯巒微雪初。亂舶簇波輸遠稅。長竿橫渚獵寒魚。蝸廬本乏堪容膝。天許名亭著懶疏。</text>
<title>次遂郁韻 其二</title>,<text>江居淸絶萬緣虛。算却平生摠不如。坐數野航潮動後。臥聞漁篴月生初。午茶宜渴猶當酒。晩飯從貧或佐魚。尙有戀君丹悃切。夢中長樂曉鐘疏。</text>
<title>夜坐。次趙君儀祥韻。</title>,<text>樓外蕭蕭雪打林。一牕燈火話眞心。江湖莫怪疏杯酒。淚爲恩綸尙不禁。</text>
<title>送冬至副使李得甫德成</title>,<text>冬至金繒役。年年北渡灣。淚窮爲別慣。言竭贐詩難。西塞塵猶暗。單于獵未還。此行憂亦大。長路愼加餐。</text>
<title>月夜漫吟</title>,<text>暫撥沈痾手拓牕。雪晴寒月滿前江。夜潮初漲舟人鬧。沙際眠禽起一雙。</text>
<title>夜坐</title>,<text>江湖歲色日蕭條。深巷無人問寂寥。雪巘倚空寒更峭。風潮鏖凍夜偏驕。每緣句癖尋觚墨。尙爲君恩廢酒醪。節序堂堂南至近。夢中罌管下璇霄。</text>
<title>冬至前一日</title>,<text>節近生陽氣候溫。扶將衰疾強憑軒。灘氷半罅樵船戛。江日已高漁市喧。吟趣尙誇新格長。飮情無復舊魔存。落簷可愛終南色。拕帶宮雲剩送痕。</text>
<title>至日</title>,<text>白頭吟病臥江濱。魂夢徒然繞北宸。休運幸逢千載會。流年又屬一陽辰。荃心定是昭微悃。蘭澤仍敎起蟄鱗。指點漢陽山近遠。五雲佳氣望中新。</text>
<title>朝起開牕</title>,<text>江湖契活不窮空。忽有人間富貴容。一夜寒潮鏖破凍。滿前堆積玉巃嵸。</text>
<title>朝起開牕 其二</title>,<text>氷澌擁渡雪漫空。一夜江山改舊容。欲向兩宜亭上去。杖前巖逕失巃嵸。</text>
<title>詠雪。次壺谷集韻。</title>,<text>萬事江居一味涼。爲吟新雪倚書牀。篴聲漁艇孤蓑客。春色梨花老樹莊。風外篩來和冷靄。水邊鋪處蘸殘陽。長安咫尺寒多少。寸悃猶懸玉宇旁。</text>
<title>偶吟述懷</title>,<text>尺牘排雲衆謗譁。江湖落托鬢全皤。一身多暇長謀睡。萬事無管秪費哦。尙爲君民憂在國。肯緣衣食念關家。春光忽報羅浮信。昨夜牕間梅已花。</text>
<title>雪夜。與金璹錄事聯句。</title>,<text>錄事牢眠我少眠。枕邊孤燭夜如年。無端牕外三更雪。添却春寒剩折綿。</text>
<title>雪夜。與金璹錄事聯句。 其2</title>,<text>錄事工詩我廢詩。半牕春色上梅枝。閒中最是西湖興。更約前洲月白時。</text>
<title>雪夜。與金璹錄事聯句。 附次 金璹誦傳聯句。明谷聞而次之。○明谷</title>,<text>欲和金公間間詩。江梅落盡向南枝。殷勤步月中樞府。稍似山陰夜雪時。</text>
<title>聞林川使君洪九言入城吟寄</title>,<text>江樓雪月已如鉤。秪欠門前訪戴舟。聞說僊鳧新戾洛。不應佳興讓王猷。</text>
<title>漫吟寄九令。兼示直台。</title>,<text>雪晴雲斂古江城。冷日村墟景氣明。腸錦久還慙拙技。鬢金重煥笑浮榮。高灘受凍潮無響。暖屋偸春梅有情。進退隨緣僑寓足。不須辛苦理柴荊。</text>
<title>再疊條字。寄子直，九言。</title>,<text>風撼江樓雪壓條。紙牕燈火掩寥寥。冷林鴉凍飛全懶。荒店鷄瘖響不驕。老子爲生三斗醋。故人行樂百壺醪。詩來恰慰相思苦。春動梅梢已昨宵。</text>
<title>再疊條字。寄子直，九言。 其二</title>,<text>合詫今年第一條。東村勝會不寥寥。先春暖律梅催洩。近臘寒威酒壓驕。靑眼晤言從短燭。白頭情味等醇醪。江潭病客離群久。悵望孤舟泝雪宵。</text>
<title>又寄一律邀九令</title>,<text>江居遠俗癖仍慵。漫浪經秋又了冬。殘臘歲華驚晼晩。小梅春意欲丰茸。開牕不竭吟資滿。倚枕無禁睡味濃。剡曲孤舟應趁月。柴扉預掃水雲封。</text>
<title>雪後漫吟</title>,<text>每緣搜句倚牕櫳。堪笑衰翁不怕風。短日氷江寒贔屭。高天雪巘暮穹窿。百篇逋債閒時了。四壁生涯本分空。吟罷黃昏簾更下。月痕依約又梅叢。</text>
<title>同壺隱洪令賦 幷小序</title>,<text>幽抱何須倩酒寬。相逢一笑卽淸歡。梅魂破臘偸春色。雪意漫天釀晩寒。煎水陶家堪並躅。回舟剡曲太無端。歸鞍莫怕侵曛黑。江月今宵已似盤。</text>
<title>詠白梅</title>,<text>一種元超百卉中。天然雪色占春風。昭陽羯鼓今能記。應笑楊妃醉臉紅。</text>
<title>寄別延安使君申華仲</title>,<text>江扉寂寞掩春天。聞子西行倍悄然。別後魚書應不阻。羅津潮信卽門前。</text>
<title>入城寓壺村。肅謝受祿。偶吟述懷。</title>,<text>明時譴逐臥江湄。重入都門白盡髭。束帶立朝雖齟齬。上書辭職亦支離。凡曹有俸猶供飯。僦屋依山可賭詩。小雨連宵催柳色。一春生意在柔枝。</text>
<title>趙參判長卿輓</title>,<text>每許相知莫我如。君能儻蕩我狂疏。江河騁辯從捫蝨。糠粃爲治試佩魚。末俗枉譏胡叫喚。高才終負大鋪舒。重泉孝子魂應泣。聽說孀親尙倚閭。</text>
<title>贈別陝川使君鄭遠卿</title>,<text>憶上伽倻最上峯。送君南去鬢添蓬。臺因學士留傳遠。寺自羅王刱設雄。浩劫幾千藏法界。眞詮八萬祕靈宮。至今飛動猶餘興。花晩紅流一笛風。</text>
<title>春宮痘患平復。次崔學士昌大志慶之作。</title>,<text>丹綸新擢太醫官。藥院朝暉破薄寒。宗國無疆方頌祝。儲宮有疾卽痊安。恩覃嶺海雷初動。春著觚稜雪欲乾。近侍題詩丞相和。一時傳誦萬人歡。</text>
<title>吉州金令公弘楨別席</title>,<text>纔抛御史豸。新揷總戎貂。聖世吾儕厄。重關此路遙。吟笳怨曉月。飛箭落秋鵰。合試剛腸處。羅敷柳樣腰。</text>
<title>携九令出家姪遂顯雙湖亭子</title>,<text>郊扉幽寂逕欹斜。小阮新居旁水涯。三月天時方穀雨。一江春物政煙花。杯筵隨力寧嫌薄。語笑從眞不厭譁。童僕得魚供雪膾。午盤風味頓添加。</text>
<title>寄題白谷山人幽居</title>,<text>半生禽鹿與爲儔。身世超然寄一丘。泉冽土肥盤谷邃。水回山抱輞川幽。宵壇唳鶴穿雲響。春澗浮花出峽流。但恐俗緣魔此樂。聖朝遺逸近徵求。</text>
<title>梁大材重廈園亭口占</title>,<text>藤梢石磴巧回遮。春日閒行事可誇。自是園池無俗氣。居然城市有僊家。林禽千囀勸催酒。山雨一番開盡花。藜杖竹輿俱替步。歸時不怕逕欹斜。</text>
<title>四月初吉。約與洪令九言遊宋洞。九言病不赴。獨往口占。</title>,<text>閒日肩輿泮水東。忽驚時物餞春風。洪厓病客誰相喚。宋洞殘花猶自紅。麥秀山田新墾徧。苔侵石字舊棲空。苦吟癡坐髭頻撚。趣在松陰暮色中。</text>
<title>東岳詞壇。與諸君賦。</title>,<text>老怯詩鋒澁。沈吟日易曛。殘尊還有興。偶集卽成群。葉護經春萼。峯生欲雨雲。草笳何處動。村趣亦堪聞。</text>
<title>題一明上人詩軸</title>,<text>白谷云亡二十年。當時衣鉢爾能傳。輕裝出寺惟甁錫。長物隨身但軸篇。破衲新磨千嶂色。靈襟已幻六根緣。從渠安得携斯卷。快讀爭流競秀邊。</text>
<title>贈人</title>,<text>暮途饒聚散。浮世幾星霜。識面曾湖右。聯襟又洛陽。離懷佳節晩。歸路亂山蒼。異日東西瀼。誅茅共徜徉。</text>
<title>金大諫盛迪輓</title>,<text>世味酸醎且莫論。吾先契好本來敦。含香鳳掖思聯步。冒雪鼇山憶款門。薇省殘花春後在。錦江孤旐月中翻。白頭倍切存亡恨。淚盡君家哭弟昆。</text>
<title>韓文卿配周園麓口占</title>,<text>名園第一郭南隈。閒日登臨藉綠苔。萬瓦錯鱗煙氣合。千峯攢劍霽光來。林疏落景搖吟筆。春晩殘花點酒杯。燈夕後期君莫負。駱山東畔有高臺。</text>
<title>訪洪九言僑居</title>,<text>筍輿來款水邊扉。向晩移筇旁翠微。病後閒行今日始。忙中樂事比間稀。洞雲工護松陰潤。山雨微添澗脈肥。酒盞茶瓢俱有趣。未妨吟趁夕鴉歸。</text>
<title>文泉李進吾孫兒行三加禮。席上口占。時進吾新擢。松都居留。</title>,<text>今日君家喜氣盈。賀賓爭醉十分觥。主翁二品班初擢。孫子三加禮又成。吟外雨痕侵簟席。酒邊山色落簷楹。淸歡勝趣雙奇絶。秪是離懷鬢欲明。</text>
<title>李子貞壽席</title>,<text>花甲弧辰詫暮年。家貧能辦此高筵。松池浪淨含杯外。鞍嶺雲晴舞彩前。點檢交情從結髮。思量生歲卽隨肩。簇門軒駟遲遲發。飛盡林鴉已夕天。</text>
<title>湖南按使朴汝厚臨行來訪</title>,<text>夕陽淸喝鬧荊扉。倦夢驚回欲倒衣。我廢酒醪甁久臥。君誇詩律筆如飛。坐從牕雨疏疏潤。話到城鴉陣陣歸。忽覺相看懷抱惡。暮年南北有離違。</text>
<title>錦江亭 己卯夏奉命審莊陵時○以下二首同</title>,<text>衝暑征車不暫停。眼明東峽有玆亭。風江稍得新秋爽。雲嶂偏多薄暮靑。</text>
<title>錦江亭 己卯夏奉命審莊陵時○以下二首同 其二</title>,<text>記昔旅遊頻駐馬。而今重到十凋蓂。承綸按節長形役。慙愧王程鬢盡星。</text>
<title>原州浮萍閣。次按使柳起之韻。</title>,<text>浮萍古閣再經營。賓館從玆顏色生。峽裏平原新勝槩。人間洲老舊詩名。重來物色渾前樣。一別光陰已屢更。最是多情迎客處。綠池疏雨藕花明。</text>
<title>出道藏洞</title>,<text>近郭吾憐此洞淸。都門纔出便崢嶸。幽泉漱石濺濺瀉。怪鳥窺林磔磔鳴。不厭比年居散地。每尋佳處作閒行。移筇落日班荊坐。陣陣松風滿意生。</text>
<title>夜直總府吟。寄洪九言銀臺直廬。</title>,<text>更鼓鼕鼕淸夜徂。直廬無事撚吟鬚。扶疏一院松陰重。晃朗千門月彩敷。堪笑暮年淹北省。却思前歲臥南湖。較君官況吾差慰。頭白銀臺曉漏趨。</text>
<title>再疊寄九言</title>,<text>坐覺流年荏苒徂。九分霜色上髭鬚。風槐摵摵涼全得。月竹離離影許敷。獨夜畸人眠禁省。淸秋歸思滿江湖。憐君又値黃楊閏。白首承宣西壁趨。</text>
<title>再疊寄九言 其二</title>,<text>容易一年秋事徂。連宵禁直雪渾鬚。瓦縫冷月差差白。樹外祥煙冉冉敷。蕉鹿未拚抛爵祿。沙鷗應復怨江湖。君民夙志都消落。碌碌長慙備局趨。</text>
<title>東郊商山</title>,<text>驅車向晩陟陂陀。昨夜靑山雨洗蘿。關羽祠前秋意早。興仁門外夕陽多。東池水滿紅蕖艶。南漢雲開粉堞峨。人世萬緣都撥得。白頭猶未送吟魔。</text>
<title>用南壺谷韻。寄題藥泉相公琶潭別墅。</title>,<text>國老持竿領一川。巖廊丕責屬誰邊。心中衮闕兼民瘼。眼底山雲與渚煙。棲遯暮年雖得地。安危斯世奈關天。秋來水落纓堪濯。懷仰高風更靦然。</text>
<title>與客訪朴舍人洞</title>,<text>緣溪細逕苦崎嶇。步步間關事事幽。君馬每顚巖磴峻。我輿頻礙樹林稠。一村鷄犬靑山暮。滿壁藤羅白雨秋。旁此誅茅堪隱遯。塵纓端欲濯淸流。</text>
<title>續次沈漁村松月軒詩</title>,<text>秦樓上客詠名花。流落人間續和多。尙有老松依古井。夜深長占月痕斜。</text>
<title>雨後客至</title>,<text>荒蹊古井綠苔斑。無事侍郞長掩關。半嶺夕陽明雨外。一秋涼意在林間。詩成老子方高詠。話穩親朋却懶還。聞說西郊饒水石。約君明日共尋山。</text>
<title>與客出家姪江榭</title>,<text>樓高江氣稍生寒。棋酒淹留半日閒。晩雨欲迷楮子島。浮雲不放惡溪山。群飛水鳥催新句。一笑野翁開好顏。晴後扁舟下長浦。夕陽移棹暝中還。</text>
<title>與客出家姪江榭 其二</title>,<text>一宿江湖便勝情。小樓牀簟十分淸。村疏遠火寒無影。灘近輕橈暝有聲。物色收羅供落筆。風流點檢惜抛觥。良辰後會君休負。前渚秋高月又生。</text>
<title>是日。歷尋湖堂。又用前韻。</title>,<text>詞垣無主舊盟寒。庭院荒涼物色閒。澹澹夕陰移遠渚。蕭蕭秋意在前山。遊驂暫駐非生客。守吏重迎亦慣顏。白首沈吟餘結習。倚欄癡坐不知還。</text>
<title>黃昏卽事</title>,<text>絶無車馬到荊門。長撚吟髭倚小軒。秋氣乍涼風滿院。暮光將黑雨連村。薄雲纖月遮猶漏。深竹寒螿濕更喧。牕外菊花消息早。不知吾已謝杯樽。</text>
<title>鄭友遠卿。詫語陝川涵碧繁華事。口津津不已。余亦粗諳爲州之樂。而于今抱病荒落矣。臨別。漫吟一絶。以寓悵望之意。</title>,<text>名樓衙罷咽歌鐘。醉擁春香一朶紅。秪恐霜髭減風度。等閒花底活秦宮。</text>
<title>試院雨中。吟示諸公要和。</title>,<text>年來衰病少相過。試院團圓事可誇。落木半庭寒雨集。亂鴉深巷夕陰多。吾肩尙爲吟詩聳。君臉猶能得酒酡。千載梅歐留勝躅。風流端欲較如何。</text>
<title>南洞石假山</title>,<text>藤遮松護小蹊斜。粧點秋容畫裏家。老子詩懷吟赤葉。故人情味煮黃花。替茵苔色靑堪藉。敵酒茶功淡可誇。收拾風煙癡坐久。暮光飜動半林鴉。</text>
<title>送姜參判子和銑赴燕</title>,<text>冬至年年弱國羞。金繒使者幾時休。贐行絡繹辭全竭。爲別尋常淚已收。幽薊地形夷夏錯。醫巫山色古今愁。勞歌尙作朝天曲。最是銷魂鴨水舟。</text>
<title>贈方丈山人聖能</title>,<text>定裏根塵本不侵。求詩何必出山林。方丈千峯猶外境。寶藏元在自家心。</text>
<title>書贈聚白亭主人</title>,<text>誰將斯額揭斯亭。亭主向余仍細評。最是蘆花霜月夜。白鷗如雪睡沙汀。</text>
<title>將訪李聖望謫居。先寄。</title>,<text>古驛蕭條雪壓廬。逐臣消息問何如。溪橋昨夜寒梅發。肩聳騷翁興在驢。</text>
<title>雪夜。同善鳴，擎天賦。</title>,<text>剛慙諸子讓名家。三主文盟亦溢涯。吟送曙光仍燭跋。折來春信已梅花。交期自是平生故。好事無如此夜多。開戶又添新句料。月痕依約亂山賖。</text>
<title>與客訪聖望</title>,<text>君驢苦蹇我輿遲。世慮全删出郭時。野意新含寒寂寂。山姿已帶雪差差。經丘度壑行行慣。烹艾叉魚處處宜。却笑剡溪枉廻棹。柴門一握是佳期。</text>
<title>送灣尹李令公三碩</title>,<text>此州官況我能評。伊昔燕槎記再經。兵馬仍兼運餉使。江山亦有統軍亭。歌時錦席胡雲逗。獵外沙場鬼燐靑。臺省比來思鐵面。不應旌節滯邊庭。</text>
<title>贈別延安李使君廷謙</title>,<text>衰髭長爲別詩捫。又送君行耐愴魂。久厭周廬仍果願。新分漢竹亦沾恩。秋深海稅登倉鬧。日暮漁商罷市喧。秪是荷花明月好。州南蓋有大池云。</text>
<title>詠壁間灞橋訪梅圖</title>,<text>客踏寒橋雪。溪山絶點埃。一條路細細。萬境色皚皚。句倚孤驢得。杯呼倦僕催。別般佳趣在。春色手中梅。</text>
<title>雨中感懷。寄九言令要和。</title>,<text>文眼平生自信深。何方醫得此癡心。蒼蠅本欲工瑕點。白日終能快照臨。却笑棲身無片土。尙憐憂國有孤枕。圜牆一出還吟興。春雨僑村語好禽。</text>
<title>雨中</title>,<text>朝來嬌鳥語簷楣。睡起開牕眺望宜。細雨前村新物色。一年寒食好天時。王孫故宅蘼蕪合。公主名園楊柳垂。的是東皇多意思。點粧春事侑吾詩。</text>
<title>安豐使君崔擎天別席走草 載寧號安豐</title>,<text>荒城旁海土泥淤。白葦黃茅繞郡居。吏胥舞文饒桀黠。黔黎失業滿瘡疽。關心簿牒應相惱。結習詩篇也却疏。最是承歡萱室處。壽衣新改四年餘。</text>
<title>洪世泰將往安豐。來告行。口號一律。寄擎天使君。</title>,<text>涔涔伏枕二旬來。懷抱佳時未易裁。曉雨一番寒食過。春城無數杏花催。文盟尙有曾傳硯。酒興全抛舊把杯。忽得新詩誰共和。故人遙在海西隈。</text>
<title>鄭敎官景升見訪。口占求和。</title>,<text>午夢驚回百舌譁。乍開簾戶檢年華。輕陰醞釀一春雨。暖意毰毸千樹花。舊病將穌催換服。新方欲試更呼茶。評詩命酒俱閒事。牽挽留君到日斜。</text>
<title>梁大材園亭煮花</title>,<text>小山工抱屋西東。池水泠泠澗水通。地勢欹斜垂柳逕。天時荏苒揀花風。憐他老境詩猶健。怪殺貧家酒不空。最是一春佳趣味。樹陰移鼎煮殘紅。</text>
<title>申企齋園林</title>,<text>人代蕭條迹已賖。百年文藻企翁家。停車古磴春陰晩。散策危磎夕景斜。拱護亭臺惟老木。點粧庭院半殘花。白髭頻撚搜新句。暝色前村欲動鴉。</text>
<title>又贈主人童子</title>,<text>企老風流遠。巖松護古基。看花不問主。童子願留詩。</text>
<title>朴舍人洞</title>,<text>出郭塵緣取次收。小輿穿壑又經丘。山桃花淺棘籬短。野葛陰多巖逕幽。古洞日斜聞噪鳥。荒田春晩有耕牛。班荊枕石吟移晷。林月呈姸欲似鉤。</text>
<title>翼陵路中口占</title>,<text>春泥滑滑路高低。古驛蕭條征馬嘶。三角亂峯雲乍起。二陵深樹雨渾迷。山寒峭峭棠梨澁。野色靑靑燕麥齊。剩向忙中得閒趣。塵纓端欲濯淸溪。</text>
<title>贈別李春卿之任江界</title>,<text>玆州出守豈疏君。快意繁華吏部云。自是一方防禦使。居然西塞大將軍。轅門雪色雙行戟。妓席榴花六幅裙。秪恐比來吾輩厄。明珠薏苡也難分。</text>
<title>端午日詣闕。課次諸詞臣帖子。仍步本韻。</title>,<text>宮墀風送珮聲長。金榜朝暉媚上陽。細葛生涼衣袖薄。新蒲泛色酒杯香。三農是歲徵秋熟。千載吾邦啓運昌。分付有司遵故事。催頒豹炙與蘭湯。</text>
<title>題朴童子詩軸</title>,<text>門巷長羅雀。何來弊褐兒。差堪慰幽獨。滿袖有新詩。</text>
<title>楊州客館。次柳員外百乘韻。</title>,<text>白首承綸赴北陬。斜陽歇馬古楊州。蘼蕪細草鋪官路。楊柳繁陰護驛樓。自笑哦詩存結習。也堪排悶慰羈遊。同來參佐爲長句。落筆令渠共和酬。</text>
<title>豐田驛館夜吟</title>,<text>峽峯森似束。深夜逗征車。古驛春殘後。孤村雨歇初。開牕疑有虎。對案歎無魚。客枕鵑聲苦。那堪憶我廬。</text>
<title>朝發豐田途中</title>,<text>不恨王程鬢雪侵。玆行贏得愜幽襟。雲生峽嶂朝嵐潤。水滿陂塘曉雨深。隴麥鋪邊眠倦犢。山梨落後怨啼禽。鷺洲奇勝聞曾慣。準擬歸時理棹尋。</text>
<title>金化途中。次柳員外。</title>,<text>靑槐布葉麥齊田。峽裏光陰三月天。山氣晝暝常作霧。野流春漲半成淵。沿途雨柳猶疏細。擁馬風花太劇顚。白首奔忙吾不恨。玆行恰是畫中僊。</text>
<title>鐵嶺</title>,<text>擔肩赬盡始登岡。此役令人鬢欲霜。萬仞中天雄體勢。千年直北壯關防。遙山接塞雲陰黑。大野連空朔氣荒。一望胸襟頓恢拓。遠遊從古助文章。</text>
<title>咸興樂民樓</title>,<text>異鄕無處可銷愁。今日登臨辦壯遊。老去廢詩還句債。病來休酒暫杯籌。山蟠沛國千年地。橋壓城川一派流。聽說北關凋瘵甚。樂民樓上更民憂。</text>
<title>金城景陽樓</title>,<text>記得巡宣歲五遷。重來物色摠堪憐。荷錢細細新浮沼。麥浪靑靑已滿田。野勢似枰山擁縣。天形如傘樹圍川。官娥最是無情緖。秪說霜髭倍昔年。</text>
<title>白鷺洲 在永平</title>,<text>著處山川曾浪遊。僊區眞債未全酬。王程不有玆行役。幾負平生白鷺洲。</text>
<title>白鷺洲 在永平 其二</title>,<text>松陰幾夜留明月。巖面長時宿白雲。却悔從前枉馳逐。渚禽飛鷺卽吾群。</text>
<title>夜坐口號</title>,<text>殘溜疏疏夜挂簷。濕雲滃渤釀蒸炎。中兵事務煩如蝟。尙爲敲推撚白髥。</text>
<title>西郊。試射將士。</title>,<text>郊壇課射集熊羆。獵獵輕風颺大旗。山意不關戎務劇。點粧煙雨侑新詩。</text>
<title>送崔評事昌大赴北</title>,<text>此路離家去國心。鬼門逾後想難禁。高秋長白峯巒肅。短日窮荒磧壘陰。秪爲君親互輕重。休將外內較升沈。牢愁壯覿俱吟料。紙價關山定抵金。</text>
<title>親臨觀武日。陪衛春塘臺帳殿。</title>,<text>天祐吾邦是歲豐。君王課武上林中。飜身劍色紛飛雪。破的旗紋幾豎紅。平世未宜忘戰備。腐儒堪笑忝元戎。燕雲一望腥塵漲。誰賦緄縢繼國風。</text>
<title>巡城時口占。示安侍郞子厚。</title>,<text>自笑書生忝總兵。秋風撫劍倚層城。抽身簿牒還閒事。著眼江山更勝情。落日峯巒意崷崒。晩霜浦渚氣澄明。黃花不省君恩重。似爲衰翁勸一觥。</text>
<title>次明谷韻。贈石林僧玅察。</title>,<text>誰餉吾心片霎涼。敲門飛錫自東岡。參禪道氣鬚眉古。禮佛餘痕衣袖香。壇上聽經鶴幾下。洞中招隱桂應長。秋風水落千峯色。怳若携來滿一牀。</text>
<title>戲贈李監役子貞</title>,<text>令子纔登禁衛幕。賢翁又得四山監。白首西坡偏落拓。猶能免使故人饞。</text>
<title>兵曹直廬。次銀臺酬唱韻。</title>,<text>西省黃花滿意開。尙書多病懶含杯。蒼顏玄鬢廿年內。佐席郞官三度來。禁樹霜酣秋事晩。宮墀日轉午陰催。驪珠落手還堪詫。聽說銀臺集俊才。</text>
<title>是夜直中。伏蒙特宣內醞御膳。志感。</title>,<text>三年銘鏤戒常存。縱對黃花不對樽。宮醞特宣西省月。此身醒醉摠君恩。</text>
<title>偶吟</title>,<text>讒言雖欲眩眞訛。白日昭昭奈我何。春風擬作沙鷗伴。江海寧愁有網羅。</text>
<title>戲贈趙都憲子直</title>,<text>寒天薄酒暫醺顏。白日長歌行路難。自笑平生知己少。故人猶道有機關。</text>
<title>和贈金掌令始徽</title>,<text>江客詩來報小梅。臘前消息已嬌腮。吾行定趁春生後。分付篴童吹莫催。</text>
<title>雪夜。同九令賦。</title>,<text>同占東城僻處居。侍郞來訪舊尙書。賡酬詩律閒愁破。點檢身心宿業疏。春信半牕梅動後。曉寒虛幌雪侵初。林泉晩計誰禁得。却笑生涯倦鳥如。</text>
<title>雪夜。同九令賦。 其二</title>,<text>休官城市便幽居。萬事無營秪檢書。喜子枯筇敲戶數。從渠文駟到門疏。殘樽短燭詩成後。促漏寒鐘夢罷初。千古俗離靑未了。暮年分華意何如。</text>
<title>雪夜。同九令賦。 其三</title>,<text>吾廬政似子雲居。滿壁塵埃一架書。無月牕櫳燈艶艶。受風簾箔雪疏疏。相憐鬢色渾非舊。尙喜心期不改初。準擬携君湖外去。溪山聽說輞川如。</text>
<title>酒醒。爲四疊謝九令。</title>,<text>乘夜隣翁叩索居。敎兒收拾滿牀書。身閒小醉君應恕。客在先眠我實疏。一榻棋樽殘燭下。半牕風雪亂鷄初。醒來拭目詩留案。艶藻雕章錦不如。</text>
<title>庚申夜會九令宅共賦</title>,<text>邂逅團欒摠好人。況逢良夜屬庚申。疏簷雪色欺初月。深屋梅花漏早春。玆會不須談世事。吾儕俱幸免官身。微吟小醉還饒趣。蠟燭挑殘坐候晨。</text>
<title>翌日。夜坐無寐。再疊寄九令。</title>,<text>淸時臺劾却饒人。免使衰慵走卯申。庭院寒宵初得月。乾坤窮臘欲生春。不須怪事煩書字。未必危機可陷身。殘睡乍醒燈燼落。紙牕虛白已呈晨。</text>
<title>翌日。夜坐無寐。再疊寄九令。 其二</title>,<text>吾今官罷作閒人。君亦銀臺免候申。物色剩輸詩裏畫。年顏頓撥酒中春。五噫自切憂當世。三黜還堪笑此身。老眼看書猶有味。一燈風雪坐蕭晨。</text>
<title>翌日。夜坐無寐。再疊寄九令。 其三</title>,<text>未害閒時作酒人。君休呵我苦申申。半規欲白中天月。新法方濃滿甕春。太白半生爲尙友。伯倫千載是前身。吟魔亦解酣餘興。每夜相隨直到晨。</text>
<title>翌日。夜坐無寐。再疊寄九令。 其四</title>,<text>車馬塡門讓別人。朝醺睡味每侵申。孤蓑夢著江村雨。數畝心關海岸春。兵柄文衡俱外物。酒樽棋局可閒身。土爐燒榾繩牀暖。肯羨鳴珂趁早晨。</text>
<title>感懷</title>,<text>八座班資本不期。明時譴斥分之宜。縱慙陶鑄皐夔業。未學交游許史兒。直道誰憐人欲殺。皇天應質我無私。江湖來歲新生活。料理蓑衣與釣絲。</text>
<title>六疊申字。寄九令。</title>,<text>元戎筆陣掃千人。旗鼓騷壇令幾申。且可僕奴長慶語。也能收拾㶚橋春。退從巾幗憐君輩。老礪機鋒笑我身。諸葛七擒應復見。凱歌牛酒樂淸晨。</text>
<title>六疊申字。寄九令。 其二</title>,<text>聖主寧疏我輩人。恩言應有自天申。俗情舊客無今雨。歲色佳辰逼上春。種樹蒔花堪遣興。檢書行藥可安身。孤忠尙切憂宗國。萬事關心坐達晨。</text>
<title>再疊期字。寄九令。</title>,<text>閒來觸物與詩期。簾捲終南雪後宜。高唱難逢郢中客。雌聲剛怪朔方兒。奇才奬詡寧容吝。具眼評題本不私。此事從今可娛老。窮途休歎鬢俱絲。</text>
<title>夜坐。次唐律韻。</title>,<text>臥聞隣舍動寒砧。簾月依依欲轉陰。老去優閒眞得計。儻來榮辱摠灰心。平生許國慙無補。晩歲歸山恐不深。自笑難醫有句癖。推敲猶費短長吟。</text>
<title>夜坐。次唐律韻。 其二</title>,<text>村廬寥闃秪聞砧。窮臘天時政錮陰。託酒欲忘當世事。檢書頗見古人心。憑將枕簟寒多少。占得階庭雪淺深。惟有詩魔是舊伴。被他牽惱不停吟。</text>
<title>偶吟寄九令</title>,<text>偪側思君不見君。孤懷愁對晩山雲。殘暉雪屋留餘映。暮雀風林閃亂群。遣悶稍憑詩意味。鏖寒堪策酒功勳。深夜敲門當趁月。一筇誰識舊將軍。</text>
<title>偶吟寄九令 其二</title>,<text>平生窩老與吾君。不學人情等雨雲。直道明時違報主。孤懷暮歲惜離群。名場縱合抛榮祿。詩壘猶堪樹戰勳。撥棄向來巾幗態。須將一鼓整三軍。</text>
<title>漫吟</title>,<text>一生迂闊事堪咍。憂患元因直道媒。尺霧敢欺天上日。微陽已復地中雷。匡君不是全灰念。供世其如本乏才。峽裏擬成新小築。岸桃門柳趁春栽。</text>
<title>漫吟 其二</title>,<text>滿酌深杯發一咍。此翁狂態酒爲媒。哦詩興著前宵雪。憂國心關十月雷。老去漁樵知有味。向來廊廟愧非才。吾廬寄在鷗湖上。幽逕叢篁憶舊栽。</text>
<title>曉起</title>,<text>歲事堂堂去。時憂兀兀增。梅偸春意思。酒壓雪威稜。索句邀寒月。看書翦曉燈。平生本分事。有味是無能。</text>
<title>漫吟示九令</title>,<text>手拓南牕送月賖。病懷愁絶此時加。寒姿遠岫差差雪。暮色前村點點鴉。尙有愚忠憂世事。強將蕪句餞年華。春來擬遂歸耕計。舊業荒田在海涯。</text>
<title>漫吟示九令 其二</title>,<text>詩頻賡和酒頻賖。投老無官味轉加。寒意夜嘶風櫪馬。曙光晨動雪梢鴉。平生愛主心如血。萬事撩人鬢盡華。昨夢穩成閒契活。滿蓑春雨艾湖涯。</text>
<title>題具玄風士雅扇面</title>,<text>正月初三日。玄風叩我門。南州當日事。相與把杯論。</text>
<title>趙子直來訪</title>,<text>天下風流此老杯。每逢佳友好懷開。故園梅柳應多意。粧點春光待我來。</text>
<title>又吟奉明谷</title>,<text>安山隱士送春酒。乾谷侍郞敲夕扉。小醉微吟有趣味。雪簷初月政輝輝。</text>
<title>可笑</title>,<text>可笑倥侗此禿翁。緣何鋒鏃四邊攻。逾涯寵祿干深忌。瀝血封章恥苟容。萬事心灰詩滿篋。一年春動酒盈鍾。江湖畎畝誰禁得。興在叉魚與問農。</text>
<title>與洪世泰。次歐陽公集韻。</title>,<text>何罪微蹤阻玉宸。金吾席藁已經旬。來人門巷無今雨。逝歲乾坤屬早春。酒力上顏紅有暈。詩愁撩鬢白添新。十分明月端正近。良夜相過莫厭頻。</text>
<title>與洪世泰。次歐陽公集韻。 其二</title>,<text>雪邊初月上東皐。夜氣將寒促酒醪。江海方將携釣竹。風塵久已厭朝袍。休憐末路吾儕厄。誰識今宵此興高。好是暮年新活計。水禽山鹿與爲曹。</text>
<title>與洪世泰。次歐陽公集韻。 其三</title>,<text>茅廬寄在海西皐。憶共村翁醉濁醪。夢裏浮榮抛鵲印。春來佳興典花袍。寧愁涉世千般險。已判休官一著高。他日羸驂如訪我。艾湖南畔問漁曹。</text>
<title>聞聖望訪我至半途。驢不前還歸。戲吟寄示。</title>,<text>不恨窮途斷送迎。誰禁春日獨斟觥。翻雲覆雨元來事。驢馬從今亦世情。</text>
<title>漫吟寄聖望</title>,<text>殘夢初回酒力醒。亂書顚倒臥空甁。簷間暖意啼禽得。陌上春痕垂柳靑。世態炎涼殊舊雨。人生離合悵晨星。幾時湖海隨君去。醉擁蓑衣泝釣汀。</text>
<title>同洪君世泰賦。仍寄聖望。</title>,<text>市樓棲息也寬閒。朝睡常因夜飮闌。殘雪岡巒已本色。上春天地尙餘寒。病眸多瞖猶抽卷。亂髮從垂不整冠。湖海舊遊長在念。夢中時把雨中竿。</text>
<title>上元夜。同洪世泰賦月。</title>,<text>如盤如鏡已生東。晃朗乾坤色界空。政是團圓十分滿。的應流照萬方同。持杯欲問催賖酒。捲箔耽看不怯風。士女塡街歌鼓鬧。吾邦差驗去年豐。</text>
<title>偶吟</title>,<text>哦詩貴會意。不厭市廛間。直北隣雙闕。終南納半山。逢人無俗語。得酒有歡顏。九死惟丹悃。前宵夢趁班。</text>
<title>次市南集韻</title>,<text>官罷優閒勝舊忙。且將文酒答年芳。雪殘簷角猶聞滴。春淺山顏已占蒼。宇內交游星落落。世間榮辱夢茫茫。支頤坐想歸田興。溪鯽新肥巖蕨長。</text>
<title>寄太僕李主簿善鳴</title>,<text>我友爲郞太僕寺。廚人自可繼烏柴。長腰二斗猶情味。急換前村春酒佳。</text>
<title>夜與李進士楫賦</title>,<text>旁市村扉掩雪宵。君來披豁鬢忘凋。五更燒燭猶嫌短。十里衝泥不道遙。天色星河已鋪白。春心梅柳欲爭嬌。靑山叢桂應新長。楚賦誰吟大小招。</text>
<title>戲贈兵曹軍官李壽完</title>,<text>幕府晨星散。惟君舊誼存。猶能索好句。時復勸深樽。荏苒春千樹。霏微雨一村。殘年事堪笑。郭外無田園。</text>
<title>贈李生泰斗</title>,<text>吾之伯嫂氏。爾之從祖母。存亡三十載。見爾如見嫂。落日城南社。殷勤一杯酒。</text>
<title>春日臥病。李君世機來訪。</title>,<text>三旬吟病臥匡牀。二月駸駸欲半強。省識春風憑客報。長安陌上柳微黃。</text>
<title>與李君世機，洪君世泰賦</title>,<text>市居成隱趣尤深。內絶經營物不侵。客報門前柳有色。吾憐嶽面雲無心。甁罍顚倒長時飮。篇翰縱橫每日吟。好是一庭新草縷。淺寒殘雪更難禁。</text>
<title>酒後戲吟</title>,<text>此時難得最錢文。近處非無賣酒村。坡老睡餘猶酩酊。庭花雨後欲繽紛。</text>
<title>洪內翰重益輓</title>,<text>憶醉尊翁勸客杯。知君髫日有奇才。龍門一躍輝金榜。翰苑孤鶱近斗魁。地望但敎同李白。年籌堪情等顏回。秪應未瞑重泉目。堂上猨腸寸寸摧。</text>
<title>酒後與客賦</title>,<text>顚沛名場料已曾。暮年狂興酒堪憑。親知釀送憐情厚。薄債賖來喜歲登。詩思軟風春巷柳。棋聲疏雨夜牕燈。南江水闊鷗無數。欲理扁舟問舊朋。</text>
<title>鄭遠卿輓</title>,<text>白首涔涔老淚催。聞君孤櫬自南廻。心腸本是毛皮撤。嗔怒皆從坦率來。重壤但期他日會。片辭那盡此情哀。平生得得春壺綠。爲寄靈牀勸一杯。</text>
<title>鄭遠卿輓 其二</title>,<text>三十年前識此人。一生長短我能陳。喧爭口吻還非俗。掩映眉鬚摠是眞。玉樹長埋黃壤夜。殘花猶發白門春。強爲達語禁衰淚。臨輓無從已滿巾。</text>
<title>雨中漫吟</title>,<text>粧點庭除富物華。市居瀟灑似僊家。閒來晝夢和疏雨。病後春吟管早花。長日閉門無駟馬。有時憑檻數烏鴉。一杯剩得年顏撥。何必尋眞問鍊砂。</text>
<title>贈皆骨山人歸玉</title>,<text>胸間忽覺祛塵氛。皆骨春山僧細云。元化瀑流方十丈。衆香花事已三分。年前法殿新經火。劫後層甍更入雲。勝蹟空門宜有記。殷勤向我乞詩文。</text>
<title>別朱溪洪使君汝廓萬恢</title>,<text>寒風欄檻憶曾憑。尙訝漁舟入武陵。庭塢晝從麋鹿臥。吏人春報鱖魚登。身縻符竹還超俗。家帶妻孥却似僧。莫歎暮年潦倒甚。世間官況此堪稱。</text>
<title>薔薇</title>,<text>殿却殘春一院中。芳菲四月未全窮。額黃亂纈將斜日。眉綠輕搖欲暖風。得酒也堪酬好景。供詩似爲慰衰翁。憑渠不恨佳時失。何況淸歡與子同。</text>
<title>海棠</title>,<text>薔薇欲落海棠開。花信知時次第廻。不盡閒中哦詠料。化翁於我定無猜。</text>
<title>海棠 其2</title>,<text>終古嬋娟莫枉論。天然國色有花魂。雨邊似泣還饒笑。月下含情却不言。桃杏媚春招戲蝶。芙蕖多事引游鴛。貞心壓倒群芳陋。恥作荀君坐處痕。</text>
<title>李善鳴輓</title>,<text>樗翁餘緖不摧頹。三世文壇見轂推。胤胄咸稱謝家比。風聲遠自隴西來。君應發軔終繩武。天奈乖徵漫畀才。桂子儻生羅隱墓。白頭偏耐故人哀。</text>
<title>李善鳴輓 其二</title>,<text>人猜吾戇背吾馳。君獨知吾勝自知。市有虎時偏慨惋。門羅雀處每追隨。窮途握手纔長語。一疾纏身遽短期。尙憶柳村同榻事。夜燈疏雨夢堪疑。</text>
<title>曉起</title>,<text>不櫛不巾近一期。放慵閒散自相宜。殘年有病將休酒。中夜無眠又得詩。天色欲晴雲葉薄。樓陰向曙月輪欹。支頤默算平生事。捩手搖唇種種癡。</text>
<title>贈別咸陽申使君奎</title>,<text>嶠南饒勝境。第一擅咸州。羅代留遺刹。孤雲有古樓。高情看碧嶂。倦興睡黃油。窮途多意緖。離別白渾頭。</text>
<title>夢作 夢中若有行譴。而與藥泉相公隣配酬和。</title>,<text>梅花庭院雨纖纖。憶昔陪遊共撚髥。今日吟哦更有味。冷枝疏蕊不相嫌。</text>
<title>深房得平牀</title>,<text>自借匡牀氣始平。稍除蒸濕覺身輕。東牕一面淸涼得。南嶽上頭蒼翠生。雨處不妨容乍滴。月時偏喜許先呈。坐間相伴無餘物。詩橐棋枰酒榼幷。</text>
<title>次金都事始徽見寄韻</title>,<text>白首憐君宦迹寒。明朝剛喜脫身還。歸途莫惲乘流苦。波浪西江足險灘。</text>
<title>曉起</title>,<text>雨霽生秋氣。新涼枕上宜。天光空似水。鷄唱遠如絲。酒暈纔收面。詩愁又到眉。推敲吟未定。虛白動簷楣。</text>
<title>曉坐無寐</title>,<text>到老眠全少。非秋夜亦長。差欣簾外雨。稍作枕邊涼。尙有心關國。應添鬢著霜。耳根忽暫醒。街陌曙鐘忙。</text>
<title>曉臥</title>,<text>竹牀藤簟曉寒生。秋思撩人一味淸。雨氣透簾添浙瀝。月痕留戶未分明。誰憐席藁經年地。尙切傾葵向日誠。孤夢不關身馽繫。好隨歸雁落江城。</text>
<title>秋雨</title>,<text>闃處撩人雨是尤。悲哉爲氣況淸秋。茂陵寂寞相如病。楚峽蕭條宋玉愁。暮歲親朋驚聚散。異方羈旅惜淹留。驅除若借杯觴力。到此猶應滿百籌。</text>
<title>夜吟</title>,<text>病與衰謀減睡眠。一宵消了耐如年。主恩辜負愆逾大。世事思量鬢益鮮。千里鄕心孤雁外。五更秋意亂蛩邊。何時拂袖尋初服。海上春風理廢田。</text>
<title>睡起</title>,<text>夢裏分明拜玉旒。餘香猶似襯衣裘。殘星促漏重城曉。落木寒砧萬戶秋。寵辱槐安渾幻境。忠誠杞國更深憂。思量晩歲棲身計。滿地江湖有釣舟。</text>
<title>述懷</title>,<text>窮途晤語與誰偕。宿草晨星少舊儕。自笑無錢問酒市。長憐有夢落山齋。三分岐路從多口。百計思惟最乞骸。軒牖忽添新氣色。雪天南嶽聳危崖。</text>
<title>悄坐感懷</title>,<text>門稀迎客晝常關。靜對殘書懶整冠。霧雨霏微兼下雪。樹林蕭索頓生寒。鄕山戀切頭堪白。宗國憂深淚不乾。強欲撥排尋酒斝。婦言無債得謀難。</text>
<title>夜坐</title>,<text>醜妾慵敲膝。癡兒懶賦詩。全無心事好。秪益鬢毛衰。破壁疏燈暈。寒簷細霤垂。深杯斟滿滿。一醉可伸眉。</text>
<title>夜坐 其二</title>,<text>深宵有靜趣。宜酒亦宜詩。句警肩從聳。杯深臉撥衰。星河光轉轉。簾箔影垂垂。月樣中天好。三分過似眉。</text>
<title>贈別茂長愼使君惟益</title>,<text>江南稱樂國。遙賀得循良。僊舃飛方迅。銅章佩亦光。秋廚登鯉白。晝閣雨梅黃。家近雙親在。萊衣映壽觴。</text>
<title>仁顯王后輓詞 代人作</title>,<text>昭代中闈有亂臣。河洲樛木化行純。乾坤否後輿情䀌。日月更來縟禮新。星海至慈均已出。水龍深戒在私親。千秋炳煥幽宮誌。紀實宸章淚搢紳。</text>
<title>仁顯王后輓詞 代人作 其二</title>,<text>京室塗山卽匹儔。夙聞謠詠著河洲。傷心久下瑤華鑰。拭目重連渭水舟。檢戚滿盈深戒在。撫儲生育至恩侔。先陵舊制遵虛右。一讀哀綸淚映眸。</text>
<title>仁顯王后輓詞 代人作 其三</title>,<text>夢月崩沙夙炳靈。俔天陰敎播芳馨。六年私第資增益。千古中闈作典刑。春著吳鈿驚柰白。秋荒晉陛失桑靑。宸章紀德描皆實。玉匣留藏大字銘。</text>
<title>贈別高山金督郵始徽</title>,<text>憶醉迂翁酒。逢君又此杯。窮途離別恨。關嶺雪崔嵬。</text>
<title>因有竄啓。出南城胥命。</title>,<text>嶠南形勝昔曾看。白自京塵夢往還。臺劾不饒歸孟浪。聖恩應復許優閒。江橫淸洛一條帶。山聳伽倻舊樣鬟。經歲金吾淹席藁。此行猶可破愁顏。</text>
<title>中夜</title>,<text>板扉蝸屋短茅簷。中夜無眠百感兼。過臘雪痕纔著樹。侵晨月彩始窺簾。君恩尙有丹衷激。世事偏敎白髮添。排悶拙詩吟欲就。土爐頻熨凍毫尖。</text>
<title>曉起</title>,<text>咿喔隣鷄唱欲殘。土爐燒榾飮方闌。一牕風雪疏燈暗。半嶺松杉缺月寒。讒舌如簧堪鑠骨。君恩似海尙銘肝。不應嶺海令人死。怪殺強愁苦未寬。</text>
<title>與諸姪輩小飮</title>,<text>樹外烏鴉已夕天。殘暉斜抱一村煙。喧喧語笑渾眞態。草草杯樽便好筵。窮臘餞來春欲動。上弦經後月將圓。抽身幾日逃塵網。耕釣湖山樂暮年。</text>
<title>權知事說輓</title>,<text>金貂身計野翁如。歲晏襟懷與俗疏。寂寞數間揚子宅。伊吾半世伏羲書。浮生壽考三彭短。片夢光陰八耋餘。風雪海山孤旐返。白頭題輓淚盈裾。</text>
<title>贈別洪川洪使君禹采</title>,<text>按節關東已十蓂。春風憶上泛波亭。江聲月色今何似。怊悵臨岐鬢欲星。</text>
<title>夜起</title>,<text>數椽如斗旁林皐。透屋風威夜更高。索紙題詩眞坐癖。呼燈檢字不嫌勞。靑春苒苒身全老。白髮蕭蕭氣尙豪。明日南坡幽事在。艾羹濃煮醉村醪。</text>
<title>與客夜飮</title>,<text>病裏孤懷賴爾裁。不嫌門巷客稀來。依依夜色月初上。峭峭春寒花未開。洞號却嫌漁子路。村居多似梵王臺。此中何讓歸山好。更有園蔬佐酒杯。</text>
<title>寄朴奉化緻</title>,<text>門前星散舊朋知。秪有隣翁步屧隨。眞態不嫌疏禮法。暮途偏喜託襟期。茅簷落景移揮塵。松圃濃陰護對棋。沽酒且須娛令節。郭南花事未應遲。</text>
<title>寄朴奉化緻 其二</title>,<text>憐君於世少相知。骯髒平生恥詭隨。傾蓋暮年如舊識。叩門閒日卽佳期。收羅漫興憑觚墨。撥遣孤愁付奕棋。微雨乍晴寒食近。一樽歡笑莫敎遲。</text>
<title>寄朴奉化緻 其三</title>,<text>城南僻處少親知。長日牢關病獨隨。山近每憐吟有料。身閒偏與睡相期。春來廢圃人挑菜。客去匡牀兒拾棋。聖世不嫌罹罪罟。郊扉猶得此棲遲。</text>
<title>寄朴奉化緻 其四</title>,<text>孤忱偏荷聖明知。每念恩私涕淚隨。嶺海投身元自分。郊畿淹迹不曾期。靑春有興長謀酒。白首無營但鬪棋。昨夢江鄕尋舊約。滿蓑煙雨一帆遲。</text>
<title>寄朴奉化緻 其五</title>,<text>夙志君民更孰知。掩門窮巷絶追隨。踰涯軒冕元深忌。適意郊園亦好期。春榻幽情花外酌。夜牕淸槩雨邊棋。秪應故里閒猨鳥。怪殺吾行太煞遲。</text>
<title>寄朴奉化緻 其六</title>,<text>毛皮盡撤許深知。扶杖携孫鎭日隨。春事一村寒食節。雨聲前夜杏花期。關心料理惟杯酒。著意經營但局棋。看子詩篇能捷敏。自慙才退和章遲。</text>
<title>戲贈洪奉事萬宗</title>,<text>庭院寥寥長碧苔。自來園鳥不驚猜。淸時負累抛文硯。白首從人乞畫杯。曉雨一番寒食近。春城無數杏花開。佳辰已失歡悰少。莫怪留君喚酒催。</text>
<title>偶吟示朴奉化</title>,<text>此世誰憐此老夫。門庭今雨舊人無。平生忤俗眞成拙。抵死憂時自笑愚。朝議且將投嶺外。聖恩猶許滯城隅。春風不厭窮途客。粧點村花勸酒壺。</text>
<title>戲示主人翁 時寓曺兄夏卿宅</title>,<text>一雨催春事。園花樹樹紅。掩門無客到。時喚主人翁。</text>
<title>再疊夫字</title>,<text>不負吾心是丈夫。半生迀拙宦情無。上卿班序官眞忝。平世君民計亦愚。屛逐肯嫌淹郭外。僑居猶喜旁山隅。落簷朝暮雲嵐色。解勸哦詩與倒壺。</text>
<title>再疊夫字 其二</title>,<text>每謂君能愛老夫。從今君亦座中無。迎抛拜跪雖緣病。邀涉招呼却悔愚。明月有情窺戶外。靑山如約入簾隅。自來兩友誰禁得。相對花前倒玉壺。</text>
<title>再疊夫字 其三</title>,<text>經歲郊扉著懶夫。囊裝點檢一錢無。窮憐似檗持身拙。老覺如弦處世愚。始望本非貪寵祿。危途終不喪廉隅。猶堪喚妾春衫典。賭得花村酒滿壺。</text>
<title>再疊夫字 其四</title>,<text>聖代倥侗有是夫。胸中機事一分無。爲官自怪非潘拙。供世還慙異寗愚。榮辱十年渾夢裏。煙花三月滿城隅。前村報道新醪熟。準擬邀君快倒壺。</text>
<title>次蘇律韻。寄朴奉化。</title>,<text>淸瀼東西細逕通。天敎隣並此衰翁。吟酬物色添髭白。醉撥年華借臉紅。三月郊原催穀雨。一番桃杏替花風。村酤欲繼囊錢罄。昨夢黃封下紫宮。</text>
<title>客至。再疊通字。</title>,<text>簾戶終南霽色通。每緣哦詠惱衰翁。前村春事九分老。深洞桃花強半紅。長語有情移永晷。殘醺無力醒微風。何時共遂分山約。歸掃湖西一畝宮。</text>
<title>次息菴集韻</title>,<text>巷僻從他草沒除。絶無車馬問郊居。窮魔倦睡兼閒詠。長物殘棋與古書。芳樹一庭禽語滑。落花深院雨聲疏。人生意適差堪樂。身外何關有毀譽。</text>
<title>燈夕</title>,<text>童時此夕最歡情。碧樹銀燈萬戶明。堪笑白頭猶有興。急謀村酒洗深觥。</text>
<title>曺兄設槐葉餠。戲吟要朴奉化。</title>,<text>鳴鳩轂轂惠風和。雨後庭槐葉擁柯。軟綠摘來和作餠。主翁風味也堪誇。</text>
<title>金長城汝南輓</title>,<text>食報緣爲善。平生福履盈。方州紫綬貴。湖海素封榮。壽考稀將迫。存亡夢忽驚。傷心玉溪月。留照舊軒楹。</text>
<title>偶吟</title>,<text>垂柳深深間老槐。一村濃綠畫圖開。簾鉤莫怪遲遲下。爲有前峯送月來。</text>
<title>六疊夫字。酬沈水部齊賢見寄。</title>,<text>殘年飮量尙夫夫。酒債何須問有無。閒處政宜容跌宕。窮途猶不悔狂愚。綿鳩喚雨鳴村畔。高柳梳風蔭郭隅。水部有詩能助興。披來一詠更傾壺。</text>
<title>題曹錫禹伯興石假山</title>,<text>人道蓬壺在海濆。誰將秀色箇中分。怪形忽訝眞非假。奇玩方知見勝聞。飛雨挂時工作瀑。晩陰移處欲生雲。謝公蠟屐長房杖。高枕僊遊摠讓君。</text>
<title>次贈錦波樓主人</title>,<text>佳時登望最春秋。洞桂巖楓遞護樓。每向故人誇絶境。慣聞玆構擅名州。階庭晝下棲雲鶴。軒檻晴飜掠水鷗。準擬隨君分一半。利名吾已視浮漚。</text>
<title>將赴謫湖鄕。有事遲滯。述懷。</title>,<text>僑居風雨打疏籬。計拙還愁謫去遲。況是林鄕稱樂土。且聞桃洞可新詩。淸朝擯棄眞吾分。暮歲優閒卽素期。預想堆盤佐深酌。豐魚巨蟹九秋時。</text>
<title>將謫湖西。竄啓未停。故遠近遲速無定算。親舊多憂之。尤以前頭雨水爲慮。戲吟。</title>,<text>萬事悠悠肯管他。獨憐淸世負愆多。行時霽潦從淹速。謫路湖關任邇遐。宇宙此身元是客。男兒何地不爲家。膏肓酒興猶依舊。初月前簷已有華。</text>
<title>雨後朝起</title>,<text>雲日依微氣尙陰。靑蕪如浴雨痕深。草花巧引娟娟蝶。槐葉工藏款款禽。拙手對棋從散著。枯腸遇酒怯頻斟。前宵偶占幽棲夢。叫月淸猨怨故林。</text>
<title>風雨後偶吟</title>,<text>昨夜天陰雲氣黑。電爍雷轟風雨惡。屋漏如注衾裯濕。牕前大木多摧折。今宵天氣涼如水。燦燦明河展纖纊。星月流輝滿簾櫳。坐久令人氣欲爽。皇天造化儘難測。一日變幻滄桑異。紛紛今古世間事。倚伏無常亦如此。蓬蒿荊棘可順受。駟馬高車難久恃。嗚呼昧者昧此理。眼前失脚滔滔是。達人知之不易操。始終一節如氷霜。五更燒燭坐不寐。援筆伸紙寫短章。</text>
<title>次松谷集韻</title>,<text>曺氏林亭眺望平。閒時屨杖此相幷。衰悰少況猶吟趣。近市多囂亦野情。千嶂濕雲晴意澀。一村深樹暮光生。江湖自古無羅網。幾日抽身晩計成。</text>
<title>曉坐無寐</title>,<text>廣榻長氈瘦骨宜。睡魔緣底苦來遲。忱誠秪爲憂宗國。顚沛何曾念我私。九陌漏稀天未曙。一池蛙急雨如期。病來百事無悰緖。自笑呻吟半是詩。</text>
<title>夜坐詠懷。示家姪及朴甥鎬。</title>,<text>聖主恩寬抵罪輕。臺章轉激尙淹行。敲門今雨還親舊。並枕中宵有姪甥。借馬縱愁難久待。餞杯猶喜得頻傾。殘年免作炎程役。未必同朝薄此生。</text>
<title>將發謫行</title>,<text>風雨凄凄夜向晨。暮年離抱政撩人。微忱更耐終南遠。明發孤舟渡漢津。</text>
<title>子直，進吾九言。送至漢湖爲別。席上次九言絶句。</title>,<text>才調眞慙昔哲多。中書不退似東坡。殘年受玦嘉林路。却歎君詩勝夢婆。</text>
<title>子直，進吾九言。送至漢湖爲別。席上次九言絶句。 其2</title>,<text>得罪眞緣負罪多。怨尤常笑古東坡。他鄕却恐無詩伴。秪把敲推問里婆。</text>
<title>子直，進吾九言。送至漢湖爲別。席上次九言絶句。 附元韻 九言</title>,<text>識字元來憂患多。西坡何似古東坡。世間榮辱休關念。萬事須憑春夢婆。</text>
<title>子直，進吾九言。送至漢湖爲別。席上次九言絶句。 附次 子直</title>,<text>積雨初收江水多。亂蟬高柳夕陽坡。莫怕孤舟驚出沒。行藏君已付春婆。</text>
<title>子直，進吾九言。送至漢湖爲別。席上次九言絶句。 附次 進吾</title>,<text>世間離別閱來多。此夕難堪漢北坡。喜君謫向嘉林路。不怕崖州海上婆。</text>
<title>過車嶺</title>,<text>半生玆嶺幾躋攀。驅傳鳴鑼慣往還。誰料殘年佩玦路。暮雲疏雨作愁顏。</text>
<title>利仁翠屛樓。次板上韻。</title>,<text>歇馬郵村夕。危樓乍倚欄。語蟬聲欲老。蹲鸛翅初乾。雲薄峽天霽。風多夏木寒。幽閒還自適。此路敢言難。</text>
<title>謫居次方措大叔齊韻</title>,<text>桃源棲息屬殘齡。市老遺墟挹舊馨。聖主元殊漢文薄。明時肯效楚臣醒。當軒淺黛如期迓。擁砌脩篁滿意靑。僊境得君酬賦詠。不須天末悵晨星。</text>
<title>呂必咸從余行至謫所告歸。以詩爲贈。</title>,<text>鰲翁謫路錦南隨。高義于今又見之。千里同來君獨返。老懷無賴此深巵。</text>
<title>次白香山藍田山韻</title>,<text>自余來嘉林。心境絶滓塵。誰知遷謫客。便作隱遯人。簾戶旁巖阿。松篁蔭溪濱。宜耕復宜釣。遲暮可安身。浮榮摠夢幻。此樂方是眞。</text>
<title>述懷</title>,<text>宅似僧居洞號桃。蕭然軒檻旁巖皐。村煙斂後林光黑。山雨過來溪響高。勝處自添吟癖痼。閒時愈覺飮情豪。秪緣戀主心猶切。臨鏡難禁白鬢毛。</text>
<title>自嘉林移配長城。留贈尹使君寔。</title>,<text>西湖纔到又南州。蘆嶺參天客路悠。處處脩篁淇澚色。家家香橘洞庭秋。名區遷謫猶恩渥。暮歲沈淪便退休。安得移君長玆土。更將棋酒續前遊。</text>
<title>過泰仁。暫憇披香亭。</title>,<text>天涯逐客稅征韁。一上名亭縱目長。經雨翠筠偏送色。受風紅藕不勝香。層欄高棟已秋氣。遠水平蕪欲夕陽。孤詠更堪羈抱劇。彩雲迢遞隔西方。</text>
<title>賦謫中羈愁。戲贈主倅李子朝。</title>,<text>支頤終日掩柴關。天末誰憐隻影寒。白髮千莖從妓侮。淸詩一字賴僧安。枉敎逐客猜強敵。堪笑賢侯怯峻彈。時序易遒羈抱劇。亂蟬秋意已林端。</text>
<title>賦謫中羈愁。戲贈主倅李子朝。 附次 李子朝</title>,<text>激濁揚淸摠不關。危機久已使心寒。群疑非但三人至。直道何曾一日安。却喜異鄕同對酌。休憂衢路競持彈。醉來劇謔忘賓主。不設雌黃到齒端。</text>
<title>述懷</title>,<text>席藁三年鬢盡華。投荒猶是好生涯。寓棲較却曾居侈。喫著方之拙分奢。異地萍蓬還得所。此身寰宇本無家。前溪水足通宵雨。聽說秋魚已可叉。</text>
<title>述懷 其二</title>,<text>殘年遠謫客鰲山。佳況誰知足此間。官廩分沾朝餐飽。村賓罕至晝眠閒。魚鱗似錦開枯胃。酒味如酥潤皺顏。鎭日閉門無箇事。岸巾吟到暮禽還。</text>
<title>用市南集中韻。示主倅。</title>,<text>籬外淸溪屋後岑。此中何必讓嘉林。秋盤佐酒魚鱗細。晩榻供詩竹色深。近寺老僧新託契。本州明府舊知音。暮年棲息差便好。秪是難銷戀主心。</text>
<title>用市南集中韻。示主倅。 其二</title>,<text>門枕寒流宅近岑。謫居還似遯雲林。蒼苔蕪沒階庭闃。喬木陰森院落深。鄕思也牽孤月色。秋期已入亂蛩音。日邊回首重宸隔。堪笑憂時尙有心。</text>
<title>用市南集中韻。示主倅。 其三</title>,<text>朝暮開軒眺碧岑。逐臣棲息便山林。庭陰送暑枌楡晩。野色迎秋稻黍深。戀土更堪勞北望。逢人猶未辨南音。客盤分得官廚味。知荷賢侯念舊心。</text>
<title>夜坐偶吟</title>,<text>除却冠巾臥竹牀。駸駸懶習欲成狂。官分好酒常盈榼。村饋嘉魚或滿筐。明月乍穿東嶺暝。淸風穩作北牕涼。迷兒不解阿翁興。但怯開牋促和章。</text>
<title>夜坐偶吟 其二</title>,<text>三尺長氈二尺牀。箇中容我著疏狂。初紅杮子客呈橐。嫰碧薑鬚兒挈筐。雨足階庭苔蘚潤。秋荒籬落樹林涼。千年楚調偏蕭瑟。更把餘懷續九章。</text>
<title>到淸淵寺。將向蘇池菴。吟示粲明上人。</title>,<text>菴在珍原第幾峯。亂雲深樹掩重重。幽尋且欲窮源盡。更理輕輿趁暮鐘。</text>
<title>上蘇池菴。示太眞上人。</title>,<text>石角雙尖礙客衣。菴前老木摠成圍。千峯雲氣嵐全濕。一夜雨痕溪政肥。登盡忽敎天闊拓。望來遙認鳥低飛。僧牕乍倚聆疏磬。歷劫塵緣取次微。</text>
<title>贈粲明，太眞兩上人</title>,<text>菴近淸都上帝居。白雲無事宿庭除。巖留麗代高僧像。龕有西方大覺書。秋桂陰中山氣黑。曉燈深處磬聲疏。甘泉恰作金莖露。一酌還敎萬劫虛。</text>
<title>四疊岑字</title>,<text>纔尋蘭若下脩岑。謫裏新交得道林。上界却疑淸夢罷。多生應有宿緣深。襟前點染猶雲氣。耳畔依俙怳磬音。秋雨客牕羸臥處。使君詩律當論心。</text>
<title>贈茂長守元君致道</title>,<text>文苑曾持上將旗。當時未省子能詩。千年古匣峨洋曲。萍水南州也始知。</text>
<title>客中秋懷。不堪愁切。偶得一律寄主倅。</title>,<text>羈懷枉道不關他。寂默難堪臥小窩。長日相隨惟睡祟。窮途不去但吟魔。簷前摵摵高梧隕。枕外蕭蕭冷雨多。分竹珮蘭差自別。問君秋思更如何。</text>
<title>再疊何字</title>,<text>悠悠身外摠從他。此膝堪容此一窩。吟處最憐閒是料。飮中常怯病爲魔。山姿帶肅秋陰重。灘響添高夜雨多。聽說白羊巖寺勝。逢僧細問瀑如何。</text>
<title>再疊何字 其二</title>,<text>異方僑寓分甘他。自笑平生乏一窩。優逸暮年眞樂地。趨營半世摠狂魔。水田黃徧香秔熟。圃樹紅酣早杮多。籬外菊花消息晩。待吾差健醉無何。</text>
<title>再疊何字 其三</title>,<text>萬事滄浪豈怨他。一生狂走利名窩。天涯落托差堪慰。世路揶揄却少魔。中夜頓驚寒序促。旅人偏覺雨聲多。江南舊法鰲山釀。明日樽前不飮何。</text>
<title>再疊何字 其四</title>,<text>充腸容膝願非他。藜莧盤飱板木窩。適意興居從我好。隨緣飮啄有誰魔。初霜客雁嘶添苦。急雨寒蛩語減多。聽說官池新打鮒。使君風味政如何。</text>
<title>再疊何字 其五</title>,<text>殘生隨遇可安他。夢斷風塵寵利窩。直道誰憐匡世志。虛名終作誤身魔。驚寒高樹葉聲苦。欲雨遙山雲氣多。休怪拙詩傳絡繹。客中除此奈愁何。</text>
<title>偶閱香山集。有遇物示子弟古體詩一篇。詩云。聖擇狂夫言。俗信老人語。我有狂老詞。聽之吾語汝。吾觀器用中。劍銳鋒多傷。吾觀形骸內。骨勁齒先亡。寄言處世者。不可苦剛強。龜性愚且善。鳩心鈍無惡。人賤拾支牀。鶻欺擒暖脚。寄言立身者。不得全柔弱。彼固罹禍亂。此未免憂患。于何保終吉。強弱剛柔間。上遵周公訓。旁鑑老莊言。不惟鞭其後。亦要軛其先。遂依韻走筆。</title>,<text>太剛則必折。千古是格語。眷彼柔軟物。受害亦及汝。所以香山老。太偏慮致傷。但恐說未備。重在存與亡。宜柔固宜柔。當剛亦當剛。至理無適莫。所貴審善惡。苟或反乎是。於道皆失脚。必處兩者間。非強亦非弱。陋矣要歸處。專意避殃患。吾人賦最靈。藐然參兩間。中藏一太極。外物何足言。尋個十分是。此學懋宜先。</text>
<title>和寄金陵纍客</title>,<text>桐葉初飛雨氣收。輕寒新透木綿裘。一般戀主金陵客。應復關心玉宇秋。</text>
<title>聞府釀新熟。戲奉主倅。</title>,<text>和順使君新送酒。濃香浮蟻漲深甁。鰲府一杯應不讓。風流欲較此君亭。</text>
<title>謫中雜興。戲示主倅。</title>,<text>活計南來也不疏。三旬飽喫粟猶餘。將尋雨渚營蓑笠。欲叩雲菴理竹輿。滿甕醱醅新稻酒。盈筐堆錯錦鱗魚。鰲山老守還無羨。鎭日埋頭但簿書。</text>
<title>粲明，太眞兩上人來訪</title>,<text>經旬多病廢閒吟。悄坐支頤到夕陰。忽有高僧催下榻。共題新句細論心。荒村老樹秋容淡。亂岫屯雲雨氣深。報道白山方可賞。瀑簾楓錦少如今。</text>
<title>粲明，太眞兩上人來訪 其二</title>,<text>摵摵階庭病葉吟。繞籬林木已秋陰。纍人耽酒猶豪習。釋子能詩又古心。短日疏村煙火晩。淺寒窮峽屋廬深。中兵藝苑當年事。逸樂優閒定讓今。</text>
<title>謫中感懷</title>,<text>等閒荒寂境。逐客也吟情。短日村墟冷。新霜屋瓦明。籬花方有信。嶺雁已流聲。一望瓊樓遠。衰髭幾種生。</text>
<title>又疊遣興</title>,<text>南土古稱樂。羈棲亦愜情。黃秔四野熟。紅棗一村明。朝案魚登饌。宵槽酒有聲。煩妻問活計。盎橐冠平生。</text>
<title>答院儒致膰</title>,<text>逐臣膰俎縱非宜。鄭重風情不敢辭。暫向東籬拚一醉。菊花消息已佳時。</text>
<title>次霽峯集韻</title>,<text>寄傲南牕下。苔蹊斷客蹤。孤煙認遠店。落木露危峯。癖句殘年痼。謀生本性慵。夢中浮世事。高枕聽風松。</text>
<title>戲嘲詩酒二魔</title>,<text>二魔從我到南陲。緣業雖深患害隨。狂醉暮年忘護攝。長哦活計廢營爲。貧痾幷集憂皆切。妻妾交訕逐亦宜。又被秋風牽挽得。菊花霜月苦相欺。</text>
<title>長坡妓秋香。能詩善琴歌。名冠妓籍。谿谷張太學士首爲詩以贈。後來薦紳學士名能文辭者。以次續和。遂成卷軸香之名播於國中。香今死矣。其孫秋聲介已老矣。而操琴一彈。尙有嫋嫋家聲。介之孫名可憐者。有姿色且善琴。余纍于是邑。於妓籍中訊之。認爲秋香之後孫。而吟二絶贈。其祖若孫用爲千古風流話本云爾。</title>,<text>前身自是玉京僊。此曲應從上界傳。老大指尖麤醜甚。世人無耳有誰憐。</text>
<title>長坡妓秋香。能詩善琴歌。名冠妓籍。谿谷張太學士首爲詩以贈。後來薦紳學士名能文辭者。以次續和。遂成卷軸香之名播於國中。香今死矣。其孫秋聲介已老矣。而操琴一彈。尙有嫋嫋家聲。介之孫名可憐者。有姿色且善琴。余纍于是邑。於妓籍中訊之。認爲秋香之後孫。而吟二絶贈。其祖若孫用爲千古風流話本云爾。 其二</title>,<text>暈頰紅潮卽醉僊。嬋姸艶態自家傳。瑤琴一奏江南曲。十指纖蔥更可憐。</text>
<title>戲吟寄主倅</title>,<text>病不省秋晩。驚看黃菊枝。深杯香可泛。要蹙使君眉。</text>
<title>將入白羊。次粲上人韻。</title>,<text>羊山高處藥師臺。想得秋光可酒杯。趁夕忙招老僧語。凌晨宜理小輿來。風泉百道雷舂薄。霜樹千巖錦展開。遲暮一遊猶聖渥。明時肯抱楚臣哀。</text>
<title>藥師菴</title>,<text>遊徧僧廬摠勝情。藥師菴子境尤淸。巖楓有待留秋色。石溜無從作雨聲。馴鶴眠羊俱異迹。古臺荒磴尙嘉名。欲償累劫吟逋在。坐到山樓夕梵鳴。</text>
<title>戲奉主倅</title>,<text>常怪吾君不俗徒。甘心白首蔭途趨。殘年五斗鼇山米。不爲君身政爲吾。</text>
<title>鷲棲寺</title>,<text>寒雲晩照鷲峯秋。萬木深中一澗流。僧道佛菴看月好。小輿催理上山樓。</text>
<title>佛菴</title>,<text>靈羅一面野無涯。月出山頭月出時。南紀縱眸知踔遠。北宸回首耐孤羈。三秋伏枕身猶穩。此夕登樓鬢更衰。僧磬忽敎塵慮醒。呼兒滿酌十分巵。</text>
<title>佛菴曉吟</title>,<text>高高菴子白雲端。睡覺僧扉曉不關。荒野月痕偏遠大。小樓秋思頓淸寒。眼中丸弄有窮界。脚下塊看無等山。玉宇美人還係念。可堪天末隔長安。</text>
<title>大兜率僧樓口占</title>,<text>招提多少此樓奇。落日長郊縱眺宜。雁外蒼茫山瑞石。雲頭孤絶寺蘇池。巖楓留艶寒應淺。洞霧收痕月不遲。却恐春風花發後。漁舟重到路堪疑。</text>
<title>贈月出山僧</title>,<text>問師携錫自何山。月出秋光眉宇間。吾比長公雖有愧。爾於寥釋却能班。談詩水閣巖楓爛。動偈蓮菴嶽月彎。更約藥臺新雪後。一宵氷溜聽潺湲。</text>
<title>家人新釀數斗酒。乞官槽過日不許借。戲吟寄主倅。</title>,<text>平生得意處。酒滴夜槽聲。太守風流足。窮途儻有情。</text>
<title>物外寺。吟示靑嚴督郵。</title>,<text>鎭日閒行世慮收。南荒何必賦牢愁。五更孤寺挑燈夜。九月寒山落木秋。郵吏杯盤仍勝席。野朋談笑摠情儔。朝來又發尋眞興。邀月亭前俯碧流。</text>
<title>鳳凰臺</title>,<text>矗矗危臺旁水湄。野吟村醉摠相宜。和煙淺黛寒猶媚。受日明波暮更奇。溪友莫嫌傳斝數。山僧休怕返輿遲。月亭春到花應早。烹艾叉魚作後期。</text>
<title>黃龍村夜歸</title>,<text>黃龍里畔日初昏。無月寒蕪路不分。闊處依微知野迥。暝中孤峭辨峯尊。疏燈出店流螢閃。穹石撐溪睡虎蹲。忽憶東關歌吹地。滿街千炬擁歸軒。</text>
<title>桐山</title>,<text>葉脫林梢豁。桐山送翠嵐。崇朝簾不下。怳對小終南。</text>
<title>石水菴</title>,<text>犖确山蹊不道難。病軀猶仗小輿安。南州瘴土元稱暖。十月琳宮未覺寒。儀像莊嚴一佛古。鬢眉蕭瑟數僧殘。樓雲急掃憑欄憇。瑞石蘇池脚下看。</text>
<title>石水菴 其二</title>,<text>僊區賭句覺尤難。字字吟髭撚却安。雲氣忽肥仍雪意。日光全薄政山寒。苔深鹿過荒臺暮。樹老僧稀古寺殘。欲把一篇題佛壁。籠紗誰許後人看。</text>
<title>石水菴 其三</title>,<text>萍梗他鄕好會難。上方贏得一宵安。樓鐘隱隱靑山暝。牕雨蕭蕭落木寒。諸子競誇詩捷敏。老夫偏惱酒闌殘。此間天肯慳新月。定待吾醒許快看。</text>
<title>又得侵字</title>,<text>登玆頓絶六根侵。狂走平生愧此心。流水白雲巖洞冷。綠苔黃葉寺門深。山廚促飯喧僧語。雨榻催詩窘客吟。莫道世間文網密。纍人閒趣有誰禁。</text>
<title>戲贈主倅</title>,<text>颯颯長城雪。悠悠歲暮心。平生一樽酒。安得與君斟。</text>
<title>曉臥感懷</title>,<text>堪笑前銜忝上卿。破衾無絮曉寒生。老去睡眠元自少。客中愁病況相幷。偏惱屋簷遲月下。赤憎村店懶鷄鳴。江南歲暮重宸遠。誰識畸人獨夜情。</text>
<title>微雪後。逢粲上人。</title>,<text>前宵微雪灑庭柯。朝日僧來試一哦。高處想應風候別。寺前深淺問如何。</text>
<title>寄謝綾州使君南伯珍送酒</title>,<text>雪中故人酒。春色漲深甁。宿昔風流事。追思日涉亭。</text>
<title>至後</title>,<text>至後南州見雪新。三宵纔得壓微塵。聞道長安深丈許。梨花千樹上林春。</text>
<title>詠雪呼韻</title>,<text>摸花儗玉蘸千條。大地高山眺望遙。千古賞吟稀吐鳳。一陰兆眹始鳴蜩。穹窿積處高如屋。淼漫來時浩若潮。忽發剡溪訪戴興。月中端欲理輕橈。</text>
<title>題僧軸</title>,<text>岳老名高海以東。爲詩恰有少陵風。希音留作空門寶。群唱嘹然滿軸中。</text>
<title>重到羊山。有老僧呈詩。次贈。</title>,<text>僊子驅羊幾日廻。小菴孤絶倚雲開。雙尖白玉中天色。歷盡三千浩劫來。</text>
<title>重到羊山。有老僧呈詩。次贈。 其二</title>,<text>千古荒臺鶴不還。暮雲寒雪鎖空山。明朝欲訪彌陀去。僧道氷崖路更難。</text>
<title>雙溪樓。次板上諸公韻。</title>,<text>酷憐靈境與高僧。重到山門病亦能。雙澗細流氷濇澀。半峯奇狀雪添增。拕殘薄日樓陰冷。穿出深蘿磬響澄。應有上頭尤勝處。拂雲飛棧擬攀登。</text>
<title>雲門菴</title>,<text>菴子何年創始新。至今甍桷倚嶙峋。蒼髥老檜應千尺。白首殘僧秪數人。積雪頓添山氣象。高樓偏得月精神。蒲團似水寒無寐。更耐南荒念北宸。</text>
<title>白羊路中</title>,<text>獰風虐雪擁征韁。吟聳寒肩訪白羊。休怪世間饒謗舌。此翁山癖也顚狂。</text>
<title>兪參奉聖基輓</title>,<text>坦率如君少。狂疏似我無。相逢便歡喜。乍醉輒喧呼。舊迹黃壚遠。殘生白髮孤。南州岐路別。餘淚更沾鬚。</text>
<title>戲吟</title>,<text>呼馬呼牛一任之。此生堪笑命多奇。世間名路饒魔戲。謫裏僊山又謗資。賈傳不須愁賦鵩。靈均何必怨吟蘺。三杯濁酒狂歌發。風撼柴扉雪打籬。</text>
<title>天涯</title>,<text>天涯肯恨楚臣寒。跋燭樽前飮更闌。道本直方寧有悔。心無憂戚便爲歡。深爐撥火杯添煖。疏屋褰簾月向團。忽惹瓊樓戀君意。鬢間霜色幾莖殘。</text>
<title>賦雪。次東坡鹽字。</title>,<text>篩林撲地響廉纖。釀得寒威不解嚴。錯落梨花兼柳絮。點粧荊玉與吳鹽。殘暉巧許明村逕。缺月偏猜照屋簷。試訪白羊看氣象。未敎飛屑沒高尖。</text>
<title>風詠亭主人來訪。次卷中諸賢韻以贈。</title>,<text>漆老營亭昔退休。君來評勝豁吾愁。平蕪落景煙鋪野。古木寒陰月護洲。纍迹有拘違賞玩。閒時結約擬淹留。釣磯漁笛長無恙。逝水沄沄閱幾秋。</text>
<title>癸未元日</title>,<text>春信新隨曉色廻。村童來報早梅開。江南逐客全衰老。強把屠蘇最後杯。</text>
<title>戲吟寄主倅</title>,<text>太守憂民事。新年不把杯。春風一斗酒。須寄故人來。</text>
<title>新春漫吟</title>,<text>光陰偏向客中忙。正月王春又半強。村氣媚煙浮靄靄。簷曦鏖霤滴牀牀。林園暖意禽初嫰。街陌韶容柳稍黃。自笑逢辰無好緖。強將杯酒沃愁腸。</text>
<title>新春漫吟 其二</title>,<text>窮時閒勝達時忙。旅泊春愁不怯強。肺槁酒醪從盡觶。眼昏書卷任堆牀。抽畦細菜芽初綠。映箔嬌梅額已黃。七字舊魔嗔未送。被他驅使惱吟腸。</text>
<title>新春卽事</title>,<text>鰲山風壤武昌如。節値陽和孟月初。川華漾白日輪淨。土脈流膏野意舒。嫰眼占春堤柳細。冷粧留雪巷梅疏。村村歌鼓僧行乞。歲稔田家粟有餘。</text>
<title>乞酒東閣</title>,<text>酒家貴解酲。遷客睡初醒。春風浮蟻釀。且復乞深甁。</text>
<title>新春</title>,<text>桐山一面對軒楹。正月山顏蒼翠生。解促春容新雨霽。敎醒晝夢嫰禽鳴。魚鴻杳杳鄕音阻。節序駸駸客意驚。欲把詩篇酬物色。巷梅堤柳管吟情。</text>
<title>新春 其二</title>,<text>閒日開軒倦倚楹。詩愁添與白髭生。市街乞粟僧歌鬧。村社賽神巫鼓鳴。楓陛戀君空夢往。杞人憂國每心驚。江南雨歇春初動。綠草幽蘭摠惱情。</text>
<title>新春 其三</title>,<text>向曉熹微月到楹。無眠輾轉旅愁生。紙牕送曙鷄催唱。葦箔生寒雨乍鳴。異地萍蓬身已老。名場波浪夢猶驚。思量活計差便穩。說與旁人似不情。</text>
<title>次主倅回甲宴韻</title>,<text>今君墮地幾星霜。六十年光飛電忙。春日鰲山歌管咽。合將玆事詫南鄕。</text>
<title>春日 漢渚錄</title>,<text>一旬不出門。今日始窺園。滿眼春事闌。物色政芳芬。繁紅耀樹林。淺綠迷郊原。英英暖旭永。祈祈條風吹。微吟散閒步。舒眺神情怡。感彼谷中鳥。自在鳴且飛。忘機百無思。箇裏樂有餘。微物尙如此。可以人不如。寄語夸毗子。壤壤欲何居。</text>
<title>和奉鄭郞中泰卿</title>,<text>夙探經卷切還磋。轉覺浮榮等夢柯。少日識治慙蔑有。大臣多短幸同科。却嫌塵土逢鴟嚇。將外形骸學鳳歌。早晩山陰明月夜。雪中孤棹儻相過。</text>
<title>和奉鄭郞中泰卿 附原韻 泰卿</title>,<text>君持琬琰幾精磋。我實支離似病柯。已識賢愚各殊稟。誰論姸醜竟同科。方嚴未試孫公筆。悲蹙寧爲寗子歌。早晩漁竿煙雨外。平津東閤豈重過。</text>
<title>次李太白宮中行樂詞 月課</title>,<text>紫籞繁花繞。彤墀瑞草香。纖羅金翡翠。密縠繡鴛鴦。揷竹邀輕輦。鳴璫侍後房。月明歌吹發。知是在昭陽。</text>
<title>同崔汝和賦寄南岳趙兄</title>,<text>看君落筆眞勁敵。笑我殘兵苦守城。自是兵家奇正在。不關低首慴威聲。</text>
<title>戲吟。寄南岳兄催和。</title>,<text>學道初心晩益堅。沈潛墳典欲窮年。縱然吟哢資消遣。無意騷壇角老拳。</text>
<title>戲吟。寄南岳兄催和。 附吳貫之報章沓至。戲次其韻。南岳</title>,<text>瑕猶難攻況望堅。詩壘相持坐閱年。四面紛紛皆受敵。只愁老眼眩多拳。</text>
<title>過龍井院。悼趙晉叔世彙。辛酉關東點兵時</title>,<text>殘星長篴舊詩魂。招斷窮山尙有村。重惹百年絃絶恨。峽天寒日淚痕繁。</text>
<title>江陵雲交驛 東遷錄</title>,<text>暮入雲交驛。荒村亂樹間。東南大關嶺。咫尺五臺山。地有王程限。天應勝賞慳。終期辭冕紱。料理一筇還。</text>
<title>老僊晬日。耑价送魚酒。仍戲吟以奉。</title>,<text>老僊初度日。正月上旬前。酒潑雲安麴。肴分丙穴鮮。東牀好風味。西郭舊盤筵。嶺嶠重重阻。詩成一悵然。</text>
<title>呂相國聖齊輓 潔湖錄</title>,<text>比年耆舊日凋零。忽報台躔又晦晶。魚鳥故莊娛晩節。風波末路有完名。勻衡憶佐天曹席。幕府叨趨上將營。白首窮山今落托。傷心孤負送丹旌。</text>
<title>送海西伯李得甫 松村錄</title>,<text>淸朝方面最恩榮。三品官仍二品卿。藩翰素稱西土重。憂虞何況比來贏。沙田斥鹵年兼殺。海戶凋殘俗亦獰。勞瘁縱然佳況少。許亭花後儻含觥。</text>
<title>秋日登燕子樓</title>,<text>扶杖崎嶇步下丘。翛然自覺世緣收。枯荷褪綠依荒沼。病樹酣紅近小樓。一道烏鴉衝落日。滿城風雨餞殘秋。憑欄更有觀魚興。草草杯筵便勝遊。</text>
<title>輓詞宜寧南九萬</title>,<text>祖德儒門且相門。淸名直節有賢孫。朝端幾上難言疏。嶺外今招未返魂。謗焰熏天猶不熄。文章驚世自長存。還知勝似城西葬。得近先山是聖恩。</text>
<title>輓詞宜寧南九萬 其二</title>,<text>伊昔非才忝廟廊。西廳幸賴有文章。俄驚譴責緣伸范。深惜流離坐救房。鵬鳥賦成人去遠。蛟龍浪闊夢歸忙。身回舊籍甘跧伏。終負靈筵哭一場。</text>
<title>輓詞友人文城柳尙運</title>,<text>淸白今楊震。文章古子瞻。楓林嶺海外。遺則在彭咸。</text>
<title>輓詞行判府事尹趾善</title>,<text>淸白文章世所推。從來善毀亦無辭。崢嶸讜議排高嶽。坦率豪情酌大巵。直道果招擠穽怨。覊魂終結抱沙悲。容儀寂寞今安在。梁月依依覺後疑。</text>
<title>輓詞漢皐畸人崔錫鼎 追輓</title>,<text>灘翁曾與養菴親。奕世論交到後孫。憶在九齡初識面。賦詩携手上東門。</text>
<title>輓詞漢皐畸人崔錫鼎 追輓 其二</title>,<text>童丱交情到白紛。平生惟許我知君。英才偉識今何處。天地長留不朽文。</text>
<title>輓詞漢皐畸人崔錫鼎 追輓 其三</title>,<text>一生貞白守靑氈。身後曾無數畝田。不見行歌負薪者。誰人抵掌楚王前。</text>
<title>輓詞漢皐畸人崔錫鼎 追輓 其四</title>,<text>氣岸由來壓座人。半酣杯酒見天眞。若將標望求前輩。明彥松江可等倫。</text>
<title>輓詞漢皐畸人崔錫鼎 追輓 其五</title>,<text>一部牀頭困得編。少時論學已窮硏。中年不有纏肓疾。造詣精深未足言。</text>
<title>輓詞漢皐畸人崔錫鼎 追輓 其六</title>,<text>湖堂賜暇玉堂僊。文采當朝聖渥偏。寵辱十年關世道。不論磨蝎似前賢。</text>
<title>輓詞漢皐畸人崔錫鼎 追輓 其七</title>,<text>手提兵柄主文盟。淸世官銜未始輕。一斥如何終不復。秪應造物忌高名。</text>
<title>輓詞漢皐畸人崔錫鼎 追輓 其八</title>,<text>萬事如棋日日新。世情交態亦紛繽。當時親友皆卿相。保得初心有幾人。</text>
<title>輓詞漢皐畸人崔錫鼎 追輓 其九</title>,<text>浮世光陰劇逝川。死生離合兩茫然。月村云後誰知已。頭白人間泣斷絃。</text>
<title>輓詞坡平尹拯</title>,<text>公來不得遇。公去不得送。老病人事絶。窮山獨私慟。明廷失一鶚。士林摧孤棟。是非已蓋棺。末俗謾多哄。平生趙光甫。千載相伯仲。愴然舊顏面。追思盡如夢。</text>
<title>輓詞東萊鄭載禧</title>,<text>把酒林亭惜遠離。怡顏和氣勝前時。南荒客久心猶秦。北闕憂深病轉危。諸友固多邦殄慟。九重寧少鑑亡悲。丹旌草草還城外。含淚行人豈爲私。</text>
<title>輓詞右參贊嚴緝</title>,<text>誰報城西旅櫬還。前秋別淚尙留斑。當朝直氣無權貴。拔俗淸風立懦頑。文苑主盟孚宿望。戎曹總旅到崇班。南荒一死君休恨。世路如今轉益艱。</text>
<title>輓詞右參贊嚴緝 其二</title>,<text>生逢盛際抱深冤。吾舌猶存不敢言。空使世人悲楚些。未聞題獄累篁墩。是非有待終應定。榮辱無常豈必論。宸製秪今留在篋。古來誰被此殊恩。</text>
<title>輓詞達城徐宗泰</title>,<text>乘陵氣宇壓群英。一吐言辭世共驚。流坎相參猶上眷。謗譽交集轉淸名。屢看鴻藻持文柄。少得通才試本兵。傷椓由人修駕輟。相門零落舊家聲。</text>
<title>輓詞晉山姜鋧</title>,<text>鳳毛珍彩映丹霄。楸相遺芬不寂寥。三掌文衡留藻鑑。早躋卿月耀金貂。寒梅庾嶺淸詩在。落日湘潭旅櫬遙。也識歸魂朝北極。騷人莫把楚辭招。</text>
<title>輓詞友人豐城趙相愚</title>,<text>昂藏任被俗人侵。鷟鷟元來異衆禽。淸議每存扶士氣。孤忠自許格君心。生爲玉帳大司馬。死葬靑山一布衾。來去莫非關世道。愴情寧獨失知音。</text>
<title>輓詞行司直李寅燁</title>,<text>文字憂患相隨。玉署朱厓一視。從古奇才抱冤。西坡也復無愧。</text>
<title>輓詞行司直李寅燁 其二</title>,<text>眼著滄桑幾變。人間富貴如雲。紛紛莫說非是。所恃吾君聖君。</text>
<title>輓詞行司直李寅燁 其三</title>,<text>誰招楚澤羈魂。獨有靑蠅弔客。可惜孤芳易摧。此哀無限今昔。</text>
<title>輓詞友人完山李墩</title>,<text>疆外聞君訃。驚號夢也疑。先歸雖似適。後死可堪悲。宣急玉樓上。怨深湘水湄。雅儀難再覩。陳事忍追惟。稚歲游黌日。脩途發軔時。後先同出處。和唱若塤篪。久處論思地。兼推諫諍姿。臨筵垂睿奬。按節寵宸詞。自恃愚忠切。寧知謗毀滋。孤危爲世的。仁覆賴天慈。邦政仍專掌。文衡又四持。登庸孚望實。吹洗覓痕疵。鍛鍊從他巧。艱貞任命奇。人情從古險。世道卽今危。遠謫猶寬赦。追訾亦恣睢。悽悽江上別。杳杳夢中思。禍福非人事。榮枯付化兒。北馳吾奉璧。東返子騎箕。只望重相會。如何遽至斯。誰言天福善。不使壽躋耆。響絶離騷調。吟悲殄瘁詩。世間無好緖。泉下有前期。丹旐官銜去。靑山宅兆治。公私無限痛。不忍寫哀辭。</text>
<title>輓詞驪州李東郁</title>,<text>高才達識本英豪。威鳳文章映赤霄。獨以孤忠蒙聖眷。還將直道困群囂。危機逼迫誰相解。旅魄飄零黯自銷。早識去來勻大化。傷心猶欲九歌招。</text>
<title>輓詞工曹參判李益壽</title>,<text>玉笏峨冠立聖朝。相門儀範聳廷僚。風霜慣𪚥心猶炳。蘭杜行吟鬢欲凋。天上眞遊成汗漫。世間浮議仕紛囂。從看太史收遺草。肯使昌言但寂寥。</text>
<title>輓詞長湍府使朴泰淳</title>,<text>楓樹冥冥關塞昏。巫陽何處下招魂。能令慈母疑三至。誰惜貞臣負厚冤。豈有太玄終覆瓿。卽知淸白可貽孫。波濤良史千秋事。浮世嘵嘵不足論。</text>
<title>輓詞左承旨洪受疇</title>,<text>楸老今稱賢相公。後孫傑出號神童。談言一發江河決。眼目偏高宇宙空。直氣森嚴章奏上。衷襟坦率酒杯中。大篇刮去歐蘇陋。佳句耽偸李杜工。獨立肯嫌干衆怒。曲全終荷念孤忠。沙門衣鉢文衡主。玉帳韜鈐大將風。厓謫經年悲桂樹。楚招何處怨蘭叢。黔衾斂日貧何病。范櫬廻時夢亦通。可惜衷情難見暴。敢言哀詔欠崇終。九原齎志兼齎恨。欲倩巫陽訴上穹。</text>
<title>輓詞兵曹參議崔錫恒</title>,<text>兵柄文衡亦際遭。毀譽榮辱一秋毫。風流阮籍胸襟爽。論議文饒氣岸豪。華表歸來先化鶴。玄都去後幾栽桃。深冤忍讀懹沙賦。楚澤冥冥逝水滔。</text>
<title>輓詞完山李三顧</title>,<text>濁世眞能掃粃糠。誰言減穀兩亡羊。亦知五日長安死。儘有千秋汗簡香。末路從他饒坎穽。此心元自皎氷霜。何人漫灑傷時淚。語到傷時不敢長。</text>
<title>輓詞判決事元聖兪</title>,<text>名祖精忠冠上公。賢孫傑出更豪雄。文衡政柄承殊渥。玉署金鑿摠下風。半夜未前宣室席。大招先賦楚江楓。群猜衆怒何須說。不廢文章滿海東。</text>
<title>輓詞西塞纍人趙大壽</title>,<text>往在穆陵朝。季年道學替。楸灘出其間。嫡統默菴繼。維公卽其孫。如木之有柢。妙歲游館閣。詞華當應製。兼之有經術。風裁亦剛銳。朝廷時淸明。豈無平陂際。飜被丞相嗔。除吏去東裔。三年絶海間。左遷違事例。去就不屑以。進退師柳惠。君子處世道。可無葵足衛。深憂係宗國。不敢爲身計。歷職亦不辭。豈容虛拘泥。無田食破硯。固窮礪衰世。官崇四壁立。座客寒無𦋺。文衡大司馬。遷擢無虛歲。激揚別涇渭。密勿談經濟。飛書出獄中。白璧靑蠅穢。泮僕爲孤注。禍迫華亭唳。推擠納陷穽。群撼爭攘袂。堯時有共兜。聖朝無佞嬖。鍛鍊且羅織。更揚燎原勢。胥命經二載。寬日怒不霽。我先繫犴狴。殘命危如綴。慈母頻下機。未免投瘴癘。嗚呼洛陽生。幸遭漢文帝。時命與仇謀。奔逬無所稅。際會苦未終。攬涕金臺篲。懷沙大夫死。逢已賢人斃。持公如縳虎。死後猶欲嚌。常時蒙弟畜。何幸忝世契。講筵隨後塵。聯武上玉砌。追思若前生。事同春夢逝。每服政事才。豈特文章麗。家屬旣無歸。諸孤亦皆脆。旅櫬荻嶺返。儀形蒿里閉。脩門難再入。奇氣忽潛翳。途長蹶駿驥。霜嚴殺蘭桂。西塞與南荒。音容幾迢遞。禮經雖有訓。當哭宿草痊。至冤竟未白。其誰深則厲。疇昔夢見之。猶然眶淚滯。楓林關塞黑。囚山近遼薊。緘哀寫此辭。仰視浮雲蔽。次八哀李北海</text>
<title>輓詞淮陽府使宋徵殷</title>,<text>翰墨芳譽自丱童。纉承名祖見遺風。不煩拘檢猶耽學。每恥脂韋獨秉公。粉署揮毫偏寵渥。騷壇執耳擅豪雄。明時拔擢官階峻。末路睢盱衆鏑叢。丹筆銜冤嗟未洩。玉樓催召遽長終。江潭寂寞收精爽。楚些吟來淚滿瞳。</text>
<title>輓詞長城府使李萬東</title>,<text>哭送靈輀向漢陽。江潭陳迹摠堪傷。可憐客散留棋局。不見詩來覓酒觴。春雨草生吟鵬宅。山樓塵沒對禪牀。此身老病仍淹滯。那忍緘哀寄短章。</text>
<title>輓詞坡平尹推</title>,<text>淸白文章今世稀。嗟公高節古賢幾。剛腸特立同朝厭。直道常持末俗違。從此士論無復主。那堪善類失相依。厄窮玉汝應天意。孰謂生行便死歸。</text>
<title>輓詞完山李師尙</title>,<text>玉鑑氷壼炯自持。始終堪與古人期。治喪貧甚唐懷愼。厲操淸如晉隱之。湖外曾無三畝地。洛中那有一茅茨。應知儉約綿家福。不比驕奢築禍基。</text>
<title>輓詞完山李師尙 其二</title>,<text>器識風稜迥出塵。朝端鶚立道無磷。直辭愞懦心能勇。高論昏蒙氣欲新。自是寬饒專報主。元非正則不謀身。夜光從古驚魚鼈。何怪啁啾巧舌嗔。</text>
<title>輓詞完山李師尙 其三</title>,<text>少達多窮豈理哉。天敎館閣闡奇才。淸新王孟詞華在。豪健蘇黃氣味來。地下埋藏惟璞玉。世間流落尙瓊瑰。深山點檢詩篇贈。想得心神淚滿腮。</text>
<title>輓詞完山李師尙 其四</title>,<text>天生天殺自天機。人力何能解得危。蘇子惠州猶飽飯。胡公瘴海只昌詩。元知日月無偏照。且謂江山有護持。窮谷居然驚木榢。茫茫世事人支頤。</text>
<title>輓詞安定羅良佐</title>,<text>遷客南州竟未歸。蒼生失望士林悲。澹巖氣節臺中疏。杜老文章卷裏詩。憂國深誠媒衆怒。愛君長慮少人知。霜村一別還如夢。何待山陽涕淚垂。</text>
<title>輓詞安定羅良佐 其二</title>,<text>相送天涯未隔春。誰料子鵬上承塵。行藏縱異心常戀。臭味雖殊意則親。顚沛豈能移節義。蹇屯猶自念君民。固知此別尋常事。只爲邦家淚滿巾。</text>
<title>輓詞高靈朴鐔</title>,<text>灘老高名冠搢紳。更留餘慶挺斯人。一年秉銊門如水。四度提衡筆有神。閱眼風波供笑傲。忘懷詩酒任天眞。千秋不盡離騷恨。誰復招魂楚澤濱。</text>
<title>輓詞高靈朴鐔 其二</title>,<text>蚤歲奇才一世驚。聰明仍復到公卿。淸貧尙有調窮義。文朝兼推剸劇名。終古雷厓留怨魄。他時邁過紹家聲。殘生愧負連姻誼。病阻浸綿涕自傾。</text>
<title>輓詞烏川鄭寅賓</title>,<text>兵柄文衡摠一軀。聖主光寵古來無。兒童誦字同君實。淸直傳家似魏謩。長慮只爲宗社計。孤忠還作黨人誣。鷗洲草宿公今逝。誰向明時正論扶。</text>
<title>輓詞烏川鄭寅賓 其二</title>,<text>哲人存歿係汚隆。我淚元非爲是翁。谿澤室堂同嚌胾。膺蕃氣節較生風。剛腸每數張廷尉。反噬應從白敏中。若使英靈觀此世。泉臺憂國定無窮。</text>
<title>輓詞寧城崔柱岳</title>,<text>危途獨立任群猜。兵柄文衡亦儻來。身與世違恒抹摋。氣因天放尙崔嵬。湘龍久蟄羈踪遠。賈鵬爲災旅櫬廻。只是平生同朽願。武軍宸藻耀泉臺。</text>
<title>輓詞寧城崔柱岳 其2</title>,<text>輓歌聲裏曉光分。慘憺丹旌出漢濆。此是去年曾別處。至今江上有孤雲。</text>
<title>輓詞侍生月城李台佐</title>,<text>夙歲持淸裁。英聲重一時。萊樓無地起。汲戇荷天知。謗毀隨名至。文章與數奇。風流奄寂寞。誰復勸深扈。</text>
<title>輓詞侍生靑松沈齊賢</title>,<text>楸翁器業託賢孫。文采傾朝第一人。直道妨時長孺戇。淸名重世寇公貧。剌天群蜚終成譴。炳日孤衷孰辨眞。休恨九原恩尙阻。佇看丹筆宿冤伸。</text>
<title>輓詞侍生靑松沈齊賢 其二</title>,<text>金馬英游在玅年。中間寵辱太紛然。高文有價誰庛玉。末路無朋任墜淵。世濁獨淸漁父笑。醒狂非酒次公賢。風濤永失橫流楫。已矣何由濟巨川。</text>
<title>輓詞侍生靑松沈齊賢 其三</title>,<text>由來物態劇翻雲。善地投安亦聖恩。漢殿席虛寧問鬼。楚江楓暗已招魂。人間口舌南箕哆。身後名聲北斗尊。千古東坡居士傳。可應行事與同論。</text>
<title>輓詞前司藝任道三</title>,<text>已矣大司馬。詩魂何處遊。回首汨羅上。淸風吹不休。</text>
<title>輓詞白閣舊友晉山姜鋧</title>,<text>兵部尙書太學士。英名雅望動朝紳。招魂七澤星霜久。復爵重泉雨露新。鬼護佳城留吉地。葬遷元媲並靈輴。東藩賜製鐫金石。平日丹忱可質神。</text>
<title>輓詞三從弟楊州趙泰耇</title>,<text>先朝賢輔誦楸翁。淸白家聲繼有公。器業文章千古盛。風猷名節一時空。佳城改吉龍形伏。幽瑟齊諧品字同。生死始終優異渥。昭回雲漢若堂中。</text>
<title>輓詞行副護軍柳鳳輝</title>,<text>寶瓠棄鼎足堪嗟。夫子罹郵奈命何。言議淸霜兼烈日。文章春草與秋波。卽聞冠劍移窀穸。曾把椒蘭弔汨羅。宸翰亦隨幽竁藏。也應神鬼護前和。</text>
<title>輓詞完山李肇</title>,<text>殄瘁詩成歲幾更。典刑猶見舊家聲。淸貧客欲歌廉吏。名論人皆誦鉅卿。楚些哀招終一斥。南陽新築合二塋。超然寥廓英靈在。應哂風塵尙鬧爭。</text>
<title>輓詞前判決事趙泰億</title>,<text>一醉藤陰竟莫廻。士林長抱百身哀。歐陽慶曆名臣首。燕國開元大才。前輩典刑嗟日遠。卽今時。俗轉波頹。平生傑作兼淸議。不逐衣冠閟夜臺。</text>
<title>輓詞前縣監趙裕壽</title>,<text>一自端明返道山。幾番風浪又朝班。交情屋變人烏愛。世憾弓移子鹿彎。元識怨恩無地下。豈堪游戲久塵間。百年公案宣詩在。可代埋銘贈大還。</text>
<title>輓詞前縣監趙裕壽 其二</title>,<text>失來阿大倍懷公。前哲風流一往空。餘論憶曾推湜輩。辨香嗟未事坡翁。那聞更掩重泉裏。尙記豪吟四座中。緣底命終磨蝎値。豈君平日坐詩工。</text>
<title>輓詞 己亥菊秋。宜寧南鶴鳴。病伏中。聞吳尙書西坡遷窆於公州。孝子送白幅。微末姓名。不敢書煩衆眼。只請一展靈几以此紙。 南鶴鳴</title>,<text>三十年前潔湖時。梧桐疏雨秋氣悲。纔投寒碧郡樓紱。贈以打鷗亭醉詩。點檢遺篇如昨日。荒涼白首獨吾支。聞移古翣歸江曲。末路今無故舊知。</text>
<title>輓詞侍敎生烏川鄭壽期</title>,<text>司馬高名誦邇遐。風流前輩共推車。銓衡久掌山公啓。叢鏑翻從朔黨加。當日鷄鳴曾我座。暮年鷹飽更誰家。隨塵蠛蟻都消盡。獨有淸芬尙起嗟。</text>
<title>輓詞侍敎生烏川鄭壽期 其二</title>,<text>乖張時議日偏頗。嘻笑誰人不荷戈。固矣西坡宜禍穽。胡然南谷又橫羅。經營都係乃翁事。予奪非徒小子科。從此陽消成蹢躅。亦關邦運奈天何。</text>
<title>輓詞侍生靑松沈尙鼎</title>,<text>玉局僊歸閬苑西。玄都春物十年迷。偶曾龍戲莾雲海。忽已鴻飛空雪泥。天上無羅能礙鳳。人間有鏃不遺麑。牛眠也豈關蟬蛻。秪得新阡映寶奎。</text>
