<title>題畫屛</title>,<text>霧重山全濕。溪廻岸更紆。桃源在深處。人有避秦無。</text>
<title>題畫屛 其二</title>,<text>亂樹森如舞。懸崖裂欲飛。歸舟駕輕浪。夜水入柴扉。</text>
<title>題畫屛 其三</title>,<text>倚船風露曉。獨酌還獨釣。釣罷一肩高。江空秋月小。</text>
<title>題畫屛 其四</title>,<text>雁歸秋渚冷。棋散夕亭虛。中有持竿客。冥心不在魚。</text>
<title>直夜記夢</title>,<text>豹直巡廳將。龍驤副護軍。無端中夜夢。秋入嶺東雲。</text>
<title>題靑山白雲圖</title>,<text>白雲本無心。靑山亦不語。色相兩空空。風吹何處去。</text>
<title>雪後</title>,<text>昨夜千村雪。今朝萬樹梅。兒童推戶出。誤喜是春來。</text>
<title>平沙落雁</title>,<text>蘆白沙如雪。聯翩下夕暉。休言能避弋。平地有危機。</text>
<title>遠浦歸帆</title>,<text>野曠風還有。江空雨似無。忽驚眠鷺起。煙外晩帆孤。</text>
<title>瀟湘夜雨</title>,<text>斑斑竹上血。當日二妃冤。半夜江心雨。何曾洗淚痕。</text>
<title>洞庭秋月</title>,<text>玉鏡涵金鏡。澄明上下空。人間無此景。除是廣寒宮。</text>
<title>山市晴嵐</title>,<text>宿靄籠朝旭。巖崖霽色寒。依俙林際路。恰似畫中看。</text>
<title>江天暮雪</title>,<text>江風寒醞雪。江日澹無輝。何處人回棹。知從訪戴歸。</text>
<title>漁村落照</title>,<text>薄暮初收釣。烹魚酒滿甌。歸舟閑不繫。漂去橘花洲。</text>
<title>煙寺晩鐘</title>,<text>翠微僧獨去。煙逕細難分。認取招提近。鐘聲出暮雲。</text>
<title>七月初一日大驟雨</title>,<text>一雨破殘暑。高堂生夕涼。蘧然成小夢。秋色水雲鄕。</text>
<title>漫遣</title>,<text>睡餘仍獨臥。詩罷或長歌。一勺茅柴酒。吾心自太和。</text>
<title>十一月十七日雪中卽事</title>,<text>軟飽寒齋夕。孤吟句未成。開窓天正雪。無限㶚橋情。</text>
<title>對南山</title>,<text>仄逕氷前斷。柴扉雪後關。經寒無客到。白酒對南山。</text>
<title>挽沈生</title>,<text>夜壑驚秋雨。江湖落酒星。他時聞笛處。腸斷月沙亭。</text>
<title>雪後</title>,<text>斗屋朝寒重。披衾睡起遲。開窓有新興。雪壓小梅枝。</text>
<title>臘梅</title>,<text>雪掩千峯合。氷埋萬木摧。不知梅蕊上。何處得春來。</text>
<title>春曉</title>,<text>月落階前樹。開簾曙色斜。幽人初睡起。鳥語出梅花。</text>
<title>風水亭</title>,<text>海氣晴看雨。濤聲夜聽雷。登臨今古意。無限眼前杯。</text>
<title>古意</title>,<text>妾似雨中花。郞如風後絮。花好亦易衰。絮飛歸何處。</text>
<title>古意 其二</title>,<text>楊柳有新絲。絲絲千萬縷。但解織春愁。何曾絆人住。</text>
<title>奩體</title>,<text>重重繡幕遮。簷角燕雙斜。最羨階前樹。能開夜合花。</text>
<title>奩體 其二</title>,<text>梧葉響銀床。珠樓護夜涼。曉聞鸚鵡喚。瓦上有新霜。</text>
<title>白雪曲</title>,<text>窓前今夜雪。滿地白皚皚。見影方知月。聞香始辨梅。</text>
<title>詠雪</title>,<text>暗竹蕭蕭響。寒窓曉色迷。簷間有宿雀。日晏未移棲。</text>
<title>練光亭</title>,<text>樹浮平野闊。江割古城廻。形勝千年地。登臨一酒杯。</text>
<title>征婦詞</title>,<text>昨夜邊書至。征人戰不歸。可憐閨裏夢。猶自到金微。</text>
<title>詠雁</title>,<text>一片天爲紙。江雲水墨開。分明成字去。應帶遠書來。</text>
<title>果川道中</title>,<text>錦樹千山色。黃茅十里痕。滿林梨棗熟。知是果州村。</text>
<title>雙松亭十詠。爲安 而藎 作。</title>,<text>虛臺四望遙。仙侶坐相招。我欲騎鯨背。因風戲紫霄。</text>
<title>雙松亭十詠。爲安 而藎 作。 其二</title>,<text>石潭淸見底。沙淨玉粼粼。對此何煩洗。胸襟自少塵。</text>
<title>雙松亭十詠。爲安 而藎 作。 其三</title>,<text>翩翩鶴上人。云是安期子。一笑海山秋。高樓明月裏。</text>
<title>雙松亭十詠。爲安 而藎 作。 其四</title>,<text>磊磊溪中石。媧皇手鍊餘。何年天罅裂。落此帶方墟。</text>
<title>雙松亭十詠。爲安 而藎 作。 其五</title>,<text>石竅噴飛泉。水淸魚可數。坐看巖底雲。去作溪南雨。</text>
<title>雙松亭十詠。爲安 而藎 作。 其六</title>,<text>危梯出半空。步步凌風迥。擧袖拂天星。逍遙白雲頂。</text>
<title>雙松亭十詠。爲安 而藎 作。 其七</title>,<text>竹下通幽徑。池光靜不流。時携天上客。來作鏡中遊。</text>
<title>雙松亭十詠。爲安 而藎 作。 其八</title>,<text>峯頭月欲出。待月夜眠遲。邀却姮娥飮。醉攀丹桂枝。</text>
<title>雙松亭十詠。爲安 而藎 作。 其九</title>,<text>天漏石難補。河傾絲不收。遙看一匹練。化作玉虹流。</text>
<title>雙松亭十詠。爲安 而藎 作。 其十</title>,<text>雨濕芙蓉渚。幅巾自來去。中有採菱人。花深不知處。</text>
<title>江南曲 順天號小江南</title>,<text>人道江南樂。我道江南惡。疊浪高於山。盲風四時作。</text>
<title>江南曲 順天號小江南 其二</title>,<text>人說江南好。我說江南苦。毒霧無冬春。冥冥十月雨。</text>
<title>擬古</title>,<text>昨雨君不行。天晴君且去。將儂淚作霖。更欲留君住。</text>
<title>擬古 其二</title>,<text>鴉啼茂苑風。月落寒山鍾。未曉別君去。行雲無定蹤。</text>
<title>盆梅詞</title>,<text>幽房臘月裏。密密護重帷。欲問春來處。東君也不知。</text>
<title>海翁亭八詠</title>,<text>遙海浸空碧。餘霞上下赤。蒼茫何處帆。政帶扶桑夕。</text>
<title>海翁亭八詠 其二</title>,<text>慘慘群木裂。冥冥飛鳥絶。應知岳寺僧。獨賞山中雪。</text>
<title>海翁亭八詠 其三</title>,<text>暗竹迷行逕。前溪日將暝。醉倚石頭眠。微風吹自醒。</text>
<title>海翁亭八詠 其四</title>,<text>松上掛初月。夜涼淸入骨。疑乘鶴背風。踏破瓊瑤窟。</text>
<title>海翁亭八詠 其五</title>,<text>小閣垂楊裏。圓荷新出水。無端夜雨聲。驚起鴛鴦睡。</text>
<title>海翁亭八詠 其六</title>,<text>尋梅雪中去。爲問香來處。不道水邊枝。春心已如許。</text>
<title>海翁亭八詠 其七</title>,<text>蘆花挾岸上。處處聞漁唱。却怕夜潮生。磯頭收夕網。</text>
<title>海翁亭八詠 其八</title>,<text>彭澤休官後。田園秋興富。稚子抱籠歸。淸霜朝滿袖。</text>
<title>村莊卽事</title>,<text>日照三椽屋。閑庭半竹陰。幽人臥未起。山雪夜來深。</text>
<title>雪後</title>,<text>夜寒茅屋畔。春信到溪梅。爲與山人約。柴扉掃雪開。</text>
<title>庇雨堂八詠</title>,<text>楊柳滿池渚。東風初罷絮。枝枝颺碧絲。絆得流鶯語。</text>
<title>庇雨堂八詠 其二</title>,<text>北嶺晝多陰。蒼髥繞山觜。可憐梁棟姿。獨秀風霜裏。</text>
<title>庇雨堂八詠 其三</title>,<text>我愛山上雲。朝朝相對臥。我性懶於雲。雲閑不如我。</text>
<title>庇雨堂八詠 其四</title>,<text>落日開煙鬟。依依明遠樹。輕陰度野來。散作平橋雨。</text>
<title>庇雨堂八詠 其五</title>,<text>溪頭新雨過。溪水長數尺。濯足溪水中。還臥溪頭石。</text>
<title>庇雨堂八詠 其六</title>,<text>露濕春園早。芝生香滿抱。餐來骨欲輕。何似商山老。</text>
<title>庇雨堂八詠 其七</title>,<text>谷口幽且阻。桃源在何許。閑隨蛺蝶來。始得花開處。</text>
<title>庇雨堂八詠 其八</title>,<text>蒼茫天宇淨。亭上對淸影。擧酒勸姮娥。蟾宮夜應冷。</text>
<title>病後</title>,<text>蛛絲羲作網。鳥跡頡成書。寂莫閑庭裏。眞同太古初。</text>
<title>春怨</title>,<text>淚沾春院色。愁對夕樓陰。借問無情草。緣何亦腐心。</text>
<title>古意</title>,<text>娟娟雲際月。灼灼雨中花。雨去殘花色。雲來掩月華。</text>
<title>閨情。次古樂府。</title>,<text>明月解憐人。流光夜夜照。低簾不上鉤。恐被嫦娥笑。</text>
<title>惜春</title>,<text>花寒纔欲吐。春去苦難住。昨夜雨方催。今朝風更妬。</text>
<title>送客</title>,<text>立馬溪橋夕。悤悤酒一巵。臨分欲有贈。楊柳已無枝。</text>
<title>丁卯社日</title>,<text>擧國南奔去。窮棲寄海隈。可憐春社燕。今日爲誰來。</text>
<title>無題</title>,<text>亂草遮行逕。殘花隱壞垣。惟聞百舌鳥。春盡更多言。</text>
<title>擬子夜歌</title>,<text>郞愁儂亦愁。郞喜儂亦喜。愁喜本一心。同生復同死。</text>
<title>擬子夜歌 其二</title>,<text>郞向臨邛去。殷勤重寄語。道傍多酒樓。莫問當壚女。</text>
<title>艶詞</title>,<text>對鏡羞孤影。開窓恨見春。百花爭欲笑。應爲獨眠人。</text>
<title>艶詞 其二</title>,<text>道上偶逢郞。含情不得語。靑梅打馬蹄。何事忙歸去。</text>
<title>大言</title>,<text>若木裁爲杖。扶桑截作輪。登臨六鼇頂。碧海再揚塵。</text>
<title>大言 其二</title>,<text>五嶽纔如案。東溟不滿壺。聊將九陽燭。燔炙大鵬雛。</text>
<title>相逢詞</title>,<text>白下相逢處。高樓酒半酣。揮鞭還別去。春日杏花南。</text>
<title>相逢詞 其二</title>,<text>飮從何處來。顏作桃花嫩。白馬去如星。君家知近遠。</text>
<title>卽事 戊戌</title>,<text>病骨端居最怕寒。一窓牢落掩江干。不知庭院春多少。試折花枝仔細看。</text>
<title>秋宮怨</title>,<text>金獸爐中燼水沈。疏螢暗度玉階陰。秋來獨有姮娥月。共此長門夜夜心。</text>
<title>雨中卽事</title>,<text>雨壓靑山濕敝廬。一村籬落豆花初。廚中晩報黃粱熟。正是幽人晝夢餘。</text>
<title>寶山朝靄</title>,<text>淡抹煙鬟一髮蒼。遙空黛色接微茫。東峯日出西峯霧。恰似蛾眉半面粧。</text>
<title>遣興</title>,<text>紫蟹黃鷄引興長。病來歸夢落江鄕。微風拳却前山雨。更與西牕一味涼。</text>
<title>直夜次尹 而述 韻</title>,<text>漏鼓聲中睡未安。博山煙盡篆香殘。西樓一夜新霜重。生怕靑綾分外寒。</text>
<title>冬至望闕禮口占</title>,<text>閶闔天開未五更。千官齊賀一陽生。彤墀禮罷歸靑瑣。環佩丁東月下聲。</text>
<title>西湖訪友人</title>,<text>江外空林雪壓枝。故人來訪爲相思。夕陽籬落孤煙裏。彷彿當年換酒時。</text>
<title>春江泛舟。次前韻。</title>,<text>露濕輕紅著杏枝。碧江搖蕩一春思。斜陽半醉花村酒。興入漁舟罷釣時。</text>
<title>春江泛舟。次前韻。 其二</title>,<text>岸下長江岸上村。杏花籬落正黃昏。綠蘋風外歸帆小。萬里春潮拳海門。</text>
<title>登禿嶺</title>,<text>石徑巉巖幾屈盤。往來人作畏途看。須臾步下寬平地。不似羊腸世路難。</text>
<title>吹笛院在牛峯</title>,<text>曾將一笛院前吹。醉倚空山落日時。匹馬偶來追往事。澹煙芳草十年思。</text>
<title>行宮騎省卽事</title>,<text>綠槐庭院嫩陰齊。留得嬌鶯自在啼。簾額晝垂宮漏靜。夕陽人倚小窓西。</text>
<title>湘水驛道中</title>,<text>雨後淸和近午天。驛樓芳草暗湘川。誰知倦客征鞍上。半是吟詩半是眠。</text>
<title>試院秋夜 七月差別試考官</title>,<text>夜闌庭院月初低。露下寒螿傍枕啼。睡起秋聲何處覓。金風正在碧梧西。</text>
<title>試院秋夜 七月差別試考官 其二</title>,<text>聽盡嚴城午夜鍾。一簾秋意對南峯。無端驚破滄浪夢。月入西樓第幾重。</text>
<title>雪中訪李五峯令公。以病不見而還。</title>,<text>高臥袁安病起遲。掩門寒雪擁疏籬。歸來十里城西路。恰似山陰興盡時。</text>
<title>夏日卽事</title>,<text>北窓支枕傲羲皇。竹日松風共一床。不待新秋蠲酷熱。此翁心地自淸涼。</text>
<title>水調詞</title>,<text>水精簾箔捲秋河。陣陣微涼透碧紗。忽覺有香來暗裏。月明池上白蕖花。</text>
<title>塞下曲</title>,<text>日落陰山候火遲。雪中千騎逐胡兒。塵沙一夜邊風急。吹折軍前大將旗。</text>
<title>七夕前一日大雨戲成</title>,<text>天上金風玉露時。靑梧葉脫近秋期。臨河一陣如絲雨。應爲明朝有別離。</text>
<title>七夕日。復用前韻。五首</title>,<text>碧落新秋雨洗時。年年一度赴幽期。玉龍蹄滑應愁濕。霞佩雲車想陸離。</text>
<title>七夕日。復用前韻。五首 其二</title>,<text>一年秋思渡河時。相別無多會有期。寄語天孫休怨淚。羿妻孀宿是生離。</text>
<title>七夕日。復用前韻。五首 其三</title>,<text>銀河橋畔鵲飛時。天與靈仙一會期。玉女故敎風雨惡。妬他歡愛太支離。</text>
<title>七夕日。復用前韻。五首 其四</title>,<text>重七佳辰夜午時。洞房花燭隔年期。無心乞與人間巧。抛擲金梭爲恨離。</text>
<title>七夕日。復用前韻。五首 其五</title>,<text>含情無限怨芳時。每歲西風此夜期。却羨河邊白楡樹。兩株相幷不曾離。</text>
<title>月夜翫酴醾花</title>,<text>臨階雪艶暗生香。夜露慇懃與洗粧。疑是月宮諸玉女。謫來猶舞白霓裳。</text>
<title>憶宣城</title>,<text>多少朱欄映畫橋。昔年羅綺向春嬌。傷心謝朓樓中月。依舊東風怨玉簫。</text>
<title>遠山白煙</title>,<text>十里平蕪暗未分。日光初漏嶺頭雲。山腰一帶朝煙色。恰似仙妃白練裙。</text>
<title>豚兒晝寢戲書</title>,<text>不讀書來二十年。從人笑我腹便便。如今更遣兒童懶。永日西窓事晝眠。</text>
<title>七夕日送人</title>,<text>立馬都亭共一巵。疏桐葉落早秋時。人生莫作臨岐恨。天上今朝亦別離。</text>
<title>過沈晩沙宅有感</title>,<text>去年高會此堂前。佳節淸樽醉綺筵。今日一杯湖海酒。西風又近菊花天。</text>
<title>偶出廣津口占</title>,<text>三載紅塵一拂衣。滿江秋浪雨餘肥。白鷗應笑吾生事。如此風光不醉歸。</text>
<title>次申玄翁病中見贈韻</title>,<text>冷卿官況苦難溫。坐覺丹田夜自暾。城市從來堪避世。漢朝方朔在金門。</text>
<title>病中卽事</title>,<text>渴卽呼茶倦卽眠。更無餘事到丹田。團蒲永日垂簾坐。頓悟詩功漸入禪。</text>
<title>病後始出</title>,<text>窮途誰問病誰醫。閉戶庭除久不窺。贏得今朝兒輩怪。阿翁還有出門時。</text>
<title>題桐翦板次韻</title>,<text>爾胡爲板不爲琴。枉直非關較尺尋。賴有無絃眞樣在。淵明千載是知心。</text>
<title>卽事</title>,<text>此心初透利名關。萬事忘來世味閑。客至點茶無一語。拳簾終日對靑山。</text>
<title>有客嘲我馬疲鈍</title>,<text>我馬如牛君馬駿。君行何疾我何遲。休將快鈍論優劣。畢竟須看致遠時。</text>
<title>幽居</title>,<text>山下幽居晝掩扃。竹鷄聲裏夢初醒。搘頤宴坐西窓夕。讀盡黃庭內景經。</text>
<title>宮詞 丙午</title>,<text>閶闔紅雲拂曉開。六龍扶日上蓬萊。君王早御金鑾殿。花外宮臣奏事回。</text>
<title>宮詞 丙午 其二</title>,<text>露滴瑤階浸月華。夜深蓮燭出天家。君王政罷求賢夢。喚取詞臣草白麻。</text>
<title>宮詞 丙午 其三</title>,<text>入夜銀床露壓煙。漏聲初下紫微天。君王此際憂民切。案上時看七月篇。</text>
<title>宮詞 丙午 其四</title>,<text>禁籞霏霏下玉霙。折綿嚴氣透西淸。君王想得邊寒甚。替却貂裘賜遠征。</text>
<title>春宮怨</title>,<text>禁苑春晴晝漏稀。閑隨女伴鬪芳菲。落花也被東風誤。飛入宮墻更不歸。</text>
<title>除夜次高達夫韻</title>,<text>兒女團欒強不眠。地爐烹酒共讙然。阿翁默坐無情緖。明日增年是減年。</text>
<title>江村</title>,<text>竹屋翛翛面水居。倦來推枕午眠餘。偶隨黃鳥閑行去。楊柳磯頭看打魚。</text>
<title>蜘蛛</title>,<text>爾腹何饕爾體微。巧乘昏夜網群飛。籬尖屋角爲依圖。一夕秋風底處歸。</text>
<title>狎鷗亭</title>,<text>第一名區漢水潯。群鴉飛處柳陰陰。江鷗不下斜陽盡。岸草汀沙自古今。</text>
<title>九月十二日曉 夢中得句。覺而成之。</title>,<text>瓦溝霜重玉鱗鱗。咿喔寒鷄喚早晨。驚覺碧窓殘月白。楚雲湘水夢中身。</text>
<title>卽夜</title>,<text>萬籟沈沈雪有聲。夜床寒意布衾輕。幽人倚枕渾無睡。水滴蓮花第五更。</text>
<title>塞下曲</title>,<text>玉帳秋臨瀚海寒。雪邊烽火照天山。龍庭昨日輸金帛。今夜單于又犯關。</text>
<title>詠史</title>,<text>阿瞞死後猶疑冢。林甫生前只錮聰。畢竟肺肝人覰得。笑他身計未全工。</text>
<title>寄懷冲徽上人 己酉</title>,<text>紅塵長望白雲岑。寺在龍淵深復深。我欲問師空寂意。靑山不語水無心。</text>
<title>漫書</title>,<text>歲月欺人坂走丸。餘生無計鍊金丹。欲從玉兔求靈藥。安得長梯上廣寒。</text>
<title>夢作 七月二十日夜</title>,<text>我欲爲君平斗極。手斟天酒注生民。陶然一世中和裏。鼓舞羲皇萬古春。</text>
<title>夢遊重興寺</title>,<text>石門秋色短筇前。往事關心二十年。昨夜分明身化鶴。泠風吹上白雲巓。</text>
<title>酒席口占。贈沈結城重卿之行。</title>,<text>把酒山南判去留。驛程迢遞海雲頭。洪陽父老如相問。門掩柴桑病後秋。</text>
<title>迷豚聖求設翰林宴於傍舍。感而賦之。庚戌</title>,<text>夢破靑綾二十春。白頭今日病中身。誰知翰苑先生者。老作屠門大嚼人。</text>
<title>古別離</title>,<text>綠悴紅銷暗斷魂。相逢脈脈兩無言。欲知別後情多少。須向羅衣檢淚痕。</text>
<title>次許岳麓漢上詩韻 二十首○幷序</title>,<text>第一名區枕漢江。暮年勳業負經邦。却將二字題華扁。剩得恩光照夜窓。</text>
<title>次許岳麓漢上詩韻 二十首○幷序 其二</title>,<text>老宰新亭俯碧江。箇中形勝最東邦。眼前無限恩波闊。萬里風煙可小窓。</text>
<title>次許岳麓漢上詩韻 二十首○幷序 其三</title>,<text>忠直人推繼曲江。片言當日可興邦。文貂換却菟裘地。渚月汀雲共一窓。</text>
<title>次許岳麓漢上詩韻 二十首○幷序 其四</title>,<text>筆底文瀾浩似江。家聲奕世動偏邦。爲因丘墓長瞻望。小閣南頭不設窓。</text>
<title>次許岳麓漢上詩韻 二十首○幷序 其五</title>,<text>衮衮衣冠共此江。地靈人傑盛吾邦。休嫌病後難登壟。咫尺松楸自入窓。</text>
<title>次許岳麓漢上詩韻 二十首○幷序 其六</title>,<text>岸上靑山岸下江。鍾英毓秀翊藩邦。不須更作思亭記。自有高詞映綺窓。</text>
<title>次許岳麓漢上詩韻 二十首○幷序 其七</title>,<text>多公才學笑潘江。世稿雄詞播異邦。怪底山川增氣色。壁間奎藻耀軒窓。</text>
<title>次許岳麓漢上詩韻 二十首○幷序 其八</title>,<text>平臨冠岳帶三江。盤踞千年壯一邦。卜築知公能占勝。盡收風景在秋窓。</text>
<title>次許岳麓漢上詩韻 二十首○幷序 其九</title>,<text>異代才同夢筆江。盛名今日聳家邦。還將事業輸高臥。宇宙淸風一北窓。</text>
<title>次許岳麓漢上詩韻 二十首○幷序 其十</title>,<text>山拆西南畫大江。此間奇絶冠中邦。主人自是貪看水。亭上皆通面面窓。</text>
<title>次許岳麓漢上詩韻 二十首○幷序 其十一</title>,<text>謝家詞藻詠澄江。一點文星照震邦。今日喜觀亭上作。筆端風雨夜掀窓。</text>
<title>次許岳麓漢上詩韻 二十首○幷序 其十二</title>,<text>霜草平連十里江。江頭驛路出南邦。慇懃手翦簷前樹。怕礙山光不到窓。</text>
<title>次許岳麓漢上詩韻 二十首○幷序 其十三</title>,<text>十年歸計負滄江。只爲生逢有道邦。倘許卜隣成舊約。小軒相對白雲窓。</text>
<title>次許岳麓漢上詩韻 二十首○幷序 其十四</title>,<text>許渾詩壓李才江。何幸吾生得共邦。他日扁舟期一訪。水亭高處夜開窓。</text>
<title>次許岳麓漢上詩韻 二十首○幷序 其十五</title>,<text>終古洪流禹鑿江。地形羅濟此分邦。高人胸次元來闊。四面乾坤不隔窓。</text>
<title>次許岳麓漢上詩韻 二十首○幷序 其十六</title>,<text>漢江佳麗比吳江。山水休言在越邦。最是樓臺如畫裏。小亭人倚夕陽窓。</text>
<title>次許岳麓漢上詩韻 二十首○幷序 其十七</title>,<text>平生渴夢幾呑江。醉裏豪情溢海邦。猶憶去年篷底飮。五更寒雨打船窓。</text>
<title>次許岳麓漢上詩韻 二十首○幷序 其十八</title>,<text>濟川亭下浸長江。形勝由來說此邦。堪恨臥遊空寄興。一秋辛苦讀書窓。</text>
<title>次許岳麓漢上詩韻 二十首○幷序 其十九</title>,<text>慣從漁子泛秋江。兩眼平生遍遠邦。漢水風光還攪我。曉來歸夢落篷窓。</text>
<title>次許岳麓漢上詩韻 二十首○幷序 其二十</title>,<text>故鄕蓴鱠憶松江。張翰風流擅晉邦。何似十貂亭上客。網魚甌酒倚閑窓。</text>
<title>看梅</title>,<text>庭院深深午景遲。身閑正與睡相宜。騷翁老去偏成懶。靜對梅花不賦詩。</text>
<title>南窓諸公屬和。故再用其韻。以足前篇不賦詩之意。本十二首</title>,<text>長對孤芳坐獨遲。高人胸次澹相宜。晴窓白月眞顏面。須識芝峯本色詩。</text>
<title>雨中漫成</title>,<text>隔屋春禽竹外聞。小窓愁對夕爐熏。蕭蕭院落黃昏雨。濕盡梨花夢裏雲。</text>
<title>直巡廳</title>,<text>九衢燈火夜如朝。車馬喧喧十二橋。寒枕夢回窓未白。五更鐘鼓破霜霄。</text>
<title>與客小飮</title>,<text>淸歌寶瑟酒盈杯。入夜華筵爲客開。分付兒童莫吹笛。怕敎落盡一庭梅。</text>
<title>枕流臺次韻。爲劉希慶作。</title>,<text>籬外淸溪溪上臺。臺前無數小桃開。殷勤莫遣隨流水。怕有漁郞入洞來。</text>
<title>枕流臺次韻。爲劉希慶作。 其二</title>,<text>揭水潺潺漱石臺。亂峯蒼翠鏡中開。眞源徹底淸無滓。倘有巢由洗耳來。</text>
<title>憶西都舊遊</title>,<text>栽松十里馬如飛。滿路笙歌擁繡衣。最是夜深高宴罷。綺羅扶醉月中歸。</text>
<title>憶西都舊遊 其二</title>,<text>畫橋楊柳渡頭迷。花映樓臺水映堤。今日風流人不管。斷腸春色浿江西。</text>
<title>遊仙洞</title>,<text>玉淸仙子行無跡。夜入星辰吹鳳笛。瑤池飛去月明時。鶴上三更涼露滴。</text>
<title>遊仙洞 其二</title>,<text>廣寒宮殿九天上。仙客朝元披鶴氅。蓬山萬里曉風涼。吹落雲間環佩響。</text>
<title>艶體</title>,<text>樓外春寒雪欲飛。曉風吹冷入羅幃。佳姬睡着無人喚。夢作巫山夜雨歸。</text>
<title>艶體 其二</title>,<text>繡幕東風燕子歸。金爐火宿篆煙微。重簾不隔佳人夢。亂逐楊花到處飛。</text>
<title>艶體 其三</title>,<text>金盤薇露洗鉛華。睡起閑窓日映紗。寂寂閉門春又去。鉤簾怕見石南花。</text>
<title>艶體 其四</title>,<text>迢遞相思隔錦城。落花飛盡燕飛輕。窓前悔種芭蕉子。雨打中宵葉葉聲。</text>
<title>詠梅</title>,<text>凌寒梅蕊早迎新。竹外園林未覺春。標格可人元勝絶。一枝纔發便精神。</text>
<title>詠梅 其二</title>,<text>古梅花發小庭幽。春到南枝最上頭。誰遣雪來添嫵媚。天公應亦好風流。</text>
<title>遊仙詞</title>,<text>黃鶴仙人舊姓回。半空雲霧作樓臺。風前一隊笙簫響。知自蓬山夜宴來。</text>
<title>遊仙詞 其二</title>,<text>朝從度索賞蟠桃。脚底西風海水高。手摘扶桑繭五色。和煙織作玉皇袍。</text>
<title>遊仙詞 其三</title>,<text>白鸞尾扇明如雪。半夜瑤壇掃秋月。素手臨風玉笛橫。一聲吹斷三山裂。</text>
<title>甲寅重陽偶成</title>,<text>竹外新霜昨夜多。疏籬寂寞傍山家。寒英似識愁人意。縱遇佳辰不作花。</text>
<title>漁父詞</title>,<text>老翁手把一竿竹。靜坐苔磯睡夕陽。魚上釣時都不覺。晩潮來浸棘籬傍。</text>
<title>漁父詞 其二</title>,<text>沽酒臨流釣錦鱗。柳花飄蕩滿江春。一扁舟裏生涯足。誰是人間富貴人。</text>
<title>漫成</title>,<text>嫩寒天氣近淸明。小雨霏霏欲滿城。愁病朅來深閉戶。一春花柳摠無情。</text>
<title>春閨詠</title>,<text>燕入空簾花滿牀。十年春色夢漁陽。庭前舊種相思樹。子落還生似妾長。</text>
<title>春閨詠 其二</title>,<text>垂柳陰陰綠映樓。晩鶯啼上杏梢頭。閑來手摘宜男草。獨倚雕欄盡日愁。</text>
<title>苦熱行</title>,<text>北里歌鐘動四隣。九街紅日織車輪。侯門是處氷山冷。未救塵埃暍死人。</text>
<title>卽事</title>,<text>坐闌庭際午陰餘。書葉迎風自卷舒。人世喧煩休入耳。北窓幽夢到華胥。</text>
<title>題壁</title>,<text>人生難得是身閑。何事勞心筆硯間。老去工程惟靜養。不吟終日對南山。</text>
<title>過安退之舊居</title>,<text>故人家在古西門。滿目風煙入淚痕。惆悵昔年詩酒處。不堪聞笛夕陽村。</text>
<title>宮詞</title>,<text>鳳闕平明雉尾開。金輿出幸望仙臺。臺前侍女爭嬌笑。玉盌盛將瑞雪廻。</text>
<title>銅雀津記感</title>,<text>山自無言水自東。漢南墳樹又秋風。餘生淚盡江頭路。滿目傷心夕照中。</text>
<title>西郊擬別行客。終日待不至。</title>,<text>九月西城葉政飛。一杯千里送將歸。行人去盡靑山暮。無語黃花對夕暉。</text>
<title>記夢 幷序</title>,<text>紅雲紫府舊三淸。誰識吾身衛叔卿。玉洞桃花春未老。九天風露夢平生。</text>
<title>病中遣懷</title>,<text>病來茶藥作生涯。遲暮那堪歲又華。寥落一春無意緖。小窓和月夢梨花。</text>
<title>詠白頭翁 草名</title>,<text>鬢絲蕭瑟落花風。少日姸華一夢空。須識靑春元易老。草中還有白頭翁。</text>
<title>卽事</title>,<text>草沒閑蹊竹繞籬。靜中書卷是良醫。倦來偶枕蒲團臥。日過西窓睡不知。</text>
<title>西子</title>,<text>亡國由來自女戎。巧將妖態錮君聰。平吳畢竟知誰力。種蠡休論第一功。</text>
<title>竹林七賢</title>,<text>魏晉風流自古今。區區誰識七賢心。醉鄕不是逃身地。贏得聲名動竹林。</text>
<title>秋夜</title>,<text>露下靑梧葉半零。伴人孤月正中庭。書生獨有憂邊意。夜起時看北落星。</text>
<title>雪後</title>,<text>緣崖一逕傍江斜。雪後茅茨八九家。遙想西湖今夜月。小橋流水有梅花。</text>
<title>夜懷</title>,<text>臥病窮廬歲欲闌。禁街霜雪漏聲殘。誰知半夜書窓裏。人與梅花一種寒。</text>
<title>巴陵</title>,<text>巴陵江上憶曾遊。無限靑山伴客愁。春盡渡頭芳草合。夕陽閑却濟川舟。</text>
<title>遊仙詞 十首</title>,<text>弱水東頭拂瑞霞。赤龍晨駕五雲車。玄都昨種三珠樹。已見春來九度花。</text>
<title>遊仙詞 十首 其二</title>,<text>上界平明集衆仙。剛風引入大羅天。朝回萬里崑丘路。脚下斑龍不受鞭。</text>
<title>遊仙詞 十首 其三</title>,<text>廣寒臺殿未秋涼。鶴背靈風碧落長。却到桂華疏影裏。笑看仙女舞霓裳。</text>
<title>遊仙詞 十首 其四</title>,<text>芝蓋披雲下玉京。偶從金母問長生。瑤池一夜霜華重。臥地靑牛凍不行。</text>
<title>遊仙詞 十首 其五</title>,<text>俯瞰齊州一點煙。轉頭滄海又桑田。手回北斗斟雲液。奉祝虛皇八萬年。</text>
<title>遊仙詞 十首 其六</title>,<text>霧壓瓊花萬樹春。八公連袂拜星辰。劉王却悔來天上。三載猶爲守溷人。</text>
<title>遊仙詞 十首 其七</title>,<text>淸平詞客上瑤壇。玉詔新除紫府官。惟與酒星相伴飮。醉眠風露不知寒。</text>
<title>遊仙詞 十首 其八</title>,<text>浴出紅龍日月池。玉童雙捻紫簫吹。天宮暫會安期子。語到蓬萊水淺時。</text>
<title>遊仙詞 十首 其九</title>,<text>飮鹿因過赤水隅。手中簸弄七星珠。海邊逢着東王使。借問蟠桃結子無。</text>
<title>遊仙詞 十首 其十</title>,<text>萬朶紅雲拱紫淸。夜深涼露澁鸞笙。上方玉女看花處。空外遙聞語笑聲。</text>
<title>梅鶴軒次韻</title>,<text>臘盡寒窓病起遲。西湖重入去年思。晴軒月下橫斜影。何似江南夜雪時。</text>
<title>梅鶴軒次韻 其二</title>,<text>霜後精神雪裏姿。暗香時覺透輕帷。箇中淸意無人識。惟有孤山夜鶴知。</text>
<title>次一嚴詩軸韻 幷序</title>,<text>悔將文字枉平生。心似瘖鍾不肯鳴。欲識吾儒工盡處。上天無臭亦無聲。</text>
<title>辛酉重九對雨</title>,<text>滿庭風雨送秋涼。病裏逢辰老淚長。若比淵明貧更甚。無花無酒過重陽。</text>
<title>卽事</title>,<text>竹下淸齋抵夜分。小窓閑閱五千文。携筇獨出山庭月。手折松枝掃白雲。</text>
<title>斜川莊八詠。爲李正郞景嚴作。</title>,<text>一區瀟洒合棲眞。洞裏煙霞隔世塵。莫遣桃花臨水種。怕他輕薄引漁人。</text>
<title>斜川莊八詠。爲李正郞景嚴作。 其二</title>,<text>黛色亭亭雪後奇。境偏能保棟梁姿。貞心不逐炎涼變。一任霜風裂地吹。</text>
<title>斜川莊八詠。爲李正郞景嚴作。 其三</title>,<text>地靈從古祕玆山。入眼迷茫咫尺間。應爲層巒露圭角。故敎輕靄護孱顏。</text>
<title>斜川莊八詠。爲李正郞景嚴作。 其四</title>,<text>夜涼山郭雨初晴。雲罷高峯桂影橫。須信此心同皎潔。更無纖翳礙吾明。</text>
<title>斜川莊八詠。爲李正郞景嚴作。 其五</title>,<text>卓錫何年一逕開。滿山空翠鎖樓臺。非關陶令聞鍾返。自是遊人不肯來。</text>
<title>斜川莊八詠。爲李正郞景嚴作。 其六</title>,<text>陂塘水滿始生蒲。聖世爲農足自娛。更欲勸君勤着力。好耕心地不榛蕪。</text>
<title>斜川莊八詠。爲李正郞景嚴作。 其七</title>,<text>三弄烏烏枕上聽。起看天際半無星。寒聲不入黃堂夢。霧壓官城醉未醒。</text>
<title>斜川莊八詠。爲李正郞景嚴作。 其八</title>,<text>樹頭斜日隱林皐。白水新生漲一篙。借問歸舟何處宿。石灘西下浪應高。</text>
<title>記夢</title>,<text>曾逐仙班拜玉宸。偶來凡界耐風塵。瑤池璧月三山夜。鶴背泠然夢裏身。</text>
<title>九月望。風日陡寒。</title>,<text>霜染疏林葉盡丹。病餘秋思苦闌珊。騷人正似黃花瘦。耐得西風一夜寒。</text>
<title>山居卽事</title>,<text>山童日晏掃前庭。旋汲寒泉煮茯苓。滿院松陰人不到。筆頭和露註玄經。</text>
<title>夢江南</title>,<text>燕子樓前花滿天。夢中春色又今年。江南風月閑無主。應憶當時老謫仙。</text>
<title>雪後赴闕卽事</title>,<text>五雲宮闕矗層霄。雪滿長安富貴宵。十二天街明月裏。玉京今日海神朝。</text>
<title>憶江南</title>,<text>曾向江潭賦楚騷。十年淸夢落漁舠。猶思竹院燒香夜。萬壑西風海月高。</text>
<title>秋夜</title>,<text>小窓無月漏聲殘。身臥藜床夢未闌。忽覺枕邊秋氣早。草根蟲語五更寒。</text>
<title>贈崔處士</title>,<text>垂柳陰中晝掩門。睡闌無語對晴軒。應嫌俗子知幽逕。踏破蒼苔石上痕。</text>
<title>詠畫梅</title>,<text>映雪新梅玉一叢。暗香芳信又春風。昔年㶚水橋頭見。何日移來素壁中。</text>
<title>春盡感懷</title>,<text>春至群芳競鬪奇。雨猜風妬苦相欺。繁華一夕渾如掃。便是乾坤夢覺時。</text>
<title>卽事 丁卯</title>,<text>寒雨連旬苦未晴。病懷寥落過淸明。山花也學人愁思。相對春風笑不成。</text>
<title>冬夜</title>,<text>遲暮生涯藥餌中。雪簷寒擁獸爐紅。身同病鶴眠孤榻。心逐閑雲入太空。</text>
<title>元日立春 戊辰</title>,<text>北闕紅雲捧御床。滿庭環佩賀初陽。天鷄唱罷南山曙。瑞色春濃萬壽觴。</text>
<title>春寒</title>,<text>東風和雪到山家。病裏驚心見歲華。孤枕夢餘寒意重。夜愁強半爲梅花。</text>
<title>早春</title>,<text>流年不覺轉頭新。依舊寒窓臥病身。唯信胸中天地別。這間光景一般春。</text>
<title>詠紅桃</title>,<text>東君按節報成功。讓與韶華屬祝融。紅萼不知時已晩。強將餘艶殿春風。</text>
<title>江南行</title>,<text>新荷未出別西灣。今見荷花笑玉顏。堪恨郞心不如水。早潮方退暮潮還。</text>
<title>遊仙詞 三首</title>,<text>一別崑丘萬里賖。玉童無地寄瑤華。蓬山此去春應晩。開盡紅桑海上花。</text>
<title>遊仙詞 三首 其二</title>,<text>新隨阿母赴瑤池。背滑靑龍不慣騎。催着天衣擎玉液。俯看西海月生時。</text>
<title>遊仙詞 三首 其三</title>,<text>瓊樹琪花不老春。眼中凡界一微塵。芝田會上眞仙侶。摠是三淸舊識人。</text>
<title>次吳軾題萬景臺韻 二首</title>,<text>玉節登臨百尺臺。籠羅萬象入詩來。想看老子胸襟闊。目下滄溟不滿杯。</text>
<title>次吳軾題萬景臺韻 二首 其二</title>,<text>形勝名區玉作臺。分留物色古今來。何當喚取騎鯨客。共醉流霞酒百杯。</text>
<title>月中桂</title>,<text>廣寒曾伴列仙棋。親見姮娥種桂時。遙想滿輪淸影裏。至今新長幾多枝。</text>
<title>次鄭僉正韻</title>,<text>僦屋依靑郭。開園俯碧溪。灌蔬仍帶雨。移竹幷和泥。高閣雲同宿。幽林鳥共棲。時從村老醉。歸路費扶携。</text>
<title>寄別南起夫赴淮陽</title>,<text>汲黯身雖病。淮陽臥可治。爲官民想望。得郡主恩私。分袂暮春後。閉門芳草時。城東違出祖。銜恨贈新詩。</text>
<title>挽全虞候內人</title>,<text>海內閨房秀。人間七十春。齊眉知婦德。截髮爲家貧。獨舞鸞窺鏡。相從劍化津。縻官違執紼。緘淚送雙輴。</text>
<title>效香奩體</title>,<text>嬋娟自絶群。能舞鬱金裙。玉指均眉月。瓊釵壓髻雲。春情花欲老。舊約鏡初分。鎖合仙宮夜。幽香詎可聞。</text>
<title>挽南淮陽</title>,<text>俯拾明經第。兼優製錦才。一生官二品。萬事酒千杯。素幔翻春日。悲風響夜臺。朋知無盡慟。身後只提孩。</text>
<title>李觀察奉親還湖南。酒席偶贈。</title>,<text>南國棠陰晩。東風柳絮天。徵書緣孝感。行色荷恩偏。范轡澄淸日。潘輿喜懼年。惜春兼惜別。惆悵酒杯前。</text>
<title>吟詩</title>,<text>吟詩本性癖。抱拙自天眞。室有忘憂酒。門無好事賓。逢人多白眼。閉戶任靑春。役役紅塵內。空藏世外身。</text>
<title>參判叔父宅燈夕口占</title>,<text>庭院初交夏。鶯花尙殿春。酒杯今夜月。燈火去年人。未覺歡情減。空驚節序頻。團欒眞勝事。宜醉送佳辰。</text>
<title>水出嶺</title>,<text>削立千峯峻。穿巖一逕通。馬行紅樹外。人語白雲中。谷豹藏朝霧。林鼯嘯晩風。溪流淸可濯。塵念坐來空。</text>
<title>權注書 盺 內挽</title>,<text>家世傳芳遠。門闌積慶新。女中君子德。閨裏淑人身。鏡匣收殘黛。羅幃集幻塵。東風薤露曲。吹淚曉江濱。</text>
<title>贈金韓山，槐山兩行軒。</title>,<text>五馬辭朝罷。雙旌趁曉飛。不堪衰病意。重送故人歸。客路分殘雨。離亭帶夕暉。城南違出祖。寥落獨荊扉。</text>
<title>早秋雨中漫成</title>,<text>乍喜秋風動。仍愁夕雨狂。碧梧先自落。氷簟已微涼。世路行邊窄。天機靜裏忙。獨吟聊送日。萬慮倚胡床。</text>
<title>別趙善繼赴宣川</title>,<text>白首新知少。靑陽舊契深。關河今去住。世路幾昇沈。柳陌驚秋意。槐庭落午陰。臨分一杯酒。無限故人心。</text>
<title>贈尹都事赴關西</title>,<text>老暑三庚後。新涼八月交。馬行衰草路。人渡夕陽郊。去袂愁難挽。離杯病欲拋。那堪分手罷。秋色掩衡茅。</text>
<title>送李成川而遠之任</title>,<text>蒼黃峽中夕。把酒慰平生。不謂能全命。寧知此送行。艱危同許國。去住更關情。一掬當時淚。看君出鳳城。</text>
<title>送奏請副使驪陽君赴京</title>,<text>送君情若爲。無限故人思。芳草一年別。落花三月時。梯航周貢路。文物漢官儀。會見天書降。歸期也未遲。</text>
<title>黃襄陽內挽</title>,<text>金枝生淑德。玉葉秀閨房。翦髻今陶母。齊眉古孟光。持家二子弱。在世六旬強。執紼嗟無路。緘詞慟更長。</text>
<title>贈四溟山人往日本 山人。卽僧惟政也。亦號松雲。時對馬倭乞和。朝廷姑欲羈縻。令惟政往探賊情。</title>,<text>盛世多名將。奇功獨老師。舟行魯連海。舌騁陸生辭。變詐夷無厭。羈縻事恐危。腰間一長劍。今日愧男兒。</text>
<title>中秋偶成</title>,<text>病懷自多感。況復是秋中。蓴膾平生興。梧桐昨夜風。人情老少異。月色古今同。強對淸光飮。金樽未覺空。</text>
<title>重陽翌日。上南麓乘月而還。</title>,<text>令節重陽後。寒山返照前。霜酣楓樹塢。雨洗菊花天。落帽追狂興。携壺倚醉筵。殷勤屬明月。此會更年年。</text>
<title>送金正受赴瑞山正受以言事出外</title>,<text>邑號宜爲瑞。君今是鳳凰。人民推惠愛。蛟鰐避文章。別酒歌三疊。歸程海一方。徵還應不久。側耳聽朝陽。</text>
<title>送權仲明赴安州</title>,<text>千里送行色。一杯生醉顏。朔風催皁蓋。城日下陽關。脈脈故人意。悤悤相別間。臨岐重握手。此去幾時還。</text>
<title>卽事</title>,<text>彭澤拋官後。經春病起遲。親朋憐鬢換。稚子怪容衰。坐臥身依枕。存亡命寄醫。摧頹還自笑。屛酒且休詩。</text>
<title>送任書狀子正赴京</title>,<text>鳳闕驚秋夢。燕雲促曉裝。荒城華表月。高樹薊門霜。道路新驄馬。山川古錦囊。歸來應計日。消息臘梅芳。</text>
<title>次贈三俊上人 幷序</title>,<text>再度鐵關遠。知師情太勤。一甁淮北月。殘衲嶺東雲。錫向松枝掛。爐添桂子焚。禪門元不二。何必倩吾文。</text>
<title>次贈三俊上人 幷序 其二</title>,<text>今古臺山寺。生平夢想勤。窓臨蓬島雨。樓濕蔚陵雲。貝葉師能誦。銀魚我欲焚。寒齋澹相對。禪話當論文。</text>
<title>次贈三俊上人 幷序 其三</title>,<text>我非韓吏部。索句爾何勤。過海曾看日。飛筇偶出雲。語窮三島勝。香對一爐焚。手裏南曹敍。應知舊姓文。</text>
<title>次贈三俊上人 幷序 其四</title>,<text>宜爾俊爲號。舊從王事勤。帆檣窮海域。衣鉢老松雲。暗磬風前響。淸香月下焚。求詩將底用。至道本無文。</text>
<title>朝望終南山</title>,<text>睡起開窓早。南山正好看。晴嵐橫作帶。秀色淨堪餐。衆壑迎朝旭。孤松耐歲寒。空餘少陵戀。回首重盤桓。</text>
<title>除夕前一日</title>,<text>淸晨一椀粥。獨坐誦新詩。寂默從門掩。乖慵與枕宜。長貧先得老。久病自知醫。明日將分歲。徒然祝聖時。</text>
<title>次李月沙淮陽板上韻 幷序</title>,<text>乙巳災無古。連城水害長。蒼茫人化鼈。頃刻海成桑。天爲詩名重。神慳寶唾香。沈碑彼何者。辛苦笑襄陽。</text>
<title>送千秋使赴京</title>,<text>北闕槐初夏。西關麥欲秋。山川萬里別。雲樹一年愁。冠蓋隨邊馹。梯航走帝州。遼城如見月。莫上望京樓。</text>
<title>讀近思錄有感</title>,<text>性地從蕪穢。心田久不耕。逕茅雖易塞。山蘖或還生。涵養須將敬。栽培要盡誠。力勤仍種德。收穫在西成。</text>
<title>無題</title>,<text>四海狂歌客。生來此道孤。地偏人不到。門冷雀兼無。花裏對君子。竹中看丈夫。世間誰識我。草木好爲徒。</text>
<title>次韻謝沈相國一松先生詩 附相國詩</title>,<text>夙昔同襟抱。尋常入夢思。敲門螢火近。下榻竹風遲。伏熱吾宜病。詩窮子亦飢。相迎遽相送。山月細如眉。</text>
<title>次韻謝沈相國一松先生詩 附相國詩 其二</title>,<text>有美芝峯秀。相思玉鏡懸。誰知命駕夕。正及候蟲天。納祿明時久。傾情老友偏。文章推一世。句句儘堪傳。</text>
<title>次韻謝沈相國一松先生詩</title>,<text>望履黃扉夕。雍容話舊思。禮寬從坐促。情極告辭遲。吐論蠲煩暑。披襟慰惄飢。階前盈尺地。更願一揚眉。</text>
<title>次韻謝沈相國一松先生詩 其二</title>,<text>襬襶衝炎熱。開軒月未懸。坐闌黃閣夜。漏下紫微天。鬱抱氷壺映。淸談玉塵偏。歸來誠白幸。誇向細君傳。</text>
<title>次韻謝沈相國一松先生詩 其三</title>,<text>滓賤知何用。高明獨軫思。猥叨金馬久。寧恨土牛遲。置散元宜分。爲文不救飢。得詩還失喜。黃色賸浮眉。</text>
<title>次韻謝沈相國一松先生詩 其四</title>,<text>吐握身忘倦。雲霄望久懸。秖嫌當暑夕。未覺近秋天。懶慢趨塵罕。包容示眷偏。微軀寧獨感。盛德士爭傳。</text>
<title>次韻謝沈相國一松先生詩 其五</title>,<text>北窓初破睡。東閣正牽思。對使身先竦。開緘手恐遲。一言勤奬飾。五字憫寒飢。什襲仍成誦。窮愁賴展眉。</text>
<title>次韻謝沈相國一松先生詩 其六</title>,<text>瞻依台鼎老。洒落玉壺懸。若鳳芝爲瑞。如星斗在天。陽春知有脚。大度荷無偏。明月眞投暗。惟思作寶傳。</text>
<title>又次前韻</title>,<text>幸荷台光照。殷勤不盡思。寄聲憐疾病。溫色眷衰遲。覿德先成醉。餐詩亦止飢。驪珠長在眼。宛對紫芝眉。</text>
<title>又次前韻 其二</title>,<text>鄙吝萌旬日。歸依一念懸。淸風來蓽戶。尺牘下槐天。厚意靑眸舊。深情白首偏。賡酬亦云僭。萬口已喧傳。</text>
<title>又次前韻 其三</title>,<text>一字踰華衮。連篇更慰思。唱高知和寡。吟苦屬詞遲。只擬終身誦。渾忘盡日飢。沈痾今頓釋。再拜爲軒眉。</text>
<title>又次前韻 其四</title>,<text>中宵瞻紫氣。台座德星懸。筆陣掀鯨海。詞鋒動鶴天。卑棲毛羽短。借論齒牙偏。碩遇酬無路。逢人漫誦傳。</text>
<title>又次前韻 其五</title>,<text>德業群公表。憂勤十載思。時艱辭位早。歲旱作霖遲。國事同家事。民飢若己飢。從容待敷奏。一解九重眉。</text>
<title>又次前韻 其六</title>,<text>宿望西樞相。高名北斗懸。帲幪依廣廈。雲霧覩靑天。落拓時皆棄。提携意獨偏。瓊琚侈滿篋。不怕世無傳。</text>
<title>早秋</title>,<text>四時忽代序。一雨已先秋。故篋初收扇。新衣欲換裘。江山靑我眼。世事白人頭。擺却塵籠去。煙波有釣舟。</text>
<title>送黃叔正宰橫城</title>,<text>黃生吾叔度。秋日更離群。路逐雙鳧遠。人從落葉分。別情江上酒。歸袂漢東雲。病裏添蕭索。柴門掩夕曛。</text>
<title>丁未中秋。雲陰不見月。</title>,<text>一半三秋景。中分八月時。人情重此夕。天意吝佳期。雲巧疑相妬。風頑似欲欺。良宵無好況。淸坐強吟詩。</text>
<title>九月二十日。權叔節爲其伯氏設酌。時有邊耗。風日又陡寒。</title>,<text>撥病何來此。排愁強作辰。天應慳好景。菊亦笑陳人。引滿杯中酒。招回席上春。依然花樹會。嗟我最孤身。</text>
<title>延安倅趙公應文。以虜警繕完城塹。喜而寄贈。</title>,<text>地自因人勝。功能與鬼謀。城池曾百戰。畚鍤且重修。政績今馴雉。聲名舊倚樓。西戎自無意。老子在延州。</text>
<title>贈劉希慶</title>,<text>昔別詩相贈。連篇字挾霜。猶追唐李杜。不學宋陳黃。雪屋琴書冷。梅窓笑語香。殷勤時一訪。留爾到斜陽。</text>
<title>李舍人女挽</title>,<text>奕世宗英後。深閨十五春。人間纔有夢。地下更無晨。鏡匣朝殘黛。牀帷夜暗塵。情鍾夷甫在。山簡亦傷神。</text>
<title>卽事</title>,<text>虛堂帶南麓。幽興俯城陰。節物詩中景。江山病後心。夕林開逕小。秋葉閉門深。一盞黃花酒。何人與共斟。</text>
<title>偶成 進退格</title>,<text>斗屋終南下。蒼茫暮景多。雲酣初釀雪。梅瘦不成花。臥久誰相問。詞高每獨歌。此時寥落意。林外伴棲鴉。</text>
<title>酒席口占</title>,<text>雪覆三椽屋。棲鴉噪夕籬。日今南至後。風自北來時。末路相知少。寒天共醉宜。憂歡十年事。一笑倒深巵。</text>
<title>酒席口占 其二</title>,<text>杜子新茅屋。陶生舊菊籬。一林晴雪後。千壑夕陽時。委巷過逢少。淸樽笑語宜。惟須除萬事。盡意快傾巵。</text>
<title>次雙泉贈詩韻</title>,<text>驪珠四十字。一字亦吾師。卞璞眞難售。牙絃秖自知。靑山新雨後。白屋早梅時。造物偏相忌。從今莫賦詩。</text>
<title>端午日。物膳監進兩殿。各賜錦囊。</title>,<text>天上端陽節。宮中紫錦囊。幾遭承寵錫。再拜荷恩光。溢眼雲霞色。沾身雨露香。臣愚焉得智。秖可貯詩章。</text>
<title>尹領府事挽</title>,<text>班聯百僚首。經濟中興期。德望今山斗。功名舊鼎彝。老天何不憖。微恙竟難醫。獨有黃扉上。淸風萬古吹。</text>
<title>送李監司仲集按湖西</title>,<text>四海平生契。悲歡半世俱。親知今幾箇。存沒各殊途。日月新詩社。山河舊酒壚。衰遲重惜別。握手五雲衢。</text>
<title>送李監司仲集按湖西 其二</title>,<text>使節推才望。君恩借錦還。澄淸湖外路。鼓舞馬前山。化雨流窮蔀。文星輟右班。惟餘故人意。無限別離間。</text>
<title>別鄭書狀雲湖赴京</title>,<text>天仙歡會夕。人世別離時。已抱新秋恨。仍兼兩地思。晩陰城雨送。涼意井梧知。悵望銀河上。星槎問後期。</text>
<title>挽李進士志寅</title>,<text>種德門闌盛。生才夙擅名。鯉庭詩舊學。蓮榜士初程。自切親知慟。何言父子情。人間二十一。春夢不分明。</text>
<title>趙右尹女挽</title>,<text>京兆家聲大。南陽婦德新。草頭纔有露。泉下更無春。鏡滅前時影。床餘去日塵。情鍾自我輩。題挽倍酸辛。</text>
<title>金遂安正受挽</title>,<text>海內金蘭契。惟君獨與吾。寧知長孺病。遽作子桑殂。宇宙傷才盡。山河覺氣孤。州民應涕泣。沿路奠生芻。</text>
<title>送李歙谷厚根赴任</title>,<text>習谷近登州。蒼茫海盡頭。鶴邊孤月曙。鵬背晩風秋。弱水三千界。淸都十二樓。從來名勝地。爲吏亦仙流。</text>
<title>次韓柳川韻 四首</title>,<text>相思當歲暮。五字見才豪。病喜詩功進。寒愁酒價高。江鄕參鷺雁。村俗問豚羔。薄宦縻身久。空慙舊馬曹。</text>
<title>次韓柳川韻 四首 其二</title>,<text>谷口今才子。詩雄挾酒豪。班聯天上近。步武日邊高。擲果憐潘岳。成名笑杜羔。新詞傳白雪。騷壘壓劉曹。</text>
<title>次韓柳川韻 四首 其三</title>,<text>明時容吏隱。老興倚詩豪。得句江山壯。開襟雪月高。春杯思泛蟻。臘味薦蒸羔。自笑紅塵內。支離病水曹。</text>
<title>次韓柳川韻 四首 其四</title>,<text>風雲輸志壯。翰墨屈人豪。宅對南山近。隣北闕高。玉爐熏麝腦。金帳醉羊羔。可是詩盟在。天公貸我曹。</text>
<title>沈慈山宗忱挽</title>,<text>憶昨朝天路。逢君送我行。含杯欣舊面。握手話深情。秖此傷離別。寧知隔死生。回看歌酒處。雪滿浿江城。</text>
<title>贈李迪夫赴永春</title>,<text>百里眞仙境。懸知樂事多。江花迎印綬。山鳥遞絃歌。露几憑靑竹。煙簷補碧蘿。丹丘仍未遠。羽客倘相過。</text>
<title>送李養久赴安邊</title>,<text>杖節曾巡察。分符又此行。威名猶絶漠。孝理卽專城。漢曲梅初發。關程草未生。憑君問父老。倘記病淵明。</text>
<title>金正字蓍國內挽</title>,<text>絶代閨房秀。宜家婦範新。輝煌彤管筆。慘惔素帷塵。露薤朝猶濕。泉途夜不晨。傷心人世夢。三十六年春。</text>
<title>送千秋使李仲實赴京</title>,<text>隴頭秋入麥。關外雨迎梅。客路雲千里。離筵酒百杯。星槎頻遠役。使事固難才。遙想登臨處。江山喜再來。</text>
<title>車五山故居有感</title>,<text>傲吏曾棲處。城東第一隅。晩涼猶砌竹。秋意自庭梧。宇宙餘詩稿。山河廢酒壚。巨源無限淚。叔夜有遺孤。</text>
<title>金正字誠立內挽</title>,<text>有美閨房秀。于歸婦道宜。一生鸞鏡影。千古柏舟詩。綠蕙先秋折。寒泉向曉悲。傷心人世事。身後更無兒。</text>
<title>松湖堂題詠。次林石川韻。</title>,<text>高亭出世間。面面好靑山。地勝湖如鏡。居幽谷是盤。一區堪送老。萬事早休官。攪我思歸興。分明夢倚闌。</text>
<title>廢院</title>,<text>峽中人迹少。兵火漏孤村。院古風飄瓦。庭虛雨壞垣。松琴淸夜響。蛙鼓夕陽喧。獨有階前樹。含情立不言。</text>
<title>卽事</title>,<text>乾坤容我病。杖几托餘生。砌晩花猶在。門寒犬不驚。空庭看雀鬪。高枕聽鶯聲。日夕終南色。悠然世外情。</text>
<title>李進士揚烈挽</title>,<text>地望推高選。天文失少微。詩名李長吉。生歲謝玄暉。玉酒纔成醉。泉途遂不歸。西風無限淚。濕盡故人衣。</text>
<title>山中</title>,<text>山中今太古。世外一閑人。有眼乾坤闊。無心歲月頻。渚蓮眞淨友。庭雀是佳賓。莫道吾居陋。胸襟自少塵。</text>
<title>野外</title>,<text>野外多閑事。眞同隔世紛。開樽鶯喚友。施食鳥呼群。暮釣垂明月。晨樵擔白雲。向來文字業。年老喜無聞。</text>
<title>田園</title>,<text>彭澤休官後。田園俗事稀。雨飄垂柳帶。風翦老荷衣。牧笛迎秋氣。樵歌送夕暉。尋常無客到。十日一開扉。</text>
<title>九月八日。自銅雀舟下露梁卽事。</title>,<text>晩樹連霜里。孤煙見露梁。潮歸沙渚出。日落釣船忙。斷岸蘆初白。寒籬菊未黃。良辰多苦意。不信近重陽。</text>
<title>夜坐</title>,<text>四載南州守。逢秋白髮增。還家仍似客。向老已如僧。產業無三畝。親知有一燈。身痾兼世亂。夜坐涕難勝。</text>
<title>晉安尉 柳頔 挽</title>,<text>名家仍令望。妙歲有儒風。脫略綺紈外。雍容詩禮中。夜霜蘭圃早。秋月鳳樓空。爲是親知厚。題詞淚不窮。</text>
<title>冬夜</title>,<text>悄悄冬威厲。凄凄夜帳空。窓明知有雪。簾靜覺無風。世態人嫌老。生涯鬼笑窮。唯餘干斗氣。磊落百年中。</text>
<title>聞遼陽被陷。憤慨而作。幷序</title>,<text>羽檄龍灣夜。煙塵鶴塞陰。皇恩霑在昔。大義負如今。壯士呑胡氣。男兒蹈海心。傷時無限淚。到此更難禁。</text>
<title>立春日。得成鶴泉見寄詩。次其韻。</title>,<text>病客仍成蟄。春光暗入扉。荒陂無雁食。破壁有牛衣。地僻來人少。天寒度鳥稀。那聞遼海上。日夕戰塵飛。</text>
<title>立春日。得成鶴泉見寄詩。次其韻。 其二</title>,<text>雪後袁安宅。經冬不啓扉。老驚新臘酒。貧賣舊朝衣。久病人情薄。長閑世念稀。誰知愁夢裏。時作白鷗飛。</text>
<title>立春日。得成鶴泉見寄詩。次其韻。 其三</title>,<text>寂寞玄經室。荒涼白板扉。雄心憑夜劍。朔氣入春衣。谷暗群鴉集。村空古木稀。殘梅無意緖。巧逐雪花飛。</text>
<title>偶吟</title>,<text>絶逕人誰到。荒庭鹿自群。野情隨水遠。山色與僧分。隱几聽黃鳥。開簾對白雲。靜中觀物態。風絮政紛紛。</text>
<title>再次鶴泉韻</title>,<text>政憶山中客。長關竹下扉。午行芳草逕。春製綠蘿衣。世故來無盡。音書到亦稀。舊遊知幾在。經歲耐分飛。</text>
<title>又次韻。題南窓行狀稿後。</title>,<text>有箇三朝老。天胡忍奪之。悲傳千字誄。淚盡九原思。古屋梅初發。荒山月半規。騷壇今冷落。公後更無詩。</text>
<title>山居卽事。用前韻。</title>,<text>斫竹通新逕。穿崖作小扉。暖風花吐錦。微雨水生衣。野曠人居少。林深鳥語稀。笑看雲變態。何事出山飛。</text>
<title>又次成鶴泉韻</title>,<text>白髮吾偏早。蒼天爾不公。勳名携鏡裏。歲月閉門中。莫歎音容間。猶欣臭味同。應知泉上鶴。伴宿夜窓空。</text>
<title>沈鴻山江舍僦居 三首</title>,<text>隱吏幽棲地。虛亭向水開。江光供染筆。山色入含杯。去鳥長天盡。歸帆細雨催。隔花聞語響。人有釣魚來。</text>
<title>沈鴻山江舍僦居 三首 其二</title>,<text>小屋臨長浦。楊花十里間。草分村際路。雲吐檻前山。砌晩蜂衙急。江空鷺睡閑。尋常來客少。外戶不須關。</text>
<title>沈鴻山江舍僦居 三首 其三</title>,<text>仄徑緣江曲。孤村隔岸稀。竹孫春後長。梅子雨前肥。霧失平橋樹。潮通近水扉。沙禽如款客。相押不驚飛。</text>
<title>憶申玄翁玄翁時住瓦村</title>,<text>近郭同棲遁。窮途幾友生。靜多知物態。病久閱人情。藥餌身難健。波濤夢易驚。相思空極目。林外夕霞明。</text>
<title>早秋</title>,<text>有書休掛眼。無客可開顏。事簡身猶病。心淸境自閑。晩涼初北牖。秋意已南山。起我扁舟興。中宵夢獨還。</text>
<title>壬戌七月旣望偶題</title>,<text>憶昔東坡老。生逢壬戌秋。江山餘勝跡。宇宙幾仙流。一種靑天月。千年赤壁舟。只今無賦手。誰復繼淸遊。</text>
<title>雨後卽事</title>,<text>空庭積雨痕。病後不窺軒。暑去除秦法。涼來布漢恩。雁聲初碧落。蛩語自黃昏。最覺霜華早。星星點鬢根。</text>
<title>卽事</title>,<text>斗屋朝猶掩。秋天晩始晴。好山霜後見。寒日霧中生。鳥度空林色。松和暗澗聲。時危仍臥病。凄切暮年情。</text>
<title>歸田</title>,<text>歸田眞晩計。隨分且殘年。俗外羲皇日。閑中太古天。山肴呈紫蕨。野飯進紅蓮。飮啄無餘事。尋常任自然。</text>
<title>臘夜</title>,<text>破臘春將近。餘寒力更嚴。竹嬌霜作粉。松老雪爲髥。凍木鳴晨壑。飢禽落夜簷。林居吾分足。世事不須占。</text>
<title>書懷</title>,<text>道勝窮猶樂。身閑病亦安。鬢添今日白。顏謝故年丹。竹色詩中活。梅花夢裏寒。沈冥人世外。又見歲時闌。</text>
<title>三三</title>,<text>冷落重三節。沈冥去歲人。雨前花意氣。風外柳精神。病覺吟情減。愁逢物候新。傷時兩眼淚。依舊對殘春。</text>
<title>寒食日小雨</title>,<text>禁火淸明後。春空盡日陰。暗煙封柳眼。微雨養梅心。岳色詩中畫。溪聲譜外琴。東風應笑我。何事閉門深。</text>
<title>次竹西韻</title>,<text>雨砌蛙兒出。風簷燕子斜。病餘詩課少。衰後道情多。地窄猶栽竹。田閑不種瓜。相思空日夕。獨立羨歸鴉。</text>
<title>次成鶴泉病中感懷韻</title>,<text>羨子衰仍健。新功著易林。六爻姬聖筆。八卦伏羲心。謾負靑雲器。誰憐白雪吟。懷人淸夜半。空外響寒砧。</text>
<title>次成鶴泉病中感懷韻 其二</title>,<text>萬事無關念。林泉一夢餘。文章天與厚。老病世緣疏。久假車生耳。長䨪地出魚。故人知不薄。時寄數行書。</text>
<title>次成鶴泉病中感懷韻 其三</title>,<text>功名非我分。藥石是生涯。歲月愁中貌。山川病後詩。夜涼孤枕覺。秋意暗蟲知。委巷經新雨。溪流壞竹籬。</text>
<title>詠雪</title>,<text>積雪被林巒。遙空白色漫。海連銀地闊。山入玉天寒。閉戶人猶臥。乘舟興未闌。家僮莫須掃。留作畫圖看。</text>
<title>至月望夜雪</title>,<text>白雪寒仍積。彤雲曉未開。地疑銀世界。天幻玉樓臺。不夜家家月。先春樹樹梅。登年知有兆。作賦愧非才。</text>
<title>早春。次沈竹西韻。時竹西任松都。</title>,<text>已作經年別。寧堪會面遲。曉霜愁後鬢。春草夢中詩。節物寒仍變。情懷老自知。古臺明月滿。誰與共銜巵。</text>
<title>二月十八日。自公州扈駕還都。途中遇雪。</title>,<text>回鑾寒食節。跋馬錦江春。喜氣梅唇吐。歡情柳眼新。山川爭抃舞。旗鼓更精神。最是蘇橋雪。先淸輦路塵。</text>
<title>次明上人軸韻</title>,<text>五馬當年客。雙溪寺裏遊。秋高靑鶴洞。夜冷白雲樓。古逕苔應老。幽巖月獨愁。僧從南嶽至。盡日話頭流。</text>
<title>次劉希慶枕流臺諸學士韻</title>,<text>憶向桃源裏。閑窺竹下池。草封今日逕。松偃昔年枝。城市幽人宅。溪山學士詩。病來空舊興。吟送夕陽時。</text>
<title>卽事</title>,<text>不忿年芳歇。其如臥病何。境閑忘室窄。簷小見山多。屛酒從花笑。裁詩和鳥歌。扁舟空有夢。萬里白鷗波。</text>
<title>丁卯寒食</title>,<text>令節春強半。今朝食又寒。干戈仍世亂。宇宙此生難。海憤濤常吼。天瘡雨不乾。傷心逢主辱。臣子敢求安。</text>
<title>詠隱者</title>,<text>素性親麋鹿。非關避網羅。塵中嫌地小。物外得天多。野食餐松朮。山衣翦薜蘿。沈冥甘老去。萬事獨長歌。</text>
<title>冬至 聞新皇卽位</title>,<text>地氣生陽候。天文建子辰。庭梅寒意思。澗柳暗精神。白雪千門曙。黃雲四海春。從今氛祲息。紫極日方新。</text>
<title>漫書</title>,<text>宇宙容身窄。塵寰省俗緣。有生眞大患。無事卽神仙。病後詩功退。衰來學力專。艱危餘涕淚。春色又今年。</text>
<title>寄贈鶴泉</title>,<text>歲月人猶病。雲霄鶴不群。竹虛心似我。梅冷影疑君。破悶詩無力。排寒酒有勳。春來富新作。莫惜一相聞。</text>
<title>人日</title>,<text>臥病氷霜裏。頻驚節序忙。柳眉煙作畫。梅臉雪爲粧。老興隨年減。閑愁共夜長。陰消陽漸旺。今日喜迎祥。</text>
<title>贈枕流臺主人劉希慶劉自號市隱</title>,<text>市隱非今士。幽居逕沒蒿。庭中唯白鶴。宅畔盡紅桃。岳色當窓近。溪聲入枕高。世人渾不識。風骨本仙曹。</text>
<title>燈夕記感</title>,<text>世裏愁兼病。燈前影伴身。遙知今夕會。幾箇去年人。座滿南樓月。樽空北海春。高吟聊遣興。不省是良辰。</text>
<title>抛書</title>,<text>抛書差有味。在世幸無聞。靜榻琴相伴。閑庭竹共分。開軒迎吐月。捲箔送歸雲。自是機緣薄。何曾遠俗紛。</text>
<title>開城道中</title>,<text>倦馬驅馳不暫閑。驛塵迷目汗沾顏。峽雲送暝天將黑。野樹驚秋葉欲殷。詩興斷橋流水畔。客程衰草亂峯間。何當暇日成幽賞。踏盡松都第一山。</text>
<title>東坡過先人遺愛碑有感 先人癸亥歲。倅長湍僅十朔。至今有後思。</title>,<text>道上嵯峨數尺碑。滿原秋草夕陽時。一旬月裏仁明化。三十年前父老思。兵後龜龍未埋沒。亂來神鬼尙扶持。桐鄕駐馬尋遺蹟。晩木高風不盡悲。</text>
<title>重九日偶成</title>,<text>直省佳辰阻勝遊。破床烏帽管風流。籬邊宿雨泣黃菊。鏡裏新霜欺白頭。世事關情須痛飮。人生除醉摠閑愁。去年爲客今年病。辜負重陽又一秋。</text>
<title>陪幸銅雀江頭口占</title>,<text>江風收雨浪新肥。十里晴煙濕翠微。幽草細侵宸座軟。瑞雲低傍御筵飛。霜前暮角吹寒氣。仗外秋山媚夕暉。自幸衰遲陪法駕。天香偏染侍臣衣。</text>
<title>禁直感舊。贈騎省尹員外 而述。</title>,<text>惆悵天涯憶舊遊。西風吹夢古燕州。樽前病怯重陽酒。笛裏寒生萬里秋。辜負一年多少興。平分半世別離愁。無端鎖宿彤庭夜。人在蓬萊十二樓。</text>
<title>次尹而述韻</title>,<text>九重金鎖曙光分。歷歷秋聲傍枕聞。落葉靜飄宮外樹。疏鍾暗度苑邊雲。久知野性難諧俗。爭奈葵心自向君。驚破滄浪今夜夢。萬年枝上月紛紛。</text>
<title>悼李統制舜臣戰歿</title>,<text>威名久懾犬羊群。蓋世奇功天下聞。蠻祲夜收湖外月。將星晨落海中雲。波濤未洩英雄恨。竹帛空垂戰伐勳。今日男兒知幾箇。可憐忠義李將軍。</text>
<title>禁中雪。次尹 而述，鄭 和伯 韻。</title>,<text>雪淨長安瑞色斜。滿城無處不繁華。高低九陌銀成界。遠近千林玉作花。晴景蘸空欺皓鶴。晩雲埋日凍金鴉。梅邊欲訪春消息。門掩孤山第幾家。</text>
<title>冬雨</title>,<text>凍雨通宵雪盡滋。冥冥庭院曙光遲。聲敲睡榻侵燈影。冷壓漁蓑濕釣絲。岸柳容華還北渚。野梅消息已南枝。干戈洗了仍豐熟。喜氣先春入酒巵。</text>
<title>次鄭相國耆老所詩韻</title>,<text>鶴髮巖廊壽耇期。達尊齒爵共鱗差。高風四老商顏竝。勝事千年洛社遺。今日耆英餘幾箇。舊時文物盛於斯。太平歌頌騰人口。爭誦黃扉第一詩。</text>
<title>次鄭相國耆老所詩韻 其二</title>,<text>天與群賢耐久期。鬢因憂國白差差。巖廊一節經夷險。衮職三朝補闕遺。洛下風流今復見。山陰盛會古如斯。德星中夜輝南極。喜入詞林幾首詩。</text>
<title>扈東宮詣遂安。次楊州路中。有作。</title>,<text>石門脩逕度林皐。馬首煙嵐拂曙高。人去柯亭思舊曲。驛臨湘水憶離騷。柳邊晴色迎飛蓋。花外幽香濕衮袍。遙識前頭多喜氣。五雲將日照旌旄。</text>
<title>新溪途中</title>,<text>雨濕平蕪翠欲浮。望中煙樹夕陽稠。田間水綠禾初種。野外雲黃麥未收。雙峽晩陰山活畫。一林涼氣袖先秋。吟程不覺衝泥倦。度盡靑溪幾曲流。</text>
<title>次申舍人敬叔見寄</title>,<text>名韁鎖却倦遊人。紫陌黃塵又一春。千里江湖身有約。十年鵷鷺影無隣。朝端心跡狂方朔。谷口生涯老子眞。入夢靑山歸未得。桂風蘿月自精神。</text>
<title>考院卽事</title>,<text>試士重開棘院新。粉袍爭集太平辰。章成槐市陰邊夕。眼溢桃花浪裏春。萬里圖南鵬欲上。一場追北蠖將伸。明朝揭罷天門榜。共向丹墀賀得人。</text>
<title>再次</title>,<text>泰運初回雨露新。禮闈今日敞明辰。碧桃已濕天門曉。丹桂方生月窟春。五色眼迷寧得辨。九霄翎健倏求伸。滿庭多少靑衿子。誰是登龍第一人。</text>
<title>再次 其二</title>,<text>慶洽宗祊快覩新。諸生濟濟鹿鳴辰。斗間劍氣初收夜。天上文星欲動春。剛喜風雲千載遇。陡看鵰鶚一朝伸。大平盛事眞堪畫。須記堂中九箇人。</text>
<title>別趙狀元 翊 以冬至使書狀赴京</title>,<text>龍門托契自靑年。二百人中第一仙。蓮榜當時甘瓦後。馬曹今日愧糠前。分飛白首身南北。跋涉黃沙路四千。無奈半生長作別。可堪惆悵酒杯邊。</text>
<title>別趙狀元 翊 以冬至使書狀赴京 其二</title>,<text>悲歌中歲兩茫茫。聚散人間各異鄕。東洛風塵纔會面。北京行色又騰裝。燕山八月鴻前雪。華表千年鶴外霜。形勝惟詩可收拾。歸來珠玉富奚囊。</text>
<title>送新進士省親之行</title>,<text>粉郞淸潤玉難如。得意靑春二十餘。豹變已離南谷霧。鵬圖新化北溟魚。天香折桂三秋後。綵服趨庭八月初。聲價曲江爭擇壻。歸途擲果定盈車。</text>
<title>奉送鄭相國 琢 南歸省墓</title>,<text>暫辭廊廟謝朝簪。歸思秋來浩不禁。千里鄕山吟外落。十年桑梓夢中尋。風雲北闕君臣契。霜露南州日夕心。直待焚黃須早返。九重虛佇屬商霖。</text>
<title>雪夜偶成。贈申代言 敬叔。</title>,<text>折綿嚴氣透重茵。庭院初看凍雪新。晴景巧粧鴛瓦玉。瑞光寒瀉鳳池銀。樓臺璧月三千界。天地梨花頃刻春。遙想金鑾呵彩筆。故人才是謫仙人。</text>
<title>醉後漫書</title>,<text>野性生來本不羈。百年心事負明時。醒狂得酒言堪怕。吏隱居朝跡太奇。句裏陽春和自寡。絃中流水奏誰知。窮愁歲暮衡門下。白雪靑燈有所思。</text>
<title>淸明日感興</title>,<text>閉戶啼禽攪醉眠。起看春色正無邊。郊原已足知時雨。門巷初經熟食天。塵世風波高枕外。禁城花柳把杯前。愁中未赴尋芳約。枉負淸明又一年。</text>
<title>送白書記赴北</title>,<text>梅子初黃槐未黃。鳳城新雨濕行裝。靑油北幕銀鞍客。白面西曹錦帳郞。氣槪已呑豺虎窟。風流應占綺羅場。憑君爲向邊氓道。能記年前御史狂。</text>
<title>送白書記赴北 其二</title>,<text>朝廷今日重邊籌。選佐仍須第一流。烈士心腸孤劍裏。丈夫功業短鞭頭。妖氛淨豁三城曉。畫角吹生萬里秋。君正妙年親未老。好從王事莫遲留。</text>
<title>次尹修撰 次野 寓直省中韻</title>,<text>病慵相訪苦難緣。秋鬢無端又颯然。萬事機關惟閉眼。一生心契各忘年。風流白玉堂中客。雨露靑綾被底眠。伴直偶逢東省夜。佳期喜與月同圓。</text>
<title>重次</title>,<text>在世還如脫世緣。朅來官況任蕭然。支離白首吾衰病。歷落靑雲子妙年。鸞掖慣聞鈴索響。馬曹閑枕簿書眠。玉堂淸冷元無暑。遙想中宵夢不圓。</text>
<title>大行王妃挽詞 代人作</title>,<text>天生聖德自幽閑。厚載恩深二紀間。女訓萬年光簡策。宮車一夕閟橋山。秋雲擁路疑麾蓋。夜月臨溪想佩環。惟有白頭臣未死。傷心仙馭杳難攀。</text>
<title>秋夜有懷</title>,<text>夢破天涯一雁斜。病餘涼氣感年華。金風有信飛桐葉。玉露無聲濕桂花。人隔水雲秋萬里。月懸砧杵夜千家。此間意味偏蕭索。漫向窓前自煮茶。</text>
<title>贈李實之赴郡嶺南</title>,<text>亂來零落舊交遊。薄宦憐君更遠州。浮世是非空白髮。半生離合幾靑眸。風塵顏面燈前夜。嶺嶠山川馬首秋。垂老不堪知己別。夕陽無限去留愁。</text>
<title>思歸</title>,<text>久從城市作幽居。永日門無達者車。三逕晩吟元亮菊。一年秋興季鷹魚。雁霜欲下靑楓冷。鷗雨初晴白葦疏。家在水鄕歸未得。釣磯煙月近何如。</text>
<title>求郡不遂。奉寄申玄翁。</title>,<text>愧我於時百無用。白頭閑殺步兵廚。功名久入三刀夢。志願惟思一竹符。萬事推遷人骯髒。十年酸冷鬼揶揄。知君不肯憐同病。他日扁舟自五湖。</text>
<title>別李通判 士和 赴北靑辛丑</title>,<text>一麾行色犯春寒。靑海迢迢雪未殘。西洛風塵誰故舊。北門烽火近平安。臨邊可羨才方壯。向老偏知別更難。應待政成嚴召急。豈容荊棘久棲鸞。</text>
<title>次金正卿送韓體察 益之 韻</title>,<text>雙旌初下五雲間。威壓扶桑左海安。邊月曉隨丞相府。福星春動使臣鞍。淸風攬轡曾千里。壯志封關只一丸。此去姓名寒賊膽。更從燕石上頭刊。</text>
<title>成均館試院偶題</title>,<text>斯文一脈海東濱。兵後猶看廟貌新。槐市怳聞絃誦日。棘圍重闢聖明春。三千禮樂還三代。七十生徒少七人。忝竊皐比仍掌選。不才終愧長成均。</text>
<title>贈鄭檢詳 和伯 赴體察幕</title>,<text>星軺東指海雲臺。書記翩翩侍從才。南北路岐頻握手。別離人世幾銜杯。渭城朝雨初靑柳。江館春風已落梅。萬里扶桑一片石。男兒須待勒銘回。</text>
<title>暮春</title>,<text>一春端坐掩重門。庭畔靑苔屐未痕。梅已著花花著子。竹初生筍筍生孫。頭邊歲月驚心慣。案上詩書帶睡翻。惆悵芳菲看易歇。晩風吹返海棠魂。</text>
<title>贈信師還山</title>,<text>借問何時到洞天。妙香樓閣赤城煙。晨飛冷錫穿雲出。夜漱寒泉倚石眠。金磬響分花外寺。玉笙吹徹月中仙。相逢未得相隨去。珍重新詩贈太顚。</text>
<title>爲權仲明。次壁上申駱峯韻。</title>,<text>煙霞一面好山園。玉趾曾臨雪夜門。今日兒童識司馬。昔時儒雅重公孫。巖前樹色攤書靜。屋下泉聲入枕喧。最是風流傳後裔。華堂無恙舊琴樽。</text>
<title>爲權仲明。次壁上申駱峯韻。 其二</title>,<text>金谷繁華擅晉園。百年桃李蔭朱門。一時富貴公侯伯。三世文衡祖子孫。勳業剩歸高閣畫。姓名留與後人喧。今君兄弟承家早。骨相還應給上樽。</text>
<title>爲權仲明。次壁上申駱峯韻。 其三</title>,<text>形勝城南占小園。往時賓客想塡門。衣冠奕世新羅後。經術名家故相孫。林晩鶯花春有迹。地偏車馬晝無喧。凄涼二十年前事。白首重傾月下樽。</text>
<title>暇日訪鄭和伯江舍敍別</title>,<text>忙裏抽身出禁垣。偶牽佳興過江村。知君久作西湖長。爲我還開北海樽。帆飽好風來柳岸。浪肥新雨到柴門。明朝又是天涯別。腸斷靑山夕照痕。</text>
<title>騎曹廳後小池深黑。中有種荷數朶。</title>,<text>誰破階前一席莎。池中貯水不盈科。朝宗縱隔滄溟路。咫尺潛通太液波。漆色深泓涵古鏡。銀鱗瀺灂動新荷。此間無限江湖意。萬里西風日夕多。</text>
<title>陸沈</title>,<text>頭白塵間謾陸沈。跡居朝市志雲林。江湖自得莊魚樂。鍾鼓元非魯鳥心。風動竹聲秋戛玉。月臨松影夜篩金。愁來獨抱幽琴弄。山水何人是賞音。</text>
<title>送江原監司赴任</title>,<text>形勝吾東第一區。此中眞箇列仙都。金剛未信非蓬島。鏡浦還疑是鑑湖。鷗外海棠春雨濕。鶴邊雲樹夕陽孤。待公官滿歸來日。肯挈河山屬我無。</text>
<title>濩落</title>,<text>濩落平生跡最孤。一官榮辱幾泥塗。王尊賢佞人憎愛。蘧瑗行藏道有無。浮世風波餘鬢髮。暮年魂夢只江湖。伯牙絃罷知音少。誰記高陽舊酒徒。</text>
<title>別金校理 叔度 以安撫御史往耽羅</title>,<text>恩綸新照紫麟袍。第一雲間彩鳳毛。吏部文章蛟鰐避。玉堂聲價斗山高。不妨壯節嘗危險。要使窮鄕息怨號。努力莫虞鯨海惡。早知忠信伏風濤。</text>
<title>銅雀道中</title>,<text>銅雀津頭喚小舟。鏡中朝日射江流。碧峯霧裏看冠岳。紅樹霜前認果州。隔岸鷄聲初報午。滿林蟲語早知秋。六年重踏沙乾路。衰草依然惹客愁。</text>
<title>路傍叢祠</title>,<text>叢祠陰畔晝冥冥。聚石爲壇樹作亭。行客睢盱來乞福。野人瞻拜爲祈靈。煙昏每聽妖狐泣。雨夜時看鬼燐靑。日暮紙錢秋社散。烏鳶群噪競餘腥。</text>
<title>江曉</title>,<text>夢裏鷄聲喚曙回。推窓寒氣挾秋來。天臨大野星初沒。月湧長江霧未開。樹色纔分楮子島。波光不辨濟川臺。呼童鞴馬登前路。悵望沙鷗水一隈。</text>
<title>新坪道中</title>,<text>薄暮頑雲四面垂。洞陰歸馬苦遲遲。草間蟲語如相弔。林外泉聲亦自悲。萬樹戚容霜落後。千山愁色日斜時。蒼茫新野村前路。極目荒原去歲思。</text>
<title>直騎省。書示衛將諸公。</title>,<text>文武兼材揀具僚。鉤陳列將總金貂。一曹在內兵爲重。五衛居間職最饒。南北東西分四所。寅申己亥直三宵。腐儒亦廁韜鈴地。愧乏絲毫補聖朝。</text>
<title>挽辛僉知 應基</title>,<text>將壇詩禮早聞名。報國平戎自一生。兩路威風重制閫。九州恩愛幾專城。廉頗已老身猶健。李廣無成疾遽嬰。邊塞卽今思猛士。傷心淚盡伏波營。</text>
<title>自遣</title>,<text>十載官班近紫霄。答恩無路溷淸朝。千薪積底身如魘。萬口喧邊骨欲銷。習靜坐依東郭几。厭煩行棄許由瓢。誰知大隱金門裏。白首中兵任寂寥。</text>
<title>三月晦日。偶書贈人。壬寅</title>,<text>光陰烏兔兩跳丸。憂病叢中奈尠歡。歸去有心耕谷口。老來無夢到槐安。乾坤萬事幾搔首。風月百年空倚闌。今日送春兼送客。世間離別太多端。</text>
<title>漫遣</title>,<text>泥逕何曾爲客開。悄無人跡印庭苔。狂風作帚掃花去。缺月如鉤牽興來。病抱未堪頻歲惡。虛名枉被小兒猜。處身有所今方覺。木雁篇中材不材。</text>
<title>沈監司 友勝 大夫人挽</title>,<text>福無肩比德無隣。道協三從壼範新。父子官銜觀察使。門闌榮養大夫人。日翻彩服歡娛夕。風打萱花寂寞春。早托葭莩違執紼。病中緘淚送靈輴。</text>
<title>送李綏之赴大同</title>,<text>湖海聲名四十秋。半生襟韻最風流。人情閱盡多新態。世變經來少舊遊。萬事塵埃雙白鬢。一燈樽酒獨靑眸。不堪垂老頻成別。芳草年年病裏愁。</text>
<title>挽沈監司</title>,<text>玉節金章荷主恩。官銜奕世使華尊。閣中圖畫功臣像。泉下衰麻孝子魂。秋雨尙餘三逕菊。春風先謝北堂萱。百年知舊無窮慟。淚盡荒山宿草痕。</text>
<title>次玄翁用懷麓韻見寄</title>,<text>永晝虛堂一事無。地偏車馬絶喧呼。倘來軒冕何關汝。決去林泉不負吾。薄技自慙同北郭。暮年唯欲長西湖。藥爐茶鼎閑生計。寫罷黃庭日已晡。</text>
<title>雨中過申玄翁宅。酬李實之留別韻。</title>,<text>把酒西風別舊遊。客窓歸意不禁秋。東籬老盡淵明菊。南國涼生季子裘。詩得江山供健筆。興隨煙雨入扁舟。抛官恨未相携去。離合空敎雪滿頭。</text>
<title>雨中過申玄翁宅。酬李實之留別韻。 其二</title>,<text>旅程離思共漫漫。會合年來幾解顏。世路多淸須退早。人情慣閱見交難。吟邊雨菊荒三逕。夢裏煙蘿鎖舊山。羨子乘秋還小隱。一鞭行色水雲間。</text>
<title>奉送權同知 思悅 赴京</title>,<text>朝天妙簡使臣才。銀漢仙槎八月催。楓樹暮雲人萬里。菊花秋雨酒三杯。荊卿水上西風冷。召伯城邊北雁回。多少悲涼懷舊淚。憑君一洒古燕臺。</text>
<title>送申監司季收按海西</title>,<text>要借長才慰遠氓。紫泥新下鳳凰城。北堂暫輟斑衣舞。西海還催攬轡行。千里封疆連帥職。一方旌節丈夫榮。政成徵召應非晩。環佩隨春返玉淸。</text>
<title>送柳尙書 根 再按湖西</title>,<text>慣亂餘民似鳥驚。撫綏須借藎臣行。重臨嚴武有遺愛。再出寇恂從九卿。父老改觀新節鉞。山河增色舊旃旌。政成他日徵還急。佇向星辰認履聲。</text>
<title>送張同知 好古 以冊封世子奏請副使赴京</title>,<text>南路驅馳纔半歲。北京行李又西風。天將日月開靑禁。海泛星槎覲紫宮。才遇盤根知利割。事當難處見奇功。想看敷奏龍墀曉。丹詔隨春下碧空。</text>
<title>送朴子龍出按關東 癸卯</title>,<text>知君仙骨仍仙分。管得仙區是宿緣。鏡浦春波蓬島月。鳴沙晩雨海棠天。提封大嶺東西北。形勝靈峯萬二千。應待政成嚴召急。歸來還拜玉皇前。</text>
<title>送李端川子敏之行</title>,<text>一麾荒郡屈仙曹。墨綬靑春映錦袍。巨嶺磨天秋見雪。孤城枕海夜聞濤。心淸自識金銀氣。政簡惟揮月露毫。不待滿瓜徵召急。割鷄非久試牛刀。</text>
<title>送尙州黃使君 洛</title>,<text>靑陽托契白頭新。詩酒平生慣見親。榮辱幾驚塵裏夢。去留偏惱病中身。檜巖風雪昔年夜。商嶺煙花今日春。想得他時循吏傳。潁川重有姓黃人。</text>
<title>申秀才挽</title>,<text>英妙如君後生少。高靈家世子孫賢。人間玉樹盈庭日。天上銀河列宿年。纔報蟻床身偶恙。豈期駒隙命難延。親知拜送都門曉。無限傷心薤露前。</text>
<title>送權盈德 泰一 赴任</title>,<text>五馬靑春荷寵榮。聖心端許爲親誠。朝衣久負斑衣戲。晝錦今成製錦行。要使一方歸孝理。還看百里藹仁聲。從來枳棘難棲鳳。早捧徵書返紫淸。</text>
<title>漫書</title>,<text>二年愁臥不窺園。轉眼春光已滿村。吟罷風箏時遞韻。夢闌山鳥共忘言。消磨結習猶耽酒。潦倒工夫只閉門。今日偶隨明月出。杏花庭院正黃昏。</text>
<title>春日有懷朴說之</title>,<text>流年世故共悤悤。不覺三春序已窮。芳草有情啼暮雨。落花無語舞東風。輸將事業吟詩裏。斷送韶華臥病中。怊悵舊遊難會面。夜囱尊酒幾時同。</text>
<title>送千秋使金僉知 穎男 赴京</title>,<text>身奮蹄涔辦壯遊。暮年西笑向燕幽。東山舊小宣尼魯。上國今觀季扎周。令節千秋少天子。皇恩一視內諸侯。遙知劍佩龍墀曉。稽首紅雲拜玉旒。</text>
<title>送白評事赴寧邊</title>,<text>白也飄然才不群。早將書劍學從軍。十年孤夢香爐月。千里嚴程鐵甕雲。對酒夕陽人去住。寄聲秋塞雁知聞。病中無限分飛意。惆悵天涯遠送君。</text>
<title>送白評事赴寧邊 其二</title>,<text>文武全材自絶倫。少年聲譽幕中賓。身兼弓馬豪無敵。筆走龍蛇捷有神。意氣遙橫沙磧曉。風流獨壓綺羅春。行裝一劍君家物。莫遣功名屬別人。</text>
<title>次白楊根兄鄕墅韻</title>,<text>海龍峯下臥龍居。心事靑山一草廬。對菊日斟彭澤酒。臨池時學右軍書。白雲行止身偏懶。黃綬功名夢亦疏。莫種桃花流水畔。春來怕有武陵漁。</text>
<title>感舊。送李正郞 志完 赴京。</title>,<text>悲歌昔日入燕雲。俠窟英聲早飽聞。臺上只今思郭隗。市中何處問荊君。昭王事業埋秋草。聖代山河倚夕曛。剩寄平生懷古淚。西風一洒望諸墳。</text>
<title>玉堂中秋日。宣醞有感。</title>,<text>猥將衰質廁名流。白首重來秖自羞。十載恩光還此日。九天佳節又中秋。盈壺法酒寧辭醉。滿袖仙桃不待偸。倩畫龍眠非好事。異時聲氣要相求。</text>
<title>別李相禮叔平還舊隱</title>,<text>頭掉人間萬念空。故園今在洛波東。聲名紫闕登筵後。心事靑山拄笏中。對酒離懷將落日。掛冠行色正秋風。他時會著荷衣去。白首林泉杖屨同。</text>
<title>送張監司 好古 按湖南</title>,<text>去年體察今巡察。一路氷霜九月寒。聖主重才偏注意。男兒當事不辭難。臨淮壁壘增新彩。橫海樓船改舊觀。努力功名邊臥鼓。形容會向畫中看。</text>
<title>送尹御史 次野 巡檢湖南</title>,<text>繡服秋風出鳳城。路連南國福星明。張生久抱埋輪志。范子今成攬轡行。帕首袴靴兵馬使。戈船弓劍水軍營。先聲已壓藩垣壯。目下扶桑海不驚。</text>
<title>送李正郞 仲實 以從事赴統營</title>,<text>萬里樓船壓海濤。戍旗秋拳嶠雲高。元戎節制兼三道。從事才名第一豪。東洛纔回西塞駕。南征還任北山勞。男兒意氣均夷險。要試胸中老豹韜。</text>
<title>參判叔父初度日。酒席奉呈。</title>,<text>稱慶門闌敞小茵。一陽時序屬良辰。康寧壽貴無雙福。壻姪兒孫共十人。瑞莢九開堂上日。仙桃三熟海中春。爭言氣力今尤健。未信明年是八旬。</text>
<title>別趙深源赴軍威甲辰</title>,<text>別路東風嶺一隅。故人樽酒夕陽孤。北堂久佇毛生檄。南國初飛葉縣鳧。墨綬恩輝經梓里。彩衣春色借銅符。卽今官閣梅應發。倘把寒香寄我無。</text>
<title>送李養源赴光山</title>,<text>湖徼雄藩是茂珍。才兼牧御最難人。齊聲召杜南陽日。接武夔龍北掖春。前後聖恩銅虎重。弟兄榮養彩衣新。一麾遠別吾休恨。猶喜專城得近親。</text>
<title>淸和卽事 進退格</title>,<text>鎭日關門少客過。幽居渾似野僧家。吟邊命酒奔愁陣。病裏呼茶却睡魔。春雨有聲鳴屋瓦。曉風無力破山花。偸閑擬逐尋芳侶。其奈餘寒尙未和。</text>
<title>送李相禮叔平以奏請書狀官赴京</title>,<text>身隨使節向燕州。文采如今第一流。天子聖明堯舜禹。朝廷禮樂夏商周。應知眷命扶靑社。要把群情徹玉旒。拭目芝函來北極。前星久耀海東頭。</text>
<title>知事叔父八十。蒙特恩陞秩。設壽筵以榮之。在座咸賦詩。歌詠其事。謹次大學士韻仰呈。</title>,<text>紫泥新沐異恩加。喜氣隨春滿一家。天上壽星朝報瑞。席間卿月夜增華。金樽畫燭平生酒。碧海仙桃幾度花。盛事揄揚歸老手。文衡傑句世爭譁。</text>
<title>送尹可晦赴京</title>,<text>聞君今着遠遊鞭。秋色遙程氣槪前。季札眼中周禮樂。子長脚下漢山川。金臺草樹千年地。玉塞風霜八月天。悵望行塵西萬里。別愁無限夕陽邊。</text>
<title>送李尙州士源之任</title>,<text>憶曾文院共聯翩。一夢升沈二十年。午日幾移槐影裏。春杯屢醉杏花前。憂歡世上今衰鬢。去住人間又別筵。可耐悲秋兼送舊。驛程愁望夕陽天。</text>
<title>甲辰閏九月九日。行司馬同年榜會于靑鶴洞。</title>,<text>壬午曾經二十霜。相看鬚鬢各蒼浪。光輝座上新丞相。潦倒樽前舊侍郞。同榜故人今幾箇。一年佳節再重陽。須知此會眞非偶。盡醉休嫌落帽狂。</text>
<title>謝朴黃州說之惠油麻 說之弟時任信川。故詩中及之。</title>,<text>綵衣春色擁萱堂。兄宰齊安季石鄕。二邑民風今魯衛。一方治化舊龔黃。疏慵未作三刀夢。遲暮偏驚兩鬢霜。慙負油麻相贈意。病來閑却讀書床。</text>
<title>會盟祭。隨駕卽事。</title>,<text>三更一點出宮行。將祀靈壇要會盟。驅却寒威敎夜暖。喚回和氣逼陽生。天容穆穆雲爲幄。羽衛煌煌火作城。禮罷山河猶未曙。群官抃舞賀升平。</text>
<title>知事叔父初度日。席上口占。適長至日也</title>,<text>南極星臨南至日。良辰喜氣擁賓筵。朱顏座壓春風裏。綠酒樽開夜雪邊。爵齒德爲今達貴。康寧壽過古稀年。向來精力看尤健。人道吾家有地仙。</text>
<title>次海月軒韻。爲黃會元題。</title>,<text>月軒簾箔壓鰌潮。上下微茫蘸泬寥。鉛汞一爐金閃閃。琉璃萬頃玉迢迢。呼將海若騎鯨背。醉共姮娥捻鳳簫。怳在廣寒宮裏坐。凌虛不用駕銀橋。</text>
<title>偶成</title>,<text>白首還丹計已遲。宦途榮落且隨時。迂辛口業猶貪酒。瘦島精神謾費詩。長病久知無上藥。不治端復得中醫。吾家自有存心法。安用奇方嚥玉池。</text>
<title>燈夕感舊</title>,<text>丁亥年中四八日。謫仙堂上作良辰。一場歡會燈前面。三影團欒月下人。荏苒流光空似夢。蕭疏兩鬢已無春。多情獨有書窓燭。猶照當時見在身。</text>
<title>李僉知台徵挽 赴京回還。病逝于鳳山客館。</title>,<text>前秋訪我南山下。乃是朝天臨去時。深羨形容能爾健。豈知眉宇此終辭。年齡僅過公明算。稚幼纔同子厚兒。吉往凶歸誰不慟。故人垂淚路人悲。</text>
<title>次金一叔楊花草亭詩韻</title>,<text>高閣臨江軒納風。看天疑壓地疑窮。山朝毋嶽揷雲外。水注孔巖歸海中。閑載釣舟呼月共。醉眠沙渚與鷗同。此間眞趣知難畫。今世何人摩詰工。</text>
<title>奕世貞烈 爲天將吳遊擊宗道製</title>,<text>氷作淸標石作腸。空閨早歲泣孤孀。百年信誓明天日。一種貞心凜雪霜。靑史傳中雙令女。柏舟詩後兩共姜。不須更倩張林筆。名在人間萬口香。</text>
<title>靜中偶書</title>,<text>陶潛歸後故田荒。門掩東籬歲月長。世事一場群蟻穴。人生十步九羊腸。誰憐骯髒居南郭。正見伊優滿北堂。習靜近來無長物。床頭周易與醫方。</text>
<title>詠懷 進退格</title>,<text>宇宙中間此寓形。半生心事自無營。溪邊酌酒杯添綠。竹上題詩句更淸。貧似伯龍窮鬼笑。才如司馬俗人輕。從來翰墨眞癡業。安用辛勤老一經。</text>
<title>送鄭監司 晦爾 按江原</title>,<text>奕世靑雲荷寵榮。官銜禮部侍郞淸。紓將北極宵衣念。借得東瀛晝錦行。吟閣晩風三島近。酒杯秋日五臺晴。分符會逐襜帷去。笑與群仙戲化城。</text>
<title>送李參議赴京</title>,<text>鳳城初日照行裝。玉節西風指帝鄕。千里路中遼海月。九秋衣上薊門霜。朝廷禮樂商周夏。天子仁明禹武湯。年少遠遊殊不惡。秖應收拾富奚囊。</text>
<title>送李舒川 克休 之任</title>,<text>聲望當朝玉署儒。幾年高步五雲衢。紫霄暫輟郞官宿。滄海初分太守符。韓子文章能徙鰐。孟嘗治化可還珠。門冬最是西林產。倘記相如病渴無。</text>
<title>卽事</title>,<text>休官剛辦二年閑。五斗功名齒亦酸。生死蠹蟲文字裏。是非隍鹿夢魂間。慣經世事肱三折。易別光陰指一彈。籬下不栽陶令菊。窓前長對謝公山。</text>
<title>題圃隱集</title>,<text>圃隱先生鐵石肝。年當五百挺三韓。詩名水部兼工部。忠義文山與疊山。白日淸霜天地內。丹心勁節古今間。遺編凜烈精神在。景仰令人骨亦寒。</text>
<title>之子 指車五山也</title>,<text>之子才雄今世無。筆端揮洒九溟枯。詩追四傑王盧駱。賦就三都魏蜀吳。誰惜文章懸日月。可憐蹤跡傍江湖。何時更翦南堂燭。細討新篇慰病夫。</text>
<title>丁未重九日。金 正卿 第醉話。席上口占。</title>,<text>杜門驚却歲時忙。愁裏佳辰強擧觴。紅葉庭除新過雨。黃花院宇早迎霜。西風敗我登高興。世事何心落帽狂。邂逅莫辭今日醉。餘生能得幾重陽。</text>
<title>漫成</title>,<text>悠悠莫莫更休休。衰鬢星星鏡裏秋。少日文章成隱豹。暮年身世任呼牛。靑衫已自無關念。烏帽如何尙戀頭。要與沙鷗同結社。北溪煙月我菟裘。</text>
<title>十一月晦日</title>,<text>機緘衮衮靜中忙。不覺流年又二陽。幽逕雪封新柳眼。小庭氷勒早梅粧。神勞剩得詩千首。歲盡惟餘曆一張。好與天時共消息。肯從詹尹問行藏。</text>
<title>送副體察使李養久赴咸鏡道</title>,<text>朝廷經略黑山戎。玉帳遙臨大漠空。幕府東西新節制。使君南北舊威風。懽騰父老重迎後。膽破胡雛一顧中。從古伐謀爲上將。營平今日更奇功。</text>
<title>五月十五日雨中偶題</title>,<text>陶潛官罷掩柴門。萬事年來了不聞。草砌泥深苔逕合。紙窓煙濕竹爐熏。人情舊雨殊今雨。世路靑雲隔白雲。鍾鼎久知非我分。免敎重勒北山文。</text>
<title>訪車復元不遇。翌日次其贈詩韻。</title>,<text>立馬山南近夕暉。倚松愁待主人歸。村邊古柳先秋冷。籬外淸溪不雨肥。荒蘚印蹤封石逕。晩雲留影鎖荊扉。今朝喜得新篇貺。篋裏珠璣夜有輝。</text>
<title>訪車復元不遇。翌日次其贈詩韻。 其二</title>,<text>泉石寒盟久未尋。一秋幽興阻登臨。還逢謝子遊山夕。謾負嵇生命駕心。城闕暝煙浮爽氣。洞門殘雨送層陰。新愁擬就蘇端話。却怕泥塗沒馬深。</text>
<title>沙溪精舍。次盧蘇齋韻。爲房上舍元震題。</title>,<text>淑氣鍾靈天地東。幽居占勝帶方中。生孫舊有千竿竹。種子今成十丈松。山學高標猶偃蹇。水留淸韻自玲瓏。知翁道德從來富。休說臞儒活計窮。</text>
<title>送義州府尹赴任</title>,<text>天上翩翩瑞鳳毛。左官猶得擁旌旄。銀臺雨露辭三殿。玉塞風雲展六韜。絶漠夜空千虎窟。孤城秋壯九龍濤。從今西北邊塵淨。爲有文星傍磧高。</text>
<title>送義州府尹赴任 其二</title>,<text>謫仙才調擅時名。五馬淸秋別玉京。鶴野封疆新使節。龍灣都會古關城。天邊道路西征賦。海上樓臺北望情。唯有夢魂還不隔。夜隨孤月入承明。</text>
<title>送趙狀元 翊 赴嶺南都事</title>,<text>同榜當時第一仙。晩從南幕詠紅蓮。談間意氣眞千古。夢裏悲歡共十年。錦服晝明商嶺日。綵毫秋動月城煙。無端邂逅還成別。腸斷西風把酒前。</text>
<title>送趙東萊遂初赴任</title>,<text>芝園病客怯銜杯。老抱無端別恨催。尺劍威橫日本島。雙旌氣蹴海雲臺。西城暮色人初去。南國秋風雁未來。共說使君仙骨在。一麾猶得占蓬萊。</text>
<title>八月旣望。赴同年會於望遠亭。仍夜泛。</title>,<text>望遠亭臨江水隈。亭中秋色錦筵開。簷前活畫靑山出。檻外長天白鳥來。萬古乾坤今夜月。百年湖海故人杯。淸歌玉笛宵將半。不似山陰興盡廻。</text>
<title>十月十五日。瑞蔥臺親臨。觀武才試儒生。時以宗宰入侍。口占。</title>,<text>十月空宮輦路開。天敎雨雪淨氛埃。香煙細細縈寒樹。瑞氣蔥蔥護舊臺。刻燭文成飛彩筆。穿楊枝妙響晴雷。時艱正爲需村急。不是宸情玩戲來。</text>
<title>送鄭景任赴羅州</title>,<text>蓮籍當時早見親。慣從僚席托淸塵。北扉舊草燈前夜。南國新梅雪裏春。千里風雲雙闕遠。十年江海一麾頻。向來分手偏惆悵。何況今成老病身。</text>
<title>送金景益赴安岳</title>,<text>千里君今五馬歸。弟兄榮養世間稀。雄州捧檄聯銅綬。雌閣稱觴兩綵衣。去興寒隨關月遠。行旌晩逐海雲飛。自憐遲暮頻傷別。雪後終南掩夕扉。</text>
<title>次韻題辛鱗伯草亭</title>,<text>高亭十里俯平坡。亭下長川漾碧波。庭畔只栽彭澤菊。洞中時出武陵花。開簾醉興因新月。倚檻詩情爲晩霞。可是逍遙心自適。朅來無夢到京華。</text>
<title>酒席口占。贈別鄭述初恩津之行。</title>,<text>雪裏虛堂夜坐淸。一樽燈火語平生。東門古柳春先動。南郭新梅臘後晴。千里風塵今日別。百年湖海故人情。酒酣無限分携意。腸斷陽關第四聲。</text>
<title>酒席。贈別從弟日章南還。</title>,<text>把袂春風淚欲零。一樽燈火照虛庭。梅花漢北愁中白。草色湖南夢裏靑。親舊十年稀見面。弟兄千里又分形。衰遲惜別情偏苦。今夕惟須醉不醒。</text>
<title>次李東嶽子敏見贈詩 幷序</title>,<text>名園高會夕堂深。坐對終南翠幾岑。千里關河當日面。一燈風雨故人心。樽前歷略靑雲氣。筆底縱橫白雪吟。不分疏慵參席末。醉扶歸路曉光侵。</text>
<title>次車復元雨中有懷韻</title>,<text>閉戶城南沒膝泥。豈堪鵬翮久涔蹄。觀周有眼慙吳扎。作吏無心慕晉嵇。上國行隨秋雁去。虛簷臥聽午禽啼。翛然喜得淸詩讀。坐豁陰雲萬里迷。</text>
<title>送兪判官而省赴石州石州。卽江界。</title>,<text>望郞文采從臣班。五馬東風出暮關。靑海萬重天外路。白雲千里漢南山。氈裘已伏先聲壯。刀斗應從到日閑。狄嶺西邊元立石。好將勳業勒銘還。</text>
<title>李尙書宅宴席。次金南窓韻。</title>,<text>華堂勝會錦爲筵。笙笛聲高切夜絃。賓客一時名宰相。主人七袠老神仙。歡情不厭玉觴滿。醉興還忘烏帽偏。盛事鋪張須傑句。南窓彩筆爛雲煙。</text>
<title>再次</title>,<text>不分衰慵廁勝筵。滿堂紅粉擁歌絃。錦袍犀帶朝中貴。鶴髮朱顏座上仙。授簡文章慙客右。銜杯意氣覺吾偏。夜闌雜沓軒車散。蠟炬分光破柳煙。</text>
<title>別冬至使趙僉知存性朝京</title>,<text>作別經年已斷魂。送君迢遞又中原。金臺暮雨迷燕塞。玉樹秋風動薊門。孤劍北遊今季扎。一槎西去舊張騫。向來辛苦吾偏慣。悵望行塵萬里痕。</text>
<title>許判書筬挽詞</title>,<text>詩禮名家世有人。風流儒雅自殊倫。官銜北斗隣台座。藻鑑東銓聳搢紳。雨露未回泉下夢。丹靑空幻畫中身。交遊多少存亡慟。淚入寒山月色晨。</text>
<title>別冬至副使李僉知成吉赴京</title>,<text>臨分自覺倍離憂。童稚情親到白頭。楡塞壯遊先入漢。玉京行色後觀周。沙場古月鴻邊曉。華表新霜鶴外秋。想得歸程詩眼富。剩將豪氣動皇州。</text>
<title>次沈相國壽宴詩韻</title>,<text>相門佳氣鬱方來。稱慶華筵勝會開。東閤晝迎靑瑣客。北堂春滿紫霞杯。壽星政壓中台貴。綵服新看太守才。何幸疏慵叨席次。不嫌扶醉夜深廻。</text>
<title>次沈相國壽宴詩韻 其二</title>,<text>滿堂簪履擧朝來。綺席淸樽卜夜開。王母盤盛千歲實。天仙手捧萬年杯。趨塵幸作登龍客。授簡慙非倚馬才。歸路有人爭指說。每從門下吐茵廻。</text>
<title>次沈相國壽宴詩韻 其三</title>,<text>富貴朱門鼎鼎來。良辰喜氣一陽開。名高北斗紆朝望。宅近南山入壽杯。座上笙歌分法曲。席間詩句擅雄才。今年更勝前年健。未信光陰望七廻。</text>
<title>次車復元賦梅韻</title>,<text>天與梅花別有情。故敎寒雪妬輕盈。春前顏色凌霜艶。夜裏精神得月明。不向金宮粧粉額。惟隨玉糝入鹽羹。黃翁題品眞成錯。凡卉何心喚作兄。</text>
<title>次車復元賦梅韻 其二</title>,<text>錯向窓前手種梅。年年觸撥病愁開。衝寒漏得春風早。鬪巧偸逢夜雪催。孤艶不思金屋薦。半殘如待玉人來。筆端分與氷霜色。五老新詩見可猜。</text>
<title>日昨庭梅爲風雨所妬。飄落殆盡。玆疊前韻。以寓感惜之意。</title>,<text>庭梅欲謝更關情。浥露渾疑眼淚盈。雪下池臺春獨覺。水邊籬落夜猶明。低枝每拂騷人几。結子應和御手羹。準擬惜花留一醉。杖頭安得孔方兄。</text>
<title>日昨庭梅爲風雨所妬。飄落殆盡。玆疊前韻。以寓感惜之意。 其二</title>,<text>老子平生酷愛梅。先於百卉未春開。惟愁玉笛吹將盡。不假金刀翦却催。當戶影從明月入。掩門香逐暗風來。無端昨夜顚狂雨。剛被天公分外猜。</text>
<title>又次韻</title>,<text>寒梅臘後尙風情。開遍幽香院裏盈。氷上素娥宵影冷。雪中靑女晩粧明。瑤臺映處憐孤艶。金鼎調時笑大羹。一種淸標松竹菊。若論優劣定難兄。</text>
<title>又次韻 其二</title>,<text>隱翁終日對叢梅。看盡瓊葩次第開。淑氣暗從寒律轉。芳心先爲好詩催。氷簷冷蘂塵難染。雪逕幽香蝶不來。若把孤根天上植。月宮仙子摠相猜。</text>
<title>又次韻 其三</title>,<text>梅花落後有餘情。結子枝頭綠已盈。春盡葉間風遞韻。影寒庭際月留明。入喉耐可醫軍渴。和味眞堪饗帝羹。強欲品題吟玩久。却嫌詩句犯師兄。</text>
<title>又次韻 其四</title>,<text>窓前手種一株梅。破臘年年帶雪開。何遜眼靑知興在。杜陵頭白爲愁催。庭閑只合騷人賞。巷僻何曾俗子來。自是氷姿天與潔。暮春桃李莫含猜。</text>
<title>又次韻 其五</title>,<text>殘梅落去最關情。枝上初稀地上盈。政看玉蕊隨風舞。無復氷葩照雪明。三月綠陰供几席。幾時黃熟薦杯羹。何須畫出橫斜影。儘有淸詩不負兄。</text>
<title>又次韻 其六</title>,<text>徹骨風流是臘梅。南枝向晩北枝開。孤芳獨得天機早。冷艶端因浩化催。根自水晶宮裏種。香從銀色界中來。臨階一盞傷春酒。喚起花神醉不猜。</text>
<title>次車僉正復元參會盟祭及宴卽事詩韻</title>,<text>羽衛侵星夜不寒。火城明裏月初殘。旌旗影合風前路。劍佩聲高露下壇。冊府丹書河一帶。勳臣白馬血千盤。揄揚盛事歸雄筆。獨愧無能老從官。</text>
<title>次車僉正復元參會盟祭及宴卽事詩韻 其二</title>,<text>宸座朝臨碧殿寒。禁庭晴旭屬春殘。衣冠慶會開周讌。帶礪新盟集漢壇。酒泛御香添玉斝。饌分天澤飣金盤。病臣白首終無補。飽食從前愧太官。</text>
<title>又次</title>,<text>約束句芒不作寒。雨師先壓陌塵殘。天將星月供宵燭。地獻雲霞結曉壇。聖代勳名分五等。詞臣歌頌比三盤。聞君咫尺承嘉宴。誰道淸卿是冷官。</text>
<title>和車復元謝見訪韻</title>,<text>破屋臨溪不設門。盡收雲物納前軒。靑山半映斜陽色。碧樹全沾過雨痕。心靜自能蠲俗慮。地偏還覺隔塵煩。劇談多少相逢夕。好把新詩一細論。</text>
<title>和車復元謝見訪韻 其二</title>,<text>急雨知從好句來。一軒秋氣淨氛埃。雲驅北郭陰初合。風捲南山翠欲摧。塵尾未拚終日話。鞭頭政帶夕陽廻。怳然御氣遊方外。邂逅盧敖得暫陪。</text>
<title>趙狀元 翊 挽詞</title>,<text>伯氏書來病始聞。豈料先已死生分。峨洋有指誰知我。天地無情似妬君。千里夢回江北月。九秋魂斷嶠南雲。榜中年少今成老。哭向西風淚滿裙。</text>
<title>文廟焚香卽事</title>,<text>金牛當日始經營。廟貌重新迄享成。二十年間一祭酒。三千人後數諸生。杏壇疏影春無色。芹泮寒流夜自聲。際曉焚香稽首罷。明倫堂上獨傷情。</text>
<title>宗廟冬享卽事</title>,<text>外班初整夜方中。神衛森嚴靜不風。萬炬通星欺白晝。千燈代月爇靑空。牲兼黍稷馨香備。樂奏笙鏞上下同。仍憶去年參法從。駿奔將事後群工。</text>
<title>次車五山詠早梅韻</title>,<text>第一先春冠衆芳。嫩寒庭院暗生香。霜前素女含羞態。月下明妃倚淡粧。唯與竹松論品格。任敎桃杏競年光。纔開易落君休恨。留取枝頭子半黃。</text>
<title>再次</title>,<text>紅紫紛紛孰竝芳。一枝初發滿庭香。天敎粉艶多生潔。雪與瓊姿別樣粧。明月有情賖夜色。軟風何意妒春光。孤標恥落群花後。却笑東籬菊蘂黃。</text>
<title>卽事</title>,<text>二年愁寂罷琴歌。無奈光陰瞥地過。病後良方時坐臥。靜中公事日吟哦。門臨大道人來少。宅近南山鳥語多。萬事滄浪秋引夢。暫隨鷗鷺戲晴波。</text>
<title>銀臺二十朔契軸。次李五峯韻。幷序</title>,<text>淸切銀臺近紫冥。慣聞環佩日邊聲。賢勞兩歲仍殊寵。位望他時卽列卿。朝早禁闈分暗色。坐闌宮漏滴殘更。龍鍾九忝無溫席。憶着當年感愧幷。</text>
<title>題彰賜亭詩帖。爲李五峯作。</title>,<text>開府官高第一班。身承雨露兩朝間。聲名北斗人加額。寵賞南金帝賜顏。三畝晩營溪上宅。五峯遙占海中山。他時準擬從公去。杖屨林泉共討閑。</text>
<title>寄題恩津客舍次韻</title>,<text>官橋舸艦日迷津。桃李依然滿縣春。勝槪不隨兵火盡。遺墟還遣棟楹新。使君物色門前柳。騷客襟期雪後筠。衙罷事閑惟宴息。此中眞有臥治人。</text>
<title>次韻謝成雙泉見贈</title>,<text>流年伯玉已知非。高臥袁安獨掩扉。宦味我今思野服。詩名君未換麻衣。乾坤落拓騷人老。城市沈冥識者稀。政憶西湖春始動。興隨煙月到漁磯。</text>
<title>送謝恩使海昌君，副使李同知赴京。</title>,<text>將命天朝仗藎臣。壯遊行色又今春。雲間道路秦城夕。日下衣冠漢殿晨。楡塞風沙愁外遠。薊門花柳夢中新。衰年惜別吾偏苦。曾是辛勤萬里人。</text>
<title>東郊卽事</title>,<text>漢陽三月未鶯聲。跋馬郊原眼始驚。村巷得花春富貴。溪山罷霧晩分明。草間細路行人少。煙外長空去鳥輕。最是橋頭楊柳色。喚醒騷客舊吟情。</text>
<title>送任疏菴點馬之行 二首</title>,<text>形勝西都自古奇。管絃隨處足遊嬉。留連氣槪千杯酒。領略風煙萬首詩。浮碧樓臺天縹緲。練光亭館月參差。胸中儘有氷心潔。不怕炎程九夏時。</text>
<title>送任疏菴點馬之行 二首 其二</title>,<text>驛路黃塵入馬蹄。男兒肯自惜分携。登亭落日龍灣上。倚劍長風鶴塞西。傑句曾聞天下誦。雄名直與古人齊。江山此去非生面。須待新詩更品題。</text>
<title>車五山天輅挽 三首</title>,<text>氷霜標格繡心肝。仙鶴初歸碧落寒。東野平生終薄祿。子雲身世只卑官。詞林活氣三春盡。學海長波一夕乾。應與奎星朝玉帝。上淸新許築騷壇。</text>
<title>車五山天輅挽 三首 其二</title>,<text>八斗高才四海聞。最知風骨出人群。功名一世還無分。宇宙千年始有君。莊氏辨雄恒說劍。馬卿詞健更凌雲。朱絃却爲鍾期斷。老子從今不作文。</text>
<title>車五山天輅挽 三首 其三</title>,<text>文字尋常對眼靑。醉中豪氣到忘形。延津劍去天收彩。圓嶠鼇亡地失靈。江外凄涼新隴草。案頭零落舊囊螢。帷餘滿篋洪陽作。却怕風雷逐六丁。</text>
<title>車五山故居有感</title>,<text>藉甚騷壇第一流。詩名不讓漢曹劉。土中忍見埋瓊樹。天上空聞記玉樓。博學雄譚當世少。論文把酒此生休。秖今滿目山陽夕。腸斷西風笛裏秋。</text>
<title>韓參議鳴吉挽</title>,<text>孝友家風擧世聞。慣從蘭室挹淸芬。淵源濂洛關閩學。佩服詩書易禮文。道義百年欣有托。死生今日遽相分。向來兩眼枯無淚。遲暮何堪又哭君。</text>
<title>韓參議鳴吉挽 其二</title>,<text>儒雅朝中仰老成。一時雙璧擅英聲。韋門奕世傳經早。韓子當年見道明。未信斯文饒後死。可憐吾黨失先生。佳城更近鴒原地。何限人間令弟情。</text>
<title>送安岳赴任</title>,<text>德陽才子最風流。幼少相知到白頭。官踐柏臺眞御史。地分楊岳古諸侯。離亭碧樹城西夕。別路黃茅海上秋。臥病無端違出祖。可堪愁倚月明樓。</text>
<title>送權申之以冬至使赴京</title>,<text>七十之年萬里程。問君何以有玆行。朝廷自是推專對。王事從來仗老成。衣上塵沙今薊塞。馬頭氷雪古燕城。丁寧一語加餐飯。無限交遊贈別情。</text>
<title>送睦承旨大欽赴京</title>,<text>淸秋使者政朝天。玉署才名更妙年。遼海長風孤雁背。薊門寒雨短鞭前。辛勤道路蓬雙鬢。領略山川錦百篇。病客城南偏惜別。不堪回首五雲邊。</text>
<title>閑居</title>,<text>暮年田圃寄生涯。野性蕭然似出家。閑與鹿麛行澗谷。偶從鷗鷺戲溪沙。山中富貴金銀草。路畔風流女妓花。興罷歸來林影夕。呼童汲水試新茶。</text>
<title>露梁感舊</title>,<text>霜氣稜稜挾夜嚴。客亭衣被頓敎添。月將水色窺秋戶。風引鍾聲到曉簷。詩句未醫窮杜甫。菊花應笑病陶潛。驚心四十年來事。獨對靑燈穩下簾。</text>
<title>十月一日雨</title>,<text>北風驅雨撼危樓。爽氣凄凄欲透裘。病葉多情啼永夜。寒花有淚送窮秋。交游冷落誰靑眼。世事侵尋自白頭。惆悵故溪無產業。滄波望斷季鷹舟。</text>
<title>敬次沈相國題族會詩韻</title>,<text>相國新詞萬口傳。德門風誼共推先。諸親長幼通三世。五福康寧近百年。座上星臨南極曜。樽前樂奏後堂絃。無端臥病違高會。孤贅餘生最可憐。</text>
<title>敬次沈相國題族會詩韻 其二</title>,<text>瓜瓞相承本一初。敍親開讌意非疏。門闌瑞氣生陽後。家世仁風積德餘。王謝庭中羅玉樹。潘楊席上簇華裾。衰慵幸忝登龍分。竊喜從前得御車。</text>
<title>敬次沈相國題族會詩韻 其三</title>,<text>托交非獨爲姻親。厚義平生可證神。破屋詩書貧宰相。淸時鍾鼓樂閑人。家風尙保靑氈舊。世態寧論白首新。聞道當筵無別語。只將忠孝誨諄諄。</text>
<title>次成鶴泉見贈韻</title>,<text>東望靑山小隱居。宅邊松竹政扶疏。雲迎羽客蒼龍杖。月送靈仙白鹿車。半世行藏輸翰墨。百年榮辱謝簪裾。應知睡罷無餘事。得句時呼稚子書。</text>
<title>縶駒亭次韻</title>,<text>快閣平臨萬井煙。大堤風物儘堪憐。春閑太守鳴琴日。秋滿騷人拄笏年。綠竹搖樽光欲滴。紅蕖映座色疑然。此間政合留佳客。休唱驪駒向夕天。</text>
<title>奉賀申同樞慶壽宴詩 同樞公名橃。年九十四。</title>,<text>維嶽鍾靈五福全。達尊今世孰居先。聰如伏勝傳經歲。壽近張蒼作相年。賓主歡情春滿斝。家庭喜氣夜開筵。忻聞盛事騰歌頌。共道人間有地仙。</text>
<title>夢烏亭。次李實之韻。</title>,<text>雲作高臺玉作層。古今留眼幾來憑。空江木落聞秋葉。遠浦人歸見夜燈。詩筆長風豪李白。釣竿明月老嚴陵。應知曲岸梅花發。驢背尋春病未能。</text>
<title>臨湖亭次韻</title>,<text>聞說幽居共鶴巢。野裝蕭洒勝宮袍。新栽竹樹堪醫俗。老愛琴書未覺饕。地拆東西淸洛近。天連大小白山高。箇中至樂兼仁智。爲有眞源自退陶。</text>
<title>洪僉知慶臣挽</title>,<text>氷姿玉貌錦心肝。文彩當朝萬目看。仁者向來稀得壽。詩人何事不高官。鷄年入夢靑雲斷。鶴馭埋蹤碧落寒。垂死病中違執紼。可堪揮淚望江干。</text>
<title>人日</title>,<text>睡起東窓日照山。忽聞啼鳥報春還。一年人事陰晴裏。正月天時冷暖間。氷下暗聲泉動脈。雪邊新色柳生顏。自憐經歲猶淹病。靜坐燒香晝掩關。</text>
<title>壬戌三月。承召還京。路中口占。</title>,<text>三載田園一病身。素衣行染禁城塵。江山有分吾何往。天地無私物自春。花作笑顏如喚客。柳開歡眼爲迎人。衰遲已覺詩鋒澁。羞見風光觸處新。</text>
<title>次沈鴻山留別梧竹亭韻</title>,<text>養閑中歲不吟詩。物色撩人喚舊思。波動野池藏翠鴨。葉深庭樹露黃鸝。梧風帶爽留題處。竹雨含啼惜別時。寥落一江門獨掩。自憐衰病太支離。</text>
<title>沈鴻山滄浪亭次秋灘韻 三首</title>,<text>高亭獨倚綠陰間。病臥柴扉晝亦關。流水夕陽愁外路。亂峯晴靄畫中山。俗緣斷後襟期曠。吟筆拋來造化閑。靜裏忽聞柔櫓響。小舟初趁晩潮還。</text>
<title>沈鴻山滄浪亭次秋灘韻 三首 其二</title>,<text>來臥滄浪屋數間。暮年身世寄江關。林中路細纔通井。竹外樓高不礙山。元亮未歸三逕合。士安多病一生閑。何當擺脫樊籠去。學得仙翁鍊九還。</text>
<title>沈鴻山滄浪亭次秋灘韻 三首 其三</title>,<text>羞把衰顏強世間。此心眞透利名關。湖亭地仄多臨水。野客詩淸半說山。坐靜翻嫌黃鳥鬧。身慵却學白雲閑。日斜逢着漁舟子。聞自桃花洞裏還。</text>
<title>尹生來說江水盛漲。寄懷秋灘。</title>,<text>見說長湖百里間。夜來新水入柴關。天浮上下幾無地。岸合東西僅有山。苔色欲侵幽逕斷。竹陰空鎖小亭閑。騷翁可是增詩興。吟到棲鴉帶暝還。</text>
<title>謝秋灘袖詩來訪。次其韻。</title>,<text>一病愔愔午夢間。幸逢佳客始開關。隣棲舊占東西瀼。詩句新傳大小山。吟罷竹風吹枕冷。語闌松日轉床閑。深情只恨難牽挽。高駕何曾待夕還。</text>
<title>謝秋灘袖詩來訪。次其韻。 其二</title>,<text>乍別仙區水竹間。洞門長望白雲關。西湖暗辨天邊樹。南郭晴臨戶外山。思入煙霞詩力健。夢尋魚鳥野情閑。亭中月色堪乘興。早晩扁舟訪戴還。</text>
<title>謝秋灘袖詩來訪。次其韻。 其三</title>,<text>浦口依微樹影間。家家門戶傍花關。桃源幻出壼中境。栗島移來海上山。永憶江湖牽興遠。全疏筆硯得心閑。能詩賴有秋灘子。喚起衰翁習氣還。</text>
<title>疊前韻再寄</title>,<text>快句生涼齒頰間。筆端秋色動河關。漳濱身臥劉公幹。江左名高庾子山。軼蕩乾坤眞得樂。牢籠風月少餘閑。應知把酒題詩處。無限豪情醉裏還。</text>
<title>疊前韻再寄 其二</title>,<text>野色蒼茫罨畫間。一村籬落夕陽關。地形俯瞰三邊水。風景橫分半面山。卜宅有心成小隱。抽身無計辦長閑。憑君爲向沙鴟道。丐與煙波我欲還。</text>
<title>水城寓舍卽事</title>,<text>野外收身返故居。九秋籬落夕煙初。偎墻竹懶疑因醉。當路苔頑不受鋤。玉筯登盤諸葛菜。銀鱗入網季鷹魚。閑軒強酌黃花酒。却對溪山一笑餘。</text>
<title>村居用前韻</title>,<text>投老行藏十畝間。養痾終歲臥鄕關。愁看漢北煙中樹。興入江南雪後山。野鶴生涯天地闊。海鷗心跡水雲閑。蓬瀛舊有眞仙侶。應怪龍鍾久不還。</text>
<title>世外</title>,<text>世外沈冥識者誰。五年窮谷任棲遲。事如過鳥無留跡。心似閑雲不起時。慵後已將詩倂廢。老來惟有病相隨。淸寒一味吾家物。竹枕藜床坐臥宜。</text>
<title>憶李長城潚隱居</title>,<text>早從丹訣學修眞。綠鬢朱顏別駐春。壺裏有天聊遯跡。世間無地可藏身。巖泉竹樹神仙宅。雪月風花富貴人。我欲就君分一壑。白雲方丈共爲隣。</text>
<title>偶書</title>,<text>病夫心緖苦無歡。潦倒餘生一味酸。三月煙花愁外暮。百年天地靜中寬。山園待步靑藜健。海岸尋盟白鳥寒。結習未消吟興在。滿城春色動毫端。</text>
<title>自隋城抵銅雀津口占</title>,<text>心似冥鴻飛碧落。身同社燕返塵棲。花牽別恨啼春塢。柳引歸情拂晩堤。芳草欲迷今日夢。綠苔猶記去年蹊。夕陽行渡寒江水。萬樹晴煙古岸西。</text>
<title>尹處士挽 處士名頊。遇賊被害。葬湖南地。</title>,<text>錦繡心肝月露胸。一場文字幾從容。詞源浩蕩傾騷壘。逸氣聯翩倚筆鋒。李涉有才還遇難。盧同無命竟罹凶。交遊不盡存亡慟。目斷江南雁外峯。</text>
<title>任持平 叔英 挽</title>,<text>芹泮當年始見親。每欽風調出凡塵。談鋒爽吐氷霜氣。筆力橫驅造化神。佳句謾騰天下口。聖恩難起地中身。卽知文字終成祟。上界新徵作記人。</text>
<title>任持平 叔英 挽 其二</title>,<text>謫仙才譽擅今時。落拓紅塵跡更奇。對策危言多士伏。當朝直節聖明知。眼前僅有中郞女。身後猶無子厚兒。年止四旬官五品。世間何限故人悲。</text>
<title>任持平 叔英 挽 其三</title>,<text>氷淸檗苦鐵心肝。活計平生到骨寒。華表鶴歸天萬里。少陵鯨動海層瀾。千秋汗簡霜猶凜。一夕封章墨未乾。惆悵舊遊今冷落。玉淸誰與結詩壇。</text>
<title>任持平 叔英 挽 其四</title>,<text>文星半夜落泉臺。飆馭人間一夢催。丹地直聲留柏府。木天奇藻在蓬萊。功名有分終卑宦。造物何心解妬才。長慟病中違執紼。荒詞寧盡此生哀。</text>
<title>次竹村慶壽詩韻 幷序</title>,<text>偕老盟深六十年。洞房花燭又春天。白頭共享人間福。紅線重成月下緣。南極星辰朝壓座。北堂琴瑟夜開筵。玉童拜獻長生籙。道是三淸第一仙。</text>
<title>次竹村慶壽詩韻 幷序 其二</title>,<text>蒼顏鶴髮兩高年。更値韶華未暮天。七十六春初度日。百千萬劫再生緣。合歡今夕知何夕。交拜新筵卽舊筵。借問古來誰得似。劉綱夫婦幷登仙。</text>
<title>送權僉知赴京</title>,<text>脚踏東秦百二關。玉京西指五雲間。天連博望乘槎海。野接軒皇問道山。萬里便風憑鷁首。九門初日拜龍顏。事竣贏得皇恩厚。好與靑春作伴還。</text>
<title>送姜判校弘重使日本</title>,<text>雙旌初下五雲端。風采人爭拭目看。殊域舊通周貢道。聖朝今舞舜階干。舟橫析木靑空豁。劍倚扶桑白日寒。從此東溟波不起。定敎鱗介化衣冠。</text>
<title>送李三宰弘胄都元帥之行</title>,<text>將壇詩禮屬儒流。幕府新開塞上頭。目下威風戎虜慴。手中籌略鬼神愁。塵淸鶴野軍聲曉。地盡龍沙劍氣秋。待取功成勒燕石。再來前席進鴻疇。</text>
<title>送趙知事存性出按關東</title>,<text>玉節平明出鳳城。古關秋後使臣行。鼇頭日月三山近。馬首風霜左海淸。塵土百年衰病意。路岐今夕去留情。秖應前席徵還急。重向星辰聽履聲。</text>
<title>贈趙梳翁還舊隱 翁名公謹。年七十九。以同知退居楊根。</title>,<text>暮年簪紱宦情疏。歸臥田園小隱居。荒逕未開元亮菊。古江初熟季膺魚。裁詩永晝風生席。理髮淸晨雪映梳。我欲就君同卜築。壑雲溪月問何如。</text>
<title>寄題金陽城仁龍山雨亭亭在忠原上流。庭植百梅。亦號百梅堂。</title>,<text>偶從幽境得眞源。新築茅廬架小軒。垂柳閉門彭澤宰。落花流水武陵村。尋梅曉逕香三昧。對雨春山碧一痕。遙想日長塵事少。睡闌高枕聽禽言。</text>
<title>書懷</title>,<text>臘盡乾坤尙積陰。雪中門巷少參尋。晨盤白粥生涯足。夜榻新梅歲暮心。書對聖賢眞學業。跡居城市亦山林。春來也有扁舟興。依舊寒窓病不禁。</text>
<title>送洪鶴谷迎慰之行</title>,<text>憶從西塞一槎同。夢裏遊蹤轉眼空。山館落花三月雨。浿橋新柳幾春風。病來但覺杯蛇怯。衰後誰看筆虎雄。惆悵別懷吾更苦。閉門芳草夕陽東。</text>
<title>送金同知叔度赴京</title>,<text>天上仙槎八月催。許身王事敢遲回。歸田未就安仁賦。觀國新推季札才。雙闕曉雲趨象魏。片帆秋色繞蓬萊。危途久試平生學。目下滄溟小一杯。</text>
<title>申延安宅。次宋圭庵諸公韻。卽故相成希顏宅也</title>,<text>晩從南麓卜新居。地僻尋常與世疏。荒砌已無棲鳳樹。古池猶有化龍魚。風泉近戶鳴秋枕。雪岫當簷映夜書。名勝百年餘墨蹟。至今庭月幾盈虛。</text>
<title>江都卽事 丁卯</title>,<text>宿雨初收綠一篙。隔林晴影散江皐。朝風讓日雲容薄。夕浪粘天海氣高。孤島生涯新莧蕨。故園春事老櫻桃。腥塵滿目無由掃。壯士腰間鏽寶刀。</text>
<title>題五山詩卷後</title>,<text>掃盡齊梁復始唐。獨鳴騷壘擅文章。雄鋒露處精神健。綵筆揮時物象忙。工部詩名千古重。溧陽身計一生涼。遺編愼莫輕投暗。今世無人識夜光。</text>
<title>書懷</title>,<text>弊廬岑寂古城陰。病後蓬蒿沒逕深。孤鶴伴人眠夜榻。暗蛩多事語秋林。靑雲跌蕩朝端跡。白首摧藏物外心。惆悵此時知己寡。匣中山水怨瑤琴。</text>
<title>冬夜</title>,<text>頭童齒豁得衰徵。藥餌多年病轉增。官散政同林下隱。身閑却似定中僧。門臨廣陌猶無客。案閱群書是有朋。夜氣欲生明月出。此翁心地本來澄。</text>
<title>寫懷 戊辰</title>,<text>少猶多病老彌窮。志道當年愧未工。詩向淡中方有味。學從衰後便無功。疏簾夜引琴心月。靜室春生席面風。擺脫舊來身上事。世間榮落盡成空。</text>
<title>落拓</title>,<text>落拓餘生宇宙間。慣從雲路趁朝班。經來世變功名拙。老去詞場物色閑。霜惹暗愁欺白鬢。酒攙衰興借朱顏。酬恩未了歸心切。春入蓬萊夢裏山。</text>
<title>偶書</title>,<text>早年求道怯多岐。晩向遺經得暫窺。念欲動時須猛省。義當爲處莫遲疑。卷中師友眞堪樂。心上功程秪自知。萬事靜觀消長理。行違不用問庖羲。</text>
<title>卽事</title>,<text>雨後柴扉晩始開。却憐佳節病中催。經春不作新詩句。對景全抛舊酒杯。月滿閑園花落去。煙深別院燕歸來。階庭盡日無人到。時趁山禽步碧苔。</text>
<title>暮春</title>,<text>病懷凄冷値春歸。過盡韶華尙掩扉。梅彈未黃經雨重。柳綿初白逐風飛。鶯銜落蘂還高樹。燕蹴遊絲掛晩暉。入夜偶逢江客語。野莊新水到漁磯。</text>
<title>海原府院君挽詞三十韻</title>,<text>實天生間氣。維嶽降元精。出處時治亂。存亡國重輕。功名歸主聖。經濟屬河淸。碩望推公輔。崇班竝弟兄。淸風今吉甫。一德古阿衡。位卽群僚冠。天方八柱擎。邦家新再造。社稷昔將傾。板蕩須賢佐。扶持仗老成。臨危色不動。鎭物量逾宏。勝自帷中決。師從席上行。昏氛收北闕。長策協東征。文物開休運。衣冠慶太平。黃扉辭庶務。白屋奠殘氓。謝傅蒼生望。裴公綠野情。朝廷倚蓍蔡。聖眷佇梅羹。天上星初隕。人間夢遽驚。逢蛇憂太歲。食昴驗長庚。七袠年雖靳。三尊福則盈。朱門萬石貴。玉樹四枝榮。終始無遺憾。忠勤享盛名。麒麟猶舊畫。帶礪更新盟。事業應千載。風流便九京。諄諄臨絶語。懇懇愛君誠。所畏吾先子。能容最後生。行朝曾忝屬。備局仰論兵。奬飾言猶在。公私慟實幷。典刑看嗣世。冠劍閟佳城。冷落槐庭色。凄涼薤露聲。夜臺披宿草。晨月送靈旌。從此西門路。羊鞭不忍鳴。</text>
<title>奉送鄭夢與以封太子進賀使赴京</title>,<text>鶴禁開新瑞。龍庭慶太平。前星輝震索。少海繼离明。北極須將命。東曹暫輟卿。梯航勤遠涉。玉帛導微誠。虎拜隨仙仗。鳧趨謁帝京。五雲天上色。雙佩日邊聲。禮樂今周室。山川古薊城。煙花三四月。風雨六千程。老病傷時淚。艱危去國情。春來懷正惡。何況送君行。</text>
<title>申同知慶壽宴帖二十韻</title>,<text>嵩嶽生申日。靈川毓粹年。箕裘家積慶。冠冕世稱賢。製錦才誰似。分符邑屢遷。八旬猶得健。五福總能專。松柏風霜後。金貂雨露邊。官銜躋二品。樞府竝西銓。善養仁恩罕。超陞聖渥偏。北堂鄕月近。南極壽星懸。齒德仍兼爵。榮光孰比肩。眼中無故舊。頷下有曾玄。赫奕聯珠美。斑斕舞彩鮮。幾回初度席。重屬太平天。喜氣迎春色。歡情卜夜筵。軒車朝雜沓。歌管夕留連。蠟炬燒金鳳。香醪凸玉船。蓂開春九十。桃熟歲三千。賀溢簪紳裏。籌添海岳前。人間眞壽福。天上老神仙。盛事歸能畫。新詞合永傳。不才慙善頌。摛筆和瑤篇。</text>
<title>別申咸從 明遠 赴任</title>,<text>伯氏於吾友。知君最少時。九苞丹穴羽。雙箇碧瑤枝。夜榻連姜被。春園下董帷。論心眞莫逆。鍊業慣相隨。二十年前事。尋常夢裏疑。形容今老大。塵世幾歡悲。晩歲稀知舊。新秋更別離。板輿親喜懼。銅虎主恩私。彩服輝分竹。文星壓借麾。身辭天北極。路指海西陲。白首憐多病。靑山入暮思。贈行明月在。千里當襟期。</text>
<title>尹而述挽</title>,<text>痛哭坡潭子。才奇命亦奇。功名五品職。翰墨一生詩。鳳穴無雙羽。蟾宮第一枝。南曹重掌誥。西海暫分麾。白璧郉居實。靑雲杜牧之。行年纔列宿。去世卽騎箕。室有元瑜婦。家無伯道兒。窮通天可問。禍福理難知。薊路乘槎日。燕都把酒時。高吟思舊賦。何限故人悲。</text>
<title>送李伯胤尹平壤</title>,<text>墨綬西京尹。靑雲吏部郞。絃歌曾舞鶴。枳棘再棲凰。故國興亡地。名都壯麗鄕。江山萬古勝。樓閣九秋涼。共理良千石。需材重一方。應知報政速。朝暮且徵黃。</text>
<title>權士恭大人挽</title>,<text>奕世衣冠胄。年耆德更優。浮榮無祿位。至樂有公侯。野服終身逸。田居萬事休。三男四女子。七袠五春秋。喜慶看仙桂。光陰失壑舟。古今誰得似。高士傳中求。</text>
<title>豐原府院君挽詞四十四韻</title>,<text>乾坤鍾秀氣。河嶽孕英姿。統緖陶山近。淵源泗水追。文章餘事妙。經濟早年期。紫殿通仙籍。丹山覩鳳儀。氷聲振頹俗。玉色立彤墀。致澤君民志。明良際遇奇。講筵隆禮眷。台席費疇咨。國値多艱會。身將隻手持。竭誠西狩日。宣力中興時。利器宜盤錯。孤忠一險夷。灰塵掃宮闕。血肉問瘡痍。指顧重開否。雍容幾獻規。孔明齊利鈍。中令繫安危。剖決無餘務。辛勤不告疲。於時推柱石。與世作蓍龜。化贊宣光美。功羞管晏卑。國威方削弱。廟略乍羈縻。心事靑天在。襟懷白首知。寸誠唯爲國。浮議柰多岐。付命窮通事。全身進退宜。李綱纔去相。宋室欲依誰。直道顏無怍。淸風世共師。結情天北極。遺業洛西涯。綠野裴公逸。蒼生謝傅思。林泉臥未穩。草土禍仍隨。啜粥三霜過。行年六袠衰。精神雖尙爽。疾病已難醫。未欲平治也。如何遽至斯。存亡關世運。得失豈人爲。夜報中台拆。朝無一老遺。儒林爭景慕。時命喜參差。後學將安放。高材竟不施。諄諄臨絶筆。字字愛君辭。事業丹靑煥。勳名竹帛垂。善人天奪速。幽谷日臨遲。士抱山頹恨。民含國瘁悲。仁恩號市巷。遺愛誦童兒。一代身爲範。千秋口是碑。天曹曾忝屬。德宇幸頻窺。濫辱仁言誨。多蒙世分推。中年懷未覿。遠訃信兼疑。莫遂帷堂奠。空題薤露詞。平生瞻卓爾。今日悵何之。一掬西風淚。摧傷不是私。</text>
<title>送韓益之令公出按關西二十二韻</title>,<text>第一關西勝。高城浿水濆。樓臺花裏入。歌吹柳邊聞。鼎立三都壯。鍾鳴萬室殷。遊人金勒馬。美女石榴裙。冠蓋通中國。山川近北垠。觀風方面重。推轂聖情勤。擇代咨于衆。安危付與君。慣持湖外節。曾按嶺南軍。惠愛今何武。書生舊允文。官從入座貴。人自列仙群。劍指回中日。戈橫老上雲。姓名戎虜慴。威望士民欣。虎落何須設。龍庭坐待焚。金城歸節制。磧地盡耕耘。翰苑初聯袂。蘭房久挹薰。水雲頻聚散。杯酒幾慇懃。洛下簪方盍。天涯手又分。菊花當路笑。楓葉待霜醺。病抱兼秋恨。離筵正夕曛。解携心轉苦。憂國鬢仍紛。孝理時爭羨。私情我敢云。惟期麟閣上。泚筆紀殊勳。</text>
<title>鄭相國移窆挽詞二十韻</title>,<text>國在昇平日。人稱善慶門。詩書推將略。文武試戎軒。氣槪三邊肅。威名萬口喧。北門公是寇。中國相爲溫。經濟當時望。遭逢聖主恩。衣冠鴻在網。玉石火炎崑。風雨圓扉夕。雷霆象闕昏。大夫刑不上。三尺法誰論。竟灑投荒淚。寧知得禍根。野朝徒飮痛。天地欲無言。未返夷山駕。難招楚客魂。邊氓爭孺慕。降虜亦聲呑。積慘成銷骨。餘光阻覆盆。佳城千古夢。淺土十年冤。紫誥還前爵。靑山破舊痕。松楸今雨露。日月再乾坤。德業歸公議。哀榮荷至尊。有兒官更盛。無憾事如存。正屬時多難。何由作九原。惟應未死氣。爲國壯藩垣。</text>
<title>送申判書 敬叔 以冊封奏請使赴京三十四韻</title>,<text>運啓瑤圖盛。祥開寶曆春。宗祊隨鼎重。邦命與民新。少海輝銅禁。前星出析津。天書蘄早降。丹極控誰因。物議推專對。宸衷屬藎臣。瑞時人比鳳。名世嶽生申。雅望懸衡鑑。淸標領搢紳。南宮司禮樂。北闕履星辰。藝苑方提學。書筵更作賓。朝廷須利器。王事敢安身。仗節龍灣夕。停驂鶴野晨。邊雲迎入薊。塞月引歸秦。擎奏趨金陛。披誠叩紫宸。無私天雨露。有煥帝絲綸。德澤三韓國。恩波左海民。文章元絶代。寵渥必超倫。錦繡奚囊富。圖書越橐貧。山川曾勝國。道路幾由旬。遲暮偏傷病。疏慵最見親。結交辛下巳。生歲亥先寅。夜燭同南郭。春棲共漢濱。論心齊臭味。開抱絶畦畛。白髮羞貪祿。靑山擬卜隣。知深今管鮑。契密舊雷陳。滅沒看先路。差池任後薪。北溟垂大翼。西海老窮鱗。上國空牽夢。中樞久養眞。詩工憐瘦杜。酒癖笑迂辛。洛下追遊少。天涯惜別頻。朔風吹遠袂。寒日促征輪。聚散平生事。憂歡半世均。銷魂人萬里。托意酒三巡。磧岸氷成陸。關程雪壓塵。歸來應計日。花滿禁城闉。</text>
<title>李承旨信元大夫人挽</title>,<text>翦髻推賢母。高門積慶來。庭前五玉樹。天上一銀臺。紫誥夫人爵。黃堂壽日杯。膏肓二豎厄。五十九年纔。露草先秋落。風泉盡夜哀。荒詞寧紀德。摛筆愧非才。</text>
<title>別席書贈白判官靑海之行</title>,<text>雪後終南色。陽關唱未闌。悤悤將夕日。草草共春盤。竹葉杯心碧。梅花笛裏寒。病懷何惻惻。官路更漫漫。老去分襟苦。情多出語難。男兒重意氣。莫學腐儒酸。</text>
<title>丁大憲胤福遷葬挽詞二十韻 公舊葬白川。夫人高陽。俱改窆。</title>,<text>憶昔吾先子。爲南嶺幕賓。惟時大相國。方作按廉臣。遂許通家好。仍蒙兩世親。當公直宿日。屬我占科辰。款款垂顏密。溫溫出語眞。登門欣御李。投轄幸逢陳。白璧推前輩。靑雲仰後塵。月卿躋柏府。天渥侍楓宸。遽抱傷時病。還忘許國身。主憂期報效。朝望佇經綸。斷夢催長夜。流年限五旬。泉臺無復曉。雨露幾回春。積慶非今日。遺榮卽後人。蘭階群葉盛。桂窟四枝新。石窌高峯下。松阡白水濱。蓼莪追慕切。風木愴懷頻。海月迎飛旐。山煙引去輪。一丘披宿草。雙劍會延津。執紼嗟無路。題詞愧有神。空將思舊淚。重濕寢門巾。</text>
<title>漢陰李相國挽詞二十韻</title>,<text>間氣生賢輔。英名策盛時。高騫丹穴羽。獨秀桂林枝。雅望推山斗。淸朝倚蔡蓍。文章元世業。忠厚自天資。志了公家事。恩紆聖主知。驅馳多亂日。經濟早年期。風采聞中夏。威聲懾外夷。行藏時否泰。進退國安危。報效都忘瘁。艱虞庶盡規。五旬纔得壽。一疾竟難醫。紫極傷亡鑑。靑宮痛失師。宗臣今至此。國事乃如斯。天遽楊公奪。民猶謝傅思。回光泉路賁。失色士林悲。偉蹟歸編簡。豐功在鼎彝。慶餘知積善。身後仗諸兒。德宇雖常仰。高門夙罕窺。遠音承奄忽。長慟竝公私。莫遂生芻奠。空緘薤露詞。只今廊廟上。無復鳳麟姿。</text>
<title>倭橘三顆。奉寄成雙泉。</title>,<text>日域新金橘。龍洲舊木奴。異香仙客採。靈顆海神輸。大似安期棗。圓疑魏國珠。寒霜流玉液。瑞霧濕金膚。錫貢隨蠻舶。分珍自御廚。擘顋看欲噀。遶齒嚼還無。善頌曾聞屈。佳名不取盧。味宜方石蜜。色好近氷壺。陸子懷應切。文園渴未蘇。慇懃持贈意。惆悵我生孤。</text>
<title>疊前韻再寄</title>,<text>木李慙瓊報。詩筒遞鴿奴。休言三顆少。只擬寸誠輸。雁父朝銜果。鮫人夜泣珠。露沾香氣味。天與錦肌膚。快爽偏宜口。甘酸可佐廚。乍刳霜欲落。旋嚼雪疑無。左賦輕龍目。周經笑鹿盧。包來從海國。種處定蓬壺。孝子前身陸。神仙舊姓蘇。知君能色養。斟酌此生孤。</text>
<title>送千秋兼謝恩使赴京十四韻</title>,<text>鶴禁千秋節。龍墀萬國同。遠誠庭實篚。佳氣渚流虹。禮樂隆周日。衣冠盛漢風。藩邦新使者。翰墨舊宗工。文采紆朝望。賢勞在聖衷。鵷班趨紫闕。虎拜覲靑宮。異渥身擎勑。流言帝鑑忠。誦詩知宿業。專對驗奇功。道路吟篇富。江山筆力雄。薊門秋月冷。楡塞夕塵空。往跡遼城鶴。歸期碣石鴻。壯懷元落落。行色更悤悤。萬事悲歡外。多情聚散中。誰憐前歲客。淹病海天東。</text>
<title>成進士汝學內挽</title>,<text>閨房知有秀。主饋見無儀。敬奉尊章喜。賢聞酒食宜。梁鴻非避地。孟耀自齊眉。婉娩平生日。勤劬到老時。俄驚炊臼夢。遽切叩盆悲。丘隴千霜夜。門楣一女兒。寒泉風外響。芳草露前衰。忍讀安仁賦。題詩淚筆滋。</text>
<title>奇領相妾挽</title>,<text>天生佳麗質。早入相門闈。婉娩心常警。恭溫禮莫違。誰知辭世去。不待出兒歸。樹裏鶯猶語。樓前燕自飛。雲看今日夢。霧想舊時衣。漢水殘春色。原城慘夕暉。往來凶換吉。存歿是疑非。忍見回文字。塵生織錦機。</text>
<title>吉城尉翁主挽</title>,<text>玉葉分仙派。銀潢屬紫閽。肅雍王女貴。休顯主家尊。席寵新金穴。疏封古沁園。天心垂雨露。婦則仰蘋蘩。謝砌纔添玉。莊閨遽叩盆。存亡驚似夢。禍福痛無門。月宇瓊娥去。星宮寶婺昏。聖情天掩淚。春色地埋冤。鳳滅臺前影。珠辭掌上恩。欲將詩記德。摛筆媿長言。</text>
<title>權佐郞倜內挽</title>,<text>美質幽閨秀。高門積德來。弄璋纔報慶。炊臼遽聞災。酷禍天何忍。流年鬼欲猜。婺星春失影。鸞瑟夜生埃。草草人間夢。哀哀膝下孩。吾腸久已斷。挽語不成裁。</text>
<title>閔處士挽</title>,<text>藉甚驪興胄。人間六秩強。一生閑是樂。萬事醉爲鄕。有女門楣大。無男世業荒。中年同聚散。今日異存亡。故里空秋月。新阡欲曉霜。情親違執紼。淚入水雲長。</text>
<title>成別坐慈親挽</title>,<text>淑德秀閨闈。流年過古稀。柏舟詩入衛。紗幔業傳韋。露泣先秋薤。塵生舊斷機。北堂愁夜色。西日掩春暉。節行靑編在。精靈寶婺微。傷心南去路。空想曉旌飛。</text>
<title>任上舍世英挽</title>,<text>奕世詩書學。名門孝友風。陳家元季竝。姜被弟兄同。道屈休論命。文高未送窮。流年纔不惑。藥餌奈無功。露重捐芳蕙。風驚怨斷鴻。世皆疑造物。吾欲問天公。古隴秋泉落。荒山曉月空。憑將一掬淚。洒向嶺雲東。</text>
<title>鄭寒岡逑挽詞二十韻</title>,<text>天欲斯文喪。公胡不永年。詩書三禮學。德行四科先。氣脈寒暄近。淵源退老傳。和容春有脚。淸意月無邊。樂道追顏子。談經陋鄭玄。一言期報國。萬事竟歸田。得失身何預。窮通守益堅。丹心天北極。白首洛東偏。理勝神雖旺。年高病未痊。卽今无耇老。從古幾儒賢。篋有新成稿。床餘舊絶編。凄涼函丈地。慘惔早梅天。後死嗟誰與。吾生幸宿緣。銀臺曾寵渥。紫禁共聯翩。形穢慙珠側。材疏愧秕前。開懷何款款。吐語每拳拳。契闊音塵隔。乖離歲月綿。山頹還一夕。玉折遽重泉。道義將安托。摧傷秪自憐。空題薤露曲。無路奠靈筵。</text>
<title>崔知事大夫人挽</title>,<text>海內閨房秀。人間母道崇。黃堂曾愛日。絳帳更淸風。萬事哀榮裏。多生福祿中。兒方二品貴。壽過八旬終。露曉靑山泣。天秋碧蕙空。升堂思舊義。臨挽涕難窮。</text>
<title>沈相國挽詞三十韻</title>,<text>人間眞瑞鳳。天上老文星。禮樂推賢佐。詩書本聖經。蜚英當盛際。高步集明廷。吐論氷生壑。摛詞劍發硎。淸標霜冽冽。雅度玉亭亭。夢卜膺宸眷。訏謨協物聽。麒麟曾畫像。鍾鼎更勳銘。漢代資三傑。唐朝仗九齡。忠言輸藥石。直氣犯雷霆。野外身仍遯。機中織未停。寸心憂亦樂。萬事醉還醒。待士忘畦域。逢人絶渭涇。尊三兼福祿。望八尙康寧。疾祟年回戌。天時斗指丁。露華凋薤葉。風色慘槐庭。寶座傷亡鑑。儒門痛失型。賓筵帷換素。相業簡留靑。台拆天何意。山頹地不靈。生前無甔石。歿後有螟蛉。舞鏡哀孀獨。傳家喜典刑。諫垣初托契。詩社忝忘形。懶慢趨黃閣。從容命綠醽。微才羞白璧。長價溢靑萍。落羽投南徼。沈鱗困北溟。支離頻歲𧏮。暌闊又秋螢。德宇遙常仰。凶音可忍聆。凝塵空廢榻。缺月自虛廳。墨濕新傳札。蘭餘舊挹馨。深情乖紼引。厚義負幽冥。知己平生感。徒然涕淚零。</text>
<title>朴僉知 東說 挽二十韻</title>,<text>間氣生人傑。孤標拔俗奇。詩書元世業。忠孝本天資。台輔當時望。經綸早歲期。高騫丹穴羽。獨秀桂林枝。白簡騰薇省。靑雲集鳳池。東銓推藻鑑。北掖佇論思。瀝血扶多士。分憂借一麾。文星離闕迥。卿月晉班遲。禍難災無妄。膏肓藥未醫。善人今已矣。天道奈如斯。半夜凋瓊樹。新秋折玉芝。原鴒哀弔影。庭鯉痛遺詩。向老憐同病。成童幸見知。西槎曾竝轡。南郭屢傾巵。四十年來事。尋常夢裏疑。交游餘幾箇。契闊亦多時。奄隔平生面。寧堪後死悲。空階蟲自響。古隴草先衰。月暗楊山路。風凄薤露詞。傷心寢門淚。無路洒靈輀。</text>
<title>伏次領議政賜几杖宴詩韻 幷序</title>,<text>聖開多難日。人仰太平年。白首風霜後。黃扉雨露前。烏皮兼賜杖。鮐背共賓筵。齒爵朝中貴。容顏物外仙。睿情優壽耇。溫語荷傳宣。喜氣浮堯酒。歡聲叶舜絃。瞻依天北極。坐惜日西遷。令節重陽近。高名四老先。鯫生偏雀躍。鵬路謝鳶肩。預宴雖無分。吟詩剩欲顚。</text>
<title>伏次領議政賜几杖宴詩韻 幷序 其二</title>,<text>金甌登一相。玉燭啓千年。赫業重光後。佳辰九月前。恩波隨几杖。勝會列盤筵。天上明台象。人間見酒仙。蕭曹承漢惠。方召翊周宣。位舊須調鼎。治新屬改絃。押班欽鵠立。推士喜鶯遷。德望三朝首。康寧五福先。喬松應竝齒。園綺詎齊肩。賴得扶持力。邦基永不顚。</text>
<title>伏次領議政賜几杖宴詩韻 幷序 其三</title>,<text>聖主登三日。宗臣望八年。勳名伊呂上。治化夏商前。几杖紆宸眷。樽罍敞法筵。台階延國老。蓬閣集天仙。道氣顏猶渥。容華髮始宣。深杯傾竹葉。涼韻入松絃。但使歡情洽。休嗟歲序遷。耆英今有幾。齒德共推先。經濟歸能手。安危矢永肩。不才慙善頌。欲和意還顚。</text>
<title>伏次領議政賜几杖宴詩韻 幷序 其四</title>,<text>柱石扶危日。蓍龜倚任年。峨冠黃閣上。鳴佩紫庭前。洛水群英會。香山九老筵。園廬貧宰相。形貌古神仙。玉札中書降。瓊羞御府宣。酒斟鸚鵡盞。樂奏鳳凰絃。盡興衣從濕。多情席更遷。餘生憐最後。盛事記吾先。喜語徒盈耳。卑官敢比肩。天曹舊郞屬。衰劣愧華顚。</text>
<title>伏次領議政賜几杖宴詩韻 幷序 其五</title>,<text>殷朝彭祖壽。周相太公年。宅近東山下。天連北斗前。極星高映座。台曜迥臨筵。道德人中鳳。精英池上仙。蒼生謝安石。白髮范忠宣。玉斝飛秋露。金徽韻夜絃。精神隨日健。民俗與時遷。賤跡群僚後。殘身一病先。從班違望履。孤坐聳吟肩。拙宦眞宜分。名途恐疾顚。</text>
<title>伏次領議政賜几杖宴詩韻 幷序 其六</title>,<text>官居百揆首。壽過七稀年。逸軌商顏後。高風洛社前。絲綸沾異渥。簪履賀新筵。帝賚今良弼。人方古謫仙。謙恭心愈下。感激口難宣。作意排樽俎。平居屛管絃。餘生蒙奬飾。半世任推遷。自幸登門早。翻慙授簡先。銓衡重溷跡。翰墨偶差肩。碩遇酬無路。空傷雪滿顚。</text>
<title>伏次領議政賜几杖宴詩韻 幷序 其七</title>,<text>昭代優賢日。明公乞退年。晩陰松塢側。秋色菊觴前。北斗臨台座。南山入壽筵。笑談何款款。醉舞屢仙仙。飽德纔歡適。頤眞每節宣。安危身繫望。緩急手調絃。聖作時還泰。天扶鼎未遷。遭逢從古少。德業問誰先。士頌爭騰口。人觀競駕肩。明朝謝丹陛。咫尺五雲顚。</text>
<title>伏次領議政賜几杖宴詩韻 幷序 其八</title>,<text>漢典懸車日。周官授几年。禮隆三古上。時屬九秋前。晩砌花成妓。寒庭錦作筵。銜杯能樂聖。餌藥笑求仙。請老同疏廣。加恩異漢宣。天廚分宿膳。法部侑繁絃。富貴心寧泰。淸貧志不遷。微才慙客右。辱遇荷人先。戀德徒銘肺。干名肯脅肩。衰遲思報效。蒲柳懼先顚。</text>
<title>伏次領議政賜几杖宴詩韻 幷序 其九</title>,<text>一千生聖際。八百卜周年。几舃居東後。台星拱北前。風雲朝玉闕。雨露醉瓊筵。儉約身寒士。淸明骨瘦仙。遐齡齊呂尙。相業陋彭宣。對菊憐孤節。栽松聽妙絃。老成方嚮用。賢俊竝陞遷。密勿君臣契。希夷事物先。野朝咸拭目。今古絶隨肩。倘借樽前地。容吾一放顚。</text>
<title>伏次領議政賜几杖宴詩韻 幷序 其十</title>,<text>廊廟登庸日。江湖起廢年。疇咨金殿裏。步武玉除前。已側求賢席。仍開養老筵。貂犀迎上客。軒蓋儼群仙。几與鳩頭至。綸從鳳口宣。盛恩涵賜爵。和氣助薰絃。白首曾三黜。靑雲未九遷。忻逢千載會。慶頌百僚先。鸞掖慙濡翼。蚊山願弛肩。吟壇餘結習。雖老賸狂顚。</text>
<title>伏次領議政賜几杖宴詩韻 幷序 其十一</title>,<text>幸逢煕皥世。新屬聖明年。社稷經綸際。衣冠禮樂前。昏氛收象闕。晝日照書筵。窹寐思良佐。巖廊得老仙。延鄒宮是雪。徵賈室爲宣。瑞吐堯階葉。和鳴舜殿絃。衆賢皆拔擢。餘孼盡流遷。碩望諸公右。淸名一代先。門常稀馬跡。豆不掩豚肩。盛業知誰似。宜生與太顚。</text>
<title>伏次領議政賜几杖宴詩韻 幷序 其十二</title>,<text>朝廷申令典。杖几侈高年。瑞色三台上。恩輝九闕前。太官供賜膳。耆老借開筵。醉飽知殊寵。團欒怳列仙。疏慵今吏部。潦倒舊承宣。自許靑雲器。誰憐白雪絃。身多汲黯病。官謝到撝遷。揣分甘居後。徵詩愧在先。丹衷猶刻骨。素髮已垂肩。落拓從人笑。眞成大劇顚。</text>
<title>啓運別宮挽詞四十韻</title>,<text>竹樹鍾精地。珠城積慶門。蘭儀元肅穆。蕙性自恭溫。淑德膺先鑑。佳祥擁掖垣。朱扉連象闕。翟茀耀魚軒。比玉心逾潔。方椒實更蕃。瑤光徵聖嗣。銀派衍仙源。禍迫天倫滅。災丁寶運屯。陰功開日月。赫業正乾坤。備養宮新築。崇封國大藩。婉愉欽事上。謙挹畏居尊。衣練躬行儉。含飴膝弄孫。內庭防出入。旁逕絶攀援。戚屬時恒飭。親姻意益敦。女箴稱組織。宗牖詠蘋蘩。令聞家爭誦。芳聲世盡喧。靑編詮盛烈。彤管載嘉言。攝理醫無效。憂傷疾有根。璧珪群望畢。川嶽百靈奔。睿孝神明感。慈仁福履繁。謂宜躋壽考。終擬報深恩。鶴算方知命。麟香未返魂。獻桃人已遠。求藥使空煩。夜色虛中禁。春暉屬上元。吉凶眞莫測。脩短詎堪論。月宇娥輝缺。星宮婺影昏。雲輧歸杳漠。飆駕赴崑崙。宿露晞朝薤。餘霜落曉萱。至情天飮泣。長痛地銜冤。饗祀遵周典。儀文倣漢圈。禮勤哀過毀。誠篤事如存。盡制稀前牒。垂光裕後昆。筮從金粟壟。神獻鳳棲原。騩馭宵嚴衛。鷖車夙戒轅。鸞奩留照鏡。蠶館罷繅盆。淚雨迷三殿。悲風咽九閽。旌旙橫浦斷。紼翣向江翻。近海靑松宅。因山碧草痕。咨嗟看滿路。頌慕想窮村。懿範應難泯。徽音永不諼。荒詞寧記德。臨挽只聲呑。</text>
<title>送都元帥張晩出師十六韻</title>,<text>聖餞臨門日。戎裝受脤時。三邊徵漢卒。五路總周師。玉鉞齋壇肅。金郊綵仗移。地維承制閫。天渥照分麾。御賜蛟龍劍。親傳雨露巵。解衣傾昔寵。推轂示隆儀。色動黃犀帶。威張白鵲旗。精光新組練。喜氣壯熊羆。勝算輸帷幄。雄風振朔陲。前旌開月引。後騎陣雲隨。感激能輕敵。驅馳未覺衰。汾陽當國難。去病敢家爲。士志思投筆。軍心誓死綏。犁庭應北漠。破膽已西夷。虎豹胸中略。麒麟畫上姿。功成還奏凱。持此報恩私。</text>
<title>興慶園移葬挽詞</title>,<text>季歷生昌聖。宗周積德新。因心敦友愛。基命自寬仁。宅擁春陵氣。天開白水眞。如何遭世難。不見化家辰。異兆徵先志。陰功與後人。崇封思報本。備禮合尊親。筮就龍蟠地。盟成劍會津。松楸辭舊隴。雨露愴玆晨。拱護朝諸嶽。經營役百神。山雲寒引翣。浦月暗迎輴。永慕纏宸極。餘悲動薦紳。祖途蠲祀典。容衛儼鉤陳。存沒誠無憾。哀榮孝盡倫。蒼黃追往事。深墨痛終身。盛業光扶社。休聲頌在民。從今興慶始。玉葉萬年春。</text>
<title>大行王妃挽詞二十韻</title>,<text>積德高門絶世稀。慶膺沙麓踐椒闈。蘭儀肅穆宜珩佩。象服幽閑稱翟翬。歡奉慈顏雙盡孝。敬承宸極一無違。關雎克協文王化。京室還追大姒徽。表率內庭身作律。防閑外姓愛兼威。星軒正位垂三紀。樛木餘恩洽四圍。堯舜宮中今聖母。姜任天下古賢妃。西遷再耐蒙塵久。東駕纔從隔歲歸。坤則順成天覆燾。陰功重啓日光輝。魯臺夜半書群祲。周祝朝來輟六祈。大德共期仁者壽。少愆何遽疾惟幾。桂花天上秋初落。薤露人間曉易晞。塵鎖瑤光娥月晦。雲沈玉宇婺星微。奎章換揭平生行。組帳虛拋舊日衣。黼座悲懷臨夕寢。儲宮孝思戀春暉。光流鍾鼎芳彌遠。惠庇生民事已非。百物龍輴嚴警衛。六軍鷖輅引驂騑。神遊玄宅催晨蓋。恨入靑山閉夜扉。慘惔松楸風外響。凄涼旗旐月前飛。惟餘未死孤臣淚。哭向泉途不盡揮。</text>
<title>別李校理 綏之 從事都體察幕</title>,<text>玉署儒仙向柳營。藩垣草木聳先聲。禁中謀略無雙士。幕下風流第一英。跋馬遠隨丞相府。從戎新作丈夫行。西州父老恩曾洽。北漠胡雛膽已驚。三路山河歸指顧。九霄旌旆荷光榮。鐵關夜度天磨戟。魚海秋巡雨洗兵。靑瑣舊遊應入夢。白雲遙望也傷情。君親自是無先後。內外何曾有重輕。邊遽卽今資勝算。武功從古出書生。明年待勒燕然石。環佩春風返紫淸。</text>
<title>次洪荷衣迪留題珍島碧波亭韻</title>,<text>沃州形勝此高亭。巨浸微茫入戶庭。三十年前曾宿客。萬重波外一文星。詩題古壁蠻煙濕。筆洗南荒瘴雨腥。天際片帆來越徼。檻邊初旭見桑溟。浦城曉角吹霜盡。金寺昏鍾帶月聽。存沒百齡人是幻。浮沈萬古國如萍。探奇有志身難往。感舊無端涕自零。當日盛名牛斗耀。至今愁色海山靑。蘇翁曩跡留殘刹。蕙草餘香落遠汀。嗟我未成登眺願。却憑佳句替圖經。</text>
<title>送白書記赴任 辛丑</title>,<text>豆滿江邊萬里沙。長白山頭六月雪。將軍醉擁紅氍毹。鐵馬夜蹴河氷裂。碧油年少好男兒。意氣鳴鞭窮虎穴。書生腰下老龍泉。亦欲隨君蹀胡血。</text>
<title>送大同權察訪之任 丙午</title>,<text>槐風舞朝楹。竹雨鳴暮城。老夫攬衣坐。聞子向西京。西京第一區。冠蓋摠仙流。煙霞永明寺。楊柳大同樓。樓臺臨綠水。羅綺春雲裏。聖代重郵官。暫輟金閨吏。道路應驚覩。文星快披霧。分袂華山雲。斷腸南浦樹。臨岐一杯酒。病中違把手。浿水日東流。倘寄相思否。</text>
<title>送李綏之赴尙州</title>,<text>落葉走官道。西風吹禁城。城東一樽酒。此別難爲情。前歲我辭君。迢迢嶺北征。今年君別我。去去天南路。南北聚散間。形容已非故。相知惟寸心。千里亦同調。分襟洛水秋。策馬商山曉。商山有紫芝。爲問山中老。明春雁字回。寄我當歸草。</text>
<title>端陽日葬孫兒 丁未</title>,<text>一片西岡阡。纍纍少完壤。眼前新舊墳。大小森相向。爾魂應不孤。骨肉泉下多。幼者旣如此。老者其奈何。我有一聲淚。揮之當作雨。我有一杯酒。澆之不入土。寒泉爲我啼。幽鳥爲我哭。摵摵白楊風。助我心轉惻。長吟七哀詩。滿目山日夕。</text>
<title>鏡浦</title>,<text>鏡浦平如鏡。有臺如揷柄。水色與天光。靑銅上下竝。造物眞作劇。麗精初發礦。大地卽洪爐。躍金明月影。鑄成一方諸。涵虛三百頃。瑩若新磨出。拂拭愈潔淨。遊人日來窺。羅綺晨粧靚。波面生菱花。藻彩春相映。萬象詎逃形。微塵看自屛。君子鑑於斯。能令思慮整。移爾置胸中。復我虛靈境。團圓了無翳。本體日淸靜。不唯辨姸媸。持以照邪正。四海自太平。澄明同此景。</text>
<title>述懷五百七十言</title>,<text>昭陽大淵獻。四之日吾生。生命等韓蘇。直斗牛箕星。六歲讀章句。受學於家庭。十二稍屬文。通四書兩經。十五結交遊。所交多才英。十六始戰藝。赫赫初起聲。十七失所怙。哀哀凶禍嬰。二十登進士。虛譽人或傾。廿三占大第。發軔靑雲程。槐庭午日鼓。翰苑春風觥。薇垣掌誥華。騎省郞官榮。白虎千秋節。乘驄萬里行。歸朝佐海幕。儤直入西淸。天曹再員外。柏府旋持平。壬辰國遇否。從戎細柳營。寄身鋒鏑裏。豺虎路縱橫。芒鞋走行在。雪涕龍灣城。抗疏得繡斧。杜子賦北征。冒賊尋老母。間關事可驚。揚鑣擬死辱。借筯慙論兵。水蛇寇新退。扈駕回舊京。踰年亞風憲。戮力輸深誠。卅二蒙寵擢。銀臺鬢尙靑。力微功莫效。恩重身還輕。靑羊罰偏酷。百疾與憂幷。草土尙餘息。骨立仍換形。從玆萬念灰。田畝期隱耕。赤鷄又朝天。起廢趨明廷。金牛膺儐選。淹病半途停。九忝代言職。五叨大司成。再諫三玉署。十兵四銓衡。涓露愧無補。淸要空飽更。蒼龍借北麾。煦濡蘇疲氓。撫字拙催科。焦勞不爲名。沈綿困折腰。歸去晉淵明。負譴再寒暑。蟄臥門晝扄。匡時蔑上策。憂國徒傷情。東海浪纔息。西邊釁又萌。堯眉久顰蹙。疆圉方靡寧。耿耿夜不寐。長歌誰爲聽。我有馬武劍。空向伊吾鳴。我有班固筆。未勒燕然銘。氣壯欲呑虜。天高難請纓。乖慵與世左。守拙甘伶仃。軒冕倘來物。何須公與卿。妻兒競笑我。無粟空甁罌。工文不療貧。硏思枉敝精。我謂我道是。我言爾其聆。古今一彈指。天地一旅亭。是身寓兩間。渺然一浮萍。誰能百年內。瑣屑強求贏。有足莫投勢。有手莫捩羹。不操齊門瑟。不撫桓伊箏。不作阮生達。不慕屈原醒。富貴安足羨。彼哉金滿籝。此心苟自保。處世淡無爭。惟將聖賢書。聊以送餘齡。</text>
<title>朴醫仁荃自日本還。遺一善刀。今贈金生 鼎之。</title>,<text>我有扶桑刀。炯然一尺水。黃金作轆轤。快可剸犀兕。初從越橐傳。十襲藏之祕。往往吐光芒。中夜泣魑魅。我欲馘玄蘇。東溟波不起。然後斬月支。煙塵靜北鄙。正値要和時。此志曾未遂。老夫將安用。知生有遠器。持作呂虔贈。他年莫輕試。</text>
<title>山雲詞 庚戌</title>,<text>昔在山中時。白雲爲伴侶。今看一片雲。政向山中去。我欲乘之歸。徘徊亂心緖。朝朝九陌頭。悵望雲生處。</text>
<title>靑藜杖 杖乃己酉歲。自洪陽遞還時。父老所贐者。</title>,<text>洪陽有叟昔相送。恰似山陰餞劉寵。殷勤贈我不以錢。袖中藜杖千金重。叟言得之葛陂東。天上眞仙久呵擁。使君年幾杖於家。所以臨行特相奉。鳩頭刻畫自天成。堅勁正合扶衰用。至今四載尙無恙。出處行藏惟爾共。暗響能令鬼魅驚。奇形每覺龍蛇動。赤藤桃竹摠下風。植物之中無此種。却疑當日太乙精。化成一老來我弄。不向天祿照異書。倚眠時作還山夢。</text>
<title>田父詞</title>,<text>村翁雨中出。荷蓑而戴笠。行野兩相逢。倚杖溪頭立。攢眉問何事。共道今歲惡。春旱夏仍澇。寸粒秋無穫。饘粥旣難給。租稅日已促。昨夜東隣子。官庭死鞭扑。性命不足惜。早願塡溝壑。但識田家苦。不識田家樂。</text>
<title>記夢 幷序</title>,<text>紫宮半夜群仙會。群仙色喜迎我拜。坐我堂中七寶床。怳然身入靑蓮界。餉我一杯般若湯。云是玉帝之瓊漿。啜罷精神頓淸爽。洗盡十年塵土腸。庭前有爐煙細起。令我了悟三生事。瑤空笙鶴覺來失。萬里煙霞迷夢裏。海上蓬萊久無主。樂天偶飽人間苦。唯須作急理歸筇。東風吹老三花樹。</text>
<title>靑梧吟</title>,<text>我把靑梧種。丹山待來鳳。梧老鳳不來。枯瘁將安用。惟須取長枝。斲作瑤琴弄。今世少知音。古調誰與共。銀床素月流。玉檻淸飆動。婆娑翠影中。亦足供吟諷。如何夜雨聲。驚我羲黃夢。時光苦易徂。至寶終難貢。且保歲寒姿。明堂要作棟。</text>
<title>擬古三篇。次成鶴泉韻。</title>,<text>伊余生苦晩。感古意何長。仲連蹈東海。伯夷餓首陽。歎息斯人沒。獨立淚浪浪。花猶稱隱逸。草亦號文章。願言飧此藥。金華問石羊。年芳日衰歇。凄凄露變霜。</text>
<title>擬古三篇。次成鶴泉韻。 其二</title>,<text>悵望楊山路。景色何蒼茫。我友懷珠玉。政在山之陽。笑彼浮世士。役役自奔忙。畏途一何險。十步九羊腸。容華日以減。秋草日以黃。相思不可見。佇立空徊徨。</text>
<title>擬古三篇。次成鶴泉韻。 其三</title>,<text>頹陽頓西陸。天氣倏已涼。淸霜染我鬢。北風吹我裳。蛜蝛弔我室。蟋蟀啼我堂。感念百憂集。曉起時遶床。擧世曠知己。誰人識夜光。爲君歌一曲。商聲何慨慷。</text>
<title>次成鶴泉園林秋夜韻</title>,<text>幽人夜無睡。臥看星滿天。傷時淚已盡。撫古增悽然。開堂背曲木。枕石思淸泉。愁來有古調。此意誰與傳。</text>
<title>次成鶴泉園林秋夜韻 其2</title>,<text>我愛鶴泉子。新詩多古音。生平曠相識。所貴在知心。歸雲戀舊壑。宿雀依空林。此時與君別。寒窓聞夜砧。鍾期一已遠。山水自鳴琴。</text>
<title>次成鶴泉園林秋夜韻 其3</title>,<text>苦無諧俗韻。投簪返故林。誰識衡門下。能存太古心。美人隔秋浦。山高而水深。中夜一聲嘯。靜和松風琴。</text>
<title>題李子陵斜川莊詩帖。陶靖節遊斜川韻。</title>,<text>陶令始彊仕。歸田便告休。至人本無累。含和與雲游。千載後子陵。風韻非凡流。今古一斜川。寒盟尋白鷗。層城怳在眼。羽服仍丹丘。江山吾几席。煙月吾朋儔。細和當時句。獨吟還獨酬。擧杯酹英靈。此樂知也不。人生且信命。異世同忘憂。攘攘宇宙間。榮名安足求。</text>
<title>擬古。次成鶴泉韻。</title>,<text>問子苦何爲。長流賈生涕。吾人落世間。四海皆兄弟。會合詎能幾。飄零似秋蔕。雅志在君民。艱危期共濟。萬事喜乖張。斯道日陵替。惟彼夸毗子。揚揚衒一世。駿馬黃金鞍。華堂白玉砌。貪歡無晝夜。管絃聲嘒嘒。嗟哉草玄士。寂寞門獨閉。窮達各有時。命非人所制。</text>
<title>擬古。次成鶴泉韻。 其二</title>,<text>男兒生世晩。獨立天地中。逸氣橫四海。寧能悲道窮。詩書吾素業。氷蘖吾家風。萬古一瞬息。六合一樊籠。惟須學玉訣。駕欻登瀛蓬。揮斥九霄上。浮遊無始終。携手赤松子。長揖東王公。問君方抱病。此意誰與同。時序忽已暮。露砌吟秋蟲。人生且自樂。何必懷忡忡。</text>
<title>次張新豐贈詩韻以謝</title>,<text>旭日上東隅。冠佩照通衢。老子起出門。披霜振朝裾。多病怯造請。竊祿慙吹竽。夙慕草玄士。乃在城西居。迎我入靜室。淸言勝讀書。宿露簷花濕。閑園春色餘。況逢倚樓人。初不費招呼。鼎坐拚一笑。臨去重踟蹰。論文及素訣。令我味道腴。願言終日夕。詩酒以相娛。歸來委巷雨。五字隨雙魚。欲報愧形穢。燕石廁隋珠。</text>
<title>贈安南國使臣二首</title>,<text>萬里來從瘴癘鄕。遠憑重譯謁君王。提封漢代新銅柱。貢獻周家舊越裳。山出異形饒象骨。地蒸靈氣產龍香。卽今中國逢神聖。千載風恬海不揚。</text>
<title>贈安南國使臣二首 其二</title>,<text>聞君家在九眞居。水驛山程萬里餘。休道衣冠殊制度。却將文字共詩書。來因獻雉通蠻徼。貢爲包茅覲象輿。回首炎州歸路遠。有誰重作指南車。</text>
<title>贈安南國使臣二首 肅次芝峯使公韻 安南使臣馮克寬</title>,<text>異域同歸禮義鄕。喜逢今日共來王。趨朝接武殷冠冔。觀國瞻光舜冕裳。宴饗在庭沾帝澤。歸來滿袖惹天香。唯君子識眞君子。幸得詩中一表揚。</text>
<title>贈安南國使臣二首 肅次芝峯使公韻 安南使臣馮克寬 其二</title>,<text>義安何地不安居。禮接誠交樂有餘。彼此雖殊山海域。淵源同一聖賢書。交隣便是信爲本。進德深惟敬作輿。記取使軺回國日。東南五色望雲車。</text>
<title>重贈安南使臣疊前韻</title>,<text>我居東國子南鄕。文軌由來共百王。奉使喜觀周禮樂。趨班榮廁漢冠裳。雲移殿陛迷仙仗。煙矗宮爐識御香。同沐聖恩瞻盛事。強拈詩筆僭揄揚。</text>
<title>重贈安南使臣疊前韻 其二</title>,<text>辛苦梯航走帝居。越中歸路一年餘。相逢海外難逢客。得見人間未見書。蠻館旅懷無竹葉。瘴江行李有藍輿。君還正位春風早。梅嶺淸香想滿車。</text>
<title>重贈安南使臣疊前韻 肅和再次海東芝峯使公前韻 馮克寬</title>,<text>居鄕必擇魯鄒鄕。講道同師孔素王。學海浚源淵浩浩。筆花生彩色裳裳。詩囊金玉珠璣寶。藥籠參苓朮桂香。公我迭爲賓與主。儘東南美任稱揚。</text>
<title>重贈安南使臣疊前韻 肅和再次海東芝峯使公前韻 馮克寬 其二</title>,<text>往往來來閱日居。客中二十又旬餘。衛身健僕惟長劍。交臂良朋有古書。迎至禮行胥鼓舞。生陽氣復已權輿。途長馬快遄歸早。任重方知是大車。</text>
<title>又贈安南使臣疊前韻</title>,<text>廣南窮處是炎鄕。傳譯來賓閱幾王。從古山川銅作界。至今風俗卉爲裳。將軍石室黃茅瘴。仙客金爐白線香。四海一家肝膽照。對君眉宇喜淸揚。</text>
<title>又贈安南使臣疊前韻 其二</title>,<text>黃髮翩翩別舊居。朝天年到者稀餘。詩成上國千秋節。恩荷重霄一札書。萬里衣冠登玉陛。五雲宮闕侍金輿。壽星他日回南極。光彩分明照使車。</text>
<title>又贈安南使臣疊前韻 喜得海東芝峯使公詩序。謹再次韻。以表同使大筆手澤者。馮克寬</title>,<text>氣孕山奇水秀鄕。多公瑰俊邁楊王。明于刑五種吾德。展厥材多製彼裳。泛海輕槎牛斗耀。襲人和氣麝檀香。詩傳增重鷄林價。從此聲名大播揚。</text>
<title>又贈安南使臣疊前韻 喜得海東芝峯使公詩序。謹再次韻。以表同使大筆手澤者。馮克寬 其二</title>,<text>少同孟氏接隣居。年壯而行學力餘。佐主都從身道德。澤民全是腹詩書。中華路入輕乘駟。碩果春來喜得輿。貢了言還歌四牡。海邦早早望回車。</text>
<title>贈安南使臣。又疊前韻。</title>,<text>交趾風煙別一鄕。曾將白雉獻周王。身過越嶺初驚雪。足涉燕都幾裂裳。翡翠巢邊盧橘熟。桂林叢裏臘梅香。應知歸路堪乘興。南望悠然意自揚。</text>
<title>贈安南使臣。又疊前韻。 其二</title>,<text>識面寧嫌異域居。心期傾盡笑談餘。犀珠舊認蕃方貨。風俗曾傳地誌書。南極老人朝聖主。北京長路任征輿。見君疑是磻溪叟。倘遇周文載後車。</text>
<title>贈安南使臣。又疊前韻。 再次韻。敬答海東芝峯大手筆。馮克寬</title>,<text>起身卿相自閭鄕。奉國書來朝聘王。執贄將誠通輦篚。轉寒回暖襲氈裳。淸光幸接龍顏秀。芬馥濃含鷄舌香。道我東南文獻域。高皇御製尙褒揚。</text>
<title>贈安南使臣。又疊前韻。 再次韻。敬答海東芝峯大手筆。馮克寬 其二</title>,<text>遠來異趣近同居。會上從容談笑餘。共對九霄千里月。恭承一札十行書。人才氣化關風土。封域山川括地輿。歸國僚朋如見問。今天下統已同車。</text>
<title>贈安南使臣排律十韻</title>,<text>聞道交南俗。民居瘴海堧。恩綸新雨露。封壤舊山川。界割群蠻表。風連百越偏。時淸呈瑞雉。水毒跕飛鳶。象自村童馭。香隨賈客船。沙邊饒蜮弩。淵底吐蛟涎。地氣先春暖。梅花未臘姸。貢憑重譯舌。家養八蠶眠。彩畫周王會。銅標漢史編。逢君還作別。相憶五溪煙。</text>
<title>贈安南使臣排律十韻 肅次芝峯使公長律十韻 馮克寬</title>,<text>極判洪濛氣。區分上下堧。東西南北界。淮海濟河川。越奠居初定。天中正不偏。周林驅虎豹。虞敎樂魚鳶。閭巷開書塾。旗亭賣酒船。雨晴添象跡。風暖送龍涎。含忍強爲勝。摛文巧弄姸。萬花爭秀發。群動任安眠。王道車書共。皇朝志紀編。詩成聊使寫。霞燦海雲煙。</text>
<title>贈琉球國使臣近體 十四首</title>,<text>相逢萍水帝城中。目擊從知意自通。金闕瑞雲朝佩響。玉河明月夜尊空。休言海外乾坤別。却喜天心雨露同。聞道南州梅信早。肯將春色寄來鴻。</text>
<title>贈琉球國使臣近體 十四首 其二</title>,<text>一笑燕雲萬里臺。羨君行色日邊回。中原地向南溟盡。去路船從百越開。橘浦煙深啼翡翠。龍溪雨濕熟楊梅。東風入律波濤息。爲問他年倘再來。</text>
<title>贈琉球國使臣近體 十四首 其三</title>,<text>聞說君居瘴海漘。拍天鯨浪闊無津。封疆久與耽羅近。風俗應將駱越親。南極星辰千島曙。北山花卉四時春。交隣舊好須相念。異域何嫌識面新。</text>
<title>贈琉球國使臣近體 十四首 其四</title>,<text>炎鄕杳在海中間。從古風煙接百蠻。地勢雄臨龍伯國。溟濤屹立濟靈山。輕綃久識芭蕉細。異貨曾聞玳瑁斑。歸去應知皇澤厚。好隨春色一時還。</text>
<title>贈琉球國使臣近體 十四首 其五</title>,<text>銜命來從海外天。驛程行盡幾山川。皇家一統車書日。使節同觀禮樂年。燕地風霜春筆下。浙江煙雨暮帆前。遙知別後襟期在。夜夜分明片月懸。</text>
<title>贈琉球國使臣近體 十四首 其六</title>,<text>火海茫茫接大荒。秪憑刳木作津梁。波間日月開封域。徼外河山漏職方。地產珠香充貢篚。身將玉帛側班行。使歸定向居人道。中國于今有聖皇。</text>
<title>贈琉球國使臣近體 十四首 其七</title>,<text>舶趠風來海氣腥。蛟龍窟上雨冥冥。陰崖十月梅花白。曲岸三冬荔子靑。東極先看暘谷日。南溟俯瞰老人星。相逢自是前緣在。異說如今儘可聽。</text>
<title>贈琉球國使臣近體 十四首 其八</title>,<text>傾蓋烏蠻笑語同。心親不待象胥通。羈愁夜對燕山月。鄕思春隨海嶠風。地入波濤迷上下。天懸星斗辨西東。知君掛席歸程穩。興在虛無指點中。</text>
<title>贈琉球國使臣近體 十四首 其九</title>,<text>曾從輿地誌中參。風俗山川已熟諳。日月竝明天內外。波濤不隔海東南。間關水陸炎程萬。辛苦梯航象譯三。邂逅今朝眞自幸。使還他日足奇談。</text>
<title>贈琉球國使臣近體 十四首 其十</title>,<text>神仙本自海中居。南斗星躔切太虛。風汛往來徐市國。山川出沒祝融墟。樹浮白日連桑域。浪蹴靑天入尾閭。安得隨君輕棹去。共尋蓬島跨鯨魚。</text>
<title>贈琉球國使臣近體 十四首 其十一</title>,<text>析木津連積水賖。幸逢冠蓋會中華。樓船遠涉馮夷窟。使節來乘海客槎。萬里踏殘燕北雪。二年開盡日南花。人生落地皆兄弟。況値車書共一家。</text>
<title>贈琉球國使臣近體 十四首 其十二</title>,<text>漲海之中若木西。提封自昔近雕題。地窮南紀星辰大。天豁東溟日月低。山出異禽饒翠羽。水藏靈獸富文犀。揚帆會得長風便。脚下洪濤路不迷。</text>
<title>贈琉球國使臣近體 十四首 其十三</title>,<text>慣憑重譯覲天王。國號流求肇自唐。千古山川香作界。一方民物海爲鄕。鯨鯢噴水恒成雨。橘柚經冬不見霜。聖化秪今無遠邇。想看文敎洽窮荒。</text>
<title>贈琉球國使臣近體 十四首 其十四</title>,<text>炎徼人煙是故園。東風萬里引歸軒。湖邊靑草春光動。嶺外黃茅瘴氣昏。路盡七閩惟有海。天連南極欲無坤。客中惆悵燕山夕。多少離情贈一言。</text>
<title>贈琉球國使臣近體 十四首 奉酬贐敬朝鮮台使 琉球使臣蔡堅</title>,<text>海外覿面是奇逢。詎知一見卽包容。皇恩浩蕩均霑被。珠玉淋漓我獨深。長才偉略靡雙匹。幹國謀王第一人。予心感佩眞忘寐。耑竢他年敎復臨。</text>
<title>贈琉球國使臣近體 十四首 肅勤申贐朝鮮台使 琉球使臣馬成驥</title>,<text>堯天舜日照遐方。航海梯山來帝邦。不期而會天下國。凡有血氣悉稱降。邂逅相遇雖萍水。前緣夙定非偶然。喜承晤敎固所願。倏爾東南兩分還。</text>
<title>謝琉球使臣贈詩及刀扇</title>,<text>燕市相逢意氣豪。感君持贈重鵝毛。傳來妙墨披金薤。格外淸詞動彩毫。明月乍隨鸞尾扇。赤霜新灑雁翎刀。歸裝十襲須珍玩。眼裏長思手亦勞。</text>
<title>渡江舟中戲成 時倭報甚急。地主亦不出送。</title>,<text>寂寞扁舟鴨水津。風光猶似昔年春。誰能解唱陽關曲。唯有江波送遠人。</text>
<title>遼東</title>,<text>東北雄藩控一方。遼陽自昔壯金湯。天連瀚海秋常早。地接陰山夏亦涼。跋馬塵沙隨客袂。賦詩風月入奚囊。薊門此去知何許。塞草關雲萬里長。</text>
<title>海州衛</title>,<text>孤城雉堞杳難分。鼓角喧喧到處聞。駿馬人皆燕俠客。輕車誰是漢將軍。龍沙日照回中雪。雁塞烽沈老上雲。從古華夷交枕地。倚樓吟望正西曛。</text>
<title>東昌道中</title>,<text>遼西征路接燕幽。大野茫茫極北陬。白草連天秋色老。黃沙滿目夕陽愁。鋪聞八里如名近。河喚三叉學字流。望裏東昌看更遠。暝鴉飛盡古城頭。</text>
<title>路遇戰馬千百爲群。將給東征戰士者。</title>,<text>名駒躞蹀耳生風。一一來從渥水中。價重燕臺千里駿。色殊天廏五花驄。龍荒宿草呑應盡。鴨綠長波飮亦空。待得明春征戰罷。好歸煙月華山東。</text>
<title>次古長城韻</title>,<text>設險初期北虜平。豈知胡向膝前生。山河畢竟歸劉氏。不是秦城是漢城。</text>
<title>盤山</title>,<text>盤山城上月如盤。夜宿孤郵暫解鞍。聽盡曉鷄眠屢警。北風吹作五更寒。</text>
<title>寫懷</title>,<text>作客頻年萬事非。風塵潦倒壯心違。霜驚志士秋來鬢。淚滿孤臣病後衣。上國繁華愁裏過。故鄕迷路夢中歸。東雲底處傳消息。碧海天長雁不飛。</text>
<title>路逢李總戎 如柏 打圍</title>,<text>隴西家世總才雄。人道兒郞有父風。紫電靑霜千劍戟。金羈鐵馬萬羆熊。寒雲箭落飛禽盡。曠野塵驅穴兔空。較獵定非供戲樂。東征將欲試戎功。</text>
<title>塞下曲</title>,<text>邊塞秋來早閉關。朔天雲淨雪中山。單于獵罷歸窮漠。漢將橫戈意氣還。</text>
<title>塞下曲 其二</title>,<text>東北煙塵靜帝關。漢家功業勒燕山。胡姬粉面能騎射。日暮雙雙走馬還。</text>
<title>路傍古墓</title>,<text>荒墳臨大道。宿草有殘碑。年代不知幾。雲仍今是誰。野燒芻狗沒。山晩石羊悲。客意正凄切。寒風鳴樹枝。</text>
<title>夷齊廟</title>,<text>今古灤河水。名因二子奇。城寒孤竹國。山遠採薇時。香火千年廟。淸風百世師。客來重起敬。再拜讀殘碑。</text>
<title>次夷齊廟板上韻</title>,<text>人心爭去紂。大義獨存商。最恨磻溪叟。來從渭水陽。朔風魂魄苦。春雨蕨薇芳。浪死田橫客。區區笑半洋。</text>
<title>玉田</title>,<text>杳杳秦京道。凄凄楚客愁。雲歸遼海夕。雁度薊門秋。綠水環朱戶。靑帘隱畫樓。囊空無酒債。輕脫鷫鸘裘。</text>
<title>玉田次而述韻</title>,<text>紅樓珠箔掩笙歌。十里分明畫裏過。楊柳東頭皆玉女。彩橋南畔卽銀河。千門碧樹秋深少。萬井靑煙日暮多。明月曲欄淸夜後。美人何處望姮娥。</text>
<title>祿山橋</title>,<text>譙樓畫角暮城頭。山色蒼蒼落日愁。遺憤千年橋下水。至今難洗祿兒羞。</text>
<title>冬日食來禽果</title>,<text>奇品端居衆果先。應須箇箇直千錢。當寒曼倩偸難得。解渴文園病卽痊。霜着玉肌嘗處軟。露凝猩頰摘來鮮。令人一嚼除煩惱。逸氣飄飄骨欲仙。</text>
<title>夜坐書懷</title>,<text>帝里光陰逼歲除。寂寥庭院鎖深居。銅龍漏滴三更後。金鴨香消一炷餘。愁裏澆胸樽有酒。客中彈鋏食無魚。寒來病怯窓前月。唯把殘燈照夜書。</text>
<title>遣懷示而述十韻</title>,<text>才俊吾而述。風流自不凡。官淸員外置。職重殿中監。雁塞隨金節。鸞書捧玉函。疏慵今白首。潦倒舊靑衫。羽檄飛千里。音塵隔一緘。傷時同賈誼。居郡異陳咸。鏟彩聊趨俗。持心不畏讒。沈冥眞吏隱。酸冷假頭銜。素志投朱紱。高情憶翠巖。蓴鱸有歸興。滄海一孤帆。</text>
<title>薊州道中</title>,<text>驛程迢遞暮雲間。落日蒼茫鳥獨還。望裏煙鬟纔一髮。行人說是薊門山。</text>
<title>見獵者</title>,<text>白面誰家子。橫行官道傍。向人誇意氣。躍馬射黃羊。</text>
<title>深河</title>,<text>楡塞陰雲凍欲無。隔林煙火數村孤。斜陽半露靑山面。彷彿龍眠水墨圖。</text>
<title>酒店</title>,<text>多少靑旗出畫墻。床頭酒滴小槽香。燕姬掩面含羞態。背指銀甁款客嘗。</text>
<title>自十三山雇車。夜到閭陽。</title>,<text>行子車中宿。起看車上霜。野煙迷去路。邊雪濕行裝。群動方潛息。殘生獨歎傷。孤城夜正黑。何處覓閭陽。</text>
<title>塞下兒</title>,<text>輕身塞下兒。少小能騎馬。擘箭向黃雲。飛塵驀平野。風沙何處歸。應宿遼城夜。</text>
<title>伯顏洞</title>,<text>病客窮山裏。崎嶇石路危。塞深刁斗靜。村冷橐馳飢。古洞雲埋逕。寒林雪壓枝。春光何處覓。消息柳先知。</text>
<title>三渡河</title>,<text>遼野蒼茫征馬遲。陰風慘惔寒天悲。長河百尺氷猶滑。古峽三冬雪未滋。臺中龍虎去已遠。山上鳳凰鳴何時。棲禽入樹雲歸壑。日落行人迷所之。</text>
<title>龍灣別李輔德 而遠 赴京</title>,<text>歸來故國歲新更。今日孤城又送行。天末路連燕塞冷。雪中人度鴨江晴。一年跋涉言猶厭。萬里間關夢亦驚。折贈橋頭楊柳色。東風無限別離情。</text>
<title>箕城別而述先向海西</title>,<text>倦路經年尙未歸。帝城煙樹夢依依。關河白雪埋春色。遼薊黃塵入客衣。身逐北雲曾竝轡。淚添南浦各分飛。橋頭柳短難堪折。江水無言對夕暉。</text>
<title>宿大慈寺次沈相公一松韻 幷序</title>,<text>冷煙堆裏古禪關。門枕寒流碧一彎。幽徑客從斜日入。暮林僧共宿雲還。龍灣舊跡天涯路。馬首新詩雪後山。斷磬孤吟追往事。可堪惆悵十年間。</text>
<title>曉發開城</title>,<text>馬毛如蝟曉霜凝。泠逼吟鞍病骨稜。靑石雪埋雙峽路。白楊煙鎖十王陵。荒臺有恨千年月。別澗無聲一夜氷。望裏金郊知不遠。亂峯呈翠凍雲層。</text>
<title>龍泉館</title>,<text>薄暝投空驛。疏林鳥宿時。人寒依竈火。客暖待村醨。忍凍拈吟筆。呼湯鎭病脾。宵分仍不寐。缺月下西池。</text>
<title>劍站闕官候。仍憩山店。</title>,<text>古驛居人盡。空村草樹連。靑山流水畔。白屋小峯前。棘刺衣從破。溪氷馬怯穿。崎嶇問征路。西日送吟鞭。</text>
<title>劍水</title>,<text>旣以劍名水。胡乃潛其鋒。軒轅之所遺。歐冶之所鎔。精光能射斗。變化卽爲龍。靑萍久淪沒。薛燭今難逢。從此延平津。一去杳無蹤。水哉果何取。但見波溶溶。安得淬利刃。萬古除群兇。</text>
<title>棘城</title>,<text>洞仙南畔鳳陽城。荊棘叢中路不平。林下怨烏啼有血。石邊流水凍無聲。煙塵故壘鵰晨落。風雨荒原鬼晝行。往事凄涼何處問。客來今古一傷情。</text>
<title>洞仙館</title>,<text>洞仙風雪十年情。匹馬重遊眼更驚。曾是故人相別處。水流猶作斷腸聲。</text>
<title>贈車祕書 天輅</title>,<text>論文每喜刮金篦。何幸玆遊偶共携。博學談天傾稷下。雄詞拔地陋江西。三生翰墨千篇富。廿載官銜五品低。知得錦囊珠玉滿。歸裝他日免輕齎。</text>
<title>次朴說之贈尹黃州韻</title>,<text>慣曾爲客此中遊。聽斷笙簫月下樓。千里塵沙重跋涉。一場樽酒舊風流。裁詩有興山當眼。倚醉無端帽側頭。聞說政聲人共頌。蘇仙今復在黃州。</text>
<title>發中和抵浿水</title>,<text>生陽館裏日三竿。卯酒微醺破早寒。遙望碧城圖畫裏。彩船輕颺古江干。</text>
<title>自黃州先到箕城。錄奉月沙。幷諸從事。</title>,<text>同來却恨不相隨。回首黃岡策馬遲。雲隔玉人迷使節。雪粧瓊樹想仙姿。腸回古館陽生夜。眼斷孤城日落時。認得行旌猶未遠。文星已動浿江湄。</text>
<title>贈李正郞子敏</title>,<text>一蹴靑雲萬里開。衣冠德水世多才。文星久向南宮照。使節纔從北極回。詩筆雄詞籠物色。酒杯豪氣動樓臺。路人拭目瞻行蓋。書記何如御史來。</text>
<title>墜馬傷右臂戲成</title>,<text>宣慰才名錢不直。誰言聲價馬難支。輕身偶犯垂堂戒。委轡還忘朽索危。傷足向來憂孝子。折肱從此作良醫。浮生禍福何欣戚。左手猶堪把酒巵。</text>
<title>箕城病臥遇雪。錄奉月沙</title>,<text>頑雲醞雪下江城。亂入重簾細有聲。萬樹梨花春富貴。千門璧月夜分明。舟中訪友騷人興。驢背尋詩病客情。須識天公偏解事。故敎旌節滯嚴程。</text>
<title>肅寧館</title>,<text>千里遊蹤十載寒。樓臺隱映暮雲端。當年意氣豪狂甚。贏得居人指點看。</text>
<title>安州</title>,<text>路盡安陵歲暮天。碧城西北古淸川。氣連葦荻雲沈海。寒入漁蓑雪壓船。詩思㶚橋驢背上。客愁關樹馬蹄前。今來病負登樓興。誰識風流李謫仙。</text>
<title>拱江亭</title>,<text>堅氷坦成陸。來往免乘危。馬滑行偏怯。狐寒聽不疑。日臨金閃閃。天映玉差差。愁絶津亭夕。靑山亦白髭。</text>
<title>在箕城以病落後。遠接一行先發。寄南郭老兄。</title>,<text>病裏輸君早着鞭。不堪淹臥浿江邊。汰來瓦礫宜居後。行處駑駘敢在先。梅蕊暗驚當臘日。柳絲輕媚欲春天。相思一片龍灣月。幾向愁中看缺圓。</text>
<title>嘉山</title>,<text>安定館中初月落。嘉平嶺上曉星高。十年馬首頻千里。萬事人間已二毛。關樹刺天迷去路。峽風驅雪撲征袍。只今無復爲州夢。謾有歸心折大刀。</text>
<title>元日</title>,<text>孤臥山城病裏身。旅窓還遇頌椒辰。香燈舊俗消殘夜。梅柳新粧媚上春。四十年光初滿日。一千里路未歸人。夢魂不道天涯遠。淸曉依然入紫宸。</text>
<title>夜吟</title>,<text>臥久寒窓夜色遲。病來心事一燈知。間關世路餘霜鬢。潦倒年華斷酒巵。雲外林巒晴雪後。水邊籬落早梅時。三生宿債消難盡。強欲抽毫試覓詩。</text>
<title>人日</title>,<text>經年仍抱病。今日喜爲人。柏酒追歡夕。梅花漏洩春。江山新氣象。詩句舊精神。擁褐寒窓畔。殘燈夜獨親。</text>
<title>倦遊</title>,<text>倦遊經歲馬蹄穿。藥餌扶身病未痊。世事自生新白髮。風情不減舊靑年。西湖欲動尋梅棹。北郭初晴掃雪天。明日淸川江上路。好看吟聳㶚橋肩。</text>
<title>有感</title>,<text>西遊行盡短長亭。誰記風塵老客星。唯有多情驛邊柳。春來着眼向人靑。</text>
<title>憶歸</title>,<text>憶歸休上望鄕臺。隔歲蓬門尙未開。西塞山川輸點筆。南樓風月入停杯。寒消野渚年前雪。暖到江城臘後梅。東洛故園長在夢。好隨春色一時回。</text>
<title>博陵</title>,<text>博陵煙樹暗迢迢。渡口平沙閣暮潮。萬里雪中開玉界。二江氷後駕銀橋。天寒白屋依林小。日落靑山隔海遙。吟盡客懷歸未得。一窓愁病掩蕭條。</text>
<title>題畫</title>,<text>凍雪離披曲岸西。冬靑苦竹互低迷。山禽也是多情思。來向梅花樹裏棲。</text>
<title>聞補賜誥命冕服。迎勅後陳賀有感。</title>,<text>帝澤隨春域外覃。九天綸綍映芝函。河淸慶會千年一。華祝歡呼萬歲三。心切子牟思魏闕。病同司馬滯周南。龍墀此日違趨賀。歌頌無能只自慙。</text>
<title>自嘉山東還。寄懷月沙。</title>,<text>梅花落後杏花風。強半春光逆旅中。千里西來違附驥。一槎東去趁歸鴻。艱危抱病詩排悶。磊磈澆胸酒策功。怊悵勝遊辜宿約。故人靑眼幾時同。</text>
<title>浮橋</title>,<text>百丈津頭簇萬船。危橋倏架亘長川。蛟龍抱柱千尋窟。烏鵲橫河七夕天。華表晝懸滄海日。彩虹春臥碧波煙。使君威令同神造。血石驅來不待鞭。</text>
<title>安興館</title>,<text>乍寒天氣半陰晴。曲岸新泥水欲生。千里烽煙來絶塞。百年愁病倚孤城。雪藏深樹春無色。潮落空江夜有聲。爲客異鄕淹臥久。東風多少未歸情。</text>
<title>百祥樓</title>,<text>萍蹤曾作仲宣遊。脚踏西關數十州。一夢五年來又去。春風吹入百祥樓。</text>
<title>有懷玄軒</title>,<text>樽酒城南夢舊遊。客來經歲臥西州。窮鄕問病誰靑眼。遠地逢春自白頭。江上風波無日息。世間岐路幾時休。百年知己玄軒老。應隔天涯共此愁。</text>
<title>道中</title>,<text>東風引我故鄕還。二月春光驛路間。何處玉人吹玉笛。曲中楊柳滿江關。</text>
<title>漫書</title>,<text>輕氷初散軟風吹。春色今年也自遲。江上梨花猶白雪。渡頭楊柳未黃鸝。北門烽火平安後。東路塵沙跋涉時。景物撩人吟思苦。錦囊新得幾篇詩。</text>
<title>安興村舍</title>,<text>孤城日午掩重茅。曲岸東頭二水交。江國病餘無客到。野扉春後有僧敲。杜陵詩句多因興。楊子文章未解嘲。懶向芳園尋物色。嫩紅偸着小桃梢。</text>
<title>淸川感古</title>,<text>水驛微茫大野頭。百年懷抱倦登樓。窓聞小雨天難曉。城枕寒江地易秋。煙外亂山朝暮色。寺前芳草古今愁。客來欲問隋唐事。相對漁樵一笑休。</text>
<title>寒食前一日。風雨甚惡。</title>,<text>春信無端雨送來。餘寒悄悄作愁媒。花神苦被封姨妬。勒盡芳心不放開。</text>
<title>寒蹤</title>,<text>寒蹤本出涸陰鄕。潦倒猶無得熱方。人世塞翁曾失馬。路岐隣客幾亡羊。原思志業貧非病。杜甫平生老更狂。須識自家淸意味。蕭然高臥北窓涼。</text>
<title>登小亭望江口</title>,<text>蘼蕪十里俯江皐。隔屋春聲聽怒濤。帆腹好風朝後飽。浪頭新水夜來高。登樓興逸題黃鶴。跨海心雄掣巨鼇。寒却鷗盟歸未得。夢隨蓑笠入漁舠。</text>
<title>次簡易堂韻 簡易堂。卽崔同知岦。以堂爲號。</title>,<text>休道騷壇李杜亡。知公文燄與爭長。高名今古瞻山斗。美瑞賢愚識鳳凰。開逕蓬蒿追蔣詡。滿船書畫比元章。詩中物色分留少。更把何詞揭此堂。</text>
<title>次簡易堂韻 簡易堂。卽崔同知岦。以堂爲號。 其二</title>,<text>賴公風雅未全亡。文襲先秦韻更長。逸足跼途千里驥。奇毛驚世九苞凰。聲名上國騰牋奏。寵渥中天煥寶章。歲晩工程歸簡易。百年無恙讀書堂。</text>
<title>箕城感古</title>,<text>少年豪氣壓梨園。處處樓臺歌吹喧。萬古山川箕子國。一城花柳莫愁村。綾羅錦繡傷心色。風月芙蓉滿目痕。往事登臨成感慨。斜陽獨立普通門。</text>
<title>春曉</title>,<text>遙夜山城聽子規。五更羈枕夢醒遲。推窓正見空庭月。掛在梨花最上枝。</text>
<title>卽事</title>,<text>佳麗名都景最饒。滿城晴日綺羅嬌。遊人白馬長安市。美女靑樓浿水橋。花外轉笙鶯巧舌。風前學舞柳輕腰。一春無賴繁華地。病後書窓坐寂寥。</text>
<title>西遊</title>,<text>西遊意氣昔何雄。鞍馬山川脚底窮。江館梨花三月雨。驛樓楊柳十春風。重來領略身今病。一去繁華夢已空。堪笑浮生緣底事。百年辛苦路岐中。</text>
<title>客意</title>,<text>驛邊楊柳綠初斜。春色凄凄苦憶家。客意尋常驚節序。詩情多少感年華。兩三點雨濕楡莢。廿四番風吹楝花。臨路羨他耕野叟。一犁隨分足生涯。</text>
<title>春</title>,<text>入眼溪山活畫新。柳眉花臉摠精神。東君定是丹靑手。描作人間萬象春。</text>
<title>戲題</title>,<text>東風無意緖。似與人相忤。掃盡枝上花。不掃愁痕去。</text>
<title>偶書</title>,<text>關河千里遠。宇宙一身孤。策杖閑多少。吟詩病有無。春愁憑燕語。午睡任鶯呼。久負銜杯興。花應笑殺吾。</text>
<title>三月十日</title>,<text>韶光九十餘二十。佳景悤悤能幾何。靑山半面夜雨濕。紅杏一村春風多。香逕含泥燕築室。芳園釀蜜蜂分窠。前歲離家客未返。夢中歸去空煙蘿。</text>
<title>蔥秀嶺</title>,<text>嶺名蔥秀秀而奇。一十年中四過之。着眼山靈應識我。多情物色故須詩。風雷萬壑晴泉落。錦繡千層宿雨滋。駐馬貪看心未愜。夕陽回首獨歸時。</text>
<title>玉溜泉</title>,<text>泉流決決石粼粼。水色山光儘可人。欲學佛圖來洗濯。此翁方寸本無塵。</text>
<title>道中</title>,<text>數家煙火野橋前。極目荒墟樹接天。人向亂峯靑處去。犢尋芳草綠邊眠。棠梨影下空流水。布穀聲中未種田。三月妨農兼惜雨。西民何以過今年。</text>
<title>吾助川午憩</title>,<text>年年草色上征袍。西塞羈遊問幾遭。山鳥笑人長役役。津亭送客亦勞勞。金巖霽日初紅杏。劍水春風已碧桃。吾助川能助吾興。新詩寫出氣偏豪。</text>
<title>述懷</title>,<text>一官何苦老難休。臥病生涯得自由。詩似巧工雕萬物。酒爲長帚掃千愁。鳥啼有恨催春盡。花落無言逐水流。文字向來堪遣興。連篇富可敵公侯。</text>
<title>還家</title>,<text>餘生專荷聖恩偏。千里歸來萬死年。芳草閉門三月後。落花扶杖一春前。詩中結社無隣竝。酒裏忘形有聖賢。老去此身甘寂寞。不妨堅坐守吾玄。</text>
<title>得郡漫成</title>,<text>樗散從來世共捐。半生榮宦謾推遷。傷禽側翅猶驚木。老馬低頭欲乞年。五色有絲難補衮。六奇無策可安邊。行程好逐東風去。一夢先飛海月前。</text>
<title>正月二十五日。 拜辭出郊占。</title>,<text>行蓋春隨北雁飛。雪殘關路柳依依。回頭政見終南色。立馬橋西待夕暉。</text>
<title>宿抱川白兄宅</title>,<text>朝破海郞霧。峽深林色昏。雲寒祝石嶺。日落稼山村。岸柳還新意。溪沙自舊痕。懸燈臥未穩。策馬又梁門。</text>
<title>永平途中</title>,<text>二月韶華媚上春。天應慰我病吟身。迎人野柳初靑眼。喚客溪桃欲絳脣。風織水紋羅縠細。雨粧山態畫圖新。玆行到處供歡賞。且莫臨岐說苦辛。</text>
<title>過弓裔故城</title>,<text>弓王雄武攘三韓。恃力驕淫竟自殘。當日但誇攻取易。末年誰信守成難。鐵城臺殿荒煙古。斧壤山川霸氣寒。莫遣遺墟都掃盡。永留殷鑑後人看。</text>
<title>金化途中</title>,<text>少日邊頭脚欲窮。州符晩佩鶴城東。朔鴻身世辭南土。燕馬情懷向北風。三夜鄕關孤夢裏。一春岐路苦吟中。壯心未了時看劍。目下胡沙萬里空。</text>
<title>淮陽</title>,<text>淮陽風土頓淸新。三月層氷柳尙顰。巖頂菑畬平地少。水邊籬落數家貧。溪雲翳日天將夕。野燒籠山草不春。入境喜看公館靜。此間知有臥治人。</text>
<title>踰嶺宿高山館</title>,<text>鐵嶺巉巖鳥道懸。高山東北卽安邊。乍臨絶壑疑無地。却下平原別有天。百里桑麻寬世界。千家花柳好風煙。遙看竹馬來相迓。顧我慙非郭伋賢。</text>
<title>智陵</title>,<text>翼祖陵名智。貽孫世累仁。松楸曾幾歲。雨露又今春。拱衛山河壯。瞻依棟宇新。年年寒食節。州吏奉精禋。</text>
<title>謾書</title>,<text>自詫老爲饞太守。山肴野蔌滿盤肥。臨餐每被傍人笑。菜有當歸客不歸。</text>
<title>釋王寺宿夜</title>,<text>天公不阻興。欲雨晩還晴。淡月詩中色。寒泉夢裏聲。林花春後發。禪榻夜深淸。坐與山僧語。超然象外情。</text>
<title>悼全僉使伯玉潼關爲虜所陷。伯玉不屈而死。</title>,<text>可惜全僉使。梟雄舊絶倫。城孤先受敵。力屈竟亡身。骨斷邊風夜。魂飛塞雨晨。從今雁門郡。無復射雕人。</text>
<title>送春</title>,<text>今日正當三月晦。流年不覺鬢邊催。湖山落手身如夢。文簿埋頭眼未開。花雨拳將春色去。竹雲低送午陰來。從前斷酒因衰病。却爲東君把一杯。</text>
<title>別李台徵赴吉州</title>,<text>那堪送春日。又送故人行。乍會燈前面。偏傷客裏情。夕烽生絶嶠。朝雨濕孤城。想得威聲遠。羌胡到已平。</text>
<title>郡齋卽事</title>,<text>界別人煙衆。關通鐵峽雄。靑山連靺鞨。滄海近瀛蓬。朔氣朝昏霧。邊聲晝夜風。自憐慵病守。坐嘯夕堂空。</text>
<title>郡齋卽事 其二</title>,<text>第一咽喉地。關河控帶重。樓名聞駕鶴。山勢認蟠龍。嶺路三冬雪。官門十里松。此間容吏隱。高臥揖仙蹤。</text>
<title>郡齋卽事</title>,<text>落拓居官儘放慵。興來行坐一枯筇。尋花晩出風前逕。採藥時登雨後峯。經卷有心空在案。印囊無事不開封。公餘日飽淸閑味。誰識身爲食土傭。</text>
<title>郡齋卽事 其二</title>,<text>老子中年頗好奇。一麾江海任淸羸。世間人事不如意。官裏簿書無了時。閑愛樹陰移席穩。靜憐山色下簾遲。民言太守嫌多取。收拾風光盡入詩。</text>
<title>郡齋卽事 其三</title>,<text>駕鶴樓中四月寒。旅情官況剩凄酸。澆愁有地杯心凸。抱病無端帶眼寬。千里煙塵頻跋馬。一城風雨倦憑欄。團蒲宴坐渾閑寂。唯把眞經好細看。</text>
<title>郡齋卽事 其四</title>,<text>雪雲東北壯關防。特地溪山自一方。天外片帆來國島。樹頭殘日見淮陽。身閑慣作魚蝦侶。事至愁看雁鶩行。報道南川新水漲。箯輿時復下龍堂。</text>
<title>駕鶴樓次韻</title>,<text>滿目城池氣槪中。客來登眺倚春空。簷虛早納東溟日。野闊遙通北漠風。山近白雲偏覺爽。樓高黃鶴欲爭雄。月明更起輕舟興。煙水微茫古押戎。</text>
<title>遇友生歸嶺東</title>,<text>朝來蟢子着人衣。忽謾逢君叩我扉。蒲薦竹床談未了。一筇還向海雲歸。</text>
<title>李兵使 用淳 挽</title>,<text>北門初解鑰。墮地將星忙。戎虜春江赤。塵沙晝日黃。盛名新汗竹。遺愛舊甘棠。一掬交親淚。傷心大樹傍。</text>
<title>客館舊基。有葵花正開。</title>,<text>荊棘叢邊一朶香。可憐孤艶在遐荒。雖然未肯同凡卉。猶有丹心向大陽。</text>
<title>以迎命往還南山驛</title>,<text>侵晨跨馬出郊墟。打飯南山日上初。乍覺淸風來攬轡。還看好雨恰隨車。涼聲滿樹歊蒸後。喜氣連村苦旱餘。歸路小兒爭拍手。使君行色野僧如。</text>
<title>新監司到界口占</title>,<text>使節翩翩下朔郵。風雲萬里馬前隨。威聲遠壓黃龍塞。號令新張白鵲旗。山有東西兼將相。道無南北摠民夷。老夫此日猶思奮。踏破王庭飮月支。</text>
<title>喜雨 時久旱。六月二十五日爲文禱祀于黃龍山。卽日大雨。</title>,<text>祀罷黃龍曉。天敎快雨來。白波生廢隴。靑意返枯荄。喜氣村村競。歡謠口口豗。神功知造物。太守敢言才。</text>
<title>謾成</title>,<text>脫略紅塵萬念空。小軒孤倚水雲中。歸來未學潯陽客。得失甘從塞上翁。閑引短筇邀野老。倦移新菊課山童。悠然一枕羲皇夢。過午初醒北牖風。</text>
<title>卽事</title>,<text>席門深掩斷經過。衙罷閑情寄薜蘿。日午蟬聲呼夢覺。正看遊蟻上南柯。</text>
<title>謾書</title>,<text>樹裏禽聲隔屋聞。郡齋終日絶塵紛。憑軒坐見南川雨。倚枕眠和北嶺雲。簾壓海牛風乍動。穗殘金鴨火猶熏。箇中長物符兼印。休道龍鐘是使君。</text>
<title>偶詠</title>,<text>縹緲芙蓉海上臺。一官高臥小蓬萊。龍堂落日烏啼盡。鶴浦新秋雁帶回。山色送靑當客眼。月華分白入吾杯。簿書不礙吟詩興。誰識風流謝朓才。</text>
<title>歸興</title>,<text>山川蓬島北。天地雪雲東。製錦才非長。衝星氣自雄。折腰憐斗米。便面耐西風。多少思歸興。南飛有早鴻。</text>
<title>秋陰</title>,<text>滿地愁陰掃未開。病懷孤寂怯登臺。秋驚旅榻靑梧落。雨沒官橋碧海廻。飢雁帖雲成陣去。暗蛩吟砌入詩來。燒香盡日無餘事。頭上流光不管催。</text>
<title>吏役</title>,<text>靑衫供吏役。白首愧朝簪。世態雲翻覆。人情雨舊今。開懷山鳥語。得句砌蛩吟。更把瑤琴弄。誰知千古心。</text>
<title>壯心</title>,<text>一麾荒郡足風煙。鄕國山川落雁邊。身跨土牛留海角。夢歸金馬上花磚。天涯顏鬢今霜雪。塞外干戈幾歲年。自恨壯心猶未試。匣中空吼老龍泉。</text>
<title>登州紀事五百五十言</title>,<text>登州地險艱。嶺海之中間。桑溟橫作帶。鐵峽擘成關。鳥道上靑空。南北一線通。江黃接近界。風俗雜山戎。民居叢棘裏。百里無一二。田耕少所收。土瘠沒生理。天寒早霜雪。往往禾未熟。去年秋失稔。甔石空無蓄。今年夏甚旱。蘊隆地皆赤。靈淵禱甘澤。槁苗方再活。七月十九夜。大雨狂如瀉。獰飆振屋瓦。木拔山盡赭。海溢水入城。彌漫遍四野。禾穀亂隨流。泥沙沒田疇。溺者十四五。濈濈生魚頭。飛走皆漂蕩。堆積比山丘。山崩岸亦塌。川原摠反覆。有如鴻濛初。天地將改闢。又如共工氏。怒觸天柱折。室廬蕩無存。十戶纔一脫。蕭條四境內。如經喪亂酷。僵尸滿巨港。老弱携且哭。哭聲上徹天。風雲爲變色。故老泣相語。此災無前古。哀哀不忍聞。念之腸欲腐。西成望已絶。我民何所食。民旣不得活。邦本恐將蹶。天意本難料。變生應有召。上有仁聖君。翼翼文心小。斯民亦非辜。奈何天不弔。兵火十年後。北虜禍仍構。三月戰潼關。堅城終不守。五月入窮髮。千兵半流血。邊圉日孤危。賊勢愈猖獗。戍卒坐待哺。防秋事轉急。盡發閭左兵。遠輸嶺南粟。舳艫海中銜。蹄踵道上接。行齎又居送。八路共騷動。無兵可更換。無粟可繼供。點丁及三尺。捕亡窮一族。可憐石壕村。生離與死別。使者日相望。誅求星火迫。婦子困遞傳。丁壯疲力役。鞭笞耐楚毒。身上無完肉。棄家竄深谷。延命且晷刻。豈意休明時。生靈至此極。嗟余受牛羊。立視寧忍恝。當事懼未辦。醫民顧何策。嗚呼復嗚呼。歎息重歎息。我欲問天公。天公聽若聾。我欲訴眞宰。眞宰亦不聰。作圖效鄭俠。將期叩閶闔。出位固有罪。堂陛又遠隔。所恃吾王心。光明如白日。照遍蔀屋氓。從今得蘇歇。</text>
<title>水災後道中紀所見</title>,<text>大災無後亦無前。衢路川原盡變遷。方割水橫堯帝世。不周山裂女媧天。兒腰短銍收遺秉。婦手空筐泣廢田。口腹未充秋稅促。吾民何計過今年。</text>
<title>卽事</title>,<text>旅遊驚節序。愁病坐相仍。採藥憑山叟。煎茶倩野僧。草間蟲泣露。窓下鼠窺燈。多少酸寒味。秋來一倍增。</text>
<title>登鶴城</title>,<text>孤城直壓白雲隈。天作重關石作臺。西崦夕陽鴉背盡。北陵秋色雁邊來。山橫靺鞨平如掌。海接蓬萊小似杯。好是登臨佳節近。任從歸騎莫相催。</text>
<title>贈李光斗。兼別張廣文還鄕。</title>,<text>交契初從妙歲來。襟期到老兩無猜。十年萬事雙蓬鬢。千里殊方一酒杯。薄宦繫人今海嶠。倦遊憐子久塵埃。分携又是秋風後。張翰扁舟羨獨廻。</text>
<title>重九</title>,<text>一秋無興事幽探。向老羈懷轉不堪。山菊映衣黃欲染。岸楓當面赤疑酣。愁邊令節逢重九。病裏深杯負兩三。却憶去年高會處。西風吹帽洛城南。</text>
<title>德源</title>,<text>行盡關河晩興濃。古城煙樹錦千重。天陰欲雨雲愁色。野靜無風海斂容。中澤夜寒號雁鶩。大津秋落露魚龍。憑軒坐愛前山好。辜負登臨第一峯。</text>
<title>次定平板上韻</title>,<text>鞍馬今關外。山川古沛中。黃花愁夕雨。烏帽怯西風。旅鬢邊霜冷。鄕情海月空。歸田嗟已晩。製錦愧非工。</text>
<title>次定平板上韻 其二</title>,<text>居多遠遊感。況在客窓中。疊嶂秋無月。疏櫺夜有風。路穿關柳迥。天入磧雲空。物色吟難盡。雕鎪費化工。</text>
<title>又次絶句韻</title>,<text>碧城嵐樹晩毿毿。指點仙山海上三。搘枕竹床成小夢。喚醒身世大槐南。</text>
<title>定平試院卽事</title>,<text>聖代文風遍嶺陬。靑衿濟濟斗庭幽。露寒丹桂方圓夜。雨濕黃花未老秋。三級漸看燒鯉尾。一鳴誰辦占龍頭。艱危得士今尤急。要取賢良應上求。</text>
<title>宿草原郵舍</title>,<text>蕭洒新茅宇。荒涼古草原。疏松編作架。老柳揷爲門。塞近霜偏早。山高日易昏。竹林詩酒處。遺跡暗銷魂。</text>
<title>途中</title>,<text>秋懷悄悄自堪傷。客枕還驚五夜霜。世路兩肱三折慣。光陰十指一彈忙。江山巧作丹靑面。草木濃成錦繡粧。莫道行裝太淡泊。剩將詩句富奚囊。</text>
<title>文川德源地境兩堠</title>,<text>兩箇路傍立。儼如相對揖。白而且長身。無衣亦無笠。問道若指掌。分明里幾十。作俑自何季。飽經風雨濕。憶在喪亂中。紛紛棄城邑。爾獨守信地。確然堅所執。論功可茅土。嗟哉賞不及。至今棄道周。無人與收捨。摩挲感余懷。臨風一於悒。寄語往來者。須將此爲法。</text>
<title>卽事</title>,<text>西風吹老傲霜枝。搖落東籬九月時。鎖斷重門人不到。一簾秋意暗蛩知。</text>
<title>送金判官叔度赴鏡城</title>,<text>病懷元易感。天末又分襟。落日臨關迥。衝風拳塞陰。北來靑瑣夢。南望白雲心。努力須行李。邊城雪正深。</text>
<title>送金判官叔度赴鏡城 其二</title>,<text>壯遊男子志。慣別故人顏。草木三秋後。塵沙萬里間。眼靑唯驛吏。頭白更關山。直待羌胡盡。班超始乞還。</text>
<title>自德源還任途中</title>,<text>驛程衰草暗江關。行盡天涯雨後山。遙望鶴城煙樹裏。夕陽籬落畫圖間。</text>
<title>十月十三日雪甚</title>,<text>一夜孤城雨雪多。泠煙籬落幾人家。北窓疏竹迷無影。東閣新梅誤有花。求食野鷄呼粥粥。失巢山鵲語査査。吏民不到門猶掩。太守今朝放早衙。</text>
<title>浪城</title>,<text>地形中拆海門廻。戶戶柴扉面水開。忽覺風頭腥裂鼻。隔船人有賣魚來。</text>
<title>鶴浦</title>,<text>浦口沙村浸海濤。棘籬寒雨晩蕭騷。居人共說干戈苦。漁戶今年半在逃。</text>
<title>題靖節集</title>,<text>餓死首陽客。歸來彭澤翁。綱常萬世重。心事二人同。凜烈捐生際。沈冥托酒中。採薇與採菊。今古一淸風。</text>
<title>卽事</title>,<text>夢罷黃紬鼓報衙。簾前隱映月初斜。凌晨未覺寒威重。手拓西窓看雪花。</text>
<title>偶出</title>,<text>千林夜雪白皚皚。歲晏池臺客不來。莫怪使君扶病出。水邊疑有早梅開。</text>
<title>庚申夜</title>,<text>歲暮遠爲客。天涯愁病身。流年將丙午。守夜又庚申。直道居常慕。孤燈臥獨親。三彭何足怕。心事在蒼旻。</text>
<title>春半</title>,<text>晩從關外借州麾。管得溪山事最奇。海草再靑知客久。顚毛一白感年衰。風雲磧北來籌策。花柳城南引夢思。淹病忽驚春又半。故園何日定歸期。</text>
<title>卽事</title>,<text>形勝黃雲北。神仙碧海西。境深巢水鶴。林僻戲山鷄。世事從花笑。詩情被竹迷。經旬無客到。知己獨靑藜。</text>
<title>漫書</title>,<text>五馬爲州鎭北關。星霜倏忽二年間。良辰久病妨吟興。暮境衰痕驗客顏。愁外煙花春入塞。夢中蘿月夜還山。東湖有地堪棲遯。無限滄波白鳥閑。</text>
<title>遇雨留高山館遞任後</title>,<text>再宿高郵夜。初辭北海春。野花如待客。山雨欲留人。世事違心久。風光觸眼新。淵明有田里。比我不爲貧。</text>
<title>銀溪驛</title>,<text>峽雨初晴三月時。背巖籬落得春遲。山從鐵嶺天方豁。路人銀溪水益奇。楊柳似愁還似夢。桃花如笑又如癡。今來定被奚童怪。閱盡囊中無一詩。</text>
<title>宿生昌村</title>,<text>紅杏花飛野店香。一川中走碧羅長。孤村戒盜吹宵角。古屋懸燈耿曉床。夢破寒鷄聲裏月。愁添倦客鬢邊霜。催裝更向豐田去。傍路靑蕪映綠楊。</text>
<title>過永平村</title>,<text>一村居僻白雲西。萬壑千巖似會稽。芳草細分前日路。落花浮出去年溪。靑林雨氣衣腰濕。赤岸風光馬首迷。何許流鶯如識面。數聲來向柳邊啼。</text>
<title>稼山過白楊根宅 幷序前赴鶴城。過兄一宿。款款言笑音尙在耳。而曾未浹歲。人事遽變。豈意生別便成死別。慟哉慟哉。曳病歸來。情闕奠拜。但寄淚松檟。恨亦如何。</title>,<text>去來同此路。人事異存亡。握手前年別。傷心逝水忙。新阡草未宿。哀壑日無光。笛裏山陽淚。東風洒白楊。</text>
<title>到京寓西江</title>,<text>白首靑雲意已闌。宦遊蹤跡一生寒。無端驚破槐陰夢。來把煙江舊釣竿。</text>
<title>次朱天使詠物詩 十三首</title>,<text>淸晨結束疊輕羅。罷繡停針怨別多。春暖巧裁雲碧袖。夜寒愁擲錦機梭。金釵懶整閑斜燕。玉指頻呵怯畫蛾。擷翠歸來香滿握。瑤琴時弄動纖歌。</text>
<title>次朱天使詠物詩 十三首 其2</title>,<text>千林白色沒洪纖。雪意通宵未解嚴。壓砌幻成龍尾玉。投巖工作虎形鹽。吟來柳絮飄春岸。夢後梅花落曉簷。樓上美人偏怕冷。新愁一夜集眉尖。</text>
<title>次朱天使詠物詩 十三首 其3</title>,<text>城上頑雲鎖暝鴉。龍公產雪轉天車。樓臺曉掛玲瓏月。苑樹春粧富貴花。剩把詩情輸㶚岸。旋將喜氣屬田家。應知高處寒逾甚。九鑰關門凍夜叉。</text>
<title>次朱天使詠物詩 十三首 其4</title>,<text>瓊屑篩空萬玉纖。撲窓寒勢曉來嚴。庭前乍覺梅飄粉。戶外俄驚竹洒鹽。風力借威欺敗絮。月華連白護虛簷。裁詩欲賀豐年瑞。呵凍剛愁退筆尖。</text>
<title>次朱天使詠物詩 十三首 其5</title>,<text>疏林漠漠壓啼鴉。積素微茫眩日車。皓鶴鬪空初散羽。瑤姬翦水巧成花。寒光宇宙銀千里。霽色江城玉萬家。氷閣硯池詩筆澁。苦吟淸夜手成叉。</text>
<title>次朱天使詠物詩 十三首 其6</title>,<text>池塘春夢午初回。細草如絲漸雜苔。天遣陽和蘇彙物。雨將生意遍根荄。隴頭牧笛三聲弄。堤上羅裙一色裁。好向濂溪溪畔翠。萋萋長映讀書臺。</text>
<title>次朱天使詠物詩 十三首 其7</title>,<text>句萌初擢碧纖纖。陽氣知從地底潛。痕帶暗煙呈迥野。色添新雨到空簾。江頭暖候春先覺。院外微風晩正恬。怊悵王孫歸未得。剩敎離恨淚頻沾。</text>
<title>次朱天使詠物詩 十三首 其8</title>,<text>金井飛霜昨夜秋。拭將砧杵擣邊愁。聲和塞雁兼宵拆。響雜隣鷄到曉籌。羌笛夢魂空外斷。朔雲歸路望中悠。征衣卷疊無人見。落月依依半隱樓。</text>
<title>次朱天使詠物詩 十三首 其9</title>,<text>嫩煙偸着水邊枝。好事東君似有期。拂地條輕疑舞懶。當樓葉短妬粧遲。章臺暖日搖金線。御沼寒氷弄碧澌。爲近玉階偏雨露。一春消息最先知。</text>
<title>次朱天使詠物詩 十三首 其10</title>,<text>戲劇波神欲鬪奇。故將雙萼漾淸漪。同心婥妁齊開處。竝蔕嬌嬈競吐時。月下生香爭逞態。雨中含淚各多姿。佳人見爾應相妬。莫把姸粧近玉巵。</text>
<title>次朱天使詠物詩 十三首 其11</title>,<text>葭管噓回地底春。御河新水浩滄津。陽和有象寒初解。德澤無方氣自匀。風動玉龍鱗甲散。浪搖銀漢縠羅新。宸居咫尺恩波闊。涵泳從知荷聖仁。</text>
<title>次朱天使詠物詩 十三首 其12</title>,<text>氣從泉脈轉三陽。曲渚輕氷細琢章。鉛汞夜鎔銀閃閃。玦環朝瀉玉鏘鏘。風來漸見靴紋皺。日照翻疑錦段張。剛喜九重多瑞色。五雲新護鳳池傍。</text>
<title>次朱天使詠物詩 十三首 其13</title>,<text>秋晩金河白草深。朔風吹過見陽禽。數行影落霜前樹。萬戶聲催月下砧。冬暖生涯湘水岸。夜寒棲息荻花林。來時莫近紗窓畔。無限蛾眉憶遠心。</text>
<title>正月二十日辭朝後。拜墓有感。</title>,<text>荒原來展掃。宿草又新年。苦淚沾山雪。悲聲替野泉。白楊風靜晝。蒼檜雨晴天。再拜澆觴罷。徘徊夕照前。</text>
<title>渡漢江二首○時鑿氷行舟</title>,<text>江氷半破未全融。來往纔從線路通。文鷁翼浮牽搰搰。玉龍鱗散鑿沖沖。帆橫博望槎邊海。座壓馮夷水底宮。天上人間同一漢。怳然身世似騰空。</text>
<title>渡漢江二首○時鑿氷行舟 其二</title>,<text>正月寒澌下漢陽。春流拍岸濟無梁。銀河路近槎堪到。碧海潮通葦欲杭。卸馬挐舟百丈壯。鑿氷開道五丁忙。飄然快我南歸興。一笑江神共擧觴。</text>
<title>沙坪路中遇洪德公。馬上敍別。</title>,<text>立馬東西路。離人去住情。相逢兩無語。江外夕陽明。</text>
<title>路傍石彌勒</title>,<text>石佛頑然立道周。無言慣閱古今秋。看他捧腹知何事。似笑人生不自休。</text>
<title>板橋道中</title>,<text>山色鞭頭出。林煙馬首分。板橋人舊跡。氷澗水新紋。野變將春柳。天垂欲雨雲。前村知隔岸。樹裏午鷄聞。</text>
<title>宿板橋村</title>,<text>一舍經三宿。遲遲去國心。鍾聲長樂遠。雲氣未央深。拙宦薪仍積。迷途陸已沈。終南看漸杳。日落漢江陰。</text>
<title>板橋遇雨留一宿。房屋狹陋。鬱鬱不能堪。</title>,<text>板橋一夜雨。霏霏故作寒。行子苦濡滯。曉起仍長歎。蝸廬僅庇身。打頭頭不冠。窓暗黑如漆。屋低坐難安。薪濕火不起。茅漏床無乾。沈陰同晝晦。嘔噎廢朝餐。時固有屯泰。聖賢初等看。顏回處陋巷。至樂在瓢簞。此心苟坦蕩。室小猶覺寬。寧將一日戚。損我平生歡。長歌送今夕。浩然天地間。</text>
<title>旅院道中</title>,<text>天敎小雨淨行塵。漏得江梅分外春。水沒鞍韉泥沒膝。一番詩興馬頭新。</text>
<title>孤山道中 將自孤山院徑入水城</title>,<text>晴鳩喚罷雨鳩呼。林際煙嵐澹欲無。借問前頭岐路處。一眉雲外晩山孤。</text>
<title>抵水城農舍</title>,<text>十載一歸來。柴門依舊開。砌添今日筍。墻老昔年梅。野叟迎相喜。村童見不猜。陶然成酩酊。隨意臥莓苔。</text>
<title>二十七日甚寒</title>,<text>一雨勒寒甚。冬威仍作驕。霜封春後瓦。氷斷夜來橋。柳怯愁眉蹙。花羞淚臉消。天心本無定。暄暖不終朝。</text>
<title>平澤</title>,<text>野火燒春盡。靑蕪得雨齊。澤深無雁到。村午有鷄啼。浦口呑潮大。山腰帶霧低。遙看茅屋處。楊柳小橋西。</text>
<title>牙山道中</title>,<text>黃茅十里度平原。山豁西南瞰海門。日午腥煙生浦口。買魚炊飯隔林村。</text>
<title>牙山</title>,<text>百里牙山縣。孤城枕海隈。人煙依浦漵。蜃氣疊樓臺。雪點梅顋破。風吹柳眼開。絃歌知茂宰。端有割鷄才。</text>
<title>道中卽事</title>,<text>春泥汩汩野冥冥。睡着轎中午未醒。忽覺新詩生兩眼。晩雲開送好山靑。</text>
<title>上官日口占 幷序</title>,<text>折桂靑年太劇狂。經過此地廿星霜。重逢父老非生面。却望山川是故鄕。司馬舊爲邛縣客。買臣今得會稽章。居人指點驚衰醜。不似當時馬上郞。</text>
<title>合德道中</title>,<text>行度溪橋第幾村。黃茅盡處更平原。長煙一面靑山豁。知有人家傍海門。</text>
<title>卽事</title>,<text>花柳洪陽地。風煙海畔村。對山思五聖。尋寺禮三尊。雨自龍頭至。雲從鳳首昏。時行南陌上。閑聽老農言。</text>
<title>回途卽事</title>,<text>簿領叢中日辦忙。暫隨春事過漁梁。年華荏苒行將暮。世故侵尋坐欲狂。海草始生風着力。山花纔吐雨催粧。肩輿穩載吟詩興。未覺村程十里長。</text>
<title>龍頭道中</title>,<text>誰家住在小橋東。墻外山茶掩映紅。一徑斜穿垂柳底。竹輿歸去畫圖中。</text>
<title>雨後</title>,<text>一雨三三後。新晴物有華。浦深魚世界。池漲鷺生涯。海岸蒲初筍。山墻杏已花。村田多喜氣。笑響隔雲家。</text>
<title>路中見杜鵑花滿開</title>,<text>去時花未開。來時花盡開。山中昨夜雨。應是爲花催。</text>
<title>路中見杜鵑花滿開 其二</title>,<text>昨夜杜鵑啼。今朝杜鵑發。應知枝上花。染得口中血。</text>
<title>次交代李子敏留題四達亭韻</title>,<text>永日閑吟壁裏詩。炯如氷玉照襟期。高名不用文爲記。盛事行看口作碑。天上大蘇奎宿煥。人間老鄭鷓鴣奇。追蹤往昔吾何敢。惟幸交承得共時。</text>
<title>庭際有櫻桃花盛開。未三日還落。有感。</title>,<text>花事無三日。人生少百年。盛衰同一理。浮世更堪憐。</text>
<title>四達亭卽事</title>,<text>彭澤春歸客未歸。簿書叢裏宿心違。公餘偶作江湖夢。猶逐沙鷗上釣磯。</text>
<title>四達亭卽事 其二</title>,<text>吏散庭除坐嘯長。幽軒近水易生涼。三杯吸盡梨花月。寫出新詩字字香。</text>
<title>四達亭卽事 其三</title>,<text>山墻日上未蜂衙。柳下疏簾滴露華。休怪使君春早起。愛憑危檻賞殘花。</text>
<title>四達亭卽事 其四</title>,<text>重簾日午展緗波。曲渚陰陰柳影多。欲識亭中奇絶處。也須乘雨看新荷。</text>
<title>病中謾成</title>,<text>城柳陰陰翠作幢。畫簷飛燕語雙雙。深春臥病無情興。閑却梨花月一窓。</text>
<title>題三節灘幷序</title>,<text>節婦一爲貴。高門今見三。亭亭霜後柏。烈烈女中男。特筆千秋史。豐碑萬口談。當時偸活輩。到此面應慙。</text>
<title>初夏</title>,<text>一雨初晴四月時。薔薇架下午陰移。微風不動軒窓靜。臥見殘紅點綠池。</text>
<title>卽事 二首</title>,<text>洪陽館裏好池臺。簿領叢邊撥病回。開牖引將涼氣入。拳簾邀却晩山來。題詩古壁風生筆。命酒幽軒月滿杯。興罷蕭然還坐嘯。此身渾似臥蓬萊。</text>
<title>卽事 二首 其二</title>,<text>東軒公退後。幽事晩還新。美酒傾三亥。嘉蔬備五辛。忘機山鳥狎。索句野僧親。不省身爲吏。依然物外人。</text>
<title>寄黃同知思叔，金韓山景仁。二首○時居扶餘白馬江上</title>,<text>半生榮宦笑支離。白首爲州亦太癡。九十日春多帶病。尋常年事摠吟詩。江山與我有深契。世故驅人無已時。遙羨舊游新卜築。石灘煙雨共棲遲。</text>
<title>寄黃同知思叔，金韓山景仁。二首○時居扶餘白馬江上 其二</title>,<text>叔度久難見。況兼吾景仁。靑山新杖屨。白眼舊風塵。海月迎殘曙。巖花落暮春。應知芳草徑。來往兩閑人。</text>
<title>南館</title>,<text>南館淸幽景最奇。一軒如水靜相宜。煙開柳幄圍雕檻。雨鑄荷錢點小池。吟愛遠山褰箔早。坐憐新月閉窓遲。閑來睡着蒲團上。乍喜微風拂面吹。</text>
<title>雜詠</title>,<text>蹇拙芝峯老。鈴齋晝睡長。病雖同汲黯。心豈薄淮陽。事過惟高枕。身慵不下堂。時危關百慮。閑坐一商量。</text>
<title>山亭卽事 二首</title>,<text>燕子風恬日正遲。綠槐陰畔畫簷垂。騷人手拓西窓坐。看到閑雲作雨時。</text>
<title>山亭卽事 二首 其二</title>,<text>小閣無塵午更淸。海棠花外嫩涼生。晩來偸倚闌干曲。聽盡流鶯雨後聲。</text>
<title>贈太鑑上人</title>,<text>顧我非韓愈。逢僧是太顚。洪陽今刺史。海上舊參禪。片月飛筇外。閑雲坐榻邊。留詩珍重意。却怕有人傳。</text>
<title>午睡</title>,<text>淸切軒窓面水開。晩涼荷氣護樓臺。微風海上初黃雀。小雨庭前欲熟梅。池暖魚兒成隊出。林晴燕子引雛來。棠陰一枕江南夢。却被流鶯喚得回。</text>
<title>雨荷</title>,<text>水府靈仙宴未闌。夜深環佩響珊珊。酒酣戲劇誇珍寶。散擲明珠綠玉盤。</text>
<title>永日</title>,<text>永日山亭好。身閑事事幽。檻前花富貴。池畔柳風流。樹密頻移榻。山晴自入樓。誰知彭澤令。高臥北窓秋。</text>
<title>大興道中</title>,<text>日午晴林海氣昏。石橋風定水聲喧。馬行綠樹陰邊路。人語靑山影裏村。饁婦携筐隨獨犬。耕翁上隴戲諸孫。望中野色眞成畫。界斷黃雲一半痕。</text>
<title>古城嶺</title>,<text>夕陽陰靄半邊開。林色依微石磴回。此去前村知近海。濕雲驅雨度溪來。</text>
<title>宿惟鳩村</title>,<text>小屋臨溪住。重雲濕翠微。客窓聞杜宇。中夜倍思歸。</text>
<title>布穀</title>,<text>布穀爾何苦。催春處處鳴。田家識時候。東作冀西成。今年百役重。地枯仍未耕。無穀可布種。種之亦不生。何如變爾舌。學得喚雨聲。不然且緘口。飛下桑田晴。</text>
<title>泥田道中</title>,<text>一徑緣崖水四圍。岸邊人似鏡中歸。桃源定在林深處。雲外孤村隱翠微。</text>
<title>道過一洞。泉石甚美。喜成一絶。</title>,<text>石橋斜跨小溪流。特地風光古洞幽。怪底山川如識面。分明昨夜夢中遊。</text>
<title>過扶餘</title>,<text>綠樹扶餘道。輕風不起沙。臺空惟有月。巖古已無花。白馬潮頭壯。靑山浦外多。千年百濟國。往事渺煙波。</text>
<title>銀山</title>,<text>午憩銀山驛。荒郊四望賖。壞墻蛇作穴。空院鳥爲家。蠶老桑無葉。蜂喧菜有花。槐陰成小睡。西日下南柯。</text>
<title>溪石</title>,<text>卸馬臨溪坐夕暉。綠楊陰底小苔磯。年來自信忘機熟。魚不驚人鳥不飛。</text>
<title>道中</title>,<text>峽中煙火自成村。竹下誰家半掩門。流水好山如畫裏。此間無處不桃源。</text>
<title>宿靑陽溪舍。次板上韻。</title>,<text>斗屋蕭條倚樹頭。怡神亦足散淸愁。寒聲竟夜醒人耳。爲是軒窓枕碧流。</text>
<title>憫旱 二首</title>,<text>旱毋滋爲虐。災今古所無。地乾秧馬臥。田熯麥人臞。勿謂天難格。相孚理不誣。那將方寸雨。一洗萬民枯。</text>
<title>憫旱 二首 其二</title>,<text>出守洪陽日。端逢大旱年。國憂時仰屋。人事夜觀天。亂久宜回泰。治新要急賢。猶聞霖雨作。流澤庶窮堧。</text>
<title>車復元來訪。次其韻。</title>,<text>故人來叩雨中門。倒屣情深酒一尊。說劍氣高湖海夜。揮毫色動郡齋昏。詞如沈宋堪追步。格到蘇黃不入論。剛喜淸言能起我。盛唐風雅共淵源。</text>
<title>車復元來訪。次其韻。 其二</title>,<text>西塞聯槎夢已涼。五年靑眼又洪陽。風塵治郡功名薄。海嶽論交意氣長。猶喜筆鋒垂老健。却驚愁鬢未秋霜。乾坤自是容吾輩。合着樽前一放狂。</text>
<title>夜雨吟</title>,<text>爽氣侵燈暗。銀屛小夢空。隔窓知有雨。聲在碧梧東。</text>
<title>車復元以製述官赴召。詩以爲別。三首</title>,<text>奇才合被聖君憐。起廢江湖未暮年。鵬擊三千初六月。龍飛九五正中天。星槎舊夢銀河上。雨露新恩白日邊。老守洪陽匏繫久。却瞻行色似登仙。</text>
<title>車復元以製述官赴召。詩以爲別。三首 其二</title>,<text>流落多年不定棲。客亭今日又分携。匣中風雨衝星劍。筆下波濤掣海鯢。詩律直凌唐始盛。賦詞雄駕漢東西。龍灣物色元相待。應費騷人再品題。</text>
<title>車復元以製述官赴召。詩以爲別。三首 其三</title>,<text>數月欣聞所不聞。旋看筆底掃千軍。風塵有眼誰知己。天地無情欲妬君。玄豹久藏南谷雨。臥龍新起大湖雲。臨岐未敢牽行袂。惜別還成勸駕文。</text>
<title>四達亭芙蓉盛開。與客會翫。席上口占。</title>,<text>朱華開遍小池塘。荷氣侵人滿座香。弭節水仙千翠蓋。竝頭溪女萬紅籹。天將晩色供詩眼。雲送輕陰落酒觴。須信此亭眞四達。從他面面引風涼。</text>
<title>詠白蓮 用前韻</title>,<text>一朶亭亭出碧塘。好風時拂水生香。嬋娟玉女雲中貌。淺淡星娥月裏籹。素質故應矜雪艶。仙姿元不暈霞觴。嫣然欲吐還羞澁。似怯瑤臺五夜涼。</text>
<title>詠紅蓮</title>,<text>紅衣簇簇映回塘。國色還能擅國香。霞染絳唇開笑靨。雨沾朱臉學啼籹。石家金谷全鋪錦。王母瑤池乍御觴。最怕西風偏妬艶。築臺須爲避新涼。</text>
<title>紅蓮滿池。白蓮一朶獨秀出異甚。次人韻。</title>,<text>水宮新落廣寒亭。羽蓋聯翩集衆靈。宴罷酒光皆入面。玉京仙子耐偏醒。</text>
<title>蓮花經雨落去。次前韻。</title>,<text>雨打荷花水滿塘。群仙初罷舞山香。凋殘綠女樓前色。零落楊妃路上籹。惟有翠團留羽蓋。更無紅艶映壺觴。氷盤雪藕還堪薦。却喜先秋一味涼。</text>
<title>謾成</title>,<text>半世藏身翰墨中。宦情牢落郡齋空。池臺乍過荷邊雨。枕簟初生竹外風。白水晴分平野北。靑山暮出亂雲東。都將物色歸吟筆。剩覺新詩勝畫工。</text>
<title>苦熱</title>,<text>垂簷矮屋深於甑。最苦炎蒸是病夫。渴肺生塵思玉井。煩心貯火想氷壺。難逃大地三庚暑。未借眞仙六癸符。午枕暫時成倦睡。九霄風露夢淸都。</text>
<title>八峯山地志曰。八峯山多奇石。世所謂小金剛山云。</title>,<text>八箇峯巒勢揷天。夸娥一一費雕鐫。奇觀不必多爲勝。休道金剛萬二千。</text>
<title>贈山中僧</title>,<text>老宿年來不出山。石床長共白雲閑。欲知相對忘言意。吏政禪心自一般。</text>
<title>龍鳳寺</title>,<text>客來僧殿古。苔沒佛庭空。鳥跡天書怪。蝸涎壁畫工。石峯高障日。山木冷吟風。爲向沙彌道。吾將老此中。</text>
<title>次龍鳳寺板上韻</title>,<text>淸切珠庭近紫宮。八峯如束倚層空。初疑洞裏無僧住。却喜林間有路通。龍送夜吟雙磵雨。鶴驚秋夢萬松風。山靈定怪分留少。收拾煙霞滿袖中。</text>
<title>次蓮谷兄韻</title>,<text>床頭閱盡古今書。偸倚雕闌晩興餘。時覺風雷生水面。此間應有化龍魚。</text>
<title>次蓮谷兄韻 其二</title>,<text>省事無心作報書。北窓孤嘯午眠餘。今年懶比前年甚。都把陳篇飽壁魚。</text>
<title>次蓮谷兄韻 其三</title>,<text>丈夫安用局詩書。白首摧殘壯氣餘。快劍欲磨滄海水。斫平桑島膾鯨魚。</text>
<title>一麾</title>,<text>一麾隨分送殘年。治郡無能愧俸錢。菊對陶潛空醉興。山供謝朓幾詩篇。階前翠竹兒童馬。池畔靑蒲太守鞭。衙罷深齋惟靜息。不妨呼作小神仙。</text>
<title>和車復元七夕詞</title>,<text>金盤玉果媚新涼。百子樓前夜欲霜。莫信天孫能與巧。機絲猶未繫牛郞。</text>
<title>車復元以詩百首相贈。喜成一律酬之。</title>,<text>溢眼驪珠箇箇奇。百篇何幸慰遙思。惟君筆下能無敵。底處人間更有詩。誰識妙音多伯子。秪嗟今世少鍾期。想看把酒揮毫處。白日風雷起硯池。</text>
<title>秋懷</title>,<text>竹外虛亭暑氣闌。銀塘一夜藕花殘。煙開圖畫靑山活。露洗精神白月寒。詩力得秋偏覺健。病懷逢酒未成歡。西風吹我思歸興。夢裏扁舟世界寬。</text>
<title>哭韓秀才 二首○幷序</title>,<text>可念韓公子。淸標迥出塵。人間眞鸑鷟。天上小麒麟。雨打萱花夕。風摧玉樹春。德門仍慘禍。吾欲問蒼旻。</text>
<title>哭韓秀才 二首○幷序 其二</title>,<text>生之非偶爾。命矣奈如斯。瑞穴摧丹翮。名家失白眉。室中纔有婦。身後更無兒。行路爭含慟。何論骨肉悲。</text>
<title>卽景</title>,<text>宦遊驚節序。秋思倚胡床。帶雨溪雲黑。銜山海日黃。鳥歸催暝色。蟲語報新涼。愧讀淵明賦。田園久就荒。</text>
<title>題洪陽雜錄</title>,<text>襟帶山河氣象雄。地靈從昔說玆洪。堂空學士雙梅月。祠掩將軍大樹風。千古人才金赤洞。一時名宦鄭蘇公。欲題新句傳遺躅。却愧凝毫思未工。</text>
<title>答車復元寄書及詩</title>,<text>頻遞郵筒洗鬱陶。詩追大雅賦離騷。人間漫有談天衍。世上元無相馬皐。千里風塵雙劍鋏。百年湖海一綈袍。休將正法評流俗。造物從來妬我曺。</text>
<title>憶水城農墅</title>,<text>陶令田園久已蕪。水城南畔禿城隅。階羅醜石新三品。庭立寒松古大夫。金谷秋雲吟外碧。淸淮晩樹夢中孤。春來手種西墻竹。借問奚童護得無。</text>
<title>大興道中</title>,<text>十里任城路。崎嶇石嶂間。晴林今日眼。衰菊暮年顏。半赤霜前樹。微靑霧裏山。歸程應更好。且帶夕陽還。</text>
<title>洪陽雜詠</title>,<text>前營劍戟列森森。妖孼當時坐就禽。地自三韓天作塹。城從百濟海爲襟。雲開西岳千秋月。日照東川萬頃金。更是鑾輿曾駐處。至今遺澤在人心。</text>
<title>遣懷</title>,<text>海國秋將老。閑齋掩席門。霜鴻初有信。篋扇已無恩。晩興詩增藁。新愁鬢帶痕。幽懷悄誰語。萬慮到黃昏。</text>
<title>追贈梁海美以製述官赴都</title>,<text>多君才調自超群。詞學江寧筆右軍。久訝卑棲來下邑。旋看揷翼上層雲。揮杯郡閣湖山動。跋馬郵亭海日曛。相別一秋詩社冷。夜窓誰與更論文。</text>
<title>夜雨</title>,<text>蓮葉三更海雨鳴。草根蟲語濕無聲。西山爽氣看應好。準擬開窓待晩晴。</text>
<title>前日再遊公山。登利仁驛樓。追記其事。</title>,<text>十年行色錦江頭。紅樹靑山夢裏秋。猶憶當時驛南路。翠屛斜日獨登樓。</text>
<title>遣興</title>,<text>搖落庭梧葉盡乾。倦遊懷抱歲時闌。煙描翠黛千峯活。露泣紅衣萬柄寒。雄劍埋塵猶欲吼。陰符在篋已休看。秋來漫有歸田興。五馬風霜未掛冠。</text>
<title>崔將軍祠幷序</title>,<text>崔將軍眞壯士。天爲吾東生我地。手提一劍血群兇。左馘紅巾右黑齒。旌旗鴨綠無回路。東市衣冠眼猶怒。魂歸赤洞鄕祠開。猛氣如存食故土。死後還能禍福人。至今奔走洪陽民。洪陽之民祀將軍。金支翠纛千千春。迎神肸蠁伐鼉鼓。釃酒炮牲野巫舞。林風吹散紙錢灰。白日往往神靈雨。丹靑剝落鬼晝嘯。鐵衣蝕盡苔花曉。一時之功萬古冤。松岳蒼蒼月山老。</text>
<title>憶龍鳳舊遊</title>,<text>第一山龍鳳。巖巒翠幾層。暮鍾知有寺。空院訝無僧。佛坐黃金地。禪窓白日燈。只今中夜夢。和月度溪藤。</text>
<title>朴仲悅來訪留贈一詩。喜而賦之。</title>,<text>天涯逢舊雨。日午始開門。乍對眞如夢。相看久不言。急呼樽梩酒。先檢鬢邊痕。別後留瓊玖。沈吟倚夕軒。</text>
<title>飮茶 六言</title>,<text>不武不文火候。非絲非竹松聲。啜罷盧㒰七椀。飄然身上太淸。</text>
<title>九月八日雨</title>,<text>秋雨愔愔打席門。菊花籬外又黃昏。無端減却騷人興。寥落重陽白酒樽。</text>
<title>重陽 二首</title>,<text>海霧纔成雨。城雲欲護霜。窮愁端得老。客意最先涼。鬢有三秋白。花無九日黃。佳辰誰共醉。合眼送斜陽。</text>
<title>重陽 二首 其二</title>,<text>寒意悽悽小雨催。天涯不覺歲時廻。秋容未老人先老。笑口難開菊自開。浮世幾多重九日。旅遊孤負兩三杯。只今鄕國龍山會。誰是登高作賦才。</text>
<title>漫成</title>,<text>曲曲闌干面面通。碧城西畔小池東。蕭騷落葉三更雨。顚倒殘荷一夜風。山色送詩來眼底。月華隨酒入杯中。天公餉我無邊景。贏得淸秋筆力雄。</text>
<title>九月十四日夜坐卽事</title>,<text>病客秋無寐。蟲聲故近床。人生空萬事。時序已重陽。霽月詩中白。寒花酒裏香。愁來聊倚柱。燈影夜窓涼。</text>
<title>曉角</title>,<text>河漢微明雁度時。碧窓寒意布衾知。數聲殘角江城曉。長向騷人夢裏吹。</text>
<title>華淸宮詞</title>,<text>羯鼓聲中夜宴開。玉樓春灎白雲杯。君王醉倚遊仙枕。不夢商巖夢楚臺。</text>
<title>題辛兵使雲水亭</title>,<text>知公性癖在煙蘿。歲暮田園樂事多。身逐閑雲初返岫。心同止水不生波。門前碧柳陶潛逕。屋裏靑山謝朓家。他日扁舟可乘興。溪亭一擬雪中過。</text>
<title>卽夜</title>,<text>落木因風語。寒花帶露啼。思鄕今夜夢。月白海雲西。</text>
<title>潦倒 進退格</title>,<text>潦倒洪陽牧。沈冥簿領間。水雲牽興遠。湖雨入詩寒。白雪今人耳。紅塵舊客顏。心淸仍少事。身靜似無官。</text>
<title>孤城</title>,<text>孤城秋滿眼。搖落晩愁空。世事詩篇外。年光客枕中。瘴雲晴似雨。高樹夜疑風。湖海平生氣。霜天劍吐虹。</text>
<title>憶龍鳳寺。次前韻。</title>,<text>踏破蒼苔逕。靈峯最上層。松寒無宿鶴。林暝有歸僧。落葉風爲帚。空堂月作燈。淸遊長在目。一嘯倚枯藤。</text>
<title>新雪</title>,<text>天上新成玉樹宮。雲斤月斧役群工。紛紛落屑隨風下。粧點人寰一色同。</text>
<title>贈刻手僧妙淳</title>,<text>伽倻老上人。技妙性還淳。剞劂今生業。髡緇爾幻身。功勞刻宋楮。思巧斲齊輪。何似觀心者。居然悟本眞。</text>
<title>次鹿門五山韻。贈沖徽長老。</title>,<text>師住桐林深處寺。鈴齋爲訪使君來。陶籬已老霜前菊。謝屐初痕雨後苔。逸跡偶隨明月出。歸心還被白雲催。留詩賸得煙霞色。筆底陽春起蟄雷。</text>
<title>不見</title>,<text>不見故人久。關河重復重。夜燈空有夢。秋雁兩無蹤。顏色梅邊月。精神雪後峯。何時文字會。樽酒一從容。</text>
<title>伏承沈相國手翰。辭意繾綣。無任感佩。因次上年所贈詩韻奉謝。</title>,<text>台光雖日遠。喬嶽每馳思。不道鵝毛薄。惟嫌雁足遲。包容公有德。眷愛士無飢。感戴平生志。徒然祝壽眉。</text>
<title>伏承沈相國手翰。辭意繾綣。無任感佩。因次上年所贈詩韻奉謝。 其二</title>,<text>霖雨登賢佐。蒼生夙望懸。五絲重補衮。一柱獨擎天。樗櫟材何用。江湖地更偏。惟思歌盛德。金石永流傳。</text>
<title>伏承沈相國手翰。辭意繾綣。無任感佩。因次上年所贈詩韻奉謝。 其三</title>,<text>自詫洪陽宰。多蒙上相思。雄州容懶拙。雌閣任棲遲。地瘴身仍病。天災歲屢飢。那堪臨暮境。萬事集愁眉。</text>
<title>伏承沈相國手翰。辭意繾綣。無任感佩。因次上年所贈詩韻奉謝。 其四</title>,<text>漢竹欣重剖。羊魚愧未懸。眼明黃道日。身落白鷗天。潦倒風霜苦。生成雨露偏。片言猶感幸。何況尺書傳。</text>
<title>永保亭</title>,<text>危亭俯壓海門空。人在蒼茫積氣中。秋色磨靑銅上下。夜光浮白玉西東。鼇頭弱水三千里。鵬背長天九萬風。頓覺胸襟淸一洗。半生遊跡此爲雄。</text>
<title>長至日。同方伯行望宮禮。哭臨訖。口占。</title>,<text>憶昔隨班入紫宸。瑤墀齊賀一陽新。天涯此日空瞻拜。淚滴荒城雪裏晨。</text>
<title>喜冲徽來訪題贈塞請</title>,<text>擁褐鈴齋夜。靑燈對雪眉。樓雲眠古堞。窓雨響寒枝。細討經中字。閑尋橐裏詩。要觀心性處。不語兩相知。</text>
<title>雪</title>,<text>誰把銀河作屑來。定從仙女手中裁。纔看萬鶴庭前舞。已覺千花樹上開。塵界應時皆麪市。玉京何地不瑤臺。新晴景色尤堪翫。摸寫須憑太白才。</text>
<title>懶鷄詞 幷序</title>,<text>嗟爾名晨禽。風雨不轍音。所以舜與跖。孜孜同此心。畜爾求爾鳴。庶幾警吾懶。如何不能晨。天明方一喚。爾懶甚於我。我懶誰當砭。令我懶益懶。頹眠日上簷。盥櫛旣已廢。爲善將何從。爾性本不爾。無乃學我慵。馬以一鳴斥。雁以不鳴烹。此間固難審。宜爾愼爾聲。欲作懶鷄詩。還復懶爲辭。爾我同一懶。懶者竟是誰。</text>
<title>偶成</title>,<text>四十年來客。洪陽一逐臣。宦情隨歲減。新句得梅詩。短髮渾先雪。衰顏更不春。消愁將底物。唯酒最關身。</text>
<title>過無恨城</title>,<text>好是城無恨。如何客有愁。萬山殘雪裏。西日獨登樓。</text>
<title>午到蛤田。廚馬蹶泥不來。日暮不得食。飢甚困睡。</title>,<text>十丈春泥馬屢欹。喚人林際有茅茨。翛然倦倚邯鄲枕。日夕黃粱尙未炊。</text>
<title>葛院</title>,<text>葛院尋遺跡。荒涼只舊基。田疑仇餉處。竈憶鍊丹時。暖氣回梅萼。晴光變柳絲。思人不可見。立馬故遲遲。</text>
<title>宿淸淮</title>,<text>月隱淸淮夜午天。數間茅屋小於船。無端滴瀝疏簷雨。驚破騷人倦後眠。</text>
<title>淸淮夜雪。翌朝四野一白。</title>,<text>燈火微明古屋幽。野鷄聲裏曉寒稠。靑山也似憂時客。一夜東風盡白頭。</text>
<title>宿板橋村</title>,<text>重到板橋宿。往來前歲人。愁懷難過夜。衰鬢不宜春。喜近長安日。行沾九陌塵。却驚花柳色。雨後一番新。</text>
<title>洛下遇車復元來訪贈詩。時復元將有龍灣之行。次韻爲別。</title>,<text>洪陽館裏幾傾樽。陳跡猶存四達軒。千里衣冠初紫闕。五年魂魄又脩門。明時上下方交泰。病守西南幸處坤。忽漫相逢還惜別。臨岐脈脈兩無言。</text>
<title>雨後風冽寒甚</title>,<text>東風亦惡劇。與雨作寒媒。柳澁難開眼。梅顰不破顋。水生氷更合。山冷雪仍堆。我有陽春曲。呵將凍筆裁。</text>
<title>抱川道中遇一僧。云自雪嶽山來。</title>,<text>一錫來何所。千重雪嶽寒。山中知有雨。衣濕未全乾。</text>
<title>永平</title>,<text>十載牛頭路。寒蕪破舊痕。煙分橋柳色。香返野梅魂。水出重重嶺。溪流曲曲村。漁舟迷咫尺。何處問桃源。</text>
<title>二月十七日自京還發。渡銅雀津。</title>,<text>孤鴻初北返。五馬再南飛。好在長江水。秋風我欲歸。</text>
<title>果川道中朝霧</title>,<text>春霜厚於雪。春霧濃如雨。微茫漢南山。不辨沙岸樹。飢烏聚寒枝。睡雁依深浦。客在此中歸。詩情驢背苦。行行問僕夫。咫尺恐迷路。如何去還來。愧却淵明賦。一嘯臨長途。天開日欲吐。</text>
<title>偶成</title>,<text>北闕南州路更分。頻年去國鬢絲紛。疏材久已爲時棄。造物惟應假我文。楊子玄言終覆瓿。馬卿詞賦謾凌雲。支離薄官非貪祿。九死丹心自愛君。</text>
<title>還官口占</title>,<text>二月洪陽道。東風引我行。銅魚還舊綬。竹馬赴前盟。攔路兒童笑。攀轅父老迎。令人顏更厚。何似古淵明。</text>
<title>己酉三月感懷 三月二日寒食。四日淸明節。</title>,<text>今朝佳節最堪憐。來日淸明昨禁煙。輕暖輕寒三月候。半晴半雨一春天。關城暮色顰楊柳。院宇韶光醉杜鵑。老守此時無意緖。郡齋蕭索過年年。</text>
<title>萬事</title>,<text>萬事雙眉外。靑春白鬢前。名場先鷁退。暮境已蠶眠。令節杯難把。邊虞箭屢傳。雄心老尙在。一欲勒燕然。</text>
<title>卽事</title>,<text>昨夜田園夢裏還。竹扉春色映花關。今朝料理生涯事。水滿前溪雲滿山。</text>
<title>四月十五日。以製述官赴召。品官及吏卒出送于仁厚院。席上口占。</title>,<text>五馬朝天路。殷勤遠送行。深杯非勺水。落日暫班荊。月岳應愁色。金灘亦怨聲。院名今可驗。仁厚吏民情。</text>
<title>途中口占 二首</title>,<text>孤蹤久與世相違。不謂承恩日下歸。驛路初從南國遠。鄕心先逐北雲飛。春霜未落湖中鬢。瘴雨猶沾海上衣。一出脩門驚歲屢。向來知舊也應稀。</text>
<title>途中口占 二首 其二</title>,<text>玉京歸路馬蹄忙。行盡重湖百里長。海氣沈山成小雨。溪雲擁樹失斜陽。車前細草和詩碧。袖裏淸風滿意涼。乍喜終南靑逼眼。月城回首漸微茫。</text>
<title>葛川</title>,<text>短鞭吟過石橋頭。野稻初靑麥未秋。芳草年年漢南路。夕陽長照去來愁。</text>
<title>龍仁客舍東池</title>,<text>龍駒縣舍夕陰輕。砌下方塘鏡面平。明月印波波不動。一般心地共澄淸。</text>
<title>次謁夷齊廟二首○以下黃洪憲，王敬民天使詩。凡四十三篇。</title>,<text>河上彤雲鎖粉墻。古祠衰草日荒荒。綱常百世風猶奮。姓字千年水亦香。歌遠采薇空往事。城餘孤竹幾斜陽。微誠欲薦將何物。一勺淸流替酒漿。</text>
<title>次謁夷齊廟二首○以下黃洪憲，王敬民天使詩。凡四十三篇。 其二</title>,<text>祠門松柏翠森森。祠下愁雲接塞陰。烈日竝懸千古節。澄波長照二人心。君臣大義西山峻。宇宙高風北海深。堪笑區區偸活輩。身名容易共湮沈。</text>
<title>次山海關</title>,<text>山海雄關控八瀛。通衢冠蓋走神京。風生九塞秋橫劍。雪照三河夜度兵。薊樹歸雲鴻外斷。遼城落日鶴邊明。蓬萊此去無多遠。弱水東頭可濯纓。</text>
<title>次王給諫詠雪。宴馬侍御署中。</title>,<text>行館高臨玉塞遙。朔風驅雪晩蕭蕭。官橋未臘梅花白。野岸先春柳絮飄。萬里寒威生鐵面。千山霽色媚星軺。相如賦有凌雲氣。須赴梁園客右招。</text>
<title>次渡鴨綠江</title>,<text>塞門天遠夕塵空。使節東來趁朔鴻。玉帶高分遙海白。錦袍晴映半江紅。千秋日月開靑禁。萬里絲綸下紫宮。摠爲文星將聖澤。前旌瑞氣喜成虹。</text>
<title>次車輦蟠松</title>,<text>路上童童一古松。低垂不礙檻前峯。霜枝屈曲鸞棲老。鐵榦槎牙蟻穴封。大壑月臨秋影合。空墻煙鎖暝陰濃。天仙撫翫勤題品。筆底風雷起蟄龍。</text>
<title>次孝女碑 二首</title>,<text>女子能留萬古名。況渠家世不簪纓。莫言斷指非純孝。須取區區盡至情。</text>
<title>次孝女碑 二首 其二</title>,<text>偏嗇惟知愛厥親。割膚醫病效何神。躍魚泣竹人稱孝。畢竟猶爲男子身。</text>
<title>次箕子廟二首</title>,<text>海外分封示不賓。八條餘化未全湮。故都禾黍空成穗。遺廟松杉老作鱗。義炳君臣天地大。心傳疇範日星新。千年俎豆應無替。山有春薇澗有蘋。</text>
<title>次箕子廟二首 其二</title>,<text>亡國如何不我先。佯狂被髮計差賢。要將外服爲殷土。却喜東韓是別天。香火尙新兵火後。閟宮依舊故宮邊。歌殘麥秀聲疑在。往往悲風響夜泉。</text>
<title>次泛大同江六首 本二首今添四首</title>,<text>紫泥封詔濕官黃。御座爐煙滿袖將。應是玉皇香案史。偶來蓬島管風光。</text>
<title>次泛大同江六首 本二首今添四首 其二</title>,<text>橫舟江口駐飛黃。共醉華筵見德將。赤壁勝遊千古事。何如今日遡流光。</text>
<title>次泛大同江六首 本二首今添四首 其三</title>,<text>寒日凄凄海霧黃。玉壺賖酒賴軍將。江山陡覺生顏色。爲有文章萬丈光。</text>
<title>次泛大同江六首 本二首今添四首 其四</title>,<text>文彩金閨早綰黃。九霄雙節共携將。仙舟此日人爭覩。繡服霓旌滿路光。</text>
<title>次泛大同江六首 本二首今添四首 其五</title>,<text>滿酌鵝黃擘蟹黃。彩船歌吹夜相將。歸時不用謀燈燭。政合乘流待月光。</text>
<title>次泛大同江六首 本二首今添四首 其六</title>,<text>太史文章舊姓黃。遠人何幸得逢將。舟中咳唾皆明月。海嶠如今夜亦光。</text>
<title>次太虛樓</title>,<text>危樓四面對山稜。凜烈偏宜酒後凭。飛入半空疑汗漫。坐來三伏失炎蒸。碧簷暝合雲初宿。琪樹寒多露漸凝。元是太虛天上客。偶從淸夜此同登。</text>
<title>次頒詔紀事</title>,<text>山館初聞第一鷄。星軺暗度幾重溪。金函竝旭明天篆。寶馬衝寒踏雪泥。纔覺歡聲連北闕。却知休澤遍西鞮。衮衣已入東人詠。猶恐行旌不久稽。</text>
<title>次渡鴨綠江二首</title>,<text>迢迢玉節下神都。馬首淸霜引遠途。符彩靑霄騰鸑鷟。文章赤手搏於菟。星槎夜渡遼河闊。劍氣秋連砥柱孤。借問繡衣何許客。分明天上列仙徒。</text>
<title>次渡鴨綠江二首 其二</title>,<text>萬里身乘漢客槎。鴨江寒日澹平沙。雲間彩鳳隨天詔。水底游魚識使華。草木改容袍妬錦。山川增彩筆生花。莫將衣帶分區域。聖代車書自一家。</text>
<title>次車輦館</title>,<text>高館岧嶢俯碧岑。夕陽牽興浩難禁。雲迎羽蓋來千里。風送松濤滿一林。遙海落霞當檻外。好山晴雪隔溪潯。多情物色宜淸賞。輸與眞仙醉後吟。</text>
<title>次蟠松</title>,<text>古驛松陰好。淹留半日歡。葉如靑蓋偃。根學老虯蟠。黛色和煙暝。霜枝逗月寒。慣經仙客翫。封植敢忘韓。</text>
<title>次嘉平館觀射</title>,<text>卜月嘉平滌場圃。削地千步環以堵。射士雙雙爲博歡。腰挾忘歸手承弣。有技旣能妙穿楊。有力還應制奔虎。箇中誰是干城才。倘報皇恩肉驕虜。</text>
<title>次百祥樓</title>,<text>登臨多異景。雲物互呈祥。爲是初陽近。行看一線長。樓居何縹緲。仙侶此翺翔。不盡山陰興。還思雪裡航。</text>
<title>次肅寧館微雪。見壁間詩韻。</title>,<text>閑庭乍見雪花飛。爽氣潛來玉女扉。晴逼嶺梅花欲吐。冷侵樽酒力猶微。樓中絳節初登眺。海上靑山與發揮。爲是壁間留美句。寒天草木倍光輝。</text>
<title>次箕子墓</title>,<text>仁賢遺澤未全收。心事當年在九疇。大命難扶六百業。偏封尙保一千秋。分明廢井東西隴。慘惔佳城遠近楸。玉節飄然來展拜。喜看雄藻賁荒陬。</text>
<title>次練光亭</title>,<text>織女機頭一匹練。何年掛向淸江開。風來時作縠紋皺。水淨却疑銀漢回。天上神仙駕笙鶴。醉中豪興起瀛萊。安期留舃卽此地。不妨弭節重遲徊。</text>
<title>次渡大同江</title>,<text>華夏封疆隔一水。域外咸仰明天子。星虹瑞慶紀千秋。玉帛梯航走萬里。煌煌使節自遼陽。眼窮東極何冥茫。筆端揮灑溟海竭。珠玉璀璨聲鏗鏘。仙舟晩向鏡中過。却疑千仞鳳凰偶。來人世同翺翔。遠人快爭覩。氣宇何軒昂。何軒昂動海國。扶桑旭日光竝赫。須將傑句記行役。此地從今留勝迹。</text>
<title>次生陽館</title>,<text>瑞紀流虹日。陽生古館時。萬邦同大慶。偏壤亦殊私。詔自金臺下。灰從玉管吹。書雲應報異。槎上福星隨。</text>
<title>次太虛樓値雪</title>,<text>高樓解挽使華行。入座風煙脚底生。遙野畫圖寒樹列。近城螺黛暮山橫。雲中道路三千迥。雪後闌干十二淸。身上太虛同羽化。晩來登眺有餘情。</text>
<title>次鳳山道中遇雪</title>,<text>同雲如潑墨。泱漭迷長陌。寒雪正隨車。臘前今幾白。天公亦解事。似欲留佳客。急呼軟脚春。一醉排嚴節。</text>
<title>次龍泉館</title>,<text>金巖積翠寶山連。鑄出龍光夜射天。借問匣中三尺水。何時涓滳化鳴泉。</text>
<title>次宣詔禮成 二首</title>,<text>祥虹瑞電萬年期。休澤仍敎域外知。身作使星明海徼。手將天詔播嵎夷。瓊枝竝擢靑雲迥。玉韻雙含白雪奇。今日東民眞竊幸。快看丹穴鳳凰儀。</text>
<title>次宣詔禮成 二首 其二</title>,<text>朝廷禮樂邁殷周。鰈域由來雨露優。北闕雲隨雙鳳節。東溟波動六鼇頭。車前瑞雪迎人舞。仗外香煙傍馬浮。抃舞遐氓爭頌祝。三韓今比內邦侯。</text>
<title>次太平樓</title>,<text>東來異氣夜衝星。萬里仙槎此暫停。地拆滄溟朝北極。天廻白嶽作長屛。煙光欲染宮袍紫。山色如逢客眼靑。生齒卽今皆聖澤。咨諏須爲奏明庭。</text>
<title>次登太平樓。次許太史韻。二首</title>,<text>神仙自是好居樓。方丈三韓儘可留。新雪故迎雙節舞。亂山遙拱五雲愁。聯篇逸興毫端動。滿座春光酒外浮。認取太平還有象。海邦佳氣接神州。</text>
<title>次登太平樓。次許太史韻。二首 其二</title>,<text>虹流嘉瑞屬千秋。賓主交歡共一樓。几席眞仙傾遠蓋。山川太史記曾遊。只緣戀闕頻回望。不是思鄕浪起愁。欲識吾王誠拱北。群峯環擁向燕幽。</text>
<title>次慶會樓</title>,<text>碧瓦朱甍壓澗阿。此中端合列仙過。屛間冷影開雲母。池上淸光待月娥。三島煙霞雙眼迥。一樽賓主兩情多。當筵不盡留歡意。休唱驪駒白玉珂。</text>
<title>次漢江夕泛</title>,<text>薄暮移舟遡急湍。煙波浩渺接天端。頻斟竹葉香浮斝。細斫銀鱗雪入盤。遠樹參差圖上色。輕橈蕩漾鏡中寒。淸遊後夜應成夢。江月分明照玉欄。</text>
<title>次漢江樓讌集</title>,<text>地形高處着飛樓。天遣靈仙辦勝遊。寒日蘸波金閃閃。淡煙籠水玉悠悠。江山愜賞如增媚。物色供詩且少留。向夜月明看轉好。憑闌更合放淸眸。</text>
<title>次蔥秀山觀玉溜泉</title>,<text>秀色蔥蘢晩景開。翠屛斜帶石泉回。煙巒簇簇排千戟。雲窟泠泠噴百雷。淸映雪霜蠲俗慮。冷含氷玉入仙杯。涓流豈比廬山勝。題品還逢太白才。</text>
<title>次百祥樓</title>,<text>喧喧笳鼓動江城。城上雲開返照明。脚底鯨濤聞渤澥。眼中螺黛見蓬瀛。地連西北三邊壯。天割東南萬里平。名喚百祥知不惡。何妨使節且留行。</text>
<title>次留別遠接使詩</title>,<text>萬里風沙入望平。海關晴雪引行旌。蓬山玉舃空留跡。銀漢仙槎渺去程。豕首白知遼野近。鴨頭靑見浿江橫。人間天上元相迥。無限蹄涔悵別情。</text>
<title>次赴義州値雨 以下朱之蕃，梁有年天使詩。凡十七篇。</title>,<text>天上紅雲別帝閽。福星分彩照遐藩。靑丘雨露行邊洽。紫禁煙花夢裡繁。曙色旌旗連薊路。春聲鼓角動江村。居人莫怪風雷至。雙鳳聯翩從九鵾。</text>
<title>次聚勝亭曉發</title>,<text>一州形勝聚斯亭。四面雲山列畫屛。倚遍闌干天欲曙。角聲吹月下寒汀。</text>
<title>次白峴</title>,<text>界破靑空白練開。雨師淸路淨無埃。騷人不省春將暮。却擬騎驢雪裏來。</text>
<title>次麻布川</title>,<text>靑春日與川同往。雨後淸波知幾長。麻布還如淨練光。此間宜着仙人舫。</text>
<title>次赤峴</title>,<text>野闊靑分溪畔柳。林晴紅櫬嶺頭花。若爲喚起山靈飮。共醉仙杯酌紫霞。</text>
<title>次三淸閣</title>,<text>半空丹碧落新成。笙鶴飄然象外情。何用別尋天上去。百祥樓閣卽三淸。</text>
<title>次新院屯</title>,<text>羽蓋行穿曉霧開。海鷗迎客也無猜。居人擁路成屯處。要看雙仙奉詔來。</text>
<title>次斧山</title>,<text>石峯高與白雲平。應自媧皇鍊色成。零落千年餘斧鑿。爛柯何處問王生。</text>
<title>次巖峙川橋</title>,<text>橋上眞仙鏡裏歸。川光如練染征帷。何人錯把巖名峙。突兀群峯競欲飛。</text>
<title>次簇錦溪</title>,<text>堤草暗欺雲碧袖。柳條輕颺麴塵絲。溪流簇簇鋪新錦。似學仙袍五色奇。</text>
<title>次西山灘</title>,<text>西望群山色鬱蒼。石根灘響玉琅琅。晴林傍路陰成幄。似爲皇華薦晩涼。</text>
<title>次屛風巖</title>,<text>美水佳山幾飽輕。壯遊渾似御風泠。夸娥定爲天仙至。故斲幽巖作翠屛。</text>
<title>次猪灘</title>,<text>曾從三豕過河灣。今涉猪灘十載間。頭白遼東千里路。夢魂長繞鳳凰山。</text>
<title>次金郊</title>,<text>路盡金郊百里遙。小軒如水晩寥寥。天公爲餉詩仙興。壑月溪風共赴招。</text>
<title>次碧蹄夜發</title>,<text>聖化東流海不波。靑丘初見使星過。千秋瑞色騰華渚。萬里霜威凜太阿。火炬燭天明似月。輪蹄織路亂如梭。遙知冠蓋郊迎處。前導爭鳴九陌珂。</text>
<title>次新院弘濟二橋</title>,<text>喧喧鐃吹動前川。驚起潛蛟水底眠。列炬曉從橋上過。怳看笙鶴下雲天。</text>
<title>次蒼玉巖</title>,<text>玉立蒼巖飮怒虯。巨靈應爲鎭靑丘。品題一入詩仙眼。從此佳名擅九州。</text>
<title>騎省漫詠 幷序</title>,<text>一生官祿在兵曹。二十年來十九遭。曾歷郞中猶是忝。久居堂上詎非饕。腰間霜電龍雙劍。心下風雲豹六韜。從此命途方自信。文星不及將星高。</text>
<title>銀臺記感 幷序</title>,<text>江海頻年作遠遊。重來今日感兼羞。煙花紫禁尋常夢。雨露銀臺十六秋。三省吏人新面目。九霄簪笏舊風流。欲將筋力酬恩寵。未覺摧頹已白頭。</text>
<title>疊韻呈左令公</title>,<text>自笑官銜是馬曹。年來白髮苦相遭。催人歲月供衰病。隨世功名任老饕。長策豈能裨國計。半生空復間戎韜。盛恩今日慙非分。兀坐中書地位高。</text>
<title>疊韻呈左令公 其二</title>,<text>粉署靑雲別舊遊。六年剛辦折腰羞。歸來瘴海愁中月。鎖宿彤庭夢裏秋。天地有恩容病物。衣冠不分廁仙流。諸公好事賡新詠。可是詞林作話頭。</text>
<title>又次韻 時院中俱被臺評</title>,<text>淸切銀臺冠列曹。餘生何幸聖明遭。爲官久任潘郞拙。不去還同謝令饕。綿自耐彈終易破。劍難逢掘且須韜。羞將薄劣從人笑。丹地尋常步武高。</text>
<title>敬疊前韻。謝右同副兩代言見和。</title>,<text>荷橐今成九度遊。強顏聊復任低羞。形容已老心逾壯。天地雖春鬢尙秋。凍雪巧從梅上落。晴煙暗傍柳邊流。詞仙麗句知難和。賤子惟思讓一頭。</text>
<title>敬疊前韻。謝右同副兩代言見和。 其二</title>,<text>愧我詩名謝水曹。聯襟却喜賞音遭。偏沾盛澤同春盎。不怕餘寒挾夜饕。昭代固知無棄士。腐儒誰信有奇韜。鳳池今日增淸切。仙客新篇白雪高。</text>
<title>敬疊前韻。謝右同副兩代言見和。 其三</title>,<text>妙歲初從玉署遊。春風曾飽太官羞。天心雨露還今日。闕下星霜已幾秋。休道世情多異態。也知襟韻自同流。臺中小吏應相笑。糠粃如何在上頭。</text>
<title>敬疊前韻。謝右同副兩代言見和。 其四</title>,<text>官忝銀臺自我曹。不才端合謗頻遭。狂憐麴糱仍成癖。老嗜詩書亦太饕。誰潤朝廷綸綍美。幸逢關塞甲兵韜。只今盛際眞堪詫。咫尺依光日月高。</text>
<title>冬雪</title>,<text>雲葉飄空雪脚重。窓前頃刻失南峯。亂鋪地面堆鹽虎。低壓墻腰臥玉龍。剩覺樓臺留月色。旋敎草木假春容。孤標未肯同埋沒。唯有靑靑嶺上松。</text>
<title>疊韻謝洪鹿門見和</title>,<text>蓬萊宮闕鎖千重。銀作樓臺玉作峯。鉛砌曙光欺舞鶴。璧門朝采絢成龍。瑤華綴樹梅羞色。粉屑堆庭地改容。須識天公多戲劇。倂將繁蕊誤蒼松。</text>
<title>正月十三日雪後。又次前韻。</title>,<text>夢入瑤臺第幾重。覺來殘雪瞰晴峯。祥雲護闕低丹鳳。旭日窺簷駕赤龍。寒瀉御橋氷作柱。色粧宮樹玉爲容。省中剩有凌虛氣。却笑臞仙學餌松。</text>
<title>感懷。用前韻。</title>,<text>家住靑門樹影重。開窓靜對翠微峯。霧沈南谷迷藏豹。氷拆西江起蟄龍。新柳欲生春後色。早梅先妬臘前容。今宵偶作芝園夢。雪點巖頭五鬣松。</text>
<title>雪曉詣院卽事</title>,<text>佩馬趨朝雪滿鞍。斗銜金闕漏初闌。天恩尙覺渾身暖。坐下靑綾曉不寒。</text>
<title>次許岳麓述懷韻</title>,<text>乾坤小傳舍。日月無停輪。擾擾紅塵內。誰是度世人。我欲乘元化。飛飛凌紫旻。知公本天仙。來作歲星臣。因疾得養性。年邁氣愈新。方將慕眞隱。結屋淸江濱。丹霞以爲糧。雲月以爲隣。衰顏變韶稚。素髮還靑春。問公何能然。斂形而嗇神。此術可醫國。豈但醫一身。所喜心不病。休言臂不仁。衣冠苦相縛。得喪竟非眞。逍遙九天上。思與韓衆親。</text>
<title>送同僚金承旨景進赴任洪州</title>,<text>我入君方出。有同相避然。如何聚會地。便作別離筵。驛路湖中雪。官城海上天。徵還應不日。重笑鳳池前。</text>
<title>正月望日陪祭後有感</title>,<text>夢回行漏徹三更。雪裏靈宮夜殿淸。祀罷滿庭明月色。淚和松檜暗無聲。</text>
<title>送崔瑩仲出按關西</title>,<text>聲名早飽遠人聞。遺愛安陵舊使君。戎節曉辭淸禁月。福星春照浿江雲。板輿今日重承渥。燕石他年佇勒勳。最是情親偏惜別。鳳池寥落倚西曛。</text>
<title>大祥日陪祭後口占</title>,<text>雨露空宮歲再周。衆官奔走曉庭幽。侍臣一哭猶無地。淚入春泉咽御溝。</text>
<title>次韻 三首</title>,<text>聖朝禋祀倣殷周。雷哭千官響震幽。獨有老臣偸下淚。潺湲一夜欲成溝。</text>
<title>次韻 三首 其二</title>,<text>燈燭輝煌殿四周。苾芬靈寢夜幽幽。天容黯慘春無色。雪裏餘寒凍瓦溝。</text>
<title>次韻 三首 其三</title>,<text>幾年淪落始歸周。掩淚東風玉殿幽。猶憶紫宸春早日。佩聲朝下綠楊溝。</text>
<title>金正字誠立遷葬挽二百五十言</title>,<text>金君我良執。氣高才絶倫。少小卽同袍。情如兄弟親。文藝妙一世。發軔靑雲春。奈何造物猜。長途淹驥足。壬辰海寇至。我赴嶺南幕。君時假記注。立語銀臺門。安知此一別。永作生死分。我還聞君訃。痛哭龍津夕。天乎何不仁。使君至此酷。無兒亦無壽。斯理諒難詰。扣心問天公。好惡一何謬。老洫彼何修。終身能守牖。凶短此何辜。才豐而命嗇。天公爲𡄵噓。謂我何迷惑。人生各有數。脩短非一道。曹蜍生固死。百歲未爲老。顏回死猶生。三十還非夭。壽亦何足喜。夭亦何足悼。達人貴信命。所以不怨天。天亦何爲哉。但各任其然。我聞天之言。心腸頗開豁。死生本回環。禍福相倚伏。君子盍勉旃。令名爲不朽。持此欲慰君。君其知也否。浩浩天壤間。萬事竟何有。</text>
<title>送洪監司輝世按關東</title>,<text>管領名區二十州。使君元是列仙流。滄溟倒瀉杯中曉。物色收歸橐裏秋。叢石高風來鶴背。洛山初日湧鼇頭。蓬萊舊侶應相問。白首龍鍾病未休。</text>
<title>春半</title>,<text>春半寒猶峭。輕陰鎖不開。草心穿雪動。花意被風催。世事人今老。天時物自胎。銀臺坐牢落。思入故園梅。</text>
<title>送李東嶽子敏赴潭陽</title>,<text>交承夙契密。詩酒舊洪陽。色養三州大。行途五馬忙。江山需翰墨。廊廟重循良。惜別將何贈。文無草未長。</text>
<title>三月三日。謝趙一貫，車復元來過。</title>,<text>三分春色二分闌。惆悵佳辰夢裏還。煙染柳條纔着眼。日烘桃萼欲生顏。功名任拙風塵下。詩酒論交宇宙間。拚醉一場難盡興。杖藜重肯扣柴關。</text>
<title>詠玉堂恩賜玉杯次韻 幷序</title>,<text>彩動黃金闕。恩歸白玉堂。乘槎隨漢使。剖璞自荊王。翫處氷無色。銜來雪有香。詞臣沾旣醉。再拜荷龍光。</text>
<title>寒食日。陪祭永慕殿記感。</title>,<text>令節還龍忌。東風又燕歸。玉宮春惻惻。金闕夜依依。檜柏悲中響。香煙淚外飛。禮勤誠未懈。霜露濕天衣。</text>
<title>漫遣二首呈李五峯幷序</title>,<text>聖代容衰鈍。洪恩沐鳳池。榮名眞不分。貪戀最非宜。見影杯蛇異。聞言市虎疑。江湖春萬里。鷗鷺是心知。</text>
<title>漫遣二首呈李五峯幷序 其二</title>,<text>雁帛言爲詭。狐氷聽自疑。舌強雖已咋。事往奈難追。野性明公許。愚衷聖主知。呶呶眞太過。方寸本無欺。</text>
<title>閏三月三日。次洪鹿門韻。</title>,<text>樂意隨年減。春愁與病參。花光鼇禁裏。草色鳳池南。坐閣東風軟。鉤簾午雨纖。何妨謀一醉。佳節後重三。</text>
<title>閏三月五日。與同僚會飮。卽席次前韻 幷序。</title>,<text>簸糠羞竝列。倚玉幸相參。勝事銀臺上。詩情竹塢南。露花粧臉巧。風柳舞腰纖。小戶嫌先醉。深杯不待三。</text>
<title>送李公州伯吉赴任</title>,<text>藉甚名都會。湖西第一州。地連鷄岳秀。天入錦江流。邑敝須良牧。邊虞倚壯籌。遙知望京處。拱北有高樓。</text>
<title>李同知 尙信挽</title>,<text>間氣生賢宰。蜚英際盛時。文星高奕世。卿月照連枝。國耳身先病。天乎藥未醫。壑舟中夜去。無復濟川期。</text>
<title>車五山以敎授將赴咸山</title>,<text>造物偏憎命。明時豈棄才。着鞭空慕祖。埋劍不逢雷。歲月供吟社。山河落酒杯。雄心猶萬里。笑指朔雲開。</text>
<title>車五山以敎授將赴咸山 其二</title>,<text>對酒雙眉宇。論交一肺肝。詩篇工部僻。官位廣文寒。關塞今投筆。風塵幾據鞍。病懷兼惜別。怊悵暮春闌。</text>
<title>次車五山見贈韻</title>,<text>倦游當日古洪陽。往事如今入坐忘。萬里鶴心玄圃遠。九霄鵬翼碧雲長。形容宇宙忙中老。氣槪江湖醉後狂。銀省廣文俱落拓。世間榮辱一黃粱。</text>
<title>相逢行</title>,<text>紅塵簇擁七香車。寶馬驕行踏落花。第五橋頭楊柳樹。樹邊珠箔是郞家。</text>
<title>庚戌重五日</title>,<text>雨濕黃梅曉。宮中五五天。玉觴蒲酒滿。金戶艾人懸。競渡荊南俗。離騷澤畔篇。遙憐墻外路。樹影送秋千。</text>
<title>五月十一日東宮冊禮後。頒赦卽事。</title>,<text>法殿新開黼座橫。靑闈授冊禮初行。天隨解澤將成雨。日爲离明旋放晴。地獻南山千歲色。波沾小海萬年淸。群官稽首龍墀夕。蹈舞昌辰頌太平。</text>
<title>題心適堂</title>,<text>早梅香裏屋三椽。聞說幽居占別天。詩句有時因漫興。酒杯隨分送殘年。閑行野逕雲相逐。靜坐溪沙鷺共眠。可是此心元自適。不妨呼作散神仙。</text>
<title>五月二十日。社稷陪祭口占。</title>,<text>露下靈壇向曙淸。苾芬籩豆享神明。旌旗掩月三天色。環佩敲風五夜聲。燈外星河垂北岳。仗前雲氣屬西城。金輿晩破松杉逕。霧重深林日未生。</text>
<title>社稷祭後。賜諸享官飮福宴于仁政殿庭。病未隨參。詩以記事。</title>,<text>露壇淸夜奠牲牢。禮罷彤庭許燕毛。金殿瑞香凝鵲尾。玉階仙樂奏龍璈。杯中萬壽南山近。席上三光北極高。唯有老臣還抱病。勝筵虛負醉宮醪。</text>
<title>八月十一日。白蓮寺宿夜。口占留奉親舊。</title>,<text>寺裏曾遊處。天涯欲別時。水聲今夜夢。山色去年詩。爽氣衾先覺。離愁鬢獨知。明朝萬里路。煙樹杳相思。</text>
<title>十二日。歷掃先壟紀感。</title>,<text>早打城西路。荒原白露時。溪雲纔掩日。山雨恰催詩。夕淚巖泉響。秋聲壟樹知。松楸今一別。惆悵隔年思。</text>
<title>臨津舟上。用前韻。</title>,<text>雨晴征路好。秋色渡江時。石壁舟中畫。雲煙座上詩。面從黃帽識。心許白鷗知。他日燕臺夜。滄波夢裏思。</text>
<title>松都感古</title>,<text>勝國千年地。淸秋八月時。廢宮無故跡。行客有新詩。往事孤鴻沒。荒墟老木知。傷心臺下水。流盡夕陽思。</text>
<title>贈朴羅州南郭老兄爲別</title>,<text>洒落平生友。惟君海內奇。靑陽初契合。白首共襟期。薊北今千里。天南又一麾。自憐衰病日。非復壯遊時。世故銜杯少。情深解手遲。分飛吾更遠。兩地若爲思。</text>
<title>寄別李都事德餘北幕之行</title>,<text>氣槪平生儘負奇。北門行色好男兒。咸關曉日雲隨馬。長白秋風雪映旗。草檄手閑頻把酒。據鞍身逸但吟詩。天涯老抱吾偏苦。惆悵燕山此別離。</text>
<title>十五夜見月</title>,<text>節序三秋半。關山萬里寒。年年今夜月。幾度客中看。</text>
<title>平山館</title>,<text>寥落平城館。秋光正好時。野花黃映酒。山月白宜詩。旅夢孤燈伴。雄心一劍知。途中逢令節。多少故園思。</text>
<title>蔥秀山。訪朱，梁天使遊跡。</title>,<text>山光蔥秀勝。巖溜雨餘時。石有仙人榻。天留學士詩。盛名村老誦。陳迹渚禽知。立馬斜陽路。西風不盡思。</text>
<title>龍泉道中</title>,<text>斷腸煙樹夕陽前。千里長程一短鞭。行盡驛西秋草色。碧峯陰畔見龍泉。</text>
<title>又次前韻</title>,<text>海驛秋將晩。嚴程又此時。好山朝作畫。淸月夜供詩。客意登樓怯。衰顏對鏡知。十年長在路。休說遠遊思。</text>
<title>龍泉館</title>,<text>頻歲遠爲客。歡娛能幾時。山川杯裏興。風月橐中詩。世味隨年減。人情到老知。平生江海夢。蓴膾入秋思。</text>
<title>鳳山道中</title>,<text>鳳城秋色裏。行客夕陽時。遠樹濃疑畫。晴山淡似詩。嫩霜官柳變。涼氣野梧知。惜別當年事。臨岐有所思。</text>
<title>宿洞仙館前人家</title>,<text>斗屋孤眠處。天涯見月時。溪山當客眼。物色要吾詩。節去秋蟲覺。涼來夜鶴知。重遊無限意。悽切古今思。</text>
<title>奉呈正使令公。用前韻。</title>,<text>平生少陵老。文彩擅今時。洒落陽氷筆。淸新太白詩。追隨眞自幸。宿昔荷相知。最是秋窓夜。停杯話舊思。</text>
<title>黃州。次前日廣遠樓韻。幷序</title>,<text>偶同樽酒此重遊。遠客愁懷晩倚樓。一夢去來人已老。十年憂樂水空流。行邊物色供靑眼。醉裏風煙入白頭。惆悵驛程秋萬里。五雲西指帝王州。</text>
<title>黃州。留別閔兄，李甥。</title>,<text>立馬黃岡八月時。去留懷抱兩心知。天涯十日九風雨。客子七年三別離。官渡夕陽楓葉暗。驛樓秋色菊花遲。悤悤未了連衾話。腸斷關河萬里思。</text>
<title>到大同江。崔監司瑩仲出待。舟上歡飮。</title>,<text>樓船天上泛。簫鼓鏡中廻。地自箕都勝。詩傳牧老才。江山千古興。風月九秋杯。盡意須成醉。餘生幾去來。</text>
<title>憶昔</title>,<text>憶昔經過浿水邊。雪中樽酒醉離筵。佳人莫怪容顏改。已老當時十一年。</text>
<title>漫成</title>,<text>作客衰遲日。殊非少壯時。逢場須屛酒。遇景莫吟詩。舊跡江雲散。孤眠海月知。安身有良法。第一息心思。</text>
<title>安定館。憶箕城昨遊。</title>,<text>一笑秋風浿上亭。故人雙眼對樽靑。相思最是西樓夜。月滿雲屛酒未醒。</text>
<title>雲巖院廢基</title>,<text>往事雲巖院。秋林日午時。秪今惟廢址。無復舊題詩。客恨蛩吟織。幽懷蝶夢知。流光誰借問。回首一沈思。</text>
<title>途中</title>,<text>十年蹤跡幾天涯。一節重來鬢已華。江館夜涼初白露。驛亭秋色未黃花。西州風月詩中盡。北極山川脚底賖。擲罷離觴頻跋馬。斷腸關路渺煙沙。</text>
<title>三淸詞 六言</title>,<text>三淸閣百祥樓。昔一別今十秋。綠鬢凋朱顏老。誰識得此中愁。</text>
<title>三淸詞 六言 其二</title>,<text>百祥樓三淸閣。少年時舊遊迹。列紅燭間靑娥。與君飮何不樂。</text>
<title>二十八日大雨風。不得渡江。仍留安興館。</title>,<text>關外雙星使。河邊八月槎。誰敎一夜雨。添却萬重波。地主應留客。天公故作魔。晩來風更惡。舟楫欲如何。</text>
<title>嘉平館</title>,<text>十載重携一影來。齊山亭上暫徘徊。地靈似有留人意。洞口煙霞鎖不開。</text>
<title>淸江石橋少憩。因次宣川板上韻。</title>,<text>十載宣城郡。曾從畫裏過。芙蓉堤上路。楊柳岸邊家。山色迎眸碧。溪聲入夢多。澄江思謝守。誰復繼詞華。</text>
<title>良策館</title>,<text>憶昔庚寅歲。初從薊北還。病淹寒館裏。吟到曉燈間。萬事今疏鬢。重遊已皺顏。西風無限思。愁對驛南山。</text>
<title>見月詞</title>,<text>離家見月愁。在家見月喜。所見同一月。人情自殊視。愁亦從何生。喜亦從何起。達人本無心。愁喜兩忘爾。到處卽爲家。安知身萬里。見月輒成歡。邀月時共醉。月入我杯中。倒下詩腸裏。寫出萬斛珠。與月爭淸媚。月固有虧盈。此心無瑕累。炯然長似月。氷壺湛秋水。</text>
<title>築城詞</title>,<text>五日運一石。十日運一木。驅石鞭見血。伐木山盡禿。主將但務速。役卒敢言勞。樓櫓一何壯。雉堞一何高。看看匪石築。一一民脂膏。築已旋復壞。何時築得成。吾聞以城城。不如以賢城。城城止百年。賢城可萬里。萬里與百年。終亦有時毀。曷若民爲城。本固邦乃寧。此城雖無形。萬世保太平。是知城非城。至險藏小民。願畫無形城。持以謁楓宸。</text>
<title>聚勝亭夜飮</title>,<text>高亭迥壓海雲隈。錦席秋光向夕開。關塞十年頻去國。江山千里又登臺。愁邊白髮驚時序。客裏黃花對酒杯。邂逅天涯拚一醉。不妨歌吹夜深廻。</text>
<title>統軍亭雨後。乘夕獨登。</title>,<text>落日低平野。晴江擁翠屛。天涯今古意。獨上統軍亭。</text>
<title>書懷</title>,<text>統軍亭下鴨江頭。萬里萍蹤此壯遊。脚着浮槎曾上漢。身隨一劍屢觀周。黃花雨裏重陽酒。紅葉霜前九月樓。可耐西風吹客思。海門東望故園秋。</text>
<title>重九日。風色斗寒。不得登高。府伯開宴于中堂。而以疾不赴。感嘆成詩。</title>,<text>徹夜笙歌鴨水濱。滿堂華燭座生春。自憐臥病違高會。少却尊前落帽人。</text>
<title>漫成</title>,<text>少日曾驄馬。秋風又使軺。客來西地盡。路入北京遙。野暗遼山雨。江鳴渤海潮。登臨須共醉。別恨在明朝。</text>
<title>府尹東軒。宴飮口占。</title>,<text>醉倚危軒落日風。客遊懷抱一樽同。遼城暝色當簷合。渤海秋陰入座空。景物收歸詩筆裏。河山浮動酒杯中。逢場不盡疏狂興。氣槪平生老尙雄。</text>
<title>十五日。渡鴨綠江。</title>,<text>一船尊酒夕陽痕。去住情深各斷魂。欲問今宵何處宿。隔江蘆葦月明村。</text>
<title>宿狄江村店</title>,<text>一別龍灣萬里雲。碧江東去日西曛。歌姬無限陽關曲。今夜依俙夢裏聞。</text>
<title>東八站途中</title>,<text>遼陽九月霜威冷。峽裏秋容雨更催。人面有山皆錦繡。馬蹄無日不風埃。河通北漠玄氷早。關擁中原紫氣來。行盡華夷交枕地。客愁都付菊花杯。</text>
<title>宿鎭東堡丁大家</title>,<text>遼野蒼茫月一痕。荒城重訪古仙村。看渠道氣全家在。知是當年白鶴孫。</text>
<title>宿草河洞。是夜大風寒。</title>,<text>秋盡關河驛路難。客窓愁伴小燈殘。無端雁背西風惡。吹作征人一夜寒。</text>
<title>宿碧洞人家</title>,<text>客路秋風落。黃花笑病容。開窓紅葉盡。林外獻靑峯。</text>
<title>宿狼子山村居</title>,<text>行客欲投宿。夕林孤鳥還。路傍貧白屋。籬落富靑山。鴨水微茫外。遼城晻靄間。秋高戎虜近。日出始開關。</text>
<title>途中</title>,<text>客路行行幾日休。一回西望一回愁。天連海岱常多雨。地近陰山易得秋。南北風塵聊倚劍。古今霜月獨登樓。羈懷且莫憑詩遣。纔到吟成欲白頭。</text>
<title>寫懷</title>,<text>胸懷落落氣成虹。嵬眼平生宇宙空。社日別家同去燕。朔雲驅馬背來鴻。帝居星拱北辰北。鄕國天連東海東。萬里悲歌向燕市。此間今有幾英雄。</text>
<title>記夢 幷序</title>,<text>白鶴城邊月正明。碧空無際夜雲輕。誰知旅枕愁眠裏。化作飛仙戲太淸。</text>
<title>感懷</title>,<text>遼城今日客三過。華表荒涼月色多。夢裏偶然成白鶴。向來鬚鬢漸皤皤。</text>
<title>午憩沙河鋪小睡</title>,<text>倚枕無端入睡鄕。僕夫炊飯進黃粱。人間歲月元來促。未抵蒲團一夢長。</text>
<title>鞍山道中</title>,<text>十載遊蹤再帝城。天敎老眼富平生。新詩也勝良工畫。句裏山川總有聲。</text>
<title>次少陵懷遠館別宋員外韻</title>,<text>十日遼城客。愁顏欲盡凋。塞塵隨去馹。關月引征軺。草白陰山近。雲黃海國遙。天涯兼別恨。霜葉政蕭蕭。</text>
<title>海州衛道中</title>,<text>塞下窮秋戍鼓閑。太平民物此中間。遼陽坐甲三千士。海上提封百二關。紅樹暗邊知驛店。黑雲多處認胡山。斜暉欲盡人猶去。悵望靑空暮鳥還。</text>
<title>東昌堡途中</title>,<text>西奏東昌路。孤城草正腓。雁將秋色去。人趁夕陽歸。歲月添詩稿。塵沙化客衣。村居邊地少。煙火望中微。</text>
<title>牛莊夜雨。用前日箕城韻。</title>,<text>萬里羈蹤此驛亭。一秋雙鬢暗凋靑。嚴程又値孤城雨。宿客今宵耳獨醒。</text>
<title>渡三叉河</title>,<text>河水無風雨不開。征鞍暫卸古煙臺。津頭老吏煩相問。宰相如何今又來。</text>
<title>沙嶺途中大霧</title>,<text>野霧茫茫不辨人。路岐何處是通津。天公也似丹靑手。水墨圖中着我身。</text>
<title>高平途中 自牛莊至盤山。泥淖不通。行走長墻上。凡二百餘里。</title>,<text>百里長墻路。蒼然四望平。高鴻天半落。寒日野中生。地闊黃龍府。雲深白鶴城。傷心驢背客。吟盡未歸情。</text>
<title>壯遊</title>,<text>一嘯東雲別故園。壯遊蹤跡半乾坤。人煙隔岸靑齊近。虜火連山朔漠昏。撫劍夕風生左海。賦詩秋色滿中原。澆愁欲典吳姬酒。喚客靑帘出柳村。</text>
<title>遊仙詞</title>,<text>仙子朝乘鶴背高。天飆吹送赤霜袍。歸來乍醉瑤池酒。玉女氷盤薦碧桃。</text>
<title>遊仙詞 其二</title>,<text>五色雲中謁玉皇。碧霄隨意駕鸞凰。花間一笑三千歲。未信仙宮日月長。</text>
<title>廣寧</title>,<text>廣寧今日盛繁華。略織人肩簇馬檛。巡撫威名楊御史。總戎雄略李輕車。秋聲鼓角霜千樹。夜色關河月萬家。誰識此間愁病客。筆端豪氣絢生花。</text>
<title>路遇聖節使洪僉知輝世，書狀官丁佐郞士推爲別。</title>,<text>我正來時君正廻。路岐攀袂塞垣隈。海關殘日鞭頭落。遼野寒雲馬首開。萬里相逢萍兩葉。一場同醉酒三杯。殷勤爲寄家中信。須護窓前手種梅。</text>
<title>連山道中</title>,<text>邊城殊氣候。不雨亦常陰。地接東關近。山連北塞深。驛程隨落日。鄕思羨歸禽。惆悵重遊客。偏傷歲暮心。</text>
<title>暮抵寧遠衛</title>,<text>雙樹村前路。風沙馬足隨。野從遼右曠。山到漠南奇。日落行人疾。天寒宿鳥癡。孤城知未遠。戍角暗聞吹。</text>
<title>東關道中 是日有虜警</title>,<text>客行長向畏途過。隔岸胡沙放橐駝。煙外潮聲聞渤澥。霧中山色見紅羅。孤城落日臨關盡。古戍悲笳出塞多。猶喜漢家飛將在。天驕不敢渡交河。</text>
<title>前屯衛道中</title>,<text>路盡遼陽數十州。朔風吹客古關頭。沙場白日煙塵晦。天到窮邊似有愁。</text>
<title>偶占</title>,<text>遼河地欲窮。烽火近雲中。霧塞晴如雨。沙場晝自風。愁心昏月上。望眼曙星東。故國無來信。寒天有斷鴻。</text>
<title>路上逢一老。方瞳炯然。有似神仙中人。</title>,<text>逢着仙翁碧海湄。自言身是老安期。憑君莫問吾年幾。眼見長城始築時。</text>
<title>塞下曲</title>,<text>塞下胡兒馬上飛。黑狐皮帽白羊衣。腰懸大箭麤獰甚。射得當前一虎歸。</text>
<title>塞下曲 其二</title>,<text>昨夜沙場戰鼓聲。風吹殺氣滿邊城。將軍出意新輕敵。不損胡兵損漢兵。</text>
<title>塞下曲 其三</title>,<text>手中金僕臂雕弧。走馬翩翩俠少徒。誇說劍頭餘虜血。去年身斬小單于。</text>
<title>塞下曲 其四</title>,<text>半夜邊庭火滿山。角聲吹月列營間。平明探騎來相語。十萬胡雛近北關。</text>
<title>塞下曲 其五</title>,<text>磧地桑麻遍朔陲。戍樓閑却夕陽旗。卽知聖澤無南北。瀚海今年凍合遲。</text>
<title>塞下曲 其六</title>,<text>大漠愁陰晝不開。狼烽近接白龍堆。風頭一陣腥膻氣。知是匈奴打獵回。</text>
<title>十月望夜。宿山海關羅城。</title>,<text>歲暮孤城裏。良宵感客情。玉霜寒有力。銀漢凍無聲。許國身長遠。還家夢屢驚。惟憐一片月。分照兩鄕明。</text>
<title>早入山海關。止西城外人家。</title>,<text>關外朝霜正滿冠。主人嘗我小龍團。客中耐可誇豪侈。石炭金爐座不寒。</text>
<title>山海關</title>,<text>燕雲山海路。東北一關雄。鎖鑰三邊會。梯航九譯通。長城秦代月。絶塞漢時風。誰識靑牛客。重來紫氣中。</text>
<title>望海亭次少陵韻 幷序</title>,<text>山形從北起。地勢壓東偏。野接看羊海。天連飮馬泉。至今姜女石。應自祖龍鞭。日月扶桑近。乾坤砥柱懸。亭前寧有地。波外更無邊。俯瞰鼇頭嶼。平臨鶴背仙。秦橋今杳邈。漢轍昔留連。徐市樓船遠。安期玉舃傳。關防眞勝絶。控制亦形便。壯鎭三方會。神功萬古前。登臨曾少日。夢想幾多年。弱水遙三萬。嚴程渺四千。尋常思再陟。咫尺病相牽。借眼同行客。聞聲儘好緣。雲陰開晩霽。天意爲高賢。也是皇恩厚。非惟造物憐。初平才不世。太白句愈鮮。怳覩蓬山侶。欣傳海嶠篇。臥遊元自在。心賞却能全。會與天仙遇。長吟一豁然。</text>
<title>又次梧村韻</title>,<text>關城臨絶漠。迥枕海雲偏。五路通夷譯。三方輳貨泉。皇威雄折箠。胡意息投鞭。地軸從東拆。天文直北懸。飛亭出鶴外。危石湧鼇邊。日島波間國。神山海上仙。遐巡嗤漢武。高蹈慕齊連。王毋桃今結。安期棗孰傳。長風如可借。一棹往應便。宇宙虛無裏。烏蟾出沒前。秦皇求藥日。姜女望夫年。方士船何處。瀛洲路幾千。凡蹤頻涉遠。遊袂幸遭牽。道侶知相待。衰遲奈莫緣。登臨輸我輩。題詠愧諸賢。好事還多障。浮生秖自憐。霞開鯨浪帖。日射蜃樓鮮。未縱重來眼。空吟二妙篇。望洋心久失。觀海目無全。願托金華子。招邀謝自然。</text>
<title>謹接來章。令人有千古之感。敢再攀和。</title>,<text>憶昔秦皇帝。雄呑宇內偏。長城猶紫塞。遺火已黃泉。氣使諸侯膝。威加六合鞭。勢從攻守異。跡自古今懸。幽薊風沙裏。蓬壼日月邊。燕昭曾立國。漢武亦求仙。郭隗金臺峻。麻姑弱水連。智愚眞迥絶。芳臭永流傳。北顧關防壯。東臨地勢便。皇靈萬里外。偉烈百王前。忝再觀周日。逢今御李年。鳳城天尺五。鵬路海三千。禮樂新瞻盛。山川舊興牽。旅懷仍弔古。詩句或隨緣。感念亡齊客。嗚呼義士賢。管寧蹤已渺。姜女節堪憐。箕子初封壤。遼陽近接鮮。井田餘敎化。洪範古文篇。聖德知無外。藩邦喜再全。銜恩思滅虜。一欲勒燕然。</text>
<title>次梧村韻。兼述懷申謝。</title>,<text>海內靑蓮客。生從鰈域偏。衰顏常道路。雅志本林泉。北學魚千里。西征馬一鞭。幕賓新契好。江夏舊名懸。步武雲霄上。絲綸雨露邊。玉京朝帝后。蓬閣會神仙。驄馬燕臺迥。星槎漢渚連。壯遊眞不偶。奇跡摠堪傳。聖主應紆眷。天公亦借便。九秋遼塞外。萬里海亭前。蘧瑗知非歲。張騫奉使年。襟靈深抱一。筆力劣當千。久客親廚僕。長途欠掌牽。氣淸蠲俗慮。心靜脫塵緣。敢道詩爲聖。惟耽酒比賢。沈冥知我分。蹭蹬問誰憐。橐裏黃金盡。頭邊白髮鮮。山川揩病眼。風月入淸篇。世道看今薄。交情得子全。行歌燕市夜。撫古意茫然。</text>
<title>次少陵韻</title>,<text>今代天官長。英聲夙歲偏。三場推藝苑。一賦獻甘泉。紫闕先鳴佩。靑雲穩着鞭。東方文史足。南斗姓名懸。聽履丹墀上。承綸白日邊。無雙銀署客。第一玉堂仙。鳳沼身同沐。龍樓袂幾連。羽儀群士仰。風采萬人傳。葭倚慙形穢。瓜投喜得便。庸才甘噲伍。盛譽合盧前。附驥還今日。乘槎又暮年。秦關過百二。周樂覩三千。但覺襟期密。都忘俗事牽。愁中開笑口。苦處遇良緣。筆自羲之妙。詩今白也賢。竝遊誠竊幸。同病荷相憐。形共秋山瘦。心將皓月鮮。旅愁霜兩鬢。佳句錦千篇。跡隱身難隱。神全道亦全。靈山他日約。鞋杖共超然。</text>
<title>北京篇。用前韻。</title>,<text>自昔燕都勝。繁雄擅北偏。家燒薪是桂。人飮醴爲泉。白玉佳姬釧。黃金壯士鞭。九重雲五色。萬歲日長懸。地理移三輔。天居控四邊。梯航來異國。冠蓋集群仙。列肆魚鱗合。飛甍雁齒連。北門宵柝絶。東岳曉鍾傳。望海開關險。通河運餉便。樓臺歌吹裏。城郭畫圖前。漢代隆治日。周家定鼎年。前星明兩兩。寶曆過千千。遺路民羞拾。蹊田俗絶牽。太平眞有象。胡寇顧無緣。緬憶昭王霸。仍懷樂毅賢。孱孫謀齟齬。易水事悲憐。盛世山河壯。榮光草木鮮。堯封千古地。班賦二京篇。領略乾坤半。收將物色全。重來瞻盛麗。作頌愧徒然。</text>
<title>莊誦盛和北京篇。無任歆服。鄙生才已盡矣。再難效顰。謹以書懷之作。呈似博粲。</title>,<text>平生許國志。半世荷恩偏。再杖燕臺節。三嘗帝里泉。乾坤老杜眼。山水子長鞭。使蓋星新竝。卿班月舊懸。客心歸鳥外。鄕信斷鴻邊。竹國思淸聖。遼城問羽仙。關防臨瀚海。煙火接祈連。漢卒戈成枕。胡雛箭息傳。恣探奇勝跡。剛喜往來便。歲月浮槎上。風沙跋馬前。銜綸今白首。沐澤最靑年。主聖登三五。河淸際一千。志期周衮補。忠乏魏裾牽。松柏嫌孤特。藤蘿恥附緣。忘形樽裏聖。尙友卷中賢。擧世誰能識。惟公肯獨憐。行開蔣詡逕。時擊陸生鮮。跌宕詩千首。歸來賦一篇。身心須自保。道義貴相全。萬事皆徒爾。長歌任浩然。</text>
<title>北京篇。又次前韻。</title>,<text>箕尾全燕分。乾坤北極偏。天山仍近塞。瀚海卽流泉。號令掀雷鼓。威靈振電鞭。關頭日逐走。旗面月支懸。虎豹嚴雙闕。貔貅壯九邊。城池象河漢。樓閣畫天仙。禁樹扶桑接。溟波太液連。唐虞治竝駕。神聖世相傳。鎖鑰防胡壯。咽喉控地便。車書四海內。干羽兩階前。國値重明運。天開萬曆年。周基恢八百。燕塞拓三千。實自文皇斷。寧容俗議牽。畜藏知地祕。經始信天緣。絶代英雄略。當時將相賢。秦皇何太苦。漢武亦堪憐。朔漠王庭在。長城粉堞鮮。關河今帝宅。歌頌史臣篇。玉葉鴻圖遠。金甌赫業全。喬山瞻萬歲。佳氣政蔥然。</text>
<title>深河</title>,<text>燕南形勝地。撥馬海雲隈。樹木林胡塞。山河漢武臺。路從西日入。襟向北風開。客裏關身物。天寒一酒杯。</text>
<title>途中次前日赴京韻</title>,<text>一病平生與世違。只今蘧瑗已知非。塵埃暗變途中鬢。霜雪寒侵馬上衣。天闊薊門秋雁少。月明遼海曉雲歸。羈心不道關河隔。夜夜鄕山夢自飛。</text>
<title>楡關</title>,<text>上國山川入眼親。風光到處馬頭新。楡關樹暗看歸鳥。雁塞天淸辨虜塵。二十年間三度客。四千里外一孤身。故園回日堪乘興。臘後梅花漢水春。</text>
<title>老將行</title>,<text>磧北寒霜入戰袍。匣中塵暗七星刀。戍樓今夜閑無事。臥看秋天太白高。</text>
<title>萬柳莊。次柳西坰韻。幷序</title>,<text>幽居占斷小溪邊。纔望門閭便肅然。節首三綱閨女法。孝原百行史家編。妙辭他日徵碑記。香火平生設几筵。老柳新詩分物色。芳名早已海東傳。</text>
<title>萬柳莊。次柳西坰韻。幷序 附西坰詩</title>,<text>拱木陰陰綠水邊。祖孫三世廟巍然。四時蒼翠貞松樹。一代輝煌節孝編。遠客式閭迂驛路。庖人爲黍盛賓筵。藩邦亦被漸東化。留與淸芬萬古傳。</text>
<title>萬柳莊。次柳西坰韻。幷序 附西坰詩 其二</title>,<text>隴西家世自平涼。楊柳陰中認舊莊。遺澤不隨丘木斬。盛名應共水流長。霜嚴苦節三冬竹。壁立高標萬仞岡。欲把綵毫摹勝蹟。臨程無奈客行忙。</text>
<title>夷齊廟</title>,<text>凜然遺塑舊祠宮。猶想雙淸氣象同。倫紀君臣兄弟際。姓名天地古今中。城懸北海當年月。野響西山百世風。往事傷心孤竹國。夕陽無語水流東。</text>
<title>詠夷齊二首</title>,<text>未信殷仁只有三。同時二子是眞男。當初讓國元微事。湯武千秋也自慙。</text>
<title>詠夷齊二首 其二</title>,<text>已分捐生叩馬前。採薇非是爲身全。區區欲把西山土。保得殷家一片天。</text>
<title>射虎石</title>,<text>鍊石何年落塞門。至今如虎路傍蹲。憐渠不逐秦鞭去。留得將軍飮羽痕。</text>
<title>途中</title>,<text>道路何時盡。乾坤到處寬。山川夸父杖。關塞漢臣鞍。海月隨人遠。燕霜入鬢寒。玆行非爲眼。髀肉已無完。</text>
<title>七家嶺有感 庚寅赴京到此。製望白雲詞一闋。今用其詞語以記感。</title>,<text>悲歌一曲動乾坤。萬里重來望故園。天北河山孤竹國。日西煙火七家村。幽懷杳杳關雲色。片夢依依嶺月痕。惆悵十年前度客。只今銷盡遠遊魂。</text>
<title>豐潤郭家壁上。見韓石峯遺墨。</title>,<text>韓子亡來筆海乾。精神每向卷中看。壁間今有龍蛇字。半夜風雷繞座寒。</text>
<title>途中記所見</title>,<text>幽薊山川活畫奇。野中衰草夕陽時。牧羊小子淸如雪。疑是前身叱石兒。</text>
<title>途中記所見 其二</title>,<text>臨水誰家戶半開。美人含笑玉欄隈。分明天上飛瓊侶。新自瑤臺謫降來。</text>
<title>薊州</title>,<text>塵沙撲撲朔風獰。吹送征人度北平。衣上暮霜楡塞路。馬頭寒日薊州城。屯煙古樹詩中景。流水荒橋客裏情。借問前途知幾許。五雲深處是神京。</text>
<title>三河途中</title>,<text>驛程行盡薊門沙。驢背長風掠帽斜。遙指夕陽煙起處。白楡林外有人家。</text>
<title>通州路中</title>,<text>燕城物色儘多奇。客子重遊眼更疑。淚入金臺當日跡。歌傳易水昔年悲。乾坤半落杯中酒。山海都輸篋裏詩。回首故園東萬里。潞河西畔夕陽時。</text>
<title>宿夜偶吟</title>,<text>客窓孤寂掩門深。霜氣吹寒欲氷衾。岐路十年多少事。一燈今夜伴愁吟。</text>
<title>朝天宮演儀罷回口占</title>,<text>曙色初開日未生。萬官環佩集三淸。歸來却鎖烏蠻館。一餉匀天夢裏榮。</text>
<title>玉河館卽事</title>,<text>寥寥孤館玉河東。客裏驚心歲律窮。日暗燕山南北雪。天寒易水古今風。尋常遣悶憑詩力。取次澆愁仗酒功。惟有行裝一老劍。夜窓時覺氣成虹。</text>
<title>至夜獨坐偶吟</title>,<text>玉管浮灰獻小春。客中時序一陽新。愁燒帝里香燈夜。夢飽家山豆粥晨。酒爲暖寒聊酩酊。詩因破悶強吟呻。朝來不用看明鏡。雙鬢如今摠似銀。</text>
<title>至夜獨坐偶吟 其二</title>,<text>檢曆冬將盡。挑燈夜欲窮。政逢南至日。偏怕北來風。屋暗窓呈白。爐寒火撥紅。愁心仍令節。牢落客亭中。</text>
<title>冬至翌日。賀儀卽事。</title>,<text>落月銜城開曙煙。滿庭簪佩會神仙。螭頭乍暗端門裏。雉尾初分寶座邊。萬歲三呼雷殷地。千官五拜日升天。瑤墀禮罷沾嘉饗。矯首紅雲咫尺前。</text>
<title>卽事</title>,<text>紙窓霜氣冷侵帷。玉漏無聲夜正遲。夢入故園狂似鹿。身羈蠻館縮如龜。氷橫大澤龍蛇凍。雪壓中原虎豹飢。眠起不知朝日上。獨呵寒筆寫新詩。</text>
<title>十二月六日夜夢作 翌年三月晦。始竣事辭朝。是其驗也。</title>,<text>一代風雲會。千年禮樂新。恩波萬里道。花暖鳳城春。</text>
<title>無題</title>,<text>坐忘終日一言無。這裏工程足自娛。身在動時猶習靜。澹然隨地見眞吾。</text>
<title>苦寒行。次謝康樂。</title>,<text>歲歲層氷合。紛紛霰雪落。浮陽滅淸輝。寒禽叫悲壑。飢爨煙不興。渴汲水枯涸。</text>
<title>苦寒行。次謝康樂。 其二</title>,<text>黝雲蔽六合。雪花飄碧落。陽烏凍不翔。陰兔愁藏壑。呵筆欲成詩。氷堅硯池涸。</text>
<title>苦寒行。次謝康樂。 其三</title>,<text>歲暮愁陰合。天寒指欲落。玄氷塞長河。積雪封深壑。惟有華池泉。窮冬亦不涸。</text>
<title>苦寒行。次謝康樂。 其四</title>,<text>重門晝鎖合。慘慘日西落。凍雀依空林。蟄龍泣幽壑。石鼎試煎茶。獨敲氷井涸。</text>
<title>十二月十八日夜。夢得龍飛四十萬萬曆。胡雛奔走氣自奪。聖主千年天地德三句。因演成雙韻以識之。</title>,<text>龍飛四十萬萬曆。天子垂衣御宸極。巍功赫業五帝六。冠帶車書四海一。商周禮樂漢文物。鼓舞堯天歌舜日。家傳洙泗戶濂洛。聲敎洋洋被殊俗。皇靈北蹴天山裂。胡雛奔走氣自奪。燒盡熐蠡鏟區脫。燕然石立瀚海竭。威讋南蠻怛西域。梯航萬里來九譯。會同開宴飽帝澤。光祿珍羞太常樂。東韓小臣恭獻祝。聖主千年天地德。嗚呼聖主千年天地德。</text>
<title>詠臘梅 幷序</title>,<text>半夜寒庭糝玉塵。窮冬不覺歲華新。氷姿月色看相映。天到梅花與別春。</text>
<title>詠臘梅 幷序 其二</title>,<text>素衣三化帝京塵。物色撩人意更新。須信聖恩同雨露。早梅先動臘前春。</text>
<title>詠臘梅 幷序 其三</title>,<text>梅兄標格絶緇塵。最愛淸香帶雪新。誰識忘言相對處。此翁心地一般春。</text>
<title>詠臘梅 幷序 其四</title>,<text>騷人胸次本無塵。詩得梅花別樣新。回暖不煩鄒子律。筆端淸唱自陽春。</text>
<title>詠臘梅 幷序 其五</title>,<text>梅蕊衝寒不染塵。客窓淸興曉來新。東風萬里江南夢。吹入孤山雪後春。</text>
<title>詠臘梅 幷序 其六</title>,<text>千載逋仙骨已塵。只今誰復繼淸新。天工似與詩人巧。粧點寒梅分外春。</text>
<title>再詠 三首</title>,<text>臘月窮邊見物華。暗香來處影橫斜。騷翁不識春光早。錯認枝頭雪作花。</text>
<title>再詠 三首 其二</title>,<text>積雪人間混素華。忽驚梅萼一枝斜。九天高處寒應甚。上界如今未有花。</text>
<title>再詠 三首 其三</title>,<text>盛冬何地覓春華。惟有新梅雪裏斜。莫怪殷勤頻把翫。夜來疑有續開花。</text>
<title>壬子元日</title>,<text>伏枕無端欲二旬。帝庭虛負祝堯辰。諸侯玉帛三千國。萬曆乾坤四十春。斗柄乍從陽氣轉。梅心先共歲華新。夢中不省身淹病。猶逐鵷行入紫宸。</text>
<title>壬子元日 其二</title>,<text>百年已強半。此意共誰論。北雪逢新歲。東雲隔故園。柳靑堤外眼。梅返嶺頭魂。一盞屠蘇酒。春風滿面痕。</text>
<title>人日效宋之問體</title>,<text>去年人日洛城南。今年人日燕山北。但看庭雪作花飛。不見梅花如雪白。萬里逢春客未歸。他鄕物色漸芳菲。裁書東望倍惆悵。碧海天長來雁稀。</text>
<title>元夜</title>,<text>帝里繁華逐歲新。上元今夕最佳辰。燒燈巷陌家家晝。賣酒樓臺處處春。歌管連宵喧繡幙。軒車徹曉輾香塵。誰憐旅館氷霜裏。孤燭寒眠萬里人。</text>
<title>病懷</title>,<text>此身雖病此心安。萬事紛紛倚枕看。末路功名寒淡泊。長年藥餌苦辛酸。猶憐筆下風雲壯。自信胸中宇宙寬。若使死生都脫落。世間何地不爲歡。</text>
<title>二月大雪</title>,<text>五出花前六出飛。忽驚春色入重扉。雲中亂舞千霜鶴。月下初來萬玉妃。地近瓊樓連瑞氣。天開銀闕眩晴暉。應知上界朝元處。濕盡群仙白羽衣。</text>
<title>詠枯竹八首 幷序</title>,<text>可憐孤竹子。風骨本來淸。勁直由天性。何曾異死生。</text>
<title>詠枯竹八首 幷序 其二</title>,<text>靑靑臘月中。寂寞向春風。尙保氷霜操。恥與桃李同。</text>
<title>詠枯竹八首 幷序 其三</title>,<text>吾聞古臞仙。骨蛻心不死。會作葛陂龍。直愁雷雨至。</text>
<title>詠枯竹八首 幷序 其四</title>,<text>此君耐歲寒。胡乃失容顏。但使性根在。誰求色相間。</text>
<title>詠枯竹八首 幷序 其五</title>,<text>靈均放逐日。楚澤獨行吟。形貌雖枯槁。猶存一片心。</text>
<title>詠枯竹八首 幷序 其六</title>,<text>佛子得三昧。能超無色界。竹固不凡材。安知亦尸解。</text>
<title>詠枯竹八首 幷序 其七</title>,<text>世有鮑焦者。河邊獨立枯。枯來節愈固。得似此君無。</text>
<title>詠枯竹八首 幷序 其八</title>,<text>雪裏琅玕色。移將彩筆端。掛之素壁上。炎暑爲君寒。</text>
<title>疊韻</title>,<text>高人自愛竹。相對一般淸。形枯節不變。凜烈尙如生。</text>
<title>疊韻 其二</title>,<text>君爲竹溪逸。君有竹林風。非六亦非七。襟期獨與同。</text>
<title>疊韻 其三</title>,<text>曾聞伯陽子。再起徐甲死。蕭蕭枝葉間。已覺淸風至。</text>
<title>疊韻 其四</title>,<text>無竹令人戚。有竹解人顏。今朝庭雪響。不到客窓間。</text>
<title>疊韻 其五</title>,<text>獨憐風雨夜。長作小龍吟。外直知君節。中虛似我心。</text>
<title>疊韻 其六</title>,<text>竹亦天所愛。移之歸上界。物化本無窮。此理誰強解。</text>
<title>疊韻 其七</title>,<text>萬木皆春意。亭亭爾獨枯。周家全盛日。知有伯夷無。</text>
<title>疊韻 其八</title>,<text>盆中一竿竹。氣已凌雲端。遽失平安報。誰將共歲寒。</text>
<title>疊三</title>,<text>氷霜能獨潔。風月與雙淸。似學詩人苦。如何太瘦生。</text>
<title>疊三 其二</title>,<text>冷葉冬猶碧。疏枝夜自風。此間如共醉。應與竹林同。</text>
<title>疊三 其三</title>,<text>二月春光裏。竹君抱節死。彷彿尙聞風。伯夷淸獨至。</text>
<title>疊三 其四</title>,<text>靑靑能傲寒。今日慘無顏。榮悴須臾事。何殊人世間。</text>
<title>疊三 其五</title>,<text>有酒相伴飮。有詩相對吟。今朝忽惆悵。誰與共此心。</text>
<title>疊三 其六</title>,<text>盆中劣容芥。豈是寬閑界。所以不屑居。超然得懸解。</text>
<title>疊三 其七</title>,<text>誰將鄒子律。回暖爲噓枯。倘使宮成竹。貞魂返得無。</text>
<title>疊三 其八</title>,<text>梅兄將竹弟。取友一何端。今入有聲畫。繞窓風雨寒。</text>
<title>疊四</title>,<text>龍蛇時動影。霜雪獨含淸。莫謂梔黃貌。堅貞自一生。</text>
<title>疊四 其二</title>,<text>籜龍纔滿尺。已有丈夫風。紅紫媚春日。肯將兒女同。</text>
<title>疊四 其三</title>,<text>爾本雪中靑。今胡雨前死。枝柯日已枯。未覺條風至。</text>
<title>疊四 其四</title>,<text>無暑亦無寒。喜君氷玉顏。更憐孤直節。不變死生間。</text>
<title>疊四 其五</title>,<text>裁成黃帝管。擬作鳳凰吟。古調無人識。伶倫得我心。</text>
<title>疊四 其六</title>,<text>竹若有來生。受生應淨界。吾與爾結緣。相纏恐不解。</text>
<title>疊四 其七</title>,<text>初謂爾成醉。那知爾竟枯。須傾竹葉酒。洗盡此愁無。</text>
<title>疊四 其八</title>,<text>精神留雪後。顏色入毫端。凜凜猶生氣。坐令牙頰寒。</text>
<title>疊五</title>,<text>植物中君子。天姿稟直淸。亭亭看玉立。遽作可憐生。</text>
<title>疊五 其二</title>,<text>子陵昔垂釣。扶漢有高風。我欲作竿去。古人心事同。</text>
<title>疊五 其三</title>,<text>天竺釋迦子。無生亦無死。今看玉板師。寂滅何方至。</text>
<title>疊五 其四</title>,<text>羞把雪霜貌。強隨桃李顏。從來特立操。難處衆芳間。</text>
<title>疊五 其五</title>,<text>愁來何處嘯。興來何處吟。春窓對搖落。寂寞歲寒心。</text>
<title>疊五 其六</title>,<text>天地發生仁。陽和布世界。七日應來復。雷雨方作解。</text>
<title>疊五 其七</title>,<text>東風振群蟄。品彙亦蘇枯。君有中和氣。還能起死無。</text>
<title>疊五 其八</title>,<text>爾生異凡卉。爾死豈無端。應伴月中桂。潛移向廣寒。</text>
<title>疊六</title>,<text>中藏君子節。氣得聖人淸。故學西山餓。堂堂不苟生。</text>
<title>疊六 其二</title>,<text>淨友是芙蓉。蒼髥居下風。龍鍾多苦節。眞與我相同。</text>
<title>疊六 其三</title>,<text>蕭蕭竹聲乾。黯黯竹色死。往往谷風吹。尙疑鳴鳳至。</text>
<title>疊六 其四</title>,<text>華山綠毛仙。千載尙童顏。變作黃面老。藏身枝節間。</text>
<title>疊六 其五</title>,<text>故園窓下竹。風雨夜常吟。歸去一把翫。庶慰今日心。</text>
<title>疊六 其六</title>,<text>此君慕蟬蛻。寧能久塵界。柯葉正離披。恰似麋角解。</text>
<title>疊六 其七</title>,<text>櫟樗能得壽。爾獨背春枯。生死不易守。人中有此無。</text>
<title>疊六 其八</title>,<text>竹如孤特士。正色立朝端。死者倘可作。姦諛心骨寒。</text>
<title>疊七</title>,<text>竹吾甚愛之。愛之以其淸。今看骨已換。夷叔是前生。</text>
<title>疊七 其二</title>,<text>竹有凌霜操。中含太古風。欲作柯亭笛。知音誰得同。</text>
<title>疊七 其三</title>,<text>爾非日及花。朝榮暮卽死。如何便成枯。不待芳春至。</text>
<title>疊七 其四</title>,<text>雨氣難生色。年光不借顏。端疑古帝子。獨泣綠雲間。</text>
<title>疊七 其五</title>,<text>我無諧俗韻。時和此君吟。今忽捨我去。何人是賞心。</text>
<title>疊七 其六</title>,<text>問竹今何之。應知出三界。如生貌不靑。始信形已解。</text>
<title>疊七 其七</title>,<text>物理諒難詰。紛紛榮又枯。竹非眞我有。有本出於無。</text>
<title>疊七 其八</title>,<text>挺挺不改節。持身此大端。君子故愛竹。獨貫四時寒。</text>
<title>偶成</title>,<text>賓館經冬歲又華。衣冠染盡玉京沙。羈懷冷落多因病。客夢參差少到家。春日不消頭上雪。年光先入眼中花。愁來坐算東歸路。海外雲煙萬里賖。</text>
<title>謾書</title>,<text>帝里光陰幾變蓂。寂寥孤館晝常扃。人生不及忘憂草。到得春風自在靑。</text>
<title>丁酉赴京時。遇安南使臣馮毅齋克寬。留詩爲別。頃年本國人趙完璧者陷倭中。隨商倭往安南。其國人頗有誦鄙詩而問之者。後完璧回本國。傳說如此。夫安南去我國累萬里。歷世莫通。况海路之險遠乎。事亦奇矣。今在玉河館。念舊而作。</title>,<text>丁酉年中謁紫宸。帝鄕相遇異鄕人。烏蠻一罷當時夢。玉節重來十載身。賈客謾傳新說話。詩篇長對舊精神。毅齋今日平安否。惆悵梅花五嶺春。</text>
<title>丁酉赴京時。遇安南使臣馮毅齋克寬。留詩爲別。頃年本國人趙完璧者陷倭中。隨商倭往安南。其國人頗有誦鄙詩而問之者。後完璧回本國。傳說如此。夫安南去我國累萬里。歷世莫通。况海路之險遠乎。事亦奇矣。今在玉河館。念舊而作。 其二</title>,<text>執壤曾隨象譯來。偶同傾蓋古燕臺。天涯贈別唯詩句。客裏論文幾酒杯。人去玉河孤月冷。路分銅柱瘴雲開。十年兩地無消息。腸斷東風雁北回。</text>
<title>三月三日</title>,<text>客中佳節政三三。萬里鄕山思不堪。欹枕暫時成午夢。却尋芳草到城南。</text>
<title>初十日辭朝卽事</title>,<text>起來星漢未明時。館子相催上玉墀。朝下午門天咫尺。日光紅射萬年枝。</text>
<title>三月望日</title>,<text>重關鎖斷九街傍。不省韶華滿帝鄕。地接紫宸黃道近。橋通金水玉河長。笙歌萬戶春雲熱。桃李千門夜雨香。遙想故園花事晩。海天歸思剩如狂。</text>
<title>辭朝後臺餽不至。行李竝已打發。而旋復淹滯。絶粮數日。下皆慍見。余以一笑答之。天旣不使是子死於病。又豈使今日死於飢乎。以此自寬。亦欲以寬人。眞可笑也。</title>,<text>三月光陰半已過。客來燕館耐沈痾。囊空杜子寧羞澁。門掩顏生但浩歌。萬事古今無不有。此身天地欲如何。衰年志氣猶難挫。一笑春風動玉河。</text>
<title>二十日。祇領冕服抵通州。</title>,<text>雨露琅函下瑣闈。烏蠻久客出重扉。手擎冊詔沾恩重。身與靑春作伴歸。碣石飛雲隨使節。金臺落日送征衣。揚鞭直度通州郭。花滿晴江水正肥。</text>
<title>題賜扇</title>,<text>寶箑涼生袖裏秋。提携尙覺御香留。行邊更識吾王意。要遣淸風灑帝州。</text>
<title>三河</title>,<text>一年腸斷未歸人。觸忤風光到處新。鞭外山川燕地夕。袖中煙月薊門春。連堤草色晴如夢。夾路桃花暗欲嚬。客裏無錢難買醉。謾將詩句答芳辰。</text>
<title>雁郊</title>,<text>杏花村落野橋頭。多少靑旗映酒樓。隔水誰家開繡戶。柳邊門巷最風流。</text>
<title>薊州</title>,<text>春色天涯正碧桃。薊門芳草上征袍。靑山落日崆峒壯。紫塞長風渤海高。千里旅愁憑醉失。百年衰興倚詩豪。驛亭無限韶華節。收拾空敎兩眼勞。</text>
<title>玉田途中</title>,<text>微雨初晴驛路長。萬家春色媚斜陽。天公似欲誇奇艶。却爲千花一洗粧。</text>
<title>沙流河晝憩</title>,<text>長路塵沙滿客顏。主人窓外對靑山。悠然倦倚藜床臥。贏得眠中一霎閑。</text>
<title>豐潤</title>,<text>策馬投孤店。聞鶯憶故園。落花三月路。垂柳萬家村。夕日辭燕塞。春雲出薊門。臨岐一聲嘯。暝色赴中原。</text>
<title>榛子店</title>,<text>花前聽鳥成歌管。霧裏看山似畫圖。傍柳人家知有酒。橐中羞却一錢無。</text>
<title>途中卽事</title>,<text>暮樹看看暗。春天望望陰。殘花風後少。芳草雨前深。野蝶疑莊夢。山禽學越吟。空悲遠遊客。無限未歸心。</text>
<title>次少陵韻</title>,<text>病吟不覺韶光盡。辜負銜杯餞暮春。千里亂山愁外夕。一年芳草夢中人。花殘薊北啼鶯樹。雨浥燕南撲馬塵。萬柳東邊明日路。別區晴景十分新。</text>
<title>灤河</title>,<text>河水茫茫落日時。停驂一望伯夷祠。祠前松柏高千尺。似學當年特立姿。</text>
<title>途中</title>,<text>岸柳迎人舞。林鶯和客吟。雨晴山活態。風暖草生心。景入詩中畫。泉鳴譜外琴。路長行不盡。西日破遙岑。</text>
<title>塞下曲 四首</title>,<text>煙樹蒼蒼舊漢營。塞垣刀斗夜無聲。至今飛將威風在。胡虜千秋畏北平。</text>
<title>塞下曲 四首 其二</title>,<text>拓盡提封瀚海東。太平煙月戍樓空。何當斫取天山石。好勒將軍不戰功。</text>
<title>塞下曲 四首 其三</title>,<text>地近燕支塞外山。漢邊金鼓百年閑。將軍玉帳恒歌舞。靑海城門夜不關。</text>
<title>塞下曲 四首 其四</title>,<text>聖代山河古薊城。軒轅臺上夕塵淸。邊頭老叟唯耕鑿。自說生來不識兵。</text>
<title>萬柳莊途中</title>,<text>滿地殘紅濕不飛。四山空翠滴人衣。長堤十里垂楊路。斜嚲吟鞭畫裏歸。</text>
<title>楡關</title>,<text>繫馬橋頭柳絮風。片時偸臥酒樓中。怱怱又着金鞭去。路出靑楡樹影東。</text>
<title>山海關</title>,<text>滿程花絮政紛紛。行度關門日未曛。幽塞山川曾領略。帝鄕風月更平分。題詩海驛生春色。跋馬遼城破暮雲。來往十年憔悴客。棄繻誰信舊終軍。</text>
<title>東關</title>,<text>去歲初銜命。經春不到家。山川窮亥步。星漢掛張槎。客夢先芳草。歸期後落花。長亭遙一望。滄海日西斜。</text>
<title>曹莊</title>,<text>客心如水日流東。萬里關河脚底窮。詩就炎天飛白雪。賦成滄海有雄風。華夷氣色登樓外。宇宙胸懷把酒中。狂興此間無處遣。夕陽孤劍倚層空。</text>
<title>連山</title>,<text>樹外山連海。雲中野入天。誰知驢背客。詩在柳橋邊。</text>
<title>杏山</title>,<text>一夜孤城睡未牢。僕夫催我整巾袍。角聲吹破譙樓曙。指點扶桑海日高。</text>
<title>杏山 附少陵詩</title>,<text>四海詩名動帝鄕。當關虎豹避文章。乾坤半入雙靑眼。風景都輸一錦囊。滄海春流無急浪。崆峒晩色靜年芳。中原大雅今寥落。誰似芝峯得盛唐。</text>
<title>次少陵見贈韻</title>,<text>一年冠蓋共他鄕。每喜淸篇錦作章。遼路煙花新夢筆。薊門風月古奚囊。久聞大雅中原盛。敢謂齊名二李芳。詩道得君堪托契。世人知宋不知唐。</text>
<title>次少陵韻 進退格</title>,<text>驛窓啼鳥苦催歸。春色何曾爲客遲。芳草欲迷今日路。落花猶入去年衣。連堤萬柳煙中迥。傍海千山霧外奇。正憶巴陵江上宅。竹扉新水到漁磯。</text>
<title>廣寧途中</title>,<text>拱護神京地。城池壯北陲。野空雲慘惔。天遠樹參差。海暗秦皇島。林深漢將祠。山川馬首闊。悵望夕陽時。</text>
<title>宿夜</title>,<text>倦客來投郭裏村。海天新月破黃昏。中宵聽盡羌兒笛。夢斷梅花落塞門。</text>
<title>次少陵韻。時楊御史將東巡。故詩中及之。</title>,<text>漠南亭障接西洮。巡撫勳名一世豪。壯氣欲空千虜穴。雄風先伏九溟濤。臨邊鼓角黃沙動。出塞旌旗白日高。早識餘威留異域。吾東猶得偃弓刀。</text>
<title>聞虜入瀋陽之境。楊御史領兵赴援。</title>,<text>日夕孤城羽報多。天驕十萬近遼河。元戎獨擁靑驄馬。壯士皆騎白橐駝。塞上威名今寇準。禁中才略古廉頗。只應免却汾陽冑。生致軍前藥葛羅。</text>
<title>次少陵韻</title>,<text>自憐小技窘黔驢。佳句連篇每起余。吟處頓忘千里路。語時還勝十年書。胸開聖水薰風裏。眼豁醫山爽氣初。東去卽看華表近。興隨孤鶴躡空虛。</text>
<title>次少陵詠聖水韻</title>,<text>山頂纔容半畝寬。靈源噴雪夏猶寒。周泉潤德還非瑞。湯旱燒空也不乾。理貫鳶魚四時活。氣從光嶽萬年完。聞來自覺胸襟爽。何必淸風借逸翰。</text>
<title>途中</title>,<text>野闊中前所。河深大小凌。亂沙風作黨。孤館月爲朋。塞草靑無際。關城粉幾層。邊虞激壯膽。回首陣雲凝。</text>
<title>長墻</title>,<text>墻脊僅通行。東西數百程。途危輕九折。天險失長城。始識人謀壯。應因鬼築成。平生叱馭志。到此亦堪驚。</text>
<title>次少陵題壁畫韻</title>,<text>霓裳一曲酒盈巵。天上仙宮夜宴時。中有素娥嬌舞態。玉顏猶似醉瑤池。</text>
<title>東昌</title>,<text>路長人欲老。春盡客猶行。細草他鄕色。流鶯故國聲。柳邊沙嶺驛。花外海州城。跋涉休言苦。玆遊快一生。</text>
<title>聞千山有祖月寺。爲遼東勝地。而不果登陟。</title>,<text>遼海風煙處處奇。壯遊蹤跡一鞭知。分留物色還堪恨。尙欠千山寺裏詩。</text>
<title>草河洞</title>,<text>病倦長途信馬過。麥天風日正淸和。客心流水橋邊迥。詩思靑山樹裏多。岸柳低成垂手舞。林鶯囀作緩聲歌。龍灣此去知無遠。煙外三江接八河。</text>
<title>鳳凰城</title>,<text>鳳凰城北還家客。龍虎臺西落日時。山鳥喚人多杜宇。野花低岸半棠梨。一春光景途中興。千里關河馬上詩。猶記去年沽酒處。綠楊風外颺靑旗。</text>
<title>渡江日途中</title>,<text>故園東隔萬重山。遼野蒼茫落照間。行盡九連城下路。靑林缺處見龍灣。</text>
<title>築城詞</title>,<text>斧落江頭千丈石。地靈無力捍洪濤。將軍愼莫高成築。築得高時更不牢。</text>
<title>新安館。別千秋使吳德耇。</title>,<text>邂逅孤城一解顏。別筵歌笛夕陽間。悤悤未了朝天曲。快倒離觴指遠山。</text>
<title>箕城</title>,<text>落拓當時一病身。半生惆悵遠遊頻。浿橋無限新楊柳。盡是騷人別後春。</text>
<title>嬋娟洞</title>,<text>一夢姸華去不回。野花猶似笑顏開。尋香蛺蝶飛無數。應有春魂幻化來。</text>
<title>黃岡</title>,<text>庭院梅風午。池塘麥雨秋。江山萬里眼。留興一登樓。</text>
<title>開城途中</title>,<text>驛路鞭頭盡。山雲雨後低。行人依碧草。洗馬傍淸溪。遠樹看疑近。平蕪望欲迷。隔城楊柳色。日落小橋西。</text>
<title>到開城。夢得三句。仍添入五色雲中三尺陛一句。以成一絶云。</title>,<text>天開華岳千年地。日照崇高萬歲山。五色雲中三尺陛。群官稽首拜龍顏。</text>
<title>題詩稿</title>,<text>萬里歸來一馬鞍。帝京山水喜重看。奚囊剩有新詩句。風雨常生卷裏寒。</text>
<title>附沈相國詩 奉呈東園先生慶筵。以志白眉龍頭之喜。竝望和敎。結句微有賈蔡相愛之諷。幸恕之。</title>,<text>靑蓮丹桂狀元郞。奎璧煌煌耀震方。遲速父兄容一歲。低昂賦策擅三場。功專穮蔉秋宜熟。業秀箕裘世益昌。已向朝端賀麟鳳。還將字義戒巵觴。</text>
<title>附沈相國詩 疊前韻</title>,<text>天上麒麟有兩郞。悅親科第冠無方。王孫特地簪纓族。國子宗盟禮法場。恬默中年稱吏隱。才華他日秉文昌。重陽何必登高會。慶席名園醉百觴。</text>
<title>伏奉相國所賜前後二詩。滿紙華衮。有踰一字之褒。榮耀大矣。自揆庸拙。非所敢當。至於結句字義之誨。辭意勤懇。不惟不肖服膺銜感而已。莊誦之餘。不覺悚然起警。敢將蕪語。仰浼台聽。</title>,<text>衰門幸有二兒郞。敢謂元方竝季方。淡墨題恩新甲榜。華筵逞戲廣毬場。傳經素業慙劉向。貫蝨高才謝紀昌。最感相公垂誨意。應從盛滿戒盈觴。</text>
<title>伏奉相國所賜前後二詩。滿紙華衮。有踰一字之褒。榮耀大矣。自揆庸拙。非所敢當。至於結句字義之誨。辭意勤懇。不惟不肖服膺銜感而已。莊誦之餘。不覺悚然起警。敢將蕪語。仰浼台聽。 其二</title>,<text>相公佳句壓錢郞。黃閣風流孰比方。枉屈貂犀來映座。因緣詩酒慣逢場。文章已遣時人誦。事業重回世道昌。明歲今辰應更健。不妨長醉菊花觴。</text>
<title>伏奉相國所賜前後二詩。滿紙華衮。有踰一字之褒。榮耀大矣。自揆庸拙。非所敢當。至於結句字義之誨。辭意勤懇。不惟不肖服膺銜感而已。莊誦之餘。不覺悚然起警。敢將蕪語。仰浼台聽。 其三</title>,<text>詩名本愧水曹郞。有子寧能敎義方。三世祖孫傳緖業。一時兄弟占科場。宋朝榮士推蘇氏。唐代詞人說會昌。淺薄將何齊往躅。祝堯空奉萬年觴。</text>
<title>伏奉相國所賜前後二詩。滿紙華衮。有踰一字之褒。榮耀大矣。自揆庸拙。非所敢當。至於結句字義之誨。辭意勤懇。不惟不肖服膺銜感而已。莊誦之餘。不覺悚然起警。敢將蕪語。仰浼台聽。 其四</title>,<text>送示南宮右侍郞。從知勝事聳多方。德星下照蓬蒿徑。詩陣橫驅翰墨場。自分衰遲投散地。寧堪翦拂擬文昌。殷勤一語宜銘佩。何必區區效覆觴。起</text>
<title>再次韻</title>,<text>誰堪酒德頌劉郞。相國新詩勝藥方。須信訓辭垂世鑑。豈徒文字冠詞場。提撕不啻周爲誥。佩服宜師禹拜昌。當日蔡公尤足尙。一生存誡廢杯觴。</text>
<title>再次韻 其二</title>,<text>時人爭賞綠衣郞。一夕聲華動四方。不喜首登文武榜。惟須勇退利名場。淸貧愼守家風素。詩禮終期世緖昌。堪怪夢中先有兆。綵雲仙酒滿金觴。</text>
<title>又次前韻</title>,<text>二十年前玉署郞。自憐衰質欠剛方。身逢盛代風雲會。眼及中華禮樂場。天上使軺回北極。雪邊征路繞東昌。歸來更荷新恩渥。春滿彤庭雨露觴。</text>
<title>又次前韻 其二</title>,<text>寒舍重看折桂郞。向來爲學尙迷方。飛騰白日層霄路。步武靑雲萬里場。世襲家聲知積慶。天扶國運喜逢昌。却慙經幄虛榮寵。慣醉宮廚藥玉觴。</text>
<title>又次前韻 其三</title>,<text>二子才非古陸郞。妙齡科第略相方。一時勝事傳聞喜。九月佳辰近滌場。歡接冠紳三館盛。慶兼家國萬年昌。當筵只祝君王壽。欲取南山作酒觴。</text>
<title>又次前韻 其四</title>,<text>諸賢雅望冠卿郞。八斗聲名振一方。氣槪獨高今世士。風流肯落少年場。詩從始盛中唐出。文似東西兩漢昌。唯有龍鍾才已退。愧無佳句侑傳觴。</text>
<title>謝車復元，趙深源和寄。</title>,<text>脫却麻衣拜夕郞。遭逢不讓漢東方。天街賜蓋遊三日。錦席迎恩戲一場。誰遣俳優調郭禿。旋看凡劍舞黃昌。亦知相國勤垂戒。聊爲先生強擧觴。</text>
<title>謝車復元，趙深源和寄。 其二</title>,<text>異才誰數蔡中郞。氷子元無得熱方。浩蕩詞源傾九海。縱橫筆陣掃千場。詩追大雅辭逾富。文襲先秦氣更昌。喜得雄篇時朗詠。絶勝絲竹對壺觴。</text>
<title>謝車復元，趙深源和寄。 其三</title>,<text>芹泮曾爲同舍郞。少年趨向賴知方。詩書跌宕靑雲氣。詞賦聯翩白日場。顧我形容憐老醜。見君眉宇喜丰昌。如今合着居人後。喫盡屠蘇幾歲觴。</text>
<title>謝車復元，趙深源和寄。 其四</title>,<text>落拓平生學漫郞。愛閑隨分最良方。中年逸氣尋詩社。末路冥心怯酒場。陋質自多逢主聖。非才敢道得人昌。當筵盡意惟須飮。莫負迎新第一觴。</text>
<title>又次韻。專及感君恩之意。終之以自警。</title>,<text>次第科名屬小郞。鋪張傑句照圓方。人間盛事開歡宴。天上群仙降道場。賤品豈堪爲世寶。餘生唯幸際時昌。德星聚處文星竝。喜見恩波溢巨觴。</text>
<title>又次韻。專及感君恩之意。終之以自警。 其二</title>,<text>九天金榜集仙郞。童子何知占上方。撑屋詩書開舊業。蔭門桃李築新場。揄揚健筆輸車胤。摸畫能才借趙昌。奉祝吾王千萬歲。鳳樓長御白雲觴。</text>
<title>又次韻。專及感君恩之意。終之以自警。 其三</title>,<text>奬飾詩篇自省郞。一時傳誦遍遐方。春生上笏榮臨席。日照斑衣戲舞場。最識君恩深浩蕩。端逢國運屬明昌。門闌怪底饒佳氣。丹桂濃香政入觴。</text>
<title>又次韻。專及感君恩之意。終之以自警。 其四</title>,<text>榮名休說探花郞。君子行身自有方。履位常存盈滿戒。操心莫逐貴遊場。石家厚德當時盛。于氏陰功後嗣昌。積善從來餘慶在。欲將斯義擬銘觴。</text>
<title>又疊前韻</title>,<text>傀儡當筵舞郭郞。箇中優戲逞千方。居人雜沓空諸巷。座客留連醉幾場。文物周家知最盛。衣冠漢代喜今昌。唯思歲歲黃花節。長祝君王壽萬觴。</text>
<title>又疊前韻 其二</title>,<text>父長成均子拜郞。愚庸不分玷官方。慙非冀北追風足。謬廁江西選佛場。上相一言情太厚。高賢諸作氣增昌。他時報得君恩了。歸去田園自詠觴。</text>
<title>又疊前韻 其三</title>,<text>爲官何必紫薇郞。生計休營什一方。夙歲致身雙鳳沼。中年回首萬人場。家聲尺五慙仙李。詩譽尋常愧許昌。深戒豈惟鐫小子。衰慵本自嗜含觴。</text>
<title>又疊前韻 其四</title>,<text>功名剛似舊馮郞。習靜惟求養性方。家有一經纔敎子。才非三絶敢專場。靑雲世味衰全減。白首詩情老自昌。事業只宜輸後輩。病來兼負手中觴。</text>
<title>又疊</title>,<text>煌煌列戟羽林郞。玉殿天臨赭案方。文武袍靴分御路。神仙劍佩集靈場。一雲五色明時瑞。萬歲三聲聖算昌。共感恩波深似海。滿庭多士盡沾觴。</text>
<title>又疊 其二</title>,<text>車子才雄敵杜郞。慣從詩戰出奇方。收兵我自堅齊壘。授鉞君今設漢場。氣似周瑜焚赤壁。鋒如李勣破高昌。相逢筆陣縱橫地。盡醉論文日幾觴。</text>
<title>又疊 其三</title>,<text>一生詩句慕何郞。猥把虛名播異方。投老有心焚筆硯。守雌無意拓門場。甘同漢將全疏勒。敢擬淮兵捷順昌。待得宿痾聞健後。只宜重就罄餘觴。</text>
<title>又疊 其四</title>,<text>先人積慶在諸郞。不肖承家學失方。尙賴風流傳世世。偶從科第冠場場。詩書舊業思無墜。軒冕餘榮見漸昌。僥倖一名何足道。荒耽愼莫事杯觴。</text>
<title>又疊</title>,<text>濟濟靑袍美粉郞。一時爭集自諸方。飛騰龍虎張金榜。變化鵾鵬出棘場。借問奇才誰賈誼。叨逢聖主卽姬昌。惟須准備盈樽酒。勿替年年九日觴。</text>
<title>又疊 其二</title>,<text>西坰元是占魁郞。對策疏菴擅一方。五嶠大篇傾翰苑。雙泉新句繼騷場。松翁相業邦家活。柳尹門榮父子昌。更有南窓揮彩筆。不妨談笑共罍觴。</text>
<title>又疊 其三</title>,<text>抱病淸時著作郞。聲名董賈儘堪方。文瀾倒瀉鼉翻海。筆力橫馳虎攫場。人說長卿徒壁立。天敎東野用詩昌。吟成七發思君處。肯起樽前一進觴。</text>
<title>又疊 其四</title>,<text>不將賓戲續班郞。病裏惟尋陸氏方。門絶交游書作伴。志存恬淡道爲場。長慙衮職才無補。幸値邦家業再昌。一醉也知皆聖澤。菊觴纔罷又椒觴。</text>
<title>拜墓口占</title>,<text>九月霜寒草盡黃。萬林蕭瑟夕陰涼。憑山一慟秋天黑。古道悲風弔白楊。</text>
<title>金陵別玄亭</title>,<text>聚散浮生事。悲懽四載間。相驚新白髮。各換舊朱顏。惜別懷難盡。臨岐淚自潸。金陵一夜話。明日萬重山。</text>
<title>過陽川抵衿陽</title>,<text>巴陵秋色裏。霜草拂征衣。大野臨江盡。遙山隔浦稀。人隨南雁去。馬背北風飛。暮入村前路。斜陽破翠微。</text>
<title>水城道中</title>,<text>野雨朝新霽。村煙暮欲迷。孤山靑入眼。日落柳橋西。</text>
<title>道中</title>,<text>入谷初無路。沿溪忽有村。萬山紅樹裏。眞箇是桃源。</text>
<title>公山</title>,<text>錦江初日上寒城。五馬催人指遠程。知有村家隔岸近。柹林多處午鷄鳴。</text>
<title>道中</title>,<text>行行衰草夕陽間。馬首風煙眼不閑。借問路岐何日盡。靑山過後又靑山。</text>
<title>敬天店舍</title>,<text>數椽茅屋傍山居。席戶無籬四壁虛。聊借土床成午睡。夢中天地小華胥。</text>
<title>鄭同知期遠。丁酉歲以接伴使隨揚總兵把守南原。城陷而歿。抵今二十年矣。詩以悼之。</title>,<text>憶昔孤城血雨飛。書生無力破重圍。只今遺跡空秋草。淚入斜陽濕客衣。</text>
<title>水村</title>,<text>湖外風煙近海隈。水村梅竹小春回。溪山處處渾如畫。應費天工點化來。</text>
<title>鳥鵲橋</title>,<text>一帶長河學漢流。河邊仍有廣寒樓。支機石在苔紋古。聚鵲橋空月色秋。堤上遊姬疑織女。野中耕豎是牽牛。乘槎世遠無消息。誰識當年博望侯。</text>
<title>富有縣</title>,<text>地入昇平府。天開富有村。誰家臨斷岸。一水護柴門。竹色猶含翠。梅香欲返魂。直疑山盡處。藏却武陵源。</text>
<title>鐥川院</title>,<text>踏遍山川到嶠南。虛亭日午暫停驂。無端倦作邯鄲夢。宦味何如睡味甘。</text>
<title>昇州</title>,<text>昇州境最靈。地勢俯重溟。浦日沈雲黑。村煙帶雨腥。戈船藏淺港。戍鼓臥長亭。海上今無事。城門夜不扃。</text>
<title>拱北堂</title>,<text>佳麗江南地。淸幽拱北堂。人民猶太古。風俗自仙鄕。竹嫩霜無力。梅寒雪有香。使君何足問。千石愧非良。</text>
<title>南荒</title>,<text>五馬南荒客。三霜左海涯。論才非賈誼。作邑近長沙。地暖頭猶雪。冬深眼亦花。唯餘戀闕夢。無夜不京華。</text>
<title>嶠外</title>,<text>嶠外分區域。風光別洞天。人家脩竹裏。官閣早梅前。曉暈看桑旭。朝晴辨島煙。三山端在此。何必遠求仙。</text>
<title>喚仙亭</title>,<text>危亭倚半霄。靈境信非遙。弱水簷前瀉。蓬山檻外朝。乘槎凌漢使。驅石笑秦橋。賴是樓居好。眞仙手可招。</text>
<title>卽事</title>,<text>官銜大都護。邑號小江南。野店多依竹。村家半種柑。民風元自朴。海味久猶甘。獨有思君意。中宵耿不堪。</text>
<title>燕子樓樓在燕子橋上。樓廢橋存。</title>,<text>惆悵仙郞去不歸。一樓霜月夢依依。秪今往事空流水。橋上東風燕子飛。</text>
<title>十一月八日大雪</title>,<text>海國初驚雪。寒空漏玉沙。庭昏先得月。樹老盡成花。炫晃壺中界。依微畫裏家。江南奇絶處。今夜更繁華。</text>
<title>卽事</title>,<text>簿領叢中鬢盡凋。客窓寒意耐蕭條。唯餘半夜西湖夢。時逐梅花渡野橋。</text>
<title>書懷</title>,<text>白首銅魚落海濱。喚仙亭上臥遊身。軒窓近水偏宜暑。庭院移梅早得春。雪後疏篁添氣色。霜前列岫頓精神。此間信有江山助。彩筆拈來語更新。</text>
<title>喚仙亭次韻</title>,<text>萬橘叢中出畫簷。湖山勝槪儘相兼。淸秋望眼雲千岫。永夜吟情月一簾。竹雨撼床琴自響。蘋風吹面酒須添。蓬瀛指點知無遠。鼇背靈峯露碧尖。</text>
<title>喚仙亭次韻 其二</title>,<text>百尺雕欄襯水紅。經營當日鬼輸功。金章紫綬人間客。綠髮靑瞳物外翁。杯吸鶴邊千古月。袖携鵬背九秋風。誰知我本神仙侶。謫下猶能向此中。</text>
<title>雪後</title>,<text>江南昨夜雪。寒氣透疏櫺。大地呈新白。前山失舊靑。妬梅先臘吐。爭絮未春零。老守貪看景。敎童不掃庭。</text>
<title>謾成</title>,<text>水鄕風味富魚蝦。歲暮閑情寄郡衙。霜外曉聲聞鼓角。雪中春色見梅花。留連酒賦心猶壯。潦倒功名鬢已華。自笑無能空飽飯。唯將嘯詠送生涯。</text>
<title>海上</title>,<text>海上多煙瘴。江南少雪霜。地連三島勝。天接八峯長。竹影和詩瘦。梅花入夢香。此間眞趣在。不語坐空堂。</text>
<title>操鍊軍兵口占</title>,<text>披甲晨登上將壇。貔貅千隊靜無讙。砲轟白日三山動。劍拔靑天萬里寒。威壓戍垣方臥鼓。氣衝鯨海不驚瀾。蠻酋辟易扶桑外。莫笑書生老據鞍。</text>
<title>詠夜</title>,<text>海門雲色凍。庭院雪聲乾。檢曆年將盡。挑燈夜未闌。盞添鸚鵡暖。裘擁鷫鸘寒。欲驗愁多少。明朝鏡裏看。</text>
<title>謾書</title>,<text>形容元易老。世事遞相催。客夢還家數。鄕書隔月回。夜風生暗竹。春色漏寒梅。屛酒年來久。澆愁強一杯。</text>
<title>淸夜吟</title>,<text>感慨平生計已虛。文章結習苦難除。不知身作邊城守。淸夜挑燈看古書。</text>
<title>卽事</title>,<text>臘梅冬柏共交柯。閉戶經時斷客過。雲罷鼇峯新着色。雪消龍渚漸生波。門垂五柳春風早。院繞千篁夜雨多。藥裹關心愁病裏。向來公事廢吟哦。</text>
<title>別金正卿還洛</title>,<text>樽酒天涯一夢間。客懷無限送君還。喚仙亭上梅花月。留作他時別後顏。</text>
<title>拱北堂池邊有梅。正月望後始開。</title>,<text>庭梅花早發。影落小池空。疑是浣紗女。淡粧臨鏡中。</text>
<title>詠新梅</title>,<text>隔山村落凍雲癡。正月江南暖尙遲。老眼不知春信早。却疑殘雪在梅枝。</text>
<title>卽事</title>,<text>暮年身世宰炎鄕。治郡無能坐嘯長。春燕不來閑院落。晴波欲滿小池塘。紅梅影下文書靜。綠橘陰邊几席香。衙罷閉門人跡少。隔窓啼鳥又斜陽。</text>
<title>竹島新月 以下喚仙亭十詠</title>,<text>連山翠竹橫。滿座夕陰生。月色來相照。胸襟一樣淸。</text>
<title>竹島新月 以下喚仙亭十詠 其二</title>,<text>落景半崖赤。孤村生暮寒。當軒交翠色。好作畫圖看。</text>
<title>竹島新月 以下喚仙亭十詠 其三</title>,<text>月暗小溪西。尋梅橋上去。唯聞雪裏香。不見花開處。</text>
<title>竹島新月 以下喚仙亭十詠 其四</title>,<text>栗林森似束。經雨綠初匀。坐愛淸陰好。要分病暍人。</text>
<title>竹島新月 以下喚仙亭十詠 其五</title>,<text>信火傳靑海。繁星落遠巒。羈心與暮色。日夕赴長安。</text>
<title>竹島新月 以下喚仙亭十詠 其六</title>,<text>杳杳靑蓮宮。岧嶢隱林杪。一聲雲外鍾。來破孤城曉。</text>
<title>竹島新月 以下喚仙亭十詠 其七</title>,<text>漁父持竿去。打魚溪水中。遙看火明處。知在荻花叢。</text>
<title>竹島新月 以下喚仙亭十詠 其八</title>,<text>戶戶燒春筍。靑煙裊夕村。分明如畫裏。留帶太平痕。</text>
<title>竹島新月 以下喚仙亭十詠 其九</title>,<text>快雨洗炎暑。亭中睡政酣。村童來報道。川漲石橋南。</text>
<title>竹島新月 以下喚仙亭十詠 其十</title>,<text>積雪放新晴。乾坤一色素。欲尋處士蹤。不辨西湖路。</text>
<title>次宣化樓韻</title>,<text>江南一片舊名區。景物森羅可小樓。千橘園林渾富麗。萬梅村落更風流。龍拖二水橋頭合。鯨蹴三山檻外浮。惆悵客懷吟不盡。海門煙雨古今秋。</text>
<title>夢故人。用前韻。</title>,<text>長安北望五雲間。南國春風雁政還。相憶故人千里夜。玉窓明月夢中顏。</text>
<title>閱詠梅帖有感</title>,<text>詩仙一去海生塵。依舊梅花滿眼春。惆悵百年吟社冷。世間無復賞音人。</text>
<title>行野卽事</title>,<text>江南名勝地。三月最佳辰。舞蝶迎車亂。歌鶯勸酒頻。煙光千嶂夕。柳色萬家春。役役緣何事。山花欲笑人。</text>
<title>松廣寺在曹溪山</title>,<text>暮入曹溪路。春山翠幾重。荒林經雨合。危石倩雲封。洞有神仙藥。岩留太古松。前峯知近寺。隔水夕陽鍾。</text>
<title>宿松廣寺</title>,<text>百里招提境。巖花影裏行。客來松院靜。僧臥竹樓淸。水石三生夢。風鍾半夜聲。明朝出山去。無限虎溪情。</text>
<title>臨鏡堂</title>,<text>五馬乘閑日。千山對夕樓。枕邊寒雨響。窓外小溪流。壑月昏仍晝。林風夏亦秋。從今松廣寺。夜夜夢中遊。</text>
<title>洛水驛</title>,<text>十里垂楊岸。行人立渡頭。夜來溪雨惡。漂失釣魚舟。</text>
<title>雙巖</title>,<text>野外隨春興。孤村欲午時。水搖花影亂。橋斷馬行危。草色靑疑夢。山容淨似詩。風光須着眼。歸路任遲遲。</text>
<title>齋居</title>,<text>橘柚陰深竹塢南。齋居寂寞似僧庵。此間別有閑天地。一霎偸涼午睡酣。</text>
<title>偶出</title>,<text>小雨成泥海燕忙。綠槐庭院進微涼。肩輿偶出城陰晩。無數桐花夾路香。</text>
<title>書事</title>,<text>病守身多暇。端居物外情。筍穿空地少。荷點小池平。麥雨侵衣潤。槐風滿院淸。翛然驚午夢。窓外竹鷄聲。</text>
<title>卽事</title>,<text>海榴花發滿庭紅。簾額低垂晝不風。忽覺靜中生動意。翠禽啼過竹陰東。</text>
<title>卽事 其二</title>,<text>簷日初舒柳政眠。小池輕漾橘花天。疏簾影下支頤坐。時有山蜂撲晩筵。</text>
<title>卽事 其三</title>,<text>池面輕風不作波。碧梧南畔午陰多。騷人倦倚東樓柱。山雨霏微濕晩荷。</text>
<title>東軒</title>,<text>檻外池光染綠苔。一簾微雨欲黃梅。衙居寂寞門長掩。公退尋常印不開。盧橘香邊山鹿睡。石榴花下海禽來。軒窓盡日淸如水。輸與騷人晝夢回。</text>
<title>迎仙閣</title>,<text>畫閣臨無地。憑欄足盪胸。掃雲開碧落。呼月上晴峯。醉興風前竹。詩情雪後松。東瀛知咫尺。仙侶夜相逢。</text>
<title>江南</title>,<text>地理江南勝。樓臺夏日涼。波痕知損竹。海色見扶桑。百里魚蝦國。千家橘柚鄕。風煙差足樂。歸興自悠揚。</text>
<title>秋夜</title>,<text>玉露涼生八月天。小燈明滅翠簾前。非關滴瀝梧桐雨。自是愁人夜不眠。</text>
<title>與閔求禮彝叔。訪雙溪卽事。</title>,<text>簿領閑邊野興長。豆花秋雨政新涼。仙山不阻分符客。借我西風一屐忙。</text>
<title>松峙途中</title>,<text>泉噴狂雷石作屛。峽中煙柳午冥冥。平林斷處靑山出。百尺峯頭眼忽醒。</text>
<title>神興寺遇雨</title>,<text>洞裏行尋學士臺。寺門秋水小橋回。無端一陣溪頭雨。應爲詩人洗眼來。</text>
<title>佛日庵</title>,<text>翫瀑臺前佛日庵。滿衣秋色染晴嵐。蒼藤絶壁無行逕。賴有簫聲作指南。</text>
<title>岳陽</title>,<text>笑別雙溪寺。輕舟下岳陽。小汀秋鷺靜。高樹暮蟬涼。日落花開暝。雲橫石柱長。淸遊成一夢。塵土意茫茫。</text>
<title>望海臺</title>,<text>狂寇昔連營。周遭占地形。山河終古恥。草木至今腥。漲海杯中白。扶桑脚底靑。乘風吾欲去。萬里破層冥。</text>
<title>寄題成兵使晩休堂</title>,<text>將軍八十挽強弧。高臥田園尙黑鬢。少日威名曾朔漠。暮年身世且江湖。盤中玉尺登魚婢。席上金丸走木奴。想得華堂歌舞處。把杯看劍海雲隅。</text>
<title>水營</title>,<text>地勢連南極。雄臨日出東。孤城前左水。一島古今風。控禦關防重。丹靑海廟空。哀哉李統制。千載誦奇功。</text>
<title>夜坐</title>,<text>落拓功名抵暮年。一官滄海亦隨緣。文同貌古堪驚俗。事與心違且信天。梅影舞風來枕上。竹聲磨月到窓前。幽懷悄悄憑誰語。愁對寒燈夜不眠。</text>
<title>臥病</title>,<text>臥病經時久。重門盡日扃。樽無元亮酒。案有子雲經。砌曉梅初發。湖春草更靑。孤城知近海。白鳥下官庭。</text>
<title>江山</title>,<text>江山大都會。樓閣小神仙。逸興杯看海。雄心劍倚天。風煙輸勝境。花柳媚新年。嘯傲邊城裏。書生亦太顚。</text>
<title>正月二十四夜。夢與崔孤雲諸仙共會。</title>,<text>致遠眞仙子。何從入夢中。遙思靑鶴洞。蘿月再東風。</text>
<title>寄遠</title>,<text>手折寒梅雪一枝。故人天末耐相思。形容別後休須。問。又得春風種鬢絲。</text>
<title>偶成</title>,<text>落盡梅花病掩關。拳簾時對畫中山。悄無公事晝常臥。啼鳥一聲春政閑。</text>
<title>題畫船 八首</title>,<text>輕舟颺碧濤。新水夜來高。耐可乘流去。三山釣巨鼇。</text>
<title>題畫船 八首 其二</title>,<text>桂棹飛天上。菱歌出鏡中。飮闌猶易醒。滿面橘花風。</text>
<title>題畫船 八首 其三</title>,<text>岸濕黃梅雨。波搖白鳥天。居人爭拍手。喚作醉神仙。</text>
<title>題畫船 八首 其四</title>,<text>野曠疑無際。川平似不流。晩來風政急。雨打釣魚舟。</text>
<title>題畫船 八首 其五</title>,<text>薄暮俯苔磯。銀鱗入網肥。向來機事息。沙鳥近人飛。</text>
<title>題畫船 八首 其六</title>,<text>人隔桃花語。舟從柳影移。留連不覺暝。更待月明時。</text>
<title>題畫船 八首 其七</title>,<text>月出玉溪東。蒼茫水拍空。誰知人世裏。別有廣寒宮。</text>
<title>題畫船 八首 其八</title>,<text>野匯東西水。波涵上下星。江山今古興。一嘯喚仙亭。</text>
<title>忠愍祠。用前韻。卽李舜臣祠</title>,<text>第一中興將。艱危活我東。山河餘怒氣。宇宙有雄風。對馬春濤息。扶桑曙靄空。只今滄海上。誰復嗣戎功。</text>
<title>新秋</title>,<text>海雨初收暑。溪風欲獻秋。江南無限思。半夜夢歸舟。</text>
<title>秋夜</title>,<text>玉窓秋意夜漫漫。江國西風橘柚寒。孤鶴一聲天似水。月中人倚小闌干。</text>
<title>路見徵兵。處處哭別。</title>,<text>天討稽狂寇。秋防動遠兵。藩邦須重義。兒女枉傷情。白羽催行色。靑山送哭聲。酬恩空老劍。悔作一書生。</text>
<title>道中</title>,<text>四山楓葉政酣紅。粧點應知造化工。不用更求生色畫。此身元在錦屛中。</text>
<title>帶方</title>,<text>往跡徵獒樹。佳名認鵲橋。山連方丈近。野接谷城遙。露夕黃花冷。風秋赤葉凋。傷心爭戰地。衰草日蕭蕭。</text>
<title>慶基殿</title>,<text>積德周岐下。開基漢沛中。山川餘旺氣。民物有遺風。兵火重恢業。丹靑再閟宮。依然天日表。瞻仰感神功。</text>
<title>領送精兵後。回到萬馬洞。午憩卽事。</title>,<text>獨送征人恨未俱。書生力弱膽空麤。停驂暫借松陰眺。夢渡氷河斫老胡。</text>
<title>廣寒樓逢梁提督亨遇還別</title>,<text>湖海風塵二十秋。一麾來倚夕陽樓。相逢瞥地忙歸去。烏鵲橋頭又別愁。</text>
<title>南原歷費眼亭烏鵲橋，廣寒樓在眼界。故第三云。</title>,<text>馬首長程日日東。帶方行色政西風。蓮峯罷霧全頭碧。楓葉迎霜半面紅。銀漢曙光雲影外。月樓秋思水聲中。登臨謾費騷人眼。却愧吟成語未工。</text>
<title>永思亭</title>,<text>勝槪昔聞名。今來眼更驚。寒松猶古色。脩竹自秋聲。野曠天疑豁。川廻地得平。亭中無限好。落日有餘情。</text>
<title>大光寺</title>,<text>暮入千峯裏。溪山特地淸。疏燈懸壁影。暗磬出林聲。淨界多年夢。閑雲此夜情。不逢寒拾子。誰與話無生。</text>
<title>書懷</title>,<text>虛齋供宴坐。秋菊掩閑扉。覽鏡流年疾。歸田宿計違。銅章思野服。紫綬戀荷衣。吏隱堪藏拙。惟應識者稀。</text>
<title>寄題金進士世奎幽居</title>,<text>小隱溪山物外奇。碩人于此養幽姿。煙添藥蔓遮行逕。雨引藤枝補罅籬。囊裏祕方能駐景。橘中眞樂坐彈棋。少微星近江南夕。惆悵無因話舊思。</text>
<title>二月卄三日淸明。雜花因風雨盡落。</title>,<text>病裏逢春倍憶家。客窓寥落海雲涯。東風最是無情思。纔見催花又妬花。</text>
<title>谷城道中</title>,<text>客路隨春雁。歸裝帶曉星。渚花開嫵媚。林鳥語丁寧。野接烏原黑。天連鴨水靑。向來名勝地。留眼一登亭。</text>
<title>南原道中</title>,<text>東風拳雨淨行塵。楊柳如煙政滿津。人渡鵲橋天上夕。路經獒樹驛前春。昇平樓閣回頭失。豐沛山川入眼新。堪笑一麾何事業。半生空賦遠遊頻。</text>
<title>公山</title>,<text>岸柳風前舞。山花雨後酣。客行吟政苦。春盡錦江南。</text>
<title>三月十八日。抵隋城別業。</title>,<text>却笑從前枉費心。簿書叢裏病侵尋。歸來四壁寒於水。一枕安眠直萬金。</text>
<title>次平壤勝蹟 以下龔用卿，吳希孟韻。</title>,<text>生民皆爾德。萬古鎭吾東。屹立終無語。誰知捍禦功。</text>
<title>次平壤勝蹟 以下龔用卿，吳希孟韻。 其二</title>,<text>巖名誰所爲。畢竟是烏有。要爾作窪尊。長江化春酒。</text>
<title>次平壤勝蹟 以下龔用卿，吳希孟韻。 其三</title>,<text>天上何所有。河漢亦稱銀。下國本非產。虛名揭此津。</text>
<title>次平壤勝蹟 以下龔用卿，吳希孟韻。 其四</title>,<text>山花明似燃。山色錯成繡。喜逢宮錦袍。照映來晴晝。</text>
<title>次平壤勝蹟 以下龔用卿，吳希孟韻。 其五</title>,<text>天仙有古臺。駕欻凌蓬萊。笙鶴去不返。閑雲空自來。</text>
<title>次平壤勝蹟 以下龔用卿，吳希孟韻。 其六</title>,<text>峯高揷半空。菡萏開一朶。滄洲近在望。安得凌風舸。</text>
<title>次平壤勝蹟 以下龔用卿，吳希孟韻。 其七</title>,<text>危樓下無地。倒浸芙蓉水。仙侶夜相邀。笙歌白雲裏。</text>
<title>次平壤勝蹟 以下龔用卿，吳希孟韻。 其八</title>,<text>天機一匹練。垂下化長川。玉節來登眺。眞成畫裏仙。</text>
<title>次平壤勝蹟 以下龔用卿，吳希孟韻。 其九</title>,<text>九一當時制。猶存荒野中。莫言東土陋。殷聖有遺風。</text>
<title>次平壤勝蹟 以下龔用卿，吳希孟韻。 其十</title>,<text>仙子問何之。天風吹鶴背。盤陀石尙存。缺月疑環佩。</text>
<title>次平壤勝蹟 以下龔用卿，吳希孟韻。 其十一</title>,<text>山色淡還濃。花光深復淺。荷池乘夜涼。皓月升東巘。</text>
<title>次平壤勝蹟 以下龔用卿，吳希孟韻。 其十二</title>,<text>奇祥豈必古。遺跡說窮濱。聖皇今御世。何地不生麟。</text>
<title>次平壤勝蹟 以下龔用卿，吳希孟韻。 其十三</title>,<text>小島號綾羅。回環四面水。微風浪作紋。落日霞成綺。</text>
<title>次平壤勝蹟 以下龔用卿，吳希孟韻。 其十四</title>,<text>客遊意不適。西日此登亭。望遠堪乘快。風來四座淸。</text>
<title>次平壤勝蹟 以下龔用卿，吳希孟韻。 其十五</title>,<text>江水日滔滔。微茫蘸空碧。朝宗一片心。萬里隨潮汐。</text>
<title>次平壤勝蹟 以下龔用卿，吳希孟韻。 其十六</title>,<text>宣聖昔垂敎。取人不以貌。皇風遍遐陬。鑽仰爭慕效。</text>
<title>次平壤勝蹟 以下龔用卿，吳希孟韻。 其十七</title>,<text>厥初啓玆土。何年來胥宇。白岳謾稱神。玄天是爲祖。</text>
<title>次平壤勝蹟 以下龔用卿，吳希孟韻。 其十八</title>,<text>荒碑字半苔。松柏繞泉臺。墓下朝周路。遊魂應往來。</text>
<title>次平壤勝蹟 以下龔用卿，吳希孟韻。 其十九</title>,<text>遺墟麥秀風。江水映左右。客至酹英靈。淸波替樽酒。</text>
<title>次平壤勝蹟 以下龔用卿，吳希孟韻。 其二十</title>,<text>明王鼎立初。發跡自松壤。至今古祠存。簫鼓歲來享。</text>
<title>次義順館</title>,<text>使節初臨海上城。福星光彩照行程。船開鴨綠風生磧。馬過龍荒雨洗兵。和氣襲人同日暖。威聲先路覺氷淸。居民拭目爭欣覩。處處窮村播頌聲。</text>
<title>次良策館</title>,<text>驛亭煙樹馬前迷。小雨愔愔不作泥。春氣入林蘇百卉。午潮生海吸諸溪。懽謠已遣齊民聳。拱揖從敎列岫低。遙指古城山下路。夕陽斜映杏花西。</text>
<title>次嘉平道中怪石</title>,<text>五丁當日啓金牛。片石巍然地擧頭。收拾宜歸異物志。品題還遇列仙遊。奇形硉兀羊疑化。古色玲瓏雪見羞。臨路傴身應有意。學人西拱帝王州。</text>
<title>次渡大定江</title>,<text>薄暮江心颺綵船。輕帆一道破晴煙。狎敎鷗鷺沙頭戲。驚起蛟龍水底眠。殘照曳紅銜遠岫。斷雲分白落平川。風光觸處供新興。多少詩情柳影前。</text>
<title>次望聖居天磨二山 以下董越，王敞韻。</title>,<text>數點浮空黛色齊。衆峯奔突眼中低。穿雲石壁藤爲路。礙日樓臺玉作梯。逸氣欲凌黃鶴背。仙遊難借赤龍蹄。休嫌絶頂孤登賞。猶得新詩賁品題。</text>
<title>次開城府</title>,<text>簾幕幾人家。長堤十里沙。臺空餘滿月。樹暗見歸鴉。暮岳松無葉。春蹊草有芽。傷心橋下水。漂出古宮花。</text>
<title>次過安城不入</title>,<text>樹裏鸎聲隔翠微。小亭斜倚柳橋西。巖花故作迎人笑。磵水猶含送客啼。芳草定牽他日夢。綠苔仍鎖去時蹊。東民戀德爭攀挽。咫尺何須惜馬蹄。</text>
<title>次淸川江</title>,<text>學邃天人策。才高畫雪蕉。和隨春有脚。威壓海無潮。日下仙舟度。雲中使節搖。秖應江上月。沿路伴征軺。</text>
<title>次雲興午餉</title>,<text>濃陰繞座老蒼髥。極浦群山入遠瞻。酒興好憑杯面凸。詩鋒剛倚筆頭尖。雲拖雨氣來雕檻。風引溪聲落畫簷。到處邦人思信宿。征驂倘許片時淹。</text>
<title>次林畔夜雨</title>,<text>傍海愁雲濕不飛。萬山空翠掩西暉。荒城雨暗行人少。古峽林寒去鳥稀。遼路鸎花迎玉節。帝鄕煙月夢金扉。地靈也有傷離意。一夜淋浪爲客歸。</text>
<title>次宿林畔 以下姜曰廣，王夢尹韻。</title>,<text>滄海爲樽月作盤。壯遊淸興未應闌。靑霞意重千杯少。白雪詞飛四座寒。三島風煙軒外落。百年天地眼中寬。鯫生不分叨佳讌。何幸追陪柱後冠。</text>
<title>次浮碧樓</title>,<text>江右風流蓋世豪。登臨氣槩俯滔滔。山回北極攀天近。野豁東溟得地高。萬古乾坤同醉興。一時湖海幾仙曹。當筵未足娛嘉客。更擬移舟泛碧濤。</text>
<title>次泛大同江</title>,<text>兩岸中開走碧江。倚船沙際駐雲幢。日將霽色供餘興。天借奇遊擅此邦。逸少風流今第一。仲宣詞藻古無雙。居人攔路攀行蓋。盡醉休辭酒滿缸。</text>
<title>次過鳳山</title>,<text>河淸政屬聖明年。虹渚祥光斗極連。玉節春辭丹闕日。琅函夜下紫微天。籠羅物色壺中境。隱約樓臺畫裏仙。玆地命名今始驗。喜看雙鳳度層顚。</text>
<title>次開城館</title>,<text>行處襜帷不用遮。遐氓咸願覩皇華。山川鼓舞車前路。城郭依微雨裏家。迎客笑花當砌發。伴人歌燕傍簷斜。珠璣錯落爭傳寶。壁上新題盡護紗。</text>
<title>次頒詔禮成</title>,<text>藩封偏荷聖恩貤。拭目芝函日月披。雨露榮分天北極。星虹慶溢海東湄。歡聲匝域千鼇抃。彩羽銜綸兩鳳儀。感頌只思勤獻祝。萬年長拱舜衣垂。</text>
<title>次山雨樓</title>,<text>淸遊不必向仙洲。四望雲煙坐可收。鯨蹴遠波天外立。鼇擎神島海中浮。乍聞咳唾眞驚座。爭仰聲名舊倚樓。怪底壁間騰異彩。筆端風雨落銀鉤。</text>
<title>次謁孔子廟</title>,<text>天上文星照泮宮。萬邦聲敎見同崇。涵濡雨露生成澤。鼓舞鳶魚化育功。絳帳晝開芹水日。錦袍春動杏壇風。諸生不分承嘉誨。絃誦從今溢海東。</text>
<title>宿龍泉館 庚寅赴京時</title>,<text>雪中山館夜如年。孤燭多情照獨眠。正是別離腸斷處。驛名何事又龍泉。</text>
<title>秋懷</title>,<text>小齋空寂一燈懸。門掩寒螿攪客眠。玉樹影高涼露滴。却驚秋意在窓前。</text>
<title>風 幷序</title>,<text>無聲還被有聲招。颯爽初驚萬竅號。夜向竹間偏淅瀝。秋生蘋末更蕭騷。隴頭新麥看成浪。山上長松聽作濤。曾入薰絃能解慍。願隨鵬翼控扶搖。</text>
<title>卽事</title>,<text>睡魔吟癖兩相宜。心事無營起每遲。鎖斷松關成小隱。不知門外路多岐。</text>
<title>記夢 幷序</title>,<text>三條嶽武靑黃色。兩箇山精紫赤紋。神貺殷勤應有意。自慙衰朽不能文。</text>
<title>余倅洪陽日。有龍鳳寺讀書生陳穎。以詩索紙曰。雲孫叛我厭貧苦。潛隱洪陽紙洞居。厥母詩今今捉上。牧官垂恕命歸余。余以紙束歸之。仍戲成云。紙洞者。洪州造紙處也。</title>, <text>雨者雲之子。雲孫爲雨子。本系出剡溪。何年始來此。肌膚若氷雪。潔淨少塵滓。赫蹄最下材。側理眞賤類。韜晦幾多時。拂拭可人意。我今起送君。惟君之所使。陳玄與毛穎。知君姓名是。同氣好相求。文房友足備。唯須喚陶泓。點染作文字。頃刻百千篇。倏若龍蛇戲。聞雲厭貧苦。趨勢性所喜。願君善遇之。勿使還逃避。從來龍鳳寺。蔚興文章士。君乎尙勉旃。靑紫可立致。倘能命雲孫。題詩一相寄。</text>
<title>記夢 幷序</title>,<text>天開日月風雲筆。地出蛟龍霧雨濤。誰信衰遲心尙壯。夢中詩句也能豪。</text>
<title>無題 二首○幷序</title>,<text>落盡名花一夜風。夢中春色錦屛空。玉顏不是人間物。應逐姮娥向月宮。</text>
<title>無題 二首○幷序 其二</title>,<text>雪肌花臉玉爲神。艶態分明後太眞。一去蓬山消息杳。世間多少斷腸人。</text>
<title>泮宮有感 時儒生因事空館</title>,<text>絃歌聲散讀書齋。碧殿陰風響古槐。微雨一庭芳草合。夕陽無語下空階。</text>
<title>記夢 幷序</title>,<text>鳳有奇毛蔚。鸞生二尾新。綵雲仙獻酒。歌舞滿庭春。</text>
<title>庇雨堂 幷序</title>,<text>夏亭遺址洛東隅。淸白家傳也到吾。安得傘周千萬里。盡遮天下不沾濡。</text>
<title>記夢 幷序</title>,<text>鼇頂靈峯入紫煙。眼前滄海渺無邊。中宵跨鶴遊天上。塵世誰知有羽仙。</text>
<title>夢作</title>,<text>鼇頂移蓬島。巴陵失洞庭。欲乘鵬背去。雙袖破靑冥。</text>
<title>記夢 幷序</title>,<text>柳眠風外覺。花信雨中傳。臘日春先動。神交謝惠連。</text>
<title>詠雪呼韻</title>,<text>天上瑤姬十萬雙。爭騎白鳳擁雲幢。相將翦下銀河水。恰似鴻門玉斗撞。</text>
<title>乙卯春。偶出西城外。有挾書童子十數輩指余而道姓名。余甚瞿然。始信藏名者之難也。</title>, <text>臥病經年一出城。夢婆樵叟總相輕。此身已自忘爲我。童子如何識姓名。</text>
<title>自歎</title>,<text>鍊得心中丹一寸。丹成本欲壽斯民。刀圭未試平生學。老向塵埃愧此身。</text>
<title>己未在水城農舍。夢得一聯。仍足之。</title>,<text>雲輕纔有色。雨細欲無聲。睡起朝窓下。山居一味淸。</text>
<title>小兒折雜花數枝揷甁中。數日盡開。</title>,<text>稚子貪春色。甁中浸古査。不知根已斷。猶放未開花。</text>
<title>壬戌上元夜。夢得下兩句。仍成一絶。</title>,<text>向來心界萬緣空。夢裏身乘鶴背風。獨立毗盧峯頂上。滿衣霜露九天中。</text>
<title>警世</title>,<text>枉役身心不暫閑。積來金寶大於山。須知到死難將去。唯有貪名滿世間。</text>
<title>偶書</title>,<text>謾將文字強參尋。短綆無因可汲深。靜默自然觀道妙。六經元只在吾心。</text>
<title>詠李白</title>,<text>翰林風骨出凡塵。飛上靑天駕紫鱗。當日若無狂客在。世間誰識謫仙人。</text>
<title>甲子五月。夢得首句。因記其異。</title>,<text>露華金掌月。雲氣玉樓天。誰信人間客。能成夢裏仙。</text>
<title>乙丑十月十日夜。夢得首句。感而書之。</title>,<text>德天高罔極。恩海闊無邊。報效知何日。中宵涕自懸。</text>
<title>言志</title>,<text>天地大衾褥。江河一酒池。願成千日醉。眠過太平時。</text>
<title>無題</title>,<text>獨對花君子。聊呼酒聖人。此間眞意味。方寸四時春。</text>
<title>自警</title>,<text>已往休須念。方來且莫思。惟將見在事。主一愼操持。</text>
<title>夢作 丁卯正月</title>,<text>月宮分紫桂。天闕折靑蓮。一酌流霞醞。仙階萬萬年。</text>
<title>感春</title>,<text>天公有意起群枯。臘後陽生物盡蘇。春氣似醫醫病卉。可能醫得病翁無。</text>
<title>偶占</title>,<text>萬事人間不自謀。白頭猶飽折腰羞。還家却笑初心失。五十年來未得休。</text>
<title>卽事</title>,<text>此身非佛亦非仙。盡日潛心對聖賢。唯恨衰遲難自力。看書未了枕書眠。</text>
<title>戊辰七月望夜。夢得一聯。覺而續之。</title>,<text>露下新秋夜。雲垂欲雨天。四更初破睡。明月半窓前。</text>
<title>題芝峯稿後[申欽]</title>,<text>燦燦胸中列宿明。菁華還向筆頭生。咸池窅默徵餘響。大雅舂容協正聲。吾道百年堪托契。斯文今日有宗盟。潢汚自是淵源淺。愧把涓流較九瀛。</text>
<title>題芝峯稿後[車天輅]</title>,<text>曾泛仙槎上玉津。文章驚倒越裳臣。奇才自是無雙士。專對終歸第一人。已覩中原詩禮盛。還令異國姓名新。至今秀句香牙頰。看取詞華動鬼神。當時屈指詩文伯。獨步推公翰墨場。詩逼盛唐傾沈宋。文欺西漢壓班揚。掣鯨力拔千人廢。吐鳳光騰萬丈長。巧匠至今猶縮手。云誰代斲謾方將。遒文麗藻誥兼盤。突過黃初到建安。碧落鶴寒雲五色。長風鯨動海層瀾。燃犀牛渚群妖照。抵鵲崑山白玉拚。卷裏千篇吟可老。世人多少步邯鄲。</text>
<title>贈芝峯朝京[尹根壽]</title>,<text>專對君能事。耽詩夙有聲。淸文謝雕飾。佳句近飛鳴。大曆驚新調。孤標仰重名。還從離別日。却效老鍾評。</text>
<title>贈芝峯朝京[韓浚謙]</title>,<text>曾把高名播異邦。至今重譯說淸厖。驚人詞調金投地。絶俗襟期月印江。經幄掄材推第一。帝庭將命擅無雙。平生騷壘從遊久。自媿槧鉛早見降。</text>
<title>謝芝峯見訪[沈喜壽]</title>,<text>同人時復惠然來。幽抱何妨徹底開。坐久不知窓外雪。寒多能盡手中杯。氷壺秋月延平質。淸水荷花太白才。耿耿相思孤枕上。四更鷄叫夢初廻。</text>
<title>中殿樂章</title>,<text>惟我后俔天妹。順承乾聖作配。贊內治恩下逮。符景命啓盛代。薦徽冊人頌戴。休無疆於萬載。</text>
<title>挽詞[原任領議政海昌君尹昉]</title>,<text>祥鸞舞千仞。五色爛雲天。人物唐虞際。詩聲正始前。元非塵世客。還作上淸仙。一夕飆輪遠。春風若箇邊。</text>
<title>挽詞[原任領議政海昌君尹昉]</title>,<text>天上文星貴。人間吏部名。士林推宿德。文苑伯盟宗。政喜沈痾失。何知大夢驚。兩郞方有繼。不替舊家聲。</text>
<title>挽詞[原任領議政海昌君尹昉]</title>,<text>同甲同衰病。朝端寄一時。何緣起我懶。每自誦君詩。長共春風座。終懷晩歲期。那知先奄忽。不覺獨支離。</text>
<title>挽詞[議政府左議政金瑬]</title>,<text>玉立淸班四十齡。英聲藹蔚冠諸卿。詩傳卉域聞重譯。望屬蒼生識盛名。時論有歸期鼎軸。聖心方注寄銓衡。騎箕不復容虛席。竊位人間恨不平。</text>
<title>挽詞[議政府右議政李廷龜]</title>,<text>自是名流第一人。聳瞻淸裁映簪紳。十年荒野沈冥久。晩節亨衢際遇新。早識詞壇開壁壘。方期台閣展經綸。平生知己俱零落。灑涕東風獨老身。</text>
<title>挽詞[延陵府院君李好閔]</title>,<text>去歲玄亡又哭芝。白頭吾輩愧支離。球琳善缺緣天寶。樗櫟能全果孰持。木稼曾聞國人戒。樑摧重見士林悲。東來玉振於今盡。平叔如存絶倒誰。</text>
<title>挽詞[吏曺判書金尙容]</title>,<text>淸標雅望冠朝端。自少交情照肺肝。終日杜門惟覓句。一生耽靜不要官。人間咳唾留千古。身後聲名付二難。惆悵峨洋絃已絶。白頭何處發哀彈。</text>
<title>挽詞[海崇尉尹新之]</title>,<text>儒林山斗聲名久。朝右蓍龜位望崇。詩律竝驅唐始盛。文章方駕漢西東。山川一代胚靈後。人物三韓屈指中。奕世冠裳金玉秩。全家忠孝蕙蘭叢。天官纔掌銓衡正。卿月俄沈講幄空。咫尺議堂經濟偃。鑑亡其柰軫宸衷。</text>
<title>挽詞[韓平君李慶全]</title>,<text>頤鬚齒玉渾如昨。只是思量事更賖。場屋高才騰膾炙。官衢平步軼雲霞。流光造次驚離箭。聚散從前劇放沙。秋菊溪堂重醞藉。暮雲湖樹幾吟哦。淸時雅望孚輿誦。良玉純精絶點瑕。翰苑輸盟嚴管籥。銓司振賞妙搜羅。中痾每恨容華減。多福猶期保佑遐。那料劍舟忙失刻。不堪舂杵遽休歌。台躔剩逼還淹彩。川檝方張未掣涯。貧乏斂衣新取具。禮霑敦匠恔無加。裒贏菽粟留餘業。鑱足堅貞勒永誇。誰不有歸歸便寂。幾人鸞鳳似公家。</text>
<title>挽詞[知敦寧府事李德泂]</title>,<text>積德名門世有賢。更將淸白替靑氈。一家文翰三蘇竝。八座恩榮再葉傳。詩法建安推絶響。道尋濂洛得遺編。巖廊貯望宸情眷。不憖斯人柰彼天。</text>
<title>挽詞[行弘文館副提學鄭經世]</title>,<text>玉無瑕玷鏡無塵。醞藉風流第一人。險路歷窮腸似鐵。勝心消盡氣如春。方看道長時將泰。豈料賢嗟歲在辰。閉戶草玄書甫就。封章論事跡還陳。靑陽久托金蘭契。白首相期骨肉親。可惜瑤琴從此廢。數聲蒿里淚盈巾。</text>
<title>挽詞[行司憲府大司憲李弘胄]</title>,<text>早歲蜚英謇謇臣。一生聲價動朝紳。文章海內推詞伯。輿望人間稱席珍。啓事爭傳藻鑑正。抛樑俄報玉樓新。眼中知舊今誰在。哭爲公私淚滿巾。</text>
<title>挽詞[禮曹判書洪瑞鳳]</title>,<text>宗支至德後。慶鍾尙書家。毛質表瑞世。珪璋絶纇瑕。愛靜早自守。群動徒相譁。緇塵終不染。素履有誰加。</text>
<title>挽詞[禮曹判書洪瑞鳳] 其2</title>,<text>謙退性所將。見義勇不懼。往時遭氛昏。堅臥甘猛虎。冠劍忽來儀。仰首人爭覩。三事成蹉跎。所蘊未及布。</text>
<title>挽詞[禮曹判書洪瑞鳳] 其3</title>,<text>書林身老大。此始且此終。寫出盛唐作。不息磨礪功。岷源連楚澤。金石諧商宮。半槎憶交際。年少已成翁。</text>
<title>挽詞[禮曹判書洪瑞鳳] 其4</title>,<text>昔在辛亥春。玄翁判禮部。侍郞貳職司。公左吾其右。天官席復然。恰是十載後。今日獨含哀。寒松羨汝壽。</text>
<title>挽詞[大提學新豐君張維]</title>,<text>大玉無瑕玷。靈芝冠衆芳。端宜在東序。本自產齋房。標望先朝舊。行藏晩節光。淸文推黼黻。白首際明良。冢宰司衡鑑。霜臺握紀綱。名賢方嚮用。世道待恢張。半夜舟移壑。鈞天帝遣陽。歐蘇年偶等。辰巳讖堪傷。往者台星坼。居然上相亡。詞林復搖蕩。朝著頓凄涼。泡影須臾事。江河萬古長。揄揚千字誄。愁絶八哀章。薄劣慙微分。官聯廁末行。下塵陪翰墨。餘論借雌黃。華屋空南巷。丹旌已北印。傾河不盡淚。寧獨顧長康。</text>
<title>挽詞[知中樞府事韓汝溭]</title>,<text>平生景仰如山斗。一病堪嗟已九原。半載銓衡留藻鑑。兩朝聲價越璵璠。休將劍佩星辰近。漫使文章宇宙存。遺二鳳毛能瑞世。泉臺不負聖明恩。</text>
<title>挽詞[行承政院都承旨金尙憲]</title>,<text>城東喬木世臣宅。奎壁降精如玉人。才追漢京唐館妙。器比夏璉殷瑚珍。冢宰持衡澈氷鑑。郞君杖節俱靑春。福祿榮名無可恨。自然下淚爲霑巾。</text>
<title>挽詞[禮曹參判吳百齡]</title>,<text>七尺珊瑚百鍊金。眞英雄出履氷心。南華神解無行地。昭氏天機不鼓琴。大抵倘來非性命。可憐能事是呻吟。人間幾箇知音者。今日吾徒半陸沈。</text>
<title>挽詞[京畿觀察使崔鳴吉]</title>,<text>擧世知公淺。窺墻許我叨。謙謙疑拙訥。落落見英豪。謾道文章妙。誰知學力牢。忘言如近寂。得路未差毫。世遠存遺緖。時昏認素操。乾坤開日月。廊廟引夔皐。耆舊須先擢。風雲遂晩遭。傾朝推雅望。去歲長天曹。輕重衡無意。姸媸鑑詎逃。門闌無雜客。談笑障奔濤。濁俗容沙汰。群賢待桔橰。聖心深眷注。時議許甄陶。天意人誰問。辰年我再號。萬言留剴切。一病坐憂勞。麝草香猶在。駒光逝莫撈。大名昭簡策。浮世等糠糟。覩鳳曾爲快。登龍未覺高。眞同逐海臭。何啻醉醇醪。地下俄千古。人間且二毛。悠悠慙事業。默默混紳袍。永阻陳蕃榻。虛縣季子刀。丁寧秉燭記。後學敢疵嗸。</text>
<title>挽詞[工曹參判尹昕]</title>,<text>圭璧崑山質。瑚璉太府珍。沖和元著德。溫潤更含眞。手抉天孫錦。神融月窟春。詞華籠萬象。學業富千囷。先漢源流盛。全唐格律新。筆提文館舊。衡入吏曺均。洞澈如開鑑。精深劇斲輪。暫榮思抑遜。恒樂是淸貧。德秀眞君子。希文第一倫。何知瓊樹瘁。俄報輔星淪。儒論傷前輩。朝端失碩人。易名宜衛典。停杵泣秦民。疲薾忝同契。從游最見親。呼兄差甲子。傾蓋始庚辰。蓮榜聯題姓。銀臺復逐塵。好詩爭刻燭。嘉誨合書紳。世路悲歡促。浮生聚散頻。寒情保庭柏。離思滿江蘋。輦下重携袂。山南又卜隣。每期靑眼數。方覬素懷伸。泡影流年失。風燈浪跡陳。山陽堪作賦。樑月解分身。萬事嗟何及。斯文嘆已湮。猶欣雙鳳在。東閣續前因。</text>
<title>挽詞[行星州牧使尹暉]</title>,<text>憶昔先王造士年。奎星朗照海東天。靑蓮居士文章伯。金粟如來道德全。腹裏貯書堪作笥。毫端夢綵況如椽。摛詞擬續西京後。琢句常超大曆前。觀物莊生聊寄傲。閉門揚子獨耽玄。希聲自弄朱絃瑟。逸調誰賡白雪篇。玉署銀臺人望重。九遷三錫主恩偏。平看脚底靑雲闊。不受塵中俗累牽。名到東銓推藻鑑。班聯八座近台躔。濟時身老風波後。憂國心存雨露邊。天與精神饒述作。人從齒頰荷陶甄。一時共說三蘇出。千仞爭看兩鳳翩。桃李成陰春自媚。松筠抗節晩猶堅。鴻名定與南山永。駿望遙從北斗懸。天上文星纔晦彩。人間名碩遽乘仙。私情國事斯文慟。薤露聲中萬涕漣。</text>
<title>挽詞[兵曹參判南以恭]</title>,<text>人中祥鳳應昌期。天上朝眞去絶塵。驚世希音推獨步。救時餘論在同寅。屢勤長暇還辭寵。却取優閑好養神。東逝西沈留不得。祗看奎彩耀雙麟。</text>
<title>挽詞[吏曹參判趙翼]</title>,<text>派出天潢嶽降神。盛唐詩調玉其人。淸修標望傾宸眷。家號文章動搢紳。秉軸當時稱藻鑑。游魂何處化星辰。曾陪席末親儀範。手寫哀詞淚滿巾。</text>
<title>挽詞[刑曹參判金壽賢]</title>,<text>始聞公訃謂言凶。順去時來道是從。年已白頭稱壽考。位將黃閣盛登庸。況看二子躋金玉。亦有諸孫誦邶鄘。不必勞歌薤露曲。華人猶說李芝峯。</text>
<title>挽詞[平安道觀察使金時讓]</title>,<text>天意扶宗國。崇高嶽降神。西京推大筆。元祐有完人。二妙聲名久。三槐器業新。歐陽六十六。無祿歎斯民。</text>
<title>挽詞[前行長興府使睦長欽]</title>,<text>曾叨東閤侍芳茵。玉樹孤寒色映春。歸臥田園緣宿病。起來臺省際昌辰。千篇散落人爭誦。雙鳳葳蕤世共珍。百尺豐碑西麓下。幾多行路淚霑巾。</text>
<title>挽詞[行司直睦大欽]</title>,<text>間氣東南此降生。早時聲價冠簪紳。持衡吏部曾留鑑。樹幟騷壇獨主盟。契合風雲天渥重。國摧樑棟士林驚。家庭賴有雙麟鳳。流慶綿綿慰九京。</text>
<title>挽詞[承政院左承旨李植]</title>,<text>鍾鼎家聲遠。琮璜地望嵬。精英抉雲漢。氣色降蓬萊。正學加椎琢。亨衢早拓開。大科收晁董。前席引鄒枚。今古囊包括。風騷筆挽回。全名無點染。雅論絶嫌猜。一德重恢日。群公起蟄雷。閱波知砥柱。扶廈要環材。衮職彌縫密。宸綸討論該。鑾坡提俊彥。銓柄亞台槐。渥水皆龍脊。藍田竝玉胎。籝金二妙在。文石一時陪。盛業當如此。流風固永哉。遽占奎壁晦。方悟己辰災。俗下逾思德。時艱轉憶才。乾坤留汗竹。霜露閉泉臺。菅蒯初蒙賞。葑菲謬許裁。暫窺玄草祕。俄覺白駒催。片諾存金石。陳踪已壒埃。江湖灑危涕。何限少陵哀。</text>
<title>挽詞[承政院左承旨朴炡]</title>,<text>平生儒雅是吾師。灑灑襟懷玉雪姿。濁世棲遑全素履。白頭遭遇翊明時。文章德業超先輩。忠孝家風付二兒。惆悵九原那可作。秉銓當日了無私。</text>
<title>挽詞[承政院右副承旨李景奭]</title>,<text>先朝玉立舊風儀。千載遭逢亦一時。素節更從遲暮見。丹心偏荷聖明知。騷壇望實推宗匠。吏部銓衡絶等夷。最是平生經濟策。空留尺疏使人悲。</text>
<title>挽詞[行延安府使申得淵]</title>,<text>斯人今又逝。吾道竟誰因。斜日驚臨子。殘年悼在辰。文章餘健筆。德業有貞珉。一哭公私慟。蒼茫瘴海濱。右通家托契舊。結襪受知新。辱訊言猶在。留詩跡已陳。丘原他日淚。門館去年人。寂寞風流盡。庭梅獨自春。</text>
<title>挽詞[承政院同副承旨兪伯曾]</title>,<text>一代儒壇丈。文章繼國風。節因夷險著。德遇晦明崇。父子蜚英極。君臣際會融。銓衡新把鑑。柏府舊乘驄。哀賻加殊禮。恩封致上公。山河收爽氣。星斗燦高穹。邦籍傳忠孝。家聲保始終。容儀欽末照。門館接愚蒙。名下今誰在。人間跡更空。徒霑無限淚。回首九泉中。</text>
<title>挽詞[行南陽府使李明漢]</title>,<text>不復玄微論。誰能正始聲。山川日蕭瑟。星斗謾崢嶸。館閣思先輩。銓衡失正卿。家藏獲麟筆。壇絶執牛盟。零落山公啓。流傳許劭評。堂堂埋玉樹。鬱鬱閉佳城。一代三蘇盛。同朝萬石榮。爲郞曾末照。連婭又深情。每憶摳衣地。多慙倒屣迎。西州春草綠。立馬淚縱橫。</text>
<title>挽詞[禮曹參議鄭百昌]</title>,<text>國際休明盛。公膺簡擢新。丹靑資黼黻。儒術贊經綸。冢宰官方貴。台垣地已親。居然天奪速。不復見斯人。</text>
<title>挽詞[禮曹參議鄭百昌]</title>,<text>一代文章伯。風流復在玆。治平賈傅策。淸麗謝公詩。道泰心逾小。官高禮轉卑。南豐瓣香奠。存歿有餘悲。</text>
<title>挽詞[禮曹參議鄭百昌]</title>,<text>柳翁纔宿草。玄老又新丘。應厭人間世。還從地下遊。衣冠隨共盡。江漢與同流。後死將安仰。空懷殄瘁憂。</text>
<title>挽詞[前司諫院正言蔡裕後]</title>,<text>正憶往時床下拜。春風座上許開顏。淸名江統山濤右。佳句中元至德間。耆俊未成諧衆望。至尊誰與濟時艱。皇天是日猶愁色。二月寒雲雪滿山。</text>
<title>挽詞[成均館大司成李敬輿]</title>,<text>仙李盤根二百春。相公家世舊簪紳。騷壇雅望推宗匠。廊廟宏材佇大匀。魚水粤從寧考日。風雲重會聖明辰。兩朝開濟功存國。一代安危責在身。赤棒霜稜騰白簡。靑蒲風彩動丹宸。建安才格追前輩。元祐完人屬老臣。三命位高心益下。幾年身否道猶伸。表貞金矢堅如石。留藻氷壺泂絶塵。天奪東精卿月晦。雲沈南極壽星淪。聯芳餘慶傳雙璧。種德遺風驗十輪。先子百年全友義。後生今日托芳隣。存亡不負金蘭契。誘掖偏蒙警咳親。日月幾何將卽遠。公私爲慟倍傷神。車聲曉月西城路。誰是轔轔下闕人。</text>
<title>挽詞[前承政院右承旨李埈]</title>,<text>衮衮源流遠。溫溫稟賦醇。精英鍾海岳。風采聳簪紳。白璧連城價。明珠照夜神。天衢初奮翼。霄漢早攀鱗。往歲群陰塞。誰敎大運屯。頹波爲砥柱。濁俗豈緇磷。鼎革逢新化。弓旌訪舊臣。淸朝公典選。群雋藹同寅。烏府曾飛簡。黃扉待秉匀。設施基積學。淸約見持身。節行人人服。文章字字珍。吟成銅柱句。誦遍火維濱。封禪無遺稿。嘉言蔚採薪。謝家聯寶樹。石巷擁朱輪。慶驗藍生玉。才宜世掌綸。蘭陔方盡孝。蓬島溘尋眞。南嶽傷摧柱。西郊泣踣麟。却思交淡水。相許和陽春。吾榜稱多士。淸標最出塵。開懷常莫逆。乘暇幾相親。案上繙玄訣。門前謝雜賓。進言須務實。論政必推仁。治亂通今古。賢邪炳屈伸。憲章嫌變舊。風俗願還淳。庶得英猷展。將看至理臻。豈知卿月晦。終報德星淪。上界回英馭。明廷失正人。奪楊應軫慟。御李更何因。快覩朝儀鳳。愁逢歲在辰。懷賢襟滿血。憂國鬢添銀。蕭瑟旌翻曉。凄涼劍入津。銜哀千里外。遣子薦江蘋。</text>
<title>挽詞[行延安府使申得淵]</title>,<text>斯人今又逝。吾道竟誰因。斜日驚臨子。殘年悼在辰。文章餘健筆。德業有貞珉。一哭公私慟。蒼茫瘴海濱。</text>
<title>挽詞[行延安府使申得淵]</title>,<text>通家托契舊。結襪受知新。辱訊言猶在。留詩跡已陳。丘原他日淚。門館去年人。寂寞風流盡。庭梅獨自春。</text>
<title>挽詞[尙衣院正金矱]</title>,<text>父兄師友義兼俱。敬愛何曾骨肉殊。道德日加新學力。文章餘事舊工夫。平生較量巵觴健。亂世相携雪嶺孤。十五年前哭姊淚。秪今重灑但悲呼。</text>
<title>挽詞[行司諫院司諫鄭弘溟]</title>,<text>盛世恢賢路。公如彩鳳翔。薦紳追步武。朝著藉輝光。氣得芝蘭秀。才看錦繡揚。樞機文子口。鐵石廣平腸。悵望淳風遠。周旋俗務妨。秉銓留藻鑑。峨笏凜風霜。高議傾多士。淸名動四方。沈痾深閉戶。大夢忽摧樑。慘見文星晦。悲纏古鑑亡。詞林竟牢落。吾道日摧藏。奏事曾同席。承歡屢拜床。寸心思補衮。多難涕霑裳。喬木瞻門巷。遺篇檢篋箱。平生存歿義。耿耿獨難忘。</text>
<title>挽詞[侍講院輔德金光炫]</title>,<text>當代文章伯。淸朝第一流。名高推李杜。望重失枚鄒。山木悲歌起。乾坤爽氣收。盈襟空有淚。得御更無由。</text>
<title>挽詞[前司諫院獻納李昭漢]</title>,<text>歷數先朝舊。公惟第一流。醇儒推賈董。哲匠得曹劉。早以文章進。兼之德業優。危時保名節。散秩臥菟裘。俯仰心無怍。優游歲幾周。身藏非獨善。書著豈窮愁。昭代登良俊。峨冠拜冕旒。天官從古重。地望在今尤。政注傾朝意。俄諧側席求。時傳蕉葉啓。人喜藥籠收。默決盈庭議。忠敷告后猷。法筵聞剴切。衰俗鎭啁啾。靜養期遐到。沈痾竟未瘳。山丘落華屋。江漢失仙舟。末學將安放。高風謾獨留。全來又全去。誰短更誰修。紀績知難盡。題詩愧不侔。蘇家留二子。餘慶照千秋。</text>
<title>挽詞[吏曹佐郞洪命耉]</title>,<text>氣鍾淸淑得山川。表瑞朝端四十年。志操彌堅觀進退。文章餘事合流傳。時危政屬經綸望。天奪還吟殄瘁篇。能業卽看門戶大。二蘇聲價重藍田。</text>
<title>挽詞[前司諫院正言蔡裕後]</title>,<text>正憶往時床下拜。春風座上許開顏。淸名江統山濤右。佳句中元至德間。耆俊未成諧衆望。至尊誰與濟時艱。皇天是日猶愁色。二月寒雲雪滿山。</text>
<title>挽詞[前司諫院正言具鳳瑞]</title>,<text>家世宗英貴。朝端第一人。良金經百鍊。溫玉去纖磷。共許騷壇伯。爭推席上珍。高文稱黼黻。早歲掌絲綸。先廟恩偏重。昏時跡更屯。風霜存晩節。雨露際昌辰。霄漢登威鳳。明廷見瑞麟。光輝聯父子。灑落契君臣。禮遇傾門戶。名聲冠搢紳。銓衡留藻鑑。人物佇陶甄。藥石醫無補。龍蛇讖亦眞。哀榮延鼎路。事業寄貞珉。臺柏空含翠。堂梅尙帶春。江河流萬古。模範警群倫。吾道今安放。詞宗跡已陳。白門無限淚。霑灑素車塵。</text>
<title>挽詞[前成均館典籍李烓]</title>,<text>海內歸儒雅。朝端仰老成。周官新冢宰。魯國舊宗卿。密勿君臣契。馨香父子名。千秋遺恨少。生死極哀榮。</text>
<title>挽詞[前成均館典籍李烓]</title>,<text>食昴驚前夜。騎箕報此辰。仁人必得壽。凶問恐非眞。已絶吹噓力。誰憐坎壈身。江湖阻歸楫。孤負送靈輴。</text>
<title>挽詞[前成均館典籍李烓]</title>,<text>東第登龍地。西陵下馬墳。傳神餘落月。陳跡有浮雲。寂寞尙書履。輝煌太史文。無由陪杖几。雪涕大江濆。</text>
