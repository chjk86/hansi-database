<title>箕田圖賦 幷序</title>,<text>台圭篳之微蹤兮。志慕古而嘐嘐。樂未至於不改兮。憂屢空於簞瓢。歌羲農其悠邈兮。遡殷周其奚及。廓獨潛而永思兮。悵盤桓而悒悒。服聖訓於典謨兮。旁通擇於百家。閱韓氏之遺稿兮。得古畫之一廚。曰玆爲箕子之遺制兮。其田在乎西都。經幾番之滄桑兮。宛畦畛之無缺。命畫工使摹畫兮。俾匠氏而剞劂。設瓣香而整衿兮。羗默攷而心繹。一涵二而爲耦兮。四包八而相息。十六衍而卅二兮。六十四而數極。一象太極而二象兩儀兮。四擬四象而八擬八卦。加爲十六而倍爲卅二兮。七變而衍而爲六十有四。理寓器而成象兮。象因形而成數。登羲文而先後兮。執馬龜而上下。徵諸理而不謬兮。攷諸數而无頗。非聖人而孰爲兮。諒盛德之所同。昔夏后之方隆兮。用五十而作貢。及周人之繼商兮。徹百畝而取衷。監二代而歷攷兮。相禹文之所經。制七十而爲助兮。政實肇乎成湯。斯爲商家之舊典兮。果非夏而非周。當聖師之東渡兮。君貊羯而冔瑬。不編髮而鄙夷兮。安素位而成敎。援故國之政法兮。試造邦之令號。九疇修而倫叙兮。八政施而民庸。旣我疆而我理兮。畝或南而或東。民何虞於艱食兮。俗自躋於時雍。禾油油於牧郊兮。土田田於浿涘。禮義行於九有兮。殷索偏於東陲。歷秦鞅而罔廢兮。彌億載其誰毁。肆後人之曠感兮。假繪事而示軌。想聖辟之居夷兮。際殷命之顚覆。挈罔僕之危衷兮。度匪人於胡貊。同微干而幷靖兮。聿自獻於先王。愍宗祀之不永兮。衋舊章之淪亡。遵尙白之餘俗兮。抗助法而遂荒。惟玆土之蠢蠢兮。乃九夷之故壤。憑山嶽之崟巖兮。並遼海以爲壃。梯航所不通兮。禹迹所未由。彼堯舜之揖遜兮。與湯武之征誅。匪聲敎之可及兮。詎影響之所接。君子居而何陋兮。善蠻貊而亦行。變介鱗而禮讓兮。易卉服而冠裳。昔孔聖言殷禮兮。嘆文獻之無徵。後夫子又千五百年兮。事尤玄遠而杳茫。紫陽議夫古田制兮。意殷制而傳疑。儻此圖之取証兮。庶攷信之有資。就剡子而問官兮。謂學在於四夷。發深歎於乘桴兮。微斯人其誰與歸。嗟吾生不遭逢於其時兮。受一廛而爲氓。聞古簡於漆齒兮。將欲問津於滄溟。系曰。遼海東南。肅愼墟兮。楛矢石砮。羯夷居兮。有聖焉處。浿水傍兮。九疇旣叙。八政行兮。徹田爲助。田有疆兮。誰云陋矣。俗虞唐兮。人亡田存。無敢傷兮。傳之繪事。徵後王兮。必來取法。韓氏功兮。彼不信者。曷不蒙兮。</text>
<title>警學賦 幷序</title>,<text>嗟余生之藐末兮。何意高而質菲。蚤從事於問學兮。日孜孜焉不已。惟明誠之可冀兮。指聖賢以爲期。善孟氏之垂訓兮。憂若是其有爲。悶衆說之幷駕兮。慨正路之榛莽。思一闢而廓如兮。繼三聖而同矩。內自省而多疚兮。焉外懼之足治。無明師之敎詔兮。乏良友之切偲。言未察於詖遁兮。氣不充於道義。旣羽毛之未成兮。又何希夫高蜚。彼玆父不內省而圖伯兮。竟國敗而身斃。若不自強而力行兮。恐吾身之不得免焉。欸年至而志頹兮。世事又從而糾棼。晩一麾於下邑兮。責民社之紛紜。豈牛刀之割鷄兮。澤未推於惸獨。存與行其不得兮。躬自悼而嘅息。原爲學之初心兮。肎瑣屑於庸碌。達可行於天下兮。窮亦獨善夫其身。行斯道而反顧兮。若涉水而無津。庸非始願之所期兮。知負負其何及。賦田園而言歸兮。返初服於山之峽。羗洗心而易人兮。繹舊聞而潛翫。得抑戒於周雅兮。感睿聖之審訓。不嫌老而自強兮。固前修之所慕。以吾齒之所及兮。究彼君之年數。儻數年之天假兮。得此學之能卒。惟寡過其或冀兮。非敢望乎上達。雖旣往之難追兮。庶來今之可俛。爲君子之不棄兮。幸小人之得免。是下士之拙着兮。寔老馬之戀棧。趁鷄鳴而夙寤兮。凈洒掃夫室堂。整冠裳而嚴飭兮。拂几案而正方。翫經文而體認兮。發言辭而諦當。判利義於應接兮。循禮則於動行。表裏交修兮。動靜无違。玆乃作聖之要道兮。曾余聞乎先師。盍風雷之遷改兮。又何可以廻遲。苟吾學仍此而有小進兮。可以無負於平生之期。亂曰。天長地久。人命促苟。不力學倍天德。少壯不努老傷悲。昔聞其語今自知。衛武九十抑戒詩。漢武七十悔輪臺。旣往之失化俱徂。方來之善映簡書。一日克己天下仁。以老自廢終愚頑。曷不勉旃聖所矜。七日來復天之行。</text>
<title>秋懷賦</title>,<text>惟秋風之憯悽兮。邈余懷之忡忡。宵耿耿其不寐兮。憂思集而攻中。非歎老而嗟卑兮。豈貧病焉是悼。欸民生之倒懸兮。邦本蹶而未固。矧南北之二敵兮。羗狺狺而伺釁。耻白登猶求雪兮。讐九世而必㤪。靑衣辱於牽羊兮。發掘慘於覊囚。將二仇而莫復兮。歷百年而優遊。黨議歧而二三兮。國是變而屢易。民流離而莫之哀兮。俗澆漓而誰測。繽黨同而伐異兮。閧蠻觸而成羣。爭脅權而相滅兮。甚殷家之頑民。初因斯文之是非兮。末乃忠逆之是分。究厥心之所由兮。易白黑之相判。彼無告之顚連兮。孰非吾之同胞。急私仇而未遑兮。血肉視而煎熬。淬霜鍔而剝椎兮。乃欲去皮而附毛。黨心痼而爲內戒兮。何外敵之可圖。天不臧而降災兮。水旱頻而相仍。恒雨若而恒旱兮。疫癘又從而流行。何土不入兮。何人不染。邑里蕭條兮。民塡溝壑。昔我先后之制治兮。登俊良而勵翼。有官師之相䂓兮。無黨比之或傾。時旣和而年豊兮。民樂業而戢寧。北羯喙而稽顙兮。南倭慕義而獻琛。按圖籍其依舊兮。奈人人之有心。倘此道之不復兮。恐國步之蔑資。若人有痼疾而未瘳兮。得中醫猶可治。旣膏肓之沈嬰兮。雖扁倉望而走之。孰謦咳於吾相兮。庶易轍而改施。心忿欝而人莫之知兮。欲自敵而不可。鄕隣闘而不往兮。顔氏未始爲果。日孶孶焉講學兮。聽天命之攸爲。彼枉尺而直尋兮。固前脩之所非。落月窺於松戶兮。照我襟之幽幽。自古皆如此兮。夫何㤪而何尤。</text>
<title>山居賦</title>,<text>衆山東走而北拆。中作土谷。高者爲山。高不過十仞。下者爲坂。廣不過百尺。流者爲川。不過濫觴。匯者爲池。不過汙瀆。因巖爲臺。望不過數十里。因樹爲榭。蔭不過數十人。果則不過桃李杏櫻棗栗海松來禽之品。菜則不過葱蒜芥韭萵苣蔓菁蘿葍之倫。花卉則不過牧丹芍藥薔薇海棠蘼蕪女英之屬。樹木則不過松栢柞櫟榛楛樗槐黃楊楊柳之儔。其旱田則石溜而下濕。其水田則沙礫而高燥。論其地勢。則高下不等而丘坑相連。語其土毛。則風霜早至而草木未遂。盖亦山中之窮處。荒野之廢地。然而神護鬼呵。天慳地秘。以待吾祖而畀之者。夫豈偶然而已哉。惟吾家之上世。亦簪纓之舊族。始高氏之中葉。曁聖朝之隆赫。紛名德之相望。歷千禩而翼翼。逮崇禎之末載。値胡馬之南牧。窘天步於孤城。有播遷於吾祖。遵南紀而棲遑。宅嶺嶠而以處。初非有意於擇取。末乃得全於亂離。地何嫌於窮僻。命可保於時危。及孤蒙而三世。卽新居而舊土。實分定其何逃。安所遇而莫去爾。其連山南峙。源泉北走。結屋背南。置門面北。背南避明。面北拱極。是豈有意。地勢之卽爾。其白雲遶室。靑松圍壁。朝飯赤米滿掬。暮炊靑菜一束。冬裘恒弊。夏葛不完。石逕長茂。巖扉常關。拂石而枕。掬泉而嗽。足不踐於危機。心不攖於外慕。旣無榮而無辱。亦何思而何慮。此卽山居之大致也。春則芳草穠郁。百花爛熳。羣鳥和鳴。遅日麗天。夏則綠陰交暎。薰風微凉。濯髮寒泉。截麥東岡。秋則白露爲霜。菊英芳菲。鴻鴈南征。明月揚輝。冬則北風雨雪。萬木蕭瑟。塞戶深坐。擁爐抱膝。此則山居四時之興寄也。若廼策丹藜而陟高。滌煩襟而逈眺。其東則華山近聳。中尾遠峙。琵琶中起。巖洞嶔磈。石腹孔開。方圓徹底。風乍至而氣戛。中自應而外鳴。皷天然之絲桐。發地籟之正聲。怳廣樂之餘響。播大壑之高岑。嗟師曠之已歿。聽孰聰於審音。其外滄溟。浩無涯津。一葦所如。足躡天根。其南則豊樂連綿。淸凉崔嵬。洛水中斷。南流湝湝。溫其如玉。君子攸居。允矣君子。粹如純如。講誦猶在。正學克紹。其西則文山嵂崒。草葛逶迤。小白遠擁。限隔東西。竹溪井畔。存文成之墟。金山巖邊。藏文簡之胎。或扶植正道。奬誘末學。或黼黻王猷。極踐危機。志士之所尙慕。仁人之所傷悲。近有靑巖水石。乃是忠定舊宅。當年抗節。後世祠屋。竹嶠北距。漢水西溆。望極浦兮延佇。思美人兮何許。心怊悵兮不忍返。涕泣零兮如雨。其北則芍藥䧺盤。橫亘南北。周遭八百餘里。跨接日域。金臺萬丈。銀壙千尺。層巒絶巘。危峰重重。黃池中匯。龍淵傍汹。鳥道內通。穿川外泄。材木秦隴。黃膓之富。貨寶上黨。人蔘之別。鍾乳永川之穴。當歸西蜀之窟。虎豹麋鹿之皮。歲輸北燕之幣。赤鷹黑鶻之俊。年塞南倭之責。此其大略。餘不可殫記。此則山居眺望之眞趣也。然而四時之景。隨時遷變。眺望之趣。因境異觀。因境而改其觀。則觀亦有術。因時而處其變。則變豈難處。然而昏淫佛號。久汚名山雲水之鄕。紺園招提。式多前賢俎豆之所。君子所深歎。有識所深忿者也。是故君子正經而已矣。經正則庶民興。庶民興則邪說闢。此遏人慾存天理。內修外攘之極功也。可不務歟。然而德非孔孟。學非程朱。顧內修之不暇。何外攘之敢圖。不如退修吾初服。賴天之靈。進錙銖爾。其凈掃一室。靜坐一榻。癡兒執卷。𥠧孫問業。尋行數墨。辨魚分魯。佔𠌫咿唔。從暮及朝。室人諞讁。童奴㤪怒。天實爲之奈何。隨素履而免咎。至若山川之狹阨。土地之磽确。風俗之儉嗇。物産之窳薄。昔者人其猶安。今之人何不然。况吾祖瑣屑之行。流離之蹤。是依是仰。是賴是庸。以燕以息。以延以世。南阡北陌。爾宮爾第。孫曾且多。有巨有細。生斯長斯。老斯死斯。歌斯哭斯。出入於斯。又况如吾堂後南岡。父母之壠。宅前北原。兄弟之塚。及其伯父叔母之塋。從昆堂仲之葬。前後幷列。左右相望。松楸接連。香火交𤒈。幽明相依。死生相因。小人情之懷土。顧舍此而安之。故國邈而千里。心之懷矣兮。不能奮飛。姑修身而靜安。俟來仍而不迷。亂曰。惟余之先宅晉陽。厥後北徙居漢京。祖考避戎始來玆。翦伐草萊種牟成。忠信孝友行無虧。南中士友不猜疑。逮我三世因以安。台惟不類恐墜先。後世子孫念艱難。敬恭朝夕毋自寬。</text>
<title>感舊賦 幷序</title>,<text>道溪院而北上兮。轉入石泉之危磴。歷靑巖而小憇兮。池塘暮而微冰凝。指北嶺之舊宅兮。悵物是而人非。儀形邈而永秘兮。謦咳杳而何之。匣琴懸而不張兮。文藻摛而輟響。老母食於幼子兮。寡妻留於空幌。育一子於過房兮。喪不免而先殞。豈詩道之窮人兮。詎天運之難筭。階庭蕪以黃花兮。垣塢垝而蒼竹。慘滿目之多顔兮。顧彷徨而不釋。郢斤斷而不斲兮。牙絃絶而莫彈。知己難於此世兮。敻萬古而一歎。惟夫子爲知我兮。溘朝露之易晞。昔向期之過山陽兮。有感舊之悽詞。命短騷而抽思兮。擬古作而抑悲。</text>
<title>兒時夢作</title>,<text>太一宮中拜東皇。五雲深處玉漏長。仙官齊唱岡陵祝。春風吹拂御罏香。</text>
<title>閑居有懷</title>,<text>孟冬天氣凉。嚴霜零如雪。默坐南牖下。夜深燈不滅。思極不知疲。巖頭弄明月。</text>
<title>川上篇</title>,<text>朝濯川上流。暮濯川下澤。川水何涓涓。澤水何漉漉。涓涓去垢氛。漉漉汚體足。下流不可處。衆流所奔拆。願棄呂龍津。且向淸渭濯。</text>
<title>感懷 七首○辛卯</title>,<text>朔風動地起。飛雪中庭飄。我思何鬱紆。悄然心不憀。策馬臨長途。長途何迢遙。紅塵多飜覆。風波日搖搖。君看彌子瑕。寵祿不可招。願採商顔芝。願棄箕水瓢。</text>
<title>感懷 七首○辛卯 其二</title>,<text>君疾臣嘗藥。古訓今所諳。臣主義旣重。忠隨力所堪。如何讒佞徒。懷私競貪婪。隱居非吾志。恐爲此輩窺。我觀吳市門。洌洌高風吹。扁舟泛江湖。孤鴻邈難覊。</text>
<title>感懷 七首○辛卯 其三</title>,<text>我聞平陽帝。擧舜𤱶畝側。重華是匹夫。一朝升玄德。後王德何凉。卑意聊自薄。雖有在野賢。不遇將何益。吁嗟江都相。三年飫墳籍。千載常如此。我亦何所慽。</text>
<title>感懷 七首○辛卯 其四</title>,<text>夢余落湘灣。日暮天陰霏。靈均歿已久。蘭蕙徒芳菲。懷君太無道。袖姬蔽天威。黃棘施枉策。郢中草蕤葳。丹衷難自暴。彭咸可與歸。心肝貫白日。誰能爭光輝。子雲好讒賊。作騷反是非。</text>
<title>感懷 七首○辛卯 其五</title>,<text>君臣主於義。隨處安分職。比干諫而死。箕啓紛拘斥。聖賢亦何爲。要使心肝白。奈何後之人。蔑義相奔廹。夫子稱其仁。聖心從可測。</text>
<title>感懷 七首○辛卯 其六</title>,<text>我聞渭莘老。耕釣自優游。湯文擧而師。澧亳朝公侯。雖然賢者心。以此爲喜憂。世主可以則。達士可以逑。哲王久不作。天民不可求。</text>
<title>感懷 七首○辛卯 其七</title>,<text>仲尼去魯遅。孟子三出晝。聖賢心中事。推此可以究。我耻自眩鬻。捲身納懷袖。聖人雖未學。法度何以廢。時行與時止。勉焉可追逮。</text>
<title>覺華寺南樓。別金文遠。辛卯</title>,<text>歲暮悲風起。白日在西隅。携手上高樓。遊子將遠圖。離情結中腸。空谷鳴白駒。譚讌豈云易。歡樂諒須臾。回望西山遠。層氷塞前途。槃水如常捧。六馬可安駈。勿憚四體苦。且勤朝晡需。周道倘相逢。先路當策駑。</text>
<title>申克齋 益愰 輓 二首</title>,<text>斯文久淪喪。興衰竟何人。夫子起南服。志氣逈出倫。早脫名利塲。獨泝靈源津。任重思轉宏。闊達無障陻。四端窮厥微。七情究所因。衆論咸剖析。羣言亦相詢。二儀自動靜。五氣俱布陳。陳言所共商。異議安足嗔。勉勉勤厥修。進進期日新。此意豈云少。此心諒難淪。原來陶水波。南流淸洛濱。逸駕方未騁。寶瑟遽生塵。寂寞吾黨士。此道屬己屯。百身誰當贖。皇天命不純。嗟哉復何道。沉吟涕潾潾。</text>
<title>申克齋 益愰 輓 二首 其二</title>,<text>昔我志狂簡。妄意窮太極。太極無形象。何處復着力。公言道有要。成之惟在學。集義外斯方。居敬內自直。敬義苟夾持。上達是天德。胡爲自怳惚。然疑復前郤。此語誠有味。勉力任驅策。首尾十年間。兩心俱無逆。我往公復來。相與慰幽獨。話言旣盈耳。書䟽復盈束。何理不相商。何言不相析。所期在他日。二鏡光相鑠。嗟哉今已矣。古道不復作。江南舟楫阻。無路吊冥漠。觀驥有微言。三復空歎息。</text>
<title>乙巳秋。入靑鶴洞遇雨。金灘翁价作詩。謂以余故天雨戲之。余曾於寒松。墮馬傷臂故云。因次其䪨以解嘲。俗以靑鶴爲小金剛。</title>,<text>金剛天外碧。形似亦金剛。風雨太無端。名山壑舟藏。豈以精誠乏。未開祝融岡。傍人且莫道。卧雲起穹蒼。</text>
<title>入山三日雨不止。山有九曲。</title>,<text>我來深山裏。爲看秋月明。如何一夕雨。咫尺波浪生。未携丹丘客。愁煞白雲屛。九曲如可通。明發賀山靈。</text>
<title>雨霽始入山。栗谷先生曾遊此山。</title>,<text>危磴接天高。深潭水空明。紫霧觸石起。白日山上生。列巘疊如障。層峰看作屛。昔賢遊賞地。聊可養性靈。</text>
<title>出山</title>,<text>仙嶽何峻極。日月壺中明。行行尋靈源。步步烟霞生。鶴飛靑田遠。龍潛九曲屛。歸來興不已。遅回謝山靈。</text>
<title>駕鶴樓。次諸公韻。</title>,<text>客心覊天涯。秋風城上樓。海國三千里。靑山六鰲頭。家鄕音信斷。離情寄此遊。</text>
<title>病中卽事</title>,<text>卧病十旬餘。窓外秋色早。兒童拾栗歸。落葉久不掃。閑將陳篇閱。女兒來相倒。揮手啼不去。旣嗔復還慰。人情那可道。覺此病中味。</text>
<title>釣魚引</title>,<text>垂釣揚石磯。水淸魚不食。攜竿下中洲。巖頭宿雲白。喜此景物完。寧知野味薄。獨鳥鳴雲際。歸來暮天碧。</text>
<title>李進士 再昌 輓</title>,<text>誾誾洙泗鄕。彬彬君子人。詩禮自家傳。孝弟由其身。藝術高國子。齒德冠鄕隣。靑冥雲路阻。丘壑任淸貧。新築何蕭洒。淸溪水潾潾。習靜遵學軌。居閑慕先民。優遊足可樂。聊以送餘辰。門外軒駟絶。嶺上松雪新。孤琴響高堂。幽音儀古淳。白髮映軒檻。雅襟無俗塵。共擬一方尊。相期百年春。大運難力挽。夫子遽返眞。簡編怳如昨。杖屨迹已陳。寂寞新帷設。凄凉舊門賓。小子偏多感。興言涕霑巾。念昔先契厚。更蒙過與親。豈惟戚誼密。恐孤曲成仁。三復向裏敎。述文意未伸。</text>
<title>羅汝仁母夫人李氏輓</title>,<text>觀條識根深。見流知源長。惟彼二子才。由母導義方。名胄歸名賢。閨閤爛生光。太白鎭東海。桃源流水泱。雅操辭芬華。苦節甘遯藏。幽襟不自托。承順有諸郞。空谷日月閑。邃林鳴禽翔。忠信道可行。詩書倡蠻鄕。周官傳阿逞。無用絳紗障。女士有遺編。託意蒿里章。</text>
<title>汝仁母夫人歿。作輓送之。汝仁又以行蹟來示。復述此篇。</title>,<text>自古婦人行。多因天資得。孰如羅家母。更由學文力。汎愛祖訂頑。孝敬由小學。憶昔斯文禍。憤嫉肆狼毒。夫子叫閶闔。一語蓁路闢。羣黨競睢盱。跳踉迷天目。肅肅抱衾裯。隨子投關北。關北三千里。悠悠傍鴨綠。家人利女貞。素履君子德。講誦及閨闥。婉婉季女則。柔順與博施。古訓心所服。聞斯而行之。丈夫猶難覿。二子才且賢。式似是導穀。薩川流漢水。太白天外碧。京華饒風塵。幽棲性所癖。山花向人開。巖頭雲起白。子侄競滿園。提攜卧松石。閑居成眞趣。啜菽亦足樂。淸享復履綏。遽覺百年促。可憐寸草誠。難挽春暉寂。靈柩下江去。首邱願何極。孝子善繼述。撰言俱實蹟。徵玆述不作。聊助蒿里曲。</text>
<title>送金大夫  赴濟州任</title>,<text>昨日蓬萊客。今日瀛洲路。瀛洲赤海外。山上饒烟霧。隱隱金銀闕。峩峩出天宇。六鰲奮其鬚。九萬見高羽。安期與羡門。拍手共相晤。輕舟御冷風。若藏祝融驅。星子慶且抃。穴靈來與遌。南極曜精芒。丹元靈光樹。翠盖橘柚園。花騣渥洼聚。仙曹天府署。受命此中住。主管總僊聖。龍伯拜傴僂。妻子固弊屣。五慾偏可數。是乃帝之恩。溟海連縣圃。余惟盧敖徒。虛發虫鵠慕。臨風發浩歌。托意列缺賦。</text>
<title>梨亭。別舍弟天用 再龍。</title>,<text>立馬長程北。慘惔雲色悲。崎嶇山海路。怊悵別離時。摻裾復何言。努力更孜孜。</text>
<title>茅山酒店。遇權成伯 萬秀。</title>,<text>風雨茅山夕。忽逢滄海仙。更揩十年眼。共說一生緣。腰錢換村醪。深情在那邊。</text>
<title>哭沈叔涵 若澧</title>,<text>昨日子在堂。今日子在殯。遺郤百年憂。孤卧一身擯。伶俜有三娘。斬絶無一胤。狐兎繽躑躅。野鳥亂飛迅。黃昏月華遅。黑雲日色進。風雨長幽晦。唯有鬼火燐。一慟何深情。雙涕映衰鬂。感念交臂語。悵歎行誼峻。遺札空留篋。撫覽猶可認。臨風更欲語。欲語且復訒。</text>
<title>沈公獻 玖 來葬其季父。將歸湖西。吟贈此篇。</title>,<text>三世同漂泊。百年共死生。天涯爲別後。萬里相思情。其時阿叔在。相見輒倒傾。共歎貧無資。骨肉未合倂。阿叔今已亡。之子獨典刑。死者長已矣。生者又遠征。空山餘白首。親愛如晨星。悲傷感存歿。欲語淚先零。去去各自保。君子耻無名。</text>
<title>李丈 仁溥 輓</title>,<text>太支本多賢。茂豊乃其選。世世承厥美。至公無更變。仁厚自天性。儒雅從師傳。林泉雖自愛。時文元所擅。鄕士俱屬望。經史舊貫穿。晩倦文人業。便逐菟裘戀。詩書動滿架。幽賞契宿羡。中子擢嵬科。食報理可見。佇期大家後。門闌復光炫。誰知楊家鳩。復作衛氏燕。東門太猖狂。西河聖所譴。公豈不知義。禍變自來荐。禍福信無門。吉凶誰所陳。同題父子挽。共致叔侄唁。悠悠復何語。欲語淚如霰。</text>
<title>李叔通 槳 輓</title>,<text>君去擁皁盖。君來柳車輕。君去親戚喜。君來朋故驚。湖南邈千里。魂魄何怔營。逸駕摧長途。蘭桂收時榮。官微事業隱。志高行誼幷。國工揀遺材。恨失竹箭勍。詞林程文華。歎乏撞金聲。妻兒復何依。鴈行中自傾。况復楚猿腸。實因西河盲。逝者其有知。有知獨惸惸。忝在姻戚後。誼兼骨肉情。吊哭不及時。傷惜使心怦。更望銀山高。爲爾復呑聲。</text>
<title>金濟州輓 七首</title>,<text>瀛州古耽羅。漲海渺無際。鷁首届兩旗。薤歌動蘭枻。魂去橘園靑。魂來橘園黃。孔鏞蠻人愛。曹古賻儀光。千秋馬伏波。𪚥革事悲傷。</text>
<title>金濟州輓 七首 其二</title>,<text>爲士當固竆。爲官當勤職。常畫希文粥。復剸桐鄕劇。沃川韓人餘。江陵獩之俗。江界北狄土。濟州島蠻域。竆養與達施。隨分能自力。</text>
<title>金濟州輓 七首 其三</title>,<text>白老德業尊。鶴翁道學表。公是名家子。蘭玉自天標。少擅時文譽。行義亦自皦。屈伸有龍蛇。升沉觀魚鳥。隨分無忮求。世事孰纏繞。</text>
<title>金濟州輓 七首 其四</title>,<text>昨過臨瀛路。臨瀛舊父老。皆言我侯德。皆言我侯道。我侯恩何深。我侯去何早。今云我侯亡。使我心如擣。巋然七事堂。是乃我侯造。</text>
<title>金濟州輓 七首 其五</title>,<text>我是狂簡者。獨爲公所知。可妻非南容。歸女是鮑師。豈惟姻家好。相與是襟期。臺觀風雨凄。池塘花草衰。秋風一掬淚。空灑西門歧。</text>
<title>金濟州輓 七首 其六</title>,<text>神馬忽悲嘶。榮州暮江邊。㫌旗謾明滅。華盖自飄翩。親戚皆來會。朋舊亦相延。玄室一已閉。已閉難重穿。妖夢復誰徵。天數自其然。</text>
<title>金濟州輓 七首 其七</title>,<text>曩我遊海上。飛雪盈數丈。以此遂濡滯。濡滯絶來往。累月始旋歸。靈櫬入重壤。重壤不復開。我心何惝怳。追爲此挽詩。憑寄九泉響。</text>
<title>竹嶺</title>,<text>行年五十歲。始登竹嶺道。危磴接天高。宿雲封樹老。南北三十里。冰雪滑瑪瑠。征馬無駐蹄。僕夫時顚倒。畏道不可行。拊膺心自悼。回首古里廬。歎息將何告。</text>
<title>觀燈行</title>,<text>維歲四月八。觀燈城南陌。寥廓泰宇霽。月明衆星歷。燈光繽煒煌。怳惚忘南北。都邑百萬家。富麗冠八域。繁華此一時。競高聊自適。高者連千丈。下亦百餘尺。縱橫百二坊。一望無涯極。香烟鬱騰霧。天色爲黯黑。掫人撤夜禁。來往多豪客。香車引寶馬。遏雲轟絲竹。士女競合沓。羅裙靑紫綠。分曺結隊伍。竆宵爲娛樂。我從鄕谷來。始見心內惑。此事起何代。無亦先王俗。試向長者問。願聞其始作。長者乃答云。在古西天竺。佛祖初降生。實維是日夕。心心自相印。比諸燈傳燭。流傳入中華。遂復來我國。我國亦因循。至今未之革。我得聞此語。沉吟更歎息。聖朝法三代。治敎何沕穆。衣冠遵周孔。道學宗伊洛。斥邪辨異敎。拔本要源塞。如何尙容此。公然爲放僻。佛乃胡之産。其法異禹稷。服餙旣殊詭。言辭無倫脊。虛無以爲敎。塗民之耳目。此宜絶之去。毋使民俗易。云胡王城裏。四方所觀則。千燈復萬燈。高張無所惜。固知執事者。爕理窮心力。年豊道旣泰。民安時復若。幸此太平樂。嘉與共恩渥。是亦爲民耳。爲此固無刻。民心未厭邪。豈宜示之辟。張弛文武道。厥德亦無忒。此風不可長。在法所當闢。不塞不爲流。不止不爲作。在門墻揮之。如淫聲亂色。勿謂其何害。天地久蟊蝕。誰回此燈燭。盡焚其書籍。反經民自正。聖法固明析。當時諸君子。爲我任此責。語罷燈亦熄。鍾鳴天澄碧。</text>
<title>酬河直講 大淵</title>,<text>孔李通家久。相見卽許心。洛裏秋色晩。霜落禁苑林。栢下談道机。泮中論文深。世事堪一笑。幽懷托鳴琴。</text>
<title>別平壤趙學諭 廷耈</title>,<text>西去箕子城。一百十二亭。相逢意氣投。臨岐惜別情。學文是己事。勳業亦浮名。浿江流不盡。聖道此地亨。</text>
<title>離京別李梧川 宗城</title>,<text>綿綿原上絲。泛泛水中萍。萍亦有時會。絲亦有時縈。絲萍一時合。歡樂兩難名。自謂百年間。交結不相更。風波無定期。飄落各異鄕。楚樹蔭翳翳。吳水流洋洋。上有孤棲鶴。下有雙飛鴦。見此心內傷。夜起獨彷徨。欲憑鴈寄書。欲憑魚致章。魚潛自在淵。鴈飛無留影。天地固廣大。離合數不整。願言各努力。保此桑楡景。</text>
<title>送連原李督郵 象靖 之任</title>,<text>昔者聞君名。今又識君面。君面溫如玉。使我長企羡。爲官無高卑。職事在所先。忠原舊都會。民俗多態變。忠恕苟能推。恩信自周徧。他日掘桑卒。庶於君所見。</text>
<title>妬女篇</title>,<text>世有妬婦人。厥性何其異。君子無偏愛。三女同一視。謂言家道成。在和不在比。爾愼無相比。永絶嫌與忌。嫌忌一以生。㤪讎從此祟。宿怒雖在彼。爾心勿留置。彼雖有違言。爾姑勿與誶。過失則相䂓。賢能勿復惎。調濟務協和。同心期合意。飮食之旨甘。助之以爲饋。裘褐之弊壞。與之以爲治。逝梁共發笱。忿爭莫相詈。爾曺在我室。相我中篝事。惟我不能德。不獨任宗器。家務之瑣屑。任汝以爲寄。子姓之婉弱。任汝爲之孶。給汝僮指使。均汝衣食費。爾愼無相猜。爾愼無相忮。悉擢我肝賢。推汝心腹寘。爾須擢汝心。勿以私破義。古之賢婦人。歷歷皆可記。在昔周太姒。逮下恩甚至。衆妾歌詠之。乃有十百嗣。八百蒼姬籙。始諸葛藟庇。亦有楚樊姬。采女君前致。相與執巾櫛。內官於是備。豈厭專房寵。恐有蔽賢累。史官書之曰。楚霸樊姬自。至如夏殷衰。褒妲甚昌熾。亦在漢唐時。呂武好嫵媚。爭姸而闘寵。樹黨以自恣。人彘禍孔慘。酒甕事可誌。終焉家國敗。萬世同爲刺。爾尙其聞之。當爲何等類。彼此之相去。天壤固不啻。良人語雖切。諸女看作戱。造言共謠諑。怒目相嗔恚。不待妬娥眉。美惡俱立幟。共搆廁中謀。爭售掩袖劓。主翁知其然。譴怒有時施。大女恃舊恩。批捽無顧避。見勢必搏擊。有若鳥之鷙。中女畏其然。媚悅以爲智。上窺主翁意。下恐大女奰。瞻前忽顧後。惟愳有顚躓。小女太無依。自知久賤棄。乍從中女後。冀幸恩澤洎。每誦齊姜詩。自憐久憔悴。或見哀以收。意輒生窺覬。三女各自黨。三黨各異議。千歧復萬轍。紛紜不可思。外雖爲婉態。內實含沙伺。不關家事破。何愁無聚積。僮僕日離潰。子姓因不字。茫茫上平田。莨莠何蒼翠。孰謂千金資。一朝已耗匱。粲矣彼三女。多哉何所利。家貧思良妻。良妻無攸遂。我願主人翁。內選必愼毖。一切閫內政。委之更勿貳。衆妾之溫良。顯秩爲之次。整飭其裳衣。精㓗其脩胾。祭祀及賓客。一一合其誼。頑嚚不悛者。斥之勿復試。僕隷還復聚。子姓無偏瘁。和氣滿室堂。吉祥日來曁。嘉糓紛穰穰。菀彼好田地。子姓萬世業。惟此可以遺。三女成姦字。古人之戒示。多謝主人翁。此言愼莫墜。</text>
<title>家居</title>,<text>家居負丙舍。官居負丙舍。家居茅茨下。官居茅茨下。負丙其拱極。茅茨志邱壑。恐此非偶然。無亦天所錫。</text>
<title>老樹</title>,<text>老樹結一子。團團凝珠玉。風吹子忽落。殼破仁亦拆。枯枝無更華。春來生意索。叫天天茫茫。叩地地漠漠。音聲長在耳。形容長在目。對人羞擧顔。觸景淚自滴。夢中或相見。依微不分析。但願速得死。泉下或相逐。</text>
<title>哭李司書亨伯 世震 五百字</title>,<text>李君吾家出。生長自吾家。遊學相長大。白首同臼科。渾朴眞淳姿。天然無哇邪。歲年縱參差。相知莫我加。丱角昔年事。歷歷心不差。是時吾家族。同爨紅與麻。尊章尙無𧏮。兄弟幸靡他。兟兟諸房親。秩秩共雍和。追逐日復夜。遊戱笑且歌。篠驂成隊立。葱管當部叉。秋溪網繡鱗。春園擷錦花。光陰易晼晩。歲月忽蹉跎。父兄旣淪喪。儕流各牽拏。我留營伯谷。君往依丹砂。來往日以踈。鬂髮日以華。俛仰感懷激。慽慽哀情多。陶山屹南極。終古永不磨。詩禮夙所敦。文藝是括劘。立身無早晩。畢竟得一賖。桂影秋更佳。春軒日未斜。天香滿中庭。歸來彩舞傞。嚴君樂且康。怡然醉顔酡。鄕里共榮寵。父老爲咨嗟。風樹嗟難停。孝子感蓼莪。涕枯王裒栢。誠應曾氏鴉。外制纔已畢。天書勞未遮。騎省荷眷注。甲觀沐恩波。當我遊西轍。屬君泛北槎。邂逅共逆旅。萍水同舊車。殘臈東城側。早春泮水涯。握手道舊故。對案酌流霞。晨候紫宸鍾。夜聞長樂笳。幷轡上苑北。雪意正陂陀。溫泉無凉焰。古木寒楂枒。江梅吐新萼。長楸風日嘉。回步下天駟。馳驟看騮驊。遊覽聊抒憂。何能忘謳哦。世故易飜覆。喜事多障魔。君誠感霜露。我恫劇西河。揮袂各分離。去去循舊窠。君仍病盃蛇。我來沒鼻巴。那知隴頭水。流離作楚些。古文誰更攷。舊誌多偏頗。虛負巨卿夢。空悲南塘芽。浮生同泡沫。功名等南柯。洛水風浪高。漢山欝嵯峨。往事儘悠悠。興言涕滂沱。從知大數然。天地無私阿。逝者其已而。存者可奈何。作詩寄泉臺。一言更相覼。</text>
<title>東城秋夜。憶舊遊詠懷六百字。</title>,<text>生世太局促。志業苦未卒。少小多疾病。老大無聞達。窮居旣深僻。來往少賢哲。聞見滯管蠡。行步止堂闑。緬懷古達者。觀覽窮詭譎。誰能辭弊屐。未忘窮遠轍。閒登淸臺巓。沿流下丹葛。昔賢紹正學。遺風今不歇。江湖有奇士。隱遁在巖穴。論心若木廬。訪古淸洛室。南行猶未已。北探太白窟。靈泉秘幽恠。龍門勢橫决。峽中氣象異。八月飛霜雪。晨興入五臺。凉風吹冽冽。羡門難再遇。玄芝安所擷。靑鶴尋遺跡。白沙觀日出。沽酒峴山道。掛㠶凌溟渤。水深蛟龍潛。雲收波浪濶。中流棹謳起。忼慨思欲發。奮釖一東顧。目眦爲之裂。陰風從北來。乾坤成盪潏。鯨鯢競皷浪。鷗鳥互出沒。靈嶽不可入。回步宿沙月。客子困阨多。行人計議拙。鑑湖遭流離。江門被頓蹶。主人意憐才。高堂彈鳴瑟。挽弓落飛雉。施罟何濊濊。旨酒淸且有。香粳脂復滑。四隣爲來會。瀛海多䧺傑。酒行贊賓客。賓客皆歎咄。荏苒歲將暮。歸意未可奪。玉溪滯凍雨。老味食頻乞。海山多勝槩。幽懷遽難轍。長嘯珊瑚舘。沉吟眉相碣。竹西樓更高。五十淸流活。登臨快心意。日暮憂思惙。崎嶇度楡嶺。積雪平嵽嵲。俯見竅竇靑。人馬累顚跌。野人驅虎豹。蹴迫行不疾。攀援登鳥道。悵然仙山窣。三宿陟高巘。頓覺心胷豁。乾坤入眼底。山河空一物。蕩蕩意不極。浩浩思靡缺。循山下深谷。谷水鳴汨。行行數回頭。步步惜離別。一出豈偶爾。物情乃可察。邇來遊京國。邈然辭蓬蓽。束帶無日夜。奔走學磬折。所遇多貴人。禮貌頗䟽越。平生麋鹿性。豈宜受覊紲。顧念君臣義。未可遽自黜。生民日困窮。放僻爲妖孽。况復南北寇。乘釁肆恐喝。國讐未能報。黨比相仇殺。聖主思彌縫。頹綱擧已悉。羣公佐下風。報答豈無術。根本易動搖。憂虞誠難畢。華岳氣最䧺。漢川繞城闕。聖祖盛謨烈。神孫善繼述。微臣何所識。嵩華誠更切。</text>
<title>三田石</title>,<text>漢水流澐澐。其上盖有石。粤在鼠牛歲。胡騎來南牧。君臣一孤城。天地兩翻覆。大計出和戎。靑衣事豈得。耻甚城下盟。危同牽羊逆。戎人誇武略。京觀高山嶽。奇石出江濱。滑澤工磨琢。螭首龜作趺。刻畫記成績。誰謂石無眼。淚下懸泉滴。如人有所感。忼慨訴胷臆。頻頻拭捋去。漣漣不自息。醜類見之異。驚呼咸嘖嘖。棄擲渡口外。更用他山劚。胡篆無法象。雜亂虫蟻蝕。碑閣餙瓊瑤。玲瓏曜空碧。其石得不毁。頹然埋沙礫。人秉彝常德。冠屨有定式。日月埋胡塵。兩儀久昏塞。人無蹈海節。世多賣國賊。惟我秉周禮。憑凌最先毒。八方百萬姓。斬伐如蓬荻。社稷危綴旒。正議繽拘逐。甘心屈長膝。婉孌向北漠。頑然者何物。賦質㝡堅確。靡有血氣性。豈知君恩澤。憤痛天壤間。汚衊腥穢德。寧以貞潔姿。容使惡音刻。一泣始見訝。三泣得見斥。昔有安石工。竊乞名字釋。彼固是人也。與此似不着。竊念渾淪初。正氣鍾此獨。俟時發奇祥。將以愧有識。子野非君子。于晉利亦博。維舟出沙渚。再攷胡碑跡。江流石不轉。更灑淚一掬。</text>
<title>送申士仰 宗夏 之郡金堤</title>,<text>三朔舊同僚。千里遠行人。離情結中腸。慷慨出城闉。征馬臨長途。跼蹐懷苦辛。浩歌彌激烈。四座列高賓。厚情託深盃。緬焉思更親。民社亦重寄。君子恤孤貧。宓子古賢達。鳴琴泗水濱。道縱有汙隆。彝常尙在民。柯則知不遠。行之惟吾身。勿謂職事卑。濟物是爲仁。君是相門後。英爽超等倫。鸞鵠停翠竹。稱家自貴珍。紀績自首山。湖海復行春。白首同遭際。傾盖誼日新。中道忽復違。兩看意繽紛。牛刀聖所歎。鳳棘道亦屯。無入不自得。古言眞可詢。丈夫多所懷。肯作兒女顰。仗釖倚長風。一語莫相嗔。</text>
<title>松</title>,<text>孤松石上生。托根深山中。閱盡寒暑變。飽得風霜同。枝柯蟠龍乕。毛鬣自髼鬆。𨈬榦雖不長。內實有赤衷。</text>
<title>古松</title>,<text>古松危百尺。生在太山阿。本擬任支廈。誰知斲作柯。大材惜小用。匠石得無何。尙想蘇公宅。三峰屹嵯嵯。</text>
<title>苦痛</title>,<text>小吏持府牒。來示公堂前。云是備局關。奉行莫後先。首春泰運開。陽和滿乾坤。草木及昆蟲。得時自蠢然。室男及室女。嫁娶莫遷延。哀哉此惸獨。賤貧失芳年。况復幼孤兒。伶俜誠可憐。凡此守土臣。宣布朝廷恩。或資之糓帛。或資之羔豚。要使天壤間。無有㤪曠人。男女之居室。固人之大倫。靑宮方納嬪。百兩何轔轔。好色與民同。古有太王仁。縣監聞此語。感歎不能言。乃召庭中吏。敷告大小民。民有金氏子。四十猶未婚。母老恒疾病。兄又窶而鱞。糟糠不充腹。百結不掩身。旣貧敢擇妻。媒婆輒逢拳。縣尹心所哀。爲招其族親。曉譬陳義理。俾之速成姻。其人含淚答。官意誠慇懃。此子本無賴。貧窮聞四隣。今若爲之娶。必有子有孫。年年役錢布。不知幾如干。彼其一身徭。害猶及鄰村。今又重以此。堪當諒獨難。此語誠苦痛。惄焉傷肺肝。古昔先王時。晠化罔或愆。分田及制祿。四民無所偏。至治旣馨香。嫁娶亦及辰。極知聖主意。推仁先孤貧。大臣善承順。迺此德政宣。眇爾在下風。固當勉自遵。奈彼苦心事。處置誠難便。願言及我友。齊籲訴九天。鄙賤敢自達。憂心獨悁悁。</text>
<title>玄鳥行</title>,<text>縣齋西北隅。玄鳥巢其上。一乳擧五子。宛轉滿門閌。雌䧺共翺翔。和鳴聲頡頏。烏圓當戶伏。潛伺肆殺掠。其䧺失其雌。孤飛獨愀愴。毛羽何摧頹。如人失侶伉。俄然復雙棲。歡侶自飛颺。其子忽已死。五雛俱擲踼。探口見食物。棘刺滿腹臟。我心爲之惻。歷時久未放。塗廩與浚井。古來傳不妄。况與己奇儔。及彼伋申喪。皆由是物耳。當時何不諒。微物尙如此。矧人之難狀。多謝後之人。戒之愼勿忘。</text>
<title>野人</title>,<text>野人用牛耕。以之種黍稷。黍稷日以長。牛背日以瘃。牛背日以瘃。禾稻日以熟。剝稻以爲飯。剝禾以爲粥。人自食飯粥。牛自食藁殼。藁殼猶未飽。相屠烹鼎鑊。肥肉入人腹。魂魄上蒼天。上天何當返。使我心惻然。</text>
<title>崇禎丁丑歲。吾伯祖山陰府君。避寇南來。卜居於柳川之上。命其堂曰二吾。盖樂吾天終吾年之意也。府君旣卽世。堂亦燬焉。己未秋。曾孫元一。築室於舊堂之西北。復命曰二吾。感而賦之。</title>,<text>吾祖昔避地。結廬在窮谷。揭名爲二吾。此意誰能識。少微色忽芒。回祿光熛赤。棟宇隨烟塵。手澤茫無跡。行路或興嗟。兒孫心更慽。惟君思起廢。用意頗專確。拓土傍舊堂。掄材營新築。誰云茅盖質。比古亦已廓。溪山頓還顔。花木復生色。升堂入其室。嗟歎感淚滴。繼述固多方。本末在所繹。石公自退讓。數葉光餘澤。內史雖爲簡。數馬猶擧策。吾祖躬孝友。言行固無忒。燕翼旣如此。式糓其在卽。輪奐莫說美。堂搆恐有謫。吾宗二三子。願言各自勖。</text>
<title>剝秫</title>,<text>剝秫以爲酒。剝稻以爲食。酒食載牛背。滑轆向東郭。東郭塚纍纍。乃其祖塋域。乃饗厥祖考。仍醉飽其側。日入跨牛背。歌謳還其廬。炎天五六月。牛背汗成渠。以耕以收穫。以任以載車。及此皆牛力。念之念厥初。</text>
<title>漢水行。贈元山人。山人有奇志。下第東歸。作此以况其意。</title>,<text>漢水流日夜。西赴滄海灣。水下不復上。一去何當還。五臺水之源。五泉水之本。源本日已離。派流日已遠。幽咽去不息。如訴別離情。五臺那見形。五泉那聞聲。志士行聞之。慷慨心不平。往年辭家里。遠來游京國。京國豈不遠。欲行心所欲。世人尋常看。奇意安得宣。猶羡彼江水。利澤自不偏。雖有別離苦。却行己之意。潤物能平施。涵濡陶羣類。流連通舟航。委輸運萬斛。萬民賴其用。京師蒙其福。蛟龍與魚鱉。生育數無極。猶勝世上人。碌碌守鄕曲。有志不得試。枯槁死巖壑。</text>
<title>刈稻</title>,<text>晨興刈畦稻。日出稻露晞。當午汗欲滴。澗泉水亂飛。秋水淸且寒。沐髮更振衣。丹葉映水中。繡羅滿巖碕。得此秋景新。復免長夏饑。衰病更何求。惟幸獲全歸。</text>
<title>庭花</title>,<text>庭花日日新。芬芳奇可憐。肎得蝶意戀。那免蜂來前。主人常見愛。門外車馬塡。行者忘其路。來往足跡連。靑春易衰歇。容華詎度年。急雨頻相萃。狂風又來顚。馨香一夕改。無復宿昔姸。見者掉臂過。誰能更纏綿。秋露凝樹端。淚如長門懸。振風鳴枯柯。聲尙昭臺絃。自古常如此。萬事固所然。苟保雪霜姿。榮枯替相傳。</text>
<title>園中</title>,<text>園中桃李樹。結子何離離。老幼日來摘。其下自成逵。俄然子盡落。過者不復窺。勢利豈常存。權力有時移。凄凉桑霍門。荊棘羅堂垂。冷落金張室。不聞歌吹哀。子都何娉婷。富平不來馳。謙爲德之柄。石公其庶幾。孔聖歎欹器。君子愼厥微。寄語當路人。斯言莫相違。</text>
<title>歲戊辰冬十月二日癸未。三溪山長權昌言 謩 甫。將行鄕飮酒禮。戒余爲賓。余辭不獲。旣行。賦古風一篇。示同參諸公求和。</title>,<text>聖神已徂伏。禮樂更誰陳。魯觀發深歎。東周意難伸。吾黨述古義。燕飮俱主賓。淸晨院門闢。堂階設重茵。四方來觀禮。濟濟捴芳隣。登降悉如儀。酬酢亦相詢。笙磬依古䪨。間歌影響遵。百拜成一獻。燕語稱先民。日暮禮纔罷。蚩俗嗟歎頻。姬公昔制作。鄕邦用之均。成康治郅隆。聲敎漸海濱。幽厲旣傷之。魯禘僭非倫。汲汲魯中叟。聖德無緇磷。木鐸振四國。空文旨可親。商郊悲伐樹。魯郊傷踣麟。綿蕝事非古。大義只襲秦。宇宙一長夜。寥寥千萬春。伊洛續遺緖。彌縫到關閩。有道鳳不鳴。憲章還復淪。箕邦古小華。聖師澤末湮。三國攻戰後。麗俗丹狄因。聖代復休運。至化固旼旼。羣賢紹正學。日星照翠旻。黌舍徧八域。千里絃誦新。法酒一得嘗。揖讓及介僎。煌煌姬周禮。秩秩如隔晨。孰謂行之難。行之在玆辰。善俗仍此興。忠厚成里仁。不圖禮至斯。有味忘入唇。貪禮旣拜賜。不類謝主人。</text>
<title>贈尹明府 光蘊</title>,<text>平昔逢別時。尋常無牽情。如何今日別。黯然傷魂精。落日白山影。春天錦繡聲。鬂髮各成霜。非復少顔形。相去千餘里。音信難復聆。古人輕別離。志在道義明。心苟無嫌猜。何殊常合幷。君家文獻傳。千古儒學程。道在豈他求。詩禮聞鯉庭。去去共勉旃。相期保頹齡。</text>
<title>登柳川東臯。感懷賦詩。幷序</title>,<text>強醉南隣酒。扶病上東臯。極目何所見。使我心懆懆。夕陽低山阜。孤烟生里墟。葉紅故林麓。花黃新草廬。溪山無今昔。人事有變移。沉痛蓼莪篇。感歎常棣詩。靑春苦不留。白髮還相催。萬事同悲凉。好顔何時開。酒是忘憂物。醉後愁轉深。孔聖昔在陳。歸歟有歎音。吾儕是小人。敢忘懷土心。狐死必首丘。鳥飛返故鄕。樂其所自生。人物同其方。</text>
<title>夢天用</title>,<text>爾死忽經歲。我思何時已。夢中或相見。顔面依俙是。乍見輒飄散。飄散若風烟。今夜復夢爾。儀形更充然。談笑如平生。歡樂共怡怡。俄覺幽明隔。執手淚交頤。欲問冥間事。哽咽不成語。一言猶未畢。拂袖向北去。冉冉數步間。漠漠無歸處。號呼靡所及。晨鷄驚孤枕。開戶視去路。落月如懸鑑。暗暗白衣袖。怳怳在眼前。孝友自天性。淳朴眞可憐。生乏赤米飯。歿無靑箱傳。命數雖云窮。天理容有此。吾生亦豈久。朝暮從汝死。冥冥九重泉。與汝復相攜。得盡不盡歡。何必重悲悽。</text>
<title>記夢作 二首</title>,<text>昔年十五六。志氣頗淸狂。脫略利名道。出入文史場。山水性所愛。烟霞意難忘。往往易飢渴。廓落成膏肓。幽情寄遐想。夜寐魂去長。熒熒渡千水。悠悠越萬岡。止抵寬閑界。寂寞幽邃鄕。羣巒列屛障。碧溪遶其傍。徧山雜植絶。滿峀衆梅荒。皎皎新枝葉。郁郁吐芬芳。金蘂間紅白。奇妙不可名。中有小草屋。柴門晝常扃。花雨墮空庭。閴寂無人行。開戶入其室。遊目試四望。四望皆玉雪。拂拂聞暗香。初疑羅浮界。玉樹列璿房。又疑白玉京。琪花滿五城。祥雲覆其上。五色爛日光。好鳥俱來集。和鳴自翺翔。嘯咏興不極。蘧蘧忽神驚。雲水杳何處。枕邊尙餘聲。起坐境在眼。歷歷親身經。却歎夢非眞。悒怏空撫床。落花漏眞境。尋源少漁郞。忽忽六十春。耿耿意難憑。秖今窮衰疾。無復空外情。賦此聊偶爾。不以爲心嬰。</text>
<title>記夢作 二首 其二</title>,<text>夢往一處在。靑山曲水灣。白沙白如雪。皛皛洲渚間。廣袤十里餘。碧竹千萬竿。中有小虛閣。蕭條更無人。憑欄坐長歗。風來自颯然。萬竹影動搖。音䪨戛韶匀。猗猗復靑靑。四座叢琅玕。幽幽白日照。浮金色更鮮。復有雙翡翠。毛羽奇可憐。翺翔竹樹裏。游戱玉磵濱。對此心眼淸。擬登崑閬巓。眞境知有無。都忘塵世緣。勝地難再得。生死依此君。始願豈及此。天餉不爲貧。覺來忽不見。悵惘五情煩。人世眞夢幻。滄桑互變遷。不係稱是達。覺者誰是先。仍復記所睹。欲窺夢覺關。</text>
<title>戱贈人遊眞珠</title>,<text>昔我遊眞珠。邂逅有權君。權君自奇士。志氣橫秋旻。同登竹西樓。逍遙碧海濱。碧海深萬里。依俙見三山。權君笑指我。一葦可問津。排雲上銀闕。鞭霆踏天根。戱折扶桑枝。閒弄火珠輪。金烏閉兩眼。天孫迴雲輧。縱觀十二樓。逶迤五城延。左右多玉女。執袂皆眞仙。飮馬咸池水。濯髮銀海灘。張弧射天狼。誓欲淸紫躔。援斗酌瓊醬。拜舞香案前。庭中陳廣樂。帝倚玉欄干。然後下寥廓。課詡團土人。此語誠磊磈。恐飛千古塵。權君今已去。遨遊適汗漫。今汝踏後武。跌蕩海天間。海天何岑寂。渺渺日月痕。壯士胷中氣。於焉可以宣。而我老病者。徒發蟲鵠歎。且須權君歸。就叩天中言。未暇及其詳。留汝仔細陳。汝行更莫遅。朝暮企汝還。</text>
<title>廣嶺</title>,<text>峽路細如絲。石溜泥滑滑。馬爲立踟躕。人行頻顚跌。雪花塞寒空。北風聲正悲。艱難度三嶺。團雪欲作麋。白日忽西匿。宿鳥林間啼。擔囊投遠村。冷烟遶樹飛。細語猶相聞。叩門無應者。喟然長歎息。達曙門前坐。始知人情險。不啻行路難。莫如早歸來。薖室咏考槃。</text>
<title>送金正郞  承召入京 以下七言古詩</title>,<text>幽人只合在空谷。飢餐松枝臥白石。白石已爛南山粲。起看白雲遶天半。幽人去向九天際。飛雲之履牙簪冠。雷公停怒九虎噙。五雲深深白日蔭。回看故山風雨愁。蕙帳空鎖猿鶴憂。君不見靑山雲出雨太虛。流行坎止非人謀。</text>
<title>夏過梧溪精舍作</title>,<text>五月畏日當午熱。九宇如在紅爐爇。客子路傍暍欲死。驅馬且欲林中歇。山中何處有精舍。云是梧溪里中社。登臨快如廈屋壯。突兀不啻晉公野。况當西南有不其。風來直從嶺東瀉。搖扇披襟當戶坐。神氣穆然淸蕭洒。却憶田間揮鋤人。日曝壠上流汗赭。日曝壠上流汗赭。君王何不念此孤窮者。</text>
<title>謁太師廟</title>,<text>永嘉城北門前路。丹靑窈窕起景慕。云是王家太師肹蠁之所在。瞻望庭宇拜跪屢。此地英靈猶颯爽。在笥衣裳思慷慨。雞林黃葉日蕭條。百濟舊疆風氣攘。興衰撥亂屬之誰。起事英䧺籌策長。甑山一戰義旗揚。挈土歸主寧一方。邦人至今受其賜。報祀年年薦蕉黃。壯烈原是三子同。錫姓胡乃權公功。陶山大筆凜秋霜。精義妙如朱紫陽。階前脩竹霜後綠。玉笛聲中秋思蒼。</text>
<title>山行</title>,<text>山行日夕履危道。崩崖缺石相傾倒。飛泉嗚咽鳥道高。征馬踟躕僕夫老。行行且尋靈源去。此地古來多藥草。北山之蔘南山苓。采采欲貽心所好。石中流水何年缺。山下深淵怒龍穴。伐木猶聞黃腸蕪。爟火未見女巫拙。深林風雨乍經過。却驚豺虎起咆哮。峽人衣蓲不衣緜。遇客猶自炊橡栗。此地淳風今不死。潤喉且有崖中蜜。我欲携家深藏去。將與此輩任眞率。</text>
<title>石門行</title>,<text>久聞石門天下壯。駈馬一夕來相尋。太白巉巖勢莫當。衆壑犇趍氣難任。陡見石崖倚天開。水舂石距互來侵。俄然石斷水得流。壯蹟留在江波心。至今過者膽欲慄。雷霆白日猶吼音。豈是巨靈劈。還疑巫神臨。大禹鑿龍門。奇功萬世欽。夸娥二子亦何事。移而置諸東海潯。大嶺以南七十州。貯得精英長爲斟。造化神功此地逞。形勝豈但聞古今。臨風不禁傷時淚。浩歌惟見石嶔嶔。</text>
<title>牧牛行</title>,<text>朝牧牛。牧牛碧山岨。山上靑松如膏沐。露滴簑衣雲生裾。暮牧牛。牧牛淸溪曲。石間流水鳴嗚咽。羣蛙亂呼春草綠。牧牛牧牛何時休。壠上荊棘正蓁蓁。白石歌聲今寂寞。桓公亦是千古人。</text>
<title>權丈 斗緯 輓</title>,<text>嶷而文兮。忠定之孫。長厚悃愊兮。行業之尊。玉署金閨兮。有躋弟及昆矣。獨不售兮。不猶命何寃矣。迺有子有孫兮。有壽有福。角不齒兮翼不趾。造化陶鑄難周足。天於我公何偏憎。華封四祝公有三。我作哀誄代虞殯。白水靑山公不慙。</text>
<title>楓川途中作</title>,<text>杖策穿林𪚥。拂塵坐石碨。石留千古色。江噴一夕雷。遊魚何曾聞人言。去入深淵不復迴。</text>
<title>題龍膓草堂</title>,<text>三日嶺路二日蹊。仲冬北風冷凄凄。涉險方知有坦途。北臨大野平無堤。千竿碧玉儼蕭瑟。中有何人托幽棲。柴扉固關白日靜。門外客子馬聲嘶。軒然一笑眼忽靑。蒼頭白髮今不迷。提攜更向石上坐。開抱未覺日之西。知爾此計成眞趣。富貴功名非所齊。鄕村羣童日相從。黃卷中間有所稽。優遊可以卒此歲。紛紛俗子等醯鷄。松下滄波萬里深。白鷗飛去謾流睇。</text>
<title>壽伯氏雪竹堂公 再淑 晬日 丁巳</title>,<text>長公六十筋力強。耳目聰明鬚眉蒼。書齋風雨日昧爽。盥櫛拜跪向祠堂。有弟頑愚不呵責。有子𥠧少導義方。貧家旨甘得常小。相與幷坐共一嘗。吾家長物是孝友。傳守及公無虧傷。閨中更有孟光賢。天與佳配作內相。鞠養無母二三雛。慈恩不减所生孃。夫良婦順古來稀。福祚宜令家門昌。奈何天公不佑善。晩有一子亦過房。軒裳不爲下蓬蓽。才名猶得冠一鄕。新搆茅屋傍靑山。池塘水綠花草香。山中日月閑來往。耳順年過乏儲粻。㤪尤何嘗出諸口。愁悶不曾上眉傍。門前舊榜丹書戒。案上新題端蒙章。吟詩頗有古人風。學書饒得時贒尙。富貴功名何有哉。得喪人世太犇忙。人間忽逢周甲歲。喜愳深情那可量。餠果酒醴羞中堂。弟嫂子侄紛趍蹌。劬勞未酬昔年痛。撫時思慕增悽遑。如今依賴唯爾我。共保殘命不仆僵。年年此日長如此。直到眉壽俱無彊。</text>
<title>鄭進士 恒 輓</title>,<text>五十川水何縈紆。縈紆屈曲注東溟。東溟老人踈蘭翁。於焉卜築問幾齡。窓前蒔花復種竹。雲作藩籬山作屛。晴沙一曲平晶晶。白𩿨飛下振玉翎。主人支頤聽松風。一䨥童子供皓苓。閑中日月深復深。鶴骨戍削鬂髮靑。歸來忽夢廣成子。碧桃花開春冥冥。塵寰一去等蟬蛻。碧城迢迢尻輪輕。西峰眞人碭水仙。跨鶴乘鯉笑相迎。獨有海上舊遊客。灑涕漢陽東都亭。</text>
<title>彈琴臺</title>,<text>朝出忠原道。駐馬彈琴臺。彈琴臺下雲黑色。古木慘惔波聲哀。往事憑誰問。野鳥自啾喧。昨夜炮聲四面起。蠻歌獠笛滿江村。三軍力盡元帥死。江水不流波成血。波成血流入漢陽城東活活𪚥。六龍西狩箕子城。百官跣足走荊棘。景福宮中火連天。百萬生靈盡魚肉。或言忠原乃京城之藩蔽。鳥嶺乃忠原之險塞。欲保京城守忠原。欲守忠原據鳥嶺。嗚呼申捴兵。躍馬奮勇何所逞。</text>
<title>南漢行</title>,<text>咄咄喞喞上孤城。日落西江雨如傾。往事悠悠千古傳。時議紛紛百世評。鴨綠天塹古來險。肯使胡虜拔我㫌。區區一城安足保。廟謨終歸皮幣成。懲前毖後此其時。諸公且莫誇升平。撫枕中夜思輾轉。山杏花下杜宇聲。</text>
<title>送朴玉汝佐戎湖西</title>,<text>朴都事向南去。正是秋風鴈飛時。鴈背霜落叫聲嘶。都事身上衣參差。白馬江上楓葉紅。釣龍臺下水漣漪。郵亭寒月遶牀淸。一夢頻入蓬萊宮。君不見范龍圖。廟堂江湖憂思同。</text>
<title>和玉汝遊仙謠䪨</title>,<text>臺兀兀。臺下茅屋只數楹。有水有山聊自樂。無營無求復何爭。誦經始知經中味。學道更覺道氣淸。若花未老扶影踈。金烏啼罷鶴又鳴。這間眞趣知者誰。漁篴聲中暮雲晴。</text>
<title>神堂行</title>,<text>將作監後古神堂。吏民崇奉二百霜。西壁畫一郞。東壁畫一娘。二畫相對立。彷彿人侶伉。英姿颯爽氣吐虹。蛾眉宛轉饒新粧。前臨水澤後高山。種種奇花滿道傍。庭前騄駬嘶風立。豺乕遠向林外藏。疑是古將軍。汗馬樹功勳。因有贒婦人。乃得內助勤。世人貌其像。留掛此壁上。歲時伏臘列鼎俎。奔趍老𥠧勤俯仰。吾聞鬼神不歆非其類。無乃煩凟非其義。蚩蚩氓俗復何知。神之聦明宜莫至。如或不得已而祭之。必也先工先倕。是其倫比更何議。</text>
<title>贈宗弟汝厚 栽</title>,<text>爾之八世祖。我之八世祖。二百年前只一身。於今分散爲路人。洛陽城東泮宮前。偶爾相逢眼忽新。歷叙譜系展親親。感意還與歡情眞。况爾才能出等夷。有子幼𥠧淸骨眉。吾家子孫日失序。積慶滚滚鍾於斯。爾兄蹇劣不足取。余弟贒能遵裘箕。他日宗盟誰見推。山則有木工擇之。</text>
<title>別兪三陟 健基 之任</title>,<text>眞珠天下䧺。山海氣像同。朝挹扶桑日。暮對太白月。中有高樓危百尺。俯臨萬丈出天壁。澄湖一帶沒沙堤。五十瓊流西來碧。桂棹蘭枻泝復洄。菱歌蓮唱淸且哀。太守坐衙日未午。二八嬋姸對舞廻。金樽美酒長不空。波上𩿨鷺任去來。天生幽恠秘更秘。穿川形勝人無記。龍門西河費䟽導。巨靈仙掌事未異。公去須盡邱壑美。莫使幽隱空見棄。名都物色卽尋常。深山烟霧多閉藏。筍輿不借一日勞。丹崖盡輸詩人囊。芳洲坐弄碧海水。何如神仙對幽光。使君倘或不吾信。看取美老關東章。</text>
<title>三田渡</title>,<text>南漢城頭一歎息。三田渡口再歎息。歎息歎息何歎息。歎息崇禎之丁丑。丁丑年間國事何岌岌。胡騎長驅入我國。入我國三日。疾馳二千里。據我漢陽城。食我三江畤。至尊馳馬入南漢。百官跣足走荊棘。胡人縱兵來攻城。雲梯衝車動山岳。三軍苦戰力已竭。四方援兵皆潰散。已而江都破。都副檢察捧頭乘舟鳥獸竄。事至無奈何。於是倡和議。初言和再言降。靑衣出世子質。我人哭胡人歌。碑文作碑文書。立之漢江江上頭。文法奇壯筆法如。行人過者指而言。云是汗之勝戰碑。勝戰碑下江水流。千載萬載波聲悲。至今皮幣走薊門。畏天誠心靡不至。當時謀國果何人。千里畏人豈謂智。前旣寡謀後不戒。子孫萬世遺深耻。少康一旅衆。秦穆三敗餘。句踐甲盾五千人。燕昭敗亡初。皆能有志能復讎。靡明蠡毅眞賢士。我聞當時人有諺。崔大夫笑鄭大夫刺。一笑一刺何所爲。謀國不以笑刺致。我願君王恢大志。任賢使能行德政。率我歡欣皷舞民。應彼中原遺黎者壺醬迎。掃盪胡虜無遺類。漠南漠北皆淸凈。然後取此碑。投之滄海風濤浩渺中。乃作武宮告成事。用洗神人幽憤豈不鴻。</text>
<title>姜進士汝厚輓 汝厚死於泮中其夜雷</title>,<text>泮水洋洋泮宮淸。文杏壇高槐市靑。舍人地下修文去。天風漠漠送夜霆。國子諸生出門看。呱泣猶聞黃口聲。蟠桃千年子忽落。紫泝海濶流不停。白玉樓上黃金字。何須人間身後名。齊壇日暮宗盟罷。門中故老雙涕零。</text>
<title>己未春。徐上舍善則客死泮中。作詩吊之。</title>,<text>白山雲漢江月。夜入成均國子夢。成均國子夢雲月。飄然乘風駕白鳳。駕白鳳還故鄕。妻子呼蒼天。兄弟哭其傍。親戚來相吊。隣里共悲傷。竹溪流水鴨樹風。往來躑躅心迴遑。心迴遑回翔。反顧歸西方。四體戢一木。面目俱閉藏。結帛在椅上。丹旐題我名。陳酒薦脩脯。薦果設帷屛。兒息來迎柩。千里髮鬖髿。不見來時容。但見來時物。見此長號擗。心肝俱摧裂。遷柩柳車中。歸之故山側。故山何遙遙。車行何轢轢。江月娟娟白鷺洲。山雲漠漠丹丘峽。丹丘峽裏秋色晩。虞歌聲中悲落葉。功名富貴於我何。人生百年草頭露。登降上下亡忽有。飛揚浩蕩靡所寓。朝逐山雲暮江月。江月山雲共洄泝。誰識南園一蝴蝶。竟符剡溪風雪讖。乃知人間萬事捴前定。生老死病無所僭。我作歌詩發昔夢。爲詔後來枉却念。</text>
<title>送申伯獻南歸</title>,<text>昔從君先子。訪道洛水濱。洛水流不極。道體浩無津。一理纔從太極說。目下萬象徒紛繽。歸來充然若有得。方丈筋斗眞妄想。書䟽復憑關河使。講論不翅應如響。我論形氣說不出。公言道法指諸掌。生平依仰多所賴。佇期白首靡參差。世間存歿今幾年。身上尤悔無人疵。老成誰憶劉原父。典刑猶對虎賁士。今來式穀忽相訪。天涯邂逅成悲喜。况君詩學出等倫。簡淡實踵前人武。相與拜坐論今昔。珠玉英英滿眼覩。孟冬積雪洛城高。可憐別意生南浦。風塵潦倒君莫歎。滿架手澤尙無𧏮。滿架手澤尙無𧏮。毋自菲薄苦相讓。</text>
<title>河淸行</title>,<text>聞說黃河淸。涕淚忽沾纓。虜命其能久。中原勢當亨。往者天醉未醒日。建州孽胡事憑陵。衣冠盡入氊裘鄕。神烟陸沉誰與矜。虜當天位享天祿。紛紛種落滿華夏。天心幽遠更難測。神人寃憤久未瀉。休言痼陰蔽重陽。有開先漏休復期。穢德從知天所厭。默相無勞發靈棋。皇王紹統自有眞。夷狄干命古豈聞。豊沛晉陽拜龍興。狂秦暴隋徒紛紜。瓣香何待半夜祝。絳羅已從水面浮。天人叶應已如此。萬世眞主今可求。紫微帝座高不動。北落旄頭潛光炫。陰山驕子竟何爲。河中石人眼若電。冠屨上下莫更論。百年運期今已窮。開濟但覺妖氛豁。掃蕩誰知神明功。西陸瀚海烟火空。北戶日域聲敎同。日月重明堯天地。山河更奠禹乾坤。除兇雪耻古猶今。唐皇莫誇拓崑崙。吾生何幸屬昌辰。起舞不翅聞鷄生。他年若得通梯航。願隨越裳朝天京。</text>
<title>回老項歌</title>,<text>回老項初名項。年年隨海珍。爲之貢宮巷。肉味不足薦羞異。宮人賤之只名項。邊城忽失守。盜賊逼宮巷。君王乃出走。瑣尾行莊多困苦。太官供頓何草草。麥飯豆粥聊充腑。何人進生魚。匪魴匪鱮則是項。君王御之美。亟加詑異寵命降。其色如銀美如銀。可改其名名曰銀。誰知江海𧍒蝡物。一朝恩私動常鱗。俄然冦退龍返淵。四方貢獻充內府。玉餐綺食摠無味。豹胎熊掌空滿釜。更思昔日所甘賞。爲命一進靑玉盤。靑玉盤頭舊潑潑。薄澁不足君王看。君王一哂之。復命還舊名。還舊名是回老項。回老項是增二名。至今人稱回老項。回老項名堪可喟。君不見之推割股食文公。後來棄之如弊屣。又不見李晟憂泣目盡腫。喪亂旣已還復忌。功名自古回老項。回老項中其有思。我食回老賦回老。回老亦嘗帶銀字。</text>
<title>冬雨行</title>,<text>八月飛霜九月雪。十月層冰太嚴凝。十有一月更暄暖。乾坤日夜陰雨恒。溝塹爲滿水澤深。山中草木爛成黑。長安束薪如束桂。十家烟空二家熟。朝不見日夕不月。頑雲黑霧長昏塞。政刑無乃失緩急。今年氣候何不調。至日伏見十行綸。扶陽抑陰意甚勞。爕和正賴羣公力。昇平莫誇緜百禩。君不見文饒褊心斥南方。亡國不徒一身死。</text>
<title>石中鐵釘歌</title>,<text>泮水西畔洪姓丁。爲伐山石治祖塋。天生頑物堅且厚。鎚之斲之何砰砰。人力從古物無勝。雲根橫斷神鬼驚。其中何有事涉異。太上古人藏鐵釘。長纔尺咫大則拱。重餘三斤二兩零。頭平尾尖卽今樣。釘上鎚痕更分明。氓俗見之相誇詑。爲言天地秘奇靈。一見勝似百來聞。杖策不辭筋力勤。揮手摩挲驗眞實。刦灰猶疑方朔分。爭如良玉産奇璞。巧似埏土同物埴。古人亦曾事興作。伐石于玆徵工役。渾淪初載氣一轉。造化洪罏鎔鑄遍。剛柔高低倐變易。天地徒然自游衍。云胡此物獨見漏。無𧏮萬刦今始現。從知古今只一理。莫道來後不似先。君臣父子性所同。禮樂制度無更變。誰所作之誰所遺。往事茫茫難可追。水中蚌螺石中生。理則然矣未爲奇。歸來更攷先天圖。嚮像猶見古皇羲。</text>
<title>贈許判官 鋿</title>,<text>許判官通家老。眞淳有古氣。重質能壽考。家貧安素分。祿薄勤職務。有二兄孫孝且順。酒肉亦嘗爲客具。朝朝跨馬來府中。白鬂烏紗映朱衫。京兆民物太豪侈。紛紛詞訟誰所堪。長牋短牘手自校。三伏敲熇汗沾背。幾年西遊今始際。惟公實是我前輩。古人自重同僚義。何况先子所素愛。相與幷坐訴往事。感古悲情自哽愴。今來世好重相續。孔李古風猶可想。許判官重自愛。郞潛馮唐今成兩。</text>
<title>贈尹參軍 澈</title>,<text>尹公是端人。岸巾走馬倚。醉歸倚醉歸。風吹鬂髮半已輝。朝言嬉嬉夕嬉嬉。日日無相違。同官自古稱兄弟。况吾二人相得自來稀。</text>
<title>各東西</title>,<text>各東西。君爲梁上塵。我爲水中泥。泥流東過溫祚城。塵飛西渡箕子堤。箕子堤下鴻鴈鳴。陰山白草正萋萋。胡兒馬肥角弓勁。射雕強半是雕題。塵飛纔從北風回。燕復銜泥巢君屋。巢君屋。風吹百花滿繡幕。幕上塵凝風不掃。燕來拂塵上君衣。上君衣。君心怡君心怡。燕巢子滿聲呢喃。聲呢喃。巢更固春泥一丸。可以東封凾。塵泥雖微細。用之未可輕。寄語司命莫更棄。長使飄揚下沉溟。</text>
<title>奄山寺</title>,<text>招提近在縣郭側。登臨猶藉枯蕂力。東風吹澈金佛骨。百花亂落香廚積。已喜深林聞黃鸝。更看飛泉出靑壁。象外幽淒亦足樂。何須勞苦作令僕。</text>
<title>壬戌除夜。記懷自警。</title>,<text>異鄕三見歲。種種鬂髮蒼。筋力日已衰。志業日已荒。聖人如吾年。知命耳順燭。無疆我何獨。何爲此彷徨。終身不免爲鄕俗。我年八歲入小學。便至十五受大學。小大學中有眞味。孜孜吃吃年又年。見解頗通徹。脫穎意無前。師友咸稱之。倫輩莫或先。父兄爲之喜。鄕黨爲之榮。至今行年五十五。徒然依舊無成名。當年自期實不淺。上希孔孟下程朱。孔孟程朱豈易就。不食而飽理無所。往者不可諫。來者猶可戒。天地自不息。聖贒所靡懈。我曾聞詩又聞書。詩有衛武書秦穆。衛武九十作抑戒。歿爲睿聖傳萬億。秦穆悔過憂日邁。卒封崤尸亞小白。余雖老矣猶未艾。勉勉循循自可及。古人何人我何人。有爲若是卽顔法。硬着脚跟行將去。一誠到處萬法立。嗟哉吾黨二三子。莫效此翁老而失學。徘徊歧路無所入。</text>
<title>負薪行</title>,<text>昧谷老人年九十。負薪行歌街道中。自言身是良家子。生纔三日便充戎。赤孩糢糊血色斑。木牌團團乳間傳。爺孃生子惟我在。愛惜不令堂下旋。年年織貝八十尺。熟絲貫穿百銅錢。不用官督自齎納。屠狗沽酒慰吏人。吏人稱善縣官喜。爭言此氓性最淳。爺孃旣歿兄弟多。且有子侄及親姻。一家納布十人俱。布盡錢渴賣田宅。賣田賣宅猶未已。弟死兄亡子侄匿。近親旣是袒免外。遠姻又非彌甥舅。推之上下及遠近。推之左右及前後。有若絲縷尋端緖。有若捕盜求蹤跡。一家旣當十家賦。一人又兼十人役。族徵尙可隣里何。一家逃亡百家俱。我身旣老子孫亡。惟有老妻抱空廚。日日採薪易升米。雜以糠粃聊充腹。我聞此語長歎息。歸來伏枕睡不着。此事從此積爲弊。八方百郡同凋瘵。前年伏讀十行綸。惻怛聖意溢言外。小臣待罪爲百里。目見民瘼莫之變。臣罪當誅其何辭。但願諸公隨方便。要使民康國步宴。</text>
<title>昧谷歌</title>,<text>昧谷縣羣山裏公廨葺以茅。牆下民居十數家。燒山種粟輸官租。晩來吏散朱墨閒。扶杖徐步小溪湄。小溪流水鳴㶁汨。魚鳥相看無相猜。時有野夫騎牛過。共說桑麻占豊儉。說猶未了日色瞑。林木蒼然山如染。歸來忽聞兒讀書。簌簌凉生枯藤簟。飽得麥飯飮醇醪。野果山蔬皆可噉。於焉棲遅自優優。夷門抱關堪足貶。</text>
<title>西洋國丹靑引</title>,<text>西洋遠在西天西。誰將此圖掛此堂。宮殿崔嵬入霄漢。白玉欄干通曲房。春風吹動後庭花。宮娥隔水靚新粧。雲旗霓㫌塞寒空。鳳笙龍管急相催。樓船泛泛錦縵橫。鴻鴈飛下鳴聲哀。羣臣影從釖佩鳴。彩雲霓靄覆春臺。其中何者爲天子。頭上紅花無乃是。聖人昔嚴華夷別。不使戎狄窺邊鄙。奈何後王不自謀。倒置冠屨莫之耻。禮亡伊川知爲戎。况聞閹尹滅天紀。胡來不關關門閉。膚敏祼將無先後。二帝三王舊土壤。一朝盡爲大羊有。禮樂不是周制度。衣冠又非漢庭儀。滿頭紅絲垂簷低。身上紫袍形詭奇。可憐許大中原地。也無一介是男兒。聖人昔許管仲仁。會之于今猶難得。西方之人性工巧。感應氣類遠追逐。梯山航海八萬里。繪得絹素相誇耀。我見此畫長歎息。爲作歌詩寓深吊。萬世帝王倘會此。曷不深思守道要。</text>
<title>平濟碑</title>,<text>大唐天子喜邊功。百濟城下雙竪碑。碑中細字大如掌。頭盤螭龍趺靈龜。平生性癖耽奇古。辛勤撘來仔細考。至今上下一千年。字畫剝落莓苔老。定方宣力仁願繼。前有懷素後存誠。篆額僅識大唐字。序次只存仁願名。大唐仁願去已久。荒草埋沒野田中。萬里東韓溟渤間。五帝三王所未通。唐皇何事瀆威武。遠與新羅修嫌隙。蠻夷相攻自其性。不勞天王窮兵力。務德不聞務廣地。傷財又復傷民命。滅國虜王何快心。夷社廢祀非仁政。姑衍壇禪今無壝。燕然勒石空有號。片石孱顔竟何語。山雨江風鳥獸嘷。虞廷十旬格有苗。高宗三年伐鬼方。帝王禦戎此上策。秦皇漢武安足臧。麗濟自是荒服外。衣裳不與中華同。德則從焉不德否。一朝翦滅豈其洪。先王耀德不觀兵。謀父當年陳厥謨。異代興亡今蕭條。長安扶餘共虛無。</text>
<title>水精峰歌</title>,<text>我家嶺南太白下。久聞湖西俗離名。爲吏俗離傍。時望俗離高崢嶸。一日來遊俗離上。足踏俗離山頭石。石壁嵯峨谷水流。喧𩗛噴薄響霹靂。登覽旣已還來下。復向水晶峰上望。烟雲漠漠文蔣臺。花木深深福泉嶂。名山形勝此爲都。地底盤石平如掌。石龜已老肚腹裂。中原寶貨來穰穰。此事有無誠荒唐。氓俗相傳盡虛妄。碑上數語自分明。譬諭不必太推廣。須臾日落山月高。殿閣高明佛燈朗。</text>
<title>苦雨行</title>,<text>去年苦雨東城東。金莖半沉鐵柱紅。今年苦雨東城東。魚鱉影斜高樹叢。水去經冬土脉硬。萬杵築平下麥種。麥苗靑靑麥穗黃。穰穰阡陌連岡壟。不托今須大椀喫。半死饑民腹猶望。人功其奈天所禍。平地無端起高浪。上田蒼茫下田坼。沙礫如山無東西。去年水沒萬人死。小屋頹壓大屋擠。東村女子二姊妹。抱持織文流江湄。唯有老母臨江哭。哭聲上共秋雲悲。今年水沒麥禾漂。鷄鳴躑躅魚全肥。直自孟夏到中秋。恒雨恒風無已時。恒雨惟可恒風何。恒風一日撼山岳。山木摧折海水溢。麥牟旣沉禾稻白。死者骨肉已狼藉。生者顚連何所泊。吾王聖德能格天。克勤天戒無怠荒。諸臣無乃失調護。去年今年俱灾殃。西山老人病獨苦。貧無升斗爲饘粥。作爲歌詩且誰訴。上天茫茫號不得。</text>
<title>乙丑夏。三何翁訪余太白山下。余方病瘧。不能穩叙。因寄長歌。且叙別意。</title>,<text>三何翁。行年七十鬚眉蒼。少時詞翰頗壯䧺。脫略流輩氣欲狂。公車數載黑貂弊。快意跌宕信行藏。一丘一壑卽吾家。壯心便欲凌昆侖。北臨玄洲南赤海。香山楓嶽藐兒孫。歸來方瞳湛然靑。烟霞習習生衣裾。五月訪我太白下。竹杖靑鞋色敷腴。苦我病瘧少悰緖。伏枕無語強成別。問翁此去知何處。離山雞山寒蕭瑟。長安年少多輕薄。柴門誰憐老禿翁。日入山暝巖壑靜。宿鳥投林來悲風。劃然長歗天地窄。眼前俗物無相猜。人生從古貴適志。功名於我何有哉。三何翁。年老志壯眞可哀。三何翁須惜千金𨈬。愼莫學東京二子。風飄落葉不復迴。</text>
<title>鏡浦臺歌</title>,<text>鏡浦臺。臺下流水淸且深。鑑人形。美者爲美惡者慙。不若屈軼鑑人心。鑑人心。小人不登君子臨。</text>
<title>釖湖行</title>,<text>日暮征驂湖邊過。漁翁船上挺杈立。神工在古此鑄釖。釖成十年藏寶匣。紫氣龍光衝斗牛。天地低仰鬼神泣。東海伯王似桓文。天生神物來相合。一揮西蹙百濟國。再揮北馘高麗王。東靺南倭爭來賓。滄海波濤浩茫茫。當時角干大男兒。竭力左右成富強。德則能用不德否。湖上千載空留名。此語眞實不小爽。三復悵歎心怔營。旄頭光芒壓紫躔。扶桑妖祲滿海城。誰將此物握在手。掃蕩南北無餘迹。釖乎釖乎爲時出。莫作延津雙龍隱下澤。</text>
<title>聽灘丈人躑躅杖歌</title>,<text>聽灘丈人躑躅杖。本在太白靑峰前。太白高高天中起。東挹扶桑西閬縣。冬來雪霜夏不消。巖壑幽深日月閑。生得辛苦年復歲。養他勁節金石堅。大枝擁腫小枝曲。龍拏虎攫相牽連。聽灘丈人年九十。古貌戍削筋力強。山僧拔取來相餉。丈人得之喜莫當。丈人將入太白山。杖頭白雲來去忙。上山虎豹匿。臨水蛟龍藏。上下九十九洞天。出入無異由戶房。天生神物會有主。無乃靈明相扶將。壽星扶老摠虛名。躑躅由來更無雙。丈人從此行無礙。桃花源裏驚仙狵。仙狵吠時瑤草綠。白日長明水聲淙。憑此寄問秦時俗。也應不解劉姓邦。</text>
<title>耽羅姜二子者。坐法謫來禮安。姜同姓也。耽羅有三本姜。一自我國。一自大元。一自西番。未知二子者何本。而謂之同姓來訪我。遂賦長句一篇贈之。</title>,<text>瀛洲赤海南。烟霧萬重深。橘柚家千戶。花騣渥洼潯。篁竹林間三萬戶。不與塵世通人烟。仙曺法比亦太密。秋霜凝脂繁三千。姜氏二子跌宕者。雲㠶直掛海天東。天東物色半蕭瑟。鄒嶧鄕射尙遺風。汾江江上水雲白。鳶飛魚躍道不窮。陳良楚之産。北學稱豪傑。蔡公南方謫。赤脚明道術。患難祇爲忍性資。玉成無勞疢疾余。仙鄕不能及仁鄕。卜居無勞卜隣居。竄謫覊愁安足道。出幽遷喬此時歟。與我姓雖同。難分昭與穆。猶異行路人。稱是晉陽族。相逢無差勞。只說素履是安貞。他日若得好風便。朱鳥影裏留姓名。</text>
<title>又贈姜世興</title>,<text>世興吾同姓。謫來自濟州。濟州漲海裏。在古稱瀛洲。中朝西南數千里。橘柚園中篁竹村。姜生一朝渡海來。老親鬂髮白似銀。慈烏夜啼枯樹林。姜生心緖亂糾棼。離親遠遊古亦有。外至患難誰能忖。動心忍性此其時。揚名顯親何早晩。嗚呼姜生自勉旃。竄謫由來無加損。</text>
<title>贈李洗馬 光庭</title>,<text>宜陽南畔小洞天。羣山萬壑遶溪東。誅茅卜居是何人。平原隱者訥隱翁。隱翁少時富詞翰。雅健頗有屈賈風。文章自古憎命達。幾年漂泊塵埃中。公車十書志莫遂。刖足卞和今古同。風塵世事日蕭踈。頭上毛髮白皤皤。宇宙歸來一長歗。白水靑山幽興多。離家一夕入山去。鹿門靑松棲暮霞。於忽遺操千古哀。龎公豈是忘世者。羽翼誰假物表人。素心還勝黃公夏。昨年忽於此中住。一區烟霞分外加。粥飯只憑白足僧。不羡舊日東門瓜。詩書夜潤石壇露。杖屨盡濕幽澗雨。門外時聞剝啄音。乞銘金石多簪組。溪心小島孤雲起。日夕魚鳥自來親。一身康濟此有法。絶勝世上閑經綸。閒漫縱非夫子徒。遠近結茅願爲隣。</text>
<title>庚午十一月三日大雷電其夜又地震</title>,<text>雷闐闐電燁燁。萬里風雲漠漠寒。不知是歲十一月。還驚白山摧危巒。地底蟄蟲思奮迅。誰辨冬夏氣像殊。妖腰亂領莫跳踉。疾威上帝難可誣。其夜地震屋舍動。是何样也心瞿瞿。</text>
<title>辛未季秋。我明府坡平尹侯 光紹 行鄕飮酒禮于鄕校旁。戒不佞爲賓。不佞辭不獲。將行事。四方觀禮者。幾三五千人。鄕飮酒古禮也。曠世無行之者。宜其觀禮者之多也。禮旣成。或賦詩歌詠其事。不佞不可喑無一言。爲古體長句。凡三十三䪨。其中多感慨之辭。盖亦夫子觀䄍之意也。其詩曰。</title>,<text>永嘉城西曲城曲。靈宮肅肅臨闤闠。帷幕高張四隅同。面勢平正無阻礙。初筵秩秩獸樽高。牲牢旣陳豆籩在。四方觀禮多髦俊。濟濟蹌蹌凡幾隊。賓主百拜成一獻。燕及介僎儀無背。篴聲咽咽琴聲幽。倣像古義存其槩。鹿鳴四牡章句有。南陔白華音䪨晦。作此綿蕝爲之兆。酬應無愆應唯對。日暮酒闌禮旣畢。村老山氓共興嘅。憶昔姬公制作備。飮射讀法義不誖。黍離旣降王澤渴。兵戈漂淪海宇潰。汲汲皇皇魯中叟。綴緝遺緖詔萬代。政淫邪僻反倍德。燔燒六藉俱破碎。漢唐六朝曁五季。貿貿一千三百載。舂陵孤唱洛閩繼。煌煌吾道中興再。鳳鳥不至河無圖。獨述空文時曖曖。古來善俗難復見。志士仁人所可耐。箕封僻在海天東。九夷蠢蠢駾且喙。石砮楛矢枉死隼。乘桴不果八政廢。滿蒙上下鷄林業。一片土壤空荒穢。昭代文物侔成周。眞儒道學程朱輩。三百三千講究餘。觀感遺風止舍菜。贒侯自是明翁宗。志業不出家庭內。獻替未厭承明廬。分憂肯嫌墨綬佩。講誦徧及白屋儒。撫摩煢獨無㤪憝。鄕庠白日酒禮具。揖讓樽俎象進退。魯邦自古稱易治。不勞勸戒民願戴。孔聖三月忘肉味。愚生何幸沾一酹。潤澤何人放行之。沕穆佇見八方乂。地無陋矣君子居。東咸西崆等華岱。但使當日留廵轍。莞爾不翅武城誨。不類不合忝賓位。終日周旋多愧悔。若言古道不可行。告朔餼羊聖何愛。</text>
<title>洪爾則壁上。有眉叟篆書忠孝二大字。爾則言其高祖斗山公請書者。請余作歌。</title>,<text>壁上古篆如枯木。枝榦杈枒雪霜裏。摩挲細考得點畫。忠孝二字依俙是。忠孝二字義甚大。撑柱宇宙磨不得。君從何處得此書。寶重不翅雙白璧。君家忠孝是長物。遠自晩全至杜谷。憶昔龍蛇板蕩際。夢賊乘時肆凶虐。公時隻手坐孤城。徒以忠義激衆心。忠義如山衆心堅。破賊成功卽立談。且如月暈南漢日。慈訓純深孝子趍。忘君偸生皆肉食。白身勤王世所無。太白山中隱淪翁。蹈海姱節魯連儔。索帶薹笠靑藁鞋。甘脆不乏春萱廚。世德人人所共欽。忠義豈待別處求。斗山之求眉公書。可以尋常字畫視。遠追祖考立身基。詔却雲仍期無替。君子君子重努力。堂搆只在爾後人。我作長歌題其傍。想像古義意頻伸。</text>
<title>李丈 仁積 輓</title>,<text>王孫性氣何眞率。山南父老稱其贒。隣居百年同契闊。憂患貧竆共相憐。豈惟世好有戚誼。生平志業無後先。不見則思見則喜。一月十番相周旋。公惟先進我後生。公惟好我托忘年。公惟老實我輕薄。公惟責我當韋弦。西湖風流今猶在。松月襟期永不遷。四十年來相依賴。與期百歲共長延。二竪沉沉來相嬰。夕陽衰柳泣秋蟬。</text>
<title>次朴成甫 文秀 䪨</title>,<text>惆悵辭京國。慇懃故人詩。一言珍重意。千里親愛思。</text>
<title>登申企齋舊臺</title>,<text>石壁泉溜滴。山門花木深。悄悄登覽處。愀然一傷心。</text>
<title>僉樞從兄 再烈 壽席。次汝約䪨。二首</title>,<text>僉樞黃髮老。齒德冠吾門。壽席棠花暎。此事古乃聞。</text>
<title>僉樞從兄 再烈 壽席。次汝約䪨。二首 其二</title>,<text>韋家花樹會。千年事亦奇。今日宗盟約。永保世爲期。</text>
<title>偶吟</title>,<text>太極非爲先。陰陽亦非後。一氣互來往。萬物自生朽。</text>
<title>沽客</title>,<text>沽客沽酒飮。醉來花下眠。胡姬無語坐。相守月移天。</text>
<title>酬河君海 三首</title>,<text>不見卽不知。旣見知則深。旣知又卽別。豈是初知心。</text>
<title>酬河君海 三首 其二</title>,<text>君去我獨留。去留情何深。人生非鹿豕。胡爲結在心。</text>
<title>酬河君海 三首 其三</title>,<text>我非他山石。君獨望我深。唯願長努力。不負相知心。</text>
<title>秋日憶故園</title>,<text>風雨華山夕。霜飛百草稀。遙知故園菊。開花待人歸。</text>
<title>省西山先壠</title>,<text>祖墓西山下。離違忽百年。今來始省掃。感淚自漣漣。</text>
<title>過臨陽君亭子有感</title>,<text>日暮秋江冷。人亡故宅空。猶餘帬帶色。遍入滿林楓。</text>
<title>直中</title>,<text>丁丁窮日夕。椓椓到深更。借問爲誰作。明朝貢北京。</text>
<title>丹山書院</title>,<text>日暮丹山道。層冰澈底淸。林間有古廟。尊奉李先生。</text>
<title>投刺</title>,<text>晨興投刺去。日午未旋歸。周公勤吐握。萬世有光輝。</text>
<title>春花</title>,<text>隨處春光滿。東園花自香。折來不忍見。涕淚空沾裳。</text>
<title>櫻桃</title>,<text>櫻桃東壁下。子熟正離離。隣舍兒來摘。見之心自悲。</text>
<title>榮枯</title>,<text>榮枯爾知否。榮枯我已知。朝來呵噵者。暮去安所之。</text>
<title>次久叔䪨</title>,<text>靑天來得月。虛舘吹多風。客子鄕關思。愁聞喞喞蟲。</text>
<title>新院途中迎駕</title>,<text>日出江烟起。風飄㫌旆揚。皷鳴簫管咽。輦路滿天香。</text>
<title>早春</title>,<text>浮雲滿天地。冰雪塞南山。飛鳥亦何意。和鳴自相關。</text>
<title>庭請</title>,<text>鍾鳴敦化門。日照大明殿。大夫尊君心。滿朝會星弁。</text>
<title>謾吟</title>,<text>蟲語北風起。鷄鳴微月生。紛紛名利客。相將出門行。</text>
<title>交河途中</title>,<text>霜月終宵白。征人徹夜行。滿江漁火滅。隔岸聞鷄鳴。</text>
<title>暮壑嶺</title>,<text>暮壑高千尋。鹿番拂雲脚。當時龍馬胡。度此一何速。</text>
<title>沙嶺</title>,<text>石嶺連沙嶺。荊江通錦江。苦辛日西夕。風雪打篷牕。</text>
<title>墨嶺</title>,<text>墨嶺沙逾白。白江水似藍。人間名與實。千古孰無慚。</text>
<title>夜坐</title>,<text>大壑風聲急。荒村木亂飛。戎戎歲將暮。耿耿孤燈輝。</text>
<title>夜吟</title>,<text>夜靜霜華重。天涯孤客愁。時有雙雲鶴。飛飛衝斗牛。</text>
<title>同兒子 宅一 夜吟</title>,<text>細雨江南夕。逢春在異鄕。萋萋芳草綠。耿耿我心長。</text>
<title>三山途中。望俗離。</title>,<text>三到俗離下。不登俗離上。俗離如有㤪。雲端愁相向。</text>
<title>踏靑</title>,<text>強欲踏新靑。悄悄出城郭。不忍看春花。背顔雙淚滴。</text>
<title>遊广山寺 二首</title>,<text>杖策登西嶺。招提幽且淸。折花贈遠客。黃鳥關關鳴。</text>
<title>遊广山寺 二首 其二</title>,<text>幽花暗發香。春色山中至。感物多情懷。一樽強取醉。</text>
<title>登昧谷山城</title>,<text>俯仰成千古。山頭一孤城。春風花樹裏。唯聞鳥飛聲。</text>
<title>題僧軸</title>,<text>野僧杖錫至。道貌自天然。借問家何在。靑山白雲邊。</text>
<title>宅往广山。和伯氏雪竹堂公 再淑 韻。贈之。</title>,<text>昔往广山寺。分外踏白雲。爾今登涉去。須作賀山文。</text>
<title>贈靑山倅兪郁基</title>,<text>靑山何處是。靑山白雲中。雲去山光露。中坐白雲翁。</text>
<title>西原途中。吟示文義倅兪 彦鐸。</title>,<text>寂寞西原路。百花爛熳紅。蹜踏紫騮去。兩蹄生香風。</text>
<title>蝶洞津</title>,<text>渡頭風浪急。孤舟乍浮沉。裝重蒿師弱。舷際獨撫心。</text>
<title>海棠</title>,<text>一枝海棠花。生在田壠側。春風開好顔。世上無人識。</text>
<title>永春南窟</title>,<text>維舟南窟下。要見南窟奇。窟中何所有。黑暗不能窺。</text>
<title>日暮</title>,<text>日暮公堂外。槐柳自成陰。羣鳥亦何事。喧啾到夜深。</text>
<title>雨</title>,<text>斷續千峰雨。爭流萬壑聲。誰家一赤脚。摘麥渡水行。</text>
<title>次鄭士瑞 翬良 䪨</title>,<text>江風濯魚起。山城夜雨聲。遊人懷往路。相將出門行。</text>
<title>秋夜偶吟</title>,<text>玉露松下滴。秋草階上生。萬里思歸客。孤燈此夜情。</text>
<title>達川</title>,<text>驅馬忠原道。停驂達水曲。日暮風浪生。啾啾聞鬼哭。</text>
<title>次伯氏䪨。贈朴甥時喆。</title>,<text>誰解秦風語。堪憐顔遠詩。悠悠湖嶺道。惻惻我心悲。</text>
<title>燒山</title>,<text>燒山種蕎麥。日暮蜻蜓飛。駈牛前溪去。林間宿鳥歸。</text>
<title>蟬</title>,<text>縣庭白日靜。寒蟬抱柱鳴。噪噪久不去。如訴哀㤪情。</text>
<title>謾吟</title>,<text>蜘蛛結網巧。蒼蠅索綯工。天機各自得。何處着人功。</text>
<title>蒼丘次金冲庵韻</title>,<text>澄江日夜流。孤月古今留。採蘋何所贈。容與上高丘。</text>
<title>次族侄仲則草堂韻</title>,<text>德從不忍積。慶必子孫添。卜築意牢落。于門人所瞻。</text>
<title>次仲則弟叔天草堂韻 堂在商谷姜監司舊基。商谷卽仲則之高祖。</title>,<text>烏石石溪上。前人曾卜居。靑氊猶舊業。堂搆肎相如。</text>
<title>謾吟</title>,<text>日落公庭晩。山童採藥歸。風欞坐點易。烏鵲傍門飛。</text>
<title>卽事</title>,<text>公堂白日靜。山郭暮烟生。江合猶冰雪。幽鳥待春鳴。</text>
<title>兒子宅一有作。仍次。二首</title>,<text>靑山括秀色。流水藏淸音。終日坐相對。無人識冲襟。</text>
<title>兒子宅一有作。仍次。二首 其二</title>,<text>江風因夜冷。山月得曉明。一鶴西飛去。餘音滿五城。</text>
<title>書懷次唐人韻</title>,<text>古壘三星曉。天邊獨去鴉。江湖春水生。鴻鴈幾時多。</text>
<title>石門</title>,<text>名山神鬼護。何事闢重關。正知混沌鑿。不欲離人間。</text>
<title>松亭峰</title>,<text>江曲春歸盡。山陰草色濃。故園不可見。攜手上高峰。</text>
<title>大風</title>,<text>大風偃大樹。大樹倚小樹。小樹不能支。枝榦半摧仆。</text>
<title>會重有藏梅一盆。歷時不花。次諸公韻。</title>,<text>聞道吾宗宅。新藏一樹梅。開花莫嫌晩。蓓蕾待我來。</text>
<title>復疊前韻</title>,<text>聞君北龕下。藏得未花梅。用晦寧無意。且遲調鼎來。</text>
<title>次韻贈朴昌朝</title>,<text>遠客懷長道。北風雨雪時。臨分意更苦。三復隱侯詩。</text>
<title>南溪次伯氏韻 二首</title>,<text>昨日山城雨。密雲今始開。布網淸溪曲。潑潑雙魚來。</text>
<title>南溪次伯氏韻 二首 其二</title>,<text>石壁山前立。玄沙水面開。屈曲靑松下。風花滿地來。</text>
<title>夜坐</title>,<text>夜色同雲黑。螢光共火靑。牕前急雨過。簾外草虫鳴。</text>
<title>除庭草</title>,<text>鋤却庭前草。不令一莖餘。嬌姸紅蓼色。垂花立堦除。</text>
<title>蛾</title>,<text>高堂張華燭。中藏烈焰紅。羣蛾爭來撲。不惜亡其躬。</text>
<title>遠志 謝公以遠志小草爲愧。今反其意。</title>,<text>在山爲遠志。出山爲小草。出而已人病。何以小爲懊。</text>
<title>石澗臺</title>,<text>澗邊一片石。千載尙留名。非有異形質。所賴李先生。</text>
<title>堂成</title>,<text>依山成小屋。竹戶向陽開。野鳥簾間宿。來去不相猜。</text>
<title>山水圖</title>,<text>八幅山水畫。貼之壁上看。丘壑意無盡。幽情寄此間。</text>
<title>空靑</title>,<text>空靑懸白日。雲霧開光晶。震風來飄盪。居然我天明。</text>
<title>蠅</title>,<text>驅蠅知無益。留蠅亦無害。猶能禦睡眠。雕朽與有賴。</text>
<title>贈灘翁</title>,<text>落月窺牕白。寒花映盃黃。共討十年事。却笑鬂邊霜。</text>
<title>次贈臨瀛李生震蓂 二首</title>,<text>海客來相訪。山家雪封門。莫辭一盞飮。終日醉昏昏。</text>
<title>次贈臨瀛李生震蓂 二首 其二</title>,<text>嶺嶠千萬疊。別意誰重輕。恨乏繞朝策。無以道此情。</text>
<title>菊 二首</title>,<text>百花秋前落。菊花霜後開。陶令今不在。誰與共一盃。</text>
<title>菊 二首 其二</title>,<text>牕前勤種植。爲是凌霜姿。一夕秋風至。唯餘三兩枝。</text>
<title>新曆</title>,<text>展盡六旬曆。復看己巳時。平生磊落志。鬂髮白如絲。</text>
<title>春日途中作</title>,<text>白雪山下滴。靑草池邊生。造物太多事。妄使陰陽爭。</text>
<title>有感</title>,<text>好花無佳糓。細腰不自乳。娶婦莫嫌陋。大澤生龍乕。</text>
<title>霜</title>,<text>秋霜入戶冷。布衾薄如紗。永夜共誰語。隱憂萬千多。</text>
<title>出門</title>,<text>出門迷去路。靑山對面愁。天寒雨霰集。旣發復欲留。</text>
<title>上山</title>,<text>上山石磊磊。下山泥滑滑。泥底復有冰。驢馬頻顚躓。</text>
<title>過朴妹墳</title>,<text>慟哭上原壠。夕陽草樹哀。精靈飄蕩久。何以知余來。</text>
<title>望小白山</title>,<text>登高望西嶺。嶺上雲霧深。疑有老龍卧。不忘變化心。</text>
<title>昌平途中</title>,<text>落日昌坪道。蜻蜓滿地飛。無心自遊衍。孤客亦忘歸。</text>
<title>瑪瑠石</title>,<text>瑪瑠眞珠産。由來天下珍。尙方今不採。敲火代燧人。</text>
<title>長亭</title>,<text>長亭連短亭。十里五里間。日夜守封疆。迎送不暫閒。</text>
<title>院齋至夜。示諸生。二首</title>,<text>至夜院齋冷。北風雨雪淸。可憐經學士。挑燈到鷄鳴。</text>
<title>院齋至夜。示諸生。二首 其二</title>,<text>珍重希元老。慇懃編此書。旣知用力處。慥慥莫更徐。</text>
<title>次退陶集中韻</title>,<text>老去學逾退。何時窺妙境。却知靜中味。病裏自循省。</text>
<title>花山道中</title>,<text>古寺鶯花亂。荒城草木深。謾來成一醉。目極傷春心。</text>
<title>次伯氏䪨 時舍弟新亡</title>,<text>自哭阿連死。淸詩也不裁。南溪春草綠。魂魄倘能來。</text>
<title>楓川道中作</title>,<text>山鳥叫春晩。野花發新香。更循頭上髮。却慚歲時長。</text>
<title>夜雨</title>,<text>竟日風凄切。終宵雨滂沱。燈前耿不寐。牕外水聲多。</text>
<title>途中卽事</title>,<text>狂風動地起。雪落鴻鴈鳴。萬里雲程遠。不忘北歸情。</text>
<title>酬金相國 尙喆</title>,<text>窮達隨天命。行藏貴適時。義從心自泰。安問臧家兒。</text>
<title>龍潭寺。次同遊諸君韻。</title>,<text>百里猶涯角。未圖相際緣。幸仍蕭寺會。一話數宵連。</text>
<title>復次前䪨。酬諸君。</title>,<text>相逢俱白髮。早晩亦因緣。花下談笑處。樽前酒籌連。</text>
<title>入金井庵</title>,<text>水淸山更綠。花落鳥空啼。十里招提路。烟霧各東西。</text>
<title>花山途中作</title>,<text>江草萋萋綠。山花冉冉開。春光隨處滿。不貸白頭人。</text>
<title>醉後作</title>,<text>痛飮花山酒。醉過燕子樓。西風吹短帽。倒着任風流。</text>
<title>周甲日。次再從侄汝約韻。</title>,<text>一家六七老。相繼共登筵。孤露人間世。感懷此日偏。</text>
<title>偶吟</title>,<text>家在千山萬壑。身留北郭東村。終年奔走朝市。魂夢頻歸故園。</text>
<title>復用前䪨。酬金子長。</title>,<text>委吏乘田得當。抱關擊柝隱村。不材敢望前哲。聊且優游市園。</text>
<title>又酬朴成甫</title>,<text>歲暮陰風夜積。天寒雨雪飄零。暗聞歌吹塡咽。知是時和世平。</text>
<title>暮過麻田寺</title>,<text>日入山暝路幽。烟消野店人困。雲邊忽聞鍾聲。知有僧居不遠。</text>
<title>淸夜吟</title>,<text>月白風淸夜靜。鳥啼花落山空。支頤獨坐巖畔。自擬葛天世翁。</text>
<title>山居</title>,<text>家住山南水北。饒占江烟山雲。須臾幻滅難狀。何殊世間紛紜。</text>
<title>遣興</title>,<text>身世千山萬水。生涯明月淸風。皇天剩借閒界。簞食不關屢空。</text>
<title>閑居</title>,<text>家住宜陽縣東。門對太白靑峰。丹雲碧草春夏。素雪黃花秋冬。</text>
<title>望嶽</title>,<text>雲來雲去無時。山白山靑未了。世上人情若玆。終朝相對悄悄。</text>
<title>蘿川途中</title>,<text>水潺潺而綠苔。日冉冉而紅霞。睠長途而未歸。悵盤桓而浩歌。</text>
<title>次李聖徽韻</title>,<text>嶺鄕曾共處。洛裏忽投簪。騷壇誰執耳。經術自吾心。苑樹因依石。階花欲散金。明朝離別後。兩地情難任。</text>
<title>次金仁叔䪨</title>,<text>落地成兄弟。何須舊日親。因緣承際會。邂逅屬良辰。庭菊逢霜老。詩情得月新。堪嗟分手後。更待幾年春。</text>
<title>雙嶺</title>,<text>三軍苦戰地。駐馬意茫然。寒日依山暮。愁雲夾隴纏。天驕方有寵。正誼固難宣。草木百年內。深羞痛未湔。</text>
<title>直夜</title>,<text>獨守空齋夜。孤燈耿有光。風吹萬木動。月落衆星行。世事林林劇。顚毛種種蒼。家鄕千里道。書札問幾章。</text>
<title>北風</title>,<text>北風終日吹。吼怒撼山岳。雲潰天仍高。江翻地爲窄。待時龍縮鱗。逢運梅抽萼。君子有行藏。世人那得識。</text>
<title>晨發利川</title>,<text>禾川至日夜。驅馬上山陂。雪厚霜仍積。衣單風中多。林醪三倍價。野鳥一飛過。却念貧君子。潸然涕欲沱。</text>
<title>雪</title>,<text>歲暮陰風積。天寒雨雪零。瀌瀌埋遠峀。翳翳滿前庭。友隔山仍海。盃空罍耻甁。幽襟何處托。沉歎感流齡。</text>
<title>侍祀社壇。與諸公候駕。</title>,<text>靈壇祈雨夕。恭俟法駕廻。敢竭精誠力。其如菲薄才。祥風動玉樹。瑞日照金臺。天外笙簫響。相隨釰佩催。</text>
<title>丁進士士能挽</title>,<text>嶺外曾同漂。洛中始識面。東膠才見推。北闕書難薦。白髮倚門閭。丹㫌出郊甸。一篇薤露歌。千里送歸輤。</text>
<title>李歙谷 守謙 挽</title>,<text>大贒盛德業。繼體篤恭虔。宅有藏書壁。家傳訓子篇。葉鳧方化舃。遼鶴忽升仙。回首淸溪上。不禁雙涕漣。</text>
<title>權蒼雪 斗經 遷葬挽</title>,<text>細雨黃山夕。春花謾自紅。人生朝暮異。物色古今同。虎士猶難對。西門恫未窮。新阡聞改卜。南望涕盈瞳。</text>
<title>留別李士良 最彦</title>,<text>陋哉吾所學。學道不知仁。內不能成己。外何由及人。謬當字牧寄。仰愧古先民。臨別承良誨。可明交有神。</text>
<title>懷仁縣齋</title>,<text>懷縣湖嶺地。寂寞衆山回。誰展長袖舞。每驚封外雷。有書時滿缿。無鏹或乾盃。今歲民何食。興言心自哀。</text>
<title>李護軍 延俊 挽</title>,<text>南極晦星彩。北辰集衆眞。靑囊今復秘。丹籙孰傳人。一粒資神劑。百年卜舊隣。魏驢鳴號處。東望獨傷神。</text>
<title>權述夫遷葬挽</title>,<text>星霜幾度改。樑月獨凄凉。巖逕苔紋古。池塘花草香。人間逝水痛。地下修文長。舊禮徵灤曲。克家有胤郞。</text>
<title>呼韻得霜字</title>,<text>江城三日雨。春氣浩茫茫。地狹無疆域。天高隔大荒。世緣繽似雪。鬂髮白如霜。杜宇鳴中夜。悄然心自長。</text>
<title>酬李生宅祚</title>,<text>山郭靜無事。晩來獨閉門。黃花垂舊塢。落葉下荒村。蕭瑟楚人賦。凄凉彭澤園。淸詩眞有味。相對且傾尊。</text>
<title>奉和伯氏雪竹堂公留贈䪨</title>,<text>關山惜別處。風雪塞前程。鴻鴈天邊影。鶺鴒原上情。人間孤露恨。白首爾余生。努力自珍重。室家永保平。</text>
<title>楸嶺途中作</title>,<text>衝宵度遠峽。百里見明星。鬂髮霜前白。衣裳雨後靑。窮村人語寂。野寺佛燈熒。果哉非贒達。勞心是聖經。</text>
<title>宿沙峴</title>,<text>悄悄逾嶺去。日暮樹林暝。水接錦江白。山連離岳靑。敢忘北拱意。尙羡南歸翎。風雨故園裏。寒梅幾度零。</text>
<title>度嶺</title>,<text>晨興度嶺去。歷落衆星明。宿霧依山白。飛泉觸石鳴。戀君髮欲短。憂世寢猶驚。幽鳥如相識。花間啼數聲。</text>
<title>新院寺途中</title>,<text>驅車熊舘道。駐馬院門坪。日入衆山暗。風吹亂樹鳴。野庵僧行絶。古寺佛𨈬傾。四望無意緖。徘徊數去程。</text>
<title>雞龍寺</title>,<text>雞山白馬北。形勝聞湖西。宿昔思觀賞。卽今喜得躋。峰尖天爲缺。野曠地無倪。芍藥高棲處。回頭意轉迷。</text>
<title>新都</title>,<text>衆岳周遭在。中間平地開。陰風動細草。微雨散靑苔。石老神功遠。水淸聖績恢。漢京王者邑。天作永無災。</text>
<title>上黨城 二首</title>,<text>登高聊暇日。極目且爲娛。雲霧乍開合。江山半有無。丹花辭古木。綠葉上枯株。平世闘爭息。修城備不虞。</text>
<title>上黨城 二首 其二</title>,<text>相攜制勝北。遙望西原途。古壘春光晩。山村花色渝。形神隨境𨓏。心意緣情俱。日暮家鄕遠。關關聞鳥呼。</text>
<title>西原舘</title>,<text>山河自勝地。樓觀盡高低。落日鵲川北。遠烟鷲嶺西。州衙猶訟獄。軍府卧皷鼙。往歲逆豎變。痛時少日磾。</text>
<title>延豐縣</title>,<text>靑山擁古縣。白日照江村。馬首煙雲起。龍池雷雨喧。長程身且病。憂國心猶存。飛鷺荷下食。雅魚儀更尊。</text>
<title>永春北壁</title>,<text>拏舟歸渡口。曙色猶依微。月挾澄江動。星隨翠岸飛。蛟龍得意躍。鴻雁歷時饑。沿泝情無極。西風動客衣。</text>
<title>南窟</title>,<text>永州南石窟。形勝實難模。宛轉三重戶。縈紆九曲珠。刻剜勞鬼斧。糕乳剩仙餔。跌蕩忘歸意。人疑葉縣鳧。</text>
<title>丹邱</title>,<text>山行無坦道。水宿有安流。掛席出丹𪚥。維舟憇白洲。岸花迎客笑。汀鷺對人愁。退老尙遺澤。祠廟暎林丘。</text>
<title>寒碧樓</title>,<text>落日淸風道。孤城寒碧樓。山深藏好鳥。水淺露沙洲。探勝恨無伴。獨行興未周。更吟壁上什。宇宙此長留。</text>
<title>蓮</title>,<text>水陸應無對。古今自擅名。時容白鷺宿。難禁赤甲爭。影入金波靜。香傳玉露淸。知愛且知解。朝暮元公評。</text>
<title>燕 二首</title>,<text>越胡雖異族。毛羽巧相如。秋去雪霜始。春來花草初。築巢依舊屋。坐棟賀新廬。墮卵事荒忽。生商有古書。</text>
<title>燕 二首 其二</title>,<text>往來隨氣候。營造避天時。不識處堂禍。那知棲木悲。無端啼繡幕。誰敎點春池。獨怪衛女室。曾聞義烈詩。</text>
<title>謾興</title>,<text>牛羊下北郭。門外夕陽多。地狹羣山立。天長一鳥過。功名豈待我。勳業且從他。良友隔千里。憧憧意若何。</text>
<title>西嶺</title>,<text>西嶺最深處。秋光又復多。獮桃緣樹熟。龍帳連雲拖。水白開粧鏡。葉紅映繡羅。棲遅聊偶爾。隨地任婆娑。</text>
<title>菊花</title>,<text>江國對新菊。天涯愁緖長。晨興摘落蘂。零露霑衣裳。孤秀百花後。獨凌九秋霜。誰知彭澤老。採得東籬黃。</text>
<title>登西山</title>,<text>空山古木落。谷口淡煙生。鳥語猶春意。蟲音自暮聲。逢人愁短景。對酒覺身輕。老病今何事。遅回且慰情。</text>
<title>楓巖</title>,<text>落日平臺下。江湖秋水深。拂衣坐白石。揮手彈鳴琴。雲起千山暗。風飛萬木森。遵渚鴻鴈集。天外尙餘音。</text>
<title>曲溪</title>,<text>曲水西南隈。蒼蒼兩岸迴。秋風吹錦樹。落葉滿靑苔。谷口閑雲起。山頭淡月來。機心贏得靜。魚鳥莫相猜。</text>
<title>風巖途中</title>,<text>兩岸皆春樹。一溪曲折多。魚游尋舊隊。花落歸無何。白日深深照。孤雲冉冉過。靜便隨處適。携手下江波。</text>
<title>風巖最高頂。有穴風出。巖之名風以此。江中有石如槽。賦得球字。</title>,<text>拏舟歸渡口。灘急水爭流。網集蛟龍怒。人喧魍魎愁。巖危藏地籟。石沒響天球。日暮憂思切。從便上鷺洲。</text>
<title>晩春述懷</title>,<text>春水煙光晩。靑山睡意侵。官閑仍習懶。歲儉更勞心。親戚音書絶。鄕村㤪詛深。當時兼濟志。偏欲愛雲林。</text>
<title>旱</title>,<text>四月風凄冷。朝朝出日紅。林花乾更落。野航泥難通。千畝桔槔動。萬家生意窮。空齋悄獨坐。默默只書空。</text>
<title>雨</title>,<text>戎戎紅日暮。冉冉彤雲低。雨脚隨高下。平楚任綠萋。稍能蘇麥穗。猶得慰黔黎。己亥天中氣。已占少不齊。</text>
<title>喜雨</title>,<text>不多日昨雨。零露夜仍瀼。禾麥容顔改。乾坤德澤張。老夫忘病薾。布糓自飛翔。濯魚屯似陣。今歲可無荒。</text>
<title>溫祚城</title>,<text>地險山河阻。天高星漢垂。石門苔蘚古。殘堞烏鴉飛。割據奮英略。三分恢大䂓。白江流不極。荒草定方碑。</text>
<title>小子</title>,<text>天地應長久。文章是不朽。昭昭星日揭。蕩蕩山川俱。鳳去德雖替。麟來道未洿。千秋必自反。小子且勤劬。</text>
<title>朴持平玉汝輓 二首</title>,<text>寂寞咸陽世。凄凉金谷遊。桂踈父子擢。柏密祖孫修。文藝今難儷。淸名古可求。平生知己淚。寄灑九原秋。</text>
<title>朴持平玉汝輓 二首 其二</title>,<text>覊旅那可道。萍水兩茫然。湖嶺臨分地。死生相別筵。論詩掀老髮。譚事警愁眠。他日歸山道。無心過酒泉。</text>
<title>沈樗村 錥 挽 三首</title>,<text>斯文日已弊。夫子獨爲憂。孝可曾閔篤。學希洛建修。槐陰深野趣。紈袴見山裘。那復今時有。難禁涕泗流。</text>
<title>沈樗村 錥 挽 三首 其二</title>,<text>王謝風流遠。呂韓德業存。四膺沙麓慶。九踐上台尊。喬木高風萃。弱蘭凍雪繁。空留徵士號。復作經生言。</text>
<title>沈樗村 錥 挽 三首 其三</title>,<text>一曲黔陽路。征鞭且爲留。經書須仔細。子集是支流。乍際言豈盡。旣離意更幽。今年何厄會。吾黨失同仇。</text>
<title>故相洪允成遺墟</title>,<text>寂寞荒郊外。凄凉相國莊。山光浮夕照。㙮影倒寒塘。㙜舘無尋處。子孫莫肎堂。徘徊久不去。羣鳥自飛翔。</text>
<title>龔岱院 龔直。甄萱之將也。萱無道。㱕附高麗。後人指其所居。謂龔岱院。今謂孔太院者。俚俗字音之變。故末兩句及之。</title>,<text>人傑隨時世。地靈無古今。發身憑勇略。擇木識浮沉。荒草夕陽裏。頹垣亂樹陰。院名仍舊姓。字號却翻音。</text>
<title>鳥谷</title>,<text>東崖鳥谷裏。人道崔瑩居。寄食楚城日。淮陰落魄初。羣峰攢似戟。亂木植如𣄣。團石徑三尺。當時轉弄餘。</text>
<title>寄麻寺諸君 三首</title>,<text>古寺夕陽裏。行人秋草邊。墨添玉溜潤。筆繞金華鮮。學達仍思積。神凝以志專。能言吾老矣。如子可忘年。</text>
<title>寄麻寺諸君 三首 其二</title>,<text>牢落招提境。荒凉客寓居。西風吹木末。爽氣生圖書。世界何曾久。文章自有初。辛勤雙樹下。此意敢相如。</text>
<title>寄麻寺諸君 三首 其三</title>,<text>地僻羣山繞。天空亂水喧。烟薰佛影暗。火宿僧房溫。白粲猶官供。靑蔬自野煩。長峰畫粥意。磊落至今存。</text>
<title>病中喜舍弟天用在傍</title>,<text>峽中秋色早。江岸夕陽遅。病久衣仍緩。年深鬂亦衰。沉緜越客吟。蕭瑟楚人悲。看汝來相守。千憂頓覺虧。</text>
<title>山雨</title>,<text>山雨侵宵冷。秋天入曉明。草殘溫祚壘。木落甄萱城。老病無時健。文章有日成。蓴鱸江海思。東走憶張生。</text>
<title>病中謾吟</title>,<text>今年節候異。八月氣凄凉。微雨寒江落。飄風大地荒。髮同秋草白。病共老身黃。人事自來爾。天時有翕張。</text>
<title>異域</title>,<text>異域三年疾。江城九秋寒。霜添錦樹白。月入菊花團。臨水羞蒼髮。登山識路難。旣衰誰更健。強欲一加餐。</text>
<title>次宗人公齊 啓周 䪨</title>,<text>源同末復異。南北自爲家。萍水忽相遌。他鄕共歲華。論詩託興寄。譚世無隱嗟。信宿行當別。西山雪着楂。</text>
<title>戱贈三山安汝性 汝性。解醫方。命天。</title>,<text>三山是世外。俗物非安期。肘後靑囊秘。胷前丹錄奇。活人弘德業。濟病廣慈悲。解道千眼佛。不賢一藥師。</text>
<title>又賦一首邀汝性</title>,<text>衰病年年劇。憂思日日長。觀燈占悔吝。聞鵲卜休祥。爭道今安老。不謙舊太倉。方俟下頂針。莫惜發靑囊。</text>
<title>示兒子宅一</title>,<text>避人猶涉險。遺世輒忘喧。習靜地仍僻。守機已斷言。潛觀千彙變。默察萬方煩。天下何思慮。督中笑漆園。</text>
<title>道中口號</title>,<text>水路兼山路。冬行復春行。㙜亭新日照。澗壑舊冰平。倒影蛟龍樹。凌雲鴻雁程。從來苦老疾。也到覺身輕。</text>
<title>咏鵲</title>,<text>峽中春較遅。枝上鳥先知。不日撤桑土。未圓合度䂓。鴟鴞汝敢侮。風雨我相宜。端正九雛羽。翺翔會有時。</text>
<title>蠅</title>,<text>逐逐聚還散。營營去復來。太牢猶見汚。倦睡每相猜。不辨點圭巧。可知止棘哀。今冬暖氣勝。歷歲自于䰄。</text>
<title>春雨</title>,<text>終朝寒雨滴。入夜轉霏微。草樹根荄動。乾坤德業巍。野航乘浪去。沙鳥傍雲飛。處處春農急。家家結網衣。</text>
<title>謾興</title>,<text>逢春猶宿疾。開歲又霜毛。芳草池邊綠。白雲嶺上高。歸鴻翔北渚。幽興滿東皋。誰道漢黃霸。當時稱俊豪。</text>
<title>微雨</title>,<text>微雨池邊過。垂柳堤上靑。紅塵惜往歲。白髮悼來齡。江閣春吹角。山樓夜步星。浮雲多變態。萬里隔明庭。</text>
<title>門外</title>,<text>門外柳新綠。情如見故人。無端牽翠帶。對面媚靑春。舞蝶翻雲翮。歌鶯轉金身。盛年難再得。老拙任吾眞。</text>
<title>不愁</title>,<text>不愁白日晩。只愛碧山靑。當戶成賓主。臨門卽師生。存亡投分契。來往無將迎。長德成仁道。仰瞻願力行。</text>
<title>縣齋</title>,<text>縣齋垂柳下。水綠山仍靑。厚祿養微命。銅章榮暮齡。寧忘一障保。難足萬夫聆。當日武城縣。絃歌起聖聽。</text>
<title>坐衙</title>,<text>坐衙朝至夕。催課卽常經。量尺用長寸。論衡斥短星。徵收雖細少。鱞寡已零丁。頗覺酒中味。醉來吟大庭。</text>
<title>愚臣</title>,<text>愚臣昔妄發。主上初未疑。卿月效排闥。前星進諫詞。果知盛德事。又出聖明時。萬歲華封祝。無因拜玉𪚥。</text>
<title>燕松院 古記。光陵自淸州逾皮坂嶺。夜住蹕于此。</title>,<text>落日三山道。古松荒院邊。碭雲猶五色。華祝想千年。春草連天碧。濃花匝地姸。當時藐姑射。汾水意窅然。</text>
<title>福泉寺。奉翫光陵御札。</title>,<text>龍髥百世痛。鳳墨萬年傳。靈寶藏名嶂。祥光通紫躔。雲鄕瞻望遠。凈界奉持專。回祿庚申夜。方知默佑天。</text>
<title>中獅子</title>,<text>欲尋山北寺。來上最高峰。雲沸景陽澤。風傳長樂鍾。林花隨意發。野葉逢時濃。散髮憑軒坐。無人水自舂。</text>
<title>沃川途中作</title>,<text>嵐光隨雨霽。日色滿江圓。老覺霜毛重。憂知緩帶偏。落花官道外。垂柳驛亭邊。白鷺飛來下。無心獨也眠。</text>
<title>天用貽書勸余休官。仍贈。</title>,<text>一官吾豈戀。滯留君每遲。五倫尙未下。茂叔人誰知。春飮惟魯醑。夏蔬獨晉葵。優遊三黜後。不見㤪尤時。</text>
<title>乙丑履端之朝。會于宗家。賦詩相慶。而病不能參。聊次其䪨寄意。</title>,<text>元朝稱慶席。相對兩三翁。鬂髮隨年白。椒花逐面紅。翕和韋氏共。孝謹石家同。疾病違玆會。題詩情在中。</text>
<title>次䪨寄悠然堂</title>,<text>灑落堂名古。殷勤締搆新。山添栗花色。菊着柳門塵。手澤就泯日。兒孫追遠辰。陶潛靈若在。樽酒賀鬼神。</text>
<title>次望鶴齋韻</title>,<text>北麓新營築。南山古在傍。雲沉墟墓路。目斷里閭望。不忍傷歸鳥。那堪見乳羊。楣間有榜額。感意托書蒼。</text>
<title>病中。望鶴丈見訪同宿。夜雨。朝起共賦。</title>,<text>霏霏三月雨。漠漠二更聞。明曉水聲切。平朝霧氣紛。好看花蓓蕾。謀食樂耕耘。親戚來相宿。情譚意共欣。</text>
<title>病卧</title>,<text>病卧三時餘。春風一夜初。鷄鳴莎葉展。鶯哭柳枝舒。冰暎芥離峽。泥瀜芹備蔬。咬來適口腹。天饗未爲踈。</text>
<title>次伯氏䪨。贈沈仲謨。師文</title>,<text>一氣通靈㙜。巖逕客復來。開襟談蜚雪。對面語成雷。岸柳啼鶯合。汀松舞鶴廻。回看西日暮。亹亹無相猜。</text>
<title>病中卽事</title>,<text>朝日當樓照。曙光繞屋濃。如何好時節。長作病衰翁。野鳥窺窓語。山花映樹紅。萬緣都已了。得正卽吾衷。</text>
<title>山村</title>,<text>山村三日雨。草閣一林風。對面楊花落。當心蓮葉紅。連峰絶鳥過。側徑斷人通。荒歲添衰疾。離居道益窮。</text>
<title>宋奉化 思欽 挽</title>,<text>擁車烏鵲喜。隨幔耄髫哀。自是贒人後。終知出類才。一邦饑殍賴。百里福星災。勤枉病難際。題詞意未裁。</text>
<title>雪</title>,<text>竟日風凄切。仍昏雪復多。簷踈透玉屑。帷薄映金波。宿鳥驚高樹。棲鵶落晩柯。還憐頭上髮。和爾共皤皤。</text>
<title>道中卽事</title>,<text>短日依山暮。晩雲暎水斑。馬從熟路入。人踏舊橋還。衰病堪行役。風霜意未閒。前村秋露白。聊可破愁顔。</text>
<title>昌平</title>,<text>驅馬昌平道。停驂文水湄。山川猶舊面。人物半新知。風急亂蓬轉。天寒獨鳥遅。堪嗟頭上髮。種種白成絲。</text>
<title>浮石寺</title>,<text>未覺高危極。正知面勢平。山河自古物。天地不留行。雲月逈林表。鶯花送客情。欲浮一石在。思補東南傾。</text>
<title>李三嘉 集 挽</title>,<text>寂寞門牆舊。凄凉典則空。慶由先德盛。福自後人躬。落日丹砂峽。北風素幔中。高陽荀季里。古義卽今同。</text>
<title>河雲山 大淵 挽 二首</title>,<text>孔李通家舊。范張識面遅。年同仍號弟。才幷獨爲推。花暗夾城夜。燈明泮水時。斯人今不見。白首淚空垂。</text>
<title>河雲山 大淵 挽 二首 其二</title>,<text>天門射策日。禮院贊儀時。聖主頻回矚。鴻恩自不私。扶南春食鯉。浿北夜乘驪。潦倒今何說。更從擢桂推。</text>
<title>族孫澤中司馬。潤中及第。慶席賦示一律。</title>,<text>積慶知流後。奇祥發是年。二難兄及弟。雙擢桂而蓮。喫着吾非願。立揚古所賢。傳家忠孝業。努力莫羞先。</text>
<title>潤慶席。次伯氏䪨。</title>,<text>陶鑄寧由彼。窮通自有天。蘭香媚壽禁。桂影曜賓筵。螢燭三餘足。鵬程萬里連。分明弘毅訓。牢落更誰傳。</text>
<title>送權一甫之任梁山</title>,<text>梁山炎海裏。城郭水雲中。疊嶺梅收雨。層㙜竹送風。白魚頻入饌。靑蓏自盈籠。將母滿顔喜。不嫌棲棘叢。</text>
<title>蟬</title>,<text>蛻形糞壤裏。處己近高明。緘口金人誡。披心楚客情。蜣蜋思奮臂。黃雀暗窺幷。淸切滿林響。端爲懷友聲。</text>
<title>寓目</title>,<text>秋光連北陌。落日下西山。雲起淸江暗。風過遠峀寒。映林紅數葉。鳴塢碧千竿。閱歷一年盡。會歌行路難。</text>
<title>雨</title>,<text>風雨當秋急。靑山亂水分。幽幽不見日。靉靉獨升雲。野屋渚宮望。瓦溜脩瀑聞。稻靑禾未熟。愁思自絲棼。</text>
<title>兒子宅一推余命于金斗天。頗言吉凶。戱題。</title>,<text>此命誰推得。平生我自知。不才明主棄。無德衆人疑。交諞任妻讁。恒啼憐子飢。莫勞詹尹卜。遠峀看如眉。</text>
<title>東城謾吟</title>,<text>山圍平野濶。月照重城圓。急管出朱戶。淸歌聞錦筵。靑春愁不極。白髮更誰憐。不復周公夢。猶堪解帝懸。</text>
<title>冬暖</title>,<text>至日今猶近。天時任自暄。雀嗔溪柳聒。蜂亂岸花喧。夾纊忘寒子。粧裘最貴門。東風還夜起。細草好留根。</text>
<title>權樂夫 藼 挽</title>,<text>草暗寒程路。花明曲水邊。人生春一夢。靈魄土三泉。親友交情盡。故家典則偏。宜城譚讌處。回首淚雙懸。</text>
<title>朴老泉 湜 挽 五首</title>,<text>三世卜隣好。百年結契深。眞淳自本性。孝友卽因心。黌舍幾同袂。山房頻共衿。如今存歿恨。臨壙涕涔淫。</text>
<title>朴老泉 湜 挽 五首 其二</title>,<text>孰無追遠意。世乏奉先人。獲獸豺知孝。得魚獺識親。荒阡銘碣賁。窮谷庵齋新。牛背夕陽篴。聽來自苦辛。</text>
<title>朴老泉 湜 挽 五首 其三</title>,<text>當時葱竹伴。今日悉重泉。白首惟君我。靑山各後先。那堪聽別鶴。不忍聞晴蟬。寥落釣㙜晩。沉吟惜去年。</text>
<title>朴老泉 湜 挽 五首 其四</title>,<text>滅性聖非許。衰年疾病仍。扁倉術不試。草木滋難憑。纔見皓蛇集。旋聞皬雀騰。善人無近報。神勞理誰徵。</text>
<title>朴老泉 湜 挽 五首 其五</title>,<text>素幔侵晨去。丹㫌背日飛。凄凉門巷古。寂寞草花微。綠水秋逾凈。碧山夜更輝。人間事已定。地下得寧歸。</text>
<title>尹奉化 光蘊 挽 三首</title>,<text>世世名贒後。肫肫天賦資。三年洛水澨。百里琴鳴時。幾下豫章榻。頻傾北海巵。離筵何太遽。屈指問前期。</text>
<title>尹奉化 光蘊 挽 三首 其二</title>,<text>世契邱山重。交情骨肉親。無端就一別。牢落度三春。屋角烏音惡。簷頭鵲報嗔。天涯滿掬淚。寄灑錦江濱。</text>
<title>尹奉化 光蘊 挽 三首 其三</title>,<text>愷悌惟神勞。中年疾病深。大賢多後替。長德或身沉。未理徐公鏡。堪懸伯牙琴。麒麟令子在。莫說天難諶。</text>
<title>權梁山 萬 挽 五首</title>,<text>天星夜晦彩。江水暮翻濤。引古論無下。吐詞語獨高。不嫌聞鵩鳥。猶自試牛刀。營燭三年易。文園稱命騷。</text>
<title>權梁山 萬 挽 五首 其二</title>,<text>自是名賢後。家庭訓誨親。書離行墨得。文度色聲新。不許循今俗。端宜配古人。元龍千古語。磊魁更傷神。</text>
<title>權梁山 萬 挽 五首 其三</title>,<text>不盡岱淵寶。堪充觀國賓。摘蓮聊口氣。擢桂再驚人。亭月虛時夜。巖花空復春。修文泉道遠。欲問地中伸。</text>
<title>權梁山 萬 挽 五首 其四</title>,<text>古人曾不見。今世正無倫。意氣輕山岳。文章絶俗塵。幾欽甑破孟。每服釖還王。俯仰成陳迹。追惟涕泗滂。</text>
<title>權梁山 萬 挽 五首 其五</title>,<text>是非任世路。慕愛自吾心。遺却江湖跡。難忘風雨吟。死生誰更了。宇宙此情深。白首人間世。復欲碎牙琴。</text>
<title>詠竹溪古松。寄主人申使君 宗夏。</title>,<text>竹州公舘北。菀菀古靑松。故作夭矯態。終辭樑棟庸。時看棲老鳳。還惜蟄羣龍。好葆幽貞操。風霜幾歲冬。</text>
<title>權持平 斗紀 遷葬輓</title>,<text>吾鄕仍舊俗。尙復憶前人。几案烟塵暗。亭㙜草樹陳。形範今寥落。風流半沒淪。灤河徵古禮。題輓獨沾巾。</text>
<title>李處士 敬翼 輓</title>,<text>不齊焉取此。魯國故多賢。白首玄逾守。靑雲夢未牽。無端成阻濶。牢落曠書傳。細葉康成帶。踈蕭洛水邊。</text>
<title>成同知輓</title>,<text>淸操傳家舊。儒書從我新。階庭勤種紙。几案拂無塵。寵命延三世。達尊稱四隣。泉㙜歸去路。獨有不慚人。</text>
<title>登高</title>,<text>登高憑杖力。探勝任春深。故萼粧紅蘂。舊枝盛綠陰。江湖萬里眼。牢落百年心。白髮多情緖。隨人到處尋。</text>
<title>暮眺</title>,<text>暮雲觸石密。晩日射林紅。宿鳥歸山急。寒花着睡同。暗筭天機妙。從知造化工。世人謾饒舌。新月上天東。</text>
<title>晩眺</title>,<text>遠眺宜晴日。危臺逈絶烟。鶯花萬里外。雲樹千門邊。水底應無地。山巓却有天。難憑雙老眼。一覷盡方圓。</text>
<title>洪烈士遺墟碑</title>,<text>片石荒原裏。春風夕照邊。鳥飛雲漠漠。花落水涓涓。雨洗名逾古。苔深字亦傳。誰知大一統。頭上有靑天。</text>
<title>題朴百源槐亭新居</title>,<text>移居非素志。返舊是天心。井里寧依古。山河不改今。池分靑柳色。庭滿綠槐陰。堂搆前人訓。慇懃頌祝心。</text>
<title>權經彦 東著 挽</title>,<text>戚誼仍三世。交情且百年。詩書元素業。孝友自靑氊。落日亭㙜畔。斷雲逝水邊。招提遊賞處。回首重悽然。</text>
<title>題聽灘亭</title>,<text>避地身何潔。歸山意轉眞。野雲拘石破。曉露着花新。結屋三營就。賦泉九曲親。鳴灘流日夜。似欲洗心神。</text>
<title>題雙淸堂</title>,<text>堂成仍舊號。池闢漾新波。疊帳隨風動。疎簾得月多。三年垂篆紱。百里聞絃歌。墨妙親王子。如今更不磨。</text>
<title>洪述祖 道全 輓 四首</title>,<text>五世流漂客。百年骨肉親。採葵根莫斲。結友肎羞貧。風雨白山野。雪霜碧海漘。旅魂招不得。歸櫬嶺雲濱。</text>
<title>洪述祖 道全 輓 四首 其二</title>,<text>慟哭情何極。終宵淚不收。荒荒山日暮。漠漠野雲愁。鴻鴈影孤絶。螟蛉祝未休。遙遙西海上。魂返菊花秋。</text>
<title>洪述祖 道全 輓 四首 其三</title>,<text>牢落名家後。不覊見本眞。投金知寡慾。吃菜且甘貧。肎搆奉先孝。勞神友弟純。陽城千里道。六月往來頻。</text>
<title>洪述祖 道全 輓 四首 其四</title>,<text>逮拜君曾祖。王尊辱賜知。忘形爾父子。投分莫猜疑。四世見存歿。六旬吾老衰。凄凉川畔宅。無復舊來時。</text>
<title>吉安道中 二首</title>,<text>寂寞靑春暮。凄凉白髮新。謀生恒在道。計拙輒仍人。遣興吟詩數。慰情得酒頻。賦生自有命。不必㤪蒼旻。</text>
<title>吉安道中 二首 其二</title>,<text>白首猶行役。靑春意未閑。鶯花千里道。烟雨萬重山。村店俱新主。逢迎異舊顔。衰年何所求。歎息滯江關。</text>
<title>仙遊臺</title>,<text>高臺東郭外。特絶勢孤危。地闊江湖動。天長日月垂。神龍潛不見。僊鶴杳難期。駐馬春山暮。落花添客思。</text>
<title>過林樸舊居</title>,<text>吉安古縣北。云是林生居。隤塢花猶落。野塘蓮欲舒。權王炙手始。沽直賭名初。惟有舊臺石。行人指點餘。</text>
<title>過廉興邦舊居</title>,<text>興邦自吉産。臺觀在臨河。不奈江山耻。其如草木何。鶯歌想曲譜。花發笑綺羅。指點有村老。無人辨舛譌。</text>
<title>龍淵寺</title>,<text>偶入紺園境。擬尋別洞天。潛龍氣化雨。歸鶴影留絃。未遇蓬萊客。難爲白髮僊。羣英俱跌蕩。衣被共翩聯。</text>
<title>題國海上人軸</title>,<text>三世修緣業。一朝就佛名。白牛筋力毁。赤鵡道基成。不識透甁戱。那知震海驚。堅持定慧力。要使心神明。</text>
<title>金同知 价 輓 六首</title>,<text>不遺天一老。難諼達三尊。木落空庭暮。烟沉野逕昏。山間屋未就。水曲歌猶存。意遠世愈短。往來應有魂。</text>
<title>金同知 价 輓 六首 其二</title>,<text>楚國前賢後。江東二妙先。稱家鸞鵠峙。照乘璧珠聯。咫尺雲泥隔。側身窮達懸。平生溝壑志。寂寞好隨緣。</text>
<title>金同知 价 輓 六首 其三</title>,<text>架上剩千編。囊中乏一錢。每思沉熱釜。更欲雪淸泉。園樹依山綠。亭花傍水姸。倦來還枕石。物表自成仙。</text>
<title>金同知 价 輓 六首 其四</title>,<text>手中象珮笏。頭上紫貂金。三老寵榮極。九天雨露深。恩光動渚樹。抃賀逮幽禽。爵名無心至。人何分外尋。</text>
<title>金同知 价 輓 六首 其五</title>,<text>一瓢分作巹。兩縷合成綸。鴻雁重鳴日。牲牢再設辰。曾孫肢節大。諸子鬂髮新。玆事今豈有。古來亦罕倫。</text>
<title>金同知 价 輓 六首 其六</title>,<text>屢作溪亭記。頻題鶴麓詩。逢迎少禮數。諧笑輒移時。敢比成風斲。空懷逝水悲。高秋北嶺下。慟哭送靈輀。</text>
<title>送榮川倅崔文仲 昌愈 還京</title>,<text>落日龜城道。春風送客時。壯心悲白髮。離恨結遊絲。嶺北冰猶滑。江南花又遅。前期知杳杳。千里更相思。</text>
<title>哭李翊贊 守淵 三十六䪨</title>,<text>大賢自有後。吾黨詎無人。鳳孕丹山羽。龍肧碧海鱗。溫恭任性素。純懿見天眞。邃學淵源正。微言旨訣親。聞詩宗伯鯉。援禮擬曾申。服義誰今比。尙謙罕古倫。豈惟存得內。可見行諸身。孝悌父兄信。睦婣朋友恂。專專講習舊。勉勉進修新。不改顔生樂。何憂原憲貧。愼能寡厥過。體使充其仁。空谷蘭播日。九皋鶴唳辰。軒薦剡屢。丘隴徵招頻。命至首因俯。譽加眉輒顰。淸名聞盛世。介操絶纖塵。觀射風猶在。藏書道益遵。之推訓本錯。子順語難醇。六葉傳文獻。三言日省循。詳賢能兢兢。閔德復誾誾。禮樂惟徵魯。憲章盡在閩。索居人誰與。獨學愧無鄰。自附婚姻好。得聞緖論諄。生平勞厚仰。夙昔喜傾因。目擊道仍在。相觀善自臻。切偲功未半。疾病苦來困。嶽北樵無採。江南垂斷綸。淸冰謾相戀。逝水忽悲呻。空惜璞中璧。更憐席上珍。慇懃隨燕雀。牢落向麒麟。樽酒靑門道。寒花寂歷濱。抱經泣弟子。窺帳哭儒紳。星彩隱微度。山光暗富春。後死傷劉老。知心憶鄭臣。靑箱家計濶。黃卷事功陳。嗣訓家兒克。持門令弟夤。如君適去順。那免淚霑巾。</text>
<title>琴進士 必恒 挽</title>,<text>嶺表先賢宅。竹溪儒士鄕。明珠生合浦。美玉出藍岡。少日才名大。壯年志氣強。飭躬弟子職。行己成三章。孝友因心得。文華隨性長。敦詩聞郤缺。悅學邁陳良。豈是雕蟲好。無緣習俗忘。根深葉自茂。理勝辭愈臧。晩與司徒選。高充虞國庠。小成何足道。大意希升堂。脫略舊科臼。沉潛新理方。菜根當肉嚼。薺葉代糜嘗。喜副一生願。憂殊百畝荒。支離陋馬鄭。灑落慕周張。急景催長筭。百年劇電光。飄零箱篋誌。慘惔友朋腸。蕭寺曾傾盖。梧亭復稱觴。沉吟古道熄。慷慨斯文傷。唯諾甘羞蜜。切偲利斷鋼。靑春同志業。白首無拘障。不見今三歲。堂封忽北邙。斷絃悲逝水。落月沉脩樑。典刑已沒沒。事業徒茫茫。痼疾仍衰晩。吊哀隔死喪。空揮子産淚。未理巨卿韁。危石鳳凰嶺。斷雲鎖暮陽。</text>
<title>臨春耕種。及時飼牛十六韻。</title>,<text>豆殼連豆熟。殼藁幷糓烹。坐待鷄鳴曉。立看牛腹脝。遅遅春日暖。漠漠野田平。原隰翻耟耒。菑畬發耦耕。禾稼任手播。牟麥順時生。運泰雨暘若。年登人物亨。柳營啼布糓。豳谷聞流鶯。老病身無健。貧窮食有羹。桃林閑世事。卽墨大紛爭。白石寗公擧。五羊百里名。大賢知虎變。小腆且鷯營。柱下信奇特。叔均功獨宏。農蚕是濶契。勳業豈芬榮。托子以爲命。賴君適此情。龍門仁思博。鄒國聖言竑。寧用盖帷棄。莫令觳觫鳴。</text>
<title>卽事</title>,<text>五更殘月半天西。松戶風微斗帳低。捲却踈簾當戶立。滿林惟有子䂓啼。</text>
<title>哭先妣忌日</title>,<text>違背居然四十秋。鬢毛種種雪盈頭。今朝一哭復何及。墜失至言痛莫收。</text>
<title>曉霧道中作</title>,<text>曉踏花山城北路。滿江宿霧鎖重陴。須臾日出簑草綠。猶似皇羲開物時。</text>
<title>秋夜卽事</title>,<text>日落山村生暮烟。碧荷綠柳滿秋淵。靜居偏覺心神穩。猶勝蓬萊採藥仙。</text>
<title>洪和叔 鳴國 挽</title>,<text>舊堂寂寞倚高㙜。寒月凄凉傍水迴。節物不知人事異。黃花無數雪中開。</text>
<title>秋日思故山</title>,<text>禁園秋色冷凄凄。孤客城東意轉悽。遙憶故山松栢下。野田黃雀滿林棲。</text>
<title>偶吟</title>,<text>五十年來閒散人。偶然失脚豈憂貧。却看世事棼如縷。謾憶東山把耒辰。</text>
<title>生朝夜夢先慈</title>,<text>夜夢分明拜先慈。覺來涕淚滿裳帷。愚兒詎識劬勞德。爲報當年設弧時。</text>
<title>李聖徽 愼中，金仁叔 壽完 佩酒來慰。吟贈一絶。</title>,<text>逆旅忽逢覽揆辰。此生孤露感懷新。甁中細酌盤中饌。多愧諸公眷意均。</text>
<title>別聖徽 二絶</title>,<text>集春門外日斜暉。送客江南意更違。遙望層城歌舞地。一羣烏鵲滿林飛。</text>
<title>別聖徽 二絶 其二</title>,<text>客中相遇客中離。聚散人間未易知。仍有阿郞相枉過。眼前玉樹倚瓊枝。</text>
<title>早朝</title>,<text>太一宮中白日暉。丁東玉佩出丹闈。北門學士承恩者。手奉天書走馬歸。</text>
<title>次聖徽柚子䪨</title>,<text>昨夜北風吹洛陽。階花庭綠摠萎霜。厥包何處來相送。滿眼秋光特地香。</text>
<title>省交河先壠有感</title>,<text>一自離鄕爲異客。故山松栢不成陰。今來展省感懷切。涕淚漣漣自滿襟。</text>
<title>家書</title>,<text>三月家鄕一得書。弟憂兄戀捴相如。閨中最是難堪語。索飯兒啼儉歲餘。</text>
<title>聖徽旅舘。見甁菊。戱贈一絶。</title>,<text>甁花已老客懷微。漢水東涯鴈亦稀。遙想故園風雨夕。數林殘菊待人歸。</text>
<title>竹嶺</title>,<text>北風雨雪塞前道。嶺上玄雲欝未開。五十年來山裏漢。不知何事此重迴。</text>
<title>直夜書懷</title>,<text>空齋覊坐夜何遅。默念平生心自悲。莫道壯年不努力。於今老悔悔難追。</text>
<title>次趙督郵 廷耈○四首</title>,<text>林烏啼血到天明。遊子情懷自未平。孤露此生風樹感。羡君騎馬獨西征。</text>
<title>次趙督郵 廷耈○四首 其二</title>,<text>五更殘月照床明。雪上霜花滿地平。謾憶東山臘酒熟。枕邊蝴蝶逐雲征。</text>
<title>次趙督郵 廷耈○四首 其三</title>,<text>井田區劃自分明。跨歷千秋誰得平。今夜細聞君話語。奮衣亟欲一西征。</text>
<title>次趙督郵 廷耈○四首 其四</title>,<text>鴨江魚鱉化東明。聖德遺風掃地平。霸業莫誇鼎足勢。北征老將又南征。</text>
<title>朝退</title>,<text>玉座岧嶤寶仗迴。九天仙樂下蓬萊。濟時誰辦伊周業。八彩屢顰黔首災。</text>
<title>雨中。寄景周公重。</title>,<text>春雨霏霏滿洛城。禁林花柳極望平。可憐鄕里思歸客。閉却舘門莫送迎。</text>
<title>春夜</title>,<text>春夜沉沉更漏長。燈前隻影倍凄凉。東風不解人間事。謾敎庭梅送暗香。</text>
<title>落月</title>,<text>落月窺牕更嫵媚。白頭孤影枕中驚。幽魂何處獨來往。日昨音書尙寄聲。</text>
<title>侍祀社壇祈雨</title>,<text>神壇肅肅萬靈護。半夜簫聲戛大頀。聖德由來能格天。沛然甘雨下如注。</text>
<title>秋雨</title>,<text>洛城秋雨謾霏霏。宮院小桃爛欲稀。惟有芙蓉千萬朶。淸香暗拂落來暉。</text>
<title>酬趙久叔䪨 元升</title>,<text>北山城郭欝岧嶤。雲裏鍾聲日欲消。走馬歸從靑瑣闥。壁間詩語意難聊。</text>
<title>重陽日。和久叔䪨。</title>,<text>帝鄕更遘重陽日。夢裏恩波及小臣。開口欲論當世事。却嫌踈賤問他人。</text>
<title>題傅巖版築圖</title>,<text>明王夢罷金宮裏。經濟大賢出側微。繪事誰傳絹素上。澗邊版築尙依稀。</text>
<title>同久叔賦菊</title>,<text>幾歲客遊未得還。夢魂長繞故家山。籬邊忽見黃花發。猶覺此身在處閒。</text>
<title>同久叔賦菊 附久叔䪨</title>,<text>起向東籬採菊還。秋光何似故龍山。牆頭白酒無人送。三嗅淸香一味閑。</text>
<title>書示同遊</title>,<text>金鷄叫罷日麗天。夜晝升沉孰後先。一理能知回復薄。人間不信有神仙。</text>
<title>寄北谷李三陟 秉淵</title>,<text>城北幽居勢最深。門前雙樹聒蟬吟。主人無事課新律。玉指朱絲動古音。</text>
<title>李致卿花園。次唐人䪨。酬久叔。</title>,<text>華嶽峰巒籠綵雲。江湖萍跡自無根。箇中眞趣託何處。香草名花在北村。</text>
<title>題北洞處士廬</title>,<text>雙樹亭邊古宅深。滿庭花菊展丹心。客來不復問名姓。惟向床頭一拊琴。</text>
<title>別權進士仲瞻 墉</title>,<text>洛城寒雨謾霏霏。孤客東門夜未歸。臨別欲攄不盡意。北風吹斷黑貂衣。</text>
<title>次諸公早梅韻</title>,<text>南來客子意陽陽。半夜北風吹厚霜。沽酒靑銅今已盡。床頭虛負落梅香。</text>
<title>又次諸公賦雪韻</title>,<text>萬壑千巖皓復皚。玉龍夜剖蚌珠開。眼前世界淸如許。却恐飛鴉一點來。</text>
<title>冬至。行望闕禮習儀有感。</title>,<text>山繞重城水繞壕。五雲深處玉樓高。金甌全盛四千里。至日穹廬瞻禮勞。</text>
<title>江行</title>,<text>殘臈東風吹積雪。滿江波浪浩無涯。漁歌一曲向何處。細雨山村兩三家。</text>
<title>悼亡妹忌日</title>,<text>失恃當年爾最少。辛勤鞠育依靈根。天涯更遭悼亡日。孤露此生欲斷魂。</text>
<title>題關東八景圖</title>,<text>十年慣踏關東路。瀛海風烟入夢頻。屛裏忽看八景畵。客牕寒日更傷神。</text>
<title>仁政殿放榜</title>,<text>彤庭日暖祥風起。丹桂影斜金屈巵。際會恩榮此日極。諸君何以答明時。</text>
<title>河君海 大淵 爲通禮三年。從駕之陵所。老不能相儀。上自揖之擬雲山。上曰。此人眞實。特除之。將赴任。贈二絶。</title>,<text>鴻臚三歲鬂如絲。聖主時時自遵儀。名郡特除知異數。關山行李莫嫌遅。</text>
<title>河君海 大淵 爲通禮三年。從駕之陵所。老不能相儀。上自揖之擬雲山。上曰。此人眞實。特除之。將赴任。贈二絶。 其二</title>,<text>浿水城邊五馬嘶。關河萬里雲凄凄。書生豈解兵戎務。昨夜射雕傍白鞮。</text>
<title>離京</title>,<text>神嶽岧嶤入紫府。雲端宮闕肅淸高。微臣此去何時返。回首一顧謾自勞。</text>
<title>偶吟</title>,<text>山中人作山中吏。山中事事無不宜。午睡北堂猶未罷。一聲畵角使人悲。</text>
<title>至日憶兄弟</title>,<text>至日寒風送夕陽。滿庭飛雪灑公堂。遙知兄弟故山裏。詠却常華傳羽觴。</text>
<title>謾吟</title>,<text>斗柄初廻月經天。竹床梧几夜如年。五升白粲復誰戀。時有官曺送酒錢。</text>
<title>雙樹城</title>,<text>熊州城外黑雲飛。雙樹亭邊秋草稀。往事悠悠誰處問。暮天殘日照寒磯。</text>
<title>謾吟</title>,<text>明星歷落滿靑天。孤客山中夜未眠。衛霍功勳誰更數。驅兵瀚海上燕然。</text>
<title>謁明齋先生遺像</title>,<text>三十年前一問心。丁寧數語發迷深。如今白首終何似。瞻望遺像涕滿襟。</text>
<title>次伯氏雪竹堂公寄贈韻</title>,<text>關河歸使苦難逢。燈下手開十襲封。兄弟今春何太病。憂來减却昔年容。</text>
<title>金南瑞見訪 三首</title>,<text>客子來從楸嶺東。蒼顔衰暮語聲同。燈前細話昔年事。悲喜誰知此夜衷。</text>
<title>金南瑞見訪 三首 其二</title>,<text>楸嶺西邊墨嶺東。中間古縣彈丸同。問君跋履緣何意。欲盡平生不盡衷。</text>
<title>金南瑞見訪 三首 其三</title>,<text>汨余行色任西東。一出風塵四載同。兄弟今宵湛樂處。又欣良友共幽衷。</text>
<title>偶吟</title>,<text>棠花已發柳花稀。燕子初乳鸎子飛。終日公庭無一事。時從村社課書歸。</text>
<title>種漆</title>,<text>種漆種楮又種麻。山中意味未爲些。莫言今日休官去。令尹何分新舊家。</text>
<title>笛</title>,<text>異鄕愁緖自難平。流水靑山摠關情。最是春風花月夜。誰家玉笛兩三聲。</text>
<title>是非</title>,<text>非是是非非是是。是非非是是非非。非非是是非非是。是是非非是是非。</text>
<title>謾吟</title>,<text>春雨空山草樹深。門前槐柳已成陰。流光冉冉何時返。兩隻黃鶯自好音。</text>
<title>被髮嶺</title>,<text>被髮嶺高黑雲飛。西風慘惔吹征衣。路傍羣鳥如相識。却向馬頭兩兩啼。</text>
<title>燕岐道中</title>,<text>小麥靑靑大麥黃。東風落日雨茫茫。野人騎牛堤邊去。橫笛一聲幽興長。</text>
<title>挐舟泝峽</title>,<text>晨星落落收光晶。日出淸江烟霧生。小航衝波泝遠峽。一雙白鳥向人鳴。</text>
<title>次李貞父 匡度 見寄䪨</title>,<text>秋盡江南木葉下。茫茫荒草無稻秔。傷心莫學裕民術。滿釜小鮮愧未烹。</text>
<title>酬伯氏䪨</title>,<text>征馬蕭蕭出郭歸。嶺前風雪滿天飛。音書千里猶難寄。一讀新詩淚濕衣。</text>
<title>呼䪨得霜字</title>,<text>北風淅瀝夜吹霜。東閣寒梅半吐香。箇裏幽情人不識。牎前惟有月澄光。</text>
<title>泛入南湖</title>,<text>細雨江南洗綠苔。桃花港裏孤舟廻。堤邊日落漁村暮。無數沙鷗去復來。</text>
<title>龜峴途中別舍弟天用</title>,<text>一鴈東來又西歸。日暮離亭風亂飛。歧路臨分情未極。回頭遙望淚沾衣。</text>
<title>龍湫</title>,<text>循山幷水八千尺。瀑㳍巖下龍作湫。潛伏不施雲雨手。荒年誰解吾民愁。</text>
<title>次寄天用</title>,<text>韶光駘蕩日遅遅。東閣淸樽釀熟時。遙想故園荊樹下。弟兄折得兩三枝。</text>
<title>將向丹丘。次南瑞䪨 二首</title>,<text>細雨東風杜宇聲。滿庭芳草喚愁生。臨分更問何時返。綠水靑山萬里行。</text>
<title>將向丹丘。次南瑞䪨 二首 其二</title>,<text>山雨凄凄夜有聲。落花巖下晩潮生。揚㠶直向丹丘峽。玄鶴汀頭待我行。</text>
<title>海棠</title>,<text>數朶海棠生水濱。紅裙翠袂自天眞。韶光浩蕩去不返。倚却東風㤪難伸。</text>
<title>送南瑞</title>,<text>山城秋雨凈飛塵。風動井梧月色新。玉笛誰家楊柳曲。似知此夜有離人。</text>
<title>偶吟</title>,<text>三旬病臥錦江濱。鄕思悠悠入夢頻。一夜金風吹庭樹。滿顚白髮一時新。</text>
<title>西原途中。望上黨山城。</title>,<text>遙望白雲擁古城。千峰雨雪着枝淸。年年慣踏此州路。飛鳥相看亦有情。</text>
<title>延豊道中</title>,<text>山雨霏微山木深。幽禽處處弄春心。誰言此路多艱苦。首歲風光我獨尋。</text>
<title>義林池</title>,<text>于仙學道乘龍去。氓俗相傳幾百年。日落澄湖風浪起。杳疑笙鶴下重天。</text>
<title>莫道 三首</title>,<text>先王末命托孤意。丞相經綸盡瘁時。莫道癡兒難負荷。十年委任後無之。</text>
<title>莫道 三首 其二</title>,<text>馬頭一售燕王宮。臺上千金瑞彩濃。莫道營丘扛得鼎。賢人從此不來東。</text>
<title>莫道 三首 其三</title>,<text>黃金臺下士爭趍。濟上奇功當世無。莫道宗人用間術。自來高價不良沽。</text>
<title>寒食思先墓</title>,<text>今歲又逢寒食節。異鄕愁緖亂如麻。瓣香一炷憑歸使。春草舊阡已吐芽。</text>
<title>謾興</title>,<text>東閣孤眠日欲西。澗邊垂柳自高低。強攜盃酒當風坐。黃鳥哈哈枝上啼。</text>
<title>雨後次類䪨</title>,<text>昨夜東風吹細雨。溪邊楊柳滿枝春。遙知故園寒梅樹。一半花開待主人。</text>
<title>辛夷花</title>,<text>混沌初開日月閑。小溪流水自潺湲。東風先漏春消息。滿樹金花滿一山。</text>
<title>仲氏易安齋公 再徽 周甲日。感懷 六首</title>,<text>一隔幽明三十春。人間周甲屬今辰。平生不盡孔懷淚。獨灑錦江江水濱。</text>
<title>仲氏易安齋公 再徽 周甲日。感懷 六首 其二</title>,<text>騎竹吹葱總角時。共登北麓折花枝。如今白首存亡恨。天際愁看鴈影虧。</text>
<title>仲氏易安齋公 再徽 周甲日。感懷 六首 其三</title>,<text>慈母手中花子煎。年年供設爲晬辰。此時日月依辰至。孤露情懷一倍新。</text>
<title>仲氏易安齋公 再徽 周甲日。感懷 六首 其四</title>,<text>失恃當年爾與我。辛勤半菽未充飢。十年燈下書千卷。蚤天無成世孰知。</text>
<title>仲氏易安齋公 再徽 周甲日。感懷 六首 其五</title>,<text>木訥其人自至性。無壽無祿是何天。過房一子終難賴。荒草孤墳夕照邊。</text>
<title>仲氏易安齋公 再徽 周甲日。感懷 六首 其六</title>,<text>人間六十古來稀。落日扶桑誰繫暉。此世此生長已矣。九泉他日永相依。</text>
<title>次伯氏韻。贈別天用。</title>,<text>暮年心事易悲傷。况復臨歧別意忙。春草池塘夜夜夢。長隨零雨繞南鄕。</text>
<title>姮娥</title>,<text>讒子行媚彈日斃。後庭嬌艶屬寒家。一偸靈藥昇仙去。白玉欄干弄桂花。</text>
<title>次伯氏留別䪨</title>,<text>鶺鴒飛盡暮山頭。獨木橋邊客意悠。江水亦知離別恨。悲鳴嗚咽東西流。</text>
<title>次寄族孫潤</title>,<text>暮年心事易悲傷。每得君詩意輒忙。公綽未優滕薛老。愧如朱邑在桐鄕。</text>
<title>雨中想兒行</title>,<text>風雨凄凄萬壑哀。高原草穀動枯荄。雖然慰得農民望。幼子能從底處來。</text>
<title>竹</title>,<text>野人種竹對夕陽。冷影蕭踈趣味長。折得一枝叢玉碎。却嫌靈鳳不回翔。</text>
<title>謾吟</title>,<text>烟雨霏微鎖洞門。孤城花柳色昏昏。一點燈光何處至。山前綠樹兩家村。</text>
<title>仲則辭歸。復贈三絶。</title>,<text>獨客天涯病未瘳。門前鳥雀也喧啾。惟君遠訪情親切。攜手溪亭意轉悠。</text>
<title>仲則辭歸。復贈三絶。 其二</title>,<text>江天暮色入郊扉。古木風鳴鳥亂飛。小閣香烟淡淡細。淸談軟語更依依。</text>
<title>仲則辭歸。復贈三絶。 其三</title>,<text>歧路摻裙傷客心。愁看獨鶴沒雲深。西山白雪侔千尺。別後音書抵萬金。</text>
<title>閨㤪 二首</title>,<text>刺繡燈前夜已深。西風吹徹䲶鴦衾。金針線斷剪刀冷。謾抱瑤琴弄古音。</text>
<title>閨㤪 二首 其二</title>,<text>霜侵繡幕錦衾寒。水凍金甁翠袖單。遙望靑樓大道上。女娘含笑市門端。</text>
<title>次寄天用上元日䪨</title>,<text>蠟炬煒熀柏酒香。春生竆谷感流光。遠天雲斷荊花隔。一曲悲歌思故鄕。</text>
<title>待天用不至</title>,<text>莫嗔烏鵲牆頭啼。若待鶺鴒原上攜。目斷江天春日暮。東雲一望色凄凄。</text>
<title>三山途中。望俗離山。</title>,<text>潦倒風塵一十年。烟霞癖疾夢猶牽。雲端忽見靑峯色。爽氣飄然落照邊。</text>
<title>福泉寺</title>,<text>累石架空立院門。蒼藤古木晝常昏。碧桃花落靑春晩。淸蹕當年翠華翻。</text>
<title>新造船津頭有作</title>,<text>新成舟楫泛洪波。百尺潮頭一掉過。治道誰言措大拙。不勞乘輿濟人多。</text>
<title>優戱</title>,<text>百尺危竿倚半空。鍾鳴皷動笛聲同。才人筋斗飜回去。一網蜘蛛趁蜚蟲。</text>
<title>乙丑元月三日。會重汝約來話。次李三灘䪨。及兄弟同賦。</title>,<text>七月抱痾驚歲華。酒香椒栢日西斜。三翁鼎坐論心事。談屑琳琅灑玉花。</text>
<title>次家兄韻。寄沈仲謨 師文 仙槎客榻。</title>,<text>嬰疾三冬鬂髮紛。洞門寂寂鎖松雲。此日重逢心眼豁。高談竟夕襲芳芬。</text>
<title>復用前䪨。見臆。</title>,<text>多君朝暮理絲紛。手裏玄經是子雲。推筭得來竆到底。定知執戟竊天芬。</text>
<title>用別䪨。贈仲謨 二首</title>,<text>仙槎東海稱名區。筭數南翁窮馬圖。君去倘探幽秘術。米村須訪舊人朱。</text>
<title>用別䪨。贈仲謨 二首 其二</title>,<text>夫子學易在晩年。詩書執禮雅言前。極知經世說無錯。未必精醇過洛川。</text>
<title>有感 二首</title>,<text>拋石投遠石自至。擲絲向空絲還墜。乃知輕薄難與計。重任須從重厚致。</text>
<title>有感 二首 其二</title>,<text>佳糓不曾結美花。李梅只得悅吾口。從來尤物解移入。黃髮堪爲諸葛婦。</text>
<title>痼疾</title>,<text>痼疾連年臥峽中。風飄霜葉滿庭紅。籬邊晩菊羞顔色。獨向黃昏浴露濃。</text>
<title>有感 三首</title>,<text>退翁手選朱書日。謂絶利名道不離。鈔寫方勤擧子力。乃知扃鐍爲盜時。</text>
<title>有感 三首 其二</title>,<text>文公編緝近思錄。爲作階梯語孟書。語孟卽今成腐陋。升高行遠意何如。</text>
<title>有感 三首 其三</title>,<text>六經爲本四書幹。枝葉洛閩一脉貫。摘葉尋枝昧幹本。希天希聖功難看。</text>
<title>杜鵑花</title>,<text>艱難辛苦度三冬。晩遇春光欲放紅。東君何意妬顔色。故遣調刁夜夜風。</text>
<title>春雪</title>,<text>陰雲漠漠閉重陽。萬里北風雪意長。一樹新梅三逕路。却羞寒日斂殘香。</text>
<title>克己</title>,<text>昆陽城下陣雲開。百萬豼貅氣壯哉。不得劉郞拚死戰。果然新室黃虞來。</text>
<title>季堂兄 再脩 挽 九首</title>,<text>山木慘慘山雨霏。荒原衰草夕陽暉。幽魂一去何時返。欲訴衷情淚濕衣。</text>
<title>季堂兄 再脩 挽 九首 其二</title>,<text>豺獺亦知報本意。慈烏反哺天猶畀。服勞奉養勤朝晡。錫類如今永不匱。</text>
<title>季堂兄 再脩 挽 九首 其三</title>,<text>奉先追遠今人稀。營度平生事已非。西壠猶看新碣豎。孝思千古獨無違。</text>
<title>季堂兄 再脩 挽 九首 其四</title>,<text>疾惡剛膓誰得似。寧爲范孟不徐子。是非今世太友離。頻復白圭勸毁訾。</text>
<title>季堂兄 再脩 挽 九首 其五</title>,<text>螢牕虗負十年功。題柱平生壯志空。地下相迎羣鬼訝。白衣猶是秀才翁。</text>
<title>季堂兄 再脩 挽 九首 其六</title>,<text>艱難吾道古猶今。子輿商歌原捉衿。糗飯犢褌更莫戚。全歸差可不慙心。</text>
<title>季堂兄 再脩 挽 九首 其七</title>,<text>親愛同堂爾與吾。風雨雪霜色不渝。一病三年倉扁少。莽蒼猶隔送埏途。</text>
<title>季堂兄 再脩 挽 九首 其八</title>,<text>男冠女笄嫁娶乖。洹河瓊玖夢盈懷。薤歌誰唱孤兒曲。泉下千秋不瞑骸。</text>
<title>季堂兄 再脩 挽 九首 其九</title>,<text>榛丘阡下若堂封。泉路晨昏更婉容。古釖延冿還共合。人間不盡樂雍雍。</text>
<title>次李同樞 珆 壽爵慶席䪨 二首</title>,<text>九天雨露自平均。寵命新添玉葉春。象簡金環人莫詑。可知瑤界謫來民。</text>
<title>次李同樞 珆 壽爵慶席䪨 二首 其二</title>,<text>三世推恩命爵均。慶流仙李幾枝春。侯文孫子於千萬。壽祿本支曁厥民。</text>
<title>杜谷洪公贈職賀席。次一甫韻。</title>,<text>水北山南處士家。九天華袞此時加。晦翁昔歎無魯子。巖上猶看江上花。</text>
<title>春雪</title>,<text>黃蝶先行紅蝶隨。東西遊颺意猶遅。狂風嫌却尋春早。故敎雪花上樹枝。</text>
<title>江上早春</title>,<text>春到江城冰雪稀。日斜高樓亂蜂飛。幼花未與春情慣。暗播幽香滿翠微。</text>
<title>陶山</title>,<text>空庭日落鳥飛還。雲影天光自在閑。先哲已亡祠廟屹。斯文一脉此中看。</text>
<title>愛日堂</title>,<text>愛日堂前汾水頭。鳥啼花落暮雲浮。榮華富貴知何處。節孝人間名獨留。</text>
<title>丁卯暮秋。灘翁來訪。次伯氏韻 二絶</title>,<text>宿痾未祛新痾劇。木落竆山獨卧時。跼蹐蹇驢躑躅杖。慇懃相訪倒深巵。</text>
<title>丁卯暮秋。灘翁來訪。次伯氏韻 二絶 其二</title>,<text>紙牕竹戶靑燈暗。鴻鴈叫霜月午時。好話輸心說不盡。頻添桑落滿瓠巵。</text>
<title>丁卯除夜</title>,<text>五十九年年將暮。空山獨夜意無窮。靜思舊惡悔何及。曲禮首章謾欲躬。</text>
<title>過溫溪感懷。溫溪。是不肖外氏家南澗外曾祖進士公自號。</title>,<text>龍頭山下溫溪里。南澗舊廬吾母家。風樹情懷何所極。偶過此地感慈鴉。</text>
<title>灘翁曾有書約會覺華寺。未有期日。余適出外。灘翁來。余歸家見邀章。不勝悵然。步其韻以寄。</title>,<text>遙望白雲繞樹橫。東風吹送暮鍾聲。纔來欵段竟寒約。滿紙瓊琚獨悵情。</text>
<title>客中謾成</title>,<text>時色蒼茫露滴松。春光浩蕩萬花紅。赤鷄叫罷黃鶯哭。賈客相隨水西東。</text>
<title>問秋燕</title>,<text>秋霜淅瀝秋風凉。鶗鴂群鳴鴻鴈翔。隻燕何心獨不去。茅簷寒月伴燈光。</text>
<title>秋燕對</title>,<text>長夏羣雛養得成。烏鴉風雨莫余驚。將歸却念主恩重。寄宿數宵伴燈檠。</text>
<title>白雲洞 洞有安文成祠。奉夫子畫及七十二弟子像。幷從祀諸賢。</title>,<text>白雲洞裏白雲深。碧石蒼崖氣欝森。半夜北風吹積雪。三更孤燈暎靑衿。</text>
<title>白雲洞 洞有安文成祠。奉夫子畫及七十二弟子像。幷從祀諸賢。 其二</title>,<text>龍章鳳篆神所護。古廟英靈松栢陰。壁上復瞻夫子畵。景濂亭下發孤吟。</text>
<title>贈竹溪申使君 宗夏</title>,<text>參橫月落夜如晦。風打牎扉夢不成。遙憶故人東閣裏。百壺淸酒與誰傾。</text>
<title>贈別尹奉化 光蘊 罷歸 六絶</title>,<text>春滿江湖日欲低。鴻飛洲渚燕歸棲。使君五馬嘶風去。驛柳官花意共悽。</text>
<title>贈別尹奉化 光蘊 罷歸 六絶 其二</title>,<text>魯山奕奕酉峯屹。愛慕平生到屋烏。多少離情何處託。百壺猶向村中沽。</text>
<title>贈別尹奉化 光蘊 罷歸 六絶 其三</title>,<text>肫肫至性自天禀。忠厚家風今在玆。哀矜最爲爲政術。惠文拄後莫相疵。</text>
<title>贈別尹奉化 光蘊 罷歸 六絶 其四</title>,<text>攫肉烏來事未奇。紛紛俗吏刮毛皮。誰知催科政專拙。惜去吏民尙涕咨。</text>
<title>贈別尹奉化 光蘊 罷歸 六絶 其五</title>,<text>半夜微風泛客衣。燈前談屑琳琅飛。離筵酒罷哀歌動。揔是落梅舊曲徽。</text>
<title>贈別尹奉化 光蘊 罷歸 六絶 其六</title>,<text>敬翁之子農翁孫。文獻君家幾世存。臨別慇懃更相囑。東岡坡下盛微言。</text>
<title>山火</title>,<text>半點燧炎滿地紅。靑山燒盡萬花叢。誰能將此熛怒勢。一洗神州氊幕空。</text>
<title>過再從侄貫之 惟一 墳 三首</title>,<text>宿草已荒落葉哀。北風淅瀝鳥飛來。孤阡此日偏多感。往事悠悠一夢廻。</text>
<title>過再從侄貫之 惟一 墳 三首 其二</title>,<text>才藝平生出等倫。一鳴擬欲報雙親。水萍籠鳥催長筭。鄕里少兒揔國賓。</text>
<title>過再從侄貫之 惟一 墳 三首 其三</title>,<text>無矯無拂好胷襟。詞客酒徒共說心。逈覺一抔狐兎徑。寒花寂歷映秋林。</text>
<title>寄贈襄陽鄭使君 志翼○三絶</title>,<text>小堂寂歷小塘幽。太守門前鳥雀啾。花落盃心春影動。靑山綠水興悠悠。</text>
<title>寄贈襄陽鄭使君 志翼○三絶 其二</title>,<text>襄陽舊號自來淸。山簡風流叔子名。更有卧龍吟嘯地。何人抱膝事躬耕。</text>
<title>寄贈襄陽鄭使君 志翼○三絶 其三</title>,<text>春到山中白日遲。滿庭花草惱幽思。濁醪一盞無人送。兩隻黃鶯啼在枝。</text>
<title>伏聞元孫誕降。山野小臣。不勝慶抃之忱。恭賦二絶志喜。</title>,<text>南薰殿上日光濃。申觀瑞香鬱滿空。氣禀從知胎敎得。靑丘萬世慶靡竆。</text>
<title>伏聞元孫誕降。山野小臣。不勝慶抃之忱。恭賦二絶志喜。 其二</title>,<text>父堯子舜啓能賢。福慶洋洋萬葉傳。丘壑小臣頌祝意。當年惟有明翁先。</text>
<title>聞蛙鳴</title>,<text>三冬積雪仲春寒。平地層氷疊似山。何處一蛙鳴咽咽。謾將春意報人間。</text>
<title>題葛川主人家</title>,<text>小屋依山欹不斜。靑茅赤棘巧成笆。莫言這間無佳景。一曲漁歌春水多。</text>
<title>金進士 墀 挽</title>,<text>栢老風流人共尊。大家世世有賢孫。可憐草木無滋味。不復皓禽集隴原。</text>
<title>戱贈鄭使君</title>,<text>仄聞五馬住西鄰。野逕草深不見人。好是峴山歸去路。誰將𨤍醁百花春。</text>
<title>柳川東臺。有古槐二株。兒時常遊其下。</title>,<text>槐陰寂寞小臺危。歷歷川聲依昔時。懷土情懷老更切。登臨不覺淚雙垂。</text>
<title>榮川林烈女。其夫病且殆。女便不食。夫病尤劇。女投水死。有子年纔三歲。夫竟以其日死。旣葬。其夫兄釋弘行遠近乞詩文。余感其意。遂次其韻以贈之。</title>,<text>義烈傳成照萬古。從來彛性降惟皇。江流淸淺幽魂泣。不讓襄湖禱雪霜。</text>
<title>昔在肅廟辛未十一月十日。外王父處士公考終于溫溪里第。先妣自柳川奔喪。時不肖生纔二晬。抱在先妣懷中。暮過搴芝山。時風雪寒沍。艱到喪次。今年是辛未周甲之歲。而適過此地。風雪宛如當時景象。而不肖失恃。已六十二年矣。撫時感痛。涕血交零。遂吟一絶。以叙罔極之情。</title>,<text>孤露人間六十年。鮮民情事感懷偏。饕風虐雪芝山道。此地重過涕血漣。</text>
<title>鳳城養老宴席上。次崔明府 守誠 䪨。</title>,<text>公堂白日玳筵開。長笛短簫響戛雷。野老村翁醉盡起。風流遠自關鄕來。</text>
<title>次李國老寄贈䪨</title>,<text>漠漠高雲棲北林。滿天飛雪灑江潯。剡溪回棹風流事。未若江都惜分陰。</text>
<title>陶山院齋。酬蘇一渾 凝天○二絶</title>,<text>雪滿江頭風月淸。沙邊白鳥兩三聲。良朋此夜話難足。耿耿孤燈曉未明。</text>
<title>陶山院齋。酬蘇一渾 凝天○二絶 其二</title>,<text>驅馬江郊踏雪淸。同攜蘇子獨詩聲。來朝分手湖山遠。細話衷情到曉明。</text>
<title>文川途中</title>,<text>細泉㶁㶁如絲流。百折千迴不肯休。早晩也應入海去。浸涵萬象繞滄洲。</text>
<title>俗疑阿魏爲蠟梅。退翁以爲非是。以詩辨之。今廣其意。復作一絶。</title>,<text>半紅爲莢黃爲衣。獨首衆芳誇春暉。不有陶翁能卞惑。誰人更識蠟梅非。</text>
<title>長松嶺</title>,<text>澗壑含風松栢吟。遅遅麗日到天心。洪匀造化無私厚。大地山河春更深。</text>
<title>謝尹知府 光紹 竹團扇 二首</title>,<text>未逐軒皇調鳳凰。不隨虞帝薦玄黃。使君爲作新明月。投與山翁滌熱腸。</text>
<title>謝尹知府 光紹 竹團扇 二首 其二</title>,<text>靜自無風動自風。機緘運用在斯中。花潭處士好譚理。却把氣來說到空。</text>
<title>腰山途中 洪學士翼漢故居</title>,<text>腰山半程石磴危。立馬堤邊客意遅。學士西遊今不返。汀草江花捴含悲。</text>
<title>冶川途中</title>,<text>麥花落盡練花開。荒草郊邊白鷺廻。憐我髮毛同渠皓。飛來飛去兩無猜。</text>
<title>詠史 二首</title>,<text>雲長隻手擬回天。血灑麥城江水邊。誰道阿蒙多勝筭。纔戕義烈鬼誅先。</text>
<title>詠史 二首 其二</title>,<text>赤帝孱孫保黑子。何心鍾鄧暗相窺。蠶叢城下降旗豎。腰膂先分錦水湄。</text>
<title>題權同知龍鶴簴帖</title>,<text>龍去鶴歸皷響沉。溪雲山月摠傷心。詩文一束新成軸。可見兒孫追遠深。</text>
<title>謾吟 三首</title>,<text>戴天履地處其間。賦予公平無詐頑。白地謀人緣底事。設心行計亦孔艱。</text>
<title>謾吟 三首 其二</title>,<text>其父殺人子作盜。父先行刦子何道。東門學士三加後。喫酒諸公良可悼。</text>
<title>謾吟 三首 其三</title>,<text>奇書一部初來東。居正用之金許同。月黑緇帷暗暗地。辛勤付囑是何翁。</text>
<title>有感 二首</title>,<text>惠廸吉時從逆凶。百千萬古理無忒。世人不識由身求。謾向俗師釋禍福。</text>
<title>有感 二首 其二</title>,<text>福善禍淫理自然。顔殤跖壽却非天。由來常變無今古。萬世名稱更不遷。</text>
<title>塞下曲</title>,<text>落日陰山白草荒。隔河湖騎覘吾強。將軍氣欲呑沙漠。腰下寶刀三出旁。</text>
<title>邊城㤪</title>,<text>塞上北風吹積雪。索頭氊帳亘長雲。皷聲不起寶刀折。無復軍前樹功勳。</text>
<title>詠史 齊威王不知當時有孟子而誇四臣。</title>,<text>四臣才望照千里。倒却十枚徑寸珠。瑣瑣無非瓦與礫。嶧陽鞰玉誰知沽。</text>
<title>龍淵寺土窟</title>,<text>雲外有山山有臺。雲山處處是丘隈。土居穴處遂皇俗。雪嶺明星正未開。</text>
<title>贈正仁上人</title>,<text>手摘高山新蕨薇。罡風吹拂栗裟衣。歸來爲客供晨炊。零露花邊猶未晞。</text>
<title>發金井庵</title>,<text>曉出寺門露未晞。村鷄咿喔明星稀。山僧亦知別離意。紅杏花邊淚一揮。</text>
<title>新堤</title>,<text>春雨冥冥江水肥。岸花影亂魚龍疑。堤邊日落人喧笑。爲是新田灌漑時。</text>
<title>題三潭</title>,<text>桐花影裏練花開。洑洑灘聲繞古臺。亭子未成詩已就。主人一去何時迴。</text>
<title>病臥書懷</title>,<text>桑陰欝欝栗花飛。落日春山宿鳥歸。一病三旬肌肉脫。門前車馬也來稀。</text>
<title>朴聖能挽</title>,<text>丱角相從到白顚。生平投分許忘年。堪嗟長德今淪歿。薤露春風花草邊。</text>
<title>次歲寒堂䪨</title>,<text>讀罷淸詩一滌胷。堂前欝欝見靑松。後凋貞節人誰識。此老平生臭味同。</text>
<title>登高</title>,<text>登高遙望竹橋危。烟霧暗慘古木悲。莫敎西風傳近耗。世緣不許此翁知。</text>
<title>陶山</title>,<text>箕疇一發千年秘。左海居然生大賢。山色微微通粤峽。水光渺渺瀉沂川。靑梧影斷空寒月。碧沼沙明獨遠天。廟貌肅淸几杖在。巖棲軒下問遺絃。</text>
<title>明齋先生遷葬挽</title>,<text>先生一去白雲鄕。弟子行迷四十霜。統紀坡翁道旣墜。明誠美老業誰張。緖言未復身衰疾。橫議難兼路僻荒。更幸神輀臨後學。灤原西望意何長。</text>
<title>丁卯秋八月。上命藏御製常訓冊子于史閣。翰院奉命行過敝閭。感而賦之。</title>,<text>聞道君王有大訓。行人馳驛到南州。文謨武烈傳金策。鳳篆龍章下玉樓。岱嶽寧宜檢禪籙。稽山端合藏神疇。五雲長鎖靈嶠色。北望不禁涕泗流。</text>
<title>懷仁客舘。次洪監司 受疇 韻。</title>,<text>孤壘十家掌許寬。簷端星斗自闌干。千年民物衣裳薄。百戰山河草樹寒。無奈繭絲寡婦出。仰慙字牧昔賢攀。巖邊秋水凈仍綠。歃過更要淸肺肝。</text>
<title>次李聖徽韻</title>,<text>身似驚鱗上釣鉤。心如急峽必東流。五絃撫處空揮手。鳴鴈歸時送遠眸。靜裏方知眞有樂。忙中詎識定無愁。行藏不是別件物。用舍由來任去留。</text>
<title>寄聖徽</title>,<text>東京自古帝王資。虎踞龍盤勢特奇。簇簇羣山窮地理。茫茫巨海限天垂。三家讓國千年事。隻手扶文百世師。邂逅方知玆土舊。眼前玉屑灑床帷。</text>
<title>次河君海韻</title>,<text>身是江南舊卜隣。於今百世有其人。少年射策動京國。暮境投閑謾經綸。往往鳴琴下指懶。時時看釖搔頭頻。功名半載莫嫌晩。黃卷中間意味新。</text>
<title>謾興</title>,<text>何事風塵學折腰。謾違丘壑隔紛囂。五升白粲奴知戀。一束靑芻馬不驕。洛北鴈稀秋色早。江南木落客懷遙。時從鵷行參宸極。願祝岡陵是帝堯。</text>
<title>聖徽別席。分韻得霄字。</title>,<text>江南十月雨蕭蕭。半夜殘星迷九霄。世事偏同赴壑水。覊愁正似上江潮。無端筆硯將來近。有信友朋獨去遙。強向書帷頻點檢。晨鍾忽報紫宸朝。</text>
<title>分韻得桐字</title>,<text>江間日夕多悲風。號怒長鳴石上桐。水國魚龍藏窟宅。天邊鴻鴈點虛空。解紛寧效笑摧敵。任放猶嫌哭道窮。時有一輪嫦娥月。夜深偏照客牕東。</text>
<title>偶吟</title>,<text>朔風終日吹庭松。冰凍深淵蟄老龍。淸晝短簷書亦暗。殘燈永夜夢猶慵。身留漢北愁千緖。家在江南路萬重。時有良朋勤遠訪。臨門不厭好相逢。</text>
<title>贈君海</title>,<text>終日小窻對碧松。却忘身世在樊籠。書來忽報除新目。讀去恐多不滿胷。履順方知窮處樂。歷亂纔覺變時通。大家喫飯豈無地。莫向傍人說異同。</text>
<title>寄趙別提</title>,<text>將軍初出右扶風。銀帶寶刀騂角弓。李廣誰憐漢國士。毛生堪處趙囊中。三時走馬課新策。一日呼盧定舊䧺。自古功名有早晩。男兒死不㤪蒼穹。</text>
<title>次君海韻</title>,<text>歲暮覊思爾我同。苦吟愁絶詎云中。心存履道方無悔。學到不欺是謂䧺。氣像要知立丈雪。典型好看坐春風。文章小技眞餘事。白首草玄又最窮。</text>
<title>次尹都事 得厚 韻 故相承勳之後</title>,<text>相公之世亦云悠。勳業當年第一頭。盡瘁幾蒙明主奬。犯顔頻見宵人愁。百年喬木凄凄落。累葉甘棠芾芾留。賢胤卽今失意去。秋風同上一孤舟。</text>
<title>金君穆源己未秋。來從余。月餘辭歸。吟贈一首。情見于辭。</title>,<text>鮑生不論人門寒。挽鹿寧知契濶難。十載江湖忘苦樂。三旬關海共危安。瓊瑰昔憯盈懷夢。華衮今悲滿紙看。此夜令孫辭獨去。天涯孤客意漫漫。</text>
<title>謾吟</title>,<text>邈爾鄕音誰處聞。夢中愁思自紛紜。池臺猶暎新晴月。松菊應留舊濕雲。兄弟今年多疾病。女兒近日少歡欣。功名豈是榮身物。滿壁詩書半糾棼。</text>
<title>贈趙久叔 元升</title>,<text>趙子昔年歌鹿鳴。春風掛㠶入秦京。高才肯向俗流比。奇氣擬從天上行。高價難逢伯樂顧。逸蹄久蹶太行程。竆經白首君何恨。早晩功名不足驚。</text>
<title>李季通 世泰 生日。次久叔韻。</title>,<text>生朝昨日我傷神。之子又逢覽揆辰。風樹感同侵老髮。湑沽勸共有良賓。雪收輦轂驚寒色。話及筠䓗樂舊人。最是吾生難忍處。慈烏啼血暮江濱。</text>
<title>賀使發有作</title>,<text>征馬蕭蕭出漢郊。滿城冠盖半移庖。暮天寒雨霑旗脚。廣野悲風動樹梢。九世白登遺大耻。百年江表貢苞茅。人間何處託深意。灤上古祠鳥唫交。</text>
<title>賀使發有作 其二</title>,<text>玉帛年年走薊門。朝宗萬國禮儀繁。穹廬不是承廬肅。氊帳元非黼帳尊。帝座中宵明昴宿。人間今日戴胡恩。河淸莫問有煕運。天地從來一色昏。</text>
<title>次洪大伯 龜範 韻</title>,<text>洪君昔處嶺嶠隈。近復乘舟上漢來。鵬擧且圖隨海運。鶴飛肯戀踏江苔。星星鬂髮欺人白。犖犖壯懷得酒開。早晩功名那可道。當年璞玉足磨鎚。</text>
<title>可笑</title>,<text>可笑邇來太擾忙。朝朝走馬出康莊。終南烟霧籠天闕。漢水風濤繞地方。臨事乃知寡學力。發言便恐招尤殃。身非茂叔人誰識。閱道平生一炷香。</text>
<title>權通卿 正泰 輓</title>,<text>幾年萍跡任西東。每得鄕書惜發封。異夢誰占洹水珮。妖音謾報錦林楓。凄凉庭對需時策。磊落幽居葆晩工。志業平生何所就。舊交到底恨難窮。</text>
<title>李游哉 仁涵 挽</title>,<text>三世嶺鄕舊卜鄰。百年交誼老愈新。篠驂豈及南山道。罇酒猶傾北海濱。王子風流今未改。公孫家法自來醇。人間何處更相遌。回首溪亭倍愴神。</text>
<title>次伯氏韻</title>,<text>窮山荒草一孤城。靜僻偏宜高士名。斷麓殘雲驚客意。小溪微雨可人情。酒因詩興深深酌。月會幽思淡淡明。最是春風楊柳下。一羣牧笛耳邊淸。</text>
<title>謾吟</title>,<text>百年身世等黃粱。何事今春又異鄕。桃李花開古壘側。澗泉水遶石崖傍。官曺衙罷公庭暮。村店烟空白屋凉。當日道州元刺史。生平悃愊託詩章。</text>
<title>昧谷山城。或曰溫祚築。或曰甄萱築。中有城隍堂。</title>,<text>懷縣東邊楸嶺傍。古城一帶枕孤岡。風吹木末鳥巢仄。露滴花間蝶夢凉。割據莫誇拓地術。橫行自是射天狂。堂前女巫揮神釖。記載難憑社鬼強。</text>
<title>別權士及</title>,<text>老生不比張天祺。愛子淸標特自奇。久別却從明發始。新情未慣再來時。陰雲拂地澗泉溢。畏日當天金石離。努力且須勤事業。丈夫寧作女兒悲。</text>
<title>次李尙輔雲谷庄韻 二首</title>,<text>西谷故人復此遷。平生得意在那邊。經綸須看池臺勝。事業還從穜稑專。山外風生飛白雨。林端人出釣靑烟。優遊自有寬閑界。不用他求任我天。</text>
<title>次李尙輔雲谷庄韻 二首 其二</title>,<text>山人卜築在龍頭。亂木森森勢最幽。宿路易知隨意入。舊情難棄苦相留。五年虛負異鄕夢。千里空悲故國秋。野鶴不曾受紲絆。身無榮辱更何求。</text>
<title>次裵姨兄四吾堂韻</title>,<text>四吾何以題堂顔。城市人間此獨閑。勤力且令生理足。隨緣猶使身心歡。池邊脩竹鏡中碧。雲外靑山畫裏看。暫駐征驂成夕話。却慙勞碌戴朝冠。</text>
<title>靑川</title>,<text>路纏山腰水纏山。千回萬曲愁多艱。長時烟霧籠靑棘。無數蜻蜓下白菅。深恩未效涓埃報。筋力敢圖此日閑。畏道誰憑九折坂。兩王忠孝兩無間。</text>
<title>鳥嶺</title>,<text>主屹山頭鳥嶺關。雲烟萬里接烏巒。天公無意設重險。人事有心固外閑。痛恨當時申僕射。聲名曾笑李光顔。東風不斷南來雨。草綠城邊花色斑。</text>
<title>謾興</title>,<text>太守門前白日靜。小溪流水繞孤城。黃鶯枝上雙雙度。白鷺洲邊兩兩行。罏底香殘淡霧起。盃心酒冷微波生。有時野客來相訪。村話農談到深更。</text>
<title>上方寺</title>,<text>上方孤寺夕陽遲。萬木森森淸磬移。棟宇蟲雕篆畫古。階庭苔蝕錦紋奇。慈航路絶諸天遠。白牛力微雙樹衰。片石山頭不自語。傍人猶說前朝時。</text>
<title>秋雨</title>,<text>蕭蕭十日山城雨。滿壑淸秋晝亦陰。浩蕩白鷗逐浪巧。凄凉孤鴈沒雲深。黃花再見異鄕信。數字難逢故國音。稻米已紅粟米黑。寡媼何處獨摧心。</text>
<title>陪伯氏遊南溪</title>,<text>石壁層層曲水隈。蒼松欝欝靑林廻。細花自逐鶯過落。激浪不仍蕪蹴開。雲斷西天春日暮。草連南國鬂毛催。異鄕湛樂惟兄弟。棣萼相聯最上臺。</text>
<title>龍泉領</title>,<text>淸晨筍輿度脩嶺。誰敎狂風強戱人。白髮飄雲同氣色。靑帽落地露天眞。憑危不恨躋攀苦。歷險方知景物親。未得羽毛生兩腋。龍泉嶺上首回頻。</text>
<title>拱北樓 樓在雙樹山城。有仁廟駐蹕時故殿及記蹟碑。</title>,<text>山郭逶迤抱萬家。江樓端坐對晴沙。靑春影動千竿竹。白日香傳獨樹花。舊殿氣騰龍虎躍。新銘烟沒鳳鸞斜。憑欄極目多心緖。門外寒聲愁短笳。</text>
<title>奉送伯氏</title>,<text>衰年離別自氛氳。况復天涯棣萼分。鏡裏芙蓉仍帶雨。花間蛺蝶獨翻雲。阿連夢接白山峀。仲海衾凉荊水濆。此日去留悲喜足。蒼茫起數鴈飛羣。</text>
<title>奉送伯氏 其二</title>,<text>孤露餘生惟恃汝。天涯相守在湖西。皇王帝霸大鋪張。雪月風花共品題。衰病不關年德卲。慧能元自憂虞躋。日長朱夏嶺道阻。攜手江南意轉迷。</text>
<title>次伯氏到商山洛西見寄韻</title>,<text>長公跨馬出門去。五月炎風動滿天。歸興山中丹桂發。離情江上靑楓連。蒼茫龜瑞心猶想。寂寞芝歌夢或牽。古往今來徒偶爾。新詩一讀重悽然。</text>
<title>次芝谷池山人萬紀見贈韻</title>,<text>地僻山深鳥雀喧。日中天遠尙關門。靑靑細草短緣壁。點點飛花亂遶村。遣興時吟五柳什。寄情却因九華樽。偏憐野老來相訪。閣上長看下榻痕。</text>
<title>訪芝谷山人不遇。復次寄贈。</title>,<text>駐馬山頭風雨喧。窮林荒草卽衡門。靑春不負添蓬髩。白日何私到峽村。柳拂長條掃石逕。花飄冷蘂落瓷樽。主人採藥忘歸路。雲暗蒼崖沒履痕。</text>
<title>熊州北城暮望</title>,<text>鳥飛雲沒夕陽遲。水白山靑古木悲。幕府華筵垂錦帳。山樓粉堞偃紅旗。世緣辛苦紛千緖。鬂髮凄凉散萬絲。自是腐儒不解事。逢人且欲問皇羲。</text>
<title>錦江舟中</title>,<text>竹籬茅屋是誰家。門對淸江半面沙。爐底香烟籠岸樹。簷前玉露落庭花。魚吹細浪上釣急。舟趁長風掛席斜。回首風塵堪一喟。南鄕歸思隱悲笳。</text>
<title>江行卽事</title>,<text>急雨狂風水面豗。洑濤洄浪逐船開。白鷗洲上幹何事。黃鳥枝邊自去來。正信人間常若此。傍推物理莫相猜。功名誰道能長久。平濟㙮碑已綠苔。</text>
<title>西峰</title>,<text>西峰隱見絳霄遙。曠絶風雲自寂寥。弱水微波寒影轉。扶桑細葉日光搖。傷心千古人間世。白首如今天上謠。謝眺已亡李白死。當時恨不與同調。</text>
<title>雨</title>,<text>天低風急雲興頑。日入林冥鳥飛還。燁燁電光繞北斗。殷殷䨓響在南山。九農德業能成否。三夏旱乾亦大艱。霈澤須臾已普洽。滿庭相賀吏人班。</text>
<title>公州道中作</title>,<text>回看落日在西峰。拱北樓邊烟霧濃。洲露白沙蹲鸛鶴。江沈翠壁暎蛟龍。秋蘆花冷霜蓬髩。畵角聲高舊國鍾。千載誰知宋玉恨。竹床梧几任踈慵。</text>
<title>次題李山人 壽仁 幽居</title>,<text>南里老人鬂髮星。長時烟霧鎖松扃。霜添棗栗垂珠實。月照藤蘿開翠屛。麁糲猶能淸肺腑。安貞更覺益心形。固窮自是士家法。莫道籝金勝一經。</text>
<title>次天用窮字韻</title>,<text>雪打窻屝半壁冷。若言窮處莫吾窮。學道未成見太濶。憂民無術計還空。強尋字墨眼如瞢。欲聽話言耳便聾。筭去筭來知自取。此生也未㤪蒼穹。</text>
<title>詠烏圓子韻</title>,<text>嗅餌便同聚醢蠅。烏衣碧眼一胡僧。飛簷不羡鷹超塞。緣木却嫌猱未升。忍性麒麟必踐草。殺心鸚鵡莫傳燈。驅除亦解去人害。李二平生所未曾。</text>
<title>聞虜主廵瀋陽騷屑甚。有作。時或言虜爲㺚靼所逐。或言爲中原眞人所逐。</title>,<text>陰山白草秋離離。郞主樓船遼海湄。能料白題侵薊塞。却疑王氣出秦岐。百年皮幣終無賴。鰈域騷虞亦足咨。了此須憑經濟略。俊英莫歎乏今時。</text>
<title>金生亨運挽</title>,<text>官齋一識忽經秋。洛北江南路轉脩。佇見錦衣榮里巷。却驚旅櫬返松楸。大賢之後竟陵替。天道于今久未讐。忝在姻家情更切。凍雲寒雨思悠悠。</text>
<title>次鶯字䪨。慰聖潤下第。</title>,<text>雪殘江柳謝啼鶯。滿院金花孰最鳴。常恠楚廷泣卞子。誰知秦陛滯蘇卿。英䧺豈可論成敗。事業還須到勝名。架上牙籤盈萬軸。桑楡未晩獨揚聲。</text>
<title>姜仲則言寧越丁字巖山水淸絶。余昔遊關東。未之見也。仍次其韻寄意。</title>,<text>跌蕩歲年事壯遊。靑山綠水任萍流。明霞影轉蓬萊夜。白月光搖碧海秋。眞訣慇懃孰撫頂。世緣辛苦雪盈頭。三仙臺下丁江上。一曲風烟待我留。</text>
<title>癸亥臘月初二日大雨。八日不止。二首</title>,<text>漠漠窮冬七日雨。陰崖積雪已全消。斬冰不見淸江動。伐木還愁碧峀遙。梅趁臈前舒短蕊。柳嫌春晩拂長條。湖西獨客憂思切。一醉孤眠夜復朝。</text>
<title>癸亥臘月初二日大雨。八日不止。二首 其二</title>,<text>長時烟霧籠山野。氣奪玄冥晝亦昏。月峽征驂帶鹿角。天津歸㠶度龍門。鷗鷺爭看戱北渚。寡兒誰念哭前村。今年節候異平昔。七月無端霜雪繁。</text>
<title>臘日。兒子宅一有作。因次。</title>,<text>椒栢酒香琥珀醲。官梅東閣發新叢。天邊華髮仍霜白。望裏浮雲入峽通。紫塞夢驚飛鴈遠。重泉睡覺蟄龍窮。弟兄何處遙相望。回首山園月生東。</text>
<title>臘日</title>,<text>異域再逢臘日廻。天涯物色自相猜。寒侵重屋衣裳冷。雪壓滄江蛟鰐哀。不奈柏英住白髮。爭如世事累層臺。高堂日暮罏烟細。倚却風欞數落梅。</text>
<title>自熊州泝峽</title>,<text>殘臘春光已舒遲。中天烟霧氣象移。淸晨走馬熊州道。日夕停驂鳩峽涯。一水奔西橫似帶。兩山朝北攢如眉。老龍池底睡初覺。雷雨明年濟物時。</text>
<title>熊州値歲暮</title>,<text>臘盡春回冰雪消。道窮峽出行路遙。山容浮水寒光轉。一氣流天瑞色飄。異域頻斟柏葉酒。故園長隔棣花條。明年此日知何地。兩鬂霜毛亂似蕭。</text>
<title>人日</title>,<text>人日人間人共惜。春城春樹春猶遲。五陵白雪來千里。三逕紅梅落萬枝。不惜微陰侵玉案。自羞華髮映金巵。暮年節物已凄斷。更憶東岡燒燭時。</text>
<title>寄題養心堂</title>,<text>終古此心指日星。鐵門金鐍鎖重扃。烟塵久暗神明舍。虗白難期膠㯃屛。一下玉匙開萬戶。只麽寶鑑照千形。養來養得無相害。旨訣丁寧孟氏經。</text>
<title>淸明</title>,<text>銀燭高低意未闌。風生洲渚鳥飛還。三年厭見異鄕月。千里空懷故國山。芳草夜啼蜀魄咽。晴沙春睡白鷗閑。流光晼晩良辰邁。樽酒名花摠不關。</text>
<title>野望</title>,<text>春風漠漠到山家。白日戎戎照晩沙。地近古都江繞壁。人餘亡國俗猶華。覊愁寂寞千峰月。別恨凄凉萬樹花。指點烟雲杳靄裏。成忠祠下鳥飛還。</text>
<title>春望</title>,<text>三年病臥錦江濱。強欲登高一賞春。汀柳葉穿水鶴舞。山花香落岸蜂嗔。誰將寸草留春色。未報深恩隔紫宸。不盡人間無限恨。更循華髮獨傷神。</text>
<title>法住寺</title>,<text>淸磬依依石逕斜。水雲深處有僧家。千峰歷亂佛燈火。萬壑縱橫天雨花。首夏風光今不晩。暮年登覽未爲些。老禪打坐深嚬蹙。苦道誅求盡釋迦。</text>
<title>文藏臺</title>,<text>萬丈危峰入紫霄。烟雲漠漠自岧嶤。扶桑日礙三烏跡。銀漢星回兩鶴蹻。搔首未攜謝眺語。驚人却恨謫仙遙。東觀敢解小天下。定識腐儒等繫瓠。</text>
<title>病中卽事</title>,<text>雨過春山百草蕤。烟籠小閣月生時。庭花泣露羞紅頰。溪柳舞風顰翠眉。塞鴈獨征緣底急。蜀禽群哭㤪誰知。衰年病瘧心如火。何處淸冰慰我思。</text>
<title>卽事</title>,<text>氣吹暖律春回光。陰壑冰開日繞床。天道無心分節序。人生有意惜年芳。含柴烏鵲依枝上。宿沙䲶鷗出水傍。更覺沈痾差復健。強扶藜杖訪梅香。</text>
<title>作室</title>,<text>數間草屋枕高岡。結搆辛勤勞肺腸。半對白山雲白白。斜臨荒阜日荒荒。董功須仗季方素。執役時憑小阮長。容膝猶慙露地宿。殘生送畢松楸傍。</text>
<title>春雪</title>,<text>小園春暮雪凝枝。曉汲山泉供夕炊。日到籬邊寒烟起。風過巖畔凍雲移。踈楊啼罷黃鶯懶。枯篠舞廻白鶴遲。多病晩來意不適。強扶藜杖看辛夷。</text>
<title>辛夷花</title>,<text>天回北苑日光新。綠柳靑楊萬片春。誰敎黃花開滿樹。莫先衆卉替洪匀。多情野鳥爭枝墜。有意岸蜂抱蕊嗔。物理推來俱自得。肎把神巧做爲人。</text>
<title>金祥翁挽 三首</title>,<text>丱角交情到老新。大家風采自超倫。隨省不狎幕賓欵。居匱猶勤濟族貧。魯泮占名非謂晩。漢官通籍是由身。百年期短雲程遠。病客窮山淚滿巾。</text>
<title>金祥翁挽 三首 其二</title>,<text>琳宮把臂昔年歸。萬片花飛點客衣。共折瓊枝襲玉珮。同添兕酌永斜暉。石浮欲補南天缺。樓起將伸北禪威。物色名區今不老。可憐陳迹已成非。</text>
<title>金祥翁挽 三首 其三</title>,<text>一脚無端着不牢。天涯悵望月獨高。優遊聊且爲貧計。出處何曾問我曺。世路知音自古少。人間歌迹與誰翺。從來吾道常如此。歎息題詞心獨勞。</text>
<title>遣興</title>,<text>春度乾坤雨露多。夾城桃李滿家家。日暄沙暖䲶鴦宿。風急簷虛燕子斜。短弄何人吹玉笛。長吟此處動金笳。爲貧且莫貪榮寵。榮寵今時不足誇。</text>
<title>蟬</title>,<text>秋雨蕭蕭灑北林。寒蟬切切抱枝吟。已從人世三緘口。復向蒼穹一訴心。不爲靑春饒皓髮。難將赤血灑孤襟。暫時曉露充飢渴。肎作花叢百舌音。</text>
<title>秋深</title>,<text>秋深空谷芳菲歇。綠水靑山共寂寥。遂有白雲呈巧變。始看赤葉弄嬌嬈。百年世事微陰過。萬里長懷鬂髮凋。滿架詩書成冷落。一盃聊且慰今朝。</text>
<title>秋盡</title>,<text>秋盡江南白髮催。月臨巖壑瘦顔開。爭如淸影動幽興。不奈年芳隙駟廻。少壯幾時老將至。詩書架上半成堆。蕭條何處夢周聖。叢菊花邊停酒盃。</text>
<title>戊辰立春大雪</title>,<text>玄冬䨓雨去年異。積雪靑春今歲多。不識疾威緣底警。可憐野外積醎鹺。蟄蟲欲振花盈樹。嫩葉將抽冰滿柯。此日山翁愁不極。更深草閣苦吟哦。</text>
<title>李氏江亭</title>,<text>春到江皐水定肥。高臺寂寞雨霏微。深樽北海空明月。爽氣西山對落暉。紅染桃花點點落。靑歸柳葉絲絲飛。誰家玉笛鳴嗚咽。聲入滄波霑客衣。</text>
<title>丁卯春。余見希顔於寓舍。從天淵臺下。過溪上而歸。今春。希顔病歿。余往哭之。復過淵㙜歸。依然前度物色。感而賦之。</title>,<text>日暮征驂傍水隈。江天寂歷鳥雙廻。草生新蘂孤根沒。樹老舊枝落葉哀。汀霧馬分細路入。岸花棹拂孤㠶開。可憐宇宙存亡恨。獨上天淵最上臺。</text>
<title>春雨</title>,<text>細雨東風二月時。千峰萬壑水聲滋。滄浪睡濶蛟龍宅。楊柳啼高䲶鷺枝。芳草細花誰更賞。蒼顔白髮無人知。謾將行墨消長日。不厭流霞滿滿巵。</text>
<title>春雪</title>,<text>昨夜東風氣欝烝。陰雲淅瀝雪侵凌。踈籬見壓拜難起。野陌被欺種未勝。大地蒼茫瑤界看。蓬門寂寞玉樓升。百花自此不須發。寶樹瓊英滿隴塍。</text>
<title>次沈身之草堂韻</title>,<text>隰有蒹葭山有松。棘籬茅屋水雲中。百年流落仍隨爾。三世卜隣也到儂。林月逈明犀酌共。溪風不斷鶴鬚同。可憐履屧相從處。翫柳尋花更問農。</text>
<title>別鄭仲瑞 聖彦。敬庵門人。方收拾文藁。</title>,<text>敬老門牆奉袂人。當年旨訣誰能親。瑤琴昔許兩三弄。寶軸今須四五新。責沈文成心詎僞。見侯禮至意專眞。莫嫌臨別語重複。同志離居卽比鄰。</text>
<title>襄陽客舘夜作</title>,<text>北郭門前畵角哀。參橫月落更籌催。他鄕永夜愁誰語。短燭燈花喜自開。好事無人送一盞。霜光有意過雙梅。江湖世路同翻覆。指點靑山首更回。</text>
<title>早春</title>,<text>早春寒雨謾霏霏。滿壑雲暝水亂飛。充塞兩間皆霧露。乾坤此夕少光輝。東風不解仁恩過。南畝無端大麥稀。江上層冰全凍寒。何愁鴻鴈北來歸。</text>
<title>春望</title>,<text>登高遙望意難窮。萬里春光處處同。匝地濃花烟霧裏。連天碧草惱愁中。吾衰不復周公夢。詠舞願追曾點風。鶴唳鶯歌幽興足。只嫌濁酒一盃空。</text>
<title>秋雨</title>,<text>三秋雲雨長昏陰。病客空山思不禁。淸霜不放黃花發。白髮羞看錦竹林。大野茫茫禾草死。高峰寂寂水泉深。九重無奈蒼生疾。萬戶東城半已沉。</text>
<title>送申順興士仰解官歸京 二首○士仰弟。亦爲順興。故末句及之。</title>,<text>五馬頻嘶竹水西。白山風起孤雲低。驛亭細草傷心碧。官道名花碍眼齊。一片香沉隨篋洗。百篇詩幷滿囊攜。憑君前後剩淸操。應有俸錢到若溪。</text>
<title>送申順興士仰解官歸京 二首○士仰弟。亦爲順興。故末句及之。 其二</title>,<text>洛城三月百花飛。日日連騎畫卯歸。斗食於人何所有。十年知己竟相違。白雲洞裏逢迎罷。鴨脚樹邊嚶鳥稀。復問前期這處地。蕭踈鬂髮已成輝。</text>
<title>送鄭醴泉志翼解官歸 二首</title>,<text>知樞公後圃翁門。顯祖彌甥相國孫。紈袴無勞行禮好。儒書從看飭躬敦。春深雌閣調淸瑟。花拂錦筵點酒樽。此日福星移北去。篠驂延拜滿江村。</text>
<title>送鄭醴泉志翼解官歸 二首 其二</title>,<text>古人自重同僚誼。將作監中昔共馳。樗散元非松桂侶。交情不翅范張知。南州邂逅始豈願。北渚別離卽此時。日落峴山春草綠。暮年心緖不無悲。</text>
<title>晝夢</title>,<text>晝夢昏昏亂似麻。山風送雨枕邊斜。媚春鶯囀靑靑柳。暎日蝶捎白白花。平地誰知生逆浪。眼前無奈沒人家。只應一睡千年度。衰懶不關心力加。</text>
<title>辛未三月。雪仍大寒。</title>,<text>無端積雪妬春深。凋盡江南楓樹林。日入山樊雙兕吼。風吹水國一龍吟。苦循鬂髮星星白。強把酒樽滿滿斟。忽見黃鶯枝上囀。獨鳴開運壓羣陰。</text>
<title>葛川道中</title>,<text>石逕欹仄岸綠苔。江天寂歷鳥飛來。汀花未發靑春暮。山雪初消白日廻。空外世緣隨兩髩。眼前幽賞有孤臺。浮雲水上多奇變。不惜村醪滿一盃。</text>
<title>江臨臺</title>,<text>落日高臺逈登臨。江天風雨氣蕭森。天分嶽勢白山遠。地合泉聲赤海深。鷗鷺羣飛時上下。魚龍競出自浮沉。桃源不是眞仙界。莫敎漁郞別處尋。</text>
<title>鄭仲瑞挽</title>,<text>時賢多出敬庵門。東邑鄭君質地惇。授几禮勤事一義。築場誠切致三恩。承家每勖先生胤。紹緖輒敦夫子孫。此道今人誰得似。九泉猶有不慙魂。</text>
<title>贈鄭彦瑞 麟彦。時鄭求田於葛川。有卜居之意。</title>,<text>天作奧區地勢廻。大江中斷衆山開。面前花落靑霄雨。洞裏魚駭白日䨓。野叟耕雲仍宿飯。溪童釣月好斟盃。攜家他日幽棲計。咫尺已輸鄭谷來。</text>
<title>往歲。尼山尹侯 光蘊 宰奉化時。鄭彦瑞仲瑞兄弟偕來。與余甚善。旣歸。尹侯及仲瑞相繼而歿。彦瑞獨來訪余。追惟舊誼。不禁愴然。又賦贈此。</title>,<text>春到江南百草香。逢君此日思逾長。雙鳧影斷天空濶。隻鴈聲嘶地混茫。古往今來皆涕淚。生離死別揔悲凉。明年儻踐入山約。重續舊遊雲水鄕。</text>
<title>洪伯仁挽</title>,<text>南州飄泊問幾春。百歲交情去益親。白首異鄕同契濶。靑雲世事自繽紛。從知丹穴無凡羽。會見名家有好人。宇宙卽今存歿恨。遊從無復舊時倫。</text>
<title>趙監察 元升 挽</title>,<text>憶昨遊從泮水春。惟君自是嶺鄕人。窮經白首槐陰密。跨馬靑雲苜飯新。準擬鵬圖隨海運。忽驚雞夢厭風塵。可憐旅櫬南歸日。行路猶穪冠廌臣。</text>
<title>金士章 曄 挽</title>,<text>吾祖昔年此地遷。君家莽蒼水雲邊。共棲林壑四三世。同老奉平一百年。契誼無論孔李舊。交情遠過䨓陳前。靑山不厭埋敦士。俯仰難禁涕潸然。</text>
<title>李生 景澤 挽 李臨終有自挽。故詩用其意。</title>,<text>陶令自題哀挽詩。安時處順更無疑。將心卽欲質神鬼。行己何曾有累疵。常棣聯株攀桂影。蟠桃結子看瑤枝。臨終數句辭悽切。春老北堂寸草萎。</text>
<title>金丈 景沆 挽</title>,<text>吾鄕耆舊虎溪潯。文雅風流自古心。重霤不關雨倒壁。虛簷方喜月窺襟。手中不釋靑鏤管。頭上未饒白玉簪。可惜西那樹一折。素秋薤露動哀吟。</text>
<title>權昌言 謩 挽 二首</title>,<text>白首苦吟人世間。欲言往事淚先潸。前年原父歸黃土。今日阿連又碧山。磊瑰平生誰復識。琬琰此夕不重還。斜陽衰草兎鼯徑。冷雨斷烟繞水灣。</text>
<title>權昌言 謩 挽 二首 其二</title>,<text>結契未渝霜雪前。早覺浮生行就盡。却嗟知己不長年。邑庠飮酒忝賓地。回首溪齋涕淚懸。往年。公行飮禮于溪院。戒余爲賓。今秋花府行禮時。</text>
<title>次鳳城養老宴韻。呈崔明府。</title>,<text>簫聲咽咽響高陵。爲是今年年糓登。治政莫先耈老養。示民要使孝仁增。黃婆白叟來升席。虞典夏謨禮可徵。同樂太平太守事。詠歌頌祝豈吾能。</text>
<title>次贈權仲會</title>,<text>隱君入峽自今年。布褐未完室磬懸。空外世緣鄲枕夢。面前生涯嶽柴禪。寒魚上水擬尋壑。古本出山只作裷。拚得一身無限苦。不曾解作逐貧篇。</text>
<title>申進士伯獻 瑊 挽</title>,<text>自哭金山徵士後。典型猶有過庭兒。弱齡妙契玄文旨。人世空懷逝水悲。魯泮賦詩難再得。江南書信自來遲。白頭更欲題哀挽。影斷孤雲雙淚垂。</text>
<title>權伯益 錫揆 挽</title>,<text>緬憶招提邂逅日。居然四十四年秋。興盡看雲還倚嶺。趣深觀雪獨登樓。別來消息祝家耈。老去情懷沈隱侯。甲友卽今都已喪。白頭如我涕長流。</text>
<title>甲戌春分。大雪極寒。</title>,<text>風高雪積日西斜。萬壑層冰銷暮霞。誰握金錐釘半地。難將靑麥種陽坡。谷蘭不解孤根宿。汀柳偏嬌春物華。分日沍寒須莫怨。東君已綻小梅花。</text>
