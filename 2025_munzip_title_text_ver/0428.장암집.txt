<title>自樓巖。入丈巖。載白鵝一雙，菊花一盆。偶吟</title>,<text>驅馬上松峴。秋雲一逕斜。移家無長物。盆菊與籠鵝。</text>
<title>歸樓江路。遇李生。書贈。</title>,<text>爲愛山花好。閑吟出洞遲。逢君坐溪石。不覺樹陰移。</text>
<title>在雉城時。贈孝子姜敏仁。</title>,<text>高風吳季子。至孝晉王延。趾美寧無自。世稱乃祖賢。</text>
<title>淑齊。卽重峯先生謫居此州時。所畜後裔也。妓流中。稍有英華。能道其先系故事。不堪悽感。書贈一絶。</title>,<text>重峯曾謫此。見汝益悽吁。休道澤將斬。猶勝屋上烏。</text>
<title>大歸忠鄕。寄示舍弟仲楫。</title>,<text>風雨出城日。湖山永老期。終南看漸遠。更誦栗翁詩。</text>
<title>大歸忠鄕。寄示舍弟仲楫。 其二</title>,<text>才北又南下。悠悠歎此生。鴒原飛急處。來去摠關情。</text>
<title>送人赴燕</title>,<text>男兒疆外役。前輩以爲榮。如何今日事。老膽起崢嶸。</text>
<title>先祖松江公宜月亭一絶。膾炙今古。不肖小子。繼按藩節於百餘年之後。人以爲先祖有吟。後孫不續。爲忝也。或謂後人才調。萬不及先。而強續之。爲眞忝也。余謂兩言皆是。而區區愴感之餘。竊以載名其下爲榮。眞忝之譏。有不暇恤。觀者恕之。</title>,<text>往事憑誰問。三山路更遙。當年芳草句。今日夕陽橋。</text>
<title>先祖松江公宜月亭一絶。膾炙今古。不肖小子。繼按藩節於百餘年之後。人以爲先祖有吟。後孫不續。爲忝也。或謂後人才調。萬不及先。而強續之。爲眞忝也。余謂兩言皆是。而區區愴感之餘。竊以載名其下爲榮。眞忝之譏。有不暇恤。觀者恕之。 其二</title>,<text>春愁正如海。迢遞玉樓遙。夜夜思君夢。長川十里橋。</text>
<title>詠頒賜扇</title>,<text>一揮淸我面。再搖淸我襟。莫以逢秋棄。天恩銘在心。</text>
<title>北謫虛川。行到金城。寄大學士金達甫 鎭圭。</title>,<text>平生知有國。不復爲身圖。殘年大狼狽。傍人笑太愚。</text>
<title>偶吟</title>,<text>宵宵守玄意。悠悠忘世心。閉門終日睡。風雨在西林。</text>
<title>九月二十四日。有客來訪。酌酒泛菊。吟成一絶。</title>,<text>病止陶公酒。逢君試引觴。寒花香滿把。聊作後重陽。</text>
<title>聞尹台丈査事快卞。寄示仲綱令。</title>,<text>聖鑑明如日。群疑釋似氷。樞機君更愼。無取世人憎。</text>
<title>歲己卯仲春。釋者一行。來訪于樓巖。歷歷道海上事。輒噓唏欲涕。余嘉其不變初心。書贈一絶。</title>,<text>南州識面日。垂涕道前事。終始爾能全。足羞當世士。</text>
<title>次舜兒韻 二首</title>,<text>山家無曆日。未信雪中春。盤有細生菜。方知是令辰。</text>
<title>次舜兒韻 二首 其二</title>,<text>澗雪初開逕。東牕朝日暾。臥床梳短髮。熾炭理淸樽。</text>
<title>感吟</title>,<text>好事都消盡。憂端無已時。如何顏氏樂。一瓢不改移。</text>
<title>吟夢 思慮多端。則夢必煩。自數夜無思無慮。夢亦不煩。喜而題之。</title>,<text>日日千吉夢。不如一夢無。天君泰然處。隨遇卽坦途。</text>
<title>送汝高往參萬東祠秋享 二首</title>,<text>籍甚春秋謗。朝廷獨不知。傷心送君去。一酹萬東祠。</text>
<title>送汝高往參萬東祠秋享 二首 其二</title>,<text>異言喧一世。無地讀春秋。華陽祠下水。咽咽向西流。</text>
<title>丁酉七月十三日。承批後。回棹向樓巖。</title>,<text>聖主垂衣日。老臣乞骸歸。滿載江湖興。一棹泝夕暉。</text>
<title>絶句</title>,<text>巖畔三樹花。獨全一春節。托根幽且深。免被樵童折。</text>
<title>在洛承長銓命。留疏徑還。還家日偶吟。</title>,<text>晩杏初飄雪。小桃欲綻花。夕盤山菜足。依舊野人家。</text>
<title>楚山謫中。憶雲山李德哉。</title>,<text>鴨水流入海。雲山何處尋。兩地長天月。相照一片心。</text>
<title>偶吟</title>,<text>雨收山有色。風定水無聲。心上除煩惱。分明見性情。</text>
<title>偶吟 其二</title>,<text>舟在風中波。纔南又向北。苟無柁以正。終日不停泊。</text>
<title>與族弟湜別口號</title>,<text>平湖來夕潮。前山收積雨。把杯問後期。別愁生遠樹。</text>
<title>智島棘中。敬次尤菴先生絶句韻。</title>,<text>南北三千路。他鄕亦有花。對花仍對酒。何必在吾家。</text>
<title>釋者一行。曾受知於尤菴老先生。今又從權遂庵之門而來見我。出示先生海上絶句及遂庵和詩。要余次韻。余嘉其舍其徒而從吾道。遂仰次原韻。以贈之。</title>,<text>丈席從遊客。于今在世稀。逢君聽舊事。不忍送將歸。</text>
<title>次宋台玉汝寄示韻 時宋公。亦謫康津。</title>,<text>無論有無罪。同道又同心。嶺海焉能殺。各自保千金。</text>
<title>編配高陽。尤菴先生寄示一絶。敬次原韻。丙寅</title>,<text>滄浪一曲媿漁翁。自取非緣世網工。誤辱師門珍重誨。行藏要與昔賢同。</text>
<title>丁卯春謫居時。遊韓汝重釣巖。巖上杜鵑花滿發。主人呵禁人折。一日。家奚來。折杜鵑滿把而來。不勝嘆惜。作一詩以謝。汝重爲其釣臺。曾有五戒。其一日毋納俗客云。故末句及之。</title>,<text>狂奚折取杜鵑叢。減却春山一半紅。遙想仙家申五戒。從今不許俗緣通。</text>
<title>寄玉堂二宋 疇錫。字敍九。相琦。字玉汝。</title>,<text>東來一札慰離居。日午茅簷睡罷初。這裏生涯君莫問。對賓無酒食無魚。</text>
<title>戲贈姝城妓一枝 姝城。文川別號。一枝。其邑名妓也。赴雉城時來謁。故書贈。</title>,<text>春盡關河未有梅。驛亭今見一枝開。孤芳謾被棠陰閉。無復尋香蛺蝶來。</text>
<title>題丈巖 辛未</title>,<text>十里煙霞小洞天。瓊花琪樹玉山川。只今三島迷眞贗。誰識人間別有仙。</text>
<title>卜居</title>,<text>曾非仁智樂山水。秪爲林泉適我情。多少行人休借問。先生於世不傳名。</text>
<title>秋山書懷</title>,<text>小泉幽咽枕邊鳴。颯颯寒風半夜生。倦客無眠倚牕坐。千林落葉盡秋聲。</text>
<title>家姪瑞河。寄來靑藜杖。</title>,<text>阿咸憐我老無力。寄與靑藜赤脚來。擁腫天成眞似我。只應相對兩無猜。</text>
<title>書齋夜坐</title>,<text>人間萬事摠虛名。悔被塵纓誤半生。晩築幽居聽溪水。覺令心地十分淸。</text>
<title>權持平致道見訪巖棲時。幽谷察訪在坐。戲吟。</title>,<text>棲身巖竇隱名姓。野老猶稱舊翰林。門外時來車馬客。入山當日未全深。</text>
<title>丈巖學徒金鼎九。雪中見訪。書贈。</title>,<text>匹馬江關穿雪來。病餘懷抱一時開。故山消息憑渠問。依舊松陰碧澗隈。</text>
<title>丈巖學徒金鼎九。雪中見訪。書贈。 其二</title>,<text>話到三更燭燼殘。後期留與暮春間。歸將一語輸猿鶴。爲我慇懃護碧山。</text>
<title>辛未臘月初四日夜。聞松江先祖追削之報。不勝冤憤。聊吟一絶。</title>,<text>萬事人間無不有。昔賢先獲我心悲。戴盆私痛那堪說。宗國憂深不可支。</text>
<title>臘後寒威陡緊。盆梅被勒未開。</title>,<text>好事風流井井陣。三千粉黛列相向。軍門號令嚴如霜。一鼓銜枚勒未放。</text>
<title>李生誦傳權遂菴絶句。仍用其韻以贈之。</title>,<text>一筇蘿逕帶淸芬。谷口尋人意更勤。爭耐前溪分散後。夕陽門掩萬山雲。</text>
<title>記夢</title>,<text>縹緲終南入望頻。五雲何處是中宸。夢魂不識長沙遠。夜夜歸朝寶座春。</text>
<title>寄玉堂諸君</title>,<text>卽今經幄萃多聞。吾子偏承雨露恩。能記當時簪筆伴。雪邊茅屋負朝暄。</text>
<title>送南敬伯還京</title>,<text>客中無日不追隨。怊悵今朝送獨歸。最是別愁難盡處。江潭芳草漸菲菲。</text>
<title>溪上垂釣。走筆贈尹姪希宣。</title>,<text>江潭芳草雨初歇。獨把長竿下釣磯。堪笑此生機未息。近前鷗鷺自驚飛。</text>
<title>與童兒對菊呼韻</title>,<text>繞砌黃花滿意開。對花連倒兩三杯。餘興夜深猶未已。滿天霜月起徘徊。</text>
<title>十月盆菊</title>,<text>獨愛黃花耐雪開。爲儲盆土向陽栽。孤芳不管繁華事。無復尋香蛺蝶來。</text>
<title>見金仲直書。中有解事愚戇語。戲題。</title>,<text>人言君戇甚長孺。我識吾愚似邴原。愚戇從來難適俗。不如歸守故山樊。</text>
<title>明川。別洪判官暹。</title>,<text>北來二十有餘日。送盡故人無一人。明向鬼門關外路。亂山斜日獨沾巾。</text>
<title>途中</title>,<text>浹旬淫雨滯行期。馬怯衝泥僕病飢。乍待晨晴尋去路。遠山嵐翠總生疑。</text>
<title>贈安邊太守</title>,<text>關外相逢卽故人。眼前時事足沾巾。知君欲就歸來賦。須趁湖山未暮春。</text>
<title>次龍姪韻</title>,<text>一病江湖歲月深。憂懸王室涕難禁。分明獨有西牕燭。也照孤臣未死心。</text>
<title>亡姪龍河舊宅感懷</title>,<text>存沒無端一愴然。憐吾猶未了塵緣。今來重續新梅詠。未定推敲憶爾賢。</text>
<title>次金山倅載而</title>,<text>莫嘆銅綰絆人留。無事江湖亦白頭。漢廷已迫三空厄。不獨雷封百里愁。</text>
<title>臘前梅發。與兒輩呼韻。</title>,<text>陽復乾坤淑景新。一枝梅蕊最先春。巡簷盡日寧無意。欲向西方寄美人。</text>
<title>李聖培留聞韶。有戲詩。聊次以謝。</title>,<text>新詩來自半千程。句句精神字字情。老子風流衰歇甚。白頭贏被少年輕。</text>
<title>偶吟</title>,<text>夢中憂樂元無像。世事乘除本不常。除匪爲憂乘匪樂。不如長醉兩相忘。</text>
<title>壬申有故。未遂移峽之計。感懷書贈丈巖主人。</title>,<text>世故惱人不暫閑。鬢邊贏得雪斑斑。今年又失移家計。空遣春花落滿山。</text>
<title>睡起</title>,<text>晝靜山齋午夢回。綠陰庭畔暫徘徊。倚巖時復臨溪水。白鳥含魚上釣臺。</text>
<title>與冠童泝瀛浦偶吟</title>,<text>午風晞髮泝淸流。穿柳尋花處處留。最愛瀛洲朝雨後。一條濃翠畫中收。</text>
<title>幽事</title>,<text>幽居寂寂不開扉。爲是山中俗客稀。興來曳杖時出谷。平郊閑帶夕陽歸。</text>
<title>愁</title>,<text>美人消息隔年違。天外愁看一雁飛。有酒十千終莫賴。滿山風雨獨關扉。</text>
<title>自丈巖歸江上</title>,<text>携興入山山不厭。歸來江閣更多情。行裝付與江山裏。明月淸風老此生。</text>
<title>次家姪龍河聽琴亭韻</title>,<text>金丹無驗劫灰寒。華表千年鶴未還。一曲峨洋誰復聽。古梅春入數枝殘。</text>
<title>有感</title>,<text>志欲忠君君不信。道將扶世世皆疑。人間何物可人意。野鳥山花是舊知。</text>
<title>送李參議 弘迪 赴燕</title>,<text>越吟吳戀未歸身。薊樹燕雲獨去人。萬里之行經歲別。如何今日不傷神。</text>
<title>偶因微事。詬詈婢僕。甚費聲氣。忽思程夫子戒張思叔說。不覺媿悔。翌朝吟成一絶。以自警。</title>,<text>每將聲氣戒粗暴。無奈潛藏闖發時。知過何須年五十。今朝要識昨朝非。</text>
<title>寄主倅宋玉汝。求題攀桂亭。</title>,<text>一自東林題壁後。靈區剛被世人知。由來物色終難祕。分與諸君買好詩。</text>
<title>聞李繡衣廷馦訪攀桂亭。題詩壁上而去。次韻。</title>,<text>聞道仙郞枉叩扉。山中採藥未言歸。塵埋石塌無人掃。童子何曾記繡衣。</text>
<title>聞崔都憲錫鼎歷訪丈巖不遇。和李御史韻。</title>,<text>經春一疾掩江扉。桂老山中也未歸。浪遣騷人賦招隱。却嫌塵染芰荷衣。</text>
<title>用槐東諸君韻</title>,<text>玉澗淙淙夜有聲。乍疑風雨屋簷鳴。無端驚起幽人睡。但見西牕曉月明。</text>
<title>寄淸風府伯金士肯 構</title>,<text>論說豎橫箇箇眞。末稍常患近奇新。聖賢文字元平易。無甚窮探枉費神。</text>
<title>次遂庵寄示韻</title>,<text>札翰翩翩喜再臨。二回披讀見情深。自憐久滯漳濱疾。孤負山陰雪棹尋。</text>
<title>除夕。擬謁季氏。間路崎嶇。半途而還。感而有吟。</title>,<text>浮世行年五十強。步趨艱澁鬢滄浪。坳堂咫尺難超越。還擲枯筇上土床。</text>
<title>謝遂菴惠新曆</title>,<text>堯蓂頒及採芝翁。寄與田家俾省農。認得山中無所事。四時都付一花叢。</text>
<title>咸山館。敬次先祖絶句韻。幷小序。</title>,<text>十月咸山客又來。百年陳迹有高臺。當時物色渾無改。候雁南飛菊政開。</text>
<title>又敬次咸興客舍韻</title>,<text>輕舟我欲問仙源。城外長川近海門。玉髓瓊漿如不得。且須傾倒紫霞樽。</text>
<title>昨承疏批。又未蒙遞。進退維谷。呼燭書懷。示朱正郞宅正。</title>,<text>夜雨廉纖屋溜鳴。小堂孤燭照人明。關心去就仍無寐。國計身謀兩不平。</text>
<title>八月十五日。卽大殿誕日也。與都事崔慶湜，判官李夏亨。行望賀禮。禮畢出門。海天欲曙。朝日未昇。一朶紅雲。黃道啓明。怳若身登文陛。顏近尺五。不堪戀闕之懷。遂感吟一絶。示同事諸君。甲申。</title>,<text>山呼聲裏曙光開。禮罷公庭次第回。莫道長安十里隔。五雲多處是蓬萊。</text>
<title>遞北伯而還。朱正郞遠別於龍津書院。題扇面以贈之。</title>,<text>世人最說分時苦。老子偏多別後愁。匹馬超超南去路。相思何處獨登樓。</text>
<title>龍津書院。謁老先生眞像。</title>,<text>肅肅靈宮海一隅。誰敎氓俗識眞儒。巖巖氣像傳神地。百代猶能立懦夫。</text>
<title>乙酉秋。余在延豐之丈巖。拜玉署長。同時直齋李汝九。有中丞之除。淸風權遂菴。以都憲有召命。遂庵之弟有道。適挈歸黃江。又除大諫。延，淸兩邑。相距不百里。而三司之長及亞長。一時竝出於其間。好事者。至以德星聚稱之。槩指遂菴，直齋而云也。余以不才。適叨匪據。亦續貂於指目之中。此爲可愧。然不可無述。聊以一絶。仰呈諸君子。冀或次或和。留作後日之觀云。</title>,<text>有斐堂隣寒水齋。同時吾輩長三司。此間定有天文動。張大何須太史知。</text>
<title>余以丙戌四月。有對吏之厄。閱六旬。始脫幽縶。仍命編配淸風地。六月十四日。去國。纔到忠鄕。阻雨不得趲程。舍馬登舟。十九日夕。始到配。雨後峽流甚悍。泝上頗艱。感吟一絶。</title>,<text>微臣罪大責猶薄。落日危灘上峽舟。雨後百川爭奔壑。一心朝海幾時休。</text>
<title>雙溪書室答客問</title>,<text>休問生涯更若何。老來貪得莫吾過。年年春暖秋涼夕。山月溪風占獨多。</text>
<title>州倅遺以白花桔梗數三莖云。啗之。能令白髮還黑云。戲吟。</title>,<text>使君遺我草三莖。却老神方不翅靈。頭上素絲猶堪黑。難醫澤畔槁枯形。</text>
<title>七夕</title>,<text>七月七夕秋氣早。梧桐葉上最先驚。欲歸未歸江南客。旅館無眠聽雨聲。</text>
<title>壬辰季秋。與遂翁往參華陽萬東祀事。</title>,<text>不聽溪聲已四年。歸來物色尙依然。山頭秋月照寒水。心法分明一揆傳。</text>
<title>壬辰季秋。與遂翁往參華陽萬東祀事。 其二</title>,<text>祠成地覆天翻後。人返十生九死餘。此去滄桑知幾變。長年無術笑三閭。</text>
<title>平日。每有憂樂之兆。必前期夢侍嚴顏。辛卯東遷平昌。乃於十二月二十一日夜。又夢侍如平日。不任感愴。抆血題一絶以記之。</title>,<text>幽明永隔晨昏禮。風樹悲纏四十春。冥冥每軫惟憂念。祥孼先憑夢裏申。</text>
<title>雙溪祝堯亭。待申正甫靖夏。</title>,<text>星軺今日宿何州。爲待行旌上小樓。酒滿金尊賓滿座。箇中無事不風流。</text>
<title>將赴陟州。歷訪遂翁。臨別黯然。吟呈一絶。</title>,<text>古今無限贈行辭。何事人稱沈約詩。自是衰腸多涕淚。臨分不敢問前期。</text>
<title>寧越江邊望魯陵有感</title>,<text>遠客停驂帝子洲。九疑深處暮雲愁。居民解說當年事。恨入江波咽不流。</text>
<title>竹西樓傍。舊有竹林。未知自何時。鞠爲茂草。余惜其有名而無實。適値天中節。好雨灌地。移竹數千竿於舊址。以復其舊。仍吟一絶以記之。</title>,<text>太守到來無一事。雨中移得竹千竿。會看早晩成林日。贏得炎天分外寒。</text>
<title>南川之西楓潭一曲。卽故丹丘李公別墅也。今其後孫萬楷甫。能世其家。保有舊業。邂逅逆旅。講求世誼。仍指示丹丘公與吾先祖松江公。酬唱篇什。索和甚勤。不揆猥拙。敬次原韻。</title>,<text>喬木百年尋舊好。相逢一笑兩無疑。荷衣不受緇塵染。詩禮家風世孰知。</text>
<title>彈琴臺舟中。送赴燕使權有道 尙游。</title>,<text>仙槎泛泛下琴臺。此別如何使我哀。臺下長江流入海。朝天路異古登萊。</text>
<title>寄覺淵寺諸君</title>,<text>禪堂秋日會群英。想得霜鋩色發硎。却恨老夫衰懶甚。一筇無路扣雲扃。</text>
<title>與成君進，鄭宗之，李君獻，姜叔重。步自丈巖。遍賞瀛浦。次君進韻。</title>,<text>物外偶然集勝流。來尋方丈又瀛洲。山中叢桂秋應好。可復攀援續此遊。</text>
<title>槐東諸君滯雨。連枕呼韻。</title>,<text>曉來微雨釀秋聲。添作淙淙玉澗鳴。遠岸煙收紅葉徧。溪山光景更分明。</text>
<title>贈成生佑漢鳳擧</title>,<text>衡扉晝掩獨吟痾。感子慇懃冒雨過。田婦亦能謀餉客。提筐催摘水中禾。</text>
<title>雁</title>,<text>寒鴻新自塞天賓。行過秦城問幾辰。強把深杯愁不飮。無端雙涕滿衣巾。</text>
<title>奉送李參議 弘迪 赴燕</title>,<text>冠巾天地愧吾生。鴨水年年送此行。君去試過燕市上。爲余先弔古荊卿。</text>
<title>詠楓潭主人盆梅</title>,<text>臘盡西湖未有梅。君家始見北枝開。無論月下橫斜影。最愛微香入酒杯。</text>
<title>贈贊上人 僧學贊。頗解文字。</title>,<text>如師論道見曾稀。打破天堂地獄非。可惜一魔除未盡。空無餘法尙依違。</text>
<title>贈贊上人 僧學贊。頗解文字。 其二</title>,<text>癡坐幽懷與語誰。偶逢仙衲始開眉。羨君不管人間事。一錫西東任所之。</text>
<title>別海伯李德哉 宜顯</title>,<text>暮年非復別離時。把酒長吟沈約詩。衙罷芙蓉新月上。淸光分與故人知。</text>
<title>題亡弟德游寢屛</title>,<text>想應精魄未全昧。塘草何曾入夢來。舊壁空餘小屛在。一回披來一回哀。</text>
<title>寄金達甫，韓愼甫。二公各於書中。有戒酒，戒色之語。故戲吟。</title>,<text>達惟戒色愼惟酒。愛我平生有二公。喪德妖渦猶可遠。破愁難忘麴生風。</text>
<title>失睡</title>,<text>少日春宵嫌苦短。老來尠睡漸覺遲。從玆無復周公夢。尼父曾嘆甚矣衰。</text>
<title>在虛川。聞家眷下鄕時。朝衣服。盡爲偸兒所竊去。遂吟一絶。</title>,<text>山巾野服未尋初。漫向詹龜問卜居。何物偸兒能解事。在公衣篋一空虛。</text>
<title>悼念亡姪龜河 新月滿庭。不堪愴懷而有吟。</title>,<text>磵梅欲動草新靑。觸目愁多醉欲冥。人去秪今消息斷。謾留明月滿空庭。</text>
<title>讀大學</title>,<text>齊家治國平天下。一部曾傳能事畢。從古聖賢無剩語。一言一句皆眞實。</text>
<title>丙申仲春。見趙正言子以疏感吟。</title>,<text>父師不可貳而分。輕重他時恐及君。財相分明天地義。休將口舌謾紛紛。</text>
<title>舟次驪江。次圃隱先生淸心樓韻。</title>,<text>明時乞退計難成。漏盡何由息夜行。逐逐秪今緣底事。也非功利與名聲。</text>
<title>戊戌暮春。留疏徑還。有吟。</title>,<text>鳳城留滯日如年。八彩終違咫尺天。休道故山歸興足。終南回首涕漣漣。</text>
<title>奉安聖上御帖耆老所後。乘舟歸鄕。</title>,<text>幸覩無前聖世儀。片舸歸趁早春時。江山處處花爭笑。似喜吾行未失期。</text>
<title>到泊佳湖</title>,<text>風送歸舟帆勢輕。宿盟鷗鷺近前鳴。山靈亦喜吾行信。故遣山花一笑迎。</text>
<title>贈淸風太守尹澤春卿 二首</title>,<text>太守此行望若仙。飄然笙鼓杳秋天。異時莫負尋山約。老脚猶能渴赴泉。</text>
<title>贈淸風太守尹澤春卿 二首 其二</title>,<text>衙罷公庭理古琴。寒天孤月漾波心。世間欲識眞仙趣。須向凝淸閣裏尋。</text>
<title>戊戌閏八月初四日。終宵失睡。有吟。</title>,<text>碌碌無奇七十春。謾成昭代一逋臣。輾轉中宵無夢寐。上憂宗國下憂民。</text>
<title>源泉祠有感</title>,<text>惟公觀化七回春。應笑吾生尙世塵。一曲溪山文會地。凜然遺像最精神。</text>
<title>送洪甥丹陽倅赴郡</title>,<text>丹山碧水憶前賢。送爾茲行望若仙。早晩相期寒水老。扁舟泝上島潭天。</text>
<title>次舜兒讀朱書韻</title>,<text>句句實理字字香。寒泉編帙味何長。其要只在眞知篤。臨卷何須歎望洋。</text>
<title>竹西樓東畔。見梧桐花殘。感吟。</title>,<text>碧梧樹老半無枝。花吐殘春暮雨時。鳳鳥不來歲將晩。狂歌悽斷德之衰。</text>
<title>松江先祖與崔孤竹慶昌。交道不泛。若弟兄焉。孤竹之孫奎瑞。與余能全繼世之誼。其子相履早登第。黨論甚峻。乙未夏。自其聘父江陵任所。來觀竹西樓。潛往潛返。使我不知。去後聞之。吟成一絶。</title>,<text>松竹之交古亦稀。于今五世不相違。過門令我終無憾。過者非非我者非。</text>
<title>寄申尙書 銋 耽羅之行</title>,<text>先朝耆社陪遊人。屈指今年近九旬。一進忠言天不鑑。三千海島渺無津。</text>
<title>舜兒吟呈七十吟次答</title>,<text>莫言遐壽古來稀。七十於吾身見之。齒一還應容易得。德臻彌邵也難期。</text>
<title>聞尤菴黜享</title>,<text>俘虜復官賢黜廟。駸駸行見華爲夷。災深洪水人將食。天下誰能隻手持。</text>
<title>丙寅以史事。謫配高陽。寓先壟下。</title>,<text>歸田未早決。祿仕久營營。敢擬辭令嫺。猶嫌記注名。微臣罪難貸。聖主務從輕。密邇先壟下。杜門送餘生。</text>
<title>次沈持平 權 聖可韻</title>,<text>一臥經旬疾。門前雪滿山。故人來薄暮。童子掃荊關。正喜君詩鍊。難醫我性頑。任他爲世棄。隨分保餘閑。</text>
<title>次李生聖培韻</title>,<text>特地淸溪曲。蕭然一草廬。聯鑣經險道。携酒問幽居。話舊頻移席。傷時謾濕裾。別來已多日。懷緖更何如。</text>
<title>乙亥十一月。以校理承召向洛。主倅宋玉汝。以詩送之。和成二首。</title>,<text>風塵迹久謝。魚鳥自相親。前後三逋命。支離一病身。傷時心折盡。憂國涕揮頻。遠辱勞歌贈。多情有故人。</text>
<title>乙亥十一月。以校理承召向洛。主倅宋玉汝。以詩送之。和成二首。 其二</title>,<text>遽違携手別。幾日話情親。反牧宜君計。觸藩困此身。涓埃嗟未報。恩命辱虛頻。拄笏看山暇。應憐倦道人。</text>
<title>丙子首春。解官歸家。四月。偶閱前詩有感。又步前韻。寄呈宋主倅要和。</title>,<text>記得前詩語。慇懃意更親。已憂羝觸角。終見鏑叢身。出處要同好。箴規不厭頻。君今投紱去。恰作兩閑人。</text>
<title>病滯山菴韻</title>,<text>積雪空山裏。寒天夜五更。禁垣辭幾日。旅榻夢難成。影伴孤燈孑。愁添白髮生。不眠仍到曉。寂寞聽溪聲。</text>
<title>雙溪。次崔景裕韻。</title>,<text>勝地留佳客。剩偸半日閑。煙霞吟嘯裏。山水討談間。悃愊看全露。皮毛喜盡删。徜徉以爲樂。餘事不相關。</text>
<title>呼韻。贈李正言 國美。</title>,<text>不但姻親好。忘年托契深。偶成三日會。細論一生心。好事追蓮社。高風邁竹林。琴軒宜看月。天柱不須尋。</text>
<title>驪陽府院君閔公 維重 挽 三首</title>,<text>世運艱危日。如何又哭公。士林憔悴甚。朝野涕洟同。盡瘁心空切。扶顚計已空。百年知遇感。存沒恨何窮。</text>
<title>驪陽府院君閔公 維重 挽 三首 其二</title>,<text>雖居肺腑列。自是士林宗。世業傳淸白。崇班篤靖恭。令名仍晩節。居寵獨危悰。不盡坤闈淚。應沾若斧封。</text>
<title>驪陽府院君閔公 維重 挽 三首 其三</title>,<text>中歲罹艱厄。飄零嶺海間。危途全素履。殊渥復淸班。活國心方殫。調元手却閑。平生報主志。寂寞閉寒山。</text>
<title>送湖南伯申明叔 思喆</title>,<text>君攬湖南轡。湖南卽我鄕。官爲唐按使。地是濟全疆。律己須無弛。觀風自有方。八旬非別日。相對涕滂滂。</text>
<title>挽李持平 楨</title>,<text>家世土亭後。聲名柏府初。劾邪奸膽破。容直聖心虛。朝著失貞謇。士林起欷歔。高堂雙鶴髮。行路亦霑裾。</text>
<title>次宋主倅玉汝韻 二首</title>,<text>十載江湖約。歸來報白鷗。功名輸蟻夢。活計寄漁舟。多病誰相問。長閑不用偸。一樽故人酒。饒我上孤樓。</text>
<title>次宋主倅玉汝韻 二首 其二</title>,<text>此生何處寄。無處不風波。擧世知音少。當途按劍多。慇懃成好會。慷慨發長歌。皁蓋休愁雨。不妨襯綠蓑。</text>
<title>送李持憲邦彥奉使日本 二首</title>,<text>男兒仗忠信。無往不優優。履海如平陸。居夷卽里州。圃翁神可質。秋老迹堪侔。勉爾能專對。歸紓聖主憂。</text>
<title>送李持憲邦彥奉使日本 二首 其二</title>,<text>有國扶桑外。徐生所止云。山饒不死藥。經遺未燔文。好去窮搜索。持歸替獻芹。桑蓬吾已矣。側耳佇奇聞。</text>
<title>爲平昌倅題近民堂</title>,<text>十室官如斗。流傳古魯城。賦徭從簡易。修繕費經營。俗朴民無訟。境幽客罕迎。牛刀政成日。絃誦佇聞聲。</text>
<title>竹西樓。次林石川韻。</title>,<text>樓壓巖千尺。山從水四圍。舞和絃管歇。歌侑羽觴飛。物外違盟約。人間足是非。醉吟石川句。快若蛻塵衣。</text>
<title>記昔戊辰。老先生貽書勸學曰。世人得一科。便謂能事畢矣。遂廢讀書。可嘅也已。至今閱故紙。手蹟宛然。遂感而書之。</title>,<text>百年嗟已半。鹵莽柰如今。險阻經過盡。俯仰愧懼深。聰明異前日。道德負初心。伊昔賢師訓。念來涕滿襟。</text>
<title>敬次瀟灑園韻 梁公山甫舊業。河西，松江皆有題詠。今其後孫擇之。要余次韻。</title>,<text>園名聞已好。因得古人心。意自超商嶺。機應息漢陰。後孫堂肯搆。前輩壁留吟。遊賞平生計。終慙五嶽禽。</text>
<title>敬次瀟灑園韻 梁公山甫舊業。河西，松江皆有題詠。今其後孫擇之。要余次韻。 其二</title>,<text>見說梁園勝。松翁昔對扉。多君氈得保。憐我棘爲圍。已負登探遍。那堪夢到稀。荒詞續先什。聊寓寸心微。</text>
<title>赴雉城宿南山驛</title>,<text>峽霧溪雲日色沈。繞村松檜晩陰陰。異鄕物色春誰賞。旅館羈愁暮更深。鴉趁夕風群噪野。鳥驚寒雨急投林。前川入夜波增咽。似識孤臣去國心。</text>
<title>鶴城兪使君命一。偶得義昌君所題飄飄然亭四大字於廢院頹床之下。惜其久而泯泯。遂就府西斷岸臨水處。起一亭而爲之揭。仍題一律。要余和之。</title>,<text>羽蓋飄飄凌紫煙。緱山得道問何年。洲邊極望萋萋草。檻外長流衮衮川。底處吹笙明月夜。杳然歸鶴夕陽天。終敎遺蹟留軒壁。爭似沖虛觀裏仙。</text>
<title>秋夜。登新成亭子。書懷。</title>,<text>倚巖架石起新亭。東北平臨十里汀。過嶺宿雲留半壁。隔林寒月透虛櫺。金丹有約形堪鍊。物色無猜眼却靑。自笑戀君誠未已。凭欄猶指北辰星。</text>
<title>商山成友因山僧過去者。寄三竿竹。詩以謝之。</title>,<text>一笑相迎數日留。山中風雨政新秋。交情說到靑生眼。世變經來白盡頭。仙衲遠勝塵客至。三竿奚啻百朋投。何當辦得移家計。莫遣佳期竟謬悠。</text>
<title>卜居漫興</title>,<text>七寶之下方丈上。倚巖爲屋卜新居。楓林晩染渾疑畫。溪水秋晴泂若虛。山月娟娟吟到處。松風瑟瑟睡醒餘。瀼頭猶未迎妻子。自笑身謀老更疏。</text>
<title>和柳進士㽥所寄攀桂亭韻</title>,<text>奇駿迥超趢趚叢。一鳴冀北馬群空。煉丹君幻眞仙骨。攀桂吾慙古隱風。莫恨面乖千里外。不妨神會兩心中。何當移植雙珠樹。伴做潯陽淨社翁。</text>
<title>石洲權先生。余素所景慕者也。平日吟詠其遺篇。想見其爲人。每歎吾生也後。不得親承謦欬。癸酉五月十三日夜夢中。忽拜先生。如平生素相識。覺來歷歷可記。遂感而題之。</title>,<text>平生遠慕石洲翁。昨夜分明入夢中。標格孤松臨絶壑。襟懷秋月照寒空。拂鬚把酒鯨呑海。拈筆題詩氣吐虹。忽忽形開無所見。枕邊猶可挹淸風。</text>
<title>李君獻 世璞，鄭宗之 必東。來相沙湖亭基貽書邀我共賞。先以一詩戲答。曾以十五日爲期。彼以事少致差池。</title>,<text>三五佳期恨跌蹉。閉門愁臥睡成魔。小奚忽致千金札。老子寧無七字哦。杵嶺經營知已誤。沙湖形勝問如何。江山定使經吾眼。美價還增十倍多。</text>
<title>夜坐憶宋敍九，沈聖可。不勝存沒之感。書懷。</title>,<text>候月東岑倚檻頻。夜深涼露滿衣巾。逢迎驛館悲前事。憔悴江潭想故人。早識乘除可安命。不堪存沒易傷神。何當遠泝黃江峽。試把煩襟濯涴塵。</text>
<title>九月初。與槐東諸君。約會雙溪以賞楓林。適病且雨未赴。吟呈諸君。</title>,<text>山中儔侶有佳期。政値秋風九月時。病作新魔方苦惱。雨從前夜更支離。從來會合誰非數。自是乘除未易推。未必霜林勝杞菊。不妨持酒坐東籬。</text>
<title>九月初。與槐東諸君。約會雙溪以賞楓林。適病且雨未赴。吟呈諸君。 其二</title>,<text>好會元來易失期。況堪佳賞不多時。雨沾寒菊香思歇。霜重疏林赤欲衰。漫興與誰同打酒。苦懷聊自獨吟詩。從今有約須相密。且莫先敎戲魅知。</text>
<title>過江津幽居。書贈主人。</title>,<text>特地溪山隔世塵。霞棲今度幾年春。石壇時復留仙侶。苔逕何曾到俗人。架有琴書聊自樂。盤登魚果不爲貧。川原栽遍桃千樹。莫遣飛花浪出津。</text>
<title>遇客對酒有感</title>,<text>滿山風雨睡醒初。巖畔幽花太半疏。夕日在林吟好鳥。驚波擊石散遊魚。藤床恰對三人影。塵架時抽萬卷書。聯枕莫嫌居室窄。臨溪將搆數椽廬。</text>
<title>挽李副正 仁碩。沙溪先生外孫。故首句及之。</title>,<text>餘風溪上有彌甥。世業人稱不墜聲。屢佩郡符存遺愛。晩尋林壑送餘生。齒回合巹人間福。班視珥貂夢裏名。病滯漳濱違執紼。不堪西望淚沾纓。</text>
<title>自雉城遞歸時。與富寧舊倅南弼星同行。將分路。贈一律。</title>,<text>三千去國此同還。相對蕭蕭兩鬢殘。石幕荒原秋草沒。鬼門煙樹夕陽寒。休言險路經過盡。別有危途自在難。洛下吾無久留計。更堪消息隔雲端。</text>
<title>歸洛。示諸友。</title>,<text>爲報君恩一出林。二年羈食白山陰。北來厭見烽煙碧。西望愁看日色沈。塞雁撩思幾驚夢。朔醪緣病且休斟。歸來京洛多岐路。疇昔親知不可尋。</text>
<title>趨哭尤菴先生靈筵書懷</title>,<text>天喪斯文天未仁。不臧焉用但尤人。功宜配禹今誰識。義大尊周久必伸。鬱鬱澗松瞻氣像。亭亭溪月想精神。傷心杖屨從遊地。節序無端又近春。</text>
<title>盧兵使 銓 挽 雉城時</title>,<text>英州曾掌摠戎權。關北新膺節制專。已道邊頭無警事。時邀文士討詩篇。西川佇見勞書下。蜀路翻驚旅櫬還。獨有杜陵老賓客。夕陽揮涕錦江邊。</text>
<title>甲戌閏月赴召。舟次楊根。陳疏言事。待批。時沈聖可，李子三。皆以書戒言事。</title>,<text>進難趨命退難歸。稽首題封瀝血辭。聖主只應鑑微悃。故人還自戒危機。經旬久疾無蘇意。浹月霪霖少霽期。家國田園閑計較。曉牕殘夢漫依依。</text>
<title>遊陽山寺。示同行諸君子。</title>,<text>世事不堪令我顰。暫扶藜杖伴遊人。雪消碧澗鳴深谷。雨殿黃梅報早春。蠟屐風流人似晉。種桃村巷俗疑秦。秪今六逸傳奇事。倘復移家共作隣。</text>
<title>夜遊巖。吟呈諸君子。求和。巖在寺下洞。</title>,<text>小輿伊軋渡前川。探勝窮幽出洞天。添聒水聲新霽後。未開花意早春前。摩挲尙記巖間字。彷彿如逢月下仙。隨處有詩兼有酒。不妨携手更留連。</text>
<title>南川。次尹太守韻。留別。</title>,<text>年來宦興已全消。鏡裏翻驚白髮飄。身似藩間困羝觸。迹非巖穴枉旌招。他鄕邂逅逢親舊。官酒團圞了夜朝。明日驛亭分散後。可堪川路夢中遙。</text>
<title>延豐凝香亭</title>,<text>使君聲績最諸隣。餘事猶看廨宇新。窪地爲塘寧費日。輸材營榭不勞民。斯須幻作仙居勝。脫略方知吏隱眞。遙想淸香凝爛處。把杯邀月岸綸巾。</text>
<title>李亞使彥著見訪。有詩。就次其韻。</title>,<text>半世風塵阻雁書。濠梁今日與觀魚。共憐款款心肝露。相對蕭蕭鬢髮疏。幕客風流輸啽哢。山翁生理付耕鋤。逢場且莫催歸意。經歲襟懷苦未攄。</text>
<title>謹聞懷川迎諡禮成。吟一律。錄呈遂庵。</title>,<text>拜手於皇孝廟聖。有臣曰若老先生。姬文契密周師父。昭烈交親漢孔明。當日縱乖澤民志。後人猶識尊周誠。紫陽文與伊川正。誰識斯名也稱情。</text>
<title>臘雪後。遂庵宅。詠盆梅。</title>,<text>策驢來踏㶚橋雪。仍訪孤山處士梅。可愛叢枝留半枿。更憐珠糝綴千枚。月移疏影侵書榻。風動微香入酒杯。誰識一般幽意在。尋香終日斷蜂媒。</text>
<title>復用前韻。奉遂翁案下。</title>,<text>見少別多首屢回。隔年消息問寒梅。案留瓊什成三軸。價比明珠少十枚。遇興時時強拈筆。澆愁淺淺獨斟杯。春來要踐丹丘約。爲報山花好作媒。</text>
<title>贈萊伯朴衡聖 權 赴任</title>,<text>淸切銀臺擢峻姿。孤忠謇謇聖君知。暫辭邇列金門裏。聊佩邊符瘴海湄。惠政行移江左俗。威聲先慴島中夷。惟將正直終相勉。事業如公豈止斯。</text>
<title>寄謝淸風府伯金士肯。要會話山寺。</title>,<text>活計年來冷似僧。短簷埋雪壁生氷。怡神最好朝看字。病眼深妨夜對燈。萬事俱抛無妄想。一書相問有親朋。江齋宜踐尋梅約。不必山房較許勝。</text>
<title>淸風府伯金士肯。移拜關西伯。以一律贈別。</title>,<text>少陵非樂久居夔。賴得嚴公是舊知。米續朝炊勤屢顧。酒拚春醉有前期。軫邊聖意知非偶。待老吾生失所資。不但遠離爲可惜。談山論水與誰宜。</text>
<title>送赴燕書狀李仲剛健命</title>,<text>浮生聚散劇悠悠。遼薊行旌又屬秋。聖祖當年途遠歎。世臣今日獨賢憂。論思講幄才誰敵。專對強隣望更優。屈指歸期應隔歲。可堪相憶雪渾頭。</text>
<title>漢南城中。遇李國美 東彥。拈韻同賦。</title>,<text>漢南開府近王都。冠蓋聯翩四會途。才欲剸煩無柰拙。民方呼病若爲蘇。一尊風雨留佳客。五斗功名愧腐儒。待得新晴邀好月。庾樓淸興未全孤。</text>
<title>敬安驛館書。贈韓甥叔起 以原。</title>,<text>影分南北戀庭荊。何幸逢君一笑迎。館吏豈知前度客。野橋猶記舊時行。新蒲細柳驚時物。蒼狗白衣見世情。愁鬢半從長道變。百年形役歎吾生。</text>
<title>李雲沙 世白 挽</title>,<text>黃扉最受聖君知。契合昭融六載玆。正色立朝人有倚。鞠躬盡瘁死爲期。匡時誰識扶持力。遇事都忘利害私。宗國憂深遲一退。如何今日便長辭。</text>
<title>李雲沙 世白 挽 其二</title>,<text>天意胡慳遺一老。蒼生無祿足長吁。士亡標準時趨變。朝失蓍龜廟議孤。民國一心期共濟。幽明此日遽分途。哀詞和淚題封遠。未死殘魂半有無。</text>
<title>次大學士宋玉汝寄示韻</title>,<text>故人書札帶瓊什。半說離情半惜年。詞賦新聲今宋玉。官名太史古司遷。漁樵本我悠悠者。進退如君綽綽然。問舍求田休自詑。鶴書爭柰喚鷗眠。</text>
<title>溪亭夜坐</title>,<text>山齋寂寂一釭紅。癡坐無言到夜中。風激淸湍聲轉近。月斜脩竹影移東。這間物理看逾透。餘外機心覺已空。待得天明還有事。焚香尋討向前工。</text>
<title>甲申九月日。與咸興儒生輩。行鄕射禮。韓進士溶作詩歌。詠其事。次韻以記之。</title>,<text>公堂法酒卜良辰。濟濟東南會主賓。揖讓周旋德儀盛。獻酬交錯禮容新。喜看三代前文物。歎息崇禎後甲申。鄒嶧當年無限感。輸將詩什示千春。</text>
<title>禮部侍郞韓公 聖佑 奉審各陵後。同登樂民樓。</title>,<text>形勝咸州第一樓。關河時序屬三秋。客懷憀慄宜憑望。使節聯翩許暫留。野樹天低山似畫。海門波湧地疑浮。世間離合元難定。何處明年續此遊。</text>
<title>咸營贈人</title>,<text>關外相逢眼共靑。世交親懿各關情。功名我愧風前粃。蹤跡君悲水上萍。隨處羈愁排不去。得來時報聽堪驚。十千官酒如澠在。飛酌何妨醉未醒。</text>
<title>朱文川追思老先生。詩以相示。就次其韻。</title>,<text>垂老相逢各自憐。思深江漢益悽然。道希賢聖優升入。學到天人儘貫穿。何患喪乎二三子。吾將俟矣百千年。相傳勿失後人責。努力工夫莫拖延。</text>
<title>乙酉三月初九日。親祀大報壇。禮成後。因下御題四韻詩一首。命諸臣和進。賤臣適在鄕曲。未能躬奉盛事。傳聞之餘。不勝感激。拜手稽首敬次。</title>,<text>皇壇報祀聖躬親。香火重修六十春。拱北純誠神可質。巡東舊禮迹成陳。含生庶類恩銜骨。助祭臣隣涕滿巾。要識於戲不忘處。先王文物至今遵。</text>
<title>和李司諫 德英 韻</title>,<text>憶昨靑門贈別辰。相看脈脈秪傷神。還將一片心中事。遠問三千里外人。血脚當堅季通志。食芋寧歎子瞻貧。北來應有秦川使。折寄寒梅莫厭頻。</text>
<title>次兪尙書寧叔 得一 見寄韻</title>,<text>憂深宗國歎吁長。一字慇懃到魅鄕。珠委暗途皆按劍。風騫崇廈欲摧梁。群鴉晩噪上林樹。威鳳高翔千仞岡。澤畔誰憐憔悴色。強援枯筆和瓊章。</text>
<title>雙溪士友送白足。寄詩爲問。次韻答之。</title>,<text>久矣已知有此行。西江風浪幾時平。鄕書難寄隨陽羽。歸夢頻驚出塞聲。篇翰裁時報花信。山僧來日遍春耕。野蔬村釀今應好。何日相携一笑傾。</text>
<title>訪南敬伯 宅夏</title>,<text>雪中光景十分奇。一室蕭然白竹扉。好是提携王子掉。何如飄拂謝莊衣。暮年笑傲聊同趣。末路浮沈許共依。對榻開襟渾忘倦。不妨歸路伴西暉。</text>
<title>次石洲韻</title>,<text>四年塞土謾奔忙。滯臥江潭日月長。洛下親交音信闕。客邊時序鬢毛蒼。已看堤柳和煙綠。何處江梅映雪香。可是幽人無箇事。一甌村酒答靑陽。</text>
<title>偶吟</title>,<text>屑瓊爲糗芰爲衣。未識人間有暖肥。京洛故人書斷絶。江潭芳草恨依微。客邊時序春將半。鏡裏容華髮欲稀。衰謝秪今機已息。不關浮世事多違。</text>
<title>次石翁韻</title>,<text>幾年獨擅騷壇雄。落魄今朝逐斷蓬。對境聊憑詩遣興。破愁不覺酒爲功。鍊眞時寫黃庭字。忘世還追綠髮翁。京洛故人誰更問。春深歸盡澤邊鴻。</text>
<title>憶舍弟</title>,<text>澤畔行吟憐獨醒。三春深巷掩柴扃。容華一半愁邊改。塘草幾回夢裏靑。秪爲排悶頻覓句。有時乘興獨登亭。孤臣無限思君意。永夜遙看北斗星。</text>
<title>與韓汝重會釣巖</title>,<text>暇日招邀成小集。萋萋芳草滿汀洲。風煙恰似桐江勝。樽酒渾忘楚澤愁。堤柳拂波仍作釣。山花勸酒好傳籌。淸遊不厭頻成約。須趁春光未盡遒。</text>
<title>答鄭中表履矩韻</title>,<text>浪迹江湖歲月深。任敎衰病自相侵。傷時謾灑千行淚。戀主空餘一寸心。正好逢場攄苦抱。不妨携榼費閑吟。怱怱莫說西歸事。暮境離愁定不禁。</text>
<title>詠梅竹</title>,<text>一朶殘梅數幹竹。暮年聊可托心期。淸香偏瀉開尊處。寒影斜侵對卷時。抱節寧憂霜雪逼。厭喧還謝蝶蜂窺。這般風味無人愛。冷淡平生我自知。</text>
<title>挽尹復元</title>,<text>節義家聲孝友行。世間無復見斯人。播名士類曾無右。見許師門孰有倫。潦倒終沈下士列。報施誰信上天仁。時危更切云亡慟。獨立春風淚滿巾。</text>
<title>送梁扶餘 重廈 之任</title>,<text>簪筆多年立殿陛。懷章今日出西湖。由來形勝三南最。舊是繁華百濟都。風物謾供千首賦。治聲行報一方蘇。想應東閣春梅動。好句頻將寄病夫。</text>
<title>義興倅李晦普歷訪。病滯達川。以詩寄呈。</title>,<text>一笑江湖倒屣迎。村醪官酒許相傾。時憂世變何須說。齒豁顏憎各自驚。陶賦龐耕吾已判。潘輿毛檄子眞榮。住車咫尺難趨謝。多病年來歎此生。</text>
<title>寄金山倅</title>,<text>居然脫略簿書叢。歸臥江湖萬慮空。老去生涯醒醉裏。倘來榮利有無中。憂虞溢目腸熬火。悲憤成書氣吐虹。早晩歸田計應定。華山分與故人同。</text>
<title>李先達相成元卿。聞喜宴席上。</title>,<text>壯歲屠龍素志伸。士林聲譽更超倫。聯珠盛比王家樹。三敎成從孟母仁。香醑細和仙掌露。丹花穩帶桂宮春。明時老病詞臣在。強把詩篇賀得人。</text>
<title>挽洪生聖休</title>,<text>記昔我家從大父。號爲孚翼聞吾東。有朋曰若龍潭丈。避世還同商嶺翁。堪歎後人共陵替。猶期世好保初終。如今夫子先歸去。獨立人間涕不窮。</text>
<title>和地主宋玉汝韻</title>,<text>桃李催開雨後風。索居爭耐酒杯空。笑吾形悴吟哦裏。憐子頭埋簿牒中。公榦尙淹漳水疾。王弘時問葛巾翁。秪今國事艱虞甚。從古袁安涕不窮。</text>
<title>挽魚進士震鱗</title>,<text>不堪遲暮涕洟頻。誰意如今哭此人。少日詞場馳譽望。晩年窮巷任淸貧。見賢未薦空含恨。有子能承驗佑仁。報道故山丹旐返。薤歌一曲倍傷神。</text>
<title>挽閔察訪 泰重</title>,<text>留刺衡門記往年。北遷仍隔路三千。歸來世事那堪說。攀接風儀未有緣。鄕里久聞人嚮德。士林還弔國亡賢。高堂鶴髮違榮養。福善無由問彼天。</text>
<title>閑居謾興。次石洲韻。</title>,<text>巖花汀草匝幽居。水色山光畫不如。小甕酒醅春興足。閑門苔繡俗人疏。仙壇新契還丹訣。塵架時抽養樹書。肚裏已消簪組累。顚毛種種不勝梳。</text>
<title>和金令士直寄示韻</title>,<text>七月繁霜大漠風。天之盡處地之窮。明時誰警三空厄。小豎爭誇一網功。虧行自憐先業墜。能言敢比昔賢同。無將浪語煩人聽。心事須憑夢裏通。</text>
<title>自陟州歸路。登寒碧樓。與太守穩話。翌朝。乘船下黃江。次靜觀齋韻。</title>,<text>山月江風管四時。湖西形勝擅於斯。捲簾秋色常宜早。半岫斜陽不厭遲。太守淸名一雙鶴。遊人謾興百篇詩。輕舸滿載煙霞去。高浪危灘不自知。</text>
<title>送洪淸風 重疇 赴任</title>,<text>伯也年前騎鶴地。季方今日作遨頭。出塵仙分應無別。治郡聲名定孰優。月色梅花好題品。琴兒笛侶足風流。公堂案牘淸如洗。把酒能思病我不。</text>
<title>舜兒和老先生韻寄來。故次送。</title>,<text>正大工夫自戰兢。平生出處困蒼蠅。事君禮盡人疑諂。闢異辭嚴世惡稜。門路直尋千聖祕。襟懷誰識一條氷。窮廬白首餘生在。悾悾愧深傳鉢僧。</text>
<title>槐山倅趙君正禮。過余問江居況味。詩以答之。</title>,<text>江居活計不言艱。秪爲殘年偃息安。疏糲斷連飢飽際。濁醪斟酌淺深間。霞齊孤鶩歸遙浦。帆帶長風上急灘。倒屣時迎車馬客。田翁門逕未全閑。</text>
<title>癸巳至後大雪</title>,<text>褐被繩床侈小亭。曉來寒氣逼牕櫺。平郊雪積成銀海。遠岫雲收列玉屛。翌日聞瘳周殿疾。初陽拜受堯階蓂。康衢老叟無餘事。耕鑿歌騰至治馨。</text>
<title>甲午九月。自京歸到樓巖。吟呈睡村李相公。</title>,<text>催出都門不敢遲。終南回首尙依依。吾王鼓樂欣無疾。老物投閑分亦宜。滿野黃雲秋稻熟。點江紅炬夜漁歸。尊周二字爲時諱。此義從來道與誰。</text>
<title>之任陟州有吟</title>,<text>人非長孺地非淮。亦不爲民得重來。三黜未須悲柳惠。五雲何處覓蓬萊。長生祕訣迷句漏。浮世流光歎劫灰。可是竹樓明月夜。一聲長笛落寒梅。</text>
<title>先祖松江文淸公。曾在宣廟庚辰。出按關東。巡到本府。題竹西樓七言律二首。後百餘年。不肖玄孫 澔。由京兆。出補本府。尋玩舊迹。不勝愴感。不揆猥拙。敬次原韻。以附其下云。</title>,<text>八百關東第一樓。江雲山月幾春秋。先祖題詩留賸馥。孱孫點簿愧凡流。官梅欲吐聊成興。秫酒初醅足破愁。浮世尙嬰簪組累。忘機何處近沙鷗。</text>
<title>七月。自陟州。承副學召命。將行遇雨。有吟。</title>,<text>洛城歸路正迢迢。風打西林雨勢驕。未得半生食吾力。何嘗一日安於朝。已乖煉藥尋丹穴。誰道登仙上碧霄。只有寸心堅似鐵。歲寒方識後時凋。</text>
<title>送趙正言子以 尙健 謫行於達川</title>,<text>同遊羿彀君先去。立馬江頭一笑迎。元定初非爲僞學。子方寧是要高名。堪憐母子分南北。孰謂君師判重輕。嶺海之濱非必死。須知天意玉吾成。</text>
<title>伏聞御筆宣賜華陽，興巖兩書院扁額。仍遣近臣賜祭。感而有吟。</title>,<text>紫泥緘命自天休。玉洞霏霏瑞靄浮。闢異功崇懸日月。尊王義大揭春秋。恩波滉漾涵椒桂。字畫分明爛琰璆。垂死老臣聞盛事。涔涔感淚不禁流。</text>
<title>雙溪祝堯亭。和申正甫靖夏韻。</title>,<text>聖君同德有賢臣。義大尊周可質神。豈以燕昭中道卒。遽疑諸葛受知眞。全軀遺孼尙昌熾。扶世正論將晦堙。一部麟經無地讀。秪宜緘嘿潔吾身。</text>
<title>次韻。題耆社錫宴帖。</title>,<text>今日靑丘泰運開。休徵肸蠁自天來。忻瞻南耀明宸極。穩挹東溟注壽杯。禮罷初筵千載曠。恩隨法樂一時回。社中仍霈需雲澤。醉後猶疑黼座陪。</text>
<title>次韻。題耆社錫宴帖。 其二</title>,<text>五雲深處詠周行。十老筵前共拜榮。內賜金杯恩更侈。中鐫寶字眼偏明。耆英曾有吾儕事。德壽誰如我后名。可但春臺躋一世。從玆復覩至治成。</text>
<title>錫宴後。自上有御製七言律一首。而未經宣示。逮至昇遐之後。因內間收拾先朝遺文。下于纂修廳。七言一律。亦在其中。由是耆社諸臣。始得伏覩。其感激號慕之痛。不翅若再攀鼎湖之弓焉。賤臣時退在田廬。得於傳誦。奉持涕泣。依韻和成。謹拜手稽首以書。</title>,<text>齒別尊卑六七旬。西樓盛事喜今遵。耆臣北闕恩筵闢。壽域春臺聖化臻。仙馭遽催天上蹕。賜杯空泣手中銀。人間況復留宸藻。獨抱烏號雪涕頻。</text>
<title>李參判 澤 挽</title>,<text>憶曾關塞泣孤臣。公與仲熊帶累均。一世爭稱兩學士。五年同作九原人。向來痛結飛龍引。此去肩隨褥蟻身。白首秪今悲獨立。欲題蕭挽淚盈巾。</text>
<title>恭聞聖上答右袒尼尹者之疏批旨嚴正。感歎而有作。</title>,<text>孤舟夜泊寧陵下。盛德於戲不可忘。神明可質春秋義。薄蝕寧虧日月光。定論何須俟後世。堲讒惟幸有吾王。生憎黑水波中客。全昧匪風一二章。</text>
<title>挽淸牧金 浣</title>,<text>三十年前文會樂。一場春夢過空雲。觀居此世能餘幾。終保交情獨有君。爲郡治優循吏傳。趨名跡謝世人群。泉臺前路知無遠。何用漼漼涕淚紛。</text>
<title>挽閔尙書 鎭厚 靜能二首</title>,<text>春中洛下病相問。宗國憂深不及私。羨子先成褥蟻願。憐吾獨切抱弓悲。朝亡柱石嗟無及。士失蓍龜孰決疑。泉下從遊諒無幾。涔涔何必淚空垂。</text>
<title>挽閔尙書 鎭厚 靜能二首 其二</title>,<text>吁嗟時事艱虞甚。記得年前贈別言。處地俱逾吾輩分。何階圖報聖朝恩。君尋初服歸宜早。我趁淸時死可安。其語絶悲猶在耳。強題哀挽寄丘原。</text>
<title>李大憲 宜顯 大夫人挽</title>,<text>相門家法正。世仰內治良。婦德膺柔道。母儀叶義方。鸞書九命視。鶴算八旬強。賢嗣能循蹈。明時自顯揚。哀榮看積善。福慶待餘光。平日陶門客。西望秪黯傷。</text>
<title>肅宗大王輓章</title>,<text>六七吾東聖繼賢。寧王大業更多前。聰明睿智天攸啓。政事文章古莫肩。震邸膺祥仁夙播。星輝騰頌頸皆延。政當漢帝昭奸歲。遽詠周成在疚篇。孝掩百王喪自致。歡承兩殿禮彌虔。螮蝀敢翳羲輪側。魑魅難逃禹鼎邊。雷厲風飛旋化軸。日將月就御經筵。顯謨承烈惟前若。惡食卑宮孰間然。寤寐思賢如或後。修齊治國識當先。乍淪金魄光旋復。試看瑤華德益懸。每痛寧陵功未卒。顧瞻周道感斯偏。劭農講武無虛歲。忍痛含冤有共天。冬夏民無寒暑怨。春秋義揭日星鮮。異言莫售治當一。世道有光事曠千。綱正佇看群目擧。志勤因致百痾纏。萬機早許貳君代。一語更申三聖傳。五紀光臨奠八域。六旬恰滿厭千年。龍髥鼎水群號慕。蟾影菆宮五缺圓。曉動靈輴臨祖載。風飄黼翣似留連。因山豫慮財重困。復土方知役太蠲。久仰深仁涵白屋。誰將盛德薦朱絃。顓愚猥際遭逢盛。拔擢偏蒙衅累湔。與宴尙思金殿侍。戒歸寧忘玉音宣。蟻忱未效埏塗褥。蟲技叨塵寶冊鐫。嵬煥定將石無泐。揄揚愧乏筆如椽。阜陵遺輓猶餘愴。更續今朝淚徹泉。</text>
<title>端午日。悄然獨坐。點檢平日罪過。皆從不存心出來。惕然自悼。吟成古詩八十字。聊以自警。</title>,<text>靜念平生事。悔吝如山積。推原病所由。坐欠持敬力。常存戒愼工。於理無不得。少失戰兢念。小疵成大僇。所以君子學。必先謹其獨。從今誓諸心。察病宜加藥。莫言老無益。嚮晦當秉燭。衛武眞我師。九十猶作抑。</text>
<title>龍宮宰尹伯勖過余於樓巖精舍。請以一言爲贐。書贈古詩一篇。</title>,<text>一自上失道。民散嗟已久。玩愒政多滯。剝割財不阜。滔滔召敵讎。孰爲民父母。吾友尹伯勖。平生富抱負。蠖屈十數年。出爲竺山守。五馬赴官路。歷訪丈巖叟。可無一言贈。有敎願安受。吾知子所存。恬澹且仁厚。以此勤呴嚅。衽席奠老幼。懸知下車日。士女爭奔走。第惟嶺以南。素稱文獻藪。自有黨論來。士習漸卑陋。君去礪廉恥。一以理義剖。文風思丕變。在君諄諄誘。徐徐政化成。歸來報我后。</text>
<title>挽李邦彥美伯</title>,<text>往歲國美死。世人皆冤之。美伯今又逝。天意竟何爲。記昔禦魅日。遠題送行詩。君目日東還。余亦關北歸。寧知未相面。遽結幽明期。浮生海漚滅。功名壑舟移。高堂有鶴髮。誰慰倚閭思。北郭病客淚。無路灑素𪚥。</text>
<title>挽李判書光迪</title>,<text>世有神仙說。古今傳信疑。有無雖難卞。有則非公誰。竊覵公始終。事蹟多瑰奇。少壯登桂籍。發軔當盛時。任職殫衷赤。外內無不宜。崇班皆自致。匪由他逕知。平生宗國憂。至老猶不衰。忠言或未售。世道多所裨。駸駸致大耋。志行無少虧。往年聖違豫。經冬設庭儀。公不一言老。追班每先期。人稱地上仙。我愛向日葵。一朝厭世棼。蟬蛻棄如遺。宸極纏深慟。朝紳咸涕洟。譾劣最受知。義許非阿私。已矣失所依。西望淚空垂。</text>
<title>挽李相國 濡</title>,<text>妙歲靑雲客。黃扉白髮翁。三朝渥恩最。一代聲名隆。許國身空瘁。憂時涕不窮。子孫賢且衍。福祉始兼終。纔輟攀髥痛。獨輸褥蟻衷。追思耆社會。諸老悼傷同。賤子荷知奬。推車期共公。吁嗟今已矣。揮淚溯秋風。</text>
<title>西原府夫人挽詞</title>,<text>西原氏族大。配德歸名門。躬誕姒任聖。世稱福履蕃。內庭播謙愼。宗黨頌和惇。叶贊麟臺績。光膺鸞鵠尊。春秋登九耋。昕夕頷諸孫。邃壑舟移夜。延平劍令辰。哀歌曉唱咽。懿範彤編存。雙谷百年宅。佳聲永發源。</text>
<title>挽金監司 普澤</title>,<text>吁嗟吾仲施。云胡止於斯。生長詩禮家。言動率以規。乙科早大闡。王庭來羽儀。歷試內與外。咸以公輔期。纔撤湖臬歸。寵之以喉司。時有大是非。旌癉失所宜。滿廷呑膠漆。各懷利害私。子時病在褥。咄咄增喑噫。吾而猶不言。永負君與師。一疏叫閶闔。直氣動天墀。王曰此吾意。追收惇卞資。士林爭快覩。朝論嘖嘖奇。邪正然後分。俗眼始去眵。奚但三尺嚴。百世將有辭。飄然厭囂濁。乘化不少遲。愧我久不死。於世百無裨。謾題薤露詞。彷徨獨自悲。</text>
