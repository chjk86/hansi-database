<title>屋賦</title>,<text>敷曰。一陰一陽。兩儀闔闢。雷霆風雨之鼓潤。寒暑日月之綜錯。磨盪乎五行。陶鑄乎萬物。屋於其間。塊然其出。西峙靈臺。北鎭安邑。模樣乎威儀之三千。丹靑乎禮儀之三百。義爲其路。道爲其基。有皤皤翁頹乎其中。爲其主之。受上帝命。性得無極。懼厥初之或戕。日孜孜而修飭。命四勿以司灑掃之任。使三省以戒穿窬之盜。翦荊棘於庭除。去汚穢於室奧。歡伯訪而閉戶以斥之。女色來而鎖鑰而却之。凡搖之外物。期不履乎我闥。庶使茂如其松。苞如其竹。鳥鼠攸去。壁蝎退跡。雨而不能漏。風而不能拔。客有領賊千百者。伯夷矛戟。盜跖琴瑟。施施然從外來。浸浸然誘主人翁曰。老著絶學。莊說胠篋。車輪死生。何有於屋。舜爲茅茨。紂爲瓊室。回也陋巷。石崇金谷。或聖或愚。擾擾不一。身一歸土。兩墮亡羊。子之於屋。神何太傷。請與子膝橫瑤琴。手携鵝黃。臥章臺而不返。誓不悔於荒亡。屋之頹矣。胡戀屑屑。不然。當脫身於江湖。寄迹於泉石。沙鷗以飄蕩。雲水以瓠落。安用雌伏蝸室。謬自有室。乃命成者百餘。縶翁之手。擾翁之坐。相與起而爲東西南北之客也。翁猶背不移席。高臥責客曰。厥初皇天之有命。俾須臾其不離。儻余舍而從汝。屋將傾而誰支。自靑陽而修治。曁黃髮而矻矻。功幾就於廣居。胡中道而改轍。汝不知乎。屋其磊開。夏商暭暭。屋其荒涼。漢唐艸艸。一其修矣。賢如閔，曾。聖如孔子。一其壞矣。愚如赧王。姦如盧杞。屋之輕重如是。而與汝去屋於千里之外。罔象與戲謔。魑魅與充斥。悠悠踽踽。喪盡光陰而不復。則屋將堂室壞矣。庭戶埋沒。糞尿所聚。蚣蝎所窟。天地厭之。鬼神罰之。龍氣以擾之。雷火以危之。胡不慮此。誘我支離。一室之內。有以自娛。何必與汝而遠適。且汝誤矣。傖囊顚倒。遍走寰區。以爲快乎。之東所見者只東。之北所見者只北。之楚而見不及齊。之胡而見不及越。豈若吾不出庭戶。直遊六合。大莫如吾。小莫如客。客其去矣。不復履閾。客乃徘徊逡巡。不忍決去。復進而爲之告曰。子何執一。膠柱然矣。翁不信我。請質至理。渾沌不能修渾沌。兩儀不能修兩儀。且不知天之於萬物乎。方春與夏。物物紛霏。艶如桃李。香如蘭芝。潔如梅花。芳如杜若。雅態如蛺蝶。繁聲如螻蟈。機巧如蜘蛛。知時如蟋蟀。至如巨者細者。直者曲者。長者短者。黑者白者。繽繽紛紛。現形坤元。至秋而冬。卒爛熳而歸根。如人以生爲春。以壯爲夏。以老爲秋。以死爲冬。其夏及秋。謾把虛名。一爲堯一爲跖。水旺陽月。顓帝行威。同封馬鬣。蜉蝣一生。善惡俱虛。聲不須遠。色不須袪。屋不須治。扃不須鐍。子何決騈齕疣。削性繩約。如味如嗅。如貪如嗔。如淫如驕。如忘如想。如富如貴。如利如名者。掩而味之。牽而梏之。翁赩然曰。天之授我惺惺者。治汝與成也。忽焉照玉臺之鏡。拔鏌鎁之劍。執其客數其罪曰。惟汝侮主。譎而且險。將鋪張莊叟謬悠之論。常壞吾儒者之敬字。驅主於放曠者汝也。壞我墻屋者爾也。用事於秦，隋。秦，隋之政大壞。鴟張於五代。五代之禮慘酷。爲儒者交。眞儒不作。爲相者友。眞相不立。致使千載吾道茅塞。汝之爲禍。大而且憂。我欲唐虞與爲朋葆。老與爲遊。綢繆吾之戶。遠汝之窺。爾胡趑趄。投間欲欺。我不汝殺。汝必我殺。乃斬首客。衆成褫魄。復臥坦腹。俯仰宇宙。一屋其潤。萬理其富。傍有太宗師。其名曰無物。下於六極而爲深。先於大塊而爲高。爲河圖洛書之祖而不爲老。刻雕衆形而不爲勞。相與逍遙乎無何有之鄕。廣漠之域。屋乃乾坤翁太極。</text>
<title>大椿賦</title>,<text>夢余乘胡蝶兮。飄翻翻其上征。令東雨灑塵兮。使飄風戒行。過銀河而牛斗兮。歷太微而帝庭。仍大人於九霄兮。雙眼爲余而靑。余乃揖而宿之。敬而神之。載前而致辭曰。余生下土。幾三十春。居閒處獨。孤陋寡聞。世界之外。幸逢異人。盍敎異辭。慰我涸鱗。大人聞言而眷余。留至貴之奇說。言有大而無當。猶河漢而無極。邃古之初。有大椿者。其生其長曠邈之野。霜皮溜雨。鐵榦剝落。蟻穴百圍之根。鸞棲萬丈之葉。雨師掛天瓢。雷公藏霹靂。敷榮造化之功。扶持神明之力。以一萬六千年爲春秋。以八百四十二月爲朝夕。茫茫堪輿。人世遞代。惟椿獨立。閱幾年載。醯鷄旋磨。陰康大庭之沿革也。蚊蚊交雷。軒轅涿鹿之戰伐也。杳如兒戲。包羲八卦之畫也。蹶如歷塊。共工不周之觸也。視如彈丸。女媧之鍊石也。視若蓬矢。后羿之射日也。杯水覆堂。九河決矣。半顆崩頹。砥柱折矣。俄須瞬息。夏五百籙矣。若朝若暮。商六百曆矣。文武道喪。周東轍矣。齊，晉交霸。春秋作矣。觀天地之變態兮。與無極而爲隣。羌風霜而不凋兮。歷萬古而長春。若夫蟪蛄春生而夏死。朝菌暮生而朝衰。曾春秋晦朔之未識兮。豈大椿長年之可知。茲其爲大小之辨兮。黃帝之所聽瑩。而衆人之所共嗤也。余聞而疑之。又從而詰之曰。子言大矣。聞者皆驚。愚見異是。子其試聽。洪鈞肇判。奇偶以成。品類亭毒。有萬其生。物之不齊。物之情也。有小有大。有短有長。有多有寡。有存有亡。非喪無得。非弱無強。非死生無榮。非晝夜無光。惟大小得喪之一體兮。亦晝夜死生之一理。道無往而不在兮。曾何辨於彼此。是故至道因是。大觀齊物。天不能驕乎地。日不能傲乎月。飛不能笑乎潛。動不能多乎植。孰指而爲非兮。孰指而爲是。堯，傑皆土兮。孔，跖俱死。莫大於秋毫兮。太山爲小。莫壽於殤子兮。彭祖爲夭。鳳凰增擊而高逝兮。鴟得腐而仰嚇。鯤鵬九萬而圖南兮。鷃蓬蒿而自得。亦各守性兮。其義一也。而況天之生物。因才以篤。覆之非讎。培之非德。始得理而俱生。竟與化而俱滅。菌小年而何損。椿大年而何益。知小之可安兮。高大之可忽。知死之可輕兮。長年之可却。吾以子爲異之敎。曾說大椿而已。吾恐造化之本意在此而不在彼也。大人曰。咈。達士因辭而求義。賢人聞一而知十。余初托漆園之滑稽。以寓夫至道之玄密。何子見之凡庸。無反隅之知識。反挾堅白之鳴。強攄愚小之抱。變風止乎禮義。大椿可以喩道。蓋其至人無已。神人無爲。亡我喪我。無是無非。乘六氣之正理。知天地之玄機。得至樂而游至樂。澹無慮而無思。亦何異於大椿超氛埃而獨奇。縵者懷憂。窖者繫俗。惴惴縵縵。忉忉怛怛。留如詛盟。散若機栝。托眞氣於守勝。終貿貿而老洫。何所見之偏小。類朝菌之晦朔。是故賢愚不齊。大小異級。愚於賢何知。小於大何及。辨乎榮辱而已。宋榮安知列子之御風。止於免行而已。列子安知至人之無功。且如三皇繼天。五帝立極。巍巍蕩蕩。煕煕穆穆。放勳安安。重華大智。禹受舜禪。湯革夏季。有德有壽。有名有位。四岳九官之輔翼。伯益阿衡之左右。作新民於鼓舞。措天下於仁壽。名與日月而齊明。德配天地而竝久。彼昏不知。背繩墨而追曲。甘自暴而自棄。顧爲世之大戮。與草木而同腐。名不傳於後日。是故堯死異於跖死。爲善異於爲惡。子驅而同之。甚癡且惑。嗚呼。太上立德。所謂大椿。下愚不移。所謂朝菌。然則斯椿也豈獨莊叟之逍遙。抑亦有關於斯文。余聞而奇之。再拜而謝之曰。僕本鹵莽。術業蒼黃。問以方外之說。得聞爲學之方。聞小聞大。又聞聖人之異於尋常也。俄欠伸而倏悟。但落月之空樑。</text>
<title>藥壺賦</title>,<text>客有雲月爲心。風霆爲氣。胸羅列宿。地呑天地。飫東都之風雨。馳玄思於祕術。飮以沆瀣之浮涼。漱以正陽之精液。丹九還而歲重。誦眞經而功積。將欲伯陽乎下風。喬松而可軼。登玄圃而歷閬風。超大壑而昇列缺。翩翩之藥翁。道安適而逢之。鬚眉皓白。狀貌淸奇。依然韓衆之態。儼乎偓佺之儀。揖余汝南之市。迎余壺中之域。三光森朗於洞天。地軸潛移於咫尺。黃熊靑兕之啼號。瓊宮紫府之傍列。玉樓高兮福地爽。玄壇峙兮瑞雲集。交梨火棗之盈衍。氷桃碧藕之錯落。茲乃所謂羽人之丹丘。而翁乃鍊形之換骨者乎。客於是驚心慄魄。駭膽豎髮。順長風而膝下。投龍杖而俯伏曰。臣長房敢告天師。下土凶荒。大道日衰。秦二世而靡靡。漢兩都而陵夷。慨世道之如彼。悲無人以我知。一掾酸辛。殘生如寄。朝東暮西。醉生夢死。感榮枯於黃粱。悟得失於亡羊。茲得枕中之寶。顧有鷄犬之望。柰何緣淺分薄。徒費居諸。餌金服玉。三尸如初。嚥雲吸月。麤穢不除。歲年流亡。形神日枯。願授妙眞之訣。以爲長年之圖。翁乃低眉欲言。酸淚萬行。僕本帝臣。備侍帝傍。朝爲靑陽之使。俾平秩乎東作。夕銜西成之命。令西皇乎肅殺。笞玉兔兮催擣藥。鞭雷公兮督雨賜。憩銀渚兮監女織。援斗杓兮酌元氣。軒轅之上昇兮。余佩凍雨而先路。秦穆之朝帝兮。余賓四門而接遇。位極帝庭。寵冠群仙。勢焰薰人。恩波滔天。何圖禍兮福所倚。福兮禍所伏。坐讀黃庭之誤。遠被下界之謫。天門開兮爽靈飛。白日懸天兮。雲輧不可以追逐。看羊海上兮四十年。化鶴人間兮三千齡。神歸紫微之垣。夢繞太一之庭。悲風蕭蕭。驟雨冥冥。殘形銷鑠。生計竛竮。壺中寂寞誰與語。軟紅噴薄徒延佇。今夕何夕。邂逅良士。骨法非凡。可以語理。然而道有邪正。術有曲直。士負高明之見。或自傍蹊而入。則未必無鼓鑄五石之銅。自謂神仙之得。眼前之務外攻。長生之欲內斸。玉屑焦其心。丹砂毒其骨。百脈鼎沸而不澄。精神疲倦而恍惚。鼎器殘弊而頹頑。藥物凋喪而耗竭。千擧而萬敗。大癡而小黠。往往朱顏未凋。身歸鬼錄。求以長生。適以殀沒。紛紛藉藉。以是而死者不可殫說。是故。寶書誤入。金丹殺人。子無乃從事於斯。以失谷神。唯求之心。乃是道眞。然道可以授兮。而不可形於言辭。其靜易亡兮。其動易危。無猾而心魂兮。無勞而四肢。虛以待之兮。安之以無爲。龍吟虎嘯兮。鎭之以不走。鉛汞交結兮。及時以采取。守而火候兮。滌而塵垢。閉而神室兮。無爲物誘。將見轉天根之關楗兮。匝六氣於三田。心中正而純粹兮。會萬理而自然。然則可以隣太初友無極。陰陽而妙契。鬼神而合德。形穆穆而浸遠。離人間而遁逸。乘赤鯉以上征。與日馭兮齊速。壽與天地而無際。俯視人寰而如一粟。安用區區於煉丹。自戕其命脈也哉。言未旣。客心靈自悟。滯疑氷釋。再拜藥翁而謝之曰。天地之間。惟理一也。神仙雖祕。理外無物。余初求外而不得。乃今反身而方識。敎不異於周孔。妙參同於羲易。吾然後知身爲罏鼎。心爲丹藥。乾坤坎離者。此心之匡郭也。文武火候者。此心之緩急也。牝牡四卦者。所以備橐籥也。降龍伏虎者。所以防佚欲也。六節相戰者。一身之晦朔也。甲乙遞配者。一身之納甲也。心存不舍。所以載營魄也。動合天機。所以生不滅也。豈眞有丹鼎鉛汞夫婦男女與夫日月寒暑乾坤川澤者乎。噫。微夫子。幾誤此身。吾將乎此決。以遺兮天君。</text>
<title>哀人生賦</title>,<text>哀人生之長勤兮。喟憑心而何求。春秋代於逆旅兮。百年駃於隙駒。竊悲夫詩書之發塚兮。亦智慧之生機。嗟夢迷而不悟兮。曁聖賢而同歸。娛樂於衣食。喜怒於枯榮。大則圖國。小則圖名。大夢忽醒。往事倏忽。千載之名。寂寞埋沒。仰觀夫軒轅之垂衣兮。萬口雖稱其無爲。余徒見勤力於創物兮。揭人文於兩儀。肇弓矢於涿鹿兮。通車書於三陲。亦何有於恬虛兮。期百年以孜孜。弓劍忽遺於鼎湖兮。萬民齊怒而增悲。有虞之萬機兮。一日而二日。飽煖何有於都兪。淫聲不入於吁咈。群臣相戒乎罔淫。無一日之居佚。帝生百年而賡一歌。餘日寂寂兮無娛。蒼梧之雲一朝而忽斷兮。瞻南薰而草蕪。禹惜寸陰。做得聖賢。勤于邦而儉于家兮。乘四載於八年。無夫婦之合歡。有胼胝之倦勤。通神媒於應龍。化爲熊於軒轅。三江兮七澤。與九河兮安流。當日兮允功。隨化去兮千秋。亳邑修勤。宵衣旰食。聲色不邇。貨財不殖。十有一征。功捷戰克。昭儉德於天下兮。繼大統於夏禹。崩未逾於四載兮。典刑覆於後嗣。文王開基。成，康守成。不敢游田。繼續光明。周公思兼。坐而待旦。篇無逸而拳拳兮。七嗚呼而興嘆。經營乎幾年。成文武之大德。自宇宙之開闢兮。無當日之禮樂。曰自平轍一東。西周黍離。亦如四時。成功者歸。且夫漢高謀國於被創兮。光武豆粥於勞躬。玄德流涕於拊髀。唐宗吮血於遼東。宋祖經營乎黃袍。勞俗涕於范公。茲五六人。執戈脅主者。誇湯武功。狐媚取禪者。藉舜禹忠。派連祖宗者。謂周宗同。要功四夷者。期征苗風。勞生百年之內。浪營萬歲之計。金衣一日之土。孰爲王而爲帝。若夫孔席不煖。大論以興。德配天地以大。名高日月之升。一朝兩楹之夢。忽爲太山之崩。伯陽銷丹。鉛汞交腸。將欲及時而取采兮。庶幾七耀乎彫光。天門闢而不闔兮。馬鬣爲之榛荒。舍衛世子。辟穀斷淫。六年苦行。飢腸鳶吟。自謂生滅之無期。竟斃拔湜之潯。碧眼胡僧。東逢俗君。欲遣謀而啓頑兮。傳不二之法門。敎未效於千一兮。落葉歸於本根。當此之時。飛鳥無蹤。聖賢俱土。行雲沒彩。所可存者。軒轅帝紀。二帝三謨。五經筆削。龍虎神圖。商周漢書。唐宋史籍。千函萬軸。鳩摩之澤。無不可恃。亦不可恃也。歷止一元之日兮。消天地於無事。則斯文與斯人。俱是五音六律之過乎耳。聖賢如是。愚孩何責。士邀利達。農邀多穫。商賈市利。工維額額。蠅營狗苟。蓋棺乃已。比如聚蚊。遇風則止。余生世之濩落兮。絶交遊而獨處。仰惟混沌尙友兮。爲余留此之語。昏室暫明。聾耳暫通。庶將服膺而勿失兮。付此殘生於夢中。</text>
<title>得至樂賦。余旣作哀人生賦。身外之結習消除。胸中之天游自在。酒盡人散。興猶未闌。復作得至樂賦。</title>,<text>余曾遠遊兮。求至樂之所在。行李彌於上下兮。足跡遍於寰海。折若華而爲羞兮。精瓊實而爲粻。歷崆峒而崦嵫。超月窟而扶桑。乘麒騏之瀏瀏兮。繼日夜而不休。羌天體之左轉兮。何回極之浮浮。日曖曖其將暮兮。嗟余生之不時。南余轅兮航銀渚。就司命而陳詞。余生一隅垂四十年兮。何志大而計疏。聒簧口之嘈嘈兮。志已改於余初。飢寒亂我心曲兮。世故逐日而繽紛。無一日之開口兮。有百年之憂勤。心絓結而不解兮。中憫瞀之忳忳。願賴夫神明之結我兮。顧示至樂之門。司命留一訣兮。至貴而無偶。憂樂無方兮。隨處而有。方寸之間兮。天游不苟。苦何求之身外兮。彫朱顏於奔走。聞言忽悟兮。如醉而醒。星言回駕兮。復夫故鄕。一丘依然兮。田園不荒。兒童頭角如昨兮。慈顏白髮不衰。室人歡喜於生逢兮。親戚靑眼以怡怡。情朋壺酒以來慰兮。萬事不改於舊時。六鑿忽透兮九竅通。虛以應物兮樂且無窮。舞九天之龍象兮。鳴玉鑾之啾啾。得至樂而遊至樂兮。亦何慮而何求。天籟入耳而爲聲兮。易象寓目而爲色。所以爲聲色者覓不得兮。朋來隨我者名無極兮。</text>
<title>玄琴賦</title>,<text>洪鈞初轉流不舍。氤氳發育同而化。正聲生兮歌頌興。律呂肇於阿閣。簫笙琴瑟之名數。待聖人而迭作。自軒轅而堯舜。八音遍於九州。玄鶴千年而一下。鳴含元之殿頭。麗王象音而刱物。運神機於宸衷。制爲樂器曰玄琴。罄南山之孤桐。重八位而置卦。十有六其昭回。六絃配於六氣。三柱參於三才。興當日之禮樂。至聖明而益開。聲音雅而軼古。后夔生於金枝。執玄琴而騁名。推西湖而爲師。惟西湖主人。風儀簡重。骨法粹美。生知管絃。攦師襄指。羽調壯。項王躍馬。雄劍腰鳴。大江以西。攻無堅城。慢調閒。錦里先生。艸堂日長。山妻撥灰。芋栗馨香。平調和。洛陽三月。邵子乘車。百花叢裏。信轡徐徐。界面調怨。令威去國。千載始歸。纍纍塚前。物是人非。至若栗島鳩鳴。楊花日晴。朱門面江。十里春明。結芳艸而藉蕙。攘皓腕而徐彈。宮音紆遠而百耳順。魚龍出聽兮共成歡。若復百花飄綻近秋社。千江始壯木葉下。登白蘋而撥絃。逗秋雨於曠野。吳質破眠。日烏離棲。玉兔却立姮娥啼。蠶嶺峨峨。上有楓林。商音一曲傷秋心。樂半。有秋江居士揖主人而言曰。美哉渢渢。廣矣煕煕。直而不倨。和而不弛。然亦知夫審音格律之方乎。宮長尊君。商微抑臣。徵短者事。角卑者民。順宮者四端爲仁。二氣爲陽。五行爲木。四象爲剛。辰爲子月。律爲黃鍾。其在易曰爲乾。於人堯，舜，羲，農。變宮者四端爲義。二氣爲陰。四象爲柔。五行爲金。辰爲申月。律爲夷則。易布卦而爲革。爲湯放與武伐。主人再拜曰諾。耳聞道存。師汝昌言。</text>
<title>題四仙亭</title>,<text>巖前采藿。巖面采蛤。坐久無心。白鷗甚狎。滄溟無津。坤軸無極。是知身世。太倉一粟。心兮本虛。動靜如水。波伏而伏。波起而起。上天下天。四石絶奇。疑是夢中。眷戀忘歸。</text>
<title>妾薄命。二首。</title>,<text>主家三千妾。妾身恩寵極。千金粧翠髮。百金調顏色。恩深恃蛾眉。不暇誦女則。但恨色事人。不如事以德。萋斐竟寧前。佳穀生螟螣。終然不可目。擲置九衢側。假令守婦順。安能遭此酷。後悔諒無由。一朝禍不測。在上烏鳶嚇。在下螻蟻食。雖爲束縛去。亦得埋荊棘。蛩鳴晴昊泣。月落千林黑。主恩到處厚。脩夜長相憶。</text>
<title>妾薄命。二首。 其二</title>,<text>妾少治紡績。才兼經史涉。得登君子堂。一顧恩波浹。悲歡亦相仍。有寵不得挾。紅顏艶如花。有命薄如葉。秋風吹我急。團扇棄諸篋。無金買好賦。薄暮啼紅頰。長門寒日白。秋至草莽菨。不得報主恩。一夕修冥業。奠我一飯粟。斂我數幅㲲。束我靑藤枝。送我山重疊。風吹落日黃。雷鳴山鬼慴。何時冤恨銷。窀穸度萬劫。</text>
<title>陵武河梁別</title>,<text>一爲五千將。五千死盡祁連坂。一爲持節使。幽囚大窖氈爲飯。艱難十九年。一鳧先南返。君歸哭茂陵。須陳遠臣懇。白首葵傾心。他人誰自忖。酸酒不成歡。凍雨愁蒼巚。嚴霜凋百艸。朔風溟海滿。山重目力短。天寒歲年晩。</text>
<title>漢江。送別德優歸嶺南田園。兼簡姮娥老娘。二首。</title>,<text>江北方啼鴉。江南秋已午。臨老別心知。離盤甘薺苦。人間才甚難。有嘆起尼父。歷覽士林中。君詩大家數。恨無薦鶚書。淮陰噲與伍。交深老秋江。幸爲子所取。生同甲戌年。居同禁城土。師同事畢齋。業同調訓詁。心同惡紛華。行同耐貧窶。落魄又同調。晩來學歌舞。琴棊作生涯。醉鄕日月古。離別一何遽。亂雲吹以雨。奚奴收贈詩。篙工鳴別櫓。詩成李陵席。有淚垂極浦。</text>
<title>漢江。送別德優歸嶺南田園。兼簡姮娥老娘。二首。 其二</title>,<text>秋天不復春。收淚送君行。坎壈薄暮人。馬前江不平。日落千林黑。螢火吾甚明。人間白駒馳。榮華過耳聲。因嗟四十年。所學何事成。麴生託末契。不能事錢兄。老來萬慮衰。但不負鷗盟。前年關東行。去年關西征。往歲尋頭流。踏盡東南程。行過海雲臺。美人開雙睛。物情惡衰歇。誰記腐儒名。朝雲獨耐醜。不鄙蘇先生。從來護溫湯。永使沈痾平。別來幾寒暑。夢中呼卿卿。君歸過蓬原。送君豈無情。臨分寄一詩。意重貂襜誠。</text>
<title>寄曺叔度</title>,<text>曺侯詩中聖。東家令聞尊。英心呈縱博。秀句賭開罇。涸鮒喜得水。半年惠討論。不意緣分少。背我歸蓽門。煢煢立無偶。落葉塡毀垣。斷無人記取。老病日益昏。寒燈照無睡。夜雨坐銷魂。夫君如再話。淸似隱崑崙。</text>
<title>送楓崖禹德父歸嶺南</title>,<text>吾徒世幾多。可人一二數。子挺落鬼錄。餘慶困刀簿。杜門但坐愁。屋茅風以雨。心知惟德父。用心極淸苦。然我家無桐。安得留鳳羽。翻懷千里思。負笈嶺南土。爲言拜佔畢。旋訪㵢溪主。然後訪南溟。躬憩頭流樹。夫何益孤我。愁與恨交午。落潮鳴寒杵。屯雲出極浦。山明紅葉乾。淸淚逬林莽。歸來應歲換。不堪唱金縷。</text>
<title>寄權裕之</title>,<text>唐城別餘慶。月溪辭德父。相送千百里。天孫與河鼓。子挺入夢中。亦若平生睹。夢魂易聚散。夢覺淚交午。夫君亦異鄕。吾安取規矩。平生苦兒輩。門外語詡詡。安得千日酒。坐忘樂與苦。老樹慘連天。山城十月雨。淸淚濕衣巾。長風抄林莽。君懷亦如我。速來展眉宇。</text>
<title>送別伯淵謫伊川</title>,<text>千年朱紫陽。爾腹五經笥。精誠動天顏。奮舌傾險陂。謗書俄滿篋。大鵬垂逸翅。脫身伊川峽。居民半魑魅。故人惡懷抱。從誰質大義。平生送東坡。不作陳無已。豈不畏三尺。任安誠不二。魯酒不成歡。愁雲疊疊起。山空歲年晩。霜雪滿天地。融寒凍慈烏。失哺非其意。天長目力短。倚馬心如醉。</text>
<title>酒箴。辛丑二月五日。於南山麓。過酒失儀而作。</title>,<text>初筵禮秩秩。賓主戒荒嬉。升降固有數。進退抑有儀。三桮言始暢。失度自不知。十桮聲漸高。論議愈參差。繼以恒歌舞。不覺勞筋肌。筵罷馳東西。衣裳盡黃泥。馬首之所向。兒童拍手嗤。終然顚與躓。而傷父母遺。非不知酒禍。顧自甘如飴。巫風戒於書。賓筵播於詩。揚雄曾著箴。伯有死於斯。胡爲此狂藥。失德常在茲。酒誥在方策。宜念以爲規。</text>
<title>義塚詩</title>,<text>百年胡運窮。可憐至正主。元和辭大爐。殺氣滿天宇。白刃讎一義。中原半豺虎。至正不能禁。紅巾吾甚武。丞相已賜藥。不華新死虜。誰能張我師。六軍無部伍。妖軍問周鼎。郊畿飛白羽。百萬齊放仗。同日魂魄苦。去時兒女啼。牽我唱金縷。歸期杳茫茫。形骸委丘塢。天子哀義鬼。窀穸加恩數。院使解金龜。白骨收草莽。分爲萬人坑。義塚數丘土。煩冤脩夜多。雷霆白日怒。古道烏鳶下。空林狐兔舞。雲翻人代速。樂江流萬古。荒隴莎草宿。一夜秋山雨。</text>
<title>跋高煕之夢子挺。錄用酬子挺意。</title>,<text>天上差少苦。李賀歸不辭。何云易喪魂。不安冥路爲。吾侯嘗語余。山水我生涯。吟詩死亦得。何用煩悲思。今旣得吟風。所恨何反茲。我生何太苦。褦襶人共嗤。疏慵分落拓。日從侯酒詩。如今却棄我。兩地返無期。年光流冉冉。春日已遲遲。憐侯愛我心。死去亦無虧。得錢卽沽酒。此說眞吾師。何不直告我。反借人傳辭。茫茫宇宙內。得失竟安施。吾將棄煩惱。歸去理釣絲。逍遙大江濱。勿受吾侯疑。</text>
<title>與友人乘舟渡毛浦。登狎鷗亭。</title>,<text>雪囱王者孫。篠叢湖海客。吾宗步兵賢。吾友隴西傑。僧兼禹作九。此會無宿昔。相將渡蒼江。隔林聞畫角。風恬桂棹短。萬頃琉璃碧。繫舟此登亭。村酒聊細酌。云是相公亭。飛甍掛室壁。周章看壁詩。一一登鸞鵠。胡琴奏一聲。俯暢鷗可狎。須臾大江風。怒蛟百丈立。篙師告我行。不去風愈惡。蒼皇理舟楫。坐中皆無色。人生必有死。百年駒過隙。螟蛉雖大年。竟與化俱滅。亦何異朝菌。生不知晦朔。鯨呑不復知。惡浪何嗟及。況復開口笑。一月不再得。爲我更須坐。聽我歌一闋。雖然哀生歡。亦勿太樂極。</text>
<title>夜夢醒狂 辛丑三月初九日</title>,<text>故人千里來。來入我睡鄕。疑是平生魂。慇懃和詩章。公來春草生。公去關山長。山鬼一脚短。脩蛇十尺強。公肯狎此物。我懷良可傷。攀衣啼一聲。天意颯晩涼。因嗟子夫子。往者在鵷行。一言扶國事。到今成黃粱。零落舊靑蒲。凄凄風雨場。丹心空貫日。眞宰亦茫茫。</text>
<title>余方覓句。遙見長安失火。卽時下來則長通坊火矣。躕躇之間睹至尊。朝景福宮還駕時也。</title>,<text>光陰欺客子。春色來懊惱。櫻杏萬般春。短髮空潦倒。相將四居士。同日事幽討。華山百丈高。萬壑淨如掃。紅明杜鵑花。靑入澗邊草。携琴覓詩句。行盡石門道。興極而悲生。長安煙火暠。延燒數百家。塵焰漲晴昊。嵐谷滴淸淚。篠叢惡懷抱。下山日已暝。心緖極悼恅。紅光立萬丈。黑夜十里縞。癃疾或赴死。哿矣銷金寶。如聞婦女泣。挾路馳幼老。余看轉慘戚。形色已枯槁。俄聞至尊行。喜波漲絶島。鼓吹奏前後。慰我憂心懆。憂樂信無常。聽天不可禱。</text>
<title>送僉正申胤宗遊金剛山</title>,<text>楓岳根靑冥。三十六峯春。鳥度靑蓮屛。山明郭煕眞。公今騎馬去。應探寂寞濱。時方桃李開。春事一一新。離筵酒百桮。晩路飛輕塵。嗟余謫罪者。斷無記取人。到今一十年。欲作金剛賓。却縛塵纓在。慙爲化涸鱗。</text>
<title>五月五日。浮江酣暢。有懷屈原。時。妹壻崔季思從歸。</title>,<text>屈子紉秋蘭。王不知忠誠。營營魂識路。南指月與星。懷沙五日死。遺恨有離騷。至今竹枝詞。同日歌萬夫。我生何太晩。不得子同時。臨江酹一桮。天意颯風吹。月黑江風腥。照夜有孤燈。孤舟汩濁浪。立石危百層。因嗟語妹壻。此宵君解未。靈均歸日是。萬古江湯沸。魚豈解哀忠。長鯨喜食人。投筒此競渡。淸淚逬無津。誰回不平憤。欲食椒蘭肉。不忍細細陳。說盡君應哭。</text>
<title>七月七日。小雨而霽。</title>,<text>亢陽恒不雨。朝朝初日紅。赤地二千里。禾生無西東。陰風殺炎氣。六月艸木落。秋熱轉無常。平疇流金石。婦女仰面啼。聲聲𪚥后土。皇天降德澤。中宵吹一雨。村夫戒父子。努力事耘耔。幸迎須臾壽。官租償𪚥誰。冀得終朝雨。庶望飢有涯。𪚥翻旭日出。天意不可知。每聞哀痛詔。小儒難爲心。安得鞭雷公。滂沱雨成霖。</text>
<title>老夫棄兒孫行</title>,<text>僕家漢江頭。十世田隴頭。生理薄秋葉。有命危九樓。顧賴六氣調。門園芋栗收。艱難保十口。得度六十秋。今年赤千里。禍及鷄狗愁。窮老骨髓乾。有孫不得留。棄置窮巷中。聽汝任浮遊。縱延頸上喘。重逢諒無由。來生業緣在。骨肉當相求。</text>
<title>寄和叔於豐德山寺</title>,<text>夏日收恢台。嚴霜催歲晩。芸芸物歸根。落葉被長阪。月臨祖江水。天晴厚陵巘。寺靜闍維淸。地偏市朝遠。和叔歸肄業。細累孰推挽。靑燈讀古書。知止發關楗。齊心萬慮收。然後知一本。左右而逢原。掉臂闖儒閫。蘊爲德性尊。發爲事業穩。學問此極功。豈徒馳藝苑。老子少志學。本根期得返。莊周坐誤我。昏冥成晩遁。科名日日疏。性學歲歲損。顧瞻無所有。憑心胸膈滿。君視余覆轍。治心終莫悗。</text>
<title>多景樓夜半。有懷子挺。</title>,<text>一夜魚龍吹。怒潮飛白雨。星臨大江碧。動影掀天宇。鮫市列冥濛。物怪來髣像。尋常不驚人。夜依僧方丈。開囱客不寐。夜久亂心緖。凄然哀感生。有懷子挺語。偕遊甘露寺。有約在宿昔。不及此來觀。子挺就窀穸。自失孟東野。哀甚韓吏部。不死我獨來。淹延樗櫟壽。悲歌激屋梁。淚下濕重襦。平生憶渠恨。到此不能無。</text>
<title>恩津</title>,<text>不食武昌魚。寧還建業死。先民有此謠。今古重遷徙。東韓自太祖。垂拱九十祀。民調物亦阜。沃野千萬里。頃緣帝顧厚。歲有皇華使。韓氏禍大東。鄭同求不已。銀苽不以長。鐵釜安肯視。西路杼柚空。萬室疫癘起。殘民日彫喪。草莽暴骨髓。今春聖詔下。徙民實西鄙。巡使急星火。號令擾南紀。南紀二百州。三歲廢耒耟。嗷嗷不能存。襁負況適彼。吾強亦不免。汝弱獨何恃。西方惡厲鄕。疇昔紅巾壘。敦𪚥與血拇。逐人秠秠只。吾寧手自決。忍爲彼卿士。子孫若不遷。猶得守簠簋。家家哭婦子。禍及牛羊豕。誰建萬歲策。箕城徙都市。然後與上國。只隔一江水。二使之往來。庶減供支靡。黃海與平安。抑爲近圻爾。王風消厲氣。瘴地繁生齒。黍稷實芃芃。桑麻生薿薿。仰父俯子樂。其亦自此始。因之除貢稅。十載苟如此。南民爭日遷。沛然莫能止。</text>
<title>灌燭彌勒</title>,<text>光宗屈萬乘。下拜桑門子。象敎動東華。爾佛肇於此。奇談駭宮闈。詭論驚閭里。有願必祈禱。狀疏累萬紙。愚民事如父。流傳四百祀。我來訪古物。伽藍臨春水。老僧強迎我。坐我畫圖裏。吾愛爾淸靜。言厖不足喜。憶昔有道時。聖王敬所止。綱張萬目擧。篤恭天下理。曰自王紀弛。民爭事怪異。可憐五福權。移汝石大士。</text>
<title>八月念日。謁先君空門友一庵於九月山貝葉寺。是日乃先忌也。請於師。奠祀涅槃堂。仍話舊。師年八十有三。</title>,<text>秋色來天地。千林錦葉乾。日月流冉冉。頭上二毛斑。此地尋師日。適我先君忌。主人許我誠。呼僮奠祀事。炊飯禮金身。酌茶奠先靈。小子雙垂涕。梵音徹冥冥。奠徹開白酒。日夕風吹雨。促膝聽晨鍾。明燈細談古。秋堂已推暑。木梢強知秋。二十年前事。油然到心頭。師其聽我否。小子請具陳。在昔天順末。興天誨後人。余在諸生後。得遊文墨場。在今數十載。同列竝鵷行。獨余稟性懶。加以阻趨庭。坎壈少失學。與世同醉醒。百事百蹉跎。菟裘知何處。廣野歌匪兕。原隰羨萇楚。前年訪頭流。去歲登楓岳。今春入關西。觸眼皆索寞。眼涉妙香山。舟泛沸流川。獻詩檀君殿。贊述箕王賢。流憩浿江邊。細閱衛滿跡。歷覽九梯宮。想像東明德。薩水隋戰場。玄菟漢四郡。紅巾死棘城。七佛扶麗運。博川魚鼈橋。紇骨松讓封。首陽今海州。龍岡古黃龍。茫茫千古事。歷歷目前數。舒憂心愈亂。強歌聲愈苦。正如失棲鳥。長夜呼嗚嗚。風觸七哀生。世事自無娛。親戚背面笑。孰肯矯我失。師能誨三字。改過從今日。</text>
<title>謁箕子廟庭</title>,<text>武王不憎受。成湯豈怒周。二家革命間。聖人無怨尤。狡童呈驕淫。不我聽嘉猷。家亡道不亡。爲周陳九疇。洛書道有傳。彝倫明九州。乃知道公器。傳授無親讎。小人張瑾者。平地生疑謀。以師武王事。指爲黃泉羞。蚍蜉撼大樹。蟪蛄昧春秋。故都麥漸漸。浿江流悠悠。田間遺井畫。大野桑麻稠。人厖物情孚。至今禮樂區。西遊謁祠宇。神靈儼若留。</text>
<title>宿安州百祥樓。樓前大江。源自妙香山。古名薩水。今呼淸川江。隋煬帝前鋒宇文述等三十七萬。溺死於此。</title>,<text>隋麗事迹後。樓在大江頭。一夜神靈雨。蕭蕭過三洲。半世閱興亡。酸風射雙眸。人生百年內。營營千歲謀。一朝安在哉。城空蓑草稠。腐儒信詩書。但知舞羽籌。窮兵四海功。雖成亦可尤。況覆百萬兵。隋家事堪羞。高麗雖小邦。世稱禮義區。東王神聖德。至今被歌謳。賊廣發驕兵。期我盡虔劉。安知河伯使。顧被泉陽留。衆寡雖不敵。乙支神算周。隻輪一不返。鬼哭鳴啾啾。千年地不變。薩水西南流。江邊七大士。謾立幾春秋。人傳方戰時。騁謀咍賊儔。渠雖不解語。亦知憂國憂。</text>
<title>壬寅二月日。聞慶徵君哀訃。</title>,<text>有美生人傑。天然純孝姿。君心天下獨。君行萬世師。君誠感天地。化及蟲魚微。堅氷雙鯉脩。臘月靑菜肥。草木亦知名。太公知服之。修行六十年。晩遇君王知。論說動萬乘。君王推長者。嶷然大賢名。一日聞朝野。檀君開東邦。三千七百年。紛紛智與愚。孰與君幷肩。以是知君器。非是百里才。儻使相明時。坐使淳風廻。如何廟堂議。只及屠估兒。井蛙不知天。信有平地疑。除爲一縣宰。腰綬黑纍纍。雲橫秦嶺高。地偏長沙卑。不及展驥足。嗚呼就窀穸。南民歌杜母。故人悲宿昔。今朝哀聞至。使余惡懷抱。南溪春艸生。冉冉歲月老。人生百年間。孰無生有涯。但爲社稷慟。非以哭吾私。</text>
<title>聞子挺妻閔氏哀訃。自子挺乘化。嬰疾沈綿。閱十八月而歿。僉正粹之女也。</title>,<text>烏鴉啼滿林。鳳鳥不可畜。一擧一萬丈。風翮不可逐。鳳鳴守孤棲。午夜風破肉。哀哀百鳥群。有聲動地軸。寧捐一朝命。忍堪百年獨。冥隨其鳳去。有雛在空谷。千年女英是。苦淚遺斑竹。棠梨日陰陰。杜鵑晴晝哭。</text>
<title>遊天王峯</title>,<text>子美入靑城。不唾靑城地。身爲方丈客。敢作怠惰意。斷酒不茹葷。達曙坐不寐。凌晨上上峯。天王神宇邃。傍人疑不拜。媚神寧無愧。泰山過林放。神肯要酒食。令風收雲霧。使雷驅魑魅。龍伯淸南海。馮夷呈祥瑞。山海歷歷數。可以展淸視。人間世界廣。頭上白日駛。未收方寸功。百年如一醉。儒言明明德。僊言治鼎器。老言守玄牝。佛言修不二。紛紛萬說者。孰爲第一義。登臨益慘悽。永痛朱公思。</text>
<title>奉別申使君 胤宗 守永川。二首。</title>,<text>前年旱魃甚。滌滌山與海。今年似前年。有甚丙辰載。街童戲錚鼓。土龍如傀儡。雷公竟寂寞。應是眞宰罪。綾羅換斗米。寧論直百倍。壯夫散四方。窮巷老弱餒。聖主不御酒。哀詔動百寀。側席求賢才。所以子作宰。寬弘無子比。子才宜鼎鼐。歷試以百里。非試載采采。生靈吾赤子。撫字勤無怠。三尺眞吾師。荒淫徒後悔。戴星法馬期。彈琴異日在。永川六朞日。吾以單父待。</text>
<title>奉別申使君 胤宗 守永川。二首。 其二</title>,<text>黃霸治穎川。鳳凰集其境。如何蝗與螟。當日下田頃。太守受重賞。飢民陷諸穽。乃知騁聲名。不如反身省。使君篤行者。名實分已領。況當災旱時。南民一何幸。應知下車日。首建開倉請。漸之以禮讓。鎭之以淸靜。晝作而夜息。耕田而鑿井。頌興湛露斯。歌作麥隴餠。何須有鳳凰。化與召伯竝。我來將短章。爲送城東嶺。黃塵日夕起。喬木無淸影。秋風吹馬鬣。倚鞍一笑冷。</text>
<title>癸卯三月十九日。送東峯悅卿歸關東。悅卿載六經子史。涉關東山水。求得黍地。資耕力以活。無復還鄕之意。余持薄酒。握手嗚嗚。以爲千里無相見期之別。</title>,<text>許由入箕山。淸名與世隔。非薄帝堯德。偏成山水癖。況當聖明時。不喜風漢客。行藏有定命。得失何戚戚。終風十二街。莫非狐兔跡。人寰世味飫。關東山水僻。山峻秀長松。水淺擊小石。千秋令名昭。事與雲水白。我來資薄酒。談話供燈夕。刺刺不能別。有懷何由釋。</text>
<title>儒釋吟</title>,<text>萬像各散殊。古今爲一馬。若求枝枝同。非知一本者。黑白不同色。儒釋各異跡。云何張商英。援儒以附釋。剜方以爲圓。瞽說汚仁義。要知同一初。七聖皆迷地。茲地豈易言。歸各守其雌。會須入具茨。方得釋汝疑。</text>
<title>挽崔鎭國。二首。名河臨。鎭國其字也。丙午沒。年三十二。嘗居長安。有文名。</title>,<text>征途無長年。歲月似飛羽。神龍失大壑。螻蟻𪚥𪚥𪚥。吾嘗聞𪚥𪚥。倚門欲歌舞。臨柩淚不禁。慘𪚥中腸苦。有母傷無托。有妻傷無主。有僕亦何仰。有兒亦何怙。歸鴻沒無迹。漢江流萬古。紙錢掛林薄。高風吹凍雨。莽莽南陽阡。無人酹薄酤。</text>
<title>挽崔鎭國。二首。名河臨。鎭國其字也。丙午沒。年三十二。嘗居長安。有文名。 其二</title>,<text>鼎中烏兔老。丹成解三尸。輾輾鞭鶴馭。帝閽朝玉墀。秋圍人寂寞。虎逝號狐貍。崑山遺片玉。桂林摧一枝。伊昔業文物。無日不相隨。中歲飄南北。居然費相思。安知百年別。近在黑頭時。寂寞黃公壚。空餘悲嘆辭。翩翩社燕歸。慘慘黃葉萎。芸芸物歸根。古人哀挽詞。</text>
<title>公山。留別陳百源。</title>,<text>歲年閱江浪。荏苒人代速。居然三十四。短髮多如簇。世故熱我耳。黃塵眯我目。苜蓿苦我腸。朔風破我肉。蒼蠅忌我來。訴我公山牧。官奴覓我酒。官吏束我僕。世情惡衰歇。誰肯慰我獨。陳君長者徒。純茂守空谷。生芻繫白駒。未契敷心腹。俱是沈淪者。天涯同賦鵩。取別一何速。草草天庭蹙。春風吹麥阪。日馭已東陸。雪消長錦水。天陰飛蠖蝠。揮手謝送者。忍淚春山麓。留詩如見我。月寄三四幅。</text>
<title>自挽四章。上佔畢齋先生。</title>,<text>兩儀未判前。道在無名朴。太極旣動後。萬事浩無極。由茲好惡生。以是機心蓄。莫不惡貧賤。抵死營爵祿。至於生死關。達人免不得。牛山嘆落暉。句漏求丹藥。右軍悲彭殤。屈原傷逖逖。王嘉擲藥巵。鄒陽懼梁獄。貪生古來然。余亦諧世俗。陰符經內事。一一習鬼谷。庶幾彫三光。與帝驅齊速。佳城馬前至。姓名墮鬼錄。螻蟻入我口。蠅蜹嘬我肉。新繩束我腰。弊苫蓋我腹。五女索父啼。一男呼天哭。僮來奠薄酒。僧來祝冥福。經師斬草祭。紙錢掛林薄。香徒瘞老骨。十杵齊聲築。是時余何心。混沌七竅塞。在世欲生心。與化歸寂寞。孋姬悔來泣。弱喪歸故國。昭文不鼓琴。師曠不枝策。生前開口笑。孰能竝此樂。但恨爲人時。慘慘有六厄。貌醜色不近。家貧酒不足。行穢招狂號。腰直怒尊客。履穿踵觸石。屋矮椽打額。</text>
<title>自挽四章。上佔畢齋先生。 其二</title>,<text>人生朝露晞。日月頭上速。千年鶴歸表。有塚滿城郭。苒苒征途上。孰有長年客。司命收我壽。貓鼠奪我食。巫師分我衣。他人入我屋。鍊室遺鴻寶。文房有書冊。老母撫屍痛。親朋執引哭。相送南陽阡。凍屍直如木。草草魯酒奠。酹我入新宅。九泉邈萬里。茫茫與世隔。上天無聲臭。高廣且寥廓。至隱聽不聞。至微軌不搏。鬼神合吉凶。四序同消息。在世好惡念。無一掛胸臆。</text>
<title>自挽四章。上佔畢齋先生。 其三</title>,<text>巫陽薦我忠。上帝悅我才。龍伯駕文鯉。雨師開塵埃。雷公淸道路。逆我華陽來。詔書紫泥封。照輝秋江隈。天上榮觀至。人間九族哀。室人就柩前。匍匐奠單桮。謂我歸重泉。食飮焉托哉。焉知死後樂。勝於生前災。余嘗爲人時。擧世嘲散材。賢人憎放浪。貴人陵傾頹。窮鬼逐猶隨。孔方絶不徠。三十六年間。長被物情猜。今夕復何夕。立我蓮花臺。彤庭赫弘敞。秩秩九賓開。湘濱歌鹿鳴。虙妃彈南陔。簫管混希夷。紅雲盛金罍。陛陳彤弓招。承筐玄幣回。玉皇向我笑。群仙擁徘徊。承恩一朝間。聲名振八垓。冥福誰我竝。毋爲我傾財。</text>
<title>自挽四章。上佔畢齋先生。 其四</title>,<text>仙曹項曼都。堪笑妄庸人。君看火食者。孰有不死身。昨宵彈琵琶。淸聲徹九旻。今晨四絃斷。臥我寂寞濱。禿筆罥蛛網。枯硯沒黃塵。空成蒿里詞。路左挽紛繽。黃雲凍不飛。素車驅轔轔。伯叔挾路隨。嘆我未四旬。</text>
<title>是夜酒酣。有感而作。</title>,<text>人生半哀樂。造次成今古。繁華今日身。寂寞明日土。安得土一抔。浪逐浮名苦。携朋此登舟。屯雲迷極浦。大江純浸山。動影掀天宇。蒼茫兩岸黑。欲作神靈雨。柂樓開瓦甌。興與感交午。神淸萬慮空。病骨欲生羽。</text>
<title>幸州田莊。憶東峯次別我韻。</title>,<text>秋霖濕茅榮。夜起憶遠人。學道反類狗。坐度秋與春。世不記風漢。吾道屬嶙峋。空然醉鄕裏。顚沛倒吾囷。</text>
<title>幸州田莊。憶東峯次別我韻。 附東峯詩</title>,<text>昔人似今人。今人猶後人。世間若流水。悠悠秋復春。今日松下飮。明朝向嶙峋。嶙峋碧峯裏。思爾情輪囷。</text>
<title>宿江浦蘧廬。得落月低金盆。叔度得湖水終夜明。分韻各賦。五首。</title>,<text>西湖縮頭士。安能鳴木鐸。烏帽立聖朝。子懷太磊落。江廬一夜會。促膝仍大噱。別離悲莫悲。新逢樂莫樂。</text>
<title>宿江浦蘧廬。得落月低金盆。叔度得湖水終夜明。分韻各賦。五首。 其二</title>,<text>紈袴飽肉者。安知西山蕨。飛走不同穴。我獨恥干謁。畎畝尋要術。漁舟費日月。人生適意耳。何用終歲矹。</text>
<title>宿江浦蘧廬。得落月低金盆。叔度得湖水終夜明。分韻各賦。五首。 其三</title>,<text>漁子夜提網。繫舸芳洲西。燒葦秋蚓鳴。吟詩飢鳶啼。雲外千林紅。風前零露凄。東野有佳句。不覺頭角低。</text>
<title>宿江浦蘧廬。得落月低金盆。叔度得湖水終夜明。分韻各賦。五首。 其四</title>,<text>潮隨明月長。水面浮黃金。潮水落月退。蘆叢鳴寒禽。良辰殺風景。剛制酒桮深。蒲城桑落句。恨不子同尋。</text>
<title>宿江浦蘧廬。得落月低金盆。叔度得湖水終夜明。分韻各賦。五首。 其五</title>,<text>學要無所爲。道在不見聞。不須務彌明。不須務壓人。要收腔裏心。形外馳紛紛。澄江開古鏡。白月圓如盆。</text>
<title>挽安子挺</title>,<text>李賀固多才。白露摧香蘭。素車城東門。行路亦無歡。窮阡斬荊棘。藁葬木皮棺。寒風抄林莽。落日垂三竿。招魂設野奠。楚些聲悲酸。</text>
<title>踏苔。得苔字。</title>,<text>春雪半融銀。天陰鳴凍雷。尋詩至溪上。不覺踏蒼苔。年華驚老心。野馬千仞來。風霜短髮改。得酒增七哀。賴荷新詩句。猶能慰幽懷。</text>
<title>和宗之詩韻</title>,<text>春色來天地。細雨吹平湖。汀沙茁蘆芽。錦鳩鳴桑株。李侯詩法新。宿昔著潛夫。看來眼花開。庶能慰羈孤。早晩從下風。腰鎌得樵蘇。自分鹿門耕。眞怯泣靑蒲。</text>
<title>權晏家開談</title>,<text>古人隱屠耕。夫子隱市城。敲門主人在。示我悠遠情。藉草古心發。侍立兒童淸。秋山半錦綉。落葉聞無聲。劈菁開小酌。天西兔魄傾。依然竹林會。誰是老阮生。</text>
<title>九月二十日。會葬子挺。葬畢。於墳前用兕觥酹酒。</title>,<text>子去記玉樓。我延朝夕壽。世情惡衰歇。況又物不阜。嗚呼子葬日。布匹直米斗。父子不得保。餓莩委艸莽。君埋亦何幸。似君更何有。揮淚強高歌。酹汝一觥酒。</text>
<title>辛丑九月十一日。與叔度，宗之約遊松都。發京城。</title>,<text>士有四方志。諸兒却未知。有友曺叔度。詩人李宗之。幸得百年分。平生知襟期。相將馱一驢。匹馬隨奚兒。參天道峯靑。歷覽舒孤羈。秋江綉紅錦。秋草長離披。江山縱奇絶。老夫不能詩。</text>
<title>石橋懷古</title>,<text>昔時智蔡文。隨君此行遠。丹誠入楓葉。千載尙淸婉。秋深草蟲澁。醉臥石橋坂。落葉塡流水。天寒歲年晩。</text>
<title>贈海超</title>,<text>靑纏洛山寺。昨暮忽暝投。主人支遁徒。邀客具庶羞。出言起我懶。淸霜橫素秋。晨鍾發深省。曙色已明樓。</text>
<title>過玄陵</title>,<text>三風與十愆。失國古來有。何況兼土木。殺戮到鷄狗。末年憂繼嗣。所行尤更醜。淫毒汚後宮。內亂起肘後。長鯨縱授首。嗣王亦桀紂。凄涼餘古墓。石欄埋草莽。</text>
<title>正陵</title>,<text>何年帝室女。釐降嬪高麗。賦來黃鵠歌。其王轉荒嬉。終然萬里外。永埋貞淑姿。山靑舞仙高。廢砌石獸危。依然草莽間。仿像千官儀。客來悲宿昔。淸淚逬酒池。</text>
<title>石壁。懷鱸魚父。</title>,<text>古有鱸魚父。持竿此垂釣。不肯道姓名。日夕長淸笑。漁父去無蹤。淸江餘落照。丹楓開古圖。鐵壁奇且峭。江鳴寒杵急。木落賓鴻叫。我來緬懷古。登臨一長嘯。</text>
<title>晝寢。夢慈堂。</title>,<text>老境覺孝衰。謀身辭北堂。尋春涉草莽。數旬臥南方。爽靈渡二江。定省華山陽。妻孥款平生。覺後是他鄕。砧聲動春意。錦鳩鳴柔桑。拈筆答年華。有淚濕匡床。</text>
<title>三日浦。有懷四仙。</title>,<text>茫茫宇宙內。誰是四仙居。石立千年骨。雲護六字晝。江風入牙頰。木葉蕭蕭下。冉冉經途間。孰無玄牝者。</text>
<title>贈表訓住持智煕</title>,<text>廬山三笑後。此公好儒者。迎我虎溪外。坐我白蓮社。粳飯配香蔬。茶桮羞藥果。臨行贈芒鞋。石角行亦可。</text>
<title>登金剛山成佛庵。望日出。</title>,<text>海色赤千里。朝日上扶桑。光明如有私。先照國東鄕。此時萬國暗。猶聞曉鷄忙。今晨坐楓岳。幸先睹大陽。</text>
<title>宿五色驛</title>,<text>山行一流水。曲折跋涉屢。川明亂石白。日陰天風怒。黃昏寒月高。萬樹逗秋雨。毛髮豎如束。況聞嘯於菟。</text>
<title>逍遙山。經元曉舊居。削木題詩。</title>,<text>兮昔新羅代。高僧元曉居。靑山元不俗。雨後靑更舒。茫茫千萬古。代序一談餘。神通不生滅。法象應如初。桮渡向何處。如聞響木魚。</text>
<title>五月二十三日。聞聖體以憂旱瘦減。</title>,<text>前歲赤千里。有災到鷄狗。今歲赤千里。餘民更何有。雷公慳雨賜。冷風起林藪。山無靑草木。吉貝直米斗。餓莩亦何罪。肉食一何壽。紈袴爛醉者。亦知今歲否。伏聞聖體減。感淚抄林莽。</text>
<title>登南山。分韻得看字。</title>,<text>去年此山頭。春花人共看。人去我獨來。我顙誠有汗。斜日射三竿。春紅照爛熳。開罇仍大嚼。布穀啼巖畔。</text>
<title>同叔度分韻。得楚江巫峽半雲雨寄仲仁。七首。</title>,<text>榮枯何掛懷。百年一炊黍。閉門飢鳶聲。自分蝸廬處。榴花落絳英。林苑初煩暑。方塘一雨寒。黑雲埋平楚。獨隱南郭几。幽興與誰語。時時裁五字。要和會心侶。</text>
<title>同叔度分韻。得楚江巫峽半雲雨寄仲仁。七首。 其二</title>,<text>北闕曾上書。物論頗紛厖。謾得孫子號。短蓑來秋江。耐貧仍耐飢。留粟一瓦缸。十年守釣竿。坐臥隨蓬囱。夫君亦多口。窮略與我雙。幸來話契闊。耳邊疑有跫。</text>
<title>同叔度分韻。得楚江巫峽半雲雨寄仲仁。七首。 其三</title>,<text>幽居四立壁。坐臥一靑奴。糠妻報蒸梨。獵網懸屋隅。性拙惡紛華。深喜靜者徒。子得鍊形功。靑蛇膽氣粗。雖欲祕諸兒。不敎我陰符。神仙雖荒唐。猶勝佛與巫。</text>
<title>同叔度分韻。得楚江巫峽半雲雨寄仲仁。七首。 其四</title>,<text>高人博今古。詞源倒三峽。頗識乘除數。陰經已兼涉。才俊不得施。君恩薄如葉。日課不平鳴。夜雨燈火濕。然今聖明在。好作非熊獵。但期渭濱遇。莫使彈長鋏。</text>
<title>同叔度分韻。得楚江巫峽半雲雨寄仲仁。七首。 其五</title>,<text>家在江東村。蘆花白漫漫。年年未歸去。臨銅髮白半。衣冠慵未飭。有時忘櫛盥。雨囱看棋子。磊落星燦爛。吾君擊快手。人擬秋兵看。幸來敎一路。下子眼應亂。</text>
<title>同叔度分韻。得楚江巫峽半雲雨寄仲仁。七首。 其六</title>,<text>先生少失意。十年窮典墳。頗喜子長遊。足遍天東垠。眼涉南海水。詩入五鎭雲。文章日大肆。紙筆窮益勤。投交十五年。警語幾度聞。靑燈明夜雨。贈詩書八分。</text>
<title>同叔度分韻。得楚江巫峽半雲雨寄仲仁。七首。 其七</title>,<text>一世幾可人。吾友一二數。但嗟世事違。未得尋常暏。詩仙安子挺。已作鷗鷺主。物外淸寒子。近聞參佛祖。談詩惟叔度。竹簷風和雨。詩成要子來。博山香一炷。</text>
<title>屛風十詠</title>,<text>累我以利名。辱我以爵位。與改我初服。寧守我弊屣。曾聞一貫語。豈無東周意。方圓知不周。商歌徹天地。</text>
<title>屛風十詠 其二</title>,<text>東山携妓人。深得老子者。宴安衽席間。廟算扶宗社。腥膻染伊洛。奉頭知無暇。擧子截淝水。神功蓋天下。</text>
<title>屛風十詠 其三</title>,<text>皇唐育人才。李杜擅詩仙。那知龍虎術。近在肺膈間。蓑衣魯公客。但得丹九還。桃花鱖魚肥。西塞重春寒。</text>
<title>屛風十詠 其四</title>,<text>菡萏秋容秀。斜日晩紅酣。庭前草不除。籬外水如藍。大宋主天下。是非張空談。獨得太極說。笑看狙怒三。</text>
<title>屛風十詠 其五</title>,<text>蒼山重復重。武陵春水深。扁舟訪路客。花落五更心。略彴露雲表。茅簷沒靑林。人間日月速。暴秦空翠岑。</text>
<title>屛風十詠 其六</title>,<text>大漢歷年終。豪傑滿八區。河朔避暑者。定爲曹公讎。嘗聞劉玄德。不忘銷髀憂。宴安酒桮內。功業安得收。</text>
<title>屛風十詠 其七</title>,<text>司馬寒如灰。孱孫失靑氈。骯髒義煕臣。不記劉宋年。竹靑新科長。松老黑榦圓。東籬酒初熟。採菊仰秋天。</text>
<title>屛風十詠 其八</title>,<text>失位孟浩然。蹉跎坐詩窮。茅簷長不翦。一畝臥如弓。蒼山紅錦繡。落葉鏖北風。長橋晩雪晴。殘醉自懵懵。</text>
<title>屛風十詠 其九</title>,<text>靑春到梅梢。檻外忽橫枝。不堪鼈縮頭。携琴到水湄。孤山蒼萬丈。一水碧瑠璃。好客縱臨門。心事渠能知。</text>
<title>屛風十詠 其十</title>,<text>新法滿天下。人間夜未曉。飄零壬戌秋。洞庭天一表。長歌窈窕章。托契玄裳鳥。石脚蘸秋水。山高白月小。</text>
<title>龍潭</title>,<text>鳥嶺何峻秀。晨發上危巓。下馬入林黑。曲身窺龍淵。風雷蒼崖響。白晝生蛟涎。緬思遊聖居。流光今五年。坐我朴淵巖。依稀吟紫煙。</text>
<title>紀行。二十四首。</title>,<text>朝離靑鶴洞。晩渡長湍水。石壁開畫屛。周遭二十里。丹楓明石間。渚草寒不死。鴻鳴暮江波。客來駐行李。</text>
<title>紀行。二十四首。 其二</title>,<text>當年普賢院。遺事問父老。百官沒魚腹。往事何草草。淸川蒲柳鄕。落月牛羊道。西風吹馬鬣。弔客空潦倒。</text>
<title>紀行。二十四首。 其三</title>,<text>故闕何年廢。蒼松過十圍。東池與左藏。衰艸處處疑。龍孫已朝天。鵠嶺空晩暉。七廟委黃壤。無由見玉衣。</text>
<title>紀行。二十四首。 其四</title>,<text>橫空二石橋。名傳吏兵部。肇構全盛時。摧頹百年後。當時誤國徒。亦有調羹手。皆由此橋行。可敬亦可醜。</text>
<title>紀行。二十四首。 其五</title>,<text>遊仙紫霞洞。仙去樵牧場。王輪半頹落。丈六啼陰房。落月照紅葉。馬鳴松風長。尋詩坐到夜。古事成凄涼。</text>
<title>紀行。二十四首。 其六</title>,<text>驪興破家後。豪華非昔時。花園山月明。八角但故基。客來藉艸坐。腸斷詠黍離。荒淫當日事。故老相傳之。</text>
<title>紀行。二十四首。 其七</title>,<text>於穆大成殿。先師冠冕新。王臨萬歲土。啓我聾盲人。傷心廟庭空。艸艸無搢紳。如聞龍象泣。小子淚無津。</text>
<title>紀行。二十四首。 其八</title>,<text>靈通寺樓高。秋山四面紫。淸川繞砌鳴。落風啼囱紙。瓊老少年交。迎我畫圖裏。中庭月紛紛。石榻敲棊子。</text>
<title>紀行。二十四首。 其九</title>,<text>淸晨躋險艱。鐵壁四面周。竹徑曲通泉。黃花明素秋。穿蘿四五里。方出叢林幽。回看天地大。遊子忽明眸。</text>
<title>紀行。二十四首。 其十</title>,<text>淸涼一峯秀。上有不長松。蒼石危欲落。荒苔封萬重。登臨靑海闊。日脚相撞舂。人寰邈無涯。蕩我塵土胸。</text>
<title>紀行。二十四首。 其十一</title>,<text>一入大興洞。十里不見天。葉落石門深。溪回入馬淵。扶筇行且吟。石峻麻鞋穿。徘徊摘山果。飛鼠走木顚。</text>
<title>紀行。二十四首。 其十二</title>,<text>朴淵流千古。懸巖白練橫。神龍據其潭。白日風霆鳴。霜濃木石滑。一跌關死生。攀林魄已褫。不敢俯濯纓。</text>
<title>紀行。二十四首。 其十三</title>,<text>林間觀音窟。老禪方丈淸。山靈作晩意。夜聞風雨聲。有麗王太祖。求福此經營。麗亡一百年。寺古佛無靈。</text>
<title>紀行。二十四首。 其十四</title>,<text>策杖黃延墟。千尋藤蔓古。風鳴幽谷響。落葉零如雨。神驚體魄竦。亂樹啼熊虎。揮手謝天摩。別淚逬林莽。</text>
<title>紀行。二十四首。 其十五</title>,<text>峭峭舍人峯。鬼去餘高岡。山明樹木稠。危石磨穹蒼。峯前因達庵。草草麋鹿場。題名此流憩。秋蘚遍僧房。</text>
<title>紀行。二十四首。 其十六</title>,<text>巍巍金神峯。下有金神寺。斷腰石尊者。山中擅靈異。公卿及齊民。願疏日百紙。雖然五福權。不在爾大士。</text>
<title>紀行。二十四首。 其十七</title>,<text>洛山金碧開。土佛在其中。年年鬼物護。大石徙而東。諂儒贊象敎。有碑文墨工。詩書巧發冢。白日欺群瞢。</text>
<title>紀行。二十四首。 其十八</title>,<text>紅樹醉秋色。鼓巖秀而麗。僧房寞萬慮。世念誰復知。不寐過夜半。囱前凍雨吹。靑燈燒欲曉。釋子強覓詩。</text>
<title>紀行。二十四首。 其十九</title>,<text>溪邊遮日巖。平可坐百夫。麗王昔拜佛。此石駐行廚。淸川流不舍。百年卽須臾。撫古已惘然。坐石重嗚呼。</text>
<title>紀行。二十四首。 其二十</title>,<text>文忠事高麗。家在五冠西。晨昏三十里。定省行不迷。田園此舊基。夕陽長荒藜。雲行二百年。樂府傳唐鷄。</text>
<title>紀行。二十四首。 其二十一</title>,<text>憶昔正陵初。茲階朝百官。豪華百年後。古物獨石闌。陵前野人耕。陵後落木寒。摩挲牧隱碑。不覺涕汍瀾。</text>
<title>紀行。二十四首。 其二十二</title>,<text>臨江甘露寺。高閣已半摧。僧殘方丈空。世尊亦塵埃。中宵月滿江。萬頃琉璃堆。鍾鳴梵香淸。客思轉悠哉。</text>
<title>紀行。二十四首。 其二十三</title>,<text>已下多景樓。歸渡橐駝橋。天水斜日黃。靑苔霜後驕。卸鞍坐覓句。長嘯問前朝。西風吹破帽。歲晏澁鳴蜩。</text>
<title>紀行。二十四首。 其二十四</title>,<text>坡山九月交。洛河波不平。黃雲覆兩岸。萬木消鑠形。坎壈薄暮中。有客心怦怦。黃昏到鴨島。滿江蘆花明。</text>
<title>過金烏山</title>,<text>秋深百川明琉璃。霜摧萬樹紅錦綺。辛朝注書吉冶隱。秀於嚴霜淸於水。大節銘在蒼生口。烏山截空一百祀。武王革命天眷隆。夷何爲哉而獨恥。鴻毛命輕義重山。公與達可知此理。達可身經二姓王。杞梓寸朽鑑中玼。公身所委惟一君。眞知獨行誰與比。漢家更崇角里生。周王義不臣箕子。茲山之下賜骸骨。田園九畹滋蘭蕙。西河風俗化子方。至今嶺南多名士。念我鼻祖龜亭公。先生德美談舋舋。監司此道作家廟。遺說亦在長老耳。曾於家訓飽聞之。匹馬短童過故里。屬余斷酒安用酹。作詩招魂而翦紙。</text>
<title>讀雙溪寺碑</title>,<text>凍雨成雪空山寒。摩挲石刻孤雲手。孤雲去後六百年。幼婦好辭鬼物守。十二負笈入大唐。崑山片玉郤侁後。黃巢一檄誦天下。翰林高名動九有。黃熊聲中紫府高。末路願從劉家狗。鼎中日月已同宮。神闈下楗事不苟。胡爲再奉鷄林敎。疏錄人間一庸叟。祝上念佛妄庸事。慇懃讚嘆不容口。慧昭事跡不欲觀。但驚細筋龍蛇走。文如李白差鍛鍊。書得伯英醉中趣。此邦文字自公始。靑丘學士公爲首。八詠樓平長竹竿。中庭落葉一膝厚。靑鶴高飛故淵空。雙溪夕風抄林莽。吾家文章非長才。讚人工巧拙鳩婦。僧云公德不可默。強爲刻畫無鹽醜。</text>
<title>謁師之翌日。從貝葉住僧道釋，允中，性明，義浩登南明峯。就懷古詩一篇。還示一庵。</title>,<text>檀君昇仙入阿斯。三千年來傳神奇。匹馬短僮尋舊隱。千嶂萬壑處處疑。登登石逕踏無盡。病身全賴杖筇枝。神人不得見平生。探冥討幽鬢如絲。一鳥不鳴風射眼。掩袂不勝前朝悲。周王革殷急賢良。首就箕子訪民彝。天生賢聖無夷夏。胡乃檀君却不知。檀君自執謙謙德。韜光韞彩隱於茲。鼎中烏兔自同穴。紫府九重神飆吹。箕王代作陳八條。靑丘人物再煕煕。千年山海輸燕虜。衛滿渡浿神器移。東明籙訖寶藏死。茲山出入羅與麗。山呼九月今代名。崔巍神嶽鎭四垂。山前煙火列郡開。海水朝宗日二時。南明峯上赤葉多。千江掌平明琉璃。同來四衲貝葉僧。與余俱事一庵師。同門恩意喜相隨。強起我病勸題詩。</text>
<title>哭安子挺</title>,<text>靑蓮居士本謫仙。偶然客試人間事。簞食端不易初心。平生自恃惟五字。黃公壚上花月明。年年陌上連宵醉。江山靑眼世與違。軟紅噴薄難開視。飄然乘風還舊居。微渠誰掌玉樓記。白頭老母遮門啼。糠妻膝下兒猶戲。故人肝腸夫如何。薄奠未表方寸志。哭盡秋天慘不明。木落鯉魚吹特地。雲爲晝雨爲夜。縱得山平海枯。吏部悲東野應不寘。</text>
<title>花園</title>,<text>操鷄鴻業忽陵替。何物螟蛉欺一世。謾將神器爲己有。荒淫不作苞桑計。八角殿前吹笙竽。流連縱飮長夜娛。驕盈敢作血射天。不料威化定神圖。終然稽首軹道傍。楊隋歷數歸李唐。高宮基在艸莽莽。頹垣秋樹擁前後。自古雖無不亡國。等爲敗主渠更醜。驪興家破一百年。至今過者無傷憐。</text>
<title>見朝日有感</title>,<text>扶桑東枝朝日鳴。弱水西邊落日濕。羲和叱馭不停鞭。男兒壯圖何時及。古人成土今人老。纍纍塚前塡秋葉。淚流牛衣濕已盡。馮驩白頭彈長鋏。</text>
<title>汭陽江東亭。留別慶會。</title>,<text>冠山雖麗非吾土。別來五年紅顏蒼。相逢數日又相別。淸淚浪浪落離觴。汭陽江水琉璃碧。花落春光歸半強。聖朝一才無棄擲。如君詞藻孰能忘。雷陽春竹南人思。寇公應入中書堂。寄語努力加飧飯。鶴書赴隴今當忙。春天祖席東亭上。竹馬情懷太堪傷。</text>
<title>登幸州影水山</title>,<text>草鞋隨意歷山陂。蘆花落日秋方酣。菊垂秋英制頹齡。江流萬古歸西南。父老持我說平生。篛笠四坐皆農談。黃鷄白酒芋栗香。登高足可追冥探。君不見人心險難難於百二關。區區何必求盍簪。長風浪裏竟安歸。人生世態誠難堪。幽居何處不適意。短筇天地眞成三。</text>
<title>故宮墟</title>,<text>龍孫初起鵠嶺脚。鷄林黃葉秋零落。同心贊化六功臣。遂令泰封民物新。子孫相承五百年。高闕上齊松山巓。當年王氣更何有。功業盡灰沙劉手。玄鶴高飛千丈擧。含元殿基竄蒼鼠。年年平楚鬼火明。哀湍瀉砌蓑艸平。客淚千年哀感生。寒鴉落木悲風鳴。</text>
<title>紫霞洞</title>,<text>古人遺基但空谷。秋老石門溪水綠。山風松韻入牙頰。似聽雲間紫霞曲。至今敎坊舊譜傳。當年仙會杳茫然。安得劉安鴻寶藏。得與仙侶爭盤旋。</text>
<title>東皐八詠</title>,<text>簷前試手張龍公。小雪整整飛滿空。起視瓮中新釀熟。頹然獨酌鏖北風。破却北風入醉鄕。人間榮辱頓相忘。茫然朅來一枕空。二十五聲寒點長。</text>
<title>東皐八詠 其二</title>,<text>繁陰漠漠柳絲斜。花壓欄干耀日華。有才不展不如睡。蘧蘧化蝶尋春花。泠然喪我隨飄風。手摩列缺起鴻濛。堪笑少年習氣在。歸途就見姬周公。</text>
<title>東皐八詠 其三</title>,<text>混元西轉無停晨。日往月來秋及春。風雲霜露與時變。禽花艸木隨日新。幽人染翰模造化。所得有時無眞假。呼奚日投古錦囊。朝吟未夕滿都下。</text>
<title>東皐八詠 其四</title>,<text>無名朴散混沌死。道自聖人舌上起。一二三四及數盡。千卷萬卷經與史。靑燈細讀忘餐飯。左右逢原得一本。始知黃卷爲筌蹄。藏在古篋長下楗。</text>
<title>東皐八詠 其五</title>,<text>長安市上鋪腥膻。穢我鼻孔二十年。空齋此日養玄牝。一炷最宜聞香煙。人間險心萬仞峙。百年虛名顙有泚。西風酒醒博山瞑。靈臺泂泂照秋水。</text>
<title>東皐八詠 其六</title>,<text>曾向世間馳東西。十年枯腹飢鳶啼。呼童煮茗暮江寒。醫我渴肺心火低。百慮漸齊虛室明。日長烏几收視聽。東華門外競是非。呶呶聒耳不聞聲。</text>
<title>東皐八詠 其七</title>,<text>扶桑枝頭金鷄鳴。靑銅掛囱朝日明。鼎中九六調鉛汞。正坐照面候天行。文武火間轂軸旋。須臾六氣周三田。東隣掃眉女才子。爲我修容學少年。</text>
<title>東皐八詠 其八</title>,<text>白山十月胡馬聲。彎弓才士盡北征。散人於世百無用。箕山穎水持淸名。樵蘇爇火土床煖。溫飽可人忘櫛盥。圍屛堯與舜禪圖。叩角謳歌夜無伴。</text>
<title>八詠訖。又得二篇。以寓景慕之意。</title>,<text>西原世家與麗俱。上黨閥閱名東區。白眉人物北斗南。筆下歷歷生明珠。陳咸本是達官產。苦行何爲事築板。審知手中有金篦。知刮世界那律眼。</text>
<title>八詠訖。又得二篇。以寓景慕之意。 其二</title>,<text>黃花赤葉晩成陰。雲溪山水深更深。人間無復堅白鳴。八詠自可棲雲心。朝廷更覓玉溪生。文章節義萬夫驚。未央宮前奪袍時。分喜秋江一釣耕。</text>
<title>與正中乘月掛琵琶敲仲鈞門。仲鈞聞琵琶聲。倒屣出門。設重茵杏花下設小酌。次東坡月下詩韻聯句。</title>,<text>琵琶撥雷催晩春。花下相逢皆可人。淸談未了甁欲臥。山肴喫盡羞澗蘋。坐中秋江老狂發。更把一桮心欲雪。醉歸不妨犯金吾。可忍虛抛此明月。琉璃桂影入盞中。微雲捲盡長天空。興來起舞影婆娑。何必高燒銀燭紅。</text>
<title>南湖夜泛。示具子元。</title>,<text>秋入川原秀。石磯江觸之。久寒鷗鷺約。今得鹿門期。暮雨香山酒。江楓張繼詩。狂歌仍萬舞。鳧舃共差池。</text>
<title>綾城雙峯寺水閣。次住師了還韻。</title>,<text>愴上仲宣樓。行途費幾秋。鼎中烏兔速。身外歲年流。再訪天涯日。雙峯海一頭。幸蒙遠公諾。桮酒賞名區。</text>
<title>菩提庵偶吟</title>,<text>林深嶽氣冥。鐵壁立亭亭。白水一條練。丹楓四面屛。僧殘衣百結。庵古已千齡。白日山靈泣。林風殷作霆。</text>
<title>山莊坐吟</title>,<text>小洞明如鏡。楓村八九家。山風吹死艸。野菊暮年華。林薄鷄呼午。荒籬犬吠過。桃源無乃是。阮瑀意如何。</text>
<title>是日。因與餘慶尋正中。偕歸昭格署洞水落。李坋從來。</title>,<text>幽洞雲生處。溪流日夕舂。花明山路熟。人斷石門重。鳥度靑蓮嶂。龍頹韋偃松。從來爲眼癖。不計費扶筇。</text>
<title>有所思</title>,<text>晩風吹細細。暝色帶茅亭。春逐落花盡。柳迎初夏靑。黑雲愁裏起。疏雨靜中聽。蒻笠靑藜杖。無言謾立庭。</text>
<title>題南陽京邸樓</title>,<text>四月淸和日。開囱入面涼。葉繁成夏幄。花老駐春粧。日落金竿射。川明柳線長。客來時一倚。呼僕解奚囊。</text>
<title>幸州村。次高繼倫韻。</title>,<text>黃梅四月雨。斷隴麥將秋。自上籬東嶺。遙看蘆外舟。腥風吹海立。寒鳥傍林咻。地僻車塵絶。先生獨馬游。</text>
<title>偕正中，德父訪權處士。二首。</title>,<text>十載靑衾後。偏尋隱者居。入林高興發。奇玩兩瞳初。松老垂蛇曲。荷靑小葉舒。開談主人古。坐石俯觀魚。</text>
<title>偕正中，德父訪權處士。二首。 其二</title>,<text>紛紛聲利日。夫子識淸眞。宅僻嵌巖近。山深野雉馴。松燃烹白酒。花發罥長春。硯取荷間露。題詩贈上人。</text>
<title>翌日。與正中子寅扁舟乘雨流下鴨島。中道雨霽。</title>,<text>吾生也有涯。世路去安之。正落寒潮水。偏尋張翰詩。魚龍吹濆沫。島嶼枕漣漪。蒼茫收微雨。神靈意已知。</text>
<title>哭乖崖先生</title>,<text>鶴駕歸何處。書床棄寶琴。參禪豈耽佛。辟穀欲明心。鉅筆動千古。家儲無一金。空餘病門客。凄斷二毛侵。</text>
<title>題高峯張彥卿林亭 第三聯。張之常 語。</title>,<text>擧世疑平地。多君信道誠。窮緣親飽忘。樂自心虛生。豆莢半畝實。槐陰一樹明。瓮頭開麥酒。呼與友人傾。</text>
<title>送別健叔</title>,<text>別路煙花膩。東風特地新。嗟君南去日。適我北征晨。海闊頭流暮。天低白岳春。參商兩地日。離恨正愁人。</text>
<title>安寂庵澗傍晝飯</title>,<text>小徑斜通寺。溪流日夜東。燃薪香粳熟。收菓野棠紅。樹杪鳴黃葉。山陰進晩風。凄涼客意苦。衰鬢颯如蓬。</text>
<title>洛山寺。贈性休。</title>,<text>我是江湖客。君爲釋者師。靑燈明半夜。法語果幽期。囱外奇巖老。庭前柏樹宜。湯休起我病。微笑索題詩。</text>
<title>車峴</title>,<text>車峴根靑冥。弊鞭聊一鳴。僮頑虞夕爨。馬病嘆孤征。雨過澗芼濕。雪消春水生。回頭北堂遠。遊子無限情。</text>
<title>登拱北亭</title>,<text>甄萱謀伯業。此地實經營。躍馬鳴雄劍。亡家餘古城。歲隨流水去。春入柳眉靑。覓句要奇絶。強登拱北亭。</text>
<title>襄陽海邊</title>,<text>漁家木皮蓋。鹽幕白煙斜。重碧東溟水。輕紅西岸花。廻巖鳴海獺。暮路響鳴沙。峯巒靑不盡。萬疊眼中過。</text>
<title>在頭輪山。奉和監司金佔畢韻。二首。</title>,<text>棠梨花滿城。萬口頌行營。德自忠勤大。心因虛白淸。天涯同守歲。客裏更多情。舍瑟𪚥言志。靑燈臘雨傾。</text>
<title>在頭輪山。奉和監司金佔畢韻。二首。 其二</title>,<text>雨暗海南城。柴門近水營。川邊一籬竹。風薄五更淸。萱艸思親夢。扁舟渡海情。陽春揮淚和。淡墨字欹傾。</text>
<title>箕準城</title>,<text>千載殷王胄。蕭條箕準城。奔忙當日事。煙火此時情。弔古頭先白。開懷酒一傾。招魂魂欲下。山雨過林鳴。</text>
<title>登洪州山城。二首。</title>,<text>三冬病渴後。人日上山阿。春薺齊靑葉。秋蓑萎槁花。水天無限極。人物有生涯。丹術思曾半。其如敗器何。</text>
<title>登洪州山城。二首。 其二</title>,<text>荒村鷄犬聲。起我旅人情。海闊知身小。雲收覺眼明。山風吹宿艸。斜日下孤城。潤渴糟糠在。無勞事遠征。</text>
<title>挽安子挺。六首。</title>,<text>早夭以多才。可憎造物猜。靑山幽發響。十月殷鳴雷。漢水流千古。風林生七哀。衣巾沾欲盡。晴晝亦黃埃。</text>
<title>挽安子挺。六首。 其二</title>,<text>平生湖海志。頗學簡齋詩。末路知公直。中年喜酴釄。今宵落鬼錄。無處遇心知。可忍歌薤露。呱呱有小兒。</text>
<title>挽安子挺。六首。 其三</title>,<text>學自看詩始。好詩又好修。世方期濟楫。身已記玉樓。鶴語踰千歲。烏啼今一秋。三山空晩碧。漢水有西流。</text>
<title>挽安子挺。六首。 其四</title>,<text>墨妙奪天功。孟郊怎不窮。腰間無印綬。天上駕長風。野奠奔飢鼠。紙錢掛薄叢。傷心離別處。風颺白楊中。</text>
<title>挽安子挺。六首。 其五</title>,<text>夫子卽長夜。新阡雨雪初。人傳貧士嘆。囊有贈盧書。囱紙餘明月。江磯空舊魚。吟詩死亦得。渠恨半消除。</text>
<title>挽安子挺。六首。 其六</title>,<text>幾日同携酒。淸痕汚褐衣。宵行紅杏吐。幽討菊花肥。燃竹如來寺。啗菁栗島磯。翻思猶往事。腸斷永睽違。</text>
<title>與君度，子惕乘舟泝碧瀾渡。至宿江西寺。次壁上韻。</title>,<text>繫纜秋江口。尋僧度險難。影疏知葉薄。肩聳覺天寒。被冷風櫺爽。鍾鳴曉講殘。無生如欲學。結習更多端。</text>
<title>與君度，子惕乘舟泝碧瀾渡。至宿江西寺。次壁上韻。 附子惕次韻</title>,<text>寺壓滄江畔。奇觀欲畫難。形羸嫌酒冷。衣薄怯秋寒。露白菰蒲靜。霜淸艸樹殘。靠欄舒一嘯。詩思入雲端。</text>
<title>與君度，子惕乘舟泝碧瀾渡。至宿江西寺。次壁上韻。 附君度次韻</title>,<text>吟髭撚已斷。下字固應難。嶺樹參天老。溪風特地寒。舟中江月苦。灘畔蓼花殘。夢覺鍾初動。塵機息萬端。</text>
<title>又得一律。書壁上。</title>,<text>朝日破輕陰。西風散宿禽。潮生蒲荻浦。霜敗蕪菁心。寂寂禪房古。沈沈水府深。山川思未厭。京洛夢應尋。</text>
<title>又得一律。書壁上。 附君度次韻</title>,<text>倦策暮投寺。山寒呼暝禽。故人期不在。孤客若爲心。境僻煙霞古。僧殘院宇深。江山愛成癖。他日擬重尋。</text>
<title>次君度書壁上韻</title>,<text>非才賭物議。嗜酒乖人情。鶴失千年表。鵬蹉萬里程。投閒山寺靜。乘醉野心生。覓句無奇絶。香盤已五更。</text>
<title>次君度書壁上韻 附君度詩</title>,<text>摵摵西風動。悠悠旅客情。衣單妨出戶。馬困怯登程。失路悲王勃。窮途嘆阮生。雁聲和月落。欹枕夜三更。</text>
<title>甘露寺。有懷書壁上。</title>,<text>高風吹小艇。泊我梵王宮。暮渚寒潮漲。靑林落日紅。敲門逢老宿。叉手問虛空。泉石終成病。王維以眼窮。</text>
<title>甘露寺。有懷書壁上。 附子惕次韻</title>,<text>欲脫塵牢固。孤舟艤紺宮。晩山攢壁翠。斜日射江紅。憶昔十年事。從今一笑空。逢僧霏玉屑。詩思浩無窮。</text>
<title>甘露寺。有懷書壁上。 附君度次韻</title>,<text>波連雲夢澤。俯瞰水晶宮。浪起靴紋細。霜楓錦葉紅。閒雲籠遠岫。旅雁入靑空。滿目秋容壯。題詩興不窮。</text>
<title>次子惕書壁上韻。二首。</title>,<text>北固山前寺。人傳形勝區。得霜秋葉老。因雨暮雲稠。亂嶂靑螺髻。寒江碧玉流。重來看不足。隨意更登樓。</text>
<title>次子惕書壁上韻。二首。 其二</title>,<text>霜林開活畫。佛宇隔塵區。梵自煙中放。山從浪外稠。風來吹客逕。僧喜迓淸流。引與談禪興。流連坐倚樓。</text>
<title>次子惕書壁上韻。二首。 附子惕詩</title>,<text>江西拜先像。甘露訪名區。塔古煙霞靜。僧殘樹木稠。海山當戶出。潮水繞軒流。酷愛滄溟近。更登多景樓。</text>
<title>訪健叔夜話</title>,<text>健叔君王後。天然異衆姿。開筵雷話夜。一雨五更吹。虛幌寒燈濕。風林暗響宜。良宵淸且永。老子不能詩。</text>
<title>江南寒食。小雨。</title>,<text>柳綠梅初綻。春風暖更新。凍雷擎艸甲。微雨濕輕塵。衣食催雙鬢。艱虞萃一身。江南寒食日。吟臥病風人。</text>
<title>贈東峯 二首</title>,<text>文名三十載。足不履京師。水落前巖得。春來庭樹宜。禪師不喜佛。弟子摠能詩。自恨身纏縛。尋師意未施。</text>
<title>贈東峯 二首 其二</title>,<text>曾與山靈約。寒盟可忍爲。閒花開壑日。老子訪君期。月上新蛾彀。時春積雪澌。道經知寫否。白日長靈芝。</text>
<title>贈東峯 附東峯和詩</title>,<text>堪笑消𪚥子。呼余髡者師。少年儒甚好。晩節墨偏宜。秋月三桮酒。春風一首詩。可人招不得。誰與步施施。</text>
<title>贈東峯 附東峯和詩 其2</title>,<text>春意滿蒲地。蝡蝡活卽師。茅簷短更喜。風日暖相宜。溪畔探梅興。樽前問月詩。逢君聯席話。吾欲效東施。</text>
<title>贈東峯 附東峯和詩 其3</title>,<text>聞子勞筋力。方將大有爲。須窮芸閣袠。莫負桂香期。漁艇搖殘照。鷗波漾泮澌。贊房交契友。滿室是蘭芝。</text>
<title>贈東峯 附東峯和詩 其4</title>,<text>世人何貿貿。斥鷃笑南爲。行業如先勵。功名自有期。陽和浮土脈。日暖泛春澌。咫尺登瀛近。憑余莫討芝。</text>
<title>送別商卿奉使嶺南</title>,<text>曾於嶺外訪群仙。馬首奚囊竝海邊。滯酒海雲臺上臥。尋僧靑鶴洞中眠。使華旌節今千里。老子情懷已五年。君去應探我陳跡。煙花春境記余先。</text>
<title>光山途中。趙上將見知挽詞。忠世之妻父</title>,<text>有耳忍聞埋璧嘆。羈魂應去拜慈堂。一方春色光陰速。千里南州道路長。翦紙挽詞竹林下。呼童設奠梅花傍。相離浹歲今相遇。生死殊途最可傷。</text>
<title>冠山客館。李可珍携酒慰我。得初字。</title>,<text>靑衿零落二毛疏。弧矢任他千里魚。豈料陳平門外轍。今來邵子酒甁車。花飛凍雨春將暮。葉遍靑林夏欲初。桮酒武城歌舞裏。喜逢先輩話詩書。</text>
<title>又次留後柳洵韻</title>,<text>江頭樹樹認秋生。多景樓前小雨晴。西塞山川宜淡泊。東華節序易崢嶸。風微北日投江寺。月正南時辭漢京。老衲掃門迎遠客。談禪許我小功名。</text>
<title>馬上口占 進退格</title>,<text>二童一馬一蓑笠。藤蔓漫漫路險難。蕎麥離披松峴院。蒼雲歷落道峯山。靑囊紅綻木綿白。翠壁黃誇山菊寒。白日闐闐驚雷過。迅風溪雨宿禽還。</text>
<title>紺岳祠登眺</title>,<text>宋玉坎壈悲失意。林間驢背賦秋聲。雲溪寺裏聽宵雨。紺岳祠前看晩晴。落日臨津龍吼壯。西風鴨島荻花平。松山百里靑無了。禾黍高低愴客情。</text>
<title>別金意同誠之歸南原。次林天章韻。二首。</title>,<text>去年行旅夜談詩。八月秋高霜葉稀。此歲相逢知幾日。今朝還別花初飛。蓼川春色懊人夢。智異啼鵑催客歸。縱無腰印萊衣在。會見喜氣浮慈闈。</text>
<title>別金意同誠之歸南原。次林天章韻。二首。 其二</title>,<text>屈子當年賦遠遊。帶方風物錦囊收。桃花驛路明於鏡。藍淥江流淡似油。人事自生今日意。春光何異去年幽。相將別却長安道。恨不連鑣到汝州。</text>
<title>贈洪精孫</title>,<text>鴨島蘆沙白鳥飛。靑蓑蒻笠下綸絲。村醪潑潑春浮面。麥雨紛紛暗濕衣。白眼十年觀俗子。桑鄕一日贈君詩。年年江上交相好。不受當年下石譏。</text>
<title>訪東峯居士</title>,<text>一川花落夏將半。竹杖靑纏訪大巫。執熱不煩公白雪。盡歡休唱客驪駒。風吹禿樹臥雲壑。琴徹坤山哭老嫗。策馬明朝將入市。碧峯他日記余無。</text>
<title>舟泊鴨島</title>,<text>靑蘆洲上望無津。白鳥飛鳴雙眼新。屛裏六鼇浮海岫。鏡中靑蒻倚船人。驚雷忽在江南曲。細雨斜吹島北濱。魚膾野蔬供麥飯。濁醪胸次澆輪囷。</text>
<title>跋子挺詩卷。是日夢子挺。覺而跋其詩。</title>,<text>生涯薤露暗凄淸。綴玉聯珠紙上名。燈漆有期明冷焰。白楊閒事閉佳城。黃公壚上餘春月。太一宮前飛爽靈。淸夢覺來詩卷在。浪吟酸淚下縱橫。</text>
<title>送楓崖嶺南</title>,<text>歲暮繁霜染綠橙。蕭條行色冷如僧。曾無桐樹留鳴鳳。更有南溟引大鵬。促膝劇談俱遠意。啼囱夜雨濕靑燈。渭城一曲不堪唱。欲寫新詩媿不能。</text>
<title>登松嶽故王氏宮墟。次留後曺侯之韻。</title>,<text>故都無主澹煙冥。過客登臨感淚零。德廟鳳飛今幾歲。含元鶴去已千齡。淸川繞砌前朝水。老木參天此日靑。三十代傳人物盡。空餘蓑艸滿毬庭。</text>
<title>乙巳九月。在開城。寄女壻和叔。二首。</title>,<text>賓鴻將子度崔嵬。洛水溶溶兩岸苔。過眼幾亭幾驛路。思家一夕一千回。媿余守業非眞逸。望子治經似勉齋。三字符中須着力。區區詞藝反如徘。</text>
<title>乙巳九月。在開城。寄女壻和叔。二首。 其二</title>,<text>吏部家聲由李漢。張家顏子有藍田。老翁守黑人從笑。女壻乘龍世謾傳。赤葉得霜秋逕窄。疏籬補缺野花然。稻粱謀拙寒衣薄。隱几思君日似年。</text>
<title>朴淵</title>,<text>日隱西岑生暮煙。一潭澄碧玉峯前。垂天白練三千丈。媿我塵寰二十年。葉落梢頭紅錦亂。龍吟泓下疾雷傳。林間無數晴陰態。病客神淸骨欲仙。</text>
<title>登天摩山淸涼峯</title>,<text>石老土頑峯萬丈。登臨今日信摩天。潢潦蒼茫海千里。蠛蠓紛紜麗百年。洛水臨江細匹練。花園演福空長煙。扶桑弱水西東影。二色分明來眼前。</text>
<title>書義相庵子</title>,<text>人世沈沈地獄深。趺跏何事念觀音。求名宦海風波惡。把釣秋江瘴濕侵。欲理性情違世敎。謀營生產累初心。不如手執參同契。入臥蕭蕭楓桂林。</text>
<title>金海燕子樓書懷</title>,<text>香窟談天舌本乾。今宵破戒夢巫山。金官故國風流地。燕子高樓歌管寒。白老聯親三世後。姜生交契十年間。相逢細酌滕王閣。自愧才非古子安。</text>
<title>官家告糶不得</title>,<text>秋江狂老有誰憐。彌勒形模不直錢。賈島益窮從去歲。廣文何計卒今年。凄涼鳴鼠欲飢死。零落殘魂倍黯然。聞道煉丹能辟穀。寧將身世學神仙。</text>
<title>書奉天寺樓囱</title>,<text>禿翁三十謝靑衿。九月頭流錦樹林。雨打斜風樓外響。溪穿竹底檻前吟。霜能脫落千林葉。秋不彫零一木心。枯淡襟懷還潑潑。曉囱茶罷四山沈。</text>
<title>西江。記舟中所見。</title>,<text>一江花落水煙晴。留與吳兒晩飯行。鴨島岸遙經眼盡。衿州山近浮天明。雲收蠶嶺螺鬟露。潮打孔巖碪杵鳴。竟日柁樓詩未覓。白鷗浮近笑諸生。</text>
<title>大王大妃挽章。二首。代人</title>,<text>大陰盎坱儲祥瑞。風雨開除降聖人。天賦幽閒莘長子。女中堯舜宋宣仁。東溟波伏一千祀。缺隙駒過七十春。三載傷農人半鬼。況逢今日益酸辛。</text>
<title>大王大妃挽章。二首。代人 其二</title>,<text>太姒當年作母儀。海東暾日旭初輝。光陵十載修宮政。主上初年聽萬機。元祐治隆曹后在。蒼梧雲斷女英歸。天崩地坼人何恃。僧俗闌街淚滿衣。</text>
<title>密陽嶺南樓。謁佔畢齋。</title>,<text>甑峯道士下靑牛。紫府仙曹冠佩稠。千載一人金佔畢。百年勝地嶺南樓。城根浪打寒潭秀。沙岸霜深栗葉秋。聾耳漸明歌管發。他鄕聽樂摠堪愁。</text>
<title>嵐谷林亭。賞仲秋圓月。酣餘就睡。覺則適山雨鳴秋葉矣。</title>,<text>愁連蟋蟀動。月傍九霄明。醉後雙耳熱。枕邊寒雨鳴。</text>
<title>次正中韻</title>,<text>篆空南去雁。浮碧北來舟。捲網投漁店。蘆花細雨秋。</text>
<title>戊申九月初吉。女壻之柩來自金海。余迎于鳥嶺之南。四首。</title>,<text>百年似春夢。憂患夢中新。無限西流水。登樓失意人。</text>
<title>戊申九月初吉。女壻之柩來自金海。余迎于鳥嶺之南。四首。 其二</title>,<text>四時春先去。三農麥得新。余生不如此。留在白頭人。</text>
<title>戊申九月初吉。女壻之柩來自金海。余迎于鳥嶺之南。四首。 其三</title>,<text>鳥嶺風初落。千林錦繡新。凄然南土鬼。匹馬北來人。</text>
<title>戊申九月初吉。女壻之柩來自金海。余迎于鳥嶺之南。四首。 其四</title>,<text>秋葉歸根本。黃花逐日新。征途宵更盡。多少往來人。</text>
<title>雨中。憶李仲鈞。</title>,<text>仲鈞吾益友。別我在天涯。此雨應騎馬。淸狂苦覓詩。</text>
<title>六月流頭日。與宗之，叔度，太眞。遊南山聖齋巖洞。張蓑度雨。使人炊飯。手採山蔘以配飯。夜二更。雨歇月出。戴月而下。</title>,<text>老子老持律。詩篇已戒荒。溪山起我病。溤婦下車忙。</text>
<title>書友人壁</title>,<text>庚戌年華半。辛夷花發初。風塵衣染盡。頭上二毛疏。</text>
<title>題德優草亭</title>,<text>石鼎黃粱熟。荒庭蟻戰酣。倦來成小睡。魂夢到江南。</text>
<title>紺岳祠述古</title>,<text>顯宗南幸日。丹馬渡臨津。若不揮旗鼓。吾其左衽人。</text>
<title>逢全得安</title>,<text>憶昨少年日。論詩託契深。相逢今白髮。桮酒十年心。</text>
<title>夜敲蘭軒</title>,<text>乘昏發東郭。夜到長春門。剝啄王孫宅。雪晴山月圓。</text>
<title>松月庵。次宗之韻。</title>,<text>江霧濃於粥。遊絲上竹櫺。春風醒病骨。山鳥暮無聲。</text>
<title>松月庵。次宗之韻。 附宗之詩</title>,<text>百年此日勝。醉客臥風櫺。前壑已淸絶。詩無康樂聲。</text>
<title>幸州高繼倫家農談。二首。</title>,<text>白酒故人家。農談到日斜。地偏春氣晩。四月有開花。</text>
<title>幸州高繼倫家農談。二首。 其二</title>,<text>林逋縮頭願。平生湖海情。終朝滯白酒。桑吐錦鳩鳴。</text>
<title>西江夜坐</title>,<text>魚驚明夜火。客淚竹枝歌。坐獨悵忘返。月圓江水多。</text>
<title>西江。夜聞船語。</title>,<text>月黑水無津。明然客艇薪。風傳人語鬧。應說故鄕村。</text>
<title>楊花渡。泝流而上。</title>,<text>艸綠江南浦。河豚腹如鼓。千尋棹激波。白日疑飛雨。</text>
<title>次柳思庵碧瀾渡詩。久負江湖約。紅塵二十年。白鷗如欲笑。故故近樓前。</title>,<text>未識靑雲路。江湖四十年。思庵終賊手。余在白鷗前。</text>
<title>朴世則太白桮面。戲畫梨花醉歸圖。因題其上。</title>,<text>春晩山陰鏡。梨花細雨濛。扶歸衣半濕。殘醉自懵懵。</text>
<title>別天摩山</title>,<text>雲作暮山秀。丹崖落木明。重來今有約。老子肯寒盟。</text>
<title>留別吳誠之</title>,<text>白馬江南地。逢君半月城。挑燈聽軟語。虛白曉囱明。</text>
<title>普珠庵。次祖成韻。</title>,<text>孤雲歸不住。靑鶴返何遲。人物無今古。淸寒賈島詩。</text>
<title>晉州矗石樓</title>,<text>樓壓大江面。奇觀甲海東。登臨一瓢水。冷與禪僧同。</text>
<title>書順天冬柏院樓 二首</title>,<text>雪染潘生鬢。天寒季子裘。幾年南北客。今上仲宣樓。</text>
<title>書順天冬柏院樓 二首 其二</title>,<text>爽合樓根水。風鳴竹葉聲。登樓覓句者。人道冷諸生。</text>
<title>偕德優訪伯源于楊花渡。四首。</title>,<text>門臨大江水。家背老龍頭。此地來居久。王孫解刺舟。</text>
<title>偕德優訪伯源于楊花渡。四首。 其二</title>,<text>歲歲烏帽下。年年湖海情。淸時無一事。爲善漢東平。</text>
<title>偕德優訪伯源于楊花渡。四首。 其三</title>,<text>下纜風初定。新魚上釣鳴。濕雲和客睡。殘雨暮江聲。</text>
<title>偕德優訪伯源于楊花渡。四首。 其四</title>,<text>釣罷滄江路。披蓑雨細時。身霑魯公客。細和子同詩。</text>
<title>漁人若老舟上經四宿。船舷書懷。四首。</title>,<text>敲石然新火。無風雨自鳴。長年不接膝。嫌我小科名。</text>
<title>漁人若老舟上經四宿。船舷書懷。四首。 其二</title>,<text>穎水淸朝隱。扁舟有髮僧。長年漸接膝。知我百年朋。</text>
<title>漁人若老舟上經四宿。船舷書懷。四首。 其三</title>,<text>繫網獐山浦。移船烏道峯。晴陰日十變。枕外雨濛濛。</text>
<title>漁人若老舟上經四宿。船舷書懷。四首。 其四</title>,<text>撥火炙魚心。編莎結小陰。舟中朝復夕。風雨一江深。</text>
<title>伯寵席上。贈郭巖石。</title>,<text>晩涼桮酒深。棗葉落靑陰。白髮婆娑舞。知君太古心。</text>
<title>三月三日。歷遍長安。訪李悃甫于屯山。午後。投西江僑居。乘舟泊栗島。夕飯于島北小亭。有老父勸我題詩。八首。</title>,<text>帝里探春盡。西江禊事修。移船楊柳岸。步履杏花頭。</text>
<title>三月三日。歷遍長安。訪李悃甫于屯山。午後。投西江僑居。乘舟泊栗島。夕飯于島北小亭。有老父勸我題詩。八首。 其二</title>,<text>獨有傷時眼。來尋栗島春。桑林堤外水。不滿去年痕。</text>
<title>三月三日。歷遍長安。訪李悃甫于屯山。午後。投西江僑居。乘舟泊栗島。夕飯于島北小亭。有老父勸我題詩。八首。 其三</title>,<text>萬戶炊煙捲。靑帘斜晩風。滄江夕潮退。日照鬧花紅。</text>
<title>三月三日。歷遍長安。訪李悃甫于屯山。午後。投西江僑居。乘舟泊栗島。夕飯于島北小亭。有老父勸我題詩。八首。 其四</title>,<text>命薄榮無貴。律嚴酒可疏。桃源覓無路。有興入鱸魚。</text>
<title>三月三日。歷遍長安。訪李悃甫于屯山。午後。投西江僑居。乘舟泊栗島。夕飯于島北小亭。有老父勸我題詩。八首。 其五</title>,<text>一年嘉勝節。無過是淸明。辛苦離家客。無根楚澤萍。</text>
<title>三月三日。歷遍長安。訪李悃甫于屯山。午後。投西江僑居。乘舟泊栗島。夕飯于島北小亭。有老父勸我題詩。八首。 其六</title>,<text>采蝨坐芳艸。褰裳濯釣磯。夕寒醒病骨。江霧濕春衣。</text>
<title>三月三日。歷遍長安。訪李悃甫于屯山。午後。投西江僑居。乘舟泊栗島。夕飯于島北小亭。有老父勸我題詩。八首。 其七</title>,<text>汀草總芳菲。渚楊垂萬絲。老翁來爾汝。携我勸題詩。</text>
<title>三月三日。歷遍長安。訪李悃甫于屯山。午後。投西江僑居。乘舟泊栗島。夕飯于島北小亭。有老父勸我題詩。八首。 其八</title>,<text>孤店夕飯罷。倚柱浪吟詩。日落千林黑。潮平是去時。</text>
<title>丙午暮春哉生魄。廣津別和叔。十一首。</title>,<text>和叔吾家壻。嘗艱未半年。今將渭城酒。老淚忍江邊。</text>
<title>丙午暮春哉生魄。廣津別和叔。十一首。 其二</title>,<text>嶺表趨庭去。飄飄千里魚。當年題柱志。終不羨曺蜍。</text>
<title>丙午暮春哉生魄。廣津別和叔。十一首。 其三</title>,<text>雄劍匣中鳴。花前驛路明。秋圍應選擧。且莫後功名。</text>
<title>丙午暮春哉生魄。廣津別和叔。十一首。 其四</title>,<text>功名雖若喜。反覆類南柯。三字符中味。千年用不磨。</text>
<title>丙午暮春哉生魄。廣津別和叔。十一首。 其五</title>,<text>聲色蠱人性。光陰儘我欺。三餘須勉學。長誦敬之詩。</text>
<title>丙午暮春哉生魄。廣津別和叔。十一首。 其六</title>,<text>警悟百人先。長途可着鞭。家公古康樂。期作後惠連。</text>
<title>丙午暮春哉生魄。廣津別和叔。十一首。 其七</title>,<text>人情孰無感。老境多傷悲。況屬三春暮。山山花片飛。</text>
<title>丙午暮春哉生魄。廣津別和叔。十一首。 其八</title>,<text>肺病年來甚。憂愁日日侵。春前喪子痛。春後送君心。</text>
<title>丙午暮春哉生魄。廣津別和叔。十一首。 其九</title>,<text>花落漢城曲。春過首露墟。歸程逢四月。馬首夏初舒。</text>
<title>丙午暮春哉生魄。廣津別和叔。十一首。 其十</title>,<text>春霧昏鴉棲。汀洲蘆筍齊。離盤甘薺苦。日在漢江西。</text>
<title>丙午暮春哉生魄。廣津別和叔。十一首。 其十一</title>,<text>艸綠春天晩。金官天一涯。途長目力短。飛鳥瞥然過。</text>
<title>六月三日。子寅，宗之，成甫，正中。偕余歸西江。夜宿舟中。</title>,<text>月黑水煙冥。魚龍吹海腥。潮平白鷗喜。吾與眼俱靑。</text>
<title>靈通寺夜話。贈瓊法主。二首。</title>,<text>少訪三身日。門前柏未尋。今逢驚白髮。桮酒十年心。</text>
<title>靈通寺夜話。贈瓊法主。二首。 其二</title>,<text>嚴霜透葛衣。涼月散淸輝。擁膝樂聞法。中庭坐不歸。</text>
<title>朴淵</title>,<text>一川逗秋雨。萬壑泣坤靈。爽合風林淨。琴彈神物聽。</text>
<title>偶吟</title>,<text>蒼鷹上雲霄。下視千丈臨。飄零遊子意。非復疇昔心。</text>
<title>洛山寺香罏峯</title>,<text>芸芸物歸根。落日展淸眺。風進淨琴張。山尖白月小。</text>
<title>題聖居山元通庵囱壁</title>,<text>東日出杲杲。木落神靈雨。開囱萬慮淸。病骨欲生羽。</text>
<title>月湖迎夏日夜雨。有飮。二首。</title>,<text>小雨迎新夏。春歸午夜風。年光欺客子。白髮到衰翁。</text>
<title>月湖迎夏日夜雨。有飮。二首。 其二</title>,<text>老會皆新友。其如舊意何。花時尤有感。聽雨不宜多。</text>
<title>四月十六夜。奉祖母殯宿廣州寒山中。</title>,<text>小雨吹殘夜。寒燈照殯宮。簷前啼虎豹。爛熳山花紅。</text>
<title>祥原郡寢屛。有題三笑圖詩曰。遠公細而黠。破戒非不知。暫寄虎溪興。欺謾措大癡。次韻曰。</title>,<text>小年昧大年。小知迷大知。題詩亦措大。安知陶陸癡。</text>
<title>經泰封王故都。三首。乙巳</title>,<text>泰封躍馬遺地。千古腥風猶鳴。莽莽大野蓑草。一聲小管凄淸。</text>
<title>經泰封王故都。三首。乙巳 其二</title>,<text>漫漫野花歲歲。萋萋芳艸年年。山周四面天盡。寂歷一村孤煙。</text>
<title>經泰封王故都。三首。乙巳 其三</title>,<text>斜雨逐風過北。蟻行戰陣方酣。剛強死地餘臭。故國一川橫南。</text>
<title>安詢別且十年。訪我陋止。夜雨話舊。以子見焉。詩以記贈。二首。</title>,<text>剝啄門前逢舊知。談雷一夜雨絲絲。十年兩地成何事。當日兒童亦抱兒。</text>
<title>安詢別且十年。訪我陋止。夜雨話舊。以子見焉。詩以記贈。二首。 其二</title>,<text>少日同遊此日情。當年竹馬半彫零。門前執袂皆新友。此夕逢君雙眼靑。</text>
<title>訪權處士林亭。二首。</title>,<text>雨逐山風渡壑鳴。小梧秋葉蔭荒庭。呼童一器供談話。笑撥寒灰豆莢靑。</text>
<title>訪權處士林亭。二首。 其二</title>,<text>暮煙秋雨果幽期。濕盡靑衫屐齒泥。矮屋數椽朝市遠。輞川居士坐忘機。</text>
<title>月溪峽逢雨</title>,<text>水北石山秋後樹。水南茅店午時鷄。蹇驢古棧斜風勁。細雨疏疏渡月溪。</text>
<title>寄餘慶。二首。</title>,<text>秋晩頭流落葉深。山行惟有一張琴。連床幾日逢靑眼。此夜燈前萬里心。</text>
<title>寄餘慶。二首。 其二</title>,<text>世緣欺客二毛新。九月霜嚴鴻雁賓。擧國搢紳皆禮士。阮生身世益酸辛。</text>
<title>漁人若老舟上書懷</title>,<text>生長淸時學仲尼。靑衿飄落化漁衣。日晴天外浮雲捲。依舊澄江露翠微。</text>
<title>書箕子陳洪範圖。二首。</title>,<text>六百年華瞥眼過。商王元子痛亡家。要知陳範非吾意。爲見漸漸麥秀歌。</text>
<title>書箕子陳洪範圖。二首。 其二</title>,<text>自亳功衰王業淪。白頭無計復家門。都將積累成湯法。說與邰侯末葉孫。</text>
<title>東郊。送別東峯先生之春川舊隱。二首。</title>,<text>爲送吾君起病身。興仁門外觸炎塵。天涯離別自今夕。蕎麥花前忍淚人。</text>
<title>東郊。送別東峯先生之春川舊隱。二首。 其二</title>,<text>東郊餞飮徐男子。不與茅容說世間。吾道傷心立無地。先生坦腹百年閒。</text>
<title>盧相國孝思亭。次持正韻。</title>,<text>臨江高閣八囱明。風入檉枏葉葉鳴。地僻俗塵長不到。蘆間童子怯車聲。</text>
<title>順天高陽院上書懷。二首。</title>,<text>高陽院裏逢春雨。遠客終朝斜倚樓。樓下溪山明似畫。小江南色引羈愁。</text>
<title>順天高陽院上書懷。二首。 其二</title>,<text>京洛老孀厭蔬食。天涯遊子飽桮觴。魚筒無計傳千里。魂夢徒然拜北堂。</text>
<title>送健叔之咸陽。六首。</title>,<text>漢江南畔馬頻嘶。冠岳山前麥葉齊。鱸膾此行非玩興。柴門要聽放金鷄。</text>
<title>送健叔之咸陽。六首。 其二</title>,<text>咸陽故塚迷衰艸。那𪚥人間有子賢。化楮墳前方識面。神靈應泣徹秋天。</text>
<title>送健叔之咸陽。六首。 其三</title>,<text>豆莢初黃老樹陰。衡門面水亂蟬吟。苽亭一曲春風手。盡是王孫戀主心。</text>
<title>送健叔之咸陽。六首。 其四</title>,<text>渭城唱裏提新釀。爲送高陽舊酒徒。聖世一才無棄擲。王孫勿謾千金軀。</text>
<title>送健叔之咸陽。六首。 其五</title>,<text>高秋征雁賓南國。匹馬他鄕度歲年。燈落床風吹醉面。夢醒月上頭流天。</text>
<title>送健叔之咸陽。六首。 其六</title>,<text>術業平生百不成。途窮今日泣呑聲。書生有分飄南北。何事王孫嶺外征。</text>
<title>夢子挺。述夢中所見。</title>,<text>邯鄲一夢暮山前。魂與魂逢是偶然。細雨半庭春寂寞。杏花無數落紅錢。</text>
<title>是歲後九月念後。百源與祖胤，太白。乘舟訪余于鴨島蘆間。因留宿余江廬。翌日乃去。余乃追遣蒼頭。詩以敍之。五首。</title>,<text>蕭蕭白雨夜猶明。朴萬島前亂水平。子宅儂家江路近。乘舟相訪喜頻成。</text>
<title>是歲後九月念後。百源與祖胤，太白。乘舟訪余于鴨島蘆間。因留宿余江廬。翌日乃去。余乃追遣蒼頭。詩以敍之。五首。 其二</title>,<text>靑蓑備雨篙工遽。白酒遮風病面紅。促膝展談燈焰裏。水禽飛過柁樓中。</text>
<title>是歲後九月念後。百源與祖胤，太白。乘舟訪余于鴨島蘆間。因留宿余江廬。翌日乃去。余乃追遣蒼頭。詩以敍之。五首。 其三</title>,<text>潮打蘆花白練寒。扁舟風便泊江灣。蒼苔路熟江廬近。冒雨歸來酒力闌。</text>
<title>是歲後九月念後。百源與祖胤，太白。乘舟訪余于鴨島蘆間。因留宿余江廬。翌日乃去。余乃追遣蒼頭。詩以敍之。五首。 其四</title>,<text>雄劍斫魚銀膾細。風爐煮酒炭煙靑。江奴野婢門新曲。更與傳桮醉酩酊。</text>
<title>是歲後九月念後。百源與祖胤，太白。乘舟訪余于鴨島蘆間。因留宿余江廬。翌日乃去。余乃追遣蒼頭。詩以敍之。五首。 其五</title>,<text>映水山前黃葉稀。秋隨琴士一時歸。行舟瞥入蘆花去。目力微茫江面肥。</text>
<title>記夢</title>,<text>黯黯淸愁千雉城。擧兵百萬不能平。廢縣古槐秋結實。悄無人迹可題名。</text>
<title>扶餘懷古。十首。與百源乘舟浮白馬江。過天政臺，釣魚臺，落花巖。浮山而返。時辛亥正月念三也。</title>,<text>躍馬循江建國城。東明聖胤此經營。千年王氣一朝盡。三百後宮齊喪生。</text>
<title>扶餘懷古。十首。與百源乘舟浮白馬江。過天政臺，釣魚臺，落花巖。浮山而返。時辛亥正月念三也。 其二</title>,<text>一江白水春篙下。千古神龍泣義慈。天作君臣無異代。小儒今過涕雙垂。</text>
<title>扶餘懷古。十首。與百源乘舟浮白馬江。過天政臺，釣魚臺，落花巖。浮山而返。時辛亥正月念三也。 其三</title>,<text>天政臺前宰相名。唐羅兵下幾人存。呑聲忍見靑衣酒。可媿落花巖下魂。</text>
<title>扶餘懷古。十首。與百源乘舟浮白馬江。過天政臺，釣魚臺，落花巖。浮山而返。時辛亥正月念三也。 其四</title>,<text>百歲光陰駒隙忙。暫時遊豫亦何妨。群臣也無擎天手。至使君王萬里行。</text>
<title>扶餘懷古。十首。與百源乘舟浮白馬江。過天政臺，釣魚臺，落花巖。浮山而返。時辛亥正月念三也。 其五</title>,<text>狐鳴星孛災猶隱。興首忠言日月光。堪笑盲聾皆不察。君臣醉飽太平觴。</text>
<title>扶餘懷古。十首。與百源乘舟浮白馬江。過天政臺，釣魚臺，落花巖。浮山而返。時辛亥正月念三也。 其六</title>,<text>半生不與人間客。今日津頭愴世身。古國千年歌舞盡。煙花時節過江春。</text>
<title>扶餘懷古。十首。與百源乘舟浮白馬江。過天政臺，釣魚臺，落花巖。浮山而返。時辛亥正月念三也。 其七</title>,<text>定方能釣白江龍。千古高臺說大功。顧乃不知經國術。唐橋遺事媿童蒙。</text>
<title>扶餘懷古。十首。與百源乘舟浮白馬江。過天政臺，釣魚臺，落花巖。浮山而返。時辛亥正月念三也。 其八</title>,<text>受信平生報主謀。垂亡時節改前籌。有意未成奔與國。江山千里恨譙周。</text>
<title>扶餘懷古。十首。與百源乘舟浮白馬江。過天政臺，釣魚臺，落花巖。浮山而返。時辛亥正月念三也。 其九</title>,<text>鶴唳風聲奔北日。任存城主抗唐兵。曺蜍李志生猶死。福信雖亡擅美名。</text>
<title>扶餘懷古。十首。與百源乘舟浮白馬江。過天政臺，釣魚臺，落花巖。浮山而返。時辛亥正月念三也。 其十</title>,<text>水府深深女怨多。艶容化作春江花。溫王家業隨流盡。醉裏如聞玉樹歌。</text>
<title>甘露寺。二首。</title>,<text>五峯山下千林紫。多景樓前細路分。潮急亂雲平兩岸。一村人語隔江聞。</text>
<title>甘露寺。二首。 其二</title>,<text>幾年思夢繞山河。剩得如今浩浩歌。半夜講鍾僧梵裏。怒潮聲壯月明多。</text>
<title>笠巖馬上口呼</title>,<text>秋風馬上稻香來。蕎麥壟間花正開。從此我飢涯有盡。到𪚥應得濁醪桮。</text>
<title>雲溪寺夜宿</title>,<text>西山爽氣客無睡。落葉塡扉不閉門。紙被生寒山雨歇。滿庭寒月白紛紛。</text>
<title>題文殊寺</title>,<text>遠樹參天進晩風。遊人遠涉爲雙瞳。淵明已入白蓮社。未見廬山惠遠公。</text>
<title>寄雲溪僧省慜</title>,<text>杖錫何年此住持。雲溪山水鏡中明。身閒不管塵間事。客至無勞問姓名。</text>
<title>乘雪訪正中</title>,<text>馬背乘昏強覓詩。偶然逢友郭西陂。輕風小雪飛千里。老樹四山無醜枝。</text>
<title>汝火島。訪康子韞。</title>,<text>晴雪入囱瓊樹新。木綿衣上酒痕春。山陰歸去緣乘興。不爲當年戴主人。</text>
<title>宿叔度家。明曉。叔度朝天。詩以戲之。</title>,<text>效力朝天聽曉籌。辛勤衣帶五更頭。可憐白首無官授。爛醉猶期死後侯。</text>
<title>南陽花梁營中感興。五首。</title>,<text>尼聖亦吟匪兕歌。梁鴻安得穩居家。靑牛迹遍天東角。四十光陰瞥眼過。</text>
<title>南陽花梁營中感興。五首。 其二</title>,<text>飽向人間聽是非。黃塵撲面壯圖違。揚雄不語嘲誰解。瘦骨成稜舌本肥。</text>
<title>南陽花梁營中感興。五首。 其三</title>,<text>芍藥花開海北灣。旅人初到卸征鞍。回風舞雨過南浦。短布凄其五月寒。</text>
<title>南陽花梁營中感興。五首。 其四</title>,<text>禪觀曾不解吾癡。結習勞人黑髮稀。明月半囱愁不寐。曉潮初落渚禽飛。</text>
<title>南陽花梁營中感興。五首。 其五</title>,<text>人世枯榮有定期。囱前潮汐駐無時。治丹安得玄眞訣。運轂當年御執轡。</text>
<title>題幸州草亭</title>,<text>靑蘆洲上繫漁舟。一水西流二麥秋。雲逐過風吹作雨。江廬一夜契沙鷗。</text>
<title>書光陽縣壁。二首。</title>,<text>三月晦日杏子仁。光陽縣中榴葉新。辭親遠客今千里。十書不達天涯人。</text>
<title>書光陽縣壁。二首。 其二</title>,<text>鳥鳴春暮聲多少。衣食驅人到海頭。生計腰間惟禿筆。孰能千里慰余愁。</text>
<title>又得二絶。書似還師。</title>,<text>二水交流樓下鳴。道人仄耳終朝聽。迎春好鳥穿花去。應與我曹俱眼明。</text>
<title>又得二絶。書似還師。 其二</title>,<text>物物春來底心性。雙峯竹木掩靑山。離家匹馬年將半。留與吾師浹日閒。</text>
<title>楊州九月</title>,<text>楊州九月雷虺虺。山風飛雨吹百卉。遊人馬韁濕未乾。黃花慘澹寒不死。</text>
<title>寓居康津頭輪山富平浦。二首。</title>,<text>囱外小風吹薄竹。一川斜雨長靑苔。夢醒午榻呼村酒。南浦春寒去又來。</text>
<title>寓居康津頭輪山富平浦。二首。 其二</title>,<text>衡門面水竹扉寒。簇簇煙花覆海灣。老眼更驚春到早。天南雨壓頭輪山。</text>
<title>尋正中</title>,<text>落日看看隱酒樓。杏花開向斷垣頭。閒隨美酒尋朋處。十里人家簾半鉤。</text>
<title>是日。泊朴萬島。宿舟中。翌日。引舟下鴨島之南浦。</title>,<text>柁樓留宿雨初鳴。朴萬島前潮水平。自結吳兒供蓐食。理罾聊向浦南行。</text>
<title>婦翁思親堂。次韻玄山居士。七首。</title>,<text>德藝當年冠一方。風雷萬里啓封疆。滔天黑水投鞭斷。幼婦神碑百代光。</text>
<title>婦翁思親堂。次韻玄山居士。七首。 其二</title>,<text>少立奇功老大休。金剛結社臥東林。閒雲一片幾空色。千古淸風吹翠岑。</text>
<title>婦翁思親堂。次韻玄山居士。七首。 其三</title>,<text>持家謹守祖宗法。不寶十金敦九族。烏帽子孫五十人。由來積善受遐福。</text>
<title>婦翁思親堂。次韻玄山居士。七首。 其四</title>,<text>繁霜歲晩落萱堂。日到墳前對石床。皐魚淚盡寒無寐。榾柮松明夜正長。</text>
<title>婦翁思親堂。次韻玄山居士。七首。 其五</title>,<text>紺岳溪山似輞川。勝居幽僻有良田。秋深囱外櫟籬薄。爲饌黃鷄楚竹燃。</text>
<title>婦翁思親堂。次韻玄山居士。七首。 其六</title>,<text>靈臺淡淡只天公。醉興亭前酒幾中。更引玄山李居士。時時來御列生風。</text>
<title>婦翁思親堂。次韻玄山居士。七首。 其七</title>,<text>煙霞滯疾已成癖。世上利名風馬牛。少日逃名深有趣。傍人錯擬楚狂流。</text>
<title>騎牛偕僧性旭歸鴨島。入蘆花。二首。</title>,<text>靑牛初下繫蘆花。白酒新開坐淺沙。鵝鴨傍人驅不去。海風吹浪淡煙斜。</text>
<title>騎牛偕僧性旭歸鴨島。入蘆花。二首。 其二</title>,<text>艸坐回瞻豁兩瞳。蘆花十里雪無窮。一樽酒盡風微北。斷岸潮生月正中。</text>
<title>偕裕之，餘慶，德甫入蘆花。是日。餘慶騎牛而歌。</title>,<text>細雨歸帆畫有聲。平湖如練葦花明。山蔬白酒塵機盡。鷗鳥飛來自不驚。</text>
<title>逢秋有感。次金千齡韻。金時年十二</title>,<text>節近重陽籬菊黃。寒英猶作去年香。但嗟人事隨時異。一樹秋聲兩鬢霜。</text>
<title>征夫怨。八首。</title>,<text>朔漠風塵掃易空。玉關歸路幾時東。塞垣可是秋寒早。一夜淸霜滿鏡中。</text>
<title>征夫怨。八首。 其二</title>,<text>白艸凋霜秋樹空。故園遙在秣稜東。年年水草居無定。虜酒千鐘試一中。</text>
<title>征夫怨。八首。 其三</title>,<text>朔漠王庭眼底空。吳鉤新試白龍東。男兒國耳無身命。戰骨甘抛草莽中。</text>
<title>征夫怨。八首。 其四</title>,<text>塞北秋高月滿空。年年鞍馬任西東。令嚴萬幕平沙夜。部伍相招鼓角中。</text>
<title>征夫怨。八首。 其五</title>,<text>塵沙黃漲暝秋空。車轂新交馬不東。戰死生降俱不敢。凍旗輕颺晩風中。</text>
<title>征夫怨。八首。 其六</title>,<text>少年新伐白山空。今日移攻燕然東。瀚海漫漫飛急雨。回看漢塞矗煙中。</text>
<title>征夫怨。八首。 其七</title>,<text>頭白轅門事業空。十年歸夢繞江東。早知萬里要功苦。寧學藏名萬衲中。</text>
<title>征夫怨。八首。 其八</title>,<text>歲晩霜繁北海空。玉關山月正初東。微軀縱免戎王鏑。薄命猶殘凍餒中。</text>
<title>哭安子挺</title>,<text>緱氏山頭鶴駕歸。秋江蓑客淚沾衣。悲風削樹西州舍。紙帳沈沈錦葉飛。</text>
<title>寄默齋。 二首。</title>,<text>建言十未二三用。去國胡爲天一邊。雪壓鬼門深幾許。登樓四面只伊川。</text>
<title>寄默齋。 二首。 其二</title>,<text>憶君無日不腸回。愁坐柴門晝不開。夢入羊腸千里外。山靈晝泣獝狂哀。</text>
<title>山房</title>,<text>屋角懸鍾信風動。蒼苔白酒濕淋漓。山深秋葉春猶在。老子終朝不賦詩。</text>
<title>暮雨。次宗之韻。</title>,<text>豆毛浦口春波漲。松月庵前細雨多。蒻笠老僧賖酒到。醉中心事付詩魔。</text>
<title>寒食。三首。途中示正中，餘慶。</title>,<text>一百五日風雨交。馬背吟詩兩肩高。村墟無數柔桑吐。二月東風是翦刀。</text>
<title>寒食。三首。途中示正中，餘慶。 其二</title>,<text>介子平生事業哀。爾來寒食幾千回。千村寂歷人煙絶。天意茫茫驀雨來。</text>
<title>寒食。三首。途中示正中，餘慶。 其三</title>,<text>十載淸明杏酪寒。百花消息雨中看。臨銅白髮添三四。烏兔無情短布單。</text>
<title>登月松巖</title>,<text>道人自酌燃松子。林間琴韻有餘淸。年華默傷垂老意。白鷗一群雙眼明。</text>
<title>次金千齡韻</title>,<text>造物偏私帝里春。屋頭閒事杏花新。流光冉冉春秋改。陡覺浮生逆旅人。</text>
<title>與餘慶佩酒乘月。行盡長安詩以長歌。</title>,<text>三月望夜春光佳。二十里程垂柳斜。携童荷酒歸何許。杏花開處卽吾家。</text>
<title>次韻</title>,<text>杏艶桃嬌總歲華。拂簷飛燕受風斜。一方春色明如鏡。老眼貪看眩欲花。</text>
<title>携稚子登崇禮門城。雨中看花。二首。</title>,<text>細雨過城紅錦然。客來閒倚女墻邊。稚童強解愚翁意。濕盡單衫不肯旋。</text>
<title>携稚子登崇禮門城。雨中看花。二首。 其二</title>,<text>兒子呼鷳傳喜語。憐渠已學老夫狂。從行數里明如畫。佩得奚奴古錦囊。</text>
<title>次韻</title>,<text>十載紅塵黯黯愁。乘閒半日此淹留。烏紗鶴毳平生志。定向箕山學許由。</text>
<title>與正中，餘慶，宗之，君饒，德父。登南山賞杏花。</title>,<text>駒隙生涯苦不多。登臨心事約看花。花今浪逐輕風去。老子明朝獨柰何。</text>
<title>三月十九日。與洪餘慶，崔成甫登南郭看花。困睡之間。聞有笛。</title>,<text>城南城北杏花肥。客子登臨兩眼眵。閒倚松根殘睡破。笛聲高唱竹枝詞。</text>
<title>梨花</title>,<text>三月漢城春事初。小奚隨後信輕車。東風自白梨花樹。黑夜虛明十里餘。</text>
<title>憶病子 時余兒病寓他家</title>,<text>弱質飢寒致病侵。念爲人父媿難禁。憶渠半夜愁無寐。村笛一聲驚慟心。</text>
<title>宿正因寺。上雪峻和尙。二首。</title>,<text>十載人心浪百層。贊房今遇外間朋。三更月落十方黑。安得傳師無盡燈。</text>
<title>宿正因寺。上雪峻和尙。二首。 其二</title>,<text>紙被稜稜夢不成。香盤漏盡自鍾聲。山人應怪開囱早。爲看前峯嵐翠明。</text>
<title>偕高繼倫往鴨島。談詩到夕。高擧宋賢詩水光山氣碧浮浮。落日將歸又小留。從此只應長入夢。夢中還與故人遊之詩曰。正合今日。余喜其詩之合意也。擧白賞高。因次其韻。二首。</title>,<text>日脚射江金氣浮。靑蘆斷岸且淹留。村深杞菊依然在。魯望偏尋物外遊。</text>
<title>偕高繼倫往鴨島。談詩到夕。高擧宋賢詩水光山氣碧浮浮。落日將歸又小留。從此只應長入夢。夢中還與故人遊之詩曰。正合今日。余喜其詩之合意也。擧白賞高。因次其韻。二首。 其二</title>,<text>淺沙潮落水煙浮。客子忘機半日留。林逋西湖今寂寞。且將村酒此遨遊。</text>
<title>四月八日觀燈</title>,<text>燈光八日照千家。萬劫來緣爲釋伽。尼父五倫今世德。到今千載爾知麽。</text>
<title>登幸州城隍堂。四首。</title>,<text>城隍堂下落花明。鴨島南頭潮水生。繫馬叢林坐靑草。隔江聞唱午鷄聲。</text>
<title>登幸州城隍堂。四首。 其二</title>,<text>白水連天動我前。漁舟來泊孔巖邊。山蔬白酒登臨處。病客明眸骨欲仙。</text>
<title>登幸州城隍堂。四首。 其三</title>,<text>太平風物自桃源。老叟元非本避秦。今日短筇君不見。十年前是逐名人。</text>
<title>登幸州城隍堂。四首。 其四</title>,<text>平湖十里水溶溶。石逕千重齧短筇。老叟別來村酒盡。浪吟飛下大王峯。</text>
<title>康子韞乘舟載酒。訪余于西江僑居。因宿柁樓。</title>,<text>小舟輕漾泊江頭。細雨初過夜似秋。圍坐柁樓鷄戒曉。月娥新上曲如鉤。</text>
<title>蓮池洞。逢權按。二首。</title>,<text>尋常討話琴軒席。幾度相從許子園。世事隔年消息斷。二毛今日再逢君。</text>
<title>蓮池洞。逢權按。二首。 其二</title>,<text>風塵十載契闊情。誰記維摩褦襶形。蓮洞馬上逢子日。幸看黃色上天庭。</text>
<title>經素溪衆塚間</title>,<text>道喪千年混贗眞。世兒空苦百年身。纍纍古塚穴螻蟻。昨日繁華猶是人。</text>
<title>東峯求無絃琴。畫小鍾。使蒼頭歸之。兼寄二絶。</title>,<text>無媒逕路樹陰陰。松月窺簷白竹深。琴到無絃聽者少。古桐橫在五更心。</text>
<title>東峯求無絃琴。畫小鍾。使蒼頭歸之。兼寄二絶。 其二</title>,<text>藥罏經卷羽人家。蔘葉靑靑豆蔲花。經罷小鍾閒事在。松肪酌盡酌明霞。</text>
<title>題屯山居士林亭</title>,<text>竹影松陰居士家。曉天淸露濕燈花。酣餘擬說千年恨。翦紙招魂讀楚些。</text>
<title>曺叔度夢。與余入田家。艸短水麗。山川明媚。如三四月時。作一絶云。小溪芳艸入田家。晴岸鳧鷖啄柳花。日暮揮鞭馳入市。傍人不道帽簷斜。覺而歸其詩。見而神之。油然生意不可遏。遂次其韻錄寄之。五首。</title>,<text>苦竹叢中八九家。深村流水有桃花。神交一夢邯鄲界。偏與尋春到日斜。</text>
<title>曺叔度夢。與余入田家。艸短水麗。山川明媚。如三四月時。作一絶云。小溪芳艸入田家。晴岸鳧鷖啄柳花。日暮揮鞭馳入市。傍人不道帽簷斜。覺而歸其詩。見而神之。油然生意不可遏。遂次其韻錄寄之。五首。 其二</title>,<text>水雲深處野人家。雨歇紅稠屋角花。匹馬覓詩明鏡裏。桔槔閒立暮煙斜。</text>
<title>曺叔度夢。與余入田家。艸短水麗。山川明媚。如三四月時。作一絶云。小溪芳艸入田家。晴岸鳧鷖啄柳花。日暮揮鞭馳入市。傍人不道帽簷斜。覺而歸其詩。見而神之。油然生意不可遏。遂次其韻錄寄之。五首。 其三</title>,<text>溧陽無事入田家。曺務何如醉看花。却共村夫留一笑。紫芝歌後接罹斜。</text>
<title>曺叔度夢。與余入田家。艸短水麗。山川明媚。如三四月時。作一絶云。小溪芳艸入田家。晴岸鳧鷖啄柳花。日暮揮鞭馳入市。傍人不道帽簷斜。覺而歸其詩。見而神之。油然生意不可遏。遂次其韻錄寄之。五首。 其四</title>,<text>竹籬茅屋是村家。策杖行春正落花。白水亂溪鷗鷺喜。晩風晴日柳條斜。</text>
<title>曺叔度夢。與余入田家。艸短水麗。山川明媚。如三四月時。作一絶云。小溪芳艸入田家。晴岸鳧鷖啄柳花。日暮揮鞭馳入市。傍人不道帽簷斜。覺而歸其詩。見而神之。油然生意不可遏。遂次其韻錄寄之。五首。 其五</title>,<text>偶入西湖處士家。探春詩眼眩生花。柴門流水薑芽脆。石稜槎牙老木斜。</text>
<title>松峴院</title>,<text>小寒吹暑豆花稀。空院深沈雨脚肥。野客戰牙然濕艸。十夫圍坐對燎衣。</text>
<title>訪淸隱于水落山失路。將三十里。溪源始窮而有桃實垂路。攀枝摘食。飢腹果然。二首。</title>,<text>竟日崎嶇渡一溪。晩風吹進怪禽啼。山窮石角桃花樹。秋實離離向客低。</text>
<title>訪淸隱于水落山失路。將三十里。溪源始窮而有桃實垂路。攀枝摘食。飢腹果然。二首。 其二</title>,<text>虎豹新過跡未乾。雲深何處道人壇。參天樹木疑無路。靜看蒼鼯竄石間。</text>
<title>過廣州昆之巖遷</title>,<text>下馬蒼苔秋色濃。遙岑如戟進輕風。川明木葉紅將染。度水僧歸細雨中。</text>
<title>渡洛河。二首。</title>,<text>健婦持鋤菜色新。街頭癃疾不知春。雖然聖澤偏滂沛。馬上時逢糶米人。</text>
<title>渡洛河。二首。 其二</title>,<text>洛水東頭驛路斜。坡平太守薦新鮭。客中不識春將盡。躑躅新開馬首花。</text>
<title>氷灘</title>,<text>秋水纔深沒馬脛。蘆花沙觜渚雲明。行人負戴爭先渡。鷗鴨尋常自不驚。</text>
<title>甘露寺</title>,<text>嶽色江聲鏡裏明。潤州甘露未專名。投閒半日蒲團上。留與高僧話平生。</text>
<title>天水寺。次崔斯立韻。</title>,<text>萬落蕭條錦葉飛。秋風遠客破鞍歸。千年鶴語遼東表。人物豪華嘆已非。</text>
<title>渡橐駝橋</title>,<text>歲晩霜繁秋色深。駝橋西日草蟲吟。當年往事隨歸鳥。天水浮雲變古今。</text>
<title>過杆城陵。日暮不克訪。有懷。三首。</title>,<text>秦家不韋移神器。函谷山川付子嬰。虛器擁名纔四歲。百年神算詎能成。</text>
<title>過杆城陵。日暮不克訪。有懷。三首。 其二</title>,<text>杆城無復萬機憂。落日陵含千古羞。包胥不能存楚社。微箕猶復盡宗周。</text>
<title>過杆城陵。日暮不克訪。有懷。三首。 其三</title>,<text>房訓知天禪授明。九原猶得讓王名。千村煙火皆非舊。陵後陵前水自聲。</text>
<title>經圃隱故宅。二首。</title>,<text>操鷄鴻業半千年。楚楚朝綱仗老臣。家破國亡無一物。至今遺宅愴行人。</text>
<title>經圃隱故宅。二首。 其二</title>,<text>龔勝元來報漢恩。赤劉之外更無君。何將不事二君手。更作辛昌諫爭文。</text>
<title>過兵部橋。二首。</title>,<text>兵部橋前一水斜。百年墟落兩三家。秋風靑木皆零落。毀道年年野菊花。</text>
<title>過兵部橋。二首。 其二</title>,<text>往事凄涼落葉寒。殘紅西側玉峯攢。橋中幾許乘軺客。半是忠臣半是奸。</text>
<title>過吏部橋</title>,<text>吏部橋前秋艸深。英雄遺跡邈難尋。當時文物何年代。客子傷心淚不禁。</text>
<title>性海庵</title>,<text>落風號怒萬竅鳴。竹葉靑靑滿眼明。徐步石門斜日晩。老生迎我說無生。</text>
<title>馬淵。次叔度韻。</title>,<text>過客停行聽水流。蒼山如畫馬淵秋。天摩十里丹楓路。歸去乘風又掉頭。</text>
<title>宿觀音窟</title>,<text>紅樹參天鐵壁高。靑山如畫幾周遭。囱前一夜坤靈泣。風雨交吹木怒號。</text>
<title>渡洛河</title>,<text>洛水溶溶木葉疏。金風蕭颯袷衣初。辭家遠客腸空斷。白首慈顏已倚閭。</text>
<title>王洲津 卽古之大王浦也</title>,<text>大王江水碧瑠璃。斜日半天春雪飛。扶餘古事借誰問。颯飁晩風吹客衣。</text>
<title>扶餘懷古。十首。</title>,<text>六百年來秋月盈。唐兵鼓角夜來鳴。靑衣行酒馬江口。忍聽百官哭泣聲。</text>
<title>扶餘懷古。十首。 其二</title>,<text>半月城邊皆戰場。君王據案浪傳觴。百年便作萬年計。門外安知蘇定方。</text>
<title>扶餘懷古。十首。 其三</title>,<text>定方滅濟誇天才。繼絶陰功安在哉。千古扶餘爲小縣。怒濤衝上釣龍臺。</text>
<title>扶餘懷古。十首。 其四</title>,<text>玉樹歌殘聽者哀。江南春岸簇莓苔。狂王棄國歸千里。古祠一間向水開。</text>
<title>扶餘懷古。十首。 其五</title>,<text>成忠一上獄中書。白首丹心老有餘。眼掛東門終不瞑。會看歌舞化爲魚。</text>
<title>扶餘懷古。十首。 其六</title>,<text>粧成百寶向誰誇。炭峴旌旗瞥眼過。千古斷巖波浪裏。餘姸今入杜鵑花。</text>
<title>扶餘懷古。十首。 其七</title>,<text>鴻毛軀命復何戀。國破君亡死合宜。百萬丈夫皆被虜。也無一箇如女兒。</text>
<title>扶餘懷古。十首。 其八</title>,<text>主國兵戈動四隣。豈知今日卷風塵。熊津惡浪年年靜。聖壽當過億萬春。</text>
<title>扶餘懷古。十首。 其九</title>,<text>恩門太守今龔遂。百濟山河舊版圖。桀俗年來皆入化。盲聾扶醉上城隅。</text>
<title>扶餘懷古。十首。 其十</title>,<text>晩潮寂寞打空城。白鳥雙飛掠水鳴。客來登臨日過午。苔牋淡墨字欹傾。</text>
<title>萬景臺 三首</title>,<text>羅季完山爲賊藪。於菟撫劍騁姦回。平生飮馬浿江志。未就而亡空有臺。</text>
<title>萬景臺 三首 其二</title>,<text>竊據幺麽四十霜。頭毛種種意何長。祿山晩遭猪兒厄。人物北遷靑木王。</text>
<title>萬景臺 三首 其三</title>,<text>終朝春雪白皚皚。過午登臨酒一回。造物小兒猜客眼。強敎風伯促歸來。</text>
<title>濟南樓 三首</title>,<text>楊柳當溪弱嫋嫋。春風吹岸靑野燒。腐儒冷僧事同調。風流樓上水一瓢。</text>
<title>濟南樓 三首 其二</title>,<text>遙山隱隱周遭在。流水㶁㶁循階鳴。雙飛白鷗莫笑客。早年吾與汝俱盟。</text>
<title>濟南樓 三首 其三</title>,<text>南州嘉樹春陰陰。屋瓦冉冉重簾深。濟南樓下日黃昏。策驢入城穿竹林。</text>
<title>堂後淵</title>,<text>鐵壁巖巖二面屛。小泓澄碧水煙冥。神靈風浪潾潾起。石上蕭蕭綿竹靑。</text>
<title>熊津院遣興。二首。</title>,<text>王粲登樓不賦詩。衰年春色亦堪悲。碧江聲裏人今古。憶昔熊津都督時。</text>
<title>熊津院遣興。二首。 其二</title>,<text>一方春色來天地。江觸石磯碪杵鳴。少歲賦詩多取謗。晩年行館不題名。</text>
<title>淸州郭庸家茅亭。二首。</title>,<text>行盡江南數十程。暮風斜雨入金城。君乘靑鶴尋仙侶。惟有家前白水明。</text>
<title>淸州郭庸家茅亭。二首。 其二</title>,<text>十載紅塵兩鬢斑。偶尋春入武陵間。依然曲水流觴處。不見戴逵空自還。</text>
<title>宿竹山鄕校。是日行釋菜。二首。</title>,<text>短短茆簷廡宇開。上丁神祭是中牢。牲豕不來眞宰怒。晩天風雨動驚雷。</text>
<title>宿竹山鄕校。是日行釋菜。二首。 其二</title>,<text>蓬首齋僮滌祭器。獻官司勇宿靑蒲。可憐萬世素王祀。不及祗園一匹夫。</text>
<title>高城溫井。得慈堂消息。</title>,<text>千里慈堂一紙書。御來不忍問何如。開封始見平安字。日日南愁太半舒。</text>
<title>杆城淸澗驛樓</title>,<text>精衛安能遂懷抱。尾閭白浪立千堆。仲宣樓上人今古。日午岸沙花正開。</text>
<title>新溪戒寺塔</title>,<text>彌勒峯前指空洞。九王寺地塔層層。鷄林黃葉蕭蕭盡。佛不加功太可憎。</text>
<title>普德庵 二首</title>,<text>日照香罏晩翠深。鐵繩咿軋響高岑。虛舟畫手東峯記。留喜沙門萬古心。</text>
<title>普德庵 二首 其二</title>,<text>飽德淸寒我友師。一生行業在書詩。如何賣擧浮圖說。反使人倫化入夷。</text>
<title>長安寺。有題一絶。詩韻淸曠。意思縝密。其末聯句曰。熊耳白雲藏不得。千古萬古傳虛名。不知何人所作。余卽步韻曰。</title>,<text>佞佛蕭郞剝萬生。西來非是意揚淸。少林墻壁十年面。豈意人間惹得名。</text>
<title>宜寧故園</title>,<text>一百年前此故居。水雲撩我首丘懷。秋深杮栗闍山下。父老相持濁酒桮。</text>
<title>闍崛山西方臺。見泂知禪師。</title>,<text>楓葉深紅秋色多。石門西日一竿斜。霜濃略彴雙鞋冷。半日淹留慧遠家。</text>
<title>金海燕子樓。次烏川鄭圃隱韻。二首。</title>,<text>三叉江口水重回。燕子樓前山影來。海雨紛紛連晝夜。金州至月茶花開。</text>
<title>金海燕子樓。次烏川鄭圃隱韻。二首。 其二</title>,<text>烏川秀句獨縱橫。二百年來有後生。無價詩書誰記取。謾然淸世海邊行。</text>
<title>在漆原田莊。上金州李使君 子芳。三首。</title>,<text>老馬振鬐天一頭。姻婭恩渥溢滄洲。何年擬斷金州夢。霜雪飄零季子裘。</text>
<title>在漆原田莊。上金州李使君 子芳。三首。 其二</title>,<text>布被生寒燈焰零。村鷄報曉酒初醒。三叉行樂浮雲過。七點仙山夢裏靑。</text>
<title>在漆原田莊。上金州李使君 子芳。三首。 其三</title>,<text>橘葉靑靑楓葉稀。茶花時節雨紛紛。昌原客舍東西恨。日夕多於春柳枝。</text>
<title>泗川。留贈崔載淸。四首。</title>,<text>黃葉囱前暗響乾。十年往事似邯鄲。持桮更入竹林下。細雨斜風吹不寒。</text>
<title>泗川。留贈崔載淸。四首。 其二</title>,<text>北望鄕關霧靄間。故人家在臥龍山。盈盈更酌孔融酒。侍立靑眉玩小鬟。</text>
<title>泗川。留贈崔載淸。四首。 其三</title>,<text>安道風流無古今。子猷乘興訪山陰。靑篘一束留余馬。想得故人鄭重心。</text>
<title>泗川。留贈崔載淸。四首。 其四</title>,<text>多生結習催頭白。此日天涯匹馬行。時富歲豐詩價短。一桮偏識故人情。</text>
<title>立春 三首</title>,<text>江東春色年年好。鏡裏蒼顏歲歲皴。軟紅聲利多欺客。綠水靑山不負君。</text>
<title>立春 三首 其二</title>,<text>臘天積雪年前盡。一月風霜歲後深。惟有凍梅春意早。驀風吹放五更心。</text>
<title>立春 三首 其三</title>,<text>老子負暄春日遲。逍遙齋畔帖春詩。靑陽用事垂楊樹。籬落金絲萬萬枝。</text>
<title>黃州濟衆院。元紅巾賊關先生，沙劉番頭等十萬兵。爲麗將安祐，金得培，鄭世雲所擠。盡坑於此。</title>,<text>棘城西面少人家。海日悠揚萬塚斜。耳熟南民移北令。年來不見長桑麻。</text>
<title>謁檀君廟庭</title>,<text>檀君生我靑丘衆。敎我彝倫浿水邊。採藥阿斯今萬世。至今人記戊辰年。</text>
<title>遊鴨島 二首</title>,<text>芳洲十里露潮痕。手自持鋤採艸根。野水汲來澆麥飯。擬將身世付江村。</text>
<title>遊鴨島 二首 其二</title>,<text>天陰斜日一川明。準擬歸舟軋櫓聲。遊子倦來江霧合。晩程歸馬看潮生。</text>
<title>悼丘仲仁 二首</title>,<text>壺隱先生我故人。聲名四十一年春。鉛埋汞沒胎光斃。墓木蕭蕭掩洞賓。</text>
<title>悼丘仲仁 二首 其二</title>,<text>治丹已領執銜轡。采藥天台暗有期。科業剝人今鬼錄。可憐鴻寶世共嗤。</text>
<title>南驛途中 金海</title>,<text>大海東頭首屢回。此翁行樂亦奇哉。浪驚獨石攻三面。鷺羽宛丘萬舞來。</text>
<title>雨日移桃樹。叔眞有詩。步韻和之。</title>,<text>措大淸寒蘗與氷。閉門終日更無朋。春園細雨移桃樹。擬待開花作武陵。</text>
<title>七月二十日。宿香水庵。</title>,<text>錯料楚醒迷興味。啜茶淸趣轉奇哉。長齋讀罷佛燈滅。松月入簷寒影來。</text>
<title>訪權處士林亭。二首。</title>,<text>軟紅聲利競紛紛。擧世何人識贗眞。此日玄談要忘我。坐聽鳴鏑到黃昏。</text>
<title>訪權處士林亭。二首。 其二</title>,<text>溪山入癖冥堪搜。戒律森嚴酒可疏。胸中橐籥通元氣。霽月光風滿太虛。</text>
<title>長湍客舍。守歲。</title>,<text>守歲他鄕坐不眠。寒燈無焰紙囱穿。客中不見椒花頌。默計明朝三十年。</text>
<title>靈顯庵肄業</title>,<text>不識治心是道根。鏤氷工巧謾攻文。何功更得鳶魚妙。十載光陰浪負君。</text>
<title>靈顯庵。夢慈堂。</title>,<text>遠客辭親四浹旬。破衫蚤蝨長兒孫。裁書付僕重重語。魂先歸書到蓽門。</text>
<title>七月十三日。騎牛由田間入鴨島。二首。</title>,<text>辛壬強飢僅存命。此生復見大豐年。靑蓑牛背手周易。和睡經過稷穗邊。</text>
<title>七月十三日。騎牛由田間入鴨島。二首。 其二</title>,<text>古鏡新開大江面。潮生潮落暮朝間。靑牛藁引繫蘆葦。坐點白沙鷗與閒。</text>
<title>立春</title>,<text>朱戶家家頌季倫。秋江圭竇耐淸貧。呼童將理耕田器。叱犢春行鴨島濱。</text>
<title>悼姜相國景醇</title>,<text>二月長安萬井枯。街頭老弱擧嗚呼。君全祿位歸脩夜。久在人間禍與俱。</text>
<title>雪朝。尋正中。二首。</title>,<text>曉寒新脆木綿衣。十二街中雪半扉。五里五逢喝道者。無由驢背辨敲推。</text>
<title>雪朝。尋正中。二首。 其二</title>,<text>萬樹着花白滿空。今朝試手此龍公。凌晨乘興訪安道。錦城西里沙峴東。</text>
<title>奉別季父子寅之嶺南。四首。</title>,<text>寂寞高堂二十霜。樹風不止織烏忙。綵衣何處重逢面。更感如存賦渭陽。</text>
<title>奉別季父子寅之嶺南。四首。 其二</title>,<text>終風曀曀雪霏霏。大嶺峨峨䒶一涯。父子從茲隔年別。百花開日是歸期。</text>
<title>奉別季父子寅之嶺南。四首。 其三</title>,<text>取別燈前說此生。算來儒業盜虛名。孝衰老境營妻子。鴨島東頭叱犢耕。</text>
<title>奉別季父子寅之嶺南。四首。 其四</title>,<text>樸馬長遭富者譏。阿咸心事步兵知。燈前一別鄕千里。臥向頭流落月明。</text>
<title>雪日。從兒訪正中。</title>,<text>兒知父意溫衣屨。友識朋情供雪茶。一曲淸琴驚別鶴。留連聽鏑日西斜。</text>
<title>自詠。十五首。</title>,<text>燈花結焰影幢幢。亂雪紛紛斜打囱。身上五勞仍病易。一歌萇楚淚如江。</text>
<title>自詠。十五首。 其二</title>,<text>不用區區怨天公。步兵生分是途窮。憂家憂國憂心亂。爭似藏名萬衲中。</text>
<title>自詠。十五首。 其三</title>,<text>愁來渴病倍平昔。其柰長安水價增。病婢持甁枯井上。日看雙淚自成氷。</text>
<title>自詠。十五首。 其四</title>,<text>辛壬強飢逢乙巳。萬家散盡我家存。傷心紫陌東南路。看見村村棄子孫。</text>
<title>自詠。十五首。 其五</title>,<text>志願成灰鬢欲絲。飄零惟有袖中詩。早知道學當年病。寧拜芹宮訓詁師。</text>
<title>自詠。十五首。 其六</title>,<text>山蔬甘苦食相幷。兒子呼飢粥未成。無識孟光加慍語。梁鴻安得定中情。</text>
<title>自詠。十五首。 其七</title>,<text>德優杖下無完肉。孝伯糧化身命危。佔畢先生雖得志。自從參判到僉知。</text>
<title>自詠。十五首。 其八</title>,<text>達道子雲著法言。生憎屈子反離騷。雖然投閣求生辱。千載何如溺死高。</text>
<title>自詠。十五首。 其九</title>,<text>退之刻意如夫子。顏氏簞瓢意若輕。當日上書人不齒。至今留說四科名。</text>
<title>自詠。十五首。 其十</title>,<text>胡廣中庸世更賢。六朝丞相萬人先。當時自笑西山餓。死後諂名汚幾年。</text>
<title>自詠。十五首。 其十一</title>,<text>嵇康超世遁昏冥。顧笑人世罹禍機。身亦不逃鍾會網。廣陵散絶可堪悲。</text>
<title>自詠。十五首。 其十二</title>,<text>羽士遭唐進火功。當年謾擬伯陽公。鉛埋汞沒爽靈斃。墓木蕭蕭颺晩風。</text>
<title>自詠。十五首。 其十三</title>,<text>商敬周文隨世成。三千三百本人情。汾陰末士無遐識。律外區區強立名。</text>
<title>自詠。十五首。 其十四</title>,<text>柳下聖人隱下僚。油油烏帽立明朝。群兒疑是同塵汚。雜識東周意未消。</text>
<title>自詠。十五首。 其十五</title>,<text>周程朱蔡道無私。洙泗餘波接洛伊。尤喜季通治屋漏。几床長寫獨行詩。</text>
<title>自詠。十五首。 其十六</title>,<text>安生已去知音斷。洪子南歸吾道窮。縱有大猷趨向苦。胸懷說與隴西公。</text>
<title>春帖字 二首</title>,<text>萬事傷心在目前。寒齋徹曉祗無眠。虞衣虞食虞無已。更與相逢丙午年。</text>
<title>春帖字 二首 其二</title>,<text>圭竇逢春有髮僧。寒威不滅冷稜稜。呼兒日課塵編誦。不覺霜華鬢上增。</text>
<title>西江寒食</title>,<text>天陰籬外夕寒生。寒食東風野水明。無限滿船商客語。柳花時節故鄕情。</text>
<title>食後二日。寓居西江。謝正中惠米。二首。</title>,<text>后山不受袖中金。顧乃區區謝米詩。烏几飢鳶吟未了。忽聞來使叩柴扉。</text>
<title>食後二日。寓居西江。謝正中惠米。二首。 其二</title>,<text>僑居籬外一江斜。百五春風閉戶過。借問長安花發否。精神長在杏花坡。</text>
<title>丙午二月六日。次子終孫化去。詩以祭之。三首。</title>,<text>藜爲肌骨藿爲腸。養得羸形三尺強。薤露人生曾幾日。卜商今日不堪傷。</text>
<title>丙午二月六日。次子終孫化去。詩以祭之。三首。 其二</title>,<text>逆旅光陰冉冉行。今人古人塚纍纍。細推物理吾誰怨。老大難忘舐犢情。</text>
<title>丙午二月六日。次子終孫化去。詩以祭之。三首。 其三</title>,<text>招魂翦紙掛空枝。無數白楊颺晩絲。酹爾春風一桮酒。恩情猶自九原知。</text>
<title>二月晦日。登敦義門城。</title>,<text>城南城北杏花紅。日在花西花影東。匹馬病翁驚節候。斜風吹淚女墻中。</text>
<title>三月二日。偕正中，德優登密德亭。忠世從。二首。</title>,<text>過午彩鷄雲外鳴。春花如海柳深靑。感時淚濺城頭土。無限風光密德亭。</text>
<title>三月二日。偕正中，德優登密德亭。忠世從。二首。 其二</title>,<text>一帶靑煙白岳山。鳳城春雨響珊珊。多年世故飄南北。今得餘生半日閒。</text>
<title>寄兼之，季雲賀登第。六首。</title>,<text>徐勣無心肉食情。登科知是爲親誠。先公感泣冥冥下。亦識人間有此榮。</text>
<title>寄兼之，季雲賀登第。六首。 其二</title>,<text>日下五雲爛未收。廣寒深殿桂花秋。秪隨傳說調金鼎。正是東皇八狴求。</text>
<title>寄兼之，季雲賀登第。六首。 其三</title>,<text>昌慶宮前明月懸。金城湯池漢江邊。新臣獻替從今日。聖主千年又萬年。</text>
<title>寄兼之，季雲賀登第。六首。 其四</title>,<text>吾師推許孰如君。日月名高吏部文。老御李君踰素分。羞將布鼓入雷門。</text>
<title>寄兼之，季雲賀登第。六首。 其五</title>,<text>淸朝榜眼韓忠獻。市上兒童誦姓名。弘業大功從此始。金甌愼勿汚光明。</text>
<title>寄兼之，季雲賀登第。六首。 其六</title>,<text>天生豪傑百人先。莫耶神光射斗邊。文藻已看修五鳳。心齋須識呂藍田。</text>
<title>會葬姑氏。二首。先君妹適禹氏者。嘗誦修心訣。深明性理。丙午七月。歿於家。十一月葬。無後。</title>,<text>知止開門幾發楗。修心一訣契平生。蕭蕭一葉今宵雨。去聽秦樓一兩聲。</text>
<title>會葬姑氏。二首。先君妹適禹氏者。嘗誦修心訣。深明性理。丙午七月。歿於家。十一月葬。無後。 其二</title>,<text>大家淑德窺班娰。一入程家丹九成。經卷藥罏遺世上。白楊殘雨濕銘旌。</text>
<title>丙午除日。公州國仙庵守歲。爲性行禪師書</title>,<text>公山除日夜生寒。倦聽比丘梵唄聲。從我冠童皆睡着。獨隨禪衲守天明。</text>
<title>丁未元日</title>,<text>客中元日錦江西。千里人來一紙書。未及洗心參佛祖。肺肝枯渴馬相如。</text>
<title>杏花時節。鄕家一夜。乘月從忠世登家後小隴。杏花下坐玩。</title>,<text>携兒散步歷山陂。紅杏梢頭月午時。半死心隨春意動。臨風折得最繁枝。</text>
<title>偕和夫，五庸登映水山設酌。</title>,<text>携朋散步過靑林。艸艸桮盤野興深。老對老翁成一醉。揷花猶是少年心。</text>
<title>大慈寺。訪信安。</title>,<text>春殘葉密變年華。繭栗初紅芍藥花。留與道人遊半日。贊房新酌地椒茶。</text>
<title>驛路海棠</title>,<text>丹靑驛路海棠開。細雨斜風下馬看，愛惜野紅無主老。征衫垂折揷征鞍。</text>
<title>龍岡懷古</title>,<text>黃龍故國水煙空。白髮征西匹馬翁。千載龍岡爲下縣。煙花今日雨濛濛。</text>
<title>西湖</title>,<text>秋江秋興蒲城酒。明月一船釣一竿。釣罷月傾江夜黑。微醺初醒肺肝寒。</text>
<title>幽思 二首</title>,<text>西塞山前百艸黃。秋風陣陣雁行行。天孫自在弄機杼。河鼓終年淚滿眶。</text>
<title>幽思 二首 其二</title>,<text>一日回頭十二時。南來魚雁苦何遲。秋荷露和徂徠黑。手點淑眞腸斷詩。</text>
<title>感興。六首。</title>,<text>亂蟬黃葉已秋分。潮打蠶頭老石根。軋櫓一聲天寂寂。道人閒事撫桐孫。</text>
<title>感興。六首。 其二</title>,<text>秋霖霽後千江明。落葉蕭蕭鬧五更。起坐擁衾心萬里。扁舟一葉付殘生。</text>
<title>感興。六首。 其三</title>,<text>柴桑隱者無絃曲。誰識如今第一聲。十載光陰調鼎裏。烏巾空復五湖情。</text>
<title>感興。六首。 其四</title>,<text>黃庭誤讀被天譴。謫在人間四十霜。白髮滿頭歸日逼。黃公壚上別山王。</text>
<title>感興。六首。 其五</title>,<text>梅福無心釣世名。枕中鴻寶要丹成。何人爲酌河梁酒。細唱驪駒慰此情。</text>
<title>感興。六首。 其六</title>,<text>魯酒強澆磊塊情。微涼推暑過江城。黃粱夢裏修丹藥。行盡荊楊十萬程。</text>
<title>長興偶吟。二十一首。</title>,<text>回首江南幾短亭。冠山崒嵂枕滄溟。六宵春夢懵如醉。匹馬何年眼更靑。</text>
<title>長興偶吟。二十一首。 其二</title>,<text>南國佳人蘇小小。長安詞伯白香山。春風一別渭城下。日借鵝黃嫩柳間。</text>
<title>長興偶吟。二十一首。 其三</title>,<text>落魄前身杜紫微。楊州市上思依依。年華浪度秋將晩。落葉一庭埋半扉。</text>
<title>長興偶吟。二十一首。 其四</title>,<text>秋風嫋嫋鴨江波。蘆荻蕭蕭間靑蓑。一曲琵琶行未就。多情居易淚如何。</text>
<title>長興偶吟。二十一首。 其五</title>,<text>長興客館數千程。百濟山河𪚥明。未得還朝年亦暮。賓鴻將子過江城。</text>
<title>長興偶吟。二十一首。 其六</title>,<text>江南麗樹鸚猶囀。江北高風催裌衣。更憶遠人登晩壟。鷓鴣歌罷荳花肥。</text>
<title>長興偶吟。二十一首。 其七</title>,<text>行盡湖南水萬重。偶逢紅拂鶴翼中。楊侯幕下如麻客。才藝誰如李衛公。</text>
<title>長興偶吟。二十一首。 其八</title>,<text>人生百世如風燭。樂日幾何愁日多。長夜杳如關塞遠。囱前過雨捎秋沙。</text>
<title>長興偶吟。二十一首。 其九</title>,<text>受風斜燕羽差池。白酒黃花逼社期。南距冠山千萬里。一尊腸斷強歌詩。</text>
<title>長興偶吟。二十一首。 其十</title>,<text>無復鸞膠續斷絃。琵琶挑怨過殘年。一輪明月隔千里。應是淸光照兩邊。</text>
<title>長興偶吟。二十一首。 其十一</title>,<text>二千里外謫南人。四十年前寵辱身。坐見歲年閱江浪。金鷄何日召羈臣。</text>
<title>長興偶吟。二十一首。 其十二</title>,<text>主澤流離中亦好。麻衣蔬食過年年。竹林十載南溟上。魂夢應朝日月邊。</text>
<title>長興偶吟。二十一首。 其十三</title>,<text>過山過水入雲棲。白屋蕭然寇準居。匹馬南來誰宿德。雷陽春竹雨疏疏。</text>
<title>長興偶吟。二十一首。 其十四</title>,<text>逆旅蕭條雙眼靑。春風桮酒夜燈明。相逢卽別江南路。兒女無情亦愴情。</text>
<title>長興偶吟。二十一首。 其十五</title>,<text>二十年前舊酒徒。如今零落可嗚呼。春風一訪冠山下。頭白冿梁二丈夫。</text>
<title>長興偶吟。二十一首。 其十六</title>,<text>長沙漠漠天南土。賤子今居潁水濱。已作釣徒多歲月。一竿猶帶太平春。</text>
<title>長興偶吟。二十一首。 其十七</title>,<text>黃河淸在一千春。丘壑漁樵聖主恩。誰復身謀嗤四皓。漢家天子賴而存。</text>
<title>長興偶吟。二十一首。 其十八</title>,<text>八月風高黃葉飛。立船漁父裹布衣。呼童命酌蒲城酒。手撥寒灰雙鱖肥。</text>
<title>長興偶吟。二十一首。 其十九</title>,<text>江村處處多相似。蘆荻花飛白勝綿。樂與山翁抛一世。餘生今付鼎中天。</text>
<title>長興偶吟。二十一首。 其二十</title>,<text>微涼推暑幸州城。江艸茫茫十里平。安得古人連膝坐。一船明月載同行。</text>
<title>長興偶吟。二十一首。 其二十一</title>,<text>唐世無能識志和。呂巖流落袖靑蛇。神仙本是蹭蹬客。人道貪生鄙術家。</text>
<title>遣興 五首</title>,<text>蒯生友安期。知爲不世翁。豎兒看大楚。蟻封視沛公。如何說齊王。顧欲作元功。若非桀狗辯。幾陷大辟中。</text>
<title>遣興 五首 其二</title>,<text>匹夫楊王孫。生當漢武時。方事西北夷。擧世若驅馳。緩帶食萬戶。顧乃學支離。平生識祈侯。裸葬得如斯。</text>
<title>遣興 五首 其三</title>,<text>嗣宗爲亡魏。狐媚視文帝。猖狂引鞠生。六生託末契。却得僞主婚。大節昭萬世。賊曾責無禮。可笑不自計。</text>
<title>遣興 五首 其四</title>,<text>四十七奏疏。能廣靈脩聰。終然四字論。不啻耳邊風。賴用季通筮。末路號遯翁。寒泉一間舍。端合證參同。</text>
<title>遣興 五首 其五</title>,<text>胡元驅大宋。西京迷黃塵。魯齋許文正。被髮爲其臣。欲將堯舜道。強敎板屋人。方圓不能周。畢竟無新民。</text>
<title>寄贈南秋江佔畢齋</title>,<text>守歲錦官城。吟詩細柳營。同君襟抱暢。連日笑談淸。滄海倏然別。韶華空復情。完山有餘味。思與禰衡傾。</text>
<title>和南秋江佔畢齋</title>,<text>遨遊南裔幾多城。却愧吟詩太瘦生。枉註蟲魚空碌碌。不如歸勤孟堅銘。</text>
<title>和南秋江佔畢齋 其二</title>,<text>錦水熊津深復深。何如吾與子同襟。男兒着處皆爲客。休唱驪駒更攪心。</text>
