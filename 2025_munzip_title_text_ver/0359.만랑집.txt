<title>題畫屛</title>,<text>點點歸舟遠。蕭蕭蘆岸秋。孤村曬魚網。知是近江洲。</text>
<title>題畫 二首</title>,<text>移棹傍漁磯。楓林煙暗時。機心久已息。忘却失竿絲。</text>
<title>題畫 二首 其二</title>,<text>拳足碧荷淨。刷毛秋水寒。小池人不到。盡日占淸閑。</text>
<title>題彩船 四首</title>,<text>彩舟蕩綠波。簫鼓中流發。宿鷺忽驚飛。圓沙明曉月。</text>
<title>題彩船 四首 其二</title>,<text>宿舸依煙渚。空江淨月華。臨風橫一笛。吹盡落梅花。</text>
<title>題彩船 四首 其三</title>,<text>宿霧迷江樹。歸舟帶夕陽。依微見樓閣。知是近平方。</text>
<title>題彩船 四首 其四</title>,<text>水國春波闊。他鄕客路脩。遙思漢江上。月夜竝仙舟。</text>
<title>題畫鷄六首 乃唐人畫極妙</title>,<text>奔走羲和倦。扶桑日御歸。無端啼午夜。驚起赤烏飛。</text>
<title>題畫鷄六首 乃唐人畫極妙 其二</title>,<text>盡室劉安去。飛昇爾亦隨。群雛半在地。鼓趐且遲遲。</text>
<title>題畫鷄六首 乃唐人畫極妙 其三</title>,<text>鳴聲自有度。風雨不違時。善惡皆同起。孜孜異所爲。</text>
<title>題畫鷄六首 乃唐人畫極妙 其四</title>,<text>魯越非同產。雄雌各異聲。唯應土室老。呼祝識渠名。</text>
<title>題畫鷄六首 乃唐人畫極妙 其五</title>,<text>肖翹亦天性。微物荷生成。看取中宵舞。何如四境鳴。</text>
<title>題畫鷄六首 乃唐人畫極妙 其六</title>,<text>飮啄已云足。呼群初上塒。鳳凰獨何意。遠引常苦飢。</text>
<title>題畫</title>,<text>畫師非俗客。畫松又畫石。坐我松石間。長吟倒巾幘。</text>
<title>題畫梅雉</title>,<text>積雪埋深壑。孤香發一枝。無人訪斜逕。獨有野鷄知。</text>
<title>次正使辱示藥山東臺韻 正使麟坪大君</title>,<text>衰病空回首。淸詩許散愁。從容談勝景。忘却在邊州。</text>
<title>次渡江韻</title>,<text>未答君恩重。寧辭出塞寒。春風公子座。渾襲一身安。</text>
<title>次連山途中韻</title>,<text>物役何時了。吾生也有涯。商量世間事。歲月客中多。</text>
<title>次正使示韻</title>,<text>列陣皆堅壁。無人解久圍。軍門今辮髮。能不愧儒衣。</text>
<title>次正使出館韻</title>,<text>共說回車樂。方知滯客愁。好將春作伴。無奈雪盈頭。</text>
<title>杏山堡次正使韻</title>,<text>戰骨埋荒草。飢鴉噪舊墟。愁雲千古色。斜日一竿餘。</text>
<title>山海關逢臘日。次正使韻。</title>,<text>歲月堂堂去。吾生數數然。燕關一尊酒。回首海東天。</text>
<title>釋王寺贈軒師 幷序</title>,<text>觀水固有術。智愚何異流。莫將分處覓。且向源頭求。</text>
<title>晦日午歇直木站</title>,<text>此山無直木。此號今何爲。先伐固其理。我心還自悲。</text>
<title>謝安師寄海衣 二首</title>,<text>海衣遠自湖。山衲幸分吾。從此識禪味。飽參香積廚。</text>
<title>謝安師寄海衣 二首 其二</title>,<text>歸計誓如湖。灰心久喪吾。感師珍重意。料得厭腥廚。</text>
<title>復次安師四首却寄</title>,<text>昨夜夢重湖。古龕僧對吾。依然覺師語。戒在步兵廚。</text>
<title>復次安師四首却寄 其二</title>,<text>倚郭俯晴湖。催歸解喚吾。自憐饞太守。枉費八州廚。</text>
<title>復次安師四首却寄 其三</title>,<text>何地少江湖。無官卽故吾。未妨依老宿。摶飯勝公廚。</text>
<title>復次安師四首却寄 其四</title>,<text>出郭便臨湖。扁舟恰受吾。携師泛春水。除却載書廚。</text>
<title>喚魚亭口占 二首</title>,<text>矮屋小於斗。湖山千里開。請君看海市。不用起樓臺。</text>
<title>喚魚亭口占 二首 其二</title>,<text>倚欄俯長流。波動知魚樂。喚魚欲問之。魚忘吾亦適。</text>
<title>夜吟</title>,<text>白頭客坐長夜。靑海月明危樓。欲望廣寒高處。何來關塞雲浮。</text>
<title>榛子店途中 二首</title>,<text>凌晨客發驅馬。向晩風吹倒人。衰鬢更添寒雪。殘年漸逼新春。</text>
<title>榛子店途中 二首 其二</title>,<text>忽忽行年半百。悠悠去路三千。黃塵自愧面目。白首不歸林泉。</text>
<title>次正使玉田曉發韻</title>,<text>野哭行歌俱起。凄風落月添愁。遙看煙樹曉色。知是薊門關頭。</text>
<title>贈鄭參議君平</title>,<text>自是君平棄世。從來谷口知名。百篇何如萬戶。三斗足了一生。</text>
<title>午睡 瓦全錄</title>,<text>形疲神役衆方酣。朽木糞墻爾自甘。惟有北窓閑世家。夢中時與伏羲談。</text>
<title>夜酌</title>,<text>夜分達燭引朝簪。宣賜宮壼別殿深。村釀祗今誇一醉。小窓燈火照丹心。</text>
<title>寄尹而遠 鳴殷 兄 八首○幷序</title>,<text>孤臣去國三千里。游子思親十二時。聖主愛臣如愛子。暫施威怒亦仁慈。</text>
<title>寄尹而遠 鳴殷 兄 八首○幷序 其二</title>,<text>暫施威怒亦仁慈。戀主那堪去國時。臣罪足誅臣母老。天敎歸省未應遲。</text>
<title>寄尹而遠 鳴殷 兄 八首○幷序 其三</title>,<text>天敎歸省未應遲。臣本愚狂却自疑。慈母固能知子意。三言其奈衆人爲。</text>
<title>寄尹而遠 鳴殷 兄 八首○幷序 其四</title>,<text>三言其奈衆人爲。萬死猶輕寬一死。平日結交太半非。孤臣去國三千里。</text>
<title>寄尹而遠 鳴殷 兄 八首○幷序 其五</title>,<text>親須忘子子忘親。各自相忘可保身。親有季能爲子職。臣如不保負君仁。</text>
<title>寄尹而遠 鳴殷 兄 八首○幷序 其六</title>,<text>臣如不保負君仁。未是終捐且自珍。塞上形便他日對。席前經術幾時陳。</text>
<title>寄尹而遠 鳴殷 兄 八首○幷序 其七</title>,<text>席前經術幾時陳。語孟書中見道眞。從古困心多得力。莫將愁思枉傷神。</text>
<title>寄尹而遠 鳴殷 兄 八首○幷序 其八</title>,<text>莫將愁思枉傷神。夷險平生已許身。那得寸腸如木石。親須忘子子忘親。</text>
<title>將出洞有雨</title>,<text>長老多情強留客。少僧解事故催詩。披蓑出洞添吾興。來往眞成色色奇。</text>
<title>次友人韻</title>,<text>我欲東歸且少留。却臨前浦問歸舟。舟行正好春潮穩。不是無舟不早謀。</text>
<title>次黃岡村舍韻</title>,<text>客中時序屬南訛。雨後流泉落幔坡。但得醉眠無一事。江山何地不吾家。</text>
<title>贈延豐倅</title>,<text>故人爲政路人誇。客子經過似到家。九日他鄕千里別。滿樽新酒泛黃花。</text>
<title>謝木川倅</title>,<text>滿池荷葉已抽莖。雨澤無私草竝榮。誰識使君爲政意。能敎物物各生生。</text>
<title>行到成歡。走筆書贈察訪。四首</title>,<text>不揀晨星與夕暉。任敎塵土涴征衣。思君撥馬忘飢渴。一榻南樓許暫依。</text>
<title>行到成歡。走筆書贈察訪。四首 其二</title>,<text>齊賀端陽趁曉暉。每年今日整朝衣。小臣歸省蒙恩暇。回首郵亭一夢依。</text>
<title>行到成歡。走筆書贈察訪。四首 其三</title>,<text>羸驂倦僕又斜暉。無奈歸心攬彩衣。許借如龍過一舍。明朝骨肉得相依。</text>
<title>行到成歡。走筆書贈察訪。四首 其四</title>,<text>流年荏苒已殘暉。塵世遲回未拂衣。秋日又浮東海去。南樓分手倍依依。</text>
<title>望海雲臺有感先世故事 東槎錄</title>,<text>征南勳業振家聲。擬取蠻荒作塞城。愧殺雲仍經過地。海臺依舊日輪明。</text>
<title>行到一善客館。次佔畢齋十絶韻。</title>,<text>要使綱常萬古存。非關棹楔表居門。他年孰繼先生躅。薇蕨山中長子孫。</text>
<title>行到一善客館。次佔畢齋十絶韻。 其二</title>,<text>弔古哀詞泣楚王。秖今遺跡在南方。暮投客館揩昏眼。十絶吟來字字香。</text>
<title>行到一善客館。次佔畢齋十絶韻。 其三</title>,<text>少時襟抱與山開。遠訪金烏匹馬來。前度劉郞今已老。思親戀主寸心灰。</text>
<title>行到一善客館。次佔畢齋十絶韻。 其四</title>,<text>月波亭下艤舟時。出山初月向人窺。江水東流月同照。送將滄海未應離。</text>
<title>行到一善客館。次佔畢齋十絶韻。 其五</title>,<text>眉愁只是爲時攢。心禱何須上淨壇。老子胸中元浩浩。也將溟渤一杯看。</text>
<title>行到一善客館。次佔畢齋十絶韻。 其六</title>,<text>人生隨地可徜徉。忘却扶桑道路長。要使王靈懷異俗。未須詞律動蠻鄕。</text>
<title>行到一善客館。次佔畢齋十絶韻。 其七</title>,<text>見說烏山比國庠。靑衿濟濟滿齋廊。世間科目眞餘事。可但龍頭揭舊坊。</text>
<title>行到一善客館。次佔畢齋十絶韻。 其八</title>,<text>腰下蒼龍紫氣騰。安能辛苦守書燈。仙槎萬里乘風浪。銀漢秋高玉露凝。</text>
<title>行到一善客館。次佔畢齋十絶韻。 其九</title>,<text>洛江舟子繫津舲。分付明春與我迎。幹事歸來花未落。泝洄波月更登亭。</text>
<title>行到一善客館。次佔畢齋十絶韻。 其十</title>,<text>遨頭淸興在江帆。莫說年來困米鹽。冶隱遺風多俊傑。未應延訪限堂廉。</text>
<title>詠物 十絶</title>,<text>異方心事有誰知。歲晩相尋與爾期。謫降窮荒應自恨。夢中求我暗香詩。</text>
<title>詠物 十絶 其二</title>,<text>此君除我孰相親。此地相看卽主人。憐我遠來腰帶緩。故當窓外享佳賓。</text>
<title>詠物 十絶 其三</title>,<text>靑靑瑤葉未經霜。粲粲金丸已嚲黃。賓館剩供三百顆。羅包苦憶一雙香。</text>
<title>詠物 十絶 其四</title>,<text>芳名已入楚騷佳。美味須看陸子懷。喚作木奴知自汚。更將何面渡淸淮。</text>
<title>詠物 十絶 其五</title>,<text>與渠相識杜詩中。樹樹花香十月風。聞說朱炎方結子。誰將異味寄吾東。</text>
<title>詠物 十絶 其六</title>,<text>枯皮剝落紫毛垂。直幹崔嵬翠扇披。那得移根栽我土。臥看疏影月明時。</text>
<title>詠物 十絶 其七</title>,<text>樹根須待鐵精蘇。物性方知有萬殊。疑是金星失躔次。久沈桑海長新株。</text>
<title>詠物 十絶 其八</title>,<text>定知移植自秦時。豈有含桃過海飛。歲歲春風待公子。長絲要與織金衣。</text>
<title>詠物 十絶 其九</title>,<text>柏實收秋只可餐。松花照夏未堪看。豈如此物能專美。雪裏繁英似渥丹。</text>
<title>詠物 十絶 其十</title>,<text>誰恨人間見未多。海中隨處匝枝柯。休論性味傷和氣。且愛紅花映碧波。</text>
<title>鴨灘 五絶</title>,<text>風傳畫角落蠻村。月上晴空照海門。獨倚船樓瞻北斗。白雲何處是西原。</text>
<title>鴨灘 五絶 其二</title>,<text>鴨灘今夜宿行旌。馬島明朝回幾程。聞說版圖元我上。未妨恢拓作邊城。</text>
<title>鴨灘 五絶 其三</title>,<text>吾祖當年獻捷音。思將馬島屬鷄林。蠻船到此乘風便。經亂方知用計深。</text>
<title>鴨灘 五絶 其四</title>,<text>壯心猶恨未平蠻。盛德深知在舞干。已見威靈加海外。但將詞賦弄毫端。</text>
<title>鴨灘 五絶 其五</title>,<text>萬里滄波仗國威。煌煌玉節手中持。蟬冠象服臨賓館。要使蠻酋識漢儀。</text>
<title>馬島記夢 二絶</title>,<text>蠻館寥寥月色明。竹林蕭瑟夜風淸。夢中不覺滄溟遠。膝下承顏序弟兄。</text>
<title>馬島記夢 二絶 其二</title>,<text>夢罷開窓月以傾。隔林蠻寺送鍾聲。分明記得嚴君敎。王事須忘骨肉情。</text>
<title>次東溟馬島 十絶○金世濂</title>,<text>強戴緱冠首屢回。斷毛垂後羽毰毸。傳言跣足中門外。爲是逢迎漢使來。</text>
<title>次東溟馬島 十絶○金世濂 其二</title>,<text>蠻方文字重硨磲。故遣山僧管國書。萬里遠來迎使節。一雙金扇竝藍輿。</text>
<title>次東溟馬島 十絶○金世濂 其三</title>,<text>赤頂無簪不受冠。紫絲纏項是高官。上堂再拜仍蒲伏。曳地花裙更屈盤。</text>
<title>次東溟馬島 十絶○金世濂 其四</title>,<text>斷指相盟俗所耽。繡羅裁服翦雲嵐。爭言富貴非難得。執政于今盡美男。</text>
<title>次東溟馬島 十絶○金世濂 其五</title>,<text>視死從來等一毛。借交相報有霜刀。首功新得千金賞。身上皆穿五色袍。</text>
<title>次東溟馬島 十絶○金世濂 其六</title>,<text>坐見扶桑上曉暉。建牙吹角敞重扉。朝臺自昔淸螺道。賓館如今設繡幃。</text>
<title>次東溟馬島 十絶○金世濂 其七</title>,<text>板扉橫閉翠帷齊。臥聽蠻村唱曉鷄。異俗本來無燠室。辟寒那得越中犀。</text>
<title>次東溟馬島 十絶○金世濂 其八</title>,<text>異俗盤飧觸眼新。烹鯄炰鼈是兼珍。金犁撓却雕胡飯。玉椀盛來麴米春。</text>
<title>次東溟馬島 十絶○金世濂 其九</title>,<text>活火頻添起彩霞。小僧供客揀新茶。日將七椀蘇枯肺。却愧茲行負債多。</text>
<title>次東溟馬島 十絶○金世濂 其十</title>,<text>每日夷官趁曉初。自言賓館不堪居。更將椶帚循階所。恐有香塵爲掃除。</text>
<title>島主席上兩僧求詩。書贈玄召。</title>,<text>桑林三宿有前緣。萬里同行豈偶然。擬借慈航渡滄海。蓬萊山上訪群仙。</text>
<title>又用前韻贈光璘</title>,<text>語音傳解恨無緣。一笑相看意了然。聞道浮杯有玄術。直過溟渤問眞仙。</text>
<title>次召長老</title>,<text>象外眞仙恨未逢。海中今日接臞容。道人自有回天力。無數飛花散上冬。</text>
<title>次東溟十絶中 七首</title>,<text>蠻館題詩字半斜。客情惟說早還家。明春定得東風便。共賞萊州二月花。</text>
<title>次東溟十絶中 七首 其二</title>,<text>金椀盛茶溢素濤。玉盤登膾截琴高。蠻酋勸食仍行酒。箇箇妖童着綉袍。</text>
<title>次東溟十絶中 七首 其三</title>,<text>絶島居民百戶殘。小酋生理本貧寒。只緣仰哺謀朝夕。須奉恩綸仔細看。</text>
<title>次東溟十絶中 七首 其四</title>,<text>天外歸鴻一字單。海中霜雪歲將闌。行行只爲王程急。曉掛風帆不怕寒。</text>
<title>次東溟十絶中 七首 其五</title>,<text>坐到深更燭淚乾。獨舒長嘯倚雕闌。回看故國懸霜月。苦憶瓊樓夜氣寒。</text>
<title>次東溟十絶中 七首 其六</title>,<text>客中時序減華顏。夜半風霜透薄紈。試聽蠻人語前路。間關最是赤間關。</text>
<title>次東溟十絶中 七首 其七</title>,<text>朝朝寒熱苦相戰。病後丹心餘一片。夜夢分明瞻聖顏。霑恩歸到中書院。</text>
<title>題彩花盤松梅</title>,<text>絶壑陰崖臘雪寒。仙姿綽綽傍蒼官。世間此景應難得。且向盤中仔細看。</text>
<title>新居村</title>,<text>料峭寒風拂面吹。蒼茫殘月向西馳。新居村裏肩輿過。今絶津邊倚棹時。</text>
<title>天流河</title>,<text>君平占象信悠悠。博望尋源亦未周。一道長河明似玉。土人傳說是天流。</text>
<title>題彩花盤菊</title>,<text>霜菊開時別故鄕。沒雲臺上作重陽。主人料得騷人意。巧翦金英侑玉觴。</text>
<title>過淸見寺</title>,<text>久聞淸見寺庭梅。萬點香花雪裏堆。歸途定趁嘉平節。分付南枝待我開。</text>
<title>下野途中</title>,<text>雪山迢遞入雲空。曠野茫茫起夕風。客路偏長松岸上。人煙盡在竹林中。</text>
<title>次璘僧元日韻</title>,<text>鬢邊霜雪一分加。萬里初回博望槎。處處人家揷靑竹。故園春頌憶椒花。</text>
<title>次璘西堂富士山韻 五首</title>,<text>山中應有別乾坤。路遇仙人笑不言。白雪迷蹊誰得到。扶桑元是托靈根。</text>
<title>次璘西堂富士山韻 五首 其二</title>,<text>天池風穴自乾坤。他日安期與我言。今到仙山窮勝境。不辭辛苦過箱根。</text>
<title>次璘西堂富士山韻 五首 其三</title>,<text>俯看滄海浸乾坤。萬里歸程未足言。只恨與師相別後。更無眞諦破塵根。</text>
<title>次璘西堂富士山韻 五首 其四</title>,<text>夜來春意動乾坤。病裏羈懷向子言。欲夢庭闈難着睡。海濤和雨打山根。</text>
<title>次璘西堂富士山韻 五首 其五</title>,<text>卅年雙脚立乾坤。半世行藏足對言。不用千金汚歸橐。載舟何地乏雲根。</text>
<title>孟浩然像</title>,<text>今人誰識古人顏。驢背吟肩聳玉山。渡水尋梅得新句。滿天風雪却忘還。</text>
<title>寒山子像</title>,<text>自掃紅雲禮紫宸。更將香露灑淸晨。問君擁帚緣何事。俗子紛紛沒軟塵。</text>
<title>次尹涯韻</title>,<text>壯士腰懸兩角弓。西遊燕代北雲中。又從博望浮東海。不向滄波泣道窮。</text>
<title>拾得像</title>,<text>此身爲老復爲嬰。本自無生豈有生。何許山僧饒口舌。枉敎人世識吾名。</text>
<title>布袋像</title>,<text>幾箇胡孫伎倆窮。金魚麤布盡成空。大千世界無涯事。放去收來在此中。</text>
<title>題畫次東溟韻</title>,<text>煙波杳杳渚禽飛。嵐翠空濛疊嶂微。却憶東湖尋古寺。三竿斜日竝舟歸。</text>
<title>卽事</title>,<text>小溪流水抱村籬。一樹梅花欲落時。折取疏枝作歸伴。異鄕心事有誰知。</text>
<title>次東溟韻贈巴沙彌</title>,<text>洗盡人間萬劫緣。浮游何地不超然。滄溟此去尋源𪚥。儒釋同爲象外仙。</text>
<title>安德祠次松雲 三絶</title>,<text>孤兒無計濟屯艱。窘步當時到赤間。寂寞荒祠泣神鬼。暮潮和雨打孱顏。</text>
<title>安德祠次松雲 三絶 其二</title>,<text>板屋三間野寺傍。海門斜日古城荒。村巫擊鼓迎靈駕。嗚咽寒波接渺茫。</text>
<title>安德祠次松雲 三絶 其三</title>,<text>殤魂千古怨難窮。背負應隨逝水東。鮫淚成珠滄海裏。杜鵑啼血月明中。</text>
<title>島主求詩請書于金屛。卽席賦贈 十三首。</title>,<text>東關諸將好樓居。金碧玲瓏入翠虛。層城西畔馬州第。新賜華園千步餘。</text>
<title>島主求詩請書于金屛。卽席賦贈 十三首。 其二</title>,<text>仙槎萬里駕長風。碧海三更月正中。籃島層波鮫鰐橫。柁樓危坐對平公。</text>
<title>島主求詩請書于金屛。卽席賦贈 十三首。 其三</title>,<text>漢使初回日域行。布帆無恙海天晴。馬州從古通隣好。太守如今用寸誠。</text>
<title>島主求詩請書于金屛。卽席賦贈 十三首。 其四</title>,<text>飛鳳盤龍耀彩霞。納言門對奉行家。內城半夜開金鎖。催上層臺看月華。</text>
<title>島主求詩請書于金屛。卽席賦贈 十三首。 其五</title>,<text>千家簾箔一時開。夾路爭看漢使來。徐引肩輿過市陌。盡將椶帚掃塵埃。</text>
<title>島主求詩請書于金屛。卽席賦贈 十三首。 其六</title>,<text>薄暮層臺宴罷廻。兩行戈戟出城來。爭言執政多功業。盡是東南拔俗才。</text>
<title>島主求詩請書于金屛。卽席賦贈 十三首。 其七</title>,<text>錦筵紅燭敞樓臺。瀲灎鵝黃凸玉罍。多少兒郞初帶劍。一時歌舞薦新梅。</text>
<title>島主求詩請書于金屛。卽席賦贈 十三首。 其八</title>,<text>滄溟萬里靜無波。江戶春來樂事多。六十六州諸太守。幾家花月動絃歌。</text>
<title>島主求詩請書于金屛。卽席賦贈 十三首。 其九</title>,<text>金盤綺饌勸佳賓。處處逢迎有主人。只爲兩家修舊好。敢言滄海浩無津。</text>
<title>島主求詩請書于金屛。卽席賦贈 十三首。 其十</title>,<text>大官腰下七星刀。百戰功成意氣豪。域內至今無一事。平原射獵雪風高。</text>
<title>島主求詩請書于金屛。卽席賦贈 十三首。 其十一</title>,<text>海外人豪宗馬州。醉中談笑亦風流。金杯滿酌蒲萄酒。細雨相尋漢使舟。</text>
<title>島主求詩請書于金屛。卽席賦贈 十三首。 其十二</title>,<text>角聲吹盡海天寬。徙倚危檣夜月寒。馬島小舟移棹近。滿苞霜橘送金盤。</text>
<title>島主求詩請書于金屛。卽席賦贈 十三首。 其十三</title>,<text>江戶層樓近百尋。大君高坐翠帷深。馬州太守新承寵。腰下龍泉直萬金。</text>
<title>寄意蔡伯昌 裕後 書狀北行</title>,<text>萬死歸來謁聖君。東宮門外倍銷魂。臨岐爲挽行人袖。憑寄孤臣血淚痕。</text>
<title>送別慈仁倅任 善伯 ○二首</title>,<text>羅都赤縣古慈仁。數百年來建置新。聞道望君如望歲。須將二字撫斯民。</text>
<title>送別慈仁倅任 善伯 ○二首 其二</title>,<text>二年行役二毛新。萬里歸來萬死身。欲借一麾隨子去。漢江南畔望車塵。</text>
<title>崔靑松 山暉 挽 三首</title>,<text>詩書元自振家風。彝鼎終須載世功。材地未窮光景促。兩州留得口碑豐。</text>
<title>崔靑松 山暉 挽 三首 其二</title>,<text>是父唯應有是兒。君家慈孝世人知。高堂白髮雙垂淚。天道胡寧忍此爲。</text>
<title>崔靑松 山暉 挽 三首 其三</title>,<text>轉頭存沒一沾衣。海鶴歸來萬事非。嶺外更無知己在。時危南去欲何依。</text>
<title>睦正言 行善 內挽 三首</title>,<text>人生忽忽無定期。天理冥冥未易知。李相諸孫多短折。行仁積德亦何爲。</text>
<title>睦正言 行善 內挽 三首 其二</title>,<text>潘郞心事路人悲。死別生離在一時。分送二兒各千里。獨留虛寢淚雙垂。</text>
<title>睦正言 行善 內挽 三首 其三</title>,<text>箱篋留藏舊日衣。要敎男女想容儀。他年長大知哀慕。夢裏相看各自疑。</text>
<title>次愼監察 守甲 韻 二首</title>,<text>海山煙月臥耆年。漫浪風流覺汝賢。鈴閣玉堂俱有累。擬從鷗鳥恨無緣。</text>
<title>次愼監察 守甲 韻 二首 其二</title>,<text>四夢三刀未十年。居民誰道使君賢。南池面面荷花淨。爲是西州有宿緣。</text>
<title>黃州點軍日作 二首</title>,<text>城外平明祖遠行。醉中歐血衆人驚。小臣未有扶顚策。親點丁男送北庭。</text>
<title>黃州點軍日作 二首 其二</title>,<text>鶴駕將從塞馬行。西來消息更堪驚。摠戎諸將休持重。奉使何人解哭庭。</text>
<title>曹白川子 挺恒 挽 二首</title>,<text>丈人留宴詠無歸。才子承顏舞彩衣。平遠堂前月猶在。世間哀樂轉頭非。</text>
<title>曹白川子 挺恒 挽 二首 其二</title>,<text>年來萬事任天爲。念及亡兒淚自垂。婦哭帷堂兄護櫬。病夫持慰若翁悲。</text>
<title>題延城東軒壁上</title>,<text>酒醒人散閉重城。畫角無端起一聲。少日不知遊宦苦。暮年方見別離情。</text>
<title>次淨上人詩軸韻 二首</title>,<text>朝來柱笏望雲山。忽報山人到俗間。說我山中無一事。使君何自厭閑閑。</text>
<title>次淨上人詩軸韻 二首 其二</title>,<text>泛盡重溟踏盡山。東西南北十年間。使君亦與山多分。投紱歸時便自閑。</text>
<title>次林方伯 墰 韻 四首</title>,<text>客情愁緖雨紛紛。三載西關老使君。着處湖山應不負。吾廬已破未須云。</text>
<title>次林方伯 墰 韻 四首 其二</title>,<text>四月江城鶯亂啼。風吹麥浪水盈堤。此時遠客多愁思。何處詩人得意題。</text>
<title>次林方伯 墰 韻 四首 其三</title>,<text>萬斛愁端上兩眉。獨行原野故遲遲。王孫春草添新恨。回首關雲有所思。</text>
<title>次林方伯 墰 韻 四首 其四</title>,<text>此生何地可偸安。纔掛風帆又馬鞍。已覺四方行路易。只將雙鬢犯秋難。</text>
<title>題江西寺樓</title>,<text>樓前隱隱海潮音。樓後深深祗樹林。最是樓中淸夜半。一天明月印波心。</text>
<title>過訪江陰黃生</title>,<text>槐柳陰中磵水涯。不知茅屋是君家。忽聞擧手呼名姓。忘却歸程春日斜。</text>
<title>書贈李生 擎宇</title>,<text>從古窮人盡坐詩。吾今潦倒爾寒飢。江西寺裏談仙訣。世事參差亦一時。</text>
<title>次許上舍丁丑弔亡韻 二首</title>,<text>誰使安危屬後生。獨全忠節視身輕。九原若見張持國。平世虛吹令弟名。</text>
<title>次許上舍丁丑弔亡韻 二首 其二</title>,<text>行尋故宅小奚迎。哭指孤墳草已生。世難更悲吾事落。聽鷄誰與舞三更。</text>
<title>文殊寺夜題</title>,<text>黃昏獨倚寺東樓。萬籟虛時地更幽。喚起小僧敲玉磬。一聲淸越散人愁。</text>
<title>吳監司 端 挽</title>,<text>城西故宅小橋邊。三世交情五十年。只謂時平修稧事。却將哀淚灑流川。</text>
<title>吳監司 端 挽 其二</title>,<text>故人旌節按西方。傲吏逢迎平遠堂。分手碧瀾爲永訣。回頭滄海更凄涼。</text>
<title>吳監司 端 挽 其三</title>,<text>珠樹三花各自姸。一年聞喜再開筵。世間倚伏須臾事。悵望浮雲欲問天。</text>
<title>吳監司 端 挽 其四</title>,<text>時危夭壽未須論。積慶唯應在後昆。最是幽明悲遠別。吹簫西去伴王孫。</text>
<title>大野村八景。爲平山人題八首中五首。</title>,<text>出自無心歸亦閑。卷舒惟在此山間。世人何者堪持贈。莫逐顚風不早還。</text>
<title>大野村八景。爲平山人題八首中五首。 其二</title>,<text>濯纓臺下碧溪濱。欲洗都無一點塵。遙望首陽千古意。爭如箕類作𪚥人。</text>
<title>大野村八景。爲平山人題八首中五首。 其三</title>,<text>放春何處試春衣。隨柳穿花到野扉。如許風光無限好。浩歌天地與誰歸。</text>
<title>大野村八景。爲平山人題八首中五首。 其四</title>,<text>秋夜襟懷分外淸。幽人不寐坐三更。空壇月滿流灘咽。盡入梧桐作雨聲。</text>
<title>大野村八景。爲平山人題八首中五首。 其五</title>,<text>牧老句中山色奇。山翁何用更題詩。悠然日與蒼然對。看取山花記歲時。</text>
<title>趙生挽</title>,<text>僑居聞說丈人賢。擬趁淸秋竝釣舡。汾曲霜風正寥落。一聲隣笛更悽然。</text>
<title>橄欖 課作</title>,<text>森嚴齒頰始難堪。畢竟鷄心笑念憨。須識古人嘗膽意。苦辛回了味方甘。</text>
<title>辛巳五月二十五日。以鏡城判官辭朝。北行錄</title>,<text>別主能無犬馬心。之官却愧罪名深。追思玉署頒靈藥。母子相分淚不禁。</text>
<title>歷訪銀溪察訪元 海益 口占留贈</title>,<text>曾聞鐵嶺行路危。不道銀溪是別岐。過盡磨天對長白。飛沙落雪未秋時。</text>
<title>又用前韻自遣 二首</title>,<text>病後才名不厭低。閑中只把玉東西。白頭乘障非吾事。月夜愁聞蜀魄啼。</text>
<title>又用前韻自遣 二首 其二</title>,<text>倦鳥投林日已低。行人尋館渡溪西。忽逢來使傳消息。少女封書掩面啼。</text>
<title>十三日過利城大松亭</title>,<text>一條行路松陰裏。六月寒風渤海涯。誰道窮荒多勝景。白沙開盡野棠花。</text>
<title>宿利城客館。次板上睦老韻。</title>,<text>數千里外二毛人。三伏炎蒸長路塵。北出咸關誰勸酒。歌兒休唱渭城春。</text>
<title>十五日過磨雲嶺。是日雲霧。嶺上不辨咫尺。口占二絶。</title>,<text>聽說山名已自驚。登臨絶頂若爲情。回頭不見長安日。積雨陰雲蔽太淸。</text>
<title>十五日過磨雲嶺。是日雲霧。嶺上不辨咫尺。口占二絶。 其二</title>,<text>千山萬水曾行遍。一上危岑思悄然。試聽郵人語前路。磨雲那得比磨天。</text>
<title>夕到端川郡前。大川漲溢。目奴之馬溺斃。</title>,<text>塞翁先我足爲師。得喪於心了不悲。只是同來未同去。弊帷埋却隴山陂。</text>
<title>廿四日途中</title>,<text>三嶺何如蜀道難。南人苦說鏡城寒。鬼門關外驅車過。長白山前倚劍看。</text>
<title>中秋望夜</title>,<text>絶塞剛風動地寒。中秋明月與誰看。老夫多病仍停酒。夜聽琴歌強自寬。</text>
<title>中秋望夜 其二</title>,<text>半世狂歌寄酒樓。每年明月醉中秋。秖今白首風流盡。絲管紛紛動客愁。</text>
<title>銀臺吏告歸</title>,<text>銀臺舊吏長安去。玉塞遊人幾日還。唯有孤臣戀君夢。夜分隨汝過咸關。</text>
<title>輸城館次宋東萊 象賢 韻</title>,<text>萬古綱常一片城。大功奚啻掣奔鯨。當年不識公何狀。文字空將斗血傾。</text>
<title>輸城館次宋東萊 象賢 韻 其二</title>,<text>曾過萊州又雉城。南溟北海吼長鯨。秪今那得如公輩。壯節能扶宇宙傾。</text>
<title>次銀溪驛館韻 二首</title>,<text>物理從來有毀成。姜君於此敞軒楹。何由剗却西峯峻。直望終南客眼明。</text>
<title>次銀溪驛館韻 二首 其二</title>,<text>小樓聊借一床眠。五月淸風到枕邊。他日相思離合地。薇花半落覆苔錢。</text>
<title>漁郞社諸君。以書報蓮花盛開。要我來賞。阻雨不果往。賦此酬寄。</title>,<text>簿書叢裏眼還開。雲水寒光滿紙來。爲是蓮池花已發。淸遊報與使君催。</text>
<title>漁郞社諸君。以書報蓮花盛開。要我來賞。阻雨不果往。賦此酬寄。 其二</title>,<text>使君得報命車催。且待靑蓮居士來。只恐顚風無意緖。夜分和雨妬花開。</text>
<title>漁郞社諸君。以書報蓮花盛開。要我來賞。阻雨不果往。賦此酬寄。 其三</title>,<text>平州瀛海小方塘。延府南池廿里香。寄與龍城君子道。一般交契可相忘。</text>
<title>書與廣學小沙彌</title>,<text>碧玉雙瞳秋水神。解將繭紙乞詩人。老僧莫作凡兒看。自是寒山現後身。</text>
<title>書與廣學小沙彌 其二</title>,<text>水月光中淨界明。寶花香裏唄音淸。從今喚汝頭陀號。香月童眞是舊名。</text>
<title>別釋王寺後寄問山僧</title>,<text>虎溪相別路岐分。回首西峯隱暮雲。夢裏泉聲舂水碓。寺庭梨月白紛紛。</text>
<title>題畫 二首</title>,<text>碧嶂巉巉綠水廻。煙霞深處少塵埃。箇中有此好風景。世上無人歸去來。</text>
<title>題畫 二首 其二</title>,<text>古樹荒村江岸廻。蒼苔白石淨無埃。不愁歸去迷征路。已有漁翁待我來。</text>
<title>海上卽事</title>,<text>忠愍祠中動鼓聲。南巫歌舞祝西行。靈前莫作分明語。秪道公心也好生。</text>
<title>海上卽事 其二</title>,<text>海天吹角雜潮聲。只把壺漿送遠行。三老長年莫回首。聖心勞苦爲民生。</text>
<title>次蔡湖洲韻 裕後</title>,<text>至後雨中草欲萌。鳳池氷泮覺寒輕。春來準擬恩波闊。老去那禁白髮生。</text>
<title>送金貫之 宗一 之任順天 二首</title>,<text>小江南地官都護。芝老誇張五字詩。最憶喚仙亭上看。月明風定水之而。</text>
<title>送金貫之 宗一 之任順天 二首 其二</title>,<text>官街片石臨溪水。三字猶存八馬碑。燕子樓高亦堪倚。知君雅趣在於斯。</text>
<title>過鳥嶺</title>,<text>一年三度過巉巖。郵卒猶稱御史銜。二十四橋秋雨裏。野花楓葉滿征衫。</text>
<title>過善山村</title>,<text>溪橋渡盡有荒村。頭白老人與我言。田畝少收官稅重。世間何地是桃源。</text>
<title>題倭畫屛</title>,<text>曾踏琵琶湖岸霜。澄波霽月兩微茫。蠻兒解愛渠風景。貌得蒹葭映曉光。</text>
<title>題仁同張丈 慶遇 晩悔堂</title>,<text>修藏丘壑遠危機。點檢身心兩不違。擧目看君草亭額。回頭四十二年非。</text>
<title>自龍塘泛舟而下口占 五首</title>,<text>潮上上塘得雋遲。汐歸歸泊月明時。莫道漁翁不識字。棹歌聲裏皆好詩。</text>
<title>自龍塘泛舟而下口占 五首 其二</title>,<text>月下溪山似畫圖。棹歌漁笛自相娛。應知范子扁舟興。不在西施在五湖。</text>
<title>自龍塘泛舟而下口占 五首 其三</title>,<text>江中景物苦難償。岸上風煙又入望。殘雪留沙添月色。微雲羃地亂山光。</text>
<title>自龍塘泛舟而下口占 五首 其四</title>,<text>月中橫笛過前江。岸上殘燈映小窓。移棹相呼不相答。知君一醉傍春缸。</text>
<title>自龍塘泛舟而下口占 五首 其五</title>,<text>赤壁曾傳前後賦。黃山今作獨遊詩。騷人弔古千秋意。倚棹高歌亦一時。</text>
<title>次李鎭海 溫 韻 二首</title>,<text>靑牛紫氣出關廻。玉戶金魚待爾開。試向海雲臺上去。此間還有大蓬萊。</text>
<title>次李鎭海 溫 韻 二首 其二</title>,<text>白鹿仙人洞府廻。文昌高宴海山開。初平遠赴千年會。笑指高臺沒草萊。</text>
<title>次題菖蒲亭 三首</title>,<text>官庭寂寂草蒙茸。池水泠泠照客容。緣砌虯根抽九節。洒簾珠露亞芙蓉。</text>
<title>次題菖蒲亭 三首 其二</title>,<text>道情仙賞在芳茸。勺水長天共一容。更透入窓無礙處。要須面面看芙蓉。</text>
<title>次題菖蒲亭 三首 其三</title>,<text>春來幾節放新茸。火急成丹駐暮容。却擬飛登金井上。共邀仙侶賞芙蓉。</text>
<title>球藏司寄書惠詩。副以貺儀。走次其韻。用謝盛意。十首</title>,<text>賓館西頭動木魚。醉魂深省磬聲餘。可堪跬步成千里。一笑無緣到靜居。</text>
<title>球藏司寄書惠詩。副以貺儀。走次其韻。用謝盛意。十首 其二</title>,<text>通犀一點替雙魚。眵眼回靑病起餘。誦過剩挑蓮社興。老來剛厭府中居。</text>
<title>球藏司寄書惠詩。副以貺儀。走次其韻。用謝盛意。十首 其三</title>,<text>新詞不比註蟲魚。便失頭風朗詠餘。那得携君方外去。賦詩談道結幽居。</text>
<title>球藏司寄書惠詩。副以貺儀。走次其韻。用謝盛意。十首 其四</title>,<text>畫閣重重鎖牡魚。一年多月夢驚餘。非無小棹能沿泝。準擬推敲大士居。</text>
<title>球藏司寄書惠詩。副以貺儀。走次其韻。用謝盛意。十首 其五</title>,<text>憶到天池賞化魚。麟師召老笑談餘。十年世事隨流水。每讀詩篇慰索居。</text>
<title>球藏司寄書惠詩。副以貺儀。走次其韻。用謝盛意。十首 其六</title>,<text>有源如海蕩鯨魚。着眼須開萬卷餘。直遡二京窺戶牖。許君親到好樓居。</text>
<title>球藏司寄書惠詩。副以貺儀。走次其韻。用謝盛意。十首 其七</title>,<text>子非知我我知魚。兔去蹄存是緖餘。方寸要明千古事。騷壇不讓別人居。</text>
<title>球藏司寄書惠詩。副以貺儀。走次其韻。用謝盛意。十首 其八</title>,<text>白浪留痕舊網魚。扶桑結繭織成餘。應憐老子無知己。故遣先生伴獨居。</text>
<title>球藏司寄書惠詩。副以貺儀。走次其韻。用謝盛意。十首 其九</title>,<text>水心當日役龍魚。佛祖何年拂拭餘。東海上人持贈我。一圓同照十方居。</text>
<title>球藏司寄書惠詩。副以貺儀。走次其韻。用謝盛意。十首 其十</title>,<text>疏腸苦厭海方魚。木耳新分寶積餘。從此飽知禪悅味。何須身到懶殘居。</text>
<title>答倭送物</title>,<text>筠籠貯橘生香霧。畫椀盛茶起霱雲。應識長卿消渴甚。又將靑荔幸相分。</text>
<title>中秋夜寄天柱寺僧</title>,<text>經年天柱峯前客。摠爲中秋賞月時。此夜此身猶未到。明年明月更何期。</text>
<title>次僧希安韻 二首</title>,<text>山城二月花滿村。日日催科老使君。何處僧來雙眼碧。相看一笑指歸雲。</text>
<title>次僧希安韻 二首 其二</title>,<text>官裏簿書無日了。病中行藥到山門。道人莫作公卿看。斷盡塵緣只未髡。</text>
<title>次僧希安韻 二首 其3</title>,<text>偶得浮生半日閑。尋君不遇又空還。停車坐愛楓林晩。一片孤城萬仞山。</text>
<title>贈送李察訪 重國</title>,<text>行過關嶺控游龍。直到毗盧上上峯。較得人間淸濁福。郵官何似萬家封。</text>
<title>具判書 仁厚 大夫人挽</title>,<text>靑春晝燭未亡悲。九袠崇封與德宜。誰把螟蛉較同異。卽看誠孝出天彝。</text>
<title>具判書 仁厚 大夫人挽 其二</title>,<text>百年成說在黃壚。九逝游魂返蕊珠。人世哀榮已無憾。秖應憂疾白頭孤。</text>
<title>具判書 仁厚 大夫人挽 其三</title>,<text>傾朝溢郭幾蹄輪。引紼扶輀漲路塵。共說夫人收善果。更須𪚥範上貞珉。</text>
<title>送洪公 命一 出按關東</title>,<text>生平四海漫周流。獨負名山三十秋。今日送君須贈語。拈毫休去重回頭。</text>
<title>題宣傳官契軸</title>,<text>地分嚴邃殿門邊。繡索金環故事傳。一幅畫圖留姓字。幾人它日上凌煙。</text>
<title>疇昔之夜。我夢之矣。聊題六絶。奉別通川李使君。</title>,<text>白露凄凄落井桐。西郊寂寂又秋風。病來坐負浮遊計。海上仙山入夢中。</text>
<title>疇昔之夜。我夢之矣。聊題六絶。奉別通川李使君。 其二</title>,<text>吾曾跨鶴上金剛。山外滄波接混茫。傍海一區開洞府。揷天叢石是仙鄕。</text>
<title>疇昔之夜。我夢之矣。聊題六絶。奉別通川李使君。 其三</title>,<text>仙鄕縹緲起瓊樓。玉柱崔巍巧鏤鏉。借問樓成待何日。鼇頭戴重立千秋。</text>
<title>疇昔之夜。我夢之矣。聊題六絶。奉別通川李使君。 其四</title>,<text>千秋勝迹在通川。石室金幱坐古禪。佛國仙山同一界。觀音會上刊群仙。</text>
<title>婦人挽 三首</title>,<text>爺孃點檢嫁時衣。胸貼宜男草未腓。哭對郞君藏一木。洞房香盡掩靈幃。</text>
<title>婦人挽 三首 其二</title>,<text>佳兒佳婦稱名門。喜氣充閭又抱孫。世事須臾變歌哭。人生夭壽未堪論。</text>
<title>婦人挽 三首 其三</title>,<text>女大歸人未保生。兒生寄乳可望成。他年兒幸知哀慕。留與粧奩一鏡明。</text>
<title>朴僉知 啓榮 挽 四首</title>,<text>長身玉立鷺班中。共道風儀肖乃翁。不是公誣無水鑑。其如人世遇途窮。</text>
<title>朴僉知 啓榮 挽 四首 其二</title>,<text>菽粟文詞出五經。誰之不若不公卿。古來絃直輸鉤曲。一任吾眞了此生。</text>
<title>朴僉知 啓榮 挽 四首 其三</title>,<text>君家舊物有靑氈。傳與三郞是簡編。莫以天人論未定。分明食報在他年。</text>
<title>朴僉知 啓榮 挽 四首 其四</title>,<text>五旬光景隙駒奔。屈指交游盡九原。浮世空餘一翁禿。齊謳八疊送靑門。</text>
<title>李生挽 二首</title>,<text>老天疑向善人頗。叔世嗟無孝行科。他日二兒能繼志。方知食報定時多。</text>
<title>李生挽 二首 其二</title>,<text>板輿行日問三郞。伯仲呑聲向北堂。泉下精魂埋不得。夢中溫凊到他鄕。</text>
<title>南磵席上口占</title>,<text>廚中少婦薦珍羞。堂上邀賓賞早秋。滿酌淸酟爲君壽。玄軒種德後人收。</text>
<title>南磵家聞喜宴翌日。邀吾輩飮。</title>,<text>佳辰簪笏滿華堂。此日閑人別擧觴。自是寒花稱晩節。未妨吾輩後重陽。</text>
<title>尹上舍聞喜宴。觀與佳人池上對洗。戲賦一絶。</title>,<text>蓮花郞醉傍回塘。新得佳人對洗粧。任使池魚呑粉墨。明年風雨彩龍翔。</text>
<title>次皆山寄南磵韻 三首</title>,<text>南磵開筵卜令辰。金貂滿座盡名人。招邀亦及投閑客。共道今年此會新。</text>
<title>次皆山寄南磵韻 三首 其二</title>,<text>試將去日較來辰。浮世能爲幾歲人。斷送重陽又陽月。菊花零落雪花新。</text>
<title>次皆山寄南磵韻 三首 其三</title>,<text>非無斗酒答佳辰。柰此尊前少故人。毀骨銷來詩摠廢。病眸開處事多新。</text>
<title>贈趙台卿 相漢 督郵之行 三首</title>,<text>老子平生倦宦遊。秪今霜雪已盈頭。臨岐贈別無他語。獨有靑編遣客愁。</text>
<title>贈趙台卿 相漢 督郵之行 三首 其二</title>,<text>千里行行且莫驅。危塗歷盡卽亨衢。今君問馬須知馬。一蹶從來在不虞。</text>
<title>贈趙台卿 相漢 督郵之行 三首 其三</title>,<text>世間何事不堪爲。委吏乘田是我師。一任渠呼斗馬走。襟懷只與古人期。</text>
<title>復次吳竹南韻 四首</title>,<text>莫向蓬萊訪列仙。看公平地學長年。圖書一室無塵事。老洫如馳儘可憐。</text>
<title>復次吳竹南韻 四首 其二</title>,<text>耆老堂中若箇仙。佇看明主禮高年。春來杖几開東閤。桃李光華俗眼憐。</text>
<title>復次吳竹南韻 四首 其三</title>,<text>浪迹金華舊日仙。黃庭一字誤中年。但看紫氣回靑眼。肯向風塵也乞憐。</text>
<title>復次吳竹南韻 四首 其四</title>,<text>爾來稱是睡鄕仙。覺後光陰又一年。春滿小園無客至。澗邊幽草獨吾憐。</text>
<title>閑行到淨土寺。書與學上人 二首。</title>,<text>偶逐樵歌到寺門。仍聽梵吹演眞言。山人莫作官人看。斷盡塵緣只未髡。</text>
<title>閑行到淨土寺。書與學上人 二首。 其二</title>,<text>爾時聊現宰官身。此日方爲淨土人。回向佛前陳懺悔。三生綺語是根塵。</text>
<title>船遊遇密山君題贈</title>,<text>空中絲管遏雲來。公子臨江錦帆開。別有扁舟湖海客。借君歌舞欲徘徊。</text>
<title>姨弟李龍川 東星 挽 五首</title>,<text>渭陽諸父幾人存。宅相行年我最尊。少健如君猶不保。何心於世獨傷魂。</text>
<title>姨弟李龍川 東星 挽 五首 其二</title>,<text>少時頭角出群童。中歲逡巡有古風。尙記從吾難三略。秪今誰似隴西公。</text>
<title>姨弟李龍川 東星 挽 五首 其三</title>,<text>幕府留連屈爾才。強澆胸次引深杯。莫將生死論中下。可惜時危大樹摧。</text>
<title>姨弟李龍川 東星 挽 五首 其四</title>,<text>孰無父母孰無兒。慈孝君家我所知。堂上哀哀雙白髮。九泉應抱寸心悲。</text>
<title>姨弟李龍川 東星 挽 五首 其五</title>,<text>弟兄相顧各無兒。吾女纔成汝女癡。縱使有孫能似舅。兩家門戶與誰持。</text>
<title>兪典叔 榥 挽 三首</title>,<text>兩世交情卽一家。少時同業又同科。向來臭味終無變。靑眼相看鬢共皤。</text>
<title>兪典叔 榥 挽 三首 其二</title>,<text>自致靑雲步武安。曾從黑首老成看。廟堂政急支撑具。戢却英姿付蓋棺。</text>
<title>兪典叔 榥 挽 三首 其三</title>,<text>宿昔論心伏枕時。憐吾老獨病仍危。脊令經紀螟蛉肖。付托孤兒也不悲。</text>
<title>送睦來之 來善 西行 三首</title>,<text>君今問馬舊乘驄。六月王程赤日烘。寄語長官休促迫。竹林誰與引蓮筒。</text>
<title>送睦來之 來善 西行 三首 其二</title>,<text>男兒出塞要開懷。彩筆紅裙也竝佳。試向綺筵看物態。何人不妬細眉娃。</text>
<title>送睦來之 來善 西行 三首 其三</title>,<text>遙知絳帳闢西河。苦憶先生醉後歌。共作天涯翰林會。百祥樓上卽鑾坡。</text>
<title>酬德山倅金 時晧 ○三首</title>,<text>老皆去後餘老漫。人海中間兩眼寒。莫向尊前話存沒。竹林荒草指纔彈。</text>
<title>酬德山倅金 時晧 ○三首 其二</title>,<text>舊篋題詩字未漫。荒山埋却玉棺寒。世間賴有任安在。湖外相逢淚共彈。</text>
<title>酬德山倅金 時晧 ○三首 其三</title>,<text>遇質應知斲鼻漫。溺灰無柰寸心寒。三春欲盡猶銜口。莫把隋珠費枉彈。</text>
<title>正使行軒展謁長陵還。竊不勝悲感之懷。口占一絶。燕行錄</title>,<text>使車催發向喬山。霜露悲情入夜還。經幄舊臣回白首。遙瞻象設涕空潸。</text>
<title>玉溜泉</title>,<text>淸遊不計晩風寒。鼎坐危岩禮數寬。却踏層氷供一笑。貝宮驚起老龍蟠。</text>
<title>玉溜泉 其二</title>,<text>巖間泉凍不成流。恰似珠簾掛玉樓。魂骨凜然醒醉夢。仙家風色本淸幽。</text>
<title>次正使辱和之韻。奉別藥山之行。</title>,<text>征車暫駐古興州。暇日何妨把玉舟。秖恨驂鸞向眞境。獨無仙分到山頭。</text>
<title>松鶻山</title>,<text>窮荒還有一山川。松鶻奇峯落照邊。擬上層岩倚長劍。風沙萬里看胡天。</text>
<title>途中觀獵有感</title>,<text>少日行邊未覺勞。平原較獵雪風高。秖今衰白燕山路。駐馬看佗意氣豪。</text>
<title>鎭東城</title>,<text>鎭東城裏數家村。閣閣殊音入耳喧。𪚥有山河堪寓目。須防人面戒多言。</text>
<title>連山途中苦寒</title>,<text>野中露宿已經旬。雪後風剛吹倒人。安得狐裘三百領。遍分行客煖如春。</text>
<title>平安堡</title>,<text>着處煙臺樹羽竿。一時烽火報平安。秖今澶漫遼東野。極目黃蘆舊壘殘。</text>
<title>三叉河次正使示韻</title>,<text>聞道河源出白頭。千回萬折向東流。試看逝水推人事。今古興亡貉一丘。</text>
<title>高平驛夜行。次正使韻。</title>,<text>氷雪崢嶸曉天黑。何人不道行路難。欲將詩句排愁悶。詩未成時興已闌。</text>
<title>次正使初度日韻</title>,<text>客中此日遇初度。異域杯盤堪愴情。君子百年宜百祿。太平歌管漢陽城。</text>
<title>十三山次正使韻</title>,<text>詞鋒凜凜耀霜鋩。愧殺窮儒擢腎腸。到處將詩酬物色。錦囊珍重付奚蒼。</text>
<title>大凌河次正使韻</title>,<text>曠野塵沙撲面飛。欲臨河水洗征衣。經過戰地無窮恨。旅店凄涼對夕暉。</text>
<title>小凌河次正使韻</title>,<text>朝發大凌夕小凌。羸驂蹄脫怯層氷。人從北去水東逝。故國音書何處憑。</text>
<title>望錦州有感。次正使韻 二首。</title>,<text>十載未聞窺左足。當時坐使海東危。對渠若數欺天罪。敢道貂璫不報知。</text>
<title>望錦州有感。次正使韻 二首。 其二</title>,<text>關外城池似犬牙。官軍十萬化蟲沙。忠魂莫作煩冤哭。負國埋名孰與多。</text>
<title>次正使塔山所韻</title>,<text>塔山獨蔽長城外。壯士捐生百戰餘。幾箇男兒能辦此。須將姓字入新書。</text>
<title>中後所六洲河</title>,<text>河源遙自北庭流。散入邊州作六洲。枕水荒城明月夜。胡笳一拍使人愁。</text>
<title>中後所吳家置茶酒</title>,<text>異鄕杯酒強相酬。更進淸茶慰客愁。月夜還從街市過。厭聞蕃漢一時咻。</text>
<title>沙河城有感</title>,<text>天朝本意分諸衛。擬絶窺邊曳落河。着處臺隍今盡破。高城孰與丈人多。</text>
<title>望夫石</title>,<text>依然玉立望歸期。不轉千秋在路岐。自是貞堅同物我。古人神化後人疑。</text>
<title>次正使長城韻 二首</title>,<text>魏公營築比秦多。鞭撻夷酋奏凱歌。封鎖泥丸三百載。誰敎鐵騎欻飛過。</text>
<title>次正使長城韻 二首 其二</title>,<text>粉堞蜿蜿飮海流。驚濤噴薄自千秋。俯看雲氣連蓬島。要共登臨散客愁。</text>
<title>楡關</title>,<text>楡關薊北古邊庭。百載農桑近帝京。村落盡空時事變。荒墟古木暮雲橫。</text>
<title>過撫寧縣</title>,<text>撫寧山水信淸奇。翠岫嵐光映碧漪。此去昌黎知不遠。後來誰起古文衰。</text>
<title>次正使示韻 二首</title>,<text>古木寒鴉噪舊墟。行人猶說太平初。靑樓對起垂楊岸。淥酒新眠待客釃。</text>
<title>次正使示韻 二首 其二</title>,<text>漢代通侯皆朽骨。北平飛將獨垂名。何由拔取黃間箭。一射旄頭紫塞淸。</text>
<title>次正使沙河驛憶去年行色韻 二首</title>,<text>燕路年年杖節過。江山收貯錦囊多。秪今物色分留少。才盡如吾白首何。</text>
<title>次正使沙河驛憶去年行色韻 二首 其二</title>,<text>曾聞匹馬入關馳。尙記朝廷動色時。堪愧吾儕宜束閣。獨敎公子屢乘危。</text>
<title>次正使豐潤縣韻</title>,<text>忽得金鎞揩病眼。誰將旗鼓犯詩城。相如猥在鄒收右。白雪還容下里賡。</text>
<title>次薊門煙樹韻</title>,<text>薊門城郭壯憑依。沃野千村屬甸畿。此日夷歌煙樹裏。斜陽飮馬掛氈衣。</text>
<title>燕京古意 十絶</title>,<text>山名萬歲鎭皇家。山色蔥蔥學翠華。山上玉樓營未了。城中鐵馬暗風沙。</text>
<title>燕京古意 十絶 其二</title>,<text>苑中疏鑿引黃河。錦纜龍舟樂事多。蛙爲官家鳴曲水。魚餘鮮彩映寒波。</text>
<title>燕京古意 十絶 其三</title>,<text>九重門闢絢朝霞。五鳳樓高是正衙。寂莫金爐虛御座。巋然玉柱集寒鴉。</text>
<title>燕京古意 十絶 其四</title>,<text>直北圜丘儼玉庭。至尊齋宿禮玄靈。不知天意緣何事。一醉羶腥厭却馨。</text>
<title>燕京古意 十絶 其五</title>,<text>市槐壇杏半無樹。廟貌凄涼世事悲。借問烝嘗今擧未。聖靈應悔欲居夷。</text>
<title>燕京古意 十絶 其六</title>,<text>萬方機務屬時英。內閣深嚴捧紫淸。此日降奴弄文墨。嘗年誰子誤蒼生。</text>
<title>燕京古意 十絶 其七</title>,<text>周廊千戶夾重宸。盡道蒙恩內裏臣。不向官家報邊警。秖企生作放羊人。</text>
<title>燕京古意 十絶 其八</title>,<text>永巷千門鬪綺羅。椒房金屋最繁華。就中玉碎知多少。半屬胡王半入巴。</text>
<title>燕京古意 十絶 其九</title>,<text>萬戰千燒換劫灰。燕都何處訪金臺。古今有馬皆爲骨。天地無人不惜財。</text>
<title>燕京古意 十絶 其十</title>,<text>行遊燕市感傷多。薄暮還從酒肆過。擾擾風塵人似海。此間誰復和吾歌。</text>
<title>燕京上元詞 十二首</title>,<text>巧樣新裁內勅宣。萬枝燈費萬金錢。皇家自有長春苑。帝里還爲不夜天。</text>
<title>燕京上元詞 十二首 其二</title>,<text>三更月色掃雲陰。五彩燈光爛禁林。天上廣寒樓白玉。人間皇極殿黃金。</text>
<title>燕京上元詞 十二首 其三</title>,<text>五鳳樓高御氣遙。霱雲深處奏簫韶。桂宮咫尺無多遠。不用虹橋上碧霄。</text>
<title>燕京上元詞 十二首 其四</title>,<text>有勅詞臣不放朝。要看百戲度元宵。赤城霞裏魚龍舞。紫電光中錦繡燒。</text>
<title>燕京上元詞 十二首 其五</title>,<text>繭館神姑此夜還。六宮膏粥滿金盤。不關羅綺盈箱篋。願得君王帶笑看。</text>
<title>燕京上元詞 十二首 其六</title>,<text>燕都萬事一朝非。寂寞宮門鎖月輝。聞道小皇留外苑。雪中行獵不知歸。</text>
<title>燕京上元詞 十二首 其七</title>,<text>玉水橋邊馳俠子。長安門外鬧燈市。一年今夜鬪繁華。寶馬香車處處是。</text>
<title>燕京上元詞 十二首 其八</title>,<text>五侯相贈紫羅裹。內賜黃柑千萬顆。羯鼓聲中春興酣。何人解救大家火。</text>
<title>燕京上元詞 十二首 其九</title>,<text>燕姬聯袂繡鞋窄。月下雙雙步紫陌。穿市踏歌何處郞。毬燈手把暗相擲。</text>
<title>燕京上元詞 十二首 其十</title>,<text>陌頭楊柳絲絲碧。火裏葡萄箇箇赤。不怕金吾禁夜行。莫敎玉漏催今夕。</text>
<title>燕京上元詞 十二首 其十一</title>,<text>內裏新歌世上少。阿監偸得霓裳調。纏頭却較官家多。不惜千金賭一笑。</text>
<title>燕京上元詞 十二首 其十二</title>,<text>自古燕京歌舞地。秪今鐵馬塵沙起。可憐絲管漫紛紛。半雜胡笳亂客耳。</text>
<title>潞河詞 三首</title>,<text>潞河流水熨靑綾。白玉因依半破氷。多少樓臺皆倒影。翠粧人在最高層。</text>
<title>潞河詞 三首 其二</title>,<text>簇簇烏檣泊兩涯。麴塵風起柳絲斜。南來賈客饒珠玉。笑擁燕姬入酒家。</text>
<title>潞河詞 三首 其三</title>,<text>蘆溝河水控黃河。九省漕通萬里波。都會從來多俠子。靑樓着處咽笙歌。</text>
<title>十三山 三首</title>,<text>昏花阿堵困風埃。猶得回靑向此開。面面削成雲錦障。峯峯宜着玉爲臺。</text>
<title>十三山 三首 其二</title>,<text>雄峙邊州一萬重。巧粧平野十三峯。誰言造化初無意。費盡神機賦物容。</text>
<title>十三山 三首 其三</title>,<text>巫閭何似楚巫山。螺髻多於十二巒。若使襄王來此地。魂迷雲雨態千般。</text>
<title>牛莊 二首</title>,<text>平陸舟桴見未嘗。乘危濱死到牛莊。從今莫說羊腸險。自昔知言比宦場。</text>
<title>牛莊 二首 其二</title>,<text>滄溟破浪九秋風。遼野乘桴二月中。閱盡四方多少水。爭如浮世路岐窮。</text>
<title>送申晉甫 悅道 之鏡城八音體</title>,<text>精金不躍冶。巨鍾寧受撞。衆議輕柱石。獨賢笑愚戇。棼絲須汝理。新命自天降。官非專虎竹。地是舊沛虹。昔賢歎繫匏。壯夫恥居巷。時危敢戀土。邊憂甚警洚。金革馳儒生。功勳尊灌絳。吾衰似枯木。厭聞華夷鬨。</text>
<title>宿嘉興水站。寄意徐判官。</title>,<text>君行順水下。我行上水逆。來往一水內。相過不相識。昨日月溪曲。晨霧迷咫尺。不然驪江渚。晝掩篷窓宿。惆悵失佳期。薄暮投水驛。唯有雙白鷗。飛來狎遠客。</text>
<title>友人子挽 代述</title>,<text>嘗讀退之詩。仍知東野悲。年年哭子淚。老天忍此爲。東野以爲父。定自非凡兒。天故窮東野。大靈徒假辭。爾生旣天賦。爾才又天資。爾行實孝友。降罰非所宜。抑以爾父辜。爾父仁且慈。惟天異好惡。吾將以尤誰。吾觀程伯子。銘子有遺詞。動靜本無端。氣運益參差。雜糅所以衆。精一者幾希。或秀而不實。其數也局之。天理固如斯。往哉不可違。怨苦亦何爲。已乎不可追。</text>
<title>次權侙寫懷韻 以下東槎錄</title>,<text>方丈厭舊遊。蓬萊入新賞。男兒四方志。安能守帷幌。從我者誰子。權生素放宕。行矣乘海桴。超然出世網。經過古月城。放歌星臺上。一篇泣神鬼。千年弔淪喪。邊城九月秋。風雨波濤壯。馬島本外藩。釜山接隣壤。蠻酋導我前。掛席欲何向。遲遲有所待。悄悄無佳況。坐看歲云晩。淹留月幾望。聖恩尙羈縻。夷情頗怏怏。民居近關市。殊音間樵唱。故國日以遠。中宵夢天仗。明發杖節去。王靈實臨貺。</text>
<title>次權生記事韻錄呈兩使</title>,<text>傳聞九九州。九海環其界。夸父且未到。齊諧寧志怪。地窮復有地。此理誰能解。厥壤皆島嶼。厥民素狡獪。徐福去不還。祖龍受欺賣。往者壬丁難。實由邊吏懈。羈縻豈得已。暮夜宜存戒。關市自我濫。國綱日以壞。爾來數十載。視如手足疥。廟堂有神算。聖念軫民瘵。聘好稽掌故。儀幣選圭玠。孤臣奉明旨。私情敢抑噫。遲遲別君親。悠悠我行邁。兩賢存大體。曠度容狷介。權君亦佳士。自言貧非憊。平生此樂最。萬里乘興快。直呑溟渤大。未覺胸次芥。況乃仗威靈。何憂遇螫蠆。忠信秉吾物。蠻夷傳勝話。歸作太平民。不必雲臺畫。</text>
<title>次東溟渡海韻</title>,<text>破浪須巨艦。賦詩須橫戟。平生抱壯志。遲暮愈感激。垂堂匪至戒。蓬矢初皆射。此行窮日域。溟海浸空碧。身命業已許。離情肯寤擗。凌晨掛帆席。山川忽變易。中流波蕩析。笑傲陽侯宅。我友二君子。言行無可擇。神明所臨貺。蹈險寧跼蹐。斜陽泊崖岸。王威震蠻貊。</text>
<title>鰐浦韻</title>,<text>蒼茫萬重海。突兀數疊嶂。石門中谽谺。日夜吐鯨浪。百丈牽我纜。五兩隨所向。要我宿寶坊。慰我乘寒漲。足見遠人誠。寧缺島酋望。奔走設供張。喧呼擁畫舫。向夕進盤飧。從茲食蒟醬。鰐魚非神物。浦名緣何刱。我欲掣六鼇。直到三山上。</text>
<title>次東溟鰐浦阻風韻</title>,<text>我行日以遠。回首望萊城。萊城不可望。轉向東南行。風伯眞解事。故遣留雙旌。我心良自苦。且願長風生。前灘吼蛟鰐。巨浪鬪鯤鯨。不愁蹈危險。所懼淹王程。明發向馬島。幾時到蓬瀛。同舟得我友。握手論平生。共持漢節重。敢惜鴻毛輕。斯言有如水。鬼神鑑我情。</text>
<title>次權學官詠橘韻</title>,<text>吾邦無甘橘。馬島有甘橘。苞貢渡滄海。色味異新掇。念昔近密班。拜賜團圓實。懷歸奉嚴慈。天香袖中發。我今別君親。恩義兩銘骨。方寸日以亂。歸夢迷溟渤。況復對此物。那能禁嗚咽。權生獲我心。不但同飢渴。我惟疾病憂。悲尒先子歿。王事有嚴程。衣裾忍相絶。金軀各自愛。機事戒不密。持以報吾君。吾親亦怡悅。</text>
<title>西泊浦</title>,<text>平明出鰐浦。惡風泝鯨浪。性命寄須臾。險灘不可狀。水石相舂撞。神龍方用壯。蠻童護我船。五兩牽百丈。收帆入洲渚。宿槳依巖嶂。篙師豈爾力。土靈實臨貺。已喜脫重危。況乃賞淸曠。西泊始聞名。古寺誰所刱。四面環絶嶼。兩崖納溟漲。金丸橘子熟。翠扇椶葉暢。深思借僧榻。未暇扶客杖。中夜照新月。高空捲宿瘴。信美非吾土。浩歌且自放。聊作記行編。是歲十月望。</text>
<title>對馬島次東溟韻</title>,<text>兩賢受節鉞。小官亦承命。同行非偶尒。淺見寧無請。君子愼擧趾。古人重交聘。我船發鴨瀨。蠻州隔數嶺。庶使秦俗餘。快覩漢儀盛。山僧候客至。島酋爲我迎。未須乘早潮。何妨待暮景。繫纜蜑雨濕。向晩陰風競。傾村出海岸。奔走氣盡屛。象服豈非宜。芝函初入境。茲方比外藩。太平願同慶。感我德意厚。慰我從者病。自言設供張。顒望久引領。雖然有狙詐。安可信貌敬。伸威固我志。涉海敢徒幸。況聞同室鬪。交構群不逞。更請善辭令。永見邊陲靖。</text>
<title>次權學官入馬州韻</title>,<text>不謂萬重海。有此彈丸土。相望接壤界。自大稱州府。今存幾百戶。古傳八十浦。忠順比外藩。仰哺積年數。爾來盛煙火。寧非荷德宇。皮服貢土宜。關市通蠻賈。聖念在舞干。使指須鎭撫。島酋跣足迎。膝行仍俛僂。卉服異我制。詭狀曾未覩。盤飧雜蒟醬。拜祝同雅魯。山僧主儐价。陋俗奚足取。諄諄戒尒酋。受恩自乃父。勿憂賜予薄。邊城粟紅腐。</text>
<title>一岐島</title>,<text>海者巨物也。比天地則小。海中復有島。何異一粟眇。千年不漂浮。此理果誰曉。得非海王戲。摶土役鰌鰾。永使六鼇戴。自作短屛繞。不然區區力。那能排浩淼。我身寄葉舟。行色日以杳。徑過非一島。名號各自表。思昔夢周流。坐嘯三山㟽。覺來記征路。滄海初日皦。對馬及一岐。未到心已了。前途向赤關。黃柑間翠篠。我生本大夢。小夢終有兆。茲行能幾何。倏忽過飛鳥。歸家始小覺。一夢頗膠擾。胡爲不自寬。客懷常悄悄。所遇無好味。辛苦如食蓼。已矣勿復云。海王視我藐。</text>
<title>次東溟一岐島韻</title>,<text>大朝有神算。小臣宜形役。敢憚海路遠。要使王威赫。受命寸心赤。遇事貴精白。誰謂島夷陋。奔走禮上客。況乃緇髡流。拜跪仍跼踖。百舫導我行。中洋蔽帆席。一岐固危險。利涉同咫尺。館宇爲我新。塵埃亦已辟。呈苞橘柚黃。捧盌琉璃碧。異俗瞻節鉞。傾村出街陌。未可輕擧趾。遲遲步金舃。</text>
<title>兩僧求見沿路作。答以不足覽。卽席次東溟韻贈之。二首</title>,<text>側聞先哲風。仍觀列國聘。非關幣物重。所貴辭令正。不有賓主儀。那作美話柄。賦詩各言志。聽樂亦知政。久欲論此道。豈待吾師請。難憑譯舌傳。恨無筆鋒勁。繄我兩邦民。實同太平慶。交隣敦舊信。仗節忝新命。儐接禮則宜。迓勞意甚盛。初筵見法相。終夕醉觥令。良辰馬島發。數旬鷁首幷。利涉皆道力。海神爲師敬。乘風壯心快。落帆斜日映。軟語違咫尺。淸詞費諷詠。藍島行已近。赤關路非夐。此路有時盡。此歡未可竟。短歌不成腔。遠客方中聖。</text>
<title>兩僧求見沿路作。答以不足覽。卽席次東溟韻贈之。二首 其二</title>,<text>淸風未可呼。明月不受聘。況乃吾師法。無爲獨也正。象敎亦多方。手持玄化柄。何妨出緖餘。協贊時君政。師言如是故。我爲衆生請。朅來對馬州。不憚海風勁。誓敦兩國好。永垂累世慶。誠敬固吾物。儀幣將王命。不謂逢迎地。得接才華盛。賓筵無雜塵。詩壇有嚴令。始覺宿緣重。終成二美幷。所貴在心知。相親匪貌敬。明明慧燈照。炯炯尼珠映。途道共辛苦。日夕同嘯詠。慈航鉥我行。滄海信非夐。短章聊自述。深情豈易竟。交隣重信義。吾聞諸古聖。</text>
<title>赤間關</title>,<text>我行在秋杪。居然涉冬仲。途道幾時盡。山河遞賓送。東南地紀窮。滄海注缺空。扁舟寄性命。晨裝每倥傯。初看對馬俗。又作一岐夢。四顧極溟漲。萬里但寒霧。鯨魚本自橫。蛟龍或相鬨。始識大方家。若出醯鷄瓮。仗節身已許。臨危心豈動。中宵見出日。漫天赤氣烘。藍島繫行楫。松浦留深痛。忠臣死不返。怨婦哭何慟。霸家與博多。殊音久惛懜。圃隱吾所師。遺迹可折衷。張帆到下關。尋寺寓吟諷。神祠土作像。板屋居連棟。小兒自喪國。香火誰爲貢。長門對豐後。兩崖中空洞。舟人戒危險。水石相磨礱。憐渠別鄕土。歲暮忍受凍。向晩起雲。飮海明螮蝀。旣幸傍長岸。仍思執飛鞚。處處盛供張。往往進糕粽。蒟醬實初嘗。蘆酒時一中。傾村迎玉節。爭先覩彩鳳。只謂仙境近。那知生齒衆。我志頗曠蕩。扶桑擬手弄。俯視塵寰隘。擾擾如鳥哢。天外有翔鶴。眞人借我控。與君金銀闕。要成一堂哄。</text>
<title>數詩</title>,<text>一心常耿耿。何由報聖主。二公實時髦。我性本愚魯。三臣共承命。仗節向江戶。四方初有志。王事況靡鹽。五雲捧芝函。長風振海宇。六鷁奮若飛。群龍敢相侮。七澤焉足道。瀛州亦已覩。八荒隔溟渤。仙山近玄圃。九闕回首遠。歸程莽難數。十萬徒勞衆。寸舌安率土。</text>
<title>金谷嶺</title>,<text>朝日黯無光。天衢積陰色。客行有常程。王事不遑息。俶裝發懸川。前嶺何崱屴。連延數十里。壯哉限東北。勢爭富士大。根排溟海力。危逕繞千曲。一降復一陟。鼓角殷轇輵。旌旗時蔽匿。僕夫亦已疲。肩輿任傾側。中途疾風作。慘慘谿谷黑。深愁折坤軸。飜疑破南極。神龍改窟宅。餘威震水國。或是培羊角。扶搖起鵬翼。沙塵暗咫尺。對面不相識。下岸仰山高。方喜出險塞。大川動我前。流波深莫測。小卒訴飢寒。同行爲悽惻。叱馭勿復云。艱難固吾職。</text>
<title>松原行</title>,<text>昔我從赤松。浮游過瀛洲。瀛洲莽空闊。鶴駕時一休。小嶼頗適意。竟日延冥搜。恨無蒼翠姿。蔭茲碧玉流。探囊取琥珀。散擲遍幽區。逌然顧我笑。斯理子知不。琥珀乃松精。入地經千秋。物性返其眞。何異播麥麰。生長在須臾。茯苓坐可求。我今謫人世。天星屢環周。風塵難托身。霜雪易滿頭。行役敢云苦。宿債粗得酬。對此長太息。何由見仙儔。歲月曾幾何。偃蓋成老蚪。落落萬章樹。離離卅里丘。蟠根侵水府。濃陰蔽炎陬。雪山連咫尺。雪色凜常留。扶桑亦不遠。雲氣相交浮。思君遺至論。令我抱深羞。擬掘松下土。遺精倘能收。服食遵舊訣。掃除三彭仇。與君更逍遙。閱盡海屋籌。</text>
<title>夜泊向浦 長門關地名</title>,<text>下關潮水晩。上關不可泊。長門兩崖窄。前灘十里惡。六鷁次第行。烏檣互飛躍。稍遠聞鼓角。漸近見旗脚。中流𪚥雲起。薄暮橫飆作。寒日旣昏黑。初月喪微魄。咫尺迷所往。招呼失相約。砲聲但殷殷。燈光亦錯莫。臨風放神箭。蕩波驚海若。高穹赤氣騰。南斗火星落。後纜將繫浦。前船已藏壑。此路信危險。我心自寬綽。神明相君子。王靈伏蛟鰐。明發又開帆。飄飄何所托。他時記行編。觀者定驚愕。</text>
<title>河口</title>,<text>滄海納衆流。河水此焉湊。篙工各自戒。波浪日相鬪。晩潮落沙觜。淺灘膠鷁首。百艘出浦遠。千人爲我候。要我下彩舟。舟上有華構。欄檻耀丹雘。金銀巧雕鏤。輕槳蕩淸濤。重幃卷文繡。棹夫爭效力。謳歌一時奏。旌旆紛婀娜。鼓角互先後。煌煌仗玉節。皎皎當晴晝。四顧騁遠眸。大坂信雄富。雨岸夾樓臺。長城亘延袤。虹橋列壕塹。市廛連屋霤。檣舶似鄧林。商貨所輻輳。見說法令新。盡除巨猾舊。不戢竟自焚。至今但遺臭。隣好要講修。邦域掃姦寇。星槎値一周。漢儀喜重覯。喧呼溢街巷。奔波擁老幼。我行幾千里。寒月已三彀。從茲履平陸。何當拂歸袖。聊以記歲時。掛一嗟萬漏。</text>
<title>大坂</title>,<text>瀛海環日域。地理分人字。中州與西界。相對如兩臂。大坂綰其口。控制勢無比。層城壯延袤。重門固防備。鑿壕百丈深。斬石萬夫致。借問誰辦此。秀吉爲渠帥。本作三窟計。仍占累世利。積財比郿塢。肆威同悍鷙。金湯帶戈甲。提挈付弱稚。朽骨纔化灰。凶焰不復熾。人神洩冤憤。孥戮及醜類。皆言秀賴愚。竟使基業墮。我知罪惡盈。自速殃禍至。佳兵實不祥。造端尤所忌。況乃犯隣邦。又敢干大義。天道久方定。陰誅鬼已議。敗覆何足道。遺臭載記志。卽今修舊好。交聘通漢使。仙槎次河口。玉節過茲地。形勝非可恃。鑑戒存往事。我欲傳此語。何人受重寄。</text>
<title>入倭京和東溟連環詩體</title>,<text>受命辭丹闕。乘槎越滄海。海路固險遠。寸心敢懈怠。形容日就瘦。浩氣幸無餒。行役未云半。時序倏焉改。仲冬到大坂。寒梅破蓓蕾。秀吉營兔窟。餘孼已菹醢。淀浦始登岸。江戶杳何在。驅車入曠野。倭京信魁壘。</text>
<title>入倭京和東溟連環詩體 其二</title>,<text>魁壘何所比。土人稱洛陽。地勢亘平陸。峯巒環鬱蒼。二川北來合。大河東流長。中藏十萬戶。板屋連雕墻。直街與橫術。町通互相望。市廛充百貨。習俗重巨商。制度倣何代。經營自何王。誰能知掌故。我欲問其詳。</text>
<title>入倭京和東溟連環詩體 其三</title>,<text>其詳不可問。其法背治理。立國無大小。建都有方軌。左右分祖社。前後辨朝市。學校三代共。設險君子以。貴賤嚴等級。民庶絶僭儗。如何異此道。聚落同蜂蟻。官司卽居室。佛寺跨閭里。主君擁虛位。宮觀徒華美。</text>
<title>入倭京和東溟連環詩體 其四</title>,<text>華美亦何爲。深居如處子。四時闕朝會。三綱倒冠履。長齋實苦辛。相對唯妾婢。印章收微價。衣食僅自庇。未敢論爵祿。安能擅生死。弁髦棄中衢。貪夫肯顧視。不聞主君令。但聞將軍旨。將軍互傾奪。梟雄皆崛起。</text>
<title>入倭京和東溟連環詩體 其五</title>,<text>崛起非一術。富貴寧有種。豢畜多反噬。骨肉且相恐。斬殺是能事。侈靡用自奉。兵威制邦域。劍戟常環擁。安佚輒肆志。殃禍不旋踵。厲階在尙力。暴政猶養勇。治邦豈無本。仁義古所重。必也正名分。咄哉誰作俑。</text>
<title>入倭京和東溟連環詩體 其六</title>,<text>作俑已久遠。汚染何由革。人人佩長刀。性命輕一擲。睚眦重相報。肝腸貴自磔。猜疑滿胸腹。變故生肘腋。父子亦少恩。君臣奚所惜。積漸匪朝夕。亂賊仍接迹。強弱無餘肉。生類其終赤。觀風足原始。流弊由佛釋。</text>
<title>入倭京和東溟連環詩體 其七</title>,<text>佛釋果何人。自絶於天倫。托彼虛無敎。誤茲夷夏民。慈悲固所假。慘刻乃其眞。崇信惟此法。敬奉逾君親。生髮盡剃削。死骨付火薪。皆言徐福來。遺俗不變秦。秦俗豈皆然。桃源尙厚淳。苟欲人其人。胡不加冠巾。</text>
<title>入倭京和東溟連環詩體 其八</title>,<text>冠巾固盛儀。衣裳以掩身。黼黻序尊卑。文采何彬彬。禮讓於焉生。風化從茲純。試看此邦制。幾何異介鱗。禿頂無蓋戴。赤脚見皮皴。半臂疊長袴。膝行敬上賓。況乃染牙齒。男女各自珍。詭狀難盡記。吾道請具陳。</text>
<title>入倭京和東溟連環詩體 其九</title>,<text>具陳無他語。唐虞夏商周。後王皆取法。典謨斯可求。下焉孔孟作。繼往多前脩。程朱得正宗。道學傳千秋。吾東箕子封。文敎比魯鄒。八條燦若星。五賢闡其幽。絃誦聞四境。痒序布諸州。矧今我聖后。於穆承丕休。</text>
<title>入倭京和東溟連環詩體 其十</title>,<text>丕休猗無彊。先務惟德化。多士論王政。尺童羞稱霸。四民樂生業。五兵飭閑暇。交隣亦有道。外夷敢懷詐。專對俱俊髦。小臣最駑下。水陸紛讋慄。威靈實所籍。異俗吁可怪。遠遊壯堪詑。何當敷聖敎。一變同華夏。</text>
<title>次東溟請遊韻</title>,<text>蠻君敬漢使。自言有所願。所願是何事。勤勤意逾遜。陋邦本瀛洲。鋪張須至論。天時當嚴沍。敢請不敢勸。仙區在日光。道途亦非遠。神橋跨絶磵。靈杉蔭疊巘。古刹多異蹟。老宿可一問。肩輿向山去。行色似圃隱。</text>
<title>大津次權侙韻</title>,<text>異域行且久。佳處興輒發。近江比洞庭。大津通百越。浩浩長流遠。杳杳兩崖闊。凌晨出番都。休駕映殘日。前路向森山。寒風踏霜月。竹兜屈長身。權生誇放達。苦吟舌本乾。柑橘煩采掇。我形何役役。我心常忽忽。王事有嚴程。黽勉敢言疾。</text>
<title>琵琶湖次權侙韻</title>,<text>湖水西走海。客子向東路。窮荒異氣候。渚岸交碧樹。衮衮流不盡。行行日將暮。重壕勢屈曲。長城何壯固。時看片帆遠。仍思漁釣趣。野畝半植茶。山田亦種芋。市廛連百里。商賈紛馳騖。往往問地名。殊音多舛誤。況乃尋河源。誰能知掌故。</text>
<title>佐護望雪山 倭名靑盤山野馬日本一名</title>,<text>南雪不到地。海天苦多雨。野馬實窮荒。我來値歲暮。宿瘴欺輕霜。翠林交碧樹。行行次佐護。凜凜見寒露。東南有一山。山色何其素。稍遠疑積沙。漸近謂漲霧。騰擲疊魯縞。連延橫越布。回風時卷散。叢薄振群鷺。初日照崖岸。琪花滿瑤圃。白帝會靑君。萬里馳玉輅。特地張帟幕。素靈皆來赴。不然炎方中。寧有雪霰聚。蠻人向我言。靑盤在前路。要我留雪詩。千秋傳好句。通峴對絶頂。駐輿屢回顧。茲山不甚高。茲雪常如故。於焉觀物理。援筆聊一賦。</text>
<title>次權侙愁里峴韻</title>,<text>浩浩涉重海。悠悠度萬山。寸心常自苦。古道何由攀。壯遊信雄富。壯懷猶屈蟠。圃隱有遺躅。秋浦遭險艱。霸家與界濱。我行過其間。近江更杳邈。峻嶺俯長灣。窮冬日易夕。坐見棲鳥還。肩輿任傾側。泥路最間關。館宇在今次。僕夫思偸閑。嚴程不可滯。咫尺對威顏。</text>
<title>除道</title>,<text>陸生使南越。越人曾除道。微事亦足記。班史尙可攷。我行入平陸。肩輿爲我造。漢儀次第列。蠻酋後先導。途路築沙堤。奔波無少老。左右植松樹。被以不死草。長靑豈不美。其意在祝禱。四旬用衆力。十日勤灑掃。井華浥輕塵。椶帚皆自抱。連延幾百里。沮澤化高燥。衆胥擁竹兜。擔夫穿繡襖。僕隷跨駿馬。金鞍一何好。向暮明萬燈。晨裝不須早。</text>
<title>過洲股次東溟韻</title>,<text>洲股至尾張。流水映空碧。觀者如堵墻。行塵不動陌。我僕跨駿馬。蠻僮甘服役。煌煌仗玉節。皎皎天日白。王靈懷異俗。廟算有深策。擧趾敢自輕。微軀匪所惜。征路未云半。寒月又死魄。長至在明朝。仲秋初作客。俛仰無愧怍。吾知免譴謫。歸去煮豆稭。支鼎用山石。</text>
<title>過關原戰場。次東溟韻。</title>,<text>茫茫古戰場。兀兀荒山赭。源氏此乘勝。一萬同碎瓦。一鼓鏖大坂。列城誰勍者。皆言善用兵。餘勇尙可賈。安知天理明。陰誅實所假。秀吉造禍端。橫行恃戎馬。元惡卽共憝。醜聲滿天下。妖孼騈首戮。人神積憤寫。但恨臭骨灰。不得萬段咼。勉旃講隣好。足以主民社。</text>
<title>尾張次東溟韻</title>,<text>鷄鳴戒輿徒。詰朝出大垣。涉海復濟河。我行眞尋源。陰雲蔽四際。凍雨灑平原。亦知受沾濕。未可投荒村。遠望燈火明。喜見城市存。長程莽難數。短景苦易昏。時序忽已變。客愁日以繁。是夜子之半。一陽復其元。從茲沴氣盡。中國道自尊。</text>
<title>鳴海效古體</title>,<text>海行四千里。陸行又幾旬。謂言海已盡。遷路遵海濱。海濱蘆葦亂。霜葉半沈淪。凄風雜濤聲。曲岸繞車輪。車輪日以遠。流水無昏晨。年事此中催。容華那得春。直到海窮處。思欲訪眞人。眞人倘可遇。三山托我身。</text>
<title>今絶河</title>,<text>近江行且盡。遠江入車轍。薄暮抵新居。揚舲渡今絶。今絶有異事。故老猶傳說。向來百年前。雷雨曠野裂。鮫宮深莫測。海水中盪潏。此理可推究。此語非詭譎。東南卽歸墟。地紀或多缺。六鼇骨已霜。元氣日夜泄。所以琵琶湖。桑田宅魚鼈。中流望仙岳。玉色何凜冽。炎天苦瘴霧。茲山獨寒雪。東君會白帝。羽人引金節。我生謫下界。久與群仙別。邂逅喜我至。瑤草爲我折。鳳髓旣療飢。瓊漿亦已渴。借君西飛鶴。歸作故鄕訣。九州無不可。三山況淸潔。方丈足官府。相期鍊精血。時到蓬萊頂。笑看瀛洲竭。</text>
<title>次權侙與全滎韻</title>,<text>權生早脫穎。豈但其末見。全生學草聖。揮灑窮萬變。兩生未相遇。漢都隔嶺縣。從我浮于海。却忘道路倦。白麓銀臺老。東溟金閨彥。情親等骨肉。日夕對顏面。我齒伯仲間。我心尤眷眷。要令國工畫。他年別後見。</text>
<title>次東溟阻風韻 東槎錄終</title>,<text>水行任風汛。歸路一何遠。昨日衝飆作。今朝潮信晩。無論去家久。坐見時序換。掛席破巨浪。叱馭過峻坂。古人重一役。吾儕備往返。生平懷壯志。世難多憤懣。形容日以變。所存唯丹悃。持茲報聖主。何敢望褒衮。庶幾賜骸骨。遲暮遂棲遁。</text>
<title>次陶韻錄呈林方伯 墰</title>,<text>弱齡頗檢束。中歲遂沈冥。自同蘧蒢疾。非無仕宦情。浮遊遍宇縣。杖節適蠻荊。秖今縻吏役。訖𪚥丐餘生。小官敢欺隱。上公實威明。考績宜下下。出語每平平。俯歎流水逝。仰慙晨風征。所貴在知心。願言察微誠。</text>
<title>贈別李生旰</title>,<text>戀戀復戀戀。與君臨路岐。三載豈不久。歡會亦一時。少壯易別離。老大懷傷悲。晤言惜今日。樽酒難重持。歸舟未可駐。匹馬從此辭。村居多蛇虎。珍重愼其儀。</text>
<title>金司諫坽挽</title>,<text>金子仙人也。游戲於斯世。鳳凰自飛翔。麒麟可羈係。俛仰宇宙間。撫覽天人際。適來解帝懸。適去同蟬蛻。應知不化存。追挹前賢袂。高山與流水。神遊弄光霽。生平慕一識。冥行愧逆曳。北征當嚴程。南望空揮涕。</text>
<title>擬樂府沐浴子 課作</title>,<text>澡身以蘭湯。晞髮以朝暉。整我崔嵬冠。披我芰荷衣。皎潔無塵垢。浩歌誰與歸。</text>
<title>吉牧構亭種松。寄詩要和。次韻却寄。</title>,<text>陶令去彭澤。千載稱其賢。何地無松菊。而愛東籬邊。今我出鬼門。故園日杳然。吉城亦殊方。宦遊非壯年。聞君構小亭。松下撫五絃。夢中對君說。此境眞有緣。</text>
<title>雉城官齋。霜菊晩開。有作錄呈東溟。金世濂</title>,<text>關城異氣候。花草非我春。誰將數叢菊。裁培此荒垠。所貴冒寒勁。而能保性眞。枝葉雖未敷。英華終自新。我本東籬客。結交如情親。一觴要忘憂。三嗅空悲辛。雪霜日以嚴。芳芬幾何辰。采采爲誰思。悠哉阻音塵。只可餐落英。不堪貽美人。美人多賞好。此物焉足珍。</text>
<title>別蔡都事用九兼奉東溟巡相 聖龜</title>,<text>游子多苦思。秋懷轉悽切。況乃窮荒地。朔風慘以冽。此鄕非吾俗。此境近胡穴。靑海萬古雲。白山五月雪。旣抱去國冤。復告嚴慈別。途道日以遠。消息久相絶。書至反驚懼。心與緘封裂。自我入鬼門。再看秋月缺。殊音晝啁啾。鳴笳夜嗚咽。嘗悲古出塞。方知自作孼。似人不可遇。聞跫慰飢渴。臥病得傳報。失喜仍嘔噎。佐幕舊乘驄。宣化新持節。生平慕氣槩。宿昔蒙提挈。聯翩會冠蓋。逢迎敍鬱結。把燭疑夢寐。接席愧駑劣。且置形骸累。焉知禮數媟。離合固無常。一歡如電撆。征車已首路。驪駒未云闋。荒城掩重關。夕烽迥明滅。魂逐雙旌飛。影將孤燈孑。君歸日邊近。寄與諸公說。風霜一禿翁。摧頹兩牙𪙌。只願遂歸情。敢歎爲宦拙。聊以澆胸次。非關耽麴蘖。請君勿浪傳。欲言每咋舌。</text>
<title>送吳務安挺一</title>,<text>鸒斯咲鵬運。雲霧蔚豹變。君子固安命。世議何褊狷。重哉民社寄。行矣道途緬。天意將玉汝。學業要交勉。伊我涉素秋。羨子登靑春。少壯能幾時。遲暮徒悲辛。此別未足嗟。此義恐緇磷。餞子以危言。勿謂我陳人。</text>
<title>送李鎭海溫</title>,<text>送君當秋夜。置酒臨前除。新月初生魄。衆星爛高虛。中有參與商。相望憯不舒。人生雖有懽。詎得常相於。夷猶一庭內。惻惻摻子裾。哲人重明德。邁士懷離居。離居諒復合。行矣愼所如。</text>
<title>黍離歎 課作</title>,<text>誦詩至王風。慨焉詠黍離。故國今爲墟。感物能不悲。苗者旣云實。歲月曾幾時。此行何靡靡。此心誰知之。人情久必變。君子有深思。哀怨得其正。三歎於斯詩。</text>
<title>次西坰西平韻挽李縣監</title>,<text>五福故罕全。百歲誰能持。多男不用祝。偕老何太奇。斯人豈徒爾。至行標當時。昔覽急難編。淚下仍停披。友愛爭舍命。義重見臨危。每拜蒼石老。如挹先生姿。一命非祿仕。晩出但口碑。生平藏修室。歌哭在於斯。所貴盡人倫。不必銘鼎彝。泊然守吾玄。聊以警俗兒。古老已云沒。古道日以隳。孰繼高士傳。我吟棠棣詩。</text>
<title>書贈湖南方伯 沈澤</title>,<text>仙人授祕訣。大藥除三彭。苦無菉竹液。難望丹鼎成。神朮固易採。蔘根況滿籝。少損武庫餘。火鹽如雪明。煩君丐刀圭。與我以長齡。</text>
<title>書贈湖南方伯 沈澤 其二</title>,<text>明珠碎爲雪。斗量僅斗嬴。古方取竹瀝。細和曬日晴。若也無薑汁。氣味難獨行。五六和更好。每次曬更精。寄我趁春風。期君遊泰淸。</text>
<title>李棐卿挽 汝翊</title>,<text>疇昔我有夢。宛在萊山時。李丈掀髥笑。都君亦把巵。覺來心語口。會合應有期。嶺湖杳以隔。消息一何遲。哀問次第至。旣信猶自疑。微才且公輔。細德多期頤。二子也如此。此理誰能知。追思夢君日。告我以長離。人生固一夢。臭腐同神奇。已矣勿復道。說夢吾眞癡。</text>
<title>成生瑜挽</title>,<text>遙遙昌寧胄。斑斑文五色。字體學松齋。詞源祖虛白。餘事乃如此。孝友固天植。四十不求聞。一味守澹泊。相逢各骨立。二豎乘毀瘠。蓐蟻我宜先。奪君鬼何惡。曾聞亂離際。全家陷鋒鏑。一拳奮義膽。反刃殪強賊。百口脫虎口。壯烈冠今昔。始知仁者勇。臨危見無敵。愧我叨近密。擧親避形迹。爲君不朽計。誓不負冥漠。立傳非一義。德行兼材力。蒿里阻漬綿。詩以酹英魄。</text>
<title>數詩</title>,<text>一心常耿耿。君親恩罔極。二者蔑報效。老大徒愴惻。三紀竊倉粟。奔走唯視力。四方遍轍迹。茲行固吾職。五雲懸夢想。庭闈阻消息。六旬路何遠。靑陽欻已逼。七哀緣觸目。天道多反側。八站焉足說。神京氛霧塞。九闕移玉座。園陵入荊棘。十步輒累嘆。悠哉歸思亟。</text>
<title>燕歌行</title>,<text>彈我袖中劍。吟古燕歌行。燕都實壯麗。太宗𪚥立宏。宮闕倣漢制。控扼仍秦城。萬邦輸玉帛。千宮集簪纓。繼承三百載。恬嬉忽太平。家奴倒持柄。閫臣反藉兵。苟無內癰潰。焉有大命傾。天意固難測。世道多變更。我行過其市。欲唱還呑聲。倘逢擊筑者。相看知此情。</text>
<title>嚴重叔素屛倩金萬古書</title>,<text>君不見嚴子素屛有八曲。曲曲平鋪白雪色。不與畫工施粉繪。又不將錦繡飾邊幅。知君胸中本無一點塵。心得天遊室生白。漫浪病叟君家客。素性由來愛淡泊。自憐帝懸不可解。謾用五車書拄腹。我友金生字萬古。筆法妙絶誰能識。醉後對君動我吟。金生爲我一揮三斗墨。屛乎屛乎以汝之皎潔。受吾二子者點汚之辱。倚屛枕籍忽成夢。屛也答云知白而守黑。</text>
<title>寒食日次昌黎韻</title>,<text>老夫久抱難醫病。病根政坐浮名盛。往者行行入蜀道。發軔山中初日映。纔到靑泥我車覆。谿谷昏黑陰風競。匍匐歸來折我足。路逢蜀客仍嘲詠。人道南州快樂地。改轅南征當火正。毒炎爍體幾暍死。一之已誤其可更。四方上下難着迹。往矣何處逃吾命。造物小兒偏相困。敢與汝爭方授柄。鼠肝蟲臂一聽汝。倏得倏失寧弔慶。鄕里諸童欺我老。背面輒嗔當面敬。我欲歸來壙垠墅。御風冷然途不夐。孔孟由來太多事。醉鄕乃有眞賢聖。酒後時露杜德機。譆笑或與譏訕倂。閉門荒郊出無馬。趺坐虛堂見佛性。四壁徒立甁甔空。几案凝塵飢鼠橫。昨夜東風吹萬物。雨中草木怒生逬。社日已過寒食來。壯心惜年頻攬鏡。廟堂憂虞大臣在。山林花月吾爲政。不將祭餘嬌妾婦。差怜彩筆多遒勁。吾道猶堪托不朽。新著𦨻令嚴軍令。</text>
<title>次容齋壬戌秋七月旣望遊蠶頭韻</title>,<text>天地中間一漫叟。壯遊四海今白頭。星槎曾泛從龍島。大帆橫截扶桑流。男子由來要作奇。平生不解爲身謀。歸來閉門長安城。夢中往往乘桴浮。罷朝典却鳴珂馬。命駕只有巾車牛。人言近郭無十里。天作一區臨江幽。孤峯斗起江中央。隔江島嶼煙樹稠。親知勸我扶衰興。須及良辰恣嬉婾。太倉溪前濯我足。銀杏亭邊明我眸。行行坐我雲霧上。怳若淸波跨怒蚪。此地淸景未宜唾。明沙十里皆琳球。也知造物亦多巧。開闢之初勞鑿鎪。俗號幾時喚蠶頭。突兀尖耳如神騮。壬戌之秋月旣望。赤壁宛在吾東州。蘇仙遷謫不得意。借問得意似今不。峯頭月上照長流。下岸更作扁舟遊。舟中有竹仍有絲。淸樂較得前人優。前人已去後人羨。安知後人羨吾儔。病夫今宵豁懷抱。曠然不覺沈痾瘳。座間容齋富詩篇。疲詞險韻工探搜。長歌自作風格𪚥。句法還向東坡求。東坡二賦無人繼。學海惟爾同虛舟。但嗟偏邦生苦晩。竝世未知誰拔尤。放棹直過仙遊岑。潮落參橫且未休。楊花渡口投金瀨。縱有妙畫應難侔。俯臨流波鑑我影。散作百身何悠悠。悠悠南北東西間。今古一轍多憂愁。停杯爲問天邊月。此間幾箇遊公侯。六十一年一甲子。歲月不與人長留。蠶頭赤壁無彼此。蘇公與吾一蜉蝣。樽中酒盡莫謀婦。身上自有千金裘。重遊更待十月期。勝賞未必全淸秋。江流倘與中州通。弔古欲以吾詩投。</text>
<title>過十里城弔朴堤上 十里城卽地名</title>,<text>十里荒城暮鴉集。藍島前洋駐行楫。夷僧猶說朴堤上。地名曾識騷人什。陋俗無書記某年。冤血化碧埋何邊。妻爲夫死子爲父。一家三美皆可傳。骨肉交質邦運否。犬羊變詐終難恃。全王愛弟是大義。殺臣微軀職分事。想君學術法鄒孟。不然取舍那得正。秉彝之天無彼此。蠻貊之人且知敬。區區寸璧出秦關。藺生有靈應厚顏。往往長虹射海暾。舟子分明爲我言。</text>
<title>釜山行</title>,<text>自我來釜山。厭向釜山對。悄悄想南山。邈矣何所在。南山靑蒼面我屋。屋後小山亦我愛。北窓神遊八極表。一夢未落東南塞。卽今坐看釜山月。秋冬之夜生魄再。釜山不盡更有山。海中三峯六鼇戴。其間諸山豈可數。去去轉與釜山背。萬里乘槎從此逝。山風颯颯山日曖。自崖送者非不多。制淚肯爲兒女態。及至中流失釜山。不覺回頭發歎慨。山神有知笑我愚。世間悲樂迭相代。問我此來何自苦。譏斥山神弄尺喙。明年廻棹出馬島。喜心如狂望翠黛。錯認家山作本元。子瞻此語先我輩。釜山釜山無以留謝汝。強賦新詩與神賽。</text>
<title>富士山 四時有雪</title>,<text>歸墟之地環海水。誰其主者朱雀氏。炎官火正被紅紫。從以赬虯駕赤鯉。扶桑樹老千萬祀。三足靈烏此焉止。一日一周大瀛裏。晶光蕩漾騰鱣鮪。況乃赫焰苦如燬。嗷嗷赤子幾暍死。朱雀訴帝帝曰唯。促召玄冥宣帝旨。北陸諸神汝所使。汝分汝屬東南紀。靑女威輕未足倚。滕六令嚴可鎭彼。芙蓉千朶闢基址。水精宮殿亘百里。一峯父父特高起。衆山列侍安敢儗。亢陽流金不到此。蜑雨瘴霧徒爲爾。廣張帟幕掩丘坻。縞素十萬羅傑士。雲車風馬紛塡委。鸞鶴鳳麟雜白麂。霓裳羽衣華且美。長旌大旆何旖旎。豆登霜兔俎瑞雉。罇瀉銀河波渺瀰。座中玉女與月娣。王母嬉笑啓皓齒。馱經白馬迎佛子。欺賣祖龍退徐市。梅魂桂魄吐芳蕊。琪英瑤草爭離披。一醉千年枕玉几。片片空花飛遠邇。此言我昔聞太始。爲問山靈是不是。</text>
<title>贈別金司書貫之 宗一 北行</title>,<text>去年浮槎東海水。乘風破浪日萬里。人言此行多臬兀。依然七尺猶不死。離亭一哭別蔡氏。憑寄千行灑燕市。金生起來應聖旨。要講大學穹廬裏。又爲金生臨路岐。出吾口者入汝耳。病夫沽酒候西郊。賀吾春宮兼賀子。</text>
<title>寶劍行。奉酬幕府見贈。</title>,<text>古人愛劍良有因。君子所以衛其身。先生長鋏蒯緱耳。將軍脫贈千金珍。贈者無語受不辭。佩在腰間心自知。寶氣騰空星斗動。袖光照夜鬼物悲。高可掃白山之虹霓。卑可血靑海之鯨鯢。但恐一朝雷雨風雲起。忽變化爲龍。吾將何携。迺爲告曰劍兮劍兮。吾與爾兮相終始。千秋萬歲奉美人。上下四方隨所往。誓令天地之內淨盡一點塵。噫。碣石崢嶸兮遼河洶湧。持爾起舞兮我歌傷神。</text>
<title>義州官奴偸酒歌</title>,<text>古來飮者有幾人。畢氏之子非常倫。但見甕間卽醉鄕。不省此物誰主賓。秖今叱嗟當壚兒。何乃束縛玉山爲。雖然卓也未免俗。美官誤與隣家知。爭如賤夫混泥塗。好事能令主公娛。主公昔作義州宰。義州有一蒼頭奴。奴之爲任守淸氷。當夏氷門奴獨應。府中新醡鬱金酒。命置諸氷洗炎蒸。提壺挈榼視冷熱。朝開暮閉敢怠忽。鼻觀纔參食指動。淥波忽漲天香發。自謂涓滴救渴飢。子產縱智吾可欺。初將美味入吾脣。混沌竅塞眞君癡。撥置萬事形骸外。從他鞭撲加吾背。一口吸盡十斛春。倒倚氷山多逸態。鴨江傳呼渡使星。賓館設筵催金缾。向來靑州幾從事。化爲烏有一先生。龜玉毀櫝咎在誰。守者竊藏罪固宜。主公問奴奴無隱。奴今聊復一中之。主公含笑罷譴責。許奴風流也不惡。前身自是飮中仙。不爾酒星應暫謫。君不見鏡城老通判。二十年來酒成癖。少時曾吐丞相茵。遲暮又醉將軍席。豈無幕府如澠酒。願傾東海添杯勺。蒼頭小奴尙寬貸。靑油上賓任歡謔。部伍絶倒紅粉回。我爲將軍歌此曲。</text>
<title>贈高原李使君求石硯</title>,<text>藍浦花草故多骨。安東水沈不利筆。龍州豐川摠麤俗。惟有高原品之一。往歲李使君。爲我製造用意勤。天漢昭回三星列。離離五采吐祥雲。近日閔丈人。贈以一片所見新。晴窓試可覆醬瓿。乃知物性俄僞眞。病夫才退四友疏。自笑習氣未全除。敬問靑蓮老謫仙。蒼頭攻玉今何如。零陵乳合浦珠。有時有無人無。先生嘗敎取必端。隱在深林爲我呼。</text>
<title>題盤龍山曹溪寺慶歡殿詩</title>,<text>春城老守閒睡足。訟堂寂寂垂簾幕。忽驚門外鳥雀噪。報道山僧來剝啄。搘頤倚枕呼僧入。雲衲半染秋山色。僧言貧道自曹溪。寺中老宿爲君白。知君三月臥不起。政坐肺渴愁炎赫。昨夜輕霜落荒林。此時幽洞宜登陟。掣鈴催喚平頭奴。收拾行裝趁今夕。斬藤束葛駕兩肩。欹帽趺坐容雙脚。側掛茶壺出郭門。野叟村童手齊拍。令僧前導從者誰。使君亦携上座木。行過赤田揖古檜。翠虯迎人舞千尺。朅來淸溪窺石甕。神物爲我洗塵濁。却聞松聲雜水響。回看絶壁橫飛閣。誰道人煙無十里。只有石路盤千曲。試問山門傳故事。無達大士留遺迹。寺上寺下皆淨土。香廚道場餘瓦礫。近世僧雛透慧關。夢中佛祖相唯諾。把茅發誓除病惱。僧堂斷手遊樂國。前年堂後刱一殿。要我美名揭殿額。偶閱古畫披短屛。屛間故紙蛟龍躍。慶歡二字大如斗。殿字顚倒斜點畫。此豈有意爲斯殿。故敎作者先揮墨。大千安隱豈非慶。衆生同歡是極樂。未知此名然不然。汝師復生應不易。使君伎倆似鳩拙。官居新構打頭屋。名以煕煕手自書。願與齊民躋壽域。</text>
<title>凍雀歎 課作</title>,<text>君不見紇干山頭雀。山深雪積毛羽凍。爾何不歸來。彭蠡學冥鴻。又何不遠引丹山隨彩鳳。前有鴟梟後鶖鶬。苦被尋常衆鳥弄。行飛無復君臣禮。跪哺肯與稻粱貢。短翮摧殘口流血。似欲訴天誰能送。天之變化難料得。嗚呼安得不哀痛。</text>
<title>醉中放言。送盧靜而之蔚山 峻命。</title>,<text>聞子有靈藥。白間生黑髮。我欲乞刀圭。因之叩祕訣。謂我千金方。斷此杯中物。搖頭掩耳不忍聽此語。天其與子蘧蒢疾。我生能幾何。三萬六千日。眼前無酒百憂集。一日不飮心孔窒。今日一尊酒。明日千里別。把酒長稱保命丹。贈子以老先生醉裏說。</text>
<title>擬四愁詩 燕行錄</title>,<text>一思曰我所思兮在漢北。衆星燦燦月輪昃。孤臣擧首望斗極。東風料峭珠露漙。玉宇瓊樓夜氣寒。別後消息隔雲端。懷我美人淚汍瀾。</text>
<title>擬四愁詩 燕行錄 其二</title>,<text>二思曰我所思兮在西岳。白雲杳杳西日促。游子回頭亂心曲。十載辛勤悔讀書。四海周流忍絶裾。朝朝暮暮想倚閭。懷我二人涕漣如。</text>
<title>擬四愁詩 燕行錄 其三</title>,<text>三思曰我所思兮在南山。山下誅茅屋數間。昨夜分明夢裏還。左圖右書靜無喧。自酌自酬酒盈尊。覺來孤館鎖重門。懷我故園愁緖煩。</text>
<title>擬四愁詩 燕行錄 其四</title>,<text>四思曰我所思兮在東湖。綠波春漲靑山紆。扁舟散髮隨釣徒。燕京上元月亭午。南隣歌舞北里鼓。他鄕信美非吾土。懷我舊游悲吟苦。</text>
<title>詠月效一七令體 用題爲韻。自一至七。唐白香山始有此體。宋人謂之一七令。</title>,<text>月。團圓。皎潔。絶纖翳。轉空闊。中天玉盤。大地銀闕。幾度三五盈。最多上元節。孤臣望斗無眠。游子經年怨別。漢水萬里光景同。燕市千家笳鼓咽。</text>
<title>憎蛙</title>,<text>拘虛難語海。適適謾相矜。弩眼泥中鬪。獠聲雨後增。官私那復問。鼓吹竟無徵。止棘蒼蠅在。吾寧獨爾憎。</text>
<title>詠燈花</title>,<text>一朶紅缸裏。丹炎巧作花。分明開夜色。裁翦謝春華。漸看堆金粟。還疑爛紫霞。飛蛾休撲滅。報喜影橫斜。</text>
<title>墨梅</title>,<text>誰翻墨池水。幻作雪中梅。意匠經營苦。天工造次開。只疑疏影動。還訝暗香來。恰有孤山興。猶堪侑一杯。</text>
<title>挽李弘憲</title>,<text>樂善王孫最。承家胤子能。一門情骨肉。分派祖高曾。秖怪音容間。那知疾病仍。贈臨違及葬。慙痛涕垂膺。</text>
<title>上人示澤堂韻求和</title>,<text>林杪聞淸磬。花間散佛香。到時雲帶雨。定後月如霜。汝故雙瞳碧。吾今兩鬢蒼。何須漫浪句。已足澤堂章。</text>
<title>寄柳經歷 碩</title>,<text>以我思君意。知君不自由。開城只在眼。廢驛且回頭。赤土三農旱。蒼生百里憂。憂來寫底處。獨坐小溪幽。</text>
<title>寄柳經歷 碩 其二</title>,<text>故國回征馬。荒城半夕陰。路分江外遠。醉憶府中深。造次論交誼。遲留見別心。微官且縛束。敢擬數招尋。</text>
<title>樂遊原上望昭陵 課作</title>,<text>吳郡將東赴。周原試一登。喬山瞻象設。貞觀憶龍興。崇樹雲猶護。幽宮歲幾烝。如何工部後。又是過昭陵。</text>
<title>自隱詩軸</title>,<text>師乎隱於寂。不與俗浮沈。無住一行脚。自如諸佛心。萬千峯矗矗。卅六洞深深。他日訪蓮社。此間投我簪。</text>
<title>鄭碩儁妻挽</title>,<text>遠謫台州鄭。殘城太守吾。足知中饋美。能使客愁無。歸鶴看將母。飛凰奈棄雛。病夫明亦喪。共說土風殊。</text>
<title>洪生柱後妻挽 以上瓦全錄</title>,<text>有生宜有壽。無壽不宜生。骨肉爲緣盡。形容入夢驚。留衣須女長。寄乳望兒成。未昏吾子折。持慰若翁情。</text>
<title>權安山夫妻挽 得慶</title>,<text>結髮爲夫婦。年齊德亦齊。諸孫俱可念。老子也能啼。琴瑟平生樂。幽明數月暌。同阡遵古制。懸繂耀新題。</text>
<title>次贈李上舍尙友</title>,<text>投紱心機靜。乘閑眼界寬。相將江寺遠。直到夜燈殘。留滯三年久。衰遲一別難。憐君彈鋏意。誰復識馮驩。</text>
<title>行到報恩縣。次壁上東岳韻。東槎錄</title>,<text>邑號從何代。孤臣感慨新。君恩未有報。廟算且交隣。窮海浮槎客。危途叱馭人。官醪不成醉。強酌道吾眞。</text>
<title>次權侙月城懷古韻。奉呈東溟。</title>,<text>最大三分國。相承十百年。于今壯藩府。維昔盛人煙。往事憑誰問。新詩與世傳。悲吟過西郭。難作九原賢。</text>
<title>奉次東溟示韻</title>,<text>遲回去鄕國。況復出邊城。雜種非吾類。殊方問地名。烏檣隨日轉。鯨浪與天平。北望君親隔。無眠到五更。</text>
<title>偶吟</title>,<text>幾日留江戶。殘冬近歲除。艱難臣節苦。變幻敵情狙。上殿傳王命。尋山引使車。平生師圃老。心事定相如。</text>
<title>次權生人日韻</title>,<text>節序堂堂去。山河處處新。六千餘里地。三十四年人。苦節將身許。愁眉爲國顰。離親同爾我。相對各沾巾。</text>
<title>次東溟人日韻</title>,<text>行行春作伴。杳杳雁同征。除日離江戶。何時過坂城。蠻酋陪使節。風伯引王程。粗了公家事。歸休乞此生。</text>
<title>平城春之父右馬助求詩</title>,<text>馬島生人傑。平家有世臣。驅馳將短髮。感激許長身。異域誰相語。同舟爾獨親。東藩百年義。敎子更諄諄。</text>
<title>赤間關</title>,<text>赤關初返棹。藍島續爲名。積水兼天湧。沈痾與瘴生。行看百二節。猶有數千程。半夜占風便。蠻酋識我情。</text>
<title>江都途中</title>,<text>殊恩頒內藥。歸省帶官名。感激君臣義。蒼黃母子情。渡江瞻華岳。隔海想萱庭。糜粉無由報。沈吟到五更。</text>
<title>定平府使挽</title>,<text>妙歲飛騰相。淸時拔擢輝。一家三玉節。百里兩斑衣。長短日俱盡。君親心忽違。薤歌引歸櫬。失涕路人揮。</text>
<title>次高山申督郵孝思寄韻 恦</title>,<text>縱作十日飮。難消千古愁。無端岐路別。誰使峨洋酬。天雨阻音久。塞雲何意浮。敎兒檢詩帙。孤詠倚床頭。</text>
<title>次安邊使君趙胤之韻 錫胤</title>,<text>宿病仍饒睡。他鄕只敏愁。孤吟聊自撥。絶唱若爲酬。宇內勞生繫。尊前世事浮。憑君作地主。擬卜浣溪頭。</text>
<title>次安邊使君趙胤之韻 錫胤 其二</title>,<text>心着灰同死。何多分外愁。經權未宜問。造化可能酬。日月光如故。雲霓氣或浮。安危屬黃閣。野老漫搔頭。</text>
<title>仁同若木縣次虛白堂韻</title>,<text>扶桑與若木。壤界此焉分。遠邇元同域。古今唯片雲。吾家留杰句。客子倚斜曛。行矣訪遺跡。因之遵水濆。</text>
<title>廿七日出宿東郊外 以下北行錄</title>,<text>行遲爲去國。泥醉忍離親。聖意初非怒。臣心竟莫伸。回看城闕遠。坐覺夢魂眞。衆道詩成讖。四方曾許身。</text>
<title>六月初一日朝大雨。示姨弟安文星。</title>,<text>時雨田家喜。淹行客子愁。殘郵飣餖薄。深峽蜹蠅稠。放逐宜臣罪。間關爲爾羞。前途有危坂。叱馭敢踟躕。</text>
<title>午發冒雨過普尼坂</title>,<text>大川中洶湧。兩峽對開張。疏鑿何年始。盤回幾曲長。俯身攀鳥道。閉眼過羊腸。寰宇行將遍。艱危此備嘗。</text>
<title>初二日過淮陽。府使趙有道以病不得相見。</title>,<text>太守高官重。居民數戶殘。蔘根已休掘。柏實只充餐。莫道淮陽薄。何如塞北寒。悤悤不相訪。前路鐵關難。</text>
<title>午憩銀溪驛村</title>,<text>陰峽雲雷隘。深林日月昏。何村起煙火。是處有乾坤。歇馬依郵店。留賓進野飧。行行叱馭去。嶺路雨翻盆。</text>
<title>十一日午憩洪原。有外王父次柳川詩。客久懽悰少。時危感慨多。官亭仍海嶠。佳節又煙花。後輩才難逮。前修跡已賖。勞生竟何事。白首恨蹉跎。謹次。</title>,<text>北塞黃雲暗。東溟白浪多。客驂過棧道。官笛弄梅花。伏日行將盡。磨天問尙賖。故鄕從此隔。歸意轉蹉跎。</text>
<title>廿二日留明川村舍</title>,<text>已到明川境。還愁入鬼門。邊風夏猶勁。海日晴亦昏。客久詩情苦。官微武將尊。故鄕不可念。念逐空斷魂。</text>
<title>宿朱村驛次板上韻</title>,<text>地號初聞鬼。天涯倍斷魂。謂言非世境。還復有郵村。罪大宜投畀。恩深幸見原。三更溟海上。一夢到金門。</text>
<title>廿四日途中</title>,<text>曠野雲容慘。層峯雪色寒。何川不嗚咽。有路盡艱難。客髮千莖白。臣心一寸丹。離親今數月。無字報平安。</text>
<title>宿永康館</title>,<text>客路明朝盡。郵亭坐夕曛。官銜稱半刺。鼓角借中軍。磬折元戎重。肩隨老卒群。誰知舊學士。橫槊氣凌雲。</text>
<title>中秋望夜</title>,<text>萬古中秋月。一年此夜多。良辰行樂耳。遠客奈愁何。影入關山盡。光從斗極過。孤臣心久折。誰唱美人歌。</text>
<title>輸城李察訪之馧次中秋韻。又次却寄。</title>,<text>絶域秋風落。陰山夜雪多。病來詩摠廢。愁極飮無何。海近鯨波蕩。天高雁影過。三更戍樓月。與爾和悲歌。</text>
<title>富寧客館。次外王父韻。</title>,<text>東南看出日。西北又窮邊。倚劍胡山峻。臨杯漢月圓。秖怜華鬢改。休說弊裘穿。誰識淸狂客。金門舊酒仙。</text>
<title>富寧客館。次外王父韻。 原韻</title>,<text>沙磧連朝雨。秋聲落雁邊。年華空晼晩。世事小團圓。嶺樹千重隔。溪雲幾度穿。逢人向南去。何趐望登仙。</text>
<title>去蜀 次杜律○自述</title>,<text>客轍遍大地。君憂分四州。如何遲暮景。復作窮荒遊。強疾逐戎馬。低頭慙海鷗。殘生得歸去。高臥枕淸流。</text>
<title>遊子</title>,<text>遊子曾知路。重行意惘然。陰山鬼門外。瀚海戍樓前。敢向靑雲望。還應白日眠。長生未可學。只欲學飛仙。</text>
<title>行次鹽亭縣 到利城</title>,<text>碧海映官亭。雲山遶郭靑。松風自謖謖。澗水更泠泠。眺望當斜日。沈吟欲曉星。胡笳動邊思。愁絶未堪聽。</text>
<title>自閬州赴蜀山 三首</title>,<text>忽云復催返。無端消一年。回頭隔淸漢。叱馭投端川。物役幾時了。途窮從古然。孤臣瞻望地。北斗故臨邊。</text>
<title>自閬州赴蜀山 三首 其二</title>,<text>又踏磨雲路。仍愁宿霧迷。旅人臨壑叫。征馬隔林嘶。石落懸新棧。沙崩沒舊溪。鹿門他日約。回首愧荊妻。</text>
<title>自閬州赴蜀山 三首 其三</title>,<text>放逐固吾分。親如能念無。折腰倦趨走。低首聽招呼。苦羨雲飛雁。眞同火食鼯。休爲阮生哭。隨處卽窮途。</text>
<title>渝州候嚴侍御 此行到磨雲嶺。寄意中督郵。</title>,<text>瀚海無天地。關雲自古今。生平爲大觀。是處且高吟。境接胡山迥。途連鬼谷深。因之懷我友。述作與同臨。</text>
<title>船下夔州郭 釣舡</title>,<text>誰家小釣船。海月淨娟娟。纜爲日斜繫。帆從風正懸。秪應到仙島。聊自傍人煙。汩沒吾今老。優游愧爾賢。</text>
<title>放船 滯雨</title>,<text>一雨終今夕。前川失舊灘。山容生晩翠。海氣送微寒。悶絶憑樓望。衰遲引鏡看。故園移竹節。歸興未曾闌。</text>
<title>移居公安山館 夜</title>,<text>海日晝常暗。塞風春亦寒。物情元異俗。客思太多端。倚杖看雲度。憑樓向夜闌。君親消息斷。誰爲報平安。</text>
<title>泊岳陽城下 紀行</title>,<text>鳥道紆千曲。鯨波蕩幾層。經過同一夢。愁寂對孤燈。酒爲沈痾廢。詩因久客增。夜來北風作。似欲起南鵬。</text>
<title>宿靑草湖</title>,<text>丈夫有深恥。小技尙虛名。牢落非身事。蒼茫老世程。鄕書無雁到。塞月向人明。稅駕知何地。年年賦遠征。</text>
<title>宿白沙驛 行過磨雲嶺。先寄宋平仲。</title>,<text>積霧過雲嶺。平明起驛亭。新醪定浮白。舊眼便回靑。要對南樓月。同瞻北極星。誰知會合地。萬里傍滄溟。</text>
<title>入喬口 磨天嶺</title>,<text>故國杳何許。歸途行復賖。窮愁坐文字。壯志惜年華。出塞土風異。憑危星斗斜。驅車上重嶺。極目盡飛沙。</text>
<title>發潭州 元帥壇</title>,<text>有壇曾駐節。何地是先春。恢拓應關運。興衰故在人。天心貸凶醜。世道汩彝倫。擧目華夷界。千秋一愴神。</text>
<title>雙楓浦</title>,<text>物役身仍病。年衰氣向摧。泥龜寧曳尾。山木欲無材。關塞風前笛。田園雨後苔。自憐千里目。長送雁飛廻。</text>
<title>舟中 城津鎭</title>,<text>靑山斷復連。碧海浩無邊。橫月此城笛。泝風何處船。客憑戍樓迥。鷗占宿沙圓。直擬浮槎去。蓬萊訪列仙。</text>
<title>久客</title>,<text>落日驅驂去。歸林見鳥情。幾逢亭尉醉。一任俗兒輕。汩沒悲吾道。棲遑老此生。携將匣中劍。擬向雪山橫。</text>
<title>遠遊 登山觀海</title>,<text>宿昔聞靑海。今朝倚白山。勢來從北狄。流去接南蠻。日月浮沈裏。寰區指顧間。男兒四方志。肯向半途還。</text>
<title>客夜 此聞東溟擢拜方伯</title>,<text>除書傳塞外。不寐到天明。小吏先寒膽。深仁已遠聲。簡掄果如此。感激可忘生。陽城政最拙。應得遂歸情。</text>
<title>晩行口號</title>,<text>故鄕不可望。海闊山更稠。潦倒將雙鬢。蒼茫倚一樓。歸禽各自定。征馬猶未休。遲暮堪趨幕。功名足掉頭。</text>
<title>地隅</title>,<text>我故無知己。誰能念向隅。少時思濟世。老去覺迷途。五斗今彭澤。三閭舊大夫。天心與人事。斯道日應蕪。</text>
<title>過洞庭湖 還府</title>,<text>塞郡初旋旆。官橋舊𪚥沙。逢迎還竹馬。棲托共林鴉。叢菊緣階嫩。垂楊傍郭斜。非無海魚雋。苦憶漢江槎。</text>
<title>至德二載 在溪上○以上次杜律</title>,<text>朅來溪水上。撥置簿書煩。濁洒感時淚。誰招遷客魂。東歸嶺雲暗。北望斗星尊。汩汩應吾道。年年入鬼門。</text>
<title>次洪原光映亭韻</title>,<text>溟海與杯水。參差竟是虛。幽情在池閣。大觀且樓居。片地偸天影。長風泛客裾。此間堪自適。蓬島問何如。</text>
<title>聞中朝有和議</title>,<text>虜欲終無厭。王師豈罷征。薊門今禹甸。楡塞舊秦城。鬼議降臣罪。天知屬國誠。從來和計誤。何路叫神京。</text>
<title>次蔡用九至鍾城見寄韻</title>,<text>琴歌罷酒席。鼓角向郵亭。城掩塞天黑。壁懸燈火靑。應知會使蓋。遙占動文星。且待圖南日。長風起北溟。</text>
<title>兵營小堂賞菊。次巡相韻。</title>,<text>幕府存儒雅。皇華繼古風。異鄕今夕會。特地一尊同。密坐依霜菊。邊愁失爨桐。還慙老從事。倚醉氣空雄。</text>
<title>次兵相韻</title>,<text>涓滴比方諸。微光豈照車。眞慙賦鸚鵡。虛辱報瓊琚。名將田單傳。游人魯仲書。相期唾手地。志氣未應徂。</text>
<title>次蔡湖洲韻</title>,<text>灰心仍塞外。霜鬢又年餘。不分趨文陛。何堪讀祕書。參尋妨病痺。酬唱愧慵疏。獨有春江上。苔磯可坐漁。</text>
<title>徐政丞 景雨 挽 二首</title>,<text>星拆三台日。波翻少海時。憂虞今若此。倚仗更須誰。史傳看家法。忠勤抵病危。凄涼黃閣裏。想像舊容儀。</text>
<title>徐政丞 景雨 挽 二首 其二</title>,<text>比隣自髫齕。撫頂受深知。幾侑東山飮。仍陪別墅棋。北歸纔一賀。南役遂長辭。笑語從容地。空堂掩素帷。</text>
<title>挽</title>,<text>禮樂河間後。閨門有淑人。齊眉元世範。截髮爲家貧。獨舞鸞窺鏡。相從劍會津。縻官違執紼。沾洒隔江濱。</text>
<title>朴寧海 敦復 挽</title>,<text>折肱仍我病。除目絶君名。只怪疏音問。誰知間死生。停雲別時色。落月夢中明。和淚題哀挽。憑將洒九京。</text>
<title>朴寧海 敦復 挽 其二</title>,<text>周甲吾沈痼。同人子尙強。南遊幾來往。一別便存亡。身臥漳濱遠。魂傷嶺嶠長。浮生相顧盡。更覺老懷忙。</text>
<title>蔡寧越 聖龜 挽</title>,<text>北塞開襟地。東溟置酒筵。浮生餘白髮。交誼盡黃泉。拱木堪懸劍。沈痾負漬綿。空將數行淚。沾洒八哀篇。</text>
<title>李留守 景憲 大夫人挽</title>,<text>慶從台宿毓。福與壽星俱。袍笏盈前几。緦麻過百夫。只應天外有。共道世間無。聳看哀榮極。攀號白首孤。</text>
<title>丁兵使 好恕 挽</title>,<text>藉甚龍頭望。終焉虎節銜。撫年如定勝。供世異酸鹹。屢躓心還泰。孤忠聖所監。哀榮在身後。此理孰機緘。</text>
<title>丁兵使 好恕 挽 其二</title>,<text>寂寞壺觴境。霜天菊繞墀。空敎洒曇淚。無復賭玄棊。耆舊高風遠。精神曉月疑。亦知朝必夜。不盡後生悲。</text>
<title>龍陽君尹 暹 夫人挽</title>,<text>與齡不與福。此理果難知。眼見子孫盡。身敎忠孝爲。哀榮念功籍。貞敬備封儀。泉路未同穴。存亡無限悲。</text>
<title>龍陽君尹 暹 夫人挽 其二</title>,<text>昔我從吾叔。夫人視若孫。升堂到衰白。比屋問晨昏。客旆初旋巷。靈輀不返轅。苴麻看弱嗣。哀臨倍傷魂。</text>
<title>尹監司 鳴殷 挽</title>,<text>諸從幾爲鬼。而兄又止斯。吾生未半百。天理極悲疑。忠孝心今折。遭逢迹故奇。何須論臭腐。相顧各無兒。</text>
<title>送申君澤之任公山 濡</title>,<text>攬涕看君疏。人間母子情。廷評難內相。天寵借雄城。錦水元通漢。公山故近塋。應知爲政最。老老及窮氓。</text>
<title>宋都正 溟 挽</title>,<text>吾從伯子學。公是丈人尊。偪側城西第。逢迎塞北罇。難封終坐數。共理獨酬恩。忽報埋重壤。驚呼向鶺原。</text>
<title>奉送兪典叔出按湖南 榥</title>,<text>人生喜勸分。俗態厭飜雲。醉眼靑仍在。衰顚白共紛。牙旌戒前路。祖席欲斜曛。努力加飧飯。持茲以贈君。</text>
<title>羅衻子挽</title>,<text>有生宜有壽。無壽可無生。鬼惡偏憎善。才難故忌淸。形容驚入夢。骨肉悔多情。衰甚吾今獨。聞來淚自傾。</text>
<title>李右相 行遠 挽</title>,<text>出塞從公再。忘年愛我偏。沖襟寬禮數。曠度𪚥疏顚。尙記浮杯話。空吟問病篇。回車泥峴路。不忍過門前。</text>
<title>送尹孝直 舜擧 之任安陰</title>,<text>出宰山水縣。讀書松桂林。難從俗流道。眞見故人心。風化民如草。神明政𪚥琴。煩君數寄札。一字當千金。</text>
<title>具水使 鏊 挽</title>,<text>屬耳從容遇。居然寂寞人。休論路岐異。共敍童稚親。報答期長日。干城任一身。可憐忠孝志。奄忽委窮塵。</text>
<title>金參判 榮祖 挽</title>,<text>北老吾猶識。平生有異聞。飛騰用經術。休退卽耕耘。仁壽稀何歉。卿材亞足云。驚呼耆舊盡。沾洒向南雲。</text>
<title>挽</title>,<text>郭外勞車馬。閑中奉笑談。殷勤不朽託。詮載匪吾堪。轉眄成陳迹。驚呼檢舊函。沈痾違執紼。垂淚更懷慙。</text>
<title>挽</title>,<text>高燥經營計。皇皇走二連。佳城還故里。異鳥又新阡。白首同居樂。黃壚不盡緣。祗應憂疾念。衰絰六經年。</text>
<title>李正字 廷機 母夫人挽</title>,<text>詞伯南州望。閨儀四德兼。封從三品貴。壽得七旬添。共說阿咸肖。方知孟母嚴。祗應泉下念。柴毀復塊苫。</text>
<title>李 象鼎 母夫人挽</title>,<text>夙協尊章喜。仍聞內助賢。婦儀全四德。母道見三遷。晝燭餘生恨。夜臺不盡緣。經營高燥計。雙劍會新阡。</text>
<title>酬李參判 曼 謫中見寄</title>,<text>初心匪粱稻。隻影且翺翔。寥落羞華鬢。衰遲畏菊觴。書來寧異趣。愁極欲相忘。爲報聞天語。徒慙捧御香。</text>
<title>南磵送示皆山詩。奉次却寄。</title>,<text>相憶鬢俱蒼。其如菊又黃。盈盈隔淸漢。寂寂滯殊鄕。詩律閑中進。杯觴病後妨。但敎此身健。何歲不重陽。</text>
<title>送別柳忠州 碩</title>,<text>少日輕游宦。衰年劇別愁。旋車纔入郭。乘艇復沿流。皁蓋琴臺月。黃冠甓寺秋。歸期有如水。白首更何求。</text>
<title>柳 珅 內挽</title>,<text>諸從推閨秀。名門誦婦良。平生友琴瑟。餘慶弄珪璋。母子相爲命。郞君遽悼亡。吾年較加二。老獨日凄涼。</text>
<title>朴僉知 泰元 挽</title>,<text>俗降仍拘格。才難信繫時。潛夫故多識。岐伯不專醫。三品身能致。六旬理可疑。他年循吏傳。留紀五州碑。</text>
<title>南參議 老星 大夫人挽</title>,<text>相國鍾餘慶。名門有婦人。齊眉堪作範。稀壽本爲仁。榮養雄州備。𪚥封晩歲新。九原憂疾念。應爲侍郞身。</text>
<title>口占錄奉行臺 以下燕行錄</title>,<text>傳馹凌寒雪。恩貂暖死灰。匪材叨副价。執法賴分臺。壯志輕千里。衰容倦五來。風流逢季子。努力共追陪。</text>
<title>述懷</title>,<text>男子桑蓬志。奇遊抵老衰。東溟曾破浪。北塞續題詩。出薊應餘債。觀周已太遲。山河終不改。獨恨異前時。</text>
<title>坡州留別吳畿伯 挺一</title>,<text>籍甚吳方伯。名卿尙黑頭。此行陪使節。相送出王州。別語憐羸病。交情見去留。憑君報吾老。細酌幸無憂。</text>
<title>紫霞洞</title>,<text>故國多名勝。淸幽擅一丘。山河歸聖代。歌詠想風流。仙侶幾時會。玉人今日遊。移尊石橋上。坐見紫霞浮。</text>
<title>金泉途中遇歸便。忙永作家書。</title>,<text>行役每侵晨。愁吟自損神。非關遠鄕國。秪爲別君親。馬上續歸夢。途中逢去人。悤悤未作字。傳語恐難眞。</text>
<title>玉溜泉</title>,<text>不宿金泉館。行尋玉溜源。皇華留翰墨。客子洗心魂。舊迹憑熊軾。重遊御使轓。歸途花正發。仙榻對淸尊。</text>
<title>龍泉館</title>,<text>龍泉一都會。劍水續爲名。遲暮心猶壯。經過恨未平。谿山容孼種。宇宙閟神精。獨起看牛斗。沈吟到五更。</text>
<title>至日</title>,<text>夜雪曉方晴。天風晩更獰。如何閉關日。仍作飮氷行。磴路紆千曲。吟髭凍數莖。誰知一陽長。添却百憂生。</text>
<title>駒峴</title>,<text>行行度駒峴。關海此分區。風壤臨長塹。雲山控故都。勝遊懷往迹。遠役劫羸軀。努力加飧飯。何須問道途。</text>
<title>宣川留別外兄鄭方伯 維城</title>,<text>骨肉人皆有。知心獨我兄。相看共驚老。遠送故回旌。已絶妻兒戀。其如喜𪚥情。慇懃別時語。不敢引深觥。</text>
<title>九連城</title>,<text>停車宿荒野。說是九連城。故國回頭遠。殊方觸眼驚。敲氷煮茶水。吹火斫松明。道路吾今老。艱辛飽此行。</text>
<title>柳田</title>,<text>忽作柳田夢。方知行路難。層氷圍伏枕。積雪卸征鞍。毳幕虛稱暖。貂裘未却寒。身微主恩重。受命敢求安。</text>
<title>湯站</title>,<text>故國鴨江外。他鄕燕塞邊。路荒交虎跡。世亂斷人煙。晝憩依林樾。宵餐傍雪川。華風今已矣。廢壘故依然。</text>
<title>正使行廚。連送珍味。詩以志感。</title>,<text>附尾已知幸。擊鮮何太頻。蒙將氷底鯽。獵得雪中麏。夜夢蔬應蹴。朝饑味更珍。加餐荷君子。一飯感貧身。</text>
<title>通遠堡 河名八渡</title>,<text>逾山渡河水。水勢學回腸。往者農桑地。今爲虎豹場。殊音如昨日。行色又晨霜。積雪迷前路。還須甲騎將。</text>
<title>踰高嶺濫騎正使坐馬</title>,<text>北來有高嶺。從古戒征轅。急峽藤蘿窄。窮冬霰雪繁。相怜借宛馬。欻過捷胡猿。顧眄休疑老。橫行志尙存。</text>
<title>狼子山</title>,<text>狼山聞可怕。虎谷與爲隣。版籍從何代。風謠變此辰。山河頻擧目。宇宙足傷神。愁極秪孤嘯。畏途還畏人。</text>
<title>三流河</title>,<text>客行幾千里。今到三流涯。河水向東去。冬暉催北斜。仙方思化鶴。物態見歸鴉。從此送山了。轉愁平野賖。</text>
<title>冷井</title>,<text>舊俗傳茲水。盈虛待我人。周泉元有驗。蜀井亦如神。異味當炎冷。淸光映雪新。歸途將短髮。箇箇洗行塵。</text>
<title>淸風寺</title>,<text>不計沙河遠。行從寺路過。逢僧問華制。供客煮茶鍋。物役浮生促。風光此地多。俯看遼野闊。擬和羽仙歌。</text>
<title>筆管鋪 自遼東以東山名千山</title>,<text>千峯遙入望。小店傍溪流。野闊天疑盡。煙生地欲浮。曾聞風雪虐。始覺道途悠。忽迫嘉平節。還驚歲月遒。</text>
<title>次正使牛家莊韻</title>,<text>破堞枕荒岡。名王占舊莊。健兒着狐白。飛騎臂鷹蒼。遠客心常苦。窮冬夜更長。殊音鬧人耳。不寐起彷徨。</text>
<title>高平途中</title>,<text>共說高平驛。艱危不可行。冬氷愁折軸。夏漲劫臨阮。堤路何時破。邊風鎭日獰。故知非我俗。還欲入關城。</text>
<title>塔山所</title>,<text>世屬太平日。天方泥醉時。孤城死守久。諸將救兵遲。臣節宜如此。皇京遂不支。九重絶聞奏。何得識男兒。</text>
<title>前屯衛</title>,<text>借問前屯衛。當時大將誰。城危有死耳。義重忍生爲。月出胡笳動。天陰鬼哭悲。何由知姓字。一一特書之。</text>
<title>次正使示韻</title>,<text>聞鷄冒臘寒。驅馬望燕關。祇爲快心目。何嘗論險艱。雄觀須暫駐。逸興未全闌。作賦才今盡。還怜髮已斑。</text>
<title>次正使示韻</title>,<text>不覩九江勝。虛爲千里遊。城連崖口拆。水學回腸流。鬼物定輸力。神鼇猶戴頭。殘生慙臥地。那得上層樓。</text>
<title>通州主人秀才黃琮。爲設酒茶。邀其友秀才五六人。畫字問答。酒半請我贈詩。卽席應副。坐中韓禹甸者次韻。余又次贈韓。韓乃進士。曾爲知縣者云。</title>,<text>四海皆兄弟。東方本小華。相逢偶同姓。信宿卽如家。畫字通情意。連床勸酒茶。應知別後夢。長繞潞河涯。</text>
<title>次韓韻</title>,<text>遠地經年客。孤吟對物華。幸逢東道主。仍會大方家。更僕頻揮麈。呼兒且進茶。今宵文字飮。忘却在天涯。</text>
<title>次韓韻 韓禹甸代黃生答韻</title>,<text>偶値高軒過。衣冠耀目華。奇文驚滿座。僻巷愧當家。立雪中宵帳。呼杯北墅茶。詰朝乘旭去。望斷水沄涯。</text>
<title>次默翁寄韻 丁彥璜</title>,<text>死生誰問我。一札當跫然。殘喘猶今日。臨頭有上天。唱酬詩不惜。迷惑意難傳。却憶孫登嘯。多慙老氏詮。</text>
<title>次默翁寄韻 丁彥璜 其二</title>,<text>古木千重峽。荒榛一小庵。風寒身半廢。潮熱氣全酣。舊友存餘幾。新詩誦過三。近人還自畏。移住水村南。</text>
<title>鄭尙書 廣成 挽 代述</title>,<text>鄭服周歌美。韋經漢世宗。晨昏知己助。夙夜鞠躬恭。濁俗思如浼。衰齡寓弗庸。上臣將子事。茂業敵銘鍾。</text>
<title>鄭尙書 廣成 挽 代述 其二</title>,<text>日者承宸矚。跫然聽履聲。推原加衆額。及老注天情。求福終無辱。歸眞了不驚。須知六子用。默運在乾行。</text>
<title>遇金景溫 𪚥</title>,<text>毀骨吾猶立。深情尒不新。乍看初似夢。稍定各沾巾。酒薄交從厚。談淸具故貧。背城多隙地。結社送餘春。</text>
<title>安內翰 後說 內挽</title>,<text>結髮爲君婦。齊眉卽孟光。委塵春半蕊。戢木嫁時裝。兒長須傳像。官高倍斷腸。堪怜舅氏獨。歸日哭虛堂。</text>
<title>李敎官 齊沆 挽</title>,<text>行年五十一。同甲半丘原。先執曾膠漆。相看卽弟昆。功名君不屑。老獨我猶存。忍過西門路。松篁鎖小園。</text>
<title>中秋月子晦江亭口占 李袗</title>,<text>萬古秋中月。今宵漢上亭。依依近樽酒。浩浩可沙汀。一體千江印。分光百我形。擧杯聊借問。底事苦無停。</text>
<title>李參議 之恒 挽</title>,<text>少日逐魚隊。衰年遊彀中。相憐二豎困。敢忘上恩洪。浮世餘生獨。多男不死同。五旬眞似夢。萬事摠成空。</text>
<title>兪企曾母挽</title>,<text>慣作陶家客。深知孟母慈。忘貧由養志。娛老在含飴。八袠償仁壽。三從備婦儀。沈痾違執紼。沾洒賦哀詞。</text>
<title>李都正 挺漢 母夫人挽</title>,<text>內治難於吏。宗禋婦則尸。夫人聲甚懿。公族譽同辭。望八知天道。從三視壼彝。他年列女傳。詮載有穹碑。</text>
<title>君平老兄見訪山寺。賦詩以贈。奉次申謝。鄭斗卿</title>,<text>浪迹欲逃禪。虛名畏世傳。關心携藥裹。無分棹觥舡。雪月三更夜。湖山萬里天。可能邀鄭老。看爾賦新篇。</text>
<title>君平老兄見訪山寺。賦詩以贈。奉次申謝。鄭斗卿 其2</title>,<text>忽聽跫音喜。知從谷口來。不期蓮社會。更引竹林杯。身在須泥醉。心虛任溺灰。相看俱白髮。浮世莫論才。</text>
<title>君平老兄見訪山寺。賦詩以贈。奉次申謝。鄭斗卿 原韻</title>,<text>野寺詞人至。京城有客傳。却騎山簡馬。全勝子猷舡。十一嚴冬月。三千世界天。江湖遍積雪。招隱詠詩篇。</text>
<title>君平老兄見訪山寺。賦詩以贈。奉次申謝。鄭斗卿 原韻 其2</title>,<text>銀色居僧寺。金華牧客來。往尋催命駕。相對卽銜杯。逸興當寒雪。玄談到劫灰。此時誰作賦。憐爾惠連才。</text>
<title>竹南老爺俯和山寺唱酬之韻。奉次以謝。吳竣</title>,<text>謾作山中詠。還將世上傳。島郊非異調。李郭豈同舡。奬飾虛爲地。吹噓欲送天。誰言曹檜陋。亦繫國風篇。</text>
<title>竹南老爺俯和山寺唱酬之韻。奉次以謝。吳竣 其2</title>,<text>虛左尙書席。通家小子來。狂吟聊賦雪。靜聽且停杯。淸夜明華燭。和風暖死灰。知公好培植。樗散亦稱才。</text>
<title>竹南老爺俯和山寺唱酬之韻。奉次以謝。吳竣 原韻</title>,<text>斯文蕭寺會。麗藻洛陽傳。臺迥雙詩眼。江長萬里舡。煙塵曾歷地。雪月正浮天。好在山中桂。聊煩小隱篇。</text>
<title>竹南老爺俯和山寺唱酬之韻。奉次以謝。吳竣 原韻 其2</title>,<text>斫雪西菴路。尋幽二妙來。聞鐘悲撫世。向酒懶徵杯。談勝繁淸露。爐殘撥白灰。蒼茫詩罷地。重覺惜人才。</text>
<title>吳尙書壽日口占錄呈</title>,<text>歲歲懸弧日。仙桃入饌來。耆英同結社。子弟各擎杯。紫府高卿月。黃鍾動琯灰。餘生但垂淚。推愛及非才。</text>
<title>吳尙書壽日口占錄呈 其二</title>,<text>開筵竹林靜。解榻散人來。未作淸風頌。虛霑壽日杯。氣酣春滿座。談劇燭堆灰。白雪誰能和。多慙下里才。</text>
<title>吳尙書壽日口占錄呈 其三</title>,<text>一代騷壇老。千年草聖傳。雅襟寬似海。書屋小於舡。岳降陽生月。星明斗極天。將何侑公酒。金簡寫眞篇。</text>
<title>吳尙書壽日口占錄呈 其四</title>,<text>心期在衣鉢。妙處恐難傳。世下深坑石。公撑上水舡。枉車臨里巷。曳履自雲天。賤子無由報。年年祝壽篇。</text>
<title>權旌善 紞 挽</title>,<text>八旬誰得望。三品固非卑。試較平生事。猶疑造物爲。全歸視手足。不盡付孫兒。項領今垂老。空深長德思。</text>
<title>沈判書 詻 挽</title>,<text>公歸百無憾。我哭亦非私。孰立班心玉。今亡廟裏龜。衡枰知每下。梁木見同悲。泉路逢吾舅。餘生一死遲。</text>
<title>次韻漫題。塞慧師請約以同遊金剛。</title>,<text>公事已云了。世緣猶未閑。非關待婚嫁。逝欲入雲山。僧與春俱至。吾從爾不還。未須相促迫。揮筆萬峯間。</text>
<title>奉江都留相鄭丈 世規</title>,<text>海嶠名亭古。田園舊業疏。殘生涕淚耳。陳迹釣遊於。三黜宜知止。𪚥廛不願餘。無由至偃室。虛辱訪陶廬。</text>
<title>奉江都留相鄭丈 世規 其二</title>,<text>佛界尼珠勝。儒宗魯望靈。殊方偶同號。特地在重溟。谷阻誰爭所。巖高可着亭。煩公許爲主。深臥送殘齡。</text>
<title>贈石敎授 之珩</title>,<text>他鄕樂莫樂。異日聞所聞。會面猶朝暮。分携奈夕曛。十年書謾讀。千古事堪云。曾見羲皇否。開門要待君。</text>
<title>沈參奉 遵 挽</title>,<text>古人不可見。此老尙儀刑。家法曾書忍。義方只遺經。五常眉更白。八袠骨仍靑。半夜瞻南極。驚呼失壽星。</text>
<title>贈上人</title>,<text>爲問諸天界。應無伏日蒸。由來宅生火。自是心貯氷。窓下羲皇客。松恨寂寞僧。淸風起空外。同在玉樓層。</text>
<title>題僧詩卷</title>,<text>身老耽禪寂。心虛闖法門。衲衣帶雲水。錫杖到林園。共演三車義。那堪一鳥喧。從師今出世。有髮不須論。</text>
<title>贈李參奉 滋</title>,<text>他鄕望似人。此日遇情親。細雨停歸騎。淸樽對暮春。眼靑仍涕淚。頭白共風塵。潦倒應吾道。殷勤見爾眞。</text>
<title>龍鳳寺次權至叔韻</title>,<text>霧捲孱顏碧。霞生半面紅。誰知小有洞。只在近山中。好月三秋半。佳賓一榻同。明朝回首地。岐路各西東。</text>
<title>送別尹而遠兄 尹監司鳴殷○以下瓦全錄</title>,<text>世間何地不離群。此別胡爲惜暫分。江閣誰同明月夜。春山空復晩晴雲。他時二水船遊約。今日高堂酒滿尊。東去長安逢故友。爲傳商嶺臥黃園。</text>
<title>次薪谷刀字韻 尹南陽棨</title>,<text>倩笑曾知未奏刀。剛腸見說受吹毛。武陵一到酬仙債。寒碧重臨忘客勞。肯爲頰渦歸後醉。須將心地靜中操。香山多病今開閤。敗局羞稱着手高。</text>
<title>又次潭州相逢韻</title>,<text>貪趨千里古潭州。強疾須寬父母憂。偶耳弟兄湖外見。怳然詩酒夢中酬。郞君久客名居谷。學士乘驄選勝流。共上危樓分手地。浮雲直北使人愁。</text>
<title>過松廣寺</title>,<text>寺洞陰陰水碓舂。芒鞋踏盡翠微重。倚雲松骨疑僵虎。掛壁藤枝欲化龍。萬劫回廊藏世界。億身諸佛見眞容。高僧別我無佗話。偶采仙茶贈一封。</text>
<title>別房大尉墓 課作</title>,<text>久客將行迷所往。孤墳寄此亦他鄕。三號告別千行淚。十步回頭九斷腸。徐劍掛來身更遠。郢斤𪚥却質今亡。何堪立馬踟躕處。落盡林花宿草荒。</text>
<title>次牧隱園中聽鳥語韻</title>,<text>呢呢嚶嚶自語啼。來來去去樹東西。催歸客子春將晩。喚起眠人日已低。同出萬吹誰是正。終成一吷理應齊。竹林亦有春聲在。琴嘯何須阮與嵇。</text>
<title>夜吟效杜體</title>,<text>滿天列宿已半落。荒村群鷄亦亂鳴。人生有動如昨日。老子無寐通五更。前聖杳然不可見。長歌自詠難爲情。久聞海外是仙境。倘得扁舟吾欲行。</text>
<title>病中漫吟寄示性之 睦性善</title>,<text>幽懷多少欲言長。久別中間各鬢蒼。晩歲求田吾事落。群賢競路子行涼。黃雲漫漫連郊麥。白雨垂垂發海棠。一病一春仍度夏。此時此景負傳觴。</text>
<title>次牧隱幽居韻</title>,<text>無衣無食計非長。不武不文老更狂。病畏薰天三伏熱。閑憐特地一心涼。幽居寂寂同禪室。衰興時時得酒場。縱是荒郊沾雨澤。也知廊廟理陰陽。</text>
<title>燈夕 二首</title>,<text>大國上元唐俗餘。東方八日夏行初。降來彼佛誰傳說。創自何人史佚書。不夜成城通邸第。如星逬地遍村廬。老夫只有長檠在。依舊明光照五車。</text>
<title>燈夕 二首 其二</title>,<text>萬戶炊煙織翠餘。千竿巧樣掛紅初。珠簾對捲風中畫。金榜相搖火裏書。已動管絃連甲第。更分香幣送精廬。橫行九陌誰家子。掠取雙鬟載小車。</text>
<title>皐叟久不寄示佳什。乃以拙詩相責。用牧隱集遣興三首韻。</title>,<text>山松解作水龍吟。或似洞庭張樂音。老子傾聽偏愛古。傍人竊笑不宜今。晩風好與甁仙舞。夜月可無皐叟琴。何處絃歌牧丹會。吾儕亦足暢幽心。</text>
<title>皐叟久不寄示佳什。乃以拙詩相責。用牧隱集遣興三首韻。 其二</title>,<text>潑潑玄機動我吟。本無邪慮故和音。坐間春色來天地。沂上風光自古今。着處扶身三尺杖。有時橫膝一張琴。久從祕訣能調息。只爲懷人未睡心。</text>
<title>敏師卷中有任茂叔詩。仍次以贈之。</title>,<text>城市多囂汩我眞。世緣都薄欲離倫。重興洞口消愁地。茂叔詩中可意人。半夜玄談如頓悟。一樓趺坐絶纖塵。此間四序分佳景。去復來時也更親。</text>
<title>次牧隱韻</title>,<text>白首懷恩未忍歸。靑山何處不吾依。愛君如是是誠是。憂國豈非非分非。萬古可防違導水。一心雖隱轉危機。擬將血疏投金闕。便把漁竿訪石磯。</text>
<title>挽漢興君 李德演</title>,<text>暮年占勝楊花渡。行路猶誇李氏亭。二品封君今世貴。八旬不老古仙形。北邙宿草先埋玉。南極愁雲又隕星。江岸尙留喬木在。諸孫他日起家庭。</text>
<title>次蔡伯昌韻 裕後</title>,<text>上國諸公問信稀。西關二載宦情微。湖洲氣槩唯心許。漫浪行藏與計違。夢境秖今迷客路。醉鄕從古沒人非。已投郡紱辭官長。肯出城門款野扉。</text>
<title>呼韻 二首</title>,<text>風流詩酒十年前。花重高樓月正圓。與爾相誇千古事。嗔他不直一文錢。久拚浪迹人終棄。却怕虛名世共傳。試欲低頭作新態。何堪聞語便昏眠。</text>
<title>呼韻 二首 其二</title>,<text>五更殘月掛西峯。近郭微風遞曉鍾。世事商量無夢寐。親知散落少書封。飛烏自定新依樹。離鶴長懷舊踏松。冉冉光陰孤嘯裏。看雲明日又扶筇。</text>
<title>次臨川韻。感太白，牧之，秋浦高山懷。</title>,<text>遙岑極浦望中開。搖落深知二子哀。千古篇章爭膾炙。一時富貴亦蒿萊。江山爲我猶生色。天地何人解惜才。歲晩登臨無限隱。冷猿秋雁與徘徊。</text>
<title>次薪谷回韻 二首</title>,<text>落落交遊按劍前。悠悠南月幾虧圓。放來一壑餘消骨。抛過三春欠掛錢。頭白更怜成雁序。草玄那得與烏傳。連床共被疑如夢。細雨殘燈夜不眠。</text>
<title>次薪谷回韻 二首 其二</title>,<text>蕭條活計郭西峯。荏苒行年漏後鍾。座榻常虛留月照。門扉不設倩雲封。眼前萬箇栽新竹。意裏千尋想老松。何謂吾家謝靈運。時來苔逕費移筇。</text>
<title>次臨川偶成韻 二首</title>,<text>知非方見古人情。廿九年來傍險行。白雪果然無和調。靑雲何者不爭名。靜中報客心先怯。望裏當山意便傾。月窟天根觀物理。此翁堪與話平生。</text>
<title>次臨川偶成韻 二首 其二</title>,<text>肺藏消後卽偏醒。脚氣痺來不入城。六尺枯藤知爾力。三年陳艾寄吾生。差憐彩筆猶無恙。久分靑雲未易行。瘦鶴偶同鷄一柵。色難腥腐若爲爭。</text>
<title>次薪谷吟象村韻 二首</title>,<text>笑殺兒曹一例忙。與君相對意差強。詩經聖手刪來正。易見天心剝後陽。要續獲麟誅朽骨。更尋班馬喚餘香。也將眞實須交勉。何用荒唐學坐忘。</text>
<title>次薪谷吟象村韻 二首 其二</title>,<text>披讀詩函手故忙。淸新句法韻還強。可將彩筆供衰景。空把枯藜送夕陽。漫興病來堪覆瓿。高吟靜裏獨焚香。却嫌酬唱多機事。爭似閑眠萬慮忘。</text>
<title>次東岳人日韻 十首</title>,<text>騷壇從古重靈辰。隔世于今望絶塵。常侍有題堪起我。杜陵無語不驚人。初疑物色分留少。更見風流寫出眞。安得與君成一社。長吟好句屬杯頻。</text>
<title>次東岳人日韻 十首 其二</title>,<text>衮衮諸公起聖辰。棲棲少吏倦風塵。依然身世歸遼鶴。洗却頭銜號道人。四壁琴棋詩作伴。五雲宮闕夢如眞。今年又是逢今日。剩得浮生節序頻。</text>
<title>次東岳人日韻 十首 其三</title>,<text>苦多去日少來辰。行見田桑變海塵。邃古一圓開自子。每年初七屬於人。形骸漫假元如寄。榮辱須臾錯認眞。世上結交無可意。靑山不厭對吾頻。</text>
<title>次東岳人日韻 十首 其四</title>,<text>縱使淸明有此辰。可能浮世免爲塵。去春快見天中日。今歲悲多地下人。覓了長繩誰得繫。探來祕訣亦非眞。酒杯詩句惟吾事。餘事相仍奈未頻。</text>
<title>次東岳人日韻 十首 其五</title>,<text>自憐賢聖未同辰。枉走迷途隔幾塵。蓂葉更除新歲日。蘧廬已作暫時人。繁華酒肉看他得。寂寞詩書樂我眞。流俗盡疑身察察。交遊久絶黨頻頻。</text>
<title>次東岳人日韻 十首 其六</title>,<text>一臥田園望北辰。盈盈河漢阻音塵。宮花想得裁仙母。村酒堪將祝聖人。王制月頒須有令。儒臣日接可無眞。晴明果見蒼天意。露布西關送喜頻。</text>
<title>次東岳人日韻 十首 其七</title>,<text>擾擾名途苦競辰。不衝晨雨也昏塵。從來白眼難行世。何處靑山肯負人。漫揷勝花酬俗節。聊斟柏酒道吾眞。更傳穀日明朝是。衰興逢春勝事頻。</text>
<title>次東岳人日韻 十首 其八</title>,<text>向來悽惻遇佳辰。幾箇風流一聚塵。漸放柳眉春後雨。不饒蓬鬢鏡中人。智愚當世同爲役。非是他時別有眞。回首光陰容易失。入脣杯酒苦難頻。</text>
<title>次東岳人日韻 十首 其九</title>,<text>從前倒指數今辰。廿九回來沒軟塵。甲子泥塗吾向老。羲皇世界彼何人。西涼頭面終知假。南郭灰心可訪眞。要待河淸應有日。那堪時序轉頭頻。</text>
<title>次東岳人日韻 十首 其十</title>,<text>少日歡遊要及辰。今年堅坐榻生塵。白頭未少求聲友。靑眼無多可意人。節序同看愁裏過。陽春難和曲中眞。草堂寂寂誰相問。莫惜題詩寄我頻。</text>
<title>贈吳正字</title>,<text>汝與吾今三十齡。悠悠世路半吾生。白頭未小盈朝友。靑眼猶看少日情。關外過逢知有數。客中離別若爲輕。違親去國仍多病。愛士知心卽乃兄。</text>
<title>次丹圃喜雨韻</title>,<text>物態皆私大旱霖。宸憂久切九重深。卽知災沴爲仁愛。可道神祇不布森。成養有恩歸五穀。沾濡無際遍千林。奪時未放鉏耰手。愧殺平生去莠心。</text>
<title>霖雨 二首</title>,<text>端陽一雨已經時。盡月風雲塞雨儀。初喜荒田龜坼合。竟疑平陸貝宮移。城沈危堞民巢木。岸塌長林鳥失枝。天意昭昭如可識。愁勞要使聖人知。</text>
<title>霖雨 二首 其二</title>,<text>丙子五月雨爲災。十日黑雲何日開。已看水神捲地去。更遣風伯動天來。萬姓糜爛不足惜。四維波蕩將無頹。瞻彼蒼蒼轉杳邈。徒有下土蝨臣哀。</text>
<title>送奇晩獻 二首</title>,<text>病來知舊已全疏。老去愚狂只自如。倦作遊人留上黨。偶逢飛馹向扶餘。芳芬襲座揮談麈。淸吹將詩響頰車。逃暑南堂拚一醉。更愁分手故躊躇。</text>
<title>送奇晩獻 二首 其二</title>,<text>西郊臥病自成疏。上黨聞跫便躍如。共保投膠三世久。更忻披霧積陰餘。我行有日浮東海。君計何時返北車。看取萍蹤無着落。未妨蓮幕且躊躇。</text>
<title>紀夢</title>,<text>羈懷悄悄夜何長。旅況棲棲夢亦忙。尺五彩眉身密邇。丈餘紅旆手持將。行看虎士齊趨陛。歸遇蟬冠對剡章。擲枕起來仍悵望。小星牢落北辰傍。</text>
<title>次淸州東軒韻</title>,<text>繞郭流川衮衮忙。二年于此鬢蒼浪。倦隨蘆鴈曾投館。驚看槐龍又蔭堂。山擁漢都高北極。地分商嶺近南鄕。亦知行樂須春事。無奈窮愁競日長。</text>
<title>浙江潮 瓦全錄終</title>,<text>壯志難從屬鏤消。忠魂不逐革囊漂。肯同精衛塡深海。却托江神作怒潮。終古波濤長自在。秖今梧檟幾回喬。急流東去連湖水。餘恨應逢范子嘲。</text>
<title>聞除命口占 以下東槎錄○丙子八月</title>,<text>上下神祇鑑此誠。東西南北任吾生。童男女昔求仙地。大丈夫今杖節行。未報君恩十三載。敢論鯨浪五千程。爲言海若休相戲。半世乘危不足驚。</text>
<title>辭朝有述</title>,<text>三臣奉命辭闕庭。八月旬一日初明。上藥封來七種侈。中官勸引五杯盈。手持風扇揚王化。腰帶星弧懾虜情。油紙斑皮輝寢處。自從擎重覺身輕。</text>
<title>次郭敎官希泰韻</title>,<text>行仗王靈向赤間。留將弟妹着萊斑。張帆萬里乘風浪。採藥千年訪海山。永世車書通染齒。趁春歌舞侍歡顏。臨岐佩服先生訓。忠孝由來忘險艱。</text>
<title>次權侙月城懷古韻。奉呈東溟 金世濂。</title>,<text>屈指千秋七百強。山河旺氣已消亡。凄涼月堞虧初魄。突兀星臺倚夕陽。波息笛聲非舊譜。處容神舞漫新粧。鷄林黃葉何須問。鵠嶺靑松亦已荒。</text>
<title>次觀海李公釣鼇軒韻。錄呈東溟。四首</title>,<text>大東窮處是東萊。轉向東行鷁首催。宇宙一身輕似葉。滄溟萬里小於杯。秋風別汝鼇軒去。春色隨吾馬島廻。何地登臨作重九。最高須選沒雲臺。</text>
<title>次觀海李公釣鼇軒韻。錄呈東溟。四首 其二</title>,<text>聞說扶桑地紀窮。古今文軌未曾同。吾儕奉命太平日。蠻俗改觀中國風。已放檣烏離戍柵。只留家犬付書筒。重溟利涉非難事。恐負前朝圃隱公。</text>
<title>次觀海李公釣鼇軒韻。錄呈東溟。四首 其三</title>,<text>經過萊州恨未平。幾年遺憤泣蒼生。荒祠月暗忠魂降。曠野天陰鬼燐明。皮幣卽今爲國計。犬羊從古不人情。多慙八月乘槎客。那得君王萬里城。</text>
<title>次觀海李公釣鼇軒韻。錄呈東溟。四首 其四</title>,<text>區區毛遂歃腥盤。何似宜僚解弄丸。生死已輕百年命。風霜不怕九秋寒。眼中鯨海滄波伏。腰下龍刀紫氣蟠。老子心胸懸斗膽。傍人錯作腐儒看。</text>
<title>次許秀才示韻</title>,<text>漫山木葉醉霜紅。對此那無酒一中。愛尒新詩淸似玉。悲吾衰鬢亂於蓬。角聲吹盡朱城閉。蜃氣收來碧海空。萬里檣烏送人去。可堪回首羨歸鴻。</text>
<title>次權侙鎭東樓韻</title>,<text>登臨何處豁愁眸。百尺城樓九月秋。塞外寒花知節序。樽前傑句得詩流。風煙滿地應無際。滄海連天豈有洲。倘使諸公聞勝絶。悔敎吾輩辦茲遊。</text>
<title>奉次東溟示韻</title>,<text>騷人從古苦悲秋。我輩如今滯海陬。絶域寒花寧滿意。邊城薄酒却挑愁。溟波不盡東南闊。天地無涯日夜浮。擬向中宵看斗極。可堪孤角起譙樓。</text>
<title>次金鶴峯集中渡海韻</title>,<text>諸神鉥我後先奔。龍伯將迎闢海門。蠻舶縱輕隨使節。漢槎偏重載王言。三山有藥應非遠。小島如萍未足呑。半夜剛風掀宇宙。圖南還欲躡飛鯤。</text>
<title>行次沙愁那浦阻風。口占二首錄呈行右。</title>,<text>海中孤島小彈丸。浦口居民數戶殘。秦服尙留餘俗在。漢儀要使遠人看。夷情變詐難神化。譯舌差訛似面謾。是處巖巒殊勝絶。倚船相對客愁寬。</text>
<title>行次沙愁那浦阻風。口占二首錄呈行右。 其二</title>,<text>坐看初月掛西峯。徙倚危檣盪客胸。連日惡風淹六鷁。際天驚浪戲群龍。殊音閣閣喧中夜。雜草芊芊傲上冬。見說鰐魚爲浦號。須將韓筆感頑兇。</text>
<title>自西泊至住吉。舟中可望不可語。擧杯相屬。詩以識之。</title>,<text>浦口風帆次第開。舡頭鼓角遞相催。壯懷不盡同憑槳。淸話難傳只擧杯。蠻俗沿崖瞻節鉞。蜃雲浮海結樓臺。巖巒是處堪留賞。鼎坐何妨藉綠苔。</text>
<title>住吉灘</title>,<text>碧海分流似繞㙩。靑山對起鬱岧嶢。龍腰百曲誰能斷。鼇頂千年勢莫搖。仙草可求渾不死。羽人如在此相邀。蠻荒信美非吾上。却憶西湖蕩釣橈。</text>
<title>召僧送柑詩以謝之</title>,<text>大師禪鉢長優曇。幾樹眞花傍寶龕。法雨沾來敷紫貝。玄霜染盡結黃柑。滿苞佳實驚心貺。入座淸香悟鼻參。却愧淹留分異味。更期前路共辛甘。</text>
<title>赤間關 一名下關</title>,<text>漢槎遙向下關東。蠻舶爭牽百丈風。沿岸樓臺蜑子戶。蘸波闌檻梵王宮。僞皇祠古愁雲暗。文字城荒落照通。見說浦名稱硯水。此間須寫素懷雄。</text>
<title>宿鎌刈</title>,<text>琱盤綺饌遍舟人。畫閣金屛爲我新。特選名園留使節。更携良醞勸佳賓。竹林但有中間路。茶屋元無一點塵。聞道奉行多食邑。曳裙奔走薦兼珍。</text>
<title>曉發鎌刈</title>,<text>萬枝燈火蘸波明。兩岸還司不夜城。風纜齊牽戈艦集。雲帆側掛浦潮生。傾村遠俗瞻雙節。上海初暾照寸誠。此去東關猶杳邈。幾時回棹問歸程。</text>
<title>泊韜浦</title>,<text>晩潮初上海波恬。列嶼微茫露翠尖。隨處彩船牽遠纜。幾家丹檻捲重簾。盛茶玉椀淸香別。薦食金盤雋味兼。見說高官迎浦外。大君新令極明嚴。</text>
<title>次東溟觀音寺韻 三首</title>,<text>海光天色一般澄。畫閣雕闌問幾層。八島峯巒尖髻列。四州煙火點塵凝。故鄕同照寒宵月。異域孤懸淨界燈。露宿風餐消病肺。催添活水喚茶僧。</text>
<title>次東溟觀音寺韻 三首 其二</title>,<text>萬重滄海接天高。半夜剛風蕩怒濤。雙節迥依南斗轉。寸心長望北辰勞。曾聞采藥留遺迹。未有浮槎到不毛。莫說前途多險惡。男兒三十氣方豪。</text>
<title>次東溟觀音寺韻 三首 其三</title>,<text>明明頭上北辰臨。寂寂夜燈雙樹林。人字中分瀛海闊。星文迥接越方深。自知心事堅如石。誰道家書抵得金。隨處題詩記行役。此間寧有賞希音。</text>
<title>又用前韻紀行 三首</title>,<text>胸襟呑海萬重澄。豪氣登樓幾百層。絶域風煙歸領略。仲冬天地屬嚴凝。落帆牛渚摐金鼓。駐節禪林點玉燈。隨處壯觀皆可賦。此間詩字更添僧。</text>
<title>又用前韻紀行 三首 其二</title>,<text>萬枝燈影揷波中。千步羅幃拂晩風。飣餖滿盤金刻縷。兒童垂佩劍雌雄。淸香冉冉爐煙散。畫閣重重磬響通。明發張帆辭浦岸。篷窓回首橘林東。</text>
<title>又用前韻紀行 三首 其三</title>,<text>室津茶屋入雲高。徙倚危闌看海濤。男子四方元有志。王程萬里敢言勞。勸餐炰鼈皆全甲。佐酒蒸豚半着毛。象譯不須傳姓字。異方那得識人豪。</text>
<title>明石</title>,<text>處處逢迎漢使來。浦邊賓館錦幃開。萬人爭覩魚鱗雜。百丈齊牽鷁首催。原野稍平多上戶。城池最壯列層臺。坐看新月生瀛海。浩淼銀波眼界恢。</text>
<title>次權學官大坂城韻 二首</title>,<text>鑿就重壕納海流。擬傳基業過千秋。蒼生築怨驅秦石。碧血和膏鑄越鉤。從古覆車聞董塢。祇今遺臭在蠻州。何由一洒當時恥。莫道吾行是壯遊。</text>
<title>次權學官大坂城韻 二首 其二</title>,<text>浩浩溟波接岸平。寥寥虛館對層城。眼中虎穴丹心苦。膝上龍泉紫氣橫。游說要敎抛左纛。橫行那得擁千旌。傳聞小豎多疑忌。一鼓東來勢可傾。</text>
<title>至口</title>,<text>釜山猶是我邊城。九日回頭憶上京。海外客心驚歲暮。夜分天意見陽生。蠻風不解添絲節。蜑雨空聞瀉竹聲。怪底曆書多錯異。欲知時序竟難明。</text>
<title>次權侙至日韻</title>,<text>去日苦多來日忙。騷人從古足悲傷。暮年鬢髮催吾白。異域行藏任彼蒼。天道可占陰漸伏。客心仍喜日初長。回頭故國迷西北。誰寄平安字數行。</text>
<title>岡崎 關白送官問安。橫目卽其侍從官名。</title>,<text>導前燈燭映籠紗。夜入岡崎駐使車。橫目初從江戶至。異音頻說海方遐。城中列肆藏千室。野外幽居見數家。誰謂窮荒多勝境。茶田竹塢是生涯。</text>
<title>始見氷雪</title>,<text>今朝雨歇仍飛雪。昨夜風剛始見氷。沾灑已無花片在。消融不待日光昇。長程每苦雲陰合。久病唯愁瘴霧蒸。丙子仲冬冬至後。殊方節候記吾曾。</text>
<title>自大坂至淀浦舟行 二首</title>,<text>繡帷高卷倚朱欄。錦纜徐牽上碧灘。河口樓臺雲外矗。山城原野眼中寬。旌旗動影飄前浦。鼓角聲傳殷遠巒。爲語舟人休促櫓。夜分寒月也堪看。</text>
<title>自大坂至淀浦舟行 二首 其二</title>,<text>祇今三窟已摧殘。虛鑿長河百里寬。野岸擘來坤勢斷。海潮通處浦形盤。靑煙羃䍥迷千落。彩舶沿洄過幾灘。不有陰誅除暴賊。定知平陸盡狂瀾。</text>
<title>駿河州 卽家康故窟</title>,<text>聞說將軍此起家。駿河元是美山河。平原迤邐藏千戶。疊嶺縱橫倚一戈。姦雄要得飛騰會。險塞何如百二多。看取士峯蹲虎勢。雪中寒色玉嵯峨。</text>
<title>次富士山東溟 七首</title>,<text>遠訪東皇駕鶴翔。遍窮瀛海跨空蒼。開襟最愛風臺上。晞髮仍留玉井傍。蟻聚塵區人自鬧。烏騰暘谷水如湯。依然尙記前生事。白雪漫山舊路荒。</text>
<title>次富士山東溟 七首 其二</title>,<text>已渡重溟愜大觀。更携長劍倚巑岏。嬋娟螺髻凌空聳。屭奰鼇頭戴重安。黛色未應千里了。雪光兀自四時寒。要將傑句酬奇絶。倒瀉天河入筆端。</text>
<title>次富士山東溟 七首 其三</title>,<text>長春靈草信佳哉。結子蟠桃問幾回。風伯有宮常住此。玉娥留井却忘廻。千年赴會初平至。萬里尋源博望來。昨夜峯頭開勝宴。半山雲雨閟瓊臺。</text>
<title>次富士山東溟 七首 其四</title>,<text>分明眞面露嵯峨。彷彿群仙控鶴過。此日蓬萊收積雨。向來溟渤帖層波。三生宿契應留債。千首新詩却患多。白雪元非塵世曲。滿山靈籟和吾歌。</text>
<title>次富士山東溟 七首 其五</title>,<text>蓮花一朶望中看。琪樹千章雪裏寒。白虎負嵎當北立。蒼龍入海向東盤。縱橫棧道誰能過。百二關防勢莫干。駐馬始知天險壯。箱根重嶺又巑岏。</text>
<title>次富士山東溟 七首 其六</title>,<text>山風吹我上崔嵬。傳報仙郞渡海來。遺舃安期他日到。持杯河姥幾時廻。玉樓半夜留連飮。銀闕中天次第開。倚醉揮毫成雪賦。謝莊何敢比淸才。</text>
<title>次富士山東溟 七首 其七</title>,<text>漢都佳氣鬱蔥蔥。方丈諸山勢竝雄。西近中華開錦繡。北連長白擢芙蓉。地靈從古多人傑。天運于今振道風。杳杳關東何處望。回頭一萬二千峯。</text>
<title>日光寺</title>,<text>山靈邀我上層臺。綺席前臨萬仞崖。雲外羽裳王母至。空中寶蓋老君來。陽烏動彩窺瓊戶。海若吹波凸玉杯。披拂三珠香蕊散。人間半夜雪千堆。</text>
<title>日光山 上峯有千年杉木云</title>,<text>屭奰靈鼇障海瀾。蹁躚仙鳳立雲間。上頭杉檜傳千古。半腹雲煙隔九寰。對起士峯雄北固。抱回江戶鎭東關。却忘萬里歸途遠。又借肩輿訪此山。</text>
<title>僧正 年近百歲</title>,<text>三生仙契有前因。一笑相看意便親。爐火鍊丹師道骨。鬢霜垂白我陳人。欲評靈草難憑譯。試揀香茶爲勸賓。他日逢迎蓬島上。瀛洲淸淺幾千春。</text>
<title>次西堂日光山韻</title>,<text>東來忘却六千程。到處携將子墨卿。海國浮槎行已遍。日峯飛雪句還成。干霄老木千秋色。掛壁奔泉萬玉聲。塵世相逢更何日。勝遊回首曉暾明。</text>
<title>箱根嶺</title>,<text>有國如萍寄大洋。惟天設險鎭炎荒。銀河十里橫危頂。泥坂千層繞曲腸。使者回車春日暮。僕夫吹角海雲長。遙看一點煙塵聚。知是江州萬戶鄕。</text>
<title>偶吟</title>,<text>晩學猶龍只自癡。眞知齊物是吾師。萬重南海天池也。百事西曹地忍之。唯唯悠悠聊復爾。呵呵咄咄竟何爲。白頭釣叟忘機久。寄語沙鷗莫浪疑。</text>
<title>途中口占</title>,<text>車中伏枕動沈痾。無數山河合眼過。春物未須愁把弄。地靈應是困嘲哦。向來古刹圍靑竹。幾處新梅映綠波。起坐褰帷聊撥悶。萋萋芳草岸邊多。</text>
<title>立春</title>,<text>今年春事不相催。要與初旬作伴來。默數行程六千里。坐看時序卅三廻。故鄕書信無歸雁。絶域風光有落梅。昨夜分明成一夢。手裁新帖送銀臺。</text>
<title>靑盤山</title>,<text>靑盤高竝士峯寒。白雪依然馬首看。仙鶴寄棲雲滿壑。羽人留宴月臨壇。隔年遠客曾題句。落日長亭又倚闌。王事有程歸意急。未將雙屐踏層巒。</text>
<title>上元宿琵琶湖</title>,<text>百里淸湖鏡面平。上元新月十分明。雙雙宿鷺依沙觜。處處歸舟起棹聲。飛過仙翁人不識。留題騷客夢初驚。遙思故國西江上。歌舞樓臺到五更。</text>
<title>琵琶湖途中</title>,<text>岸邊芳草喚愁生。湖上春風卷旆旌。浮世悠悠隨物役。流波衮衮送人行。思將釣舸乘潮晩。要向城樓看月明。異域山河多勝絶。未妨收取錦囊盛。</text>
<title>還到倭京</title>,<text>肩輿伊軋入城闉。異俗逢迎掃路塵。橋影落波憐舊渡。梅香飄雪惱新春。寺中脩竹蒼然在。苑外垂楊綠已匀。明日征帆戒歸路。滄溟萬里浩無津。</text>
<title>贈別西堂用其示韻 二首</title>,<text>河口東風潮水生。驪駒唱罷別魂驚。赤關明月同遊地。滄海孤帆獨去情。相送不知江路遠。臨分無奈夕陽橫。重來馬島逢秋雁。一札封題見姓名。</text>
<title>贈別西堂用其示韻 二首 其二</title>,<text>萋萋芳草喚愁生。渺渺歸程夢亦驚。曾竝仙舟多逸興。遠勞飛錫見離情。一岐島外層波闊。大坂城頭片月橫。兩地音容從此隔。卷中長對玉峯名。</text>
<title>舟中奉寄東溟 進退格</title>,<text>默數行程六月歸。何如鵬翼徙天池。長風破浪斯遊壯。萬里橫戈與願違。蜃氣迥浮停棹處。角聲孤起掛帆時。備嘗險阻同心事。咫尺篷窓對面稀。</text>
<title>藍島 進退格</title>,<text>海中風雨晝冥冥。天外歸舟一葉輕。藍島水飛鯨力噴。赤關灘轉犬牙形。丈夫有志齊夷險。達者安排等死生。要使畫工傳此景。篷窓危坐對東溟。</text>
<title>次權侙記島主兩僧來謁館所韻 東槎錄終</title>,<text>橫行不必擁長矛。仗節今看服小酋。臨館漢儀方整肅。盈庭蠻俗敢喧啾。桑門押坐非吾制。蒟醬登盤是客羞。傳說假王深引領。明朝淸路戒陽侯。</text>
<title>驪江舟行</title>,<text>曳霧牽雲二百里。孟秋三日驪江洲。龍門山勢入天大。神勒寺形臨水浮。行客自稱漫浪子。使君高臥淸心樓。莫言此間少相識。時有飛來雙白鷗。</text>
<title>李承旨廷馦挽</title>,<text>聯翩三鳳夙騫騰。羽翼宣王各著稱。行世無瑕眞美玉。傳家有物只淸氷。後生如我瞻風範。先祖於公許道朋。絮酒未能臨德水。寄將添灑漢流憑。</text>
<title>朴尙書鼎賢挽 代述</title>,<text>尙書班裏履聲孤。耆老堂中鶴貌癯。遐壽八旬人或有。諸孫六十古來無。時危避地添新恙。忠憤憂天戀舊都。忽報南躔星彩晦。只餘衰白又驚呼。</text>
<title>許員外稚挽</title>,<text>一見淸揚意便酣。久知玄度足相談。平時爵命潛郞薄。亂世鴻毛俗輩貪。身上彩衣傳令弟。胸中赤膽喪奇男。歸來故國千行淚。枉沐君恩後死慙。</text>
<title>行到平壤寄李從事</title>,<text>十月之望客浿京。去年今夜泛蓬瀛。悠悠一萬八千里。汩汩東西南北程。文字果知行世累。死生方見結交情。因風寄語鳴皐子。強載羸軀又曉征。</text>
<title>行次義州感述</title>,<text>統軍亭下鴨江波。曾向江頭候使華。天地祇今氛祲滿。山河依舊感傷多。先朝國步臨關蹙。萬曆王師出塞遐。誰謂大東無義士。坐看胡騎欻飛過。</text>
<title>上元日感述</title>,<text>枉沐君恩十五春。小臣何路效涓塵。四爲邑宰三西海。纔見蠻風又北人。夜夜苦心瞻斗極。年年佳節戀家親。世間如有分身術。報答公私志可伸。</text>
<title>天書夜到冊元功 課作</title>,<text>聖上神謨集大功。師中貞吉卽元戎。夜頒天冊同淸晝。星動台階麗碧空。汾晉千年盟不替。皇唐萬世業無窮。從公未有涓埃報。作頌猶存吉甫風。</text>
<title>次李都事長淵龍井韻 二首</title>,<text>傳說神龍始躍淵。當年用壯破頑堅。混沌鑿了山摧骨。鱗甲藏來地涌泉。靈源定合西南海。時雨方知上下天。那得臨流洗塵累。金沙眞界問群仙。</text>
<title>次李都事長淵龍井韻 二首 其二</title>,<text>未識飛天與在田。爭傳古井是龍川。君誇壯觀窺千丈。我負奇遊過十年。海外雲煙思目擊。句中淸爽覺頭痊。東歸轉距西關遠。且趁秋風到朴淵。</text>
<title>次林方伯韻 墰</title>,<text>童習詩書到白紛。眼看怪事未曾聞。廟謨寥落瞻天象。吏役奔忙點海軍。擧目山河空咄咄。強顏諧笑漫云云。小臣罪在貪身命。何得涓埃答聖君。</text>
<title>奉迎鶴駕于黃州次林方伯韻</title>,<text>泛海孤臣杖節歸。靑宮門外不勝悲。曾聞大聖興多難。何幸餘生覩舊儀。喜氣回春花滿路。孝思催駕雨沾旗。丁寧慰諭皆民隱。一語猶應樹國基。</text>
<title>次快𪚥亭韻</title>,<text>一快從來罕有之。世間那得此亭奇。山供遠眺朝雲檻。海爲平臨闢地維。居士不孤分華約。先生却悔賦歸遲。浮游未遇開襟處。盡室相依誓莫移。</text>
<title>復次</title>,<text>東西南北一望之。春夏秋冬各擅奇。風月自來當戶牖。湖山不盡卽藩維。室中虛白無人到。壺裏光陰爲我遲。每向快時看太極。數從分處轉推移。</text>
<title>倒韻作戲</title>,<text>數從分處轉推移。四序回環不少遲。泰岳秋毫那辨別。天機地軸孰綱維。亭中有我生同異。座上迎賓得耦奇。萬萬千千浮世事。要窮玄理又玄之。</text>
<title>用前韻自遣 二首</title>,<text>酒中有趣一中之。俗子不知男子奇。早着雙眸看帝略。終將隻手整乾維。四方客路行行遍。廿載朝廷步步遲。隨處寬閑皆樂地。壯心寧逐世情移。</text>
<title>用前韻自遣 二首 其二</title>,<text>壯心寧逐世情移。主辱每慙臣死遲。四載于今倒冠履。三軍終古振綱維。君王骨肉無中策。卿相兒孫出六奇。若使仲連生此日。除非東海更何之。</text>
<title>次東溟韻</title>,<text>忽傳詩句擬精神。却驗前宵入夢頻。小吏奔忙到今日。大材經濟在危辰。回瞻北極丹心折。留滯西關白髮新。莫以金郊論遠近。逝將歸去拂塵巾。</text>
<title>文殊寺</title>,<text>文殊山勢鬱岧嶢。文殊寺臨滄海遙。山上石階知幾劫。寺中金佛閱前朝。憑樓伏日風生壑。拓戶殘更月涌潮。休說寓公無住着。未妨禪室避塵囂。</text>
<title>李判書景稷挽</title>,<text>文資武望儘優餘。中歲蹉跎晩始攄。孝友由天能盡性。忠勤隨地敢安居。周旋華夏辭無溢。奉使蠻荒色不沮。試聽同朝相泣語。時危又失李尙書。</text>
<title>初五日安邊府伯金道源邀登駕鶴樓。次壁上韻。以下北行錄</title>,<text>男子平生要遠遊。北來千里倚茲樓。千雲疊嶺當關壯。如練澄江抱郭流。龍起沛中眞主氣。鶴歸華表老仙愁。滄溟波蕩鵾鵬運。六月風多未可留。</text>
<title>文川客館。謹次外王父感舊韻。尹判書諱毅立</title>,<text>燀赫家聲幾百年。先春當日勒燕然。祇今按節雲仍繼。惟昔分符歲月遷。遺業幸能叨講席。遠遊行復醉戎氈。諸孫尙有風流在。詩句應知永世傳。</text>
<title>文川客館。謹次外王父感舊韻。尹判書諱毅立 原韻</title>,<text>先祖分符百有年。琴堂遺躅已茫然。山形依舊猶瞻眺。人事無常自變遷。餘慶曾玄聯玉節。承家淸素保靑氈。後來追感應無數。能使留題幾世傳。</text>
<title>又次外王父壁上韻</title>,<text>北來仍値夏秋交。忽見剛風戰樹梢。山擁咸關連紫塞。地濱溟海起黃茅。征人遣悶吟新句。倦鳥知還托舊巢。廿載寰區行已遍。數莖霜髮可能抛。</text>
<title>又次外王父壁上韻 原韻</title>,<text>半夜羈懷百感交。坐看晴月上林梢。鬢毛不怕渾成雪。心地空慙久塞茅。旌節晩來眞似幻。雲松底處可安巢。自量已決檀公策。何事經春計又抛。</text>
<title>十二日抵北靑。兵使南銑令公瓜滿將上京。醉中書贈。</title>,<text>西關尊酒十年前。北塞相逢又別筵。浮世風塵吾髮短。明時文武子材全。鬼門伏日行看雪。卿月新秋好上天。憑寄逐臣無限淚。不知親友有誰憐。</text>
<title>十六日留端川。鼇城李相國曾在北謫。作咸關曲。郡妓有唱此曲者。有感作。</title>,<text>少日曾吟古別離。北來還擬雁門辭。客中歲月添詩卷。塞外風沙上鬢絲。游子戀親腸欲斷。孤臣去國淚長垂。佳人解唱鼇城曲。暮雨關山無限悲。</text>
<title>十九日踰磨天嶺</title>,<text>磨雲纔過又磨天。算得郵程已數千。絶頂翠嵐唯鳥道。窮荒黑霧少人煙。君親一念寧忘遠。男子初心要出邊。只爲病身消瘦甚。鬼門風雪未秋前。</text>
<title>夕抵吉州。牧使張自好令公相見。醉中吟贈。</title>,<text>人生會合亦難哉。南北東西廿載回。同出玉關吾更遠。屢分銅竹子多才。風威動地官醪薄。月色中天戍角哀。聽說州民呼父母。定知疏懶着鞭催。</text>
<title>七月四日。乃余初度。兵使爲之置酒。</title>,<text>萬曆甲辰吾以降。新祕四日日之中。數千餘里窮荒地。三十八年垂老翁。幕府開筵仍燭夜。孤臣去國又霜風。酒闌人散還愁絶。悵望飛雲盡向東。</text>
<title>次太學士澤堂寄韻</title>,<text>淸秋一札自蓬瀛。爲問何時到塞營。區域元分夷夏界。間關寧異後先行。戍樓愁對陰山色。客枕驚聞渤海聲。瞻斗望雲無限思。澤堂詩裏寫吾情。</text>
<title>次太學士澤堂寄韻 原韻</title>,<text>陰山萬疊赴滄瀛。都護名城上將營。半刺雙旌今左降。參軍一劍舊經行。緹帷幾結趣庭夢。畫角頻驚出塞聲。朔雪炎霖來往地。懸知同我遠遊情。</text>
<title>城津鎭朝日軒。次外王父韻。</title>,<text>崔公本意築斯城。擬絶邊烽照上京。天塹周遭形勢壯。日輪騰擲夢魂驚。樓前貝闕光相映。檻外湖山望却平。萬里登臨無限思。蓬萊何處問長生。</text>
<title>城津鎭朝日軒。次外王父韻。 原韻</title>,<text>磨天嶺下有新城。形勝由來孰與京。谷口文章星斗煥。博陵籌略鬼神驚。西山楡柳秋將落。北海波濤夜未平。坐待晨鷄呼出日。東方先指五雲生。</text>
<title>客館次外王父韻</title>,<text>雪嶺陰陰海氣蒼。何人到此不摧腸。二毛半刺仍多病。六郡丁男摠挽強。戎落舊傳郞古號。漢營今鎭女眞鄕。尹公祠下無窮思。一曲悲歌侑奠觴。</text>
<title>客館次外王父韻 原韻</title>,<text>胡山入望鬱蒼蒼。塞角吟風撩客腸。不是天涯多苦思。秪緣人意少差強。數聲歸雁新秋夜。千載興龍舊沛鄕。幕府何須文字飮。漫敎紅袖更傳觴。</text>
<title>會寧客館次莊武公詩韻 莊武公諱衡</title>,<text>身作長城過廿年。名馳中夏鎭三邊。雄威叱咤千人廢。壯略弛張百勝全。堪愧雲仍老刀筆。更驚氛祲滿山川。眼前指顧穹廬近。醉後高歌意氣顚。</text>
<title>會寧客館次莊武公詩韻 莊武公諱衡 原韻</title>,<text>完顏豪俠窟何年。荒堞彫殘𪚥𪚥邊。石壁天齊依億丈。金城地軸計萬全。桑海幾經今日月。風雲不改古山川。登臨一嘯頻回首。驕子聞聲驚仆顚。</text>
<title>題文肅公廟</title>,<text>文肅祠堂歲久荒。誰知精爽鎭邊疆。一邦俎豆今朝備。百代勳勞舊史詳。小子陵遲頭已白。將軍馳騁帶橫黃。椒漿奠罷無窮意。直擬雄飛羽翮傷。</text>
<title>次李華封韻 垶</title>,<text>北海東頭元帥臺。夢中曾到醉吟廻。壯遊自是平生志。遠謫非關造物猜。酒味春濃香秫熟。歌聲夜動燭花摧。南歸報與親知道。懷抱何時不好開。</text>
<title>官居小軒。扁以亦樂。聊有短述。敢請東溟和敎。</title>,<text>西塞南邊幾往還。東行桑域北楡關。小臣微分當如此。男子奇遊豈等閑。城外拍天靑海水。檻前飛雪白頭山。軒名亦樂君知否。不遣窮愁上客顏。</text>
<title>賦得七寶風景</title>,<text>深深洞府隔門巖。咫尺仙區不易探。錦作地形眞淨界。玉成山骨是禪龕。世間何物堪爲寶。天下茲遊未覺貪。怪底化工多吝意。遐荒萬里鎖煙嵐。</text>
<title>行次釋王寺 二首</title>,<text>白頭峯外赤池傍。曾見龍興舊沛鄕。王氣北來山更峻。地形東抱海俱長。園陵鬱鬱祥雲護。寺觀煌煌寶墨藏。回祿亦知尊御室。巋然獨在似靈光。</text>
<title>行次釋王寺 二首 其二</title>,<text>雪峯故事淸虛記。留與山門百世傳。聖祖玄符開曆數。名僧慧眼洞幾先。國恩佛力神通地。法雨祥雲頂戴天。讀罷眞香參鼻觀。梨花飛落御樓前。</text>
<title>次諸公韻奉德源柳使君</title>,<text>今代才難在摠戎。幾年兵氣滿寰中。久聞家世能全節。果識男兒不計功。報國可忘三品貴。登壇應見一蜚雄。平生我亦輕生者。唾手從君北又東。</text>
<title>謹次先王父在己未歲。以試才承旨。留題咸興客館板上詩韻。</title>,<text>去國飄然一葉身。傷心往事廿回春。曾聞塞外馳戎馬。尙憶關中駐使輪。妙選祇今稱己未。至公當日誦知申。多慙小子爲邊吏。那得豼貅靜虜塵。</text>
<title>謹次先王父在己未歲。以試才承旨。留題咸興客館板上詩韻。 原韻</title>,<text>天公知我病纏身。故解凝嚴暖似春。雨過峽中泥沒膝。雪消關外水沈輪。來時至月初生魄。去日新年欲建申。試取十千俱壯士。肯敎驕虜起邊塵。</text>
<title>次安邊使君趙胤之錫胤韻</title>,<text>病餘當暑失相期。海上停雲有所思。騎鶴使君頻寄札。督郵閑吏又傳詩。三年出塞身猶滯。萬里登樓意共悲。蓬島奇遊未可負。新秋旣望宜不宜。</text>
<title>復次却寄</title>,<text>歲晩交情與子期。憑將尺素寄吾思。久吟陶令歸田賦。摠廢坡翁詠物詩。宇宙悠悠只如此。山河莽莽不堪悲。何由洗得頭銜盡。喚作漁夫也自宜。</text>
<title>送金東溟移按西關 二首</title>,<text>咸關玉節向箕京。兩地風謠見送迎。南北東西皆主渥。公私家國只吾誠。三年出塞逢知己。此日臨岐動別情。聞說靑宮還虎穴。憑將血淚灑前程。</text>
<title>送金東溟移按西關 二首 其二</title>,<text>與君同作扶桑夢。萬里波濤覺後驚。玉署銀臺疇昔夜。西關北塞去留情。乘除有數何嘗定。倚伏多端可自營。木雁之間吾已老。佇聞夷夏聳聲名。</text>
<title>送李都事時馣用其韻 二首</title>,<text>少時豪氣已全除。斷送年華病起初。桃李太狂任渠笑。蒲萄恰漲待君釃。故鄕行色靑春好。傲吏歸盟白水如。別後定知饒晝睡。幽懷付與夢中攄。</text>
<title>送李都事時馣用其韻 二首 其二</title>,<text>一歲一春九十除。送春仍是祖筵初。浮生作客還爲別。濁酒稱賢不用釃。把臂一中聊復爾。折腰五斗欲何如。花山肯許分吾半。遲暮交情要盡攄。</text>
<title>次春城客館韻</title>,<text>春城春望野蕪平。城外炊煙當夕橫。吏人初散虛庭院。客子孤吟憑檻楹。關山萬里無情雁。官柳千株何處鶯。遲暮不堪寥落意。擬將神劍掣奔鯨。</text>
<title>次矗石樓韻</title>,<text>嶺南惟晉古名區。更有城頭矗石樓。智異山回圍大野。伽倻川散作長流。營開細柳軍容重。地近扶桑曙色浮。遲暮久無柯蟻夢。三刀應是爲斯州。</text>
<title>李二相德泂挽</title>,<text>古者嘗聞社稷臣。吾猶及見老成人。高風灑灑次頹俗。曠度休休秉至均。一代事將雲水白。千秋名入簡編新。天之施報而今驗。世上惟公五福純。</text>
<title>次柳洗耳韻 潁</title>,<text>老去親知望曉星。歸來故國弼雲靑。比隣幸得人同志。久病還憐我獨醒。眞率舊風宜不廢。峨洋新曲亦堪聽。天時世事何相促。行樂應須及暮齡。</text>
<title>奉送閔尙書 聖徽 赴燕</title>,<text>唱却驪駒出漢城。送將冠蓋向燕京。山河尙記觀周日。夷險何如泛海行。半世風塵臣節苦。窮冬霜雪鬢毛明。屠門酒肆今猶在。試聽悲歌與問名。</text>
<title>趙監司 廷虎 挽</title>,<text>聞說歸來鶴貌癯。氷銜洗盡混田夫。久違長者床前拜。空見先生斂後幠。七十六齡人或有。始終一致世應無。史家他日名臣傳。韋氏明經冠漢儒。</text>
<title>奉送李公 厚源 出按關北</title>,<text>不寐龍城舊別駕。聞君玉節按咸關。春生雪盡褰帷外。興到吟成緩帶間。干櫓詩書雄阨塞。金湯粟粒返惸鰥。病夫日日揩昏眼。佇見王風度冷山。</text>
<title>次太學士澤堂贈別韻</title>,<text>嶺外勞歌行路難。天涯回首想朝班。書生出塞心空壯。武略多疏力已殘。豈有城池爲大鎭。須恢疆土設重關。祇今禦侮無長策。地利民情亦可觀。</text>
<title>次太學士澤堂贈別韻 原韻</title>,<text>賦詩退虜已知難。萊鎭何煩侍從班。宋子精忠曾激懦。岳翁廉政得穌殘。送君今謝靑綾地。從事纔經赤島關。千古斯文一心印。海雲仙蹟最堪觀。</text>
<title>次李鎭海固城韻 溫</title>,<text>天敎雙鳥海隅鳴。世上誰分辱與榮。地接蘇杭詩更好。人逢嵇阮眼還明。戍樓待月聯鑣住。官閣觀梅飮盞傾。肯憶蓬萊老仙客。海雲臺畔動吟情。</text>
<title>禱雨坐齋</title>,<text>中宵起坐看高天。三日齋明訟往愆。老守非關求異績。窮儒自是怕無年。山林積氣陰如合。社樹靈風颯爾旋。聞說九重新沛澤。定從雷雨到南堧。</text>
<title>到蔚州。與使君都永叔 愼修 梁山使君李棐卿 汝翊 興海使君洪景美 瑱。期會同浴椒井。</title>,<text>雙雙五馬遠相隨。偶坐仍臨玉井湄。三伏淸風能自至。一犁佳雨復如期。揩來靑眼新霜劍。洗盡緇塵舊雪肌。彈振竟非吾輩事。悠哉共到物初時。</text>
<title>曹監司文秀挽</title>,<text>聯衾蕭寺受詩書。撫頂曾從丱角初。塞北逢迎開客抱。城西還往近吾廬。騷壇翰墨仍相許。世路炎涼秪自如。纔唱驪駒又薤露。浮生萬事轉頭虛。</text>
<title>朴淳昌 敞 挽</title>,<text>海山埋玉歲纔周。又送靈車度漢流。末疾沈綿仍涕淚。一官行止肯夷猶。惟公父子能如舊。顧我頭顱已向秋。人世何心今再哭。不堪添灑寫齊謳。</text>
<title>成燕岐內挽</title>,<text>遯齋宗祀世承家。冢婦蘋蘩禮有加。母道遷三成敎大。人生望八撫年遐。重淵劍合懽應極。獨樹風顚恨未涯。負土只看烏鳥助。淸貧還爲二連嗟。</text>
<title>李天安內挽</title>,<text>相公儀範在閨門。母德純深見季元。截髮賓筵宜酒食。潔誠宗祀奠蘋蘩。人間十載無涯痛。地下三從不昧魂。題挽可堪存沒感。更將沾洒向慈孫。</text>
<title>送李使君  之任尙州</title>,<text>故人才比昔人多。今歲南州急撫摩。兩邑尙留鐫石字。中原行見臥車皤。分憂剩爲殘氓地。惜別將如暮景何。從古商山文獻俗。須君風敎起頹波。</text>
<title>送羅令丈 緯素 出宰密陽</title>,<text>嶺南形勝七十州。獨數密州嶺南樓。都會中藏幾千戶。軒盈迥壓夷夏區。向來歌吹供高臥。今日關防重上游。擬待政成交印紱。却愁題品少分留。</text>
<title>南右相 以雄 挽</title>,<text>台階頻拆士林傷。又報秦舂輟相忙。生有元功留賜券。葬無遺產藉恩光。可從黃閣瞻儀表。應向靑編載疏章。公自返眞何所憾。不堪人事日凄涼。</text>
<title>林承旨 堜 挽</title>,<text>三世論交意氣傾。後生心醉不時情。萬人海裏收身遠。近侍班中浪迹淸。詩酒送年多辱壽。螟蛉傳業起文聲。季方別路臨江漢。寄洒千行到錦城。</text>
<title>酬人</title>,<text>巷南巷北掩重關。春雨春愁思一般。老去親朋容我懶。病來花鳥任渠閑。過墻恰好盈尊借。扶杖何妨帶月還。童稚舊遊今有幾。未須相惜鬢毛斑。</text>
<title>雪中訪權善山 勛。與南磵期。已先返矣。賦此戲贈。</title>,<text>爲有佳期興便催。不辭微逕雪成堆。眩生銀海驢仍怯。踏破瑤田鶴竝來。素識閑人高枕臥。赤憎遊客棹船回。問君帳裏聞低唱。何似山中勸一杯。</text>
<title>李承旨 䅘 挽</title>,<text>行年從宦略相同。夙昔論交氣槩中。玉署校文聞宿抱。銀臺接武侍重瞳。命窮下壽仁何勸。親在高堂孝未終。天語丁寧悲遽奪。九原應泣聖恩洪。</text>
<title>趙判書 絅 夫人挽</title>,<text>尙書女是尙書婦。共說名家壼範宜。門似無官知有助。身如未貴不言飢。病中遠別爲長別。赦後歸期卽葬期。獨使慈闈憂百口。叩盆心事路人悲。</text>
<title>都寧海 愼修 挽</title>,<text>亦知脩短同歸盡。却恨天心似世人。稟得淸材身不售。行由直道志難伸。置之公輔有餘地。已矣風塵無此倫。半夜屋梁明月在。幾回悽切擬精神。</text>
<title>義昌君夫人挽</title>,<text>宗藩樂善河間最。家治尤難女士能。喜協宮庭聞往事。禮尊天屬見重興。王孫繼絶恩非例。親黨如歸德可徵。陪賞玉欄知有路。新阡鬱鬱近先陵。</text>
<title>延川君李 景嚴 夫人挽</title>,<text>朱門喜氣入春偏。綠野新堂敞壽筵。耆老崇封仍赫世。夫人視貴更齊年。結繩緣盡從心後。鼓瑟歡驚轉眄前。莫作漆園歌甚哭。阿戎能子女昭賢。</text>
<title>鄭亨伯將赴羅州。枉訪告別。用李彈琴韻奉贈 基豐。</title>,<text>驚看五馬非驄馬。村酒怱怱未用釃。也識錦官多樂事。其如白首贈將離。簿書擾擾須存體。絲管紛紛且展眉。莫向望華樓上望。召君應不待瓜期。</text>
<title>同諸君觀漁江上歸後口占</title>,<text>吾黨諸君強起余。𪚥𪚥仍向漢皐如。槎頭細切皆收雋。竹葉新眠不用釃。烏鳥下汀人散後。牧樵同路月生初。世間開口知多少。更作重陽訪野居。</text>
<title>李淸風 基卨 夫人挽</title>,<text>直史家聲女士當。高人傳裏竝鴻光。先生掩首當時被。命婦加封舊日裳。劍會神精三紀後。帝償仁壽八旬強。定知今代張林筆。詮載閨儀詔世長。</text>
<title>中秋月。子晦江亭口占 李袗。</title>,<text>眞知月色此宵多。況倚林亭俯碧波。玉宇高懸看却近。沙汀遍照影無阿。一江鷗鷺同閑趣。兩岸風煙屬釣歌。何處片雲來點綴。敗人佳興奈愁何。</text>
<title>皆翁和示九日懷美老韻。再次却寄。</title>,<text>強撥衰年且把杯。暫挑淸興便生哀。君歸栗里仍荒逕。我厭糟丘任廢臺。江上片雲分悵望。月中孤影各徘徊。城南亦是幽棲地。怪殺山翁久不來。</text>
<title>慧師示所作詩。歎賞不已。復次其韻。</title>,<text>逢僧問着山中事。住在山中不解奇。世界三千峯遠近。樓臺十二玉參差。晴天雷動龍蟠窟。古木雲垂鶴踏枝。從此行尋眞面目。借渠金策卽吾師。</text>
<title>沈判書 詻 挽 代述</title>,<text>巋然魯殿閱榮枯。曾是宣王席上儒。位逼三台人或有。身全五福古來無。家庭觸目琳琅映。衡鑑虛心玉石區。耆老堂中今寂寞。典刑誰復後生模。</text>
<title>送李高原 時煥</title>,<text>出塞今非少壯年。左符仍是大夫遷。果知孝子愛西日。亦見聖君憂北邊。民習羯羠須化俗。海饒魚鼈不論錢。請公持贈硯如斗。和我山房求友篇。</text>
<title>李萬頃 長馨 挽</title>,<text>向來交態見炎涼。淡味方知晩始甜。科第自從五車得。郞寮誰惜二毛潛。門閭弔慶須臾事。艮背赤黃他日占。不用墳前樹樂石。南萌淚入口碑霑。</text>
<title>江上勝集。不可無述。先題長句。請諸兄共和。</title>,<text>爲尋花柳行郊野。更愛春江泛釣船。座上雖無管弦盛。樽前盡是竹林賢。片雲乍作催詩雨。初月偏明倒景天。乘興數來拚此會。後年那得似今年。</text>
<title>吳秀才 始鼎 挽</title>,<text>曾看滿室映琳琅。眉白神淸尒最良。萬里王程便成訣。廿年人世若爲忙。平生孝友埋泉壤。餘事詞章委篋箱。試聽行途酸鼻說。哀哀小婦哭帷堂。</text>
<title>寄呈南磵 睦行善</title>,<text>野蕪園樹積陰中。烏几蒲團臥漫翁。本自閉門無客子。何嘗窺井問天公。葵心欲拆朝風急。菜甲漸稀午飯空。寄謝平生山吏部。嵇康唯願養微躬。</text>
<title>永保亭</title>,<text>蓬壺方丈不須評。此地煙霞近紫淸。島岫巧爲滄海障。月輪偏向畫欄明。神龍彷彿三更吼。騷客登臨萬古情。醉後狂歌仍起舞。劍光遙射斗牛平。</text>
<title>永保亭 其二</title>,<text>永保亭前碧玉流。月中扶醉上蘭舟。金波影蕩蛟龍窟。玉篴聲搖雁鶩洲。幽林隱映明星碎。遠岫依微翠靄浮。莫道使君豪興淺。白頭猶得擅遨頭。</text>
<title>奉次廣文先生 李德培 寄韻</title>,<text>向來榮辱不曾驚。半世炎涼見俗情。湖外一麾仍毀骨。舍中長鋏亦悲聲。冷官潦倒身猶健。傲吏優游計未成。聞說荊江多曠土。共君耕釣送餘生。</text>
<title>奉次廣文先生 李德培 寄韻 其二</title>,<text>戶外剛風旅夢驚。天邊嘶雁動歸情。危樓北望依南斗。戍角三更起一聲。腰帶橫黃宜自已。鬢毛垂白竟何成。商量萬事不如意。世故催人朝日生。</text>
<title>至日次杜韻 以下燕行錄</title>,<text>每歲茲辰爲遠客。西來五度愧郵人。光陰漸變從催老。貴賤同行便作親。別後望雲登疊嶺。夢回鳴玉捧重宸。正思豆粥田家味。寸舌平生誤相秦。</text>
<title>黃州</title>,<text>憶曾年少過黃州。簇錦溪頭賦壯遊。日暮踏歌南郭路。月明留宴太虛樓。卽看勝觀爲灰劫。何況浮生似水流。自笑衰翁錯料事。廢池頹堞可無修。</text>
<title>黃州次正使示韻</title>,<text>客中愁思畏登臺。雪後溪山錦水隈。佳節未容行色駐。嚴程仍向曉光催。向來德業推知禮。此日詩歌入把杯。愧殺相如叨授簡。白頭材盡漫徘徊。</text>
<title>百祥樓</title>,<text>樓上登臨何壯哉。古今愁思浩難裁。千年世事淸江水。百戰坤靈曠野灰。香嶽當軒迎客至。雪風吹月送詩來。悤悤物役驅人去。歸路靑春共把杯。</text>
<title>正使行軒自藥山還。不勝歎羨。謹呈一律。</title>,<text>淸遊獨訪藥山廻。宇宙襟懷向此開。四望定知呑四海。東丘何似倚東臺。鸞笙縹緲雲中奏。羽蓋逍遙月下來。政坐病衰孤勝賞。多慙賤子乏仙材。</text>
<title>鳳凰城</title>,<text>鳳凰山麓古荒城。安市猶傳舊邑名。城壓上流通鴨水。山圍曠野控燕京。版圖久變憑誰問。寨柵新開點客行。却想當年拜天子。勿云東國少豪英。</text>
<title>靑石嶺</title>,<text>天風吹我上崔嵬。獨倚層巖萬壑哀。地入全遼平野闊。山連大漠衆峯回。因依碧玉欺雲色。隱映淸溪合硯材。鐫泐政宜傳事業。濡毫要待掃氛埃。</text>
<title>遼陽感述</title>,<text>從古遼陽似奕棋。秖今經過使人悲。千年城郭空斜日。一代衣冠異往時。曠野煩冤聞漢鬼。平原馳逐見羌兒。亭亭白塔臨華表。誰識仙翁再賦詩。</text>
<title>白塔</title>,<text>白塔孤高似有神。重修勒石近千春。千方盡入無邊眼。諸佛常扶不轉輪。宇內興亡鈴子響。世間生滅刹那塵。何來獨鶴盤天際。疑是丁仙弔舊民。</text>
<title>牛莊途中述懷用遼陽韻</title>,<text>風餐露宿三千里。頓覺衰年減帶圍。分絶飛鴻傳遠札。強驅羸馬逐前旂。心將落葉爭飄轉。身似懸甁任纆徽。歸去鹿門尋舊隱。白頭那復曳朝衣。</text>
<title>三叉河</title>,<text>我行日夜未曾休。算得三分路尙悠。河水滔滔通汛口。風煙渺渺接關頭。雪中逐兔皆胡騎。氷底杈魚一釣舟。着處城池今已廢。百年世事使人愁。</text>
<title>沙嶺有述錄呈</title>,<text>牛莊沙嶺無新句。病裏吟哦未易刪。都削等威同苦樂。獨嚴詞律絶追攀。遼山白雪風如砭。霄漢黃昏月又彎。一步起居違數日。思聞警欬起疏頑。</text>
<title>高平夜發</title>,<text>異域荒鷄呼我起。四更吹角戒征驂。長堤月落迷高下。曠野風回亂北南。少日雄圖濟時了。暮年專對誦詩慙。上恩如海雙親老。欲報公私底事堪。</text>
<title>閭陽途中望醫巫閭山</title>,<text>巫閭蒼翠入望濃。迤邐天西一萬重。傳說帝軒來問道。曾聞老賀去藏蹤。山前世事兵戈亂。洞裏仙區鐵鎖封。經過未看眞面目。登臨直欲盪心胸。</text>
<title>沙嶺驛</title>,<text>冷雲陰雨黃沙磧。千古煩冤向此中。厲鬼呑胡應有願。男兒死國不言功。果知興廢關天運。忍見繁華掃地空。往往餘民相泣語。弄臣終殺兩元戎。</text>
<title>十三山</title>,<text>幾疊翠屛橫復縱。眞如活畫淡還濃。天敎列岫粧平野。地比高唐剩一峯。細數孱顏勞客指。遙看爽氣盪人胸。漫翁却作愚公計。移得雲嵐日散筇。</text>
<title>過松山有感</title>,<text>松山當日被重圍。天地何心發殺機。幾處積骸今尙在。三年嬰壘古猶稀。賀蘭坐視寧無罪。都尉生降竟不歸。誰識征人揮淚過。陰雲一陣掩斜暉。</text>
<title>寧遠衛</title>,<text>十萬精兵屬摠戎。防胡鎭壁此爲雄。固知乳臭非眞將。何忍杯羹棄乃翁。茅土加名渠已足。皇天有眼罪應通。秖今試聽餘民說。自毀長城殺二公。</text>
<title>祖將舊第</title>,<text>將軍第宅石爲門。四世登壇鏤上恩。報效初心宜死戰。敗亡何面忍生存。朱樓畫閣歸新主。荒壟寒松泣舊魂。知汝靑氈難自保。擁兵曾不救東藩。</text>
<title>寧遠衛途中望海</title>,<text>路從寧遠臨滄海。元氣茫茫晝夜浮。徐福不歸眞得計。魯連欲蹈非自謀。極天關塞他鄕客。滿地兵戈一釣舟。曾到扶桑看出日。祇今悵望回白頭。</text>
<title>次正使寧遠衛有感韻</title>,<text>城郭周遭問幾重。控山臨海勢橫縱。訏謨誰子錯料事。輕薄小兒寧折衝。杖節足能除漢賊。開關不復擧周烽。賣親賭得封王印。拜謝仍酣虜酒濃。</text>
<title>石牌樓韻</title>,<text>曾聞乃父起邊州。實荷君恩拔擢優。趙括論兵應不肖。景升生子卽凡儔。承家擁節分當死。負國辱身何所求。留與行人爭唾罵。莫敎搥碎石門樓。</text>
<title>長城</title>,<text>天敎壤界限華夷。山抱西東又北圍。萬里實爲千世計。雄圖肯顧豎儒非。將軍絶脈坤靈動。仙子揮鞭石血飛。始信當年不虛築。古今能得聖之威。</text>
<title>次正使長城韻</title>,<text>板築胄從秦帝始。輿圖元屬禹山川。周遭萬里依天險。椎鑿千峯破石堅。朔漢茫茫看氣象。蓬萊渺渺接雲煙。試尋當日周遊迹。不載魚車定不悛。</text>
<title>望海亭</title>,<text>一上危梯一𢥠然。眼迷滄海拍雲天。長城直壓神龍窟。片石猶餘鬼物鞭。仙島但懸千里望。塞關無賴萬重堅。登臨不耐興亡感。擬逐悲歌醉趙燕。</text>
<title>次正使望海亭韻</title>,<text>蜿蜒粉堞飮銀灣。縹緲朱樓入斗間。驅石尙留當日迹。望洋聊借暫時閑。長生計誤三山藥。後世功存萬里關。從此胸懷無滯芥。向來遊賞儘窺斑。</text>
<title>射虎石</title>,<text>北平雄鎭漢時關。路上猶存古石頑。彷彿負嵎昂白額。分明穿縫飮黃間。精誠自是通神易。骨相方知賦命艱。千載九原如可作。煩君一箭定天山。</text>
<title>淸節祠 二首</title>,<text>灤河水白首山靑。廟貌千秋妥聖靈。洞照昏冥雙皎皎。高撑宇宙一亭亭。采薇舊曲今同調。孤竹遺墟久帶腥。莫把膻葷登俎豆。瓣香堪薦寸丹馨。</text>
<title>淸節祠 二首 其二</title>,<text>叩馬兵前只二人。三千八百本殷臣。唐虞已遠吾何怨。薇蕨猶甘道不貧。後世論權終滅義。當時讓國亦求仁。却思箕聖朝周路。過此悲歌倍愴神。</text>
<title>次正使淸節祠韻</title>,<text>矗矗孤山傍水邊。靈風竝駕氣森然。同時仗節難兄弟。曠世知心遇聖賢。義士獨行論敢到。仁人不怨道方全。兵戈滿地蒸嘗廢。寂寞香爐一炷煙。</text>
<title>沙河驛曉發</title>,<text>鷄墩晩餐日欲斜。沙店夜宿臘寒多。客子上車月皎皎。羸驂渡水氷峨峨。堪笑半百志空壯。忽驚三分頭已皤。傍人莫訝發孤嘯。未報君親將奈何。</text>
<title>次玉田途中遣懷韻 效拗體</title>,<text>遠客正當寒日祈。羈懷悄悄感天時。隴雁愁看雲外過。胡笳驚聽月中吹。世事興亡逐水逝。年光荏苒催吾衰。此路間關難可忘。莫敎情義久相移。</text>
<title>王田縣</title>,<text>皇畿漸近山河美。城郭猶存世事非。東去河流連故國。北來塵漲汚征衣。千村煙火空疏樹。一道烏鴉閃落暉。臘日已過春意動。夢中梅發傍柴扉。</text>
<title>次途中望漁陽韻</title>,<text>漁陽從古多翻覆。畿輔當年屬盛時。意氣尙看燕巿客。鼓鼙曾動羯胡兒。秦皇虛築長城遠。周室終悲九鼎移。國色家奴同敗轍。前人不戒後人悲。</text>
<title>三河縣</title>,<text>曾聞畿輔壯三河。綰轂幽燕擅富華。亂世衣冠非漢制。夕陽城郭動胡笳。人情汩汩求膻蟻。歲律堂堂赴壑蛇。到底風煙撩客思。不禁愁緖亂如麻。</text>
<title>次正使通州韻</title>,<text>四達街衢連狹斜。太平謠俗競奢華。辰居最近長安日。漕轉遙通萬里波。天道人心今否塞。神京王氣已消磨。吾生自嘆觀周晩。未覩車書屬一家。</text>
<title>入玉河館</title>,<text>街巿相望意杳然。重門一入鎖何堅。笑談隔日猶生吝。離索經宵已當年。伴夢燈光明復滅。遞風鍾漏斷還連。朝來料理春盤菜。却憶吾家酒正眠。</text>
<title>立春日</title>,<text>客裏光陰劇走丸。辰年忽至卯年殘。却看巿俗誇花勝。正憶貧家具菜盤。嚴命未傳還內熱。畏途雖過轉心寒。已從豪氣消磨盡。爭奈腰圍日漸寬。</text>
<title>次正使客館逢立春韻 三首</title>,<text>彩勝金花巧鬪春。燕都舊俗重迎新。三千餘里思歸客。四十八年見在身。令節堪驚今也老。虛名却愧實之賓。他鄕貼子無他語。要返田園作散人。</text>
<title>次正使客館逢立春韻 三首 其二</title>,<text>臘月未窮先報春。天機物態共催新。名都令節看他俗。旅館重扃絆此身。獨把詩筒傳苦意。誰將樽酒燕嘉賓。衰翁已迫知非歲。底處行藏不屬人。</text>
<title>次正使客館逢立春韻 三首 其三</title>,<text>皇京萬戶競迎春。舊俗雖存景象新。花勝美姬誇寶髻。貂裘驍將鬪強身。官司鎖印須行樂。酥酪和茶爲勸賓。竣事東歸寧久滯。吾儕碌碌只因人。</text>
<title>除日</title>,<text>去年除日直廬臣。除日今年遠道人。玉座香煙猶在眼。金臺物色剩傷神。愁中節序堂堂過。亂後衣冠事事新。擬趁曉鍾傳使命。難將霜鬢犯街塵。</text>
<title>除日 其二</title>,<text>從兒得壯壯成衰。世事天時苦競馳。年似蓍占留掛扐。身隨蓬轉任分離。如良夜何想同也。中聖人否聊一爲。好伴靑春歸意速。殘更斷送不須遲。</text>
<title>次正使除夕韻</title>,<text>皇京令節競繁華。旅館孤吟翦燭花。春色暗隨鍾漏動。鬢毛嬴得雪霜加。門扉久鎖同人隔。談笑相看異俗譁。起步中庭瞻斗極。故鄕歸路過龍沙。</text>
<title>次正使除夕韻 其二</title>,<text>身世摧頹鬢已華。壯懷寥落眠昏花。通宵守歲那容住。舊恨新愁轉覺加。萬戶紛紛皆自得。重門寂寂獨無譁。還慙使事憑人舌。只弊精神似算沙。</text>
<title>次正使除夕韻 其三</title>,<text>少日狂吟賞物華。醉中揮洒筆生花。客來抱病豪全減。老去題詩點屢加。一榻燈篝甘闃寂。千家爆竹厭囂譁。明朝世事催人起。宛馬同驅舊路沙。</text>
<title>元朝試筆</title>,<text>旅館無眠仍守歲。更籌已盡坐迎春。孤臣回首瞻宸極。游子銷魂憶老親。邈矣三千餘里地。居然四十九年人。朝來試筆還愁絶。擬卜行藏拂策塵。</text>
<title>元朝試筆 其二</title>,<text>年齊伯玉始知非。身似鍾儀未許歸。添雪千莖從鬢改。隨風萬轉厭蓬飛。差憐彩筆猶無恙。却憶靑山尙可依。此日人情皆有祝。殘生唯願返荊扉。</text>
<title>元朝試筆 其三</title>,<text>雪花如席落金臺。夜盡春生漏箭催。曉色不分街巿暗。燭光方見禁門開。三元會賀儀空設。數月周流獵未廻。悵望園陵香火絶。年年雨露長蒿萊。</text>
<title>春興七首。次老杜秋興韻。</title>,<text>萬歲高山卽禁林。千章古木鬱森森。春生鳳闕浮佳氣。日照龍池破積陰。宮柳苑花堪濺淚。天時世事剩傷心。城中處處聞羌笛。月下橫吹雜夜砧。</text>
<title>春興七首。次老杜秋興韻。 其二</title>,<text>承天門外柳絲斜。玉柱前頭建翠華。金殿百年瞻斗極。銀河萬里上星槎。元春尙憶三呼祝。落日空聞九拍笳。遠客從來多古意。塵沙滿目又煙花。</text>
<title>春興七首。次老杜秋興韻。 其三</title>,<text>九門金榜射朝暉。萬國衣冠拱紫微。丹陛卽看戎馬入。紅雲曾傍衮龍飛。鍾儀去楚孤吟苦。季札觀周夙志違。芳草喚愁春又至。御溝流恨水空肥。</text>
<title>春興七首。次老杜秋興韻。 其四</title>,<text>世事何如賭局棋。眼看翻覆使人悲。可怜歌舞千年地。却憶車書一統時。凡楚同亡天運改。唐虞已遠我生遲。上林昨夜春風起。吹動鄕園萬里思。</text>
<title>春興七首。次老杜秋興韻。 其五</title>,<text>五鳳樓齊萬歲山。樓光山色彩雲間。始知興廢須臾事。休道城池百二關。風景不殊頻擧目。衣冠已變若爲顏。春來故國無消息。夢裏歸朝綴賀班。</text>
<title>春興七首。次老杜秋興韻。 其六</title>,<text>燕都春景入搔頭。寥落羈懷似遇秋。別苑垂楊回舊色。離宮芳草惹新愁。三千女散空啼鳥。第一池荒自泛鷗。從古興亡繫人事。當年誰是誤神州。</text>
<title>春興七首。次老杜秋興韻。 其七</title>,<text>龍池曾費萬人功。控引黃河入苑中。金殿新開多暇日。彩舟留御漾微風。劫灰換却千年黑。兵火燒來一炬紅。天地無情自春色。煙花滿眼泣騷翁。</text>
<title>人日次老杜韻 二首</title>,<text>元日已過人日至。客中衰鬢鏡中看。吾生努力須談笑。王事薰心奈熱寒。曼倩小方聊自驗。馮驩長鋏爲誰彈。他鄕作伴違同榻。浮世眞知有四難。</text>
<title>人日次老杜韻 二首 其二</title>,<text>佳辰試筆排愁悶。聊記陰晴卷裏看。官柳垂絲已生色。御溝殘雪故留寒。悠悠物役身全老。苒苒年華指一彈。街巿相望玉人遠。重門牢鎖寄詩難。</text>
<title>次上元韻 二首</title>,<text>別館羈懷此夜同。舊京燈火月明中。靑樓幾處胡笳動。金闕如今御座空。盡取繁華供異俗。只分牢落倚凄風。遙看斗柄心隨轉。悵望雲飛亦向東。</text>
<title>次上元韻 二首 其二</title>,<text>彩燈華燭萬家同。寶馬香車大道中。着處游人矜得意。何來遠客坐書空。鳳樓虛照金莖月。燕巿常吹玉塞風。倚壁短檠明復滅。愁聞更漏響丁東。</text>
<title>詠懷古迹三首。次老杜韻。</title>,<text>誰識荊卿不盡悲。我今弔子過京師。魯連蹈海徒虛語。管仲尊王幸遇時。耿耿常懷滅嬴志。區區豈爲報丹思。馬遷專昧君臣義。刺客同流後世疑。</text>
<title>詠懷古迹三首。次老杜韻。 其二</title>,<text>丞相當年閉獄門。一樓之外盡羌村。孤臣有志星霜久。上帝無情日月昏。風雨洗空身後爵。塵沙休弔巿中魂。誰將饒舌談才地。成敗關時未可論。</text>
<title>詠懷古迹三首。次老杜韻。 其三</title>,<text>永樂龍飛自燕邸。宏圖定鼎號行宮。山河雄鎭秦城外。日月高懸漢闕中。兵後窓扉繫戎馬。春來花柳泣騷翁。紛紛朝巿人情變。萬歲雲嵐往歲同。</text>
<title>薊州</title>,<text>皇畿鎭壁此爲雄。煙樹蒼茫幾萬重。從古麤豪躍戎馬。秪今遺臭唾猪龍。地連朔漠陰風緊。山繞崆峒暮靄濃。欲訪眞人求至道。嚴程那得散吟筇。</text>
<title>獨樂寺</title>,<text>眼力從來勞脚力。不辭迂路爲探眞。迥攀浩劫千尋閣。快覩觀音六丈身。檻外崆峒平似案。望中燕薊聚成塵。維摩現臥元非病。世事多翻絶倒人。</text>
<title>豐潤途中</title>,<text>往時陰沍衝星曉。歸日陽和帶霧曛。碌碌因人成底事。行行問俗異前聞。春光九十今強半。客路三千始一分。細算浮生消幾歲。擬將骸骨乞吾君。</text>
<title>沙河途中</title>,<text>漲塵迷路涴征袍。殘雪留山似糝糕。病入陽和添內熱。風從沙漠送餘饕。經年奉使心空苦。半世行裝首屢搔。遙想田園土膏動。幾時舒嘯向東皐。</text>
<title>沙河途中 其二</title>,<text>每夜騰裝乘曉發。歸心轉覺道途悠。殘篇試檢經年篋。敗絮猶披御臘裘。灤水漾淸堪洗耳。閭山浮翠且開眸。悤悤未謁夷齊廟。悵望荒城傍上流。</text>
<title>還到永平封狀啓。仍作家書。進退格</title>,<text>使者回車右北平。故鄕猶隔數千程。遙裁短疏通螭陛。竝付長書送鯉庭。題了開封心更折。傳時失喜淚應傾。四方奔走傷慈念。萬事無成負寵靈。</text>
<title>永平途中</title>,<text>平林漠漠鳥歸棲。遠岫依依日向低。官渡無舟氷半渙。旅亭藏樹路全迷。生來壯志窮燕界。老去流光屬馬蹄。海內知音竟誰是。且拈枯筆續前題。</text>
<title>楡關</title>,<text>曾聞極塞卽楡關。再稅征驂到此間。畿輔勢雄三百載。華夷界隔數重山。傍溪老樹炊煙白。經亂荒林戰血殷。今古興亡籌未了。吹笳落日牧兒還。</text>
<title>望角山寺往來俱未果訪</title>,<text>聞說長城最上頭。角山孤起梵宮幽。流丹倒映滄波蕩。空翠高臨粉堞浮。賤子塵蹤終有障。玉人飆馭昔憑樓。東歸猶有誇張地。望裏風光橐裏收。</text>
<title>長城</title>,<text>回眺長城氣勢雄。群山萬疊界華戎。北登望海難爲水。西至臨洮欲御風。一世覆亡誠失計。千秋尊攘豈無功。試看地盡崖窮處。天借威靈役鬼工。</text>
<title>出山海關</title>,<text>東出關門却當歸。遙看旅店尙依依。馮郞有意空彈鋏。季子無成盡弊衣。遼野春生泥路滑。閭山霧卷畫屛圍。車中兀兀驚殘夢。經席都兪咫尺威。</text>
<title>六洲河</title>,<text>六洲河水流新綠。歸路行吟又作忙。霧暗村楊纔弄色。雪殘汀草欲回芳。風光信美非吾土。春事無多滯異鄕。衰病欠詩眞漫過。盡輸公子貯奚囊。</text>
<title>連山夜吟</title>,<text>遼地春寒未解嚴。塞天雲盡月如鎌。燒殘䗶燭吟猶苦。吹斷胡笳聽更厭。有劍衝星看紫氣。無錢賖酒望靑帘。他年在莒毋忘意。須付龍眠上素縑。</text>
<title>松山途中</title>,<text>杏山投宿松山歇。曉月驅驂至日斜。客裏朝昏經歲了。鬢邊霜雪入春加。東關控扼饒形勝。百戰隍池足歎嗟。共說長堤泥路惡。御風那得度三叉。</text>
<title>大凌河</title>,<text>經歲歸來到大凌。積氷驅馬記吾曾。天容遠大平蕪闊。月色分明一帶澄。匣裏龍泉空吐氣。床頭蠹簡屢添燈。荒鷄忽叫催人起。感老傷時兩不勝。</text>
<title>醫巫閭山</title>,<text>壯遊餘債負醫巫。天遣星軺取路迂。雄鎭遼西千仞峻。橫遮漠北萬重紆。峯頭雲態自今古。洞裏仙蹤知有無。未得躋攀窮遠眺。行吟不覺更踟躕。</text>
<title>廣寧</title>,<text>雄州當日宿精兵。北漠戎王款老營。駿馬成群常滿巿。橐駝輸貢遠通程。敎場石塌空殘柳。村落荊生只廢城。終古閭山靑未了。暮雲愁色接燕京。</text>
<title>自盤山至高平途中</title>,<text>周流始覺此途難。竟日間關百里間。氷泮平蕪成水國。煙沈曠野失遼山。隄防却憶明朝盛。傾側空嗔倦僕頑。涴盡黃泥狐白變。他時重攬記辛艱。</text>
<title>千山村舍</title>,<text>討盡燕遼勝槩來。千山幽致信佳哉。危峯月上螺鬟淨。攢壁霞生錦障開。一道溪流鳴佩玦。數家林塢絶塵埃。搘頤料理歸田事。鄕思悠悠陡覺催。</text>
<title>甜水途中</title>,<text>車中悄悄度朝晡。意緖悤悤一句無。花鳥如驕從笑老。江山留債定嗔吾。故鄕漸近憂家信。行橐全傾冷客廚。踏盡四方成底事。歸依丈室學僧趺。</text>
<title>高嶺</title>,<text>深坑纔過又重巒。信有人間道路難。車軸半摧西日暮。衣裘盡弊北風寒。小臣奔走心空切。公子賢勞力已殫。否極從來回泰運。新春擬共太平歡。</text>
<title>傷春 三首○亂前課作</title>,<text>花事傳春信。新梅滿意濃。觀山占節候。課雨驗豐凶。曉鳥聲初澁。朝陰薄未重。天機均自得。物態爲誰供。不是無佳景。其如謝舊容。蕭騷悲白髮。休澣撫蒼龍。</text>
<title>傷春 三首○亂前課作 其二</title>,<text>吾生也有涯。悲緖日何多。獨酌消憂酒。誰揮駐日戈。年光催節序。春色遍山河。謾作馮驩詠。誰怜甯戚歌。幽簾閑點易。空谷靜垂蘿。準擬忘凡楚。安排養泰和。</text>
<title>傷春 三首○亂前課作 其三</title>,<text>歲換頻驚夢。花開復滿枝。暮雲低野渡。弱柳繞亭池。久客家山遠。羈游世路危。韶光隨處在。感淚不禁垂。蝶𪚥愁風露。鶯應喚別離。歸程迷綠草。悵望更逶迤。</text>
<title>次權上舍贈許斯文韻。錄呈兩使。</title>,<text>搖落秋高後。蒼茫地盡東。異方悲遠客。同事賴諸公。已卜浮槎日。將乘破浪風。行藏思圃老。家世忝黃翁。久分鴻毛棄。深知聖渥隆。散材非國器。虛譽坐詩工。拜命沾宮酒。歸寧賜馹驄。回頭瞻斗極。駐節覺途窮。夷性終懷詐。雄心等發蒙。頑苗宜舞羽。宗膾尙存蓬。日月均臨照。滄溟浸混融。盤飧來亥巿。舟楫任蠻童。卉服初看怪。殊音未易通。塞亭陳幣璧。瀆鬼降濛鴻。默禱寧無感。微誠寔匪躬。故鄕魂夢外。危境笑談中。遣興聊斟酒。排愁且奏桐。霜威淸宿霧。灝氣豁層穹。龍劍頻彈鋏。鼇緡迥截虹。風光須盡記。應接奈悤悤。</text>
<title>次東溟</title>,<text>星文通越界。民俗雜秦餘。古說三山境。今觀大地墟。已敎風破浪。且用德爲輿。險路寧論遠。雄心不變初。二公皆俊傑。小子獨庸疏。專對辭須正。同遊興未孤。微陽動葭管。中夜想蓂除。嚴訓常看帶。慈懷久倚閭。充裝曾鄙陸。欺世久嗤徐。忠信行蠻貊。平生受魯書。</text>
<title>吉田次東溟</title>,<text>控制三河會。周遭百雉城。長橋通海賈。曠野富秋成。蠻觸元爭戰。金湯各自營。兩行松路正。四合黛岑橫。陋俗輕相報。驕心恃久平。何當推聖化。永世戢戈兵。</text>
<title>黃承旨赫夫人挽</title>,<text>吾祖平生執。龍頭第一人。兩家同負郭。四德誦比隣。協得尊章喜。封從內相眞。門闌王子貴。毛羽鳳雛珍。割愛干戈際。號天暴亂辰。聖朝冤始洗。衷贈命維新。竟享爲仁壽。常稱未死身。瑞星虛斗極。神劍會延津。經紀惟元老。恩榮爲近親。追思三世誼。沾灑在衣巾。</text>
<title>沈判書諿挽</title>,<text>耆德今誰在。惟公尙典刑。憂虞時未已。殄瘁運方丁。繄昔生周士。於斯盛漢廷。瑞毛仍鳳穴。化翼起鯤溟。臺閣開賢路。尺尋視古經。匪躬眞謇謇。殺節獨亭亭。試看延陵疏。何如屈子醒。家肥緣孝友。道泰任伶仃。晩歲逢堯舜。淸朝別渭涇。超遷豈援引。奬諭足聞聽。感激輸忠膽。艱危見義形。抵巇紛物議。懸鏡荷王靈。抱病猶憂國。投閒久掩扃。逍遙倚江閣。朝覲阻天庭。半夜霾卿月。南躔晦壽星。無論士林痛。聞說巷舂停。胤子金閨彥。諸孫玉樹馨。眚災由睦族。素履詎行冥。孰爲劉郞地。曾悲柳氏銘。平生門下客。流落涕徒零。</text>
<title>睦參判長欽挽</title>,<text>己卯名賢後。先朝學士眞。淵深推國器。磊落見風神。早歲飛騰望。危時斂退身。孤忠任敲撼。直道不緇磷。治劇元糠粃。分憂特簡掄。坐安萑澤盜。歸臥樂園春。井渫能無惻。家肥未厭貧。天倫姜氏被。士論李門賓。羈絏隨行殿。艱難記老臣。巨川須濟涉。八命竟逡巡。惠泠遐氓遍。恩除內相頻。沈痾淹歲月。宿志偃經綸。殄瘁應關運。興衰故在人。亞卿非滿德。稀壽詎償仁。世業傳詩禮。儀刑失縉紳。生平國士遇。涕淚灑衣巾。</text>
<title>鄭鐵原基廣挽</title>,<text>古驛寒暄問。新春尺素題。居諸曾有幾。存沒遽成睽。門大從三國。源長到八溪。聲名谷口重。風敎兗州齊。臺省宜鴻漸。炎荒豈鳳棲。執羈時百六。攬轡嶺東西。眞食元家物。亨衢卽步梯。何嘗出糠粃。畢竟擺町畦。薄郡須高臥。淸朝惜久稽。沈沈膏上豎。起起夢中鷄。瓜熟停仙舃。棠陰返繐㡙。多男滿終數。二品匪全低。乘化公奚憾。通家我自悽。無由覩儀範。沾灑憶携提。</text>
<title>昭顯世子挽</title>,<text>聖以殷憂啓。邦因否運興。彼蒼宜有悔。斯理莽無徵。顒望虛延頸。驚號實拊膺。恭惟竝處盛。繄自儷明昇。壬子周天紀。神孫有道曾。準隆元異表。胎敎故多能。幸遇三綱整。還看少海澄。儲宮尊冊命。講席引師丞。憂喜由安否。威儀視准繩。仁從撫軍著。藝豈彙文稱。往歲乾坤蕩。孤城風雨騰。忘身存社稷。履險爲黎烝。鶴野開潛邸。龍沙戒薄氷。干戈百靈衛。笳鼓寸心凝。釋難辭皆正。臨危氣益增。天行終必復。人意詎無懲。拭目欣重覩。怡顏賀更承。九年衡慮後。一飯變容仍。未見三朝曠。誰知二豎乘。前躔報星殞。朽壤告山崩。至痛纏宸極。哀音罄野塍。寢門思曉步。書几想端憑。檿座饛饛饋。菆塗翳翳燈。情悲制期促。行應諡名陞。遺迹燕遼遍。餘芳竹素登。羽儀空肅設。仙馭已飄凌。夙德符仁廟。幽宮近孝陵。兆民瞻胄嗣。億載享嘗蒸。關路行陪駕。詩篇命寫藤。具僚違執靮。沒世恨難勝。</text>
<title>饞燈 月課○代述</title>,<text>誰用斯爲號。吾觀一理曾。飛潛性所稟。美惡氣相乘。異種生如此。殘膏死亦能。光臨機杼黯。焰向綺羅騰。繼日流生禍。催工績未凝。壑鐘歡不極。隣壁怨無憑。物怪寧堪說。人饞信足憎。焚身從古笑。燃腹秖今懲。鮫泣由他採。鰥愁孰爾矜。何如方寸燭。長作照民燈。</text>
<title>豐海君挽</title>,<text>公孫遺老貴。聖代小侯親。宜比間平行。眞如寂寞人。右軍今摠府。司膳舊宗臣。毫髮皆求禮。心肝只捧宸。恩分幾金印。門竝十朱輪。仁壽纔周甲。賢嗟遽在辰。追惟敦族誼。不啻曳裾賓。忍唱齊謳送。八哀已愴神。</text>
<title>李汝弼挽 慶相</title>,<text>吾生未半百。泉路盡朋知。潦倒俱安命。飛騰不恨遲。人才今有幾。天道竟堪疑。北驛多連枕。南州數寄詩。纔聞板輿返。仍報旅魂隨。列傳看循吏。遺經付阿宜。莽蒼違一臨。衰白結長悲。伯季相逢地。無言涕只垂。</text>
<title>任承旨孝達挽</title>,<text>指屈數前輩。眼靑餘幾人。居然驚死別。屬耳話情親。四十年榮辱。昏明世詘伸。臺司猶晩路。塞障爲窮民。歸計存奴木。灰心任積薪。知申位非滿。周甲迹成陳。經紀憑元禮。琴書付伯仁。追惟撫頂誼。沾灑在衣巾。</text>
<title>昇平府院君挽 金瑬</title>,<text>宗國嗟中否。高穹惻下氓。有人扶世運。維岳降神精。微管無吾類。興周仰老成。風雲看盛際。日月揭重明。轉斡從容了。訏謨樹立宏。銓衡懸士望。藻鑑主詞盟。聖眷資文武。公身任重輕。統戎存大體。開閤引群英。試聽陳皇極。眞堪挽泰平。物情方有恃。王道屬將行。敝俗仍災會。頹波奈勢傾。卅年猶一日。黃髮只丹誠。坐使邦基鞏。先摧逆節萌。彝鍾再紀烈。鼎鼐五調羹。忽報中台拆。俄聞末疾嬰。時危人可贖。天奪理難評。遺疏言皆血。孤忠氣若生。愛深在朝野。契合見哀榮。宇宙非常業。江河不廢名。自怜知己淚。寂寞灑塵纓。</text>
<title>卞同知三近挽</title>,<text>仄聞先輩論。猶見老成人。長物推忠厚。平生任性眞。進塗由柱史。擅譽自儒巾。四十年榮辱。昏明世詘伸。幾州歌父母。隨地謇王臣。扈從艱危日。驅馳疾病身。亞卿非滿德。稀壽詎償仁。緖業螟蛉肖。</text>
<title>卞同知三近挽 其2</title>,<text>恩波爵命新。居然成死別。屬耳敍情親。草沒初抽菊。塵埋舊吐茵。餘風想談笑。落月擬精神。欲向南門路。含悽却返輪。</text>
<title>擬作七夕詩</title>,<text>七月初流火。雙星每渡河。佳期從古在。好事祗今多。烏鵲誰敎役。蜘蛛自作羅。蒼茫瞻玉宇。想像罷金梭。歲歲無終極。悤悤奈別何。盤花小兒戲。棚錦末流波。恐是誣天道。唯宜洗俗訛。千年逢盛際。此夕續賡歌。授簡詞臣集。調辰聖德和。微誠補華衮。乞巧願非他。</text>
<title>丁掌令彥瑗挽</title>,<text>衰麻仍四載。羸毀衆知難。尙喜神明相。還除法府官。聯飛瞻序雁。特立儼峨冠。末疾緣微恙。浮生逐逝湍。天心異好惡。吾意劇悽酸。氈德猶躋耇。駑材亦飾繁。途窮悲事落。絃絶與誰彈。屋角明殘月。留將舊表看。</text>
<title>傷春五首次老杜韻 燕行錄</title>,<text>國破山猶在。春生翠欲濃。宏圖初定鼎。遠略屢除兇。嶽鎭開雙闕。嵩呼應九重。煙嵐仙仗繞。景象御樓供。陵谷看新變。風塵失舊容。遙瞻萬壽色。鬱鬱尙從龍。</text>
<title>傷春五首次老杜韻 燕行錄 其二</title>,<text>北闕回春氣。東風拂柳枝。上林雲繞樹。太液水盈池。舟破牙檣側。臺傾玉砌危。彩魚猶出沒。白鳥故低垂。有客悲灰劫。何人詠黍離。天時王翻覆。世道日逶迤。</text>
<title>傷春五首次老杜韻 燕行錄 其三</title>,<text>殿闕尊皇極。乾坤入範圍。大開輸玉帛。高拱斡樞機。荒服皆王土。長城卽帝畿。那知鳴羯鼓。不復葬龍衣。世運于今否。天翻自古稀。傷心春又動。搔首轉思歸。</text>
<title>傷春五首次老杜韻 燕行錄 其四</title>,<text>往迹憑誰問。流傳或不眞。金臺始尊郭。劍客遠圖秦。怪士欺英主。強兒殺貴嬪。盧龍多反覆。帝駕幾遊巡。餘閏疑元曆。三年憶宋臣。傷春無限淚。一灑舊京塵。</text>
<title>傷春五首次老杜韻 燕行錄 其五</title>,<text>久客光陰換。勞生感慨多。古今同覆轍。天地數橫戈。北極空金殿。東流有玉河。春城浮朔氣。御苑入胡歌。故國應靑柳。幽棲且碧蘿。不愁歸路遠。政好帶陽和。</text>
<title>次權上舍韻錄呈兩使 東槎錄</title>,<text>衆推宸簡在敦厖。行見王靈暢異邦。使節朝辭天北極。德星宵映斗南雙。自慙駑劣材無補。敢道龍文力可扛。未有齊竽間韶頀。眞同燕石混珉玒。時平久伴桃林馬。身病長尋杞圃狵。雕飾偶牧溝斷木。芳香非采谷生茳。男兒墮地決初志。臣子事君輸寸腔。萬里客行彈劍鋏。百年身世寄船窓。蓬山月色連鄕國。湓浦潮聲咽隴瀧。關塞坐看秋菊萎。戍樓愁聽夜鍾摐。漫吟詞律明斑鬢。強學戎行擁碧幢。譯舌啁啾應是贗。夷情狡獪果難悾。但將歲幣思塡壑。豈識恩波有似江。孤館寥寥分座榻。雄心落落對燈釭。已占吉日從龜筴。且待長風放鷁艭。此去羞稱裝橐陸。歸來誓作掛冠逢。漢臺圖像君如武。楚地携家我繼龐。終賴神明扶愷悌。休驚濤浪任舂撞。新詩懶著難排字。別酒堪傾未倒缸。滿眼瘴煙迷遠近。回頭何處望天杠。</text>
<title>次正使紀行五十韻 燕行錄</title>,<text>平生骨相自嶔崎。半世行藏肯問誰。男子四方元有志。微臣萬死不辭危。張帆早已乘風浪。撫劍常思踏月低。白眼違時仍積謗。丹衷憂國獨顰眉。衰遲漸覺顚毛改。樸直難隨俗態移。郊墅省愆甘𪚥跡。江湖投老誓忘機。室無趙女休鳴瑟。扉掩陶𪚥但擧巵。再入脩門疑夢寐。屢登文石愧支離。縱令鷁退誰論是。枉沐龍光轉悟非。朽質可能酬聖造。草心惟願奉親闈。飽聞文雅凌鴻寶。剛羨風流擅雁池。每向朝班懸景慕。曾從嘉會挹淸儀。家居果得仁人樂。琴奏寧爲俗子悲。愛客儘敎珠履躡。學仙還捻玉笙吹。幽襟淨掃靑郊石。歡賞時遺白接䍦。薊塞正須通聘問。松溪不許弄漣漪。幾年遼月瞻宸極。八度燕霜拂使旂。前席從容應眷眷。嚴程催趲敢遲遲。獨勞公子趨函谷。舊賀王正想義煕。何意冷蹤叨副貳。屢承溫語念枯萎。癡蠅附尾心知幸。駑馬先驅力已疲。御史行臺冠戴豸。褊裨佐幕勇如貔。離筵判袂歌纔闋。壯士臨岐淚豈垂。雙轂竝馳爭落日。重裘頻攬怯寒颸。悠悠屈指三千里。黯黯回腸十二時。着處經過增感慨。向來州鎭廢城陴。關河忽報初陽動。談笑猶欣宿霧披。官渡江氷方皠皠。箕京雨雪政祁祁。棲臨西海愁仍劇。山望東臺思益冞。三上只憑詩遣興。一中無賴酒熏𪚥。分憂列邑宜摩撫。經亂殘村沒草虆。地盡邊城辭故國。江同易水賦悲詞。荒原露宿依棲鳥。古戍煙沈見走麋。形役自怜由物役。有涯堪笑逐無涯。重崖路曲雲埋棧。曠野天低水滿陂。鴉噪遺墟迷往躅。鶴飛華表杳還期。關西猛士皆爲鬼。帳裏元戎謾鑽龜。壁壘休論連朔漠。訏謨終誤鎭方陲。秦皇板築今猶在。徐達臺隍未盡欹。降虜如何忘乃父。開門畢竟納偸兒。亭高望海懷金闕。節過嘉平阻玉徽。射虎石頑留路左。採薇祠古傍河湄。忽觀宮殿皇都壯。却訝塵沙帝里飛。天地無情變時序。衣冠異制足齎咨。他鄕送歲歸何晩。孤館逢春意更彌。萬壽雲嵐愁廟貌。上林花柳惱人思。守閽坐使芝眉隔。旋旆行看桂魄虧。壑欲未塡憂反覆。騷情聊寫愴興衰。那將劍吷能攀和。不惜瓊辭與報知。欲寄緘封待明發。呼兒數問夜何其。</text>
<title>易水送行</title>,<text>燕太子乘角馬御縞素。招家令臨祖道。追而送之易水之上。試觀行色。一何其壯夫夫也。燕荊卿衛慶卿任一劍輕百齡。慕曹沫之生平。笑盍聶之非人。混屠狗而自隱。遊酒人乎同塵。酒酣耳熱。仰天烏烏。大驚一巿。眼無俗徒。唉時人之莫吾知兮。人皆謂我狂士。特未遇而未用。苟用之。豈苟而已。于斯之時。燕固弱國。彊虎狼秦。太子挑怨。計不兩存。求天下士。紹介老臣。其始見也。田先生之血濺。其深謀也。樊將軍之頭斷。金丸未足以爲寶兮。玉手供一朝之翫。匕首裝地圖函。左持袖右手揕。其計祕。人莫得而知也。車載塗而辰良。怪吾卿之遲遲。心日腐而無餘兮。願吾卿之速圖之。於是投袂而起。杖劍而行。涉滹沱背長城。指百二之悠悠兮。嘆逝水之茫茫。知有去而無歸兮。聊且盡夫別觴。車幾兩而馬幾匹兮。白衣冠而于將。漸離末至。請于太子。臣嘗善筑。請爲荊卿奏之。乃作而爲變徵之曲曰。屠狗之樂兮。燕巿有酒。今卿之去兮。誰與共醉。士故爲知己者死兮。奈卿何所不爲。卿報者兮有如波。荊軻遂和而歌之。歌有闋意未旣。血相視髮上指。送者反而自涯兮。丈夫行之不顧。劍氣衝兮天地動。精誠激兮神鬼怒。是日也太陰之氣。貫乎太陽之精。風雲爲之變色。二儀爲之晦冥。周之太史占之曰。日行西陸。其在鶉首。螮蝀在東。其在畢昴。造端自燕。當之者秦也。天方醉而賜嬴。姬將微乎。不利。往有咎。燕其危乎。魯之君子聞之曰。軻之行也。其由燕太子乎。丹之謀拙。易水長城。𪚥終爲秦之有乎。軻之術疏。其眞所謂往而不返者豎子非耶。</text>
<title>玉巵上壽</title>,<text>皇帝九載秋。相國何奏未央宮成。正殿華闕。崔嵬而層構兮。寔皇王之攸寧。千門萬戶。蕩蕩而迭開兮。待乘輿之臨幸。群工燕賀於兩宮。列辟駿奔而朝請。日月諏吉。綿蕝成儀。供張前殿。罔敢不祗。於是法駕乃出。請于上皇。鳳蓋後先而攀麗。龍衮一色之煌煌。當扆者吾君之父。侍筵者吾天子也。皆曰今日始知貴也。爾乃盛禮興樂。究儀展容。庭實千品。旨酒萬鍾。管絃曄煜。鍾鼓鏗鏘。列彼金罍。班茲玉觴。皇帝遂奉觴而進曰。父兮母兮。生我勞劬。不肖子邦。少也無賴。不治生產作業。敢比我仲兮。三匿於山澤之間。貽我父母憂。當秦鹿之爭逐。謂天命之有歸。思化家而爲國。換斑衣以鐵衣。經營八年。不遑將父。蒼黃馬上。未同驅馳。俎上之危。一髮敢言。危迫之情。鴻溝之約旣成。幸致骨肉之全。垓下之役。雪我深恥。九載之間。天下無事。登茲治安。用克構室。寔惟大人敎誨之力。亦惟大人受天景福。況今法宮之初成。諸侯將相咸𪚥。動歡聲於大庭。溢和氣之藹藹。借東海之下籌。以千歲而爲春。拓萬世之洪基。伸寸草之微誠。皇拜稽首。慈顏是怡。玉觴一擧。其樂也洩洩。玉觴再擧。其樂也融融。于時叔孫通等。與鄒魯諸生。詭而稱曰。王者有至樂。而王天下不與焉。曷爲至樂。以天下養其親也。天以天下與王者易。以天下之養與王者難。故自三五以來。罕有兩得其全。今我上皇。獨膺鴻休。是觴之御也。而天下之至樂至難備焉。且夫治天下者。以孝爲先。堯舜禹湯文武之道。皆推其錫類之仁。彼亡祭之忽焉。亦由父子之無親。今我聖皇。克誠克敬。是觴之進也。而海內之爲父子者定。斯大漢無疆之慶。抑千古上儀之盛。天與上皇眉壽萬年。天與聖皇萬年茲辰。載抃載蹈。敬擧觴以聞。</text>
<title>操南音</title>,<text>伊昔鍾儀之遺禽于晉也。一介孤臣。南國衣冠。三載爲俘。曷月其還。旣擧目而非吾土兮。又何異我之衆咻。對河汾而喑抑兮。望荊巫其悠悠。華元有半夜之逃。豈不懷歸。季孫守西河之館。將欲有爲。何圖軍府之討實兮。儼晉后之親臨。謂稅我之係纍兮。敬承君之玉音。儀乃跪而稱曰。臣本楚產。爲楚下臣。不才不肖。忝我先人。先人分職。猶晉之有師曠焉。小子守鄖。亦猶欒范之有下邑焉。治兵而靖國不如子文。訓衆而撫民不如伯比。汜水之役。授我以孑。張吾三軍。成師以出。値南風之不競。竟非夫而敗績。旣不能竭力而致死。又不能歸國而爲戮。鄭之俘而晉囚。顧何面於大國。幸賜顏而問族。仍命奏以舊業。於是手揮五絃。目送南雲。魂往方城。神飛郢門。繄宮商與角羽。惟正徵爲吾音。賡虞舜之遺響。攄累臣之苦心。遂作而爲南風之歌曰。衡山兮蒼蒼。漢水兮湯湯。思我美人兮。在彼南方。欲往從之兮道路長。又爲拘幽之操曰。鴻雁南賓兮。湘江杳邈。縶我首足兮。不能飛越。晉楚舊好兮。胡不善隣。君王仁明兮。庶宥外臣。曲有闋而情無極。腸欲斷而絃已絶。其爲音也。和以溫凄以切。嗚嗚然若岱馬向北風而長嘶。嚶嚶然如越鳥憶南枝而鳴悲。雖方音之有殊。感人心也卽深。是日群臣見者莫不愀然正襟。晉公曰噫。善哉。技蓋至此乎。哀而不怨。窮而不詘。其解慍之餘曲而激楚之妙音歟。吾聞其琴。得其心焉。其臣有文子者。不言喩而心知。謂楚有人。君盍歸之。遂拜賜而南歸。修兩家之玉帛。夫其出乎心者爲音。象乎音者爲樂。心之感矣。音亦激焉。金石可通。鬼神可動。況於人乎。乃知儀之技。非善於琴也。儀之誠有足以動人者。不倍其本。非至誠乎。不忘其舊。可謂信矣。雖蠻貊而可行。宜伯國之尊敬。雖然知音固難。知心蓋寡。楚有鍾儀。晉有文子。是故鍾儀以禮歸。記于楚之檮杌。文子能知人。晉之乘。南史氏曰。</text>
<title>臨河歎</title>,<text>吾何歸乎。苟用我。其從之。朝發軔於衛都。夕余次乎河之湄。豈無方舟之可渡。羌中道而回遲。嗟國君而虐賢輔兮。余焉用適彼爲。有軒殷之嬋嫣兮。承百世之皇支。惟上天生德于余兮。考命字以象尼。幸斯文不墜於地兮。非余傳之其誰。唉生世之苦晩兮。邈堯舜其吾師。旣不得與文武同時兮。又王風之日靡。托周公以神交兮。夢髣髴其容儀。魯吾父母之邦兮。固不忍乎違離。天用余爲木鐸兮。將遑遑周流以救時。何時君之不吾以兮。余其老于路岐。非爲身而自謀兮。敢舍心而忘茲。或嘲余以纍纍兮。宜僻陋之所疑。聞趙子之足與有爲兮。胡隱忍而懷斯。吾黨小子盍歸乎來兮。庶幾斯道之可施。命余駕而東南兮。忘途路之逶迤。望邯鄲其不遠兮。臨河水之瀰瀰。入其境而問其政兮。長太息以增欷。殺一不辜猶不可兮。矧賢人爲國之蓍龜。刑不上大夫兮。古之制也則宜。彼猖狂而肆虐兮。蹠辛受之所遺。雖忠信無往而不行兮。寧入危而昧幾。發浩歎於洋洋兮。反余車而蹰踟。美哉水之如斯兮。孰余心之能知。爰取譬而示志兮。重告汝以昌辭。水之濺兮石齒齒。齧我足兮吾其危。余將涉乎深流兮。龍入舟兮悔可追。吾道之不行歟。吁嗟乎命之衰。</text>
<title>觀周樂</title>,<text>盍觀夫易之觀乎。仰觀天俯觀地。觀乎人文。觀乎物理。先王以之而設敎。聖人以之而體道。斯觀之時義。罔不孚感兮。遂通天下之故。鬼神且猶明之。而況於聲音乎。而況於禮樂乎。余嘗逖觀于古昔兮。韙季子之觀樂。是豈鍾鼓云哉。審以知之之謂得。夫季子者何如人也。吳君之嗣而天所啓。耕于野而不顧。視千乘如草芥。富有貴爲而不動其心。此豈所謂觀于道之大而得其樂者非耶。慈父於子而死于道。雖常情之隆愛。顧節文之有度。葬之號之而能放乎禮。抑亦所謂觀乎樂之和而得其中也然矣。語其高節則無忝于泰伯。論其明智則孰多乎子臧。尒其闚觀可醜。志在四方。匏瓜有恥。觀國之光。遵泰山以于邁兮。言屆乎魯之疆。周公之廟在焉。文武之樂備焉。吾其從周。非魯何觀。大道之行。與三代之英也。札未逮而有志焉。斯足徵也。請寓目焉。於是展禮容施軒懸。陳先王之器。奏先王之樂。八風歟六律歟。奚其疏越。奚其純繹。厲乎厲蹈乎蹈。孰爲肆夏。孰爲濩韶。時異功殊。各有權經。方分類別。間以柔剛。般紛紛布揮而叢生兮。將於何而觀德。觀之固有術焉。吾豈以吾日哉。矢口而言。鑿鑿中窽。曰彼曰此。有善有不善。至其道德功業。美惡隆替之徵。若燭照龜卜而曾不一失。大夫改觀。工師動色。博哉觀哉。蓋至此乎。嗚呼噫嘻。今有鼓樂於此。使人觀而聽之。鍧鍧竝作。蹌蹌迭興。金石絲竹匏土革木。觀其爲樂之器而已。箾籥干戚羽旄翟簧。知其爲樂之容而已。嘽諧寬裕奮厲滌濫之音。惟是焉聞矣。屈伸俯仰綴兆舒疾之文。亦唯是焉取矣。曠技策而靡記。牙專葉而有遺。眩若海鳥之饗。矇若瞽者之觀。非君子之大觀。其孰能與於此焉。周道旣衰。聖徂賢伏。其崩其壞。不講不作。雖鄒魯之老師宿儒。久莫得而知其制也。而況句吳也蠻國也。夫夫也傖父也。地遠兮千里。焉足以知之。世後兮百載。孰從而聞之。蓋其宇泰定官。知聰寂而感動也通。耳聞之而理會。目遇之而神凝。觀夫聖人之德之備也。故稱其盡善盡美。觀夫雅頌之無邪思也。故識其如天如地。記曰樂觀其深。其庶幾矣乎。非特此也。觀於人者又有大焉。其之齊之鄭之衛之晉而評論列卿者。其諸異乎人之觀。古所謂多聞多能者。亶其然乎。是故仲尼書諸經言吳公子來聘。榖梁氏爲之傳曰吳夷也而中國之。又曰其稱公子。亦美之也。以余觀於季子。如其賢如其智。</text>
<title>遼人勑邊吏</title>,<text>忘不云乎。大文也三曾。大武也二曾。觀戰者于廟。觀國者于卿。肆虎豹之所以衛藜藿兮。而樽俎卽折衝之地。況天下之安與危兮。其惟相乎注意。國有人焉敵懼。吾於宋室見矣。大老東歸。威名西被。外夷自勑。一夔足矣。想其天故生爲社稷。德充符歸衆美。田夫野老皆曰司馬氏。婦人女子亦皆曰君實。觀所與之大者。茲可以審其德。脚踏實地。非眞儒術乎。學無不通。其宰相器也。小人有所畏。君子有所恃。文錦兮登廟。喬嶽兮鎭物。蓋斯世之一治一亂。不于蓍龜而于公是卜。其未用也。國人病之。其旣用也。又以爲遲。及其慍于群小。釋位而去也。莫不冀其復用。法令如毛。邊鄙多聳。吾家耄遜荒。將如蒼生何。獨樂何心。德音不遐。新天子在上。以我公歸兮。相君至止。黃髮衮衣。都人觀只。拭目加額。於是制下一日。風動四極。九鼎增重。三台改色。掊克之在位者旣皆黜而斥矣。疵政之痡民者亦將次第革之。朝廷爲之振肅。國勢安於盤石。內治已嚴。何憂乎外侮。以此民戰則莫余敢禦。于時遼之君臣聞之。褫其魄奪其氣。芒然而思。矍然而計曰。意者中國有聖人乎。惟聖知人。況用賢乎。用賢無敵。況爲相乎。相之賢否。國以興喪。前之相者呫呫耳。冠固何當。今之相也堂堂乎。吾聞其名。圖任舊人。宋其興乎。天方授柄。夫誰與爭。其將遵藝祖之憲而布其德政。則普天率土。莫非其地。又將用熊羆之士而臨之以武。則全遼一方。豈爲我有。苟存爲幸。苟安爲智。嗟爾渠帥及爾卒士。守爾分界。潛爾鋒鋩。爾不聞乎。厥有前轍。子罕說民。晉覘其不可伐。季梁猶在。隨未可以克。江左有管夷吾。符秦加兵而其亡忽焉。澶淵用寇丞相。我之隻輪幾不返矣。我其敢妄動。聊以固吾圉。終公之世。函夏以寧。隱若敵國。賢於長城。允矣公之威之德。行乎中國而達乎夷狄。異哉夷狄有君。亦知夫怛威而赧德。其化也速於置郵。其服也不以兵戈。雖古名相。何以加諸。能爲之不可勝。能使之不敢圖。雖微遼也。孰能違乎。嗚呼噫嘻。國之重任。莫先乎良弼。弼苟良矣。何彊而不絀。君子之治。所貴乎至德。德苟至矣。雖頑而必格。公孫見比於發蒙。焉用彼哉。千秋取譏於匈奴。亦足恥也。齊臣有檀子者。趙不漁於河水。魯以孔聖爲司寇。桓盡反其侵地。是知公之生平所爲對人可言者。誠之孚若。公之旋乾轉坤爲己之任者。義之精確。唯義動人。惟誠感物。夫豈其苟而已。蓋有學之力焉。所可痛者。使公於元豐之前展布其志。蠻貊率賓而疆土可恢。而況茲小夷乎。時君不終。人或尼之。使公於元祐之後卒其相業。遼酋稽首而邊吏厥角。何但其戒勑已也。降任屬耳。天遽奪之。天乎人乎。吁嗟宋之不祿。俯仰天地。慷慨古今。訏謨者誰。民具爾瞻。我心之憂。蹙蹙靡依。古人可作。吾誰與歸。</text>
<title>衡岳開雲</title>,<text>余登岣嶁之山。其上蓋有廟云。巋乎高哉。堁埵之遠。儼其神乎。祝融之鎭。血馬以祭。禹奚齋焉。賦詩以颺。姚遇何人。凝思乎朱陵之臺。延望乎紫蓋之巓。忽有羽衣之客。乘雲氣而下。告余曰此太虛之寶洞而赤帝之珍館也。子亦睹夫古今之籍而知地靈之所以著顯歟。逖念陳迹。浮雲萬變。陟茲者何限。知名者蓋鮮。往者一韓。步我山扃。其禱也久。雖默以誠。使林巒爲之開顏。今雲師爲之斂容。夫其人也生有自來。騎龍遊白雲之鄕。氣有所稟。自天降維岳之精。抉雲漢之章則動昭回之光。參天地之化。故重山斗之名。師表一代。力回狂瀾。仰止景行。岳峙朝端。旣不遇風雲之際會。又何世路之險巇。犯人主之怒而盡言不諱。非如壁立千仞而不可以移者耶。濟天下之溺而能闢異端。有若披雲霧而覩靑天焉。惟道不容。柰何乎人。惟誠無僞。所能者天。故其雪擁藍關。有神明之衛護。風波洞庭。亦江靈之鉥導。間關萬狀。邈矣八千里道。攀躋九折。危哉七千丈高。必契誠於幽昧。履重險而忘勞。何秋雨之淋漓。違壯觀之夙心。膚寸方興。二儀積陰。觸石蘢蓯。千峯冥蒙。陟降信宿。于廟之宮。神監孔昭。有感斯通。於是吾山之靈。乃收其氣入無形。聚者散晦者明。遊氛始褰。皦日炯晃。攢巒露形。列壑呈狀。爲其道之正直。無隱乎巖巖之面目。爲其志之窮愁。用示夫軒豁之氣色。山林歟皐壤歟。天下可小。世事都忘。比古其最。餉之孔侈。此豈非韓子之誠。能格我山靈。山靈之權。開闔此陰陽。突兀者如彼而俯察微誠。無心者如此而若有機緘。故韓子稱以專雄。而吾所謂著顯者也。余遂聽然而笑曰。子言則然矣。山靈則神矣。山之爲山。孰使之然。厥初其結。必有主宰者焉。吾恐韓子之開雲。山不得以專其權也。蓋韓子者。天故生之而授以浩然之氣。斯氣之爲河岳爲鬼神。與人相感通者。此其理也。況心之于上下于幽明。至誠無不動者。亦其常耳。中孚及豚魚。能服海鰐之頑。平生仗忠信。豈賴湘君之神。是知潮州之謫也。雖不能廻人之惑。君子之禱也。自有其不回之德。人不可必。惟天可必。有所閉而有所開。尤足以見蒼蒼之意也。今客指山之雲而曰山之神也可乎。客曰苟如子之言則不在雲不在山而宜歸之於天也。言訖飛去。山耶雲耶。</text>
<title>輯檻</title>,<text>或覽元延之紀者問于余曰。自古世主厭聞讜言。受固未易。容之亦難。或用斧鉞。矧又旌之。試觀輯檻之有命。若漢成帝者。可謂英明之君非耶。余曰唯唯否否。春秋曰郭公此吾夫子之所以譏其亡。魯宣命藏罟。不如置里革之不忘。嘗試言之。夫成帝之有天下也。天下但知有王氏。不知有帝。帝安得爲君。谷永孔光之輩皆爲其人。帝安得有臣。謫見晝霧。朝無國空。龍淵倒持。狐裘蒙茸。其所親愛而僻焉。亦惟不死之賊。帝曰予師。天警予以薄蝕。師曰勿疑。彼蒼蒼何足懼哉。天誅若加。擢髮難數。誰無腹非口皆杜。孰不以目莫之指。迺有一介之臣。小縣之吏。排閶闔歷軒陛。進及霤納自牖。奏事殿上。曰我陛下。陛下有尙方之劍。臣願借此。所以斬馬者不于馬。夫犬馬猶知其主。有人而不𪚥者。背吾君而黨權奸。罪罔赦。古有指鹿而爲馬。莫敢言其非馬。今之漸其秦續耳。禹爲首。斷其一厲其百。斬萬段肉足食。群臣左右見者。莫不洒然變色。天子之威。非特雷霆也。而又摧而折之。帝馮怒。臣願盡言。帝命下。臣有所攀。臣有頭。寧與檻俱折。頭可折。氣不可以奪。黼座爲之不安。欄楯於焉有缺。御史將之恐後。將軍辭而免諸。帝於是。始而迷中而疑。如其悟焉。如其釋然。及其改檻之請。尤有感發之端。謂之勿易。必有以易其慮者。謂之旌直。亦乃嘉其直也。嗚呼。檻未折矣。心有所蔽。檻旣輯矣。常目在之。苟知其邪。胡不斥而罪之。苟見其直。固宜擧而措之。雖檻之補。何補其闕遺。雖檻之近。正直者遠矣。以帝之政觀之。足知其不足與有爲矣。劉向洪範之傳非不切矣。乃曰吾將思之。梅福砥石之說。亦云當矣。竟罔聞罔知。況雲之折充宗斥石顯詆玄成之保位者。以諤諤著素矣。親不如戚里。愛不如師傅。居下訕上。而處人骨肉之間。其不見誅幸耳。誠使帝與如向如福如雲者。謀謨於殿中。則誰其有折者。而無所事於輯也。不然而譖諂詐佞之臣。狐鼠於檻上。則雖輯其折。而抑何益於國也。惜乎。帝之所居者祖宗之位。帝之所御者祖宗之殿。當扆而容儀但修。臨軒而優游不斷。漢業於斯衰矣。國柄於斯移矣。區區輯檻。只爲殷鑑。詩史有之。曰千載少似朱雲人。至今折檻空嶙峋。蓋君子之重有慨者。爲其有臣而無君云。</text>
<title>僞遊雲夢</title>,<text>巡狩。古之制也。五載一于諸侯。一遊豫而爲度。上下交以中孚。至于南則如禮。漢祖何以假爲。匹夫力而拘原。孺子謀之出奇。繄馬上之天下。賴一時之三傑。刱業基於追亡。厚恩結於推食。信國士之無雙。有羽翼於欲東。吾不如乎將兵。敵何有於戰攻。擒龍且於一役。馘成安之大功。行言多於相背。疑信萌於躡足。許丈夫以眞王。示大度之豁達。期固陵而後至。奪全齊之初定。爲其次於項亡。羞與伍乎噲等。顧飛鳥之已盡。持此身而安歸。分茅土而胙勳。指帶礪以爲期。宸心忌於益辦。兵力精於雄藩。千乘儀於下國。一書驚於上聞。彼諸將之易言。幾豎子之敗事。有運籌於帷幄。不以力而以智。惟塗山與稽山。卽省方之故常。以好出而行計。庶可欺乎其方。遵七澤之夷塗。臨三閭之舊疆。天子詔曰來。王有不至者則斮。齊魏燕趙陳韓。五玉一死三帛。孰敢違乎王度。各操其誠以來。況西界之接壤。安得晏然乎哉。勇智不及爲謀。虎兕在於穽阬。一力士而可制。短索多於千兵。濺冤血於鍾離。懾一體之黥彭。微平仲之長算。又一羽於故楚。善弄假而爲眞。曾施妙於惡草。噫。乃公之天授。屈群策而用中。能將將而任數。駕當世之英雄。奪印符於中夜。徒外貌之深親。襲壁壘於下邳。悟推誠之非眞。雖得國之由汝。可無憂於屈強。旣收功於韓盧。顧何惜乎就烹。雜伯道而御物。特功臣之太薄。吾聞昔之聖王。服人不以詐力。</text>
<title>歲寒知松柏 課作</title>,<text>吾觀夫天地之間。植物衆兮。惟松與柏。獨也正兮。方春夏時。孰非盛兮。歲寒然後。知其勁兮。蓋陰陽者。役物之主。造化者。生物之宰。生物故一消一息。役物故有榮有悴。凡物之類。咸囿於斯。惟人最靈。亦莫之違。爾之生也。乃能自逃於陰陽造化之範圍。寒暑不爲奪。終始不爲移。樸兮其性質。確兮其操持。此豈古人所謂特立獨行而不顧者非耶。雖然余所悲者。世皆知爾於旣寒之後兮。而未有知夫未寒之前。苟有前知兮。吾與爾同棄於溝壑而甘心焉。</text>
<title>百姓乂安是甲兵 律賦○百姓乂安是朕甲兵爲𪚥</title>,<text>羲易著弧夫之威。戴記載兵革之籍。杶幹栝柏之用。不廢古今。犀兕筋角之材。其屬三百。然不得已而用者。聖人惟知其本。則能爲民辟。苟推心於黎庶。莫與爭鋒。非不足於利堅。曾未一姓。肄貞觀之徽言。樹皇唐之基命。仁義以爲干櫓。自底太平。子弟之於父兄。共衛四境。想其秉黃鉞而弔民。御紫極而煕載。神功七德之舞。一怒以安。斗米三錢之豐。萬邦作乂。政敎皆已得宜。億兆莫不願戴。放牛于野則域內致農桑之盛。却馬以糞而天下有盤石之安。顀戎器未可以闕。而典司無敢不完。武庫之雪練霜鋩。遠過隋世。王府之和弓垂矢。克備周官。相臣有辭。天子曰否。朕有制亂之道。要知所先。古者圖治之方。不在于是。使斯民不遂其生。卽有兵莫爲之死。服說文止戈之義。思撫元元。覽兵志不戢之言。恒懷凜凜。矧未遠夫前車。每不安乎丙枕。勝國之祀不血。寔由恃彊。諸公之賢盡心。庶幾匡朕。是知制挺之說非虛。畏嵒之訓足法。內修外攘。未有盛於茲辰。武烈文謨。宜載美於令甲。惟其本固而邦寧。所以政成而化洽。嗚呼。如視赤子。察眉蒼生。雖矢石之當前。袒禓可赴。比君王而洒恥。身命皆輕。小臣拜稽告元首。百姓乂安是甲兵。</text>
<title>力學足以破愚</title>,<text>僕本愚人。顓蒙無識。思而茅塞。行而擿埴。豈天之賦。於余乎嗇。何人之知。而我獨癡。矍然反顧。竊自憤悱。惕焉千慮。爰得我師。曰相彼鳥矣。旣數乃飛。維彼棊矣。非習莫布。學稼而稼。學圃而圃。欲祛其愚。何莫學夫。求諸古訓。聞之先覺。曰學以破愚。學乃有獲。學之謂何。復吾之初。愚兮非不足。智兮非有餘。胡然而聖。克念厥常。嗟茲愚者。暴棄自狂。學亦多方。在乎審擇。異端爲愚。迷塗斯惑。旣審擇焉。又在勉彊。夫耕而弗力。報以鹵莽。擧不用力。一羽亦重。惡乎着力。知好行勇。舍愚就智。惟力是視。孔子曰時習。曾子曰日省。況在愚夫。寸陰宜競。于斯用力。必有一得。力行旣久。豁然啓發。且夫明有所蔽。神不來舍。物有所窒。頑不可破。詩書摧陷。禮樂廓淸。一朝戰勝。百邪退聽。疾風之起。陰雲解駮。迅雷之作。天門倏闢。其寐兮若寤。其醉兮若醒。渙兮若春氷之釋。朗兮若日月之明。愚誠不佞。願學未能。力誨後學。請質先生。</text>
<title>心統性情</title>,<text>爲宇一介兮。還觀吾身。百骸九竅兮。賅而存焉。寂然而靜兮。孰使不動。感焉而通兮。孰爲之用。吾不知主張者誰兮。方寸中乃有眞君。惟君爲統兮。惟德莫尊。就腔子裏兮。嘗試論之。天地吾體兮。五行吾稟。藐爾中處兮。虛靈一點。卽位於丹臺兮。受命於元宰。全付子萬化兮。罔有外有內。皆吾臣妾兮。惟吾之使然。所以使之有道兮。無統亂矣。統之伊何。帥在師中。惟精惟一。不南不東。其未發而具四者養之以正。其已發而爲七者約之無蕩。凡吾所統。淸明如神。繄自赤子。至于大人。莫不中節。莫不從令。若網在綱。如裘挈領。放之可以彌六合。卷之不能盈一寸。斯其爲一身之主。斯其爲萬事之本。噫。往古來今。孰無此心。迺亡其統。不違獸禽。心固爲統。統心者何。直內是本。盍反自家。</text>
