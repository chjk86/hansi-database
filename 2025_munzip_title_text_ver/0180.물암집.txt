<title>自警</title>,<text>處世宜愚拙。持身合簡廉。本分天應定。何曾有損添。</text>
<title>渡迷潭畔。次李叔慶尙吉韻。</title>,<text>一橈擊素波。湖上多風雨。落日過蒼山。兩崖黃葉樹。</text>
<title>見汀路有牛任柴獨歸</title>,<text>落日人何處。載柴牛獨還。平生老此地。路熟不須牽。</text>
<title>苦搖潭</title>,<text>霜朝踏亂石。移足碎寒玉。波淺纜太遲。撐舟猶下曲。</text>
<title>李逢原 安道， 許功彦 筬， 李惕若同飮</title>,<text>人心朝暮變。世事儘多端。只解傾罇好。那知外面難。</text>
<title>輓郭靖爾內兄</title>,<text>金聲而玉質。慟矣已泉臺。凄凉一片月。盡夜照餘哀。</text>
<title>次金施普 澤龍 韻。招金公濟 蓋國。</title>,<text>江頭待故人。蒼茫山日夕。何處最相思。蕭蕭風脫木。</text>
<title>讀心經</title>,<text>掩卷雖茫然。開卷卽惕然。但能常惕惕。庶可學聖賢。</text>
<title>讀儒先錄有感</title>,<text>爲學終何用。徒招世禍奇。空言留紙上。千載使人悲。</text>
<title>金雪月堂 富倫 丈還朝敍別</title>,<text>世事浮雲變。悠悠白日忙。空令志士髮。半夜數莖蒼。</text>
<title>和留金秀才 大貞</title>,<text>讀書非在讀。收功只在心。煩君無浪讀。句句仔細尋。</text>
<title>和留洪秀才 文海</title>,<text>憐君有醇質。萬事都可做。從令業專精。莫或牽外慕。</text>
<title>次韻尹誠之</title>,<text>半世知音少。秋風臥小園。殷勤成末契。惟子識梅軒。</text>
<title>留贈金生 挺</title>,<text>學字當何用。先要檢此身。從今愼凡百。無使辱吾親。</text>
<title>移竹菊傍</title>,<text>愛竹吾成癖。移栽菊塢邊。秋來霜露重。孤操兩相全。</text>
<title>次韓益夫 重謙， 益之 浚謙， 金汝順 天命 贈別韻</title>,<text>天多秋色遠。江闊渡舟遲。回首終南下。悠悠我所思。</text>
<title>悼後凋堂金彦遇 富弼 丈</title>,<text>天欲喪斯文。君子日已逝。畢竟盡成塵。誰復救斯世。</text>
<title>悼高峯奇先生 大升</title>,<text>天意今何在。斯文日寡儔。中宵一片月。萬古照寒愁。</text>
<title>夜話金子昂 睟</title>,<text>十年離別恨。一夜共靑燈。世道雖翻覆。交情豈減增。</text>
<title>嘯皐朴先生承任赴朝五載。榮過鄕關。喜幸方深。又忽南駕。沂上春遊。計又入虛。輒敢書懷遠呈。二首</title>,<text>別筵三笑洞。凾丈五更樓。殘燭衰時歎。深杯晩學愁。諄諄指本領。咄咄病支流。千古尋源子。幾人到水頭。</text>
<title>嘯皐朴先生承任赴朝五載。榮過鄕關。喜幸方深。又忽南駕。沂上春遊。計又入虛。輒敢書懷遠呈。二首 其二</title>,<text>卿月昇金掌。問酬隔幾年。新愁仍舊恨。迎席又離筵。曠野迷春樹。孤城入暮煙。明朝一回首。南國道里千。</text>
<title>送李逢原赴松都</title>,<text>草草祠官去。蕭然一野翁。山河眞主宅。香火聖靈宮。白日臨庭樹。晴池受午風。琴書齋室靜。得趣定無窮。</text>
<title>次權定甫 宇 韻</title>,<text>孤燈照靑眼。秋髮不盈簪。一笑三杯酒。千重十載心。共愁歸路遠。同患溯流深。獨抱遺經去。茫茫何處尋。</text>
<title>奉送嘯皐先生赴昌原</title>,<text>聖主多寬假。刳肝礪鐵腸。三旬新雨露。千里苦風霜。不用傷頭白。無從問上蒼。茫茫何足究。宣化及遐方。</text>
<title>板贈金希玉 玏 護送</title>,<text>客裏蕭蕭雨。偏添送遠情。奇遊窮勝跡。絶地播香名。且奉龍樓命。還爲鶴髮榮。今君其去矣。男子不虛生。</text>
<title>早朝聽蟬</title>,<text>倦客初回夢。孤蟬遠樹鳴。軟喉滋宿露。淸頰活新聲。欲斷翻能引。微煩又漸輕。夕陽風歇後。餘韻更多情。</text>
<title>贈黃强仲 孝健</title>,<text>新知如舊識。傾肺許平生。一筆千章詠。孤舟幾日程。江風吹雨暮。汀月透煙晴。別路西南永。明朝送客情。</text>
<title>楮子島</title>,<text>客行貪利涉。歸纜月中牽。島絶無多地。湖平不見邊。顚風回極浦。驚浪拍長天。暫醉江村酒。靑楓生曉煙。</text>
<title>廣津夜汎</title>,<text>客心爭日月。薄暮不維舟。晩浦輕風急。平湖疊浪稠。星繁知入夜。露白覺深秋。暗中經勝地。幾處有名樓。</text>
<title>萬曆五年六月八日。正字金希玉，上舍金公濟，延城李孝誾 希閔， 宣城金繼叔 胤安， 延城李孝彦 孝閔， 同遊松鶴寺洗心臺。</title>,<text>聽說巖臺勝。詩笻拂露梢。地高家隔世。松老鶴留巢。隱映千峯合。蒼茫衆樹交。遲回山欲暝。疏雨滿林苞。</text>
<title>述懷。呈嘯皐先生。</title>,<text>旅遊春欲暮。春恨倍悲秋。芳草迷歸思。飛花撩別愁。學難醫伎倆。文恐類俳優。百歲深憂在。非關憫弊裘。</text>
<title>三百菴暮登</title>,<text>寂寞春山裏。西臺獨豁如。兩峯花影重。孤寺磬聲疏。壞道新生草。晴池舊養魚。老僧能指點。薄暮與躊躇。</text>
<title>古城</title>,<text>山上千年堞。三春草木長。當時謾勞苦。此日笑蒼黃。自可居深殿。何爲困一方。今逢統合際。荒廢帶斜陽。</text>
<title>暮簷獨立</title>,<text>倚柱日將暮。前山雨歇時。寒煙生小店。苦竹蔽疏籬。暗水渾藏面。層巒半露眉。歲闌愁正絶。吟久不成詩。</text>
<title>別李遷善</title>,<text>百年新契密。一日歸袂分。月艇聞湖鴈。晴牕看嶺雲。興來時踏石。日永且論文。回首同遊勝。他時幾憶君。</text>
<title>次宋德久 福基 丈韻。呈閔伯嚮 應祺。</title>,<text>歲暮偏傷別。山川積雪緘。暗牕驚履響。寒雨濕征衫。入夜孤燈火。聯牀萬古談。萍逢人世事。明日又東南。</text>
<title>次韻。留別內弟郭靖叔。</title>,<text>落葉下蕭蕭。江城秋欲老。單衣五更霜。匹馬千山道。共與問鄕情。那堪語離抱。相將弟與兄。但道眠食好。</text>
<title>留贈尹誠之</title>,<text>世人愛粉脂。我獨憐質素。世人愛文繡。我卽憐麤布。智者人所愛。愚者吾所取。便侫人所愛。沈默吾所厚。此來幸識君。憐君多美質。珍重紙上語。相與勤磋切。殷勤腔裏思。共對煩晤言。所期不在小。學海連道源。粉質旣有基。繪事當加功。提撕無已時。振拔待秋風。昭昭諸格言。服膺宜勿失。白首契已深。靑松照白日。</text>
<title>天登曉發</title>,<text>夜宿天登村。蕭條數蔀屋。微茫漢水涯。縹緲終南麓。雲外家鄕遙。燈邊形影獨。曉雞催出門。落月滿湖曲。</text>
<title>和留南秀才 峻巖</title>,<text>愛爾有美質。喜爾修先業。作句必驚人。神思何燁燁。文章非急務。且勸思爲儒。儒家所重者。孝悌而已乎。須知一卷冊。實是發軔初。殷勤竭死力。早晩無負吾。</text>
<title>和權秀才 坦然</title>,<text>沈默心方定。嘯皐曾授吾。今日欲贈君。君能愛得無。愛而繹而改。方爲君子儒。</text>
<title>畫遷月中</title>,<text>明月照澄潭。千層倒絶壁。壁上之秋容。潭心都歷歷。葉疏霜後風。花小巖間菊。吟詩不可摹。淸思徒盈掬。</text>
<title>和留裵秀才 得仁</title>,<text>讀書心不到。雖讀終無功。皮膚尙難得。源本那能窮。珍重裵秀才。固守莫西東。</text>
<title>讀書有感</title>,<text>爲學須從格致求。若要除是卽無頭。幾層長路當前面。驅卻征車且莫休。</text>
<title>觀書有感</title>,<text>尋源十載愧迷津。只見皮毛不見眞。欲覺未能長在夢。幾時當作向陽人。</text>
<title>苦暑。喜驟雨過。</title>,<text>洞壑無風草樹深。蒸雲不動欲流金。晩來涷雨南山下。應爲詩慵滌槁襟。</text>
<title>聽泰山守華叔 棣 琴</title>,<text>瑤琴橫抱坐黃昏。山水泠然指下分。早晩倘容傳妙訣。可能間管杜稜雲。</text>
<title>上退溪先生</title>,<text>顔氏曾云鑽彌堅。公孫亦曰若登天。當年此語方知得。卻步圖前理豈然。</text>
<title>韓益之亭</title>,<text>數椽精舍鎖松陰。苔壁蒼蒼野草深。坐久渾忘朝市近。卻疑萍跡返山林。</text>
<title>旅懷示任卓爾 屹</title>,<text>三秋歸思逐孤雲。衰草寒蛩不可聞。旅館蕭然頭欲白。夕陽罇酒又逢君。</text>
<title>夜話韓子受 百謙 家。憶益之。</title>,<text>留連二夜話心知。坐到銅壺漏盡時。不堪疏雨消魂處。共向天西說益之。</text>
<title>華叔家醉書</title>,<text>秋雨滿林紅葉濕。午風生戶翠帷寒。三杯已忘人間事。更有瑤琴一曲彈。</text>
<title>訪朴大濟 濟</title>,<text>斜陽一策訪幽居。小洞秋深樹影疏。紅葉滿山罇有酒。不知人世事何如。</text>
<title>贈別菊菴 菊菴方治大學。故以大學之說及之。</title>,<text>明德新民止至善。致知格物最初頭。勿參勿貳方能得。莫遣工程一息休。</text>
<title>過東湖。因憶去秋陪高峯奇先生遊。已成陳跡。感成一絶。</title>,<text>陪遊凾丈憶前秋。鳴櫓重來不耐愁。勝事一空終莫又。江波依舊自悠悠。</text>
<title>縣灘上臨水有感</title>,<text>擊楫經旬泝漢流。寒波日夜去悠悠。唯應萬斛源頭活。直到滄溟也不休。</text>
<title>嶺底山水</title>,<text>磵石林泉到底佳。結菴相對正堪居。愧余十載乖初計。無面年年駐過車。</text>
<title>巖居有松石。仍築小臺。名以對松亭。二首</title>,<text>風霜晩計託孤松。爲築新臺闢蘚封。一徑初分花石裏。從今磨了幾詩笻。</text>
<title>巖居有松石。仍築小臺。名以對松亭。二首 其二</title>,<text>新築孤亭雅賞深。登臨朝暮寫秋心。江天寂歷收寒雨。霞彩遙從落雁沈。</text>
<title>對松亭晩眺</title>,<text>高巖松檜翠相交。早暮登臨瞰遠郊。沙水迢迢蘆帶冷。滿汀鴻鴈自相呼。</text>
<title>秋吟</title>,<text>園林蕭瑟亂秋聲。旅舍偏驚遠客情。一壑自饒終歲樂。年年何事漢陽城。</text>
<title>長安過鴈</title>,<text>鴈帶春雲向塞河。聯行分點整還斜。江城日暮離魂斷。此地須渠閉口過。</text>
<title>凝石寺。敬次嘯皐先生韻。</title>,<text>末路人心有晦明。風波處處小舠傾。不緣竹牖晴朝啓。誰信超然脫俗情。</text>
<title>元日有感</title>,<text>百歲三分過其一。中間事業有何成。晦齋五箴今方悟。須向心肝寫作銘。</text>
<title>春帖</title>,<text>家家門外新春帖。多是新年祝富榮。吾祝獨乖人所祝。願無憂病礙工程。</text>
<title>溪上。謁先生几筵。退宿隴雲精舍。</title>,<text>久立庭除門不啓。寒溪嗚咽助人悲。無情歲月成今古。懷自悽然涕自垂。</text>
<title>留別申丈 之友</title>,<text>孤罇惜別對秋風。颯颯園頭響晩楓。一渡南江關嶺隔。那堪迢遰憶仙翁。</text>
<title>送許美叔 篈 謫甲山</title>,<text>胡虜長驅百萬兵。沙場枯骨久崢嶸。十年帷幄無奇策。盡出書生戌塞城。</text>
<title>輓柳正字 宗介</title>,<text>張弮都是膽崢嶸。風雨鴻毛一劎輕。壯氣不隨忠魄葬。石峯千仞怒濤鳴。</text>
<title>天淵臺有感</title>,<text>山中十載事全非。臺上稚松已拱圍。無復此生陪杖屨。寒江嗚咽助沾衣。</text>
<title>洛江聯句</title>,<text>此江何日發淸凉。應過陶山雲影臺。惆悵臺中十年事。悠悠同汝不重回。</text>
<title>待林上舍</title>,<text>聽說高軒今日過。朝陽立望到西斜。渡頭芳草垂楊路。多少行人盡是他。</text>
<title>感秋。寄金達遠 垓。</title>,<text>悲秋非是惜年芳。白髮惟憂道路長。萬里欲行須萬里。豈宜扶竹且徊徨。</text>
<title>達遠戒作詩。戲答。</title>,<text>煩君戒我學敲推。持戒從今竊自期。隻影秋蟲風雨夜。愁吟不覺又成詩。</text>
<title>金希聖 大賢， 金公濟，張山甫 汝𡸜 金文昌 鳴盛， 權景寬 弘啓 會晤。</title>,<text>長天寥落夕陽斜。野外寒沙碧草遮。曲盡壺乾人欲散。晩汀疏葦水風多。</text>
<title>希玉同行至沙上分路</title>,<text>日落秋郊暮靄沈。平沙聯騎踏層陰。蒼崖渡口臨歧路。水月多情照兩襟。</text>
<title>秋吟。寄誠之，達遠。</title>,<text>浦邊殘照入疏楊。風晩寒沙荻葉黃。尺帛不來雲水闊。煙汀孤鴈怨聲長。</text>
<title>九日攜公濟。訪槐陰卽事。</title>,<text>苦竹叢邊忽解攜。曲欄花月儘依依。吟笻獨出松門路。折得寒枝滿袖歸。</text>
<title>讀心經</title>,<text>明牕端坐整冠襟。對越遺經曾一心。盡日沈潛忘出戶。不知山雪滿幽林。</text>
<title>次權章仲 好文 壁上韻</title>,<text>日月無情不少留。剛風又是歲云遒。獨搔蓬鬢悲途遠。忠告誰能爲我謀。</text>
<title>寄達遠</title>,<text>肉走人間烏鬼忙。颯然庭樹夜生凉。十年狂算成何事。坐得朝來雙鬢蒼。</text>
<title>有考證事。夜檢儀禮。</title>,<text>自檢遺經忘夜遒。五更焚盡一釭油。電過幾卷遺精髓。愧作尋常數墨流。</text>
<title>金希玉，朴居中 欐， 金希聖過杜稜</title>,<text>野花爭發草芊芊。洞裏相尋豈偶然。卻恨沙頭分手急。獨吟殘月過長川。</text>
<title>過集勝亭</title>,<text>往事悠悠已綠苔。古亭無主燕知回。夕陽行客偏惆悵。寂寞巖花自在開。</text>
<title>友于堂春帖</title>,<text>常棣交華映北堂。春深庭戶樂無疆。餘間共對書帷下。細把殘經討義方。</text>
<title>溪上過先生舊宅</title>,<text>東風溪上涕沾衣。寥落庭梅帶夕暉。最是難堪惆悵處。壞垣依舊掩柴扉。</text>
<title>巖棲軒述懷</title>,<text>梅枝憔悴竹枝疏。凾丈沈塵講座虛。謦欬餘音聆不得。晩堦揮淚久躊躇。</text>
<title>種竹</title>,<text>世人愛竹種成林。不爲漁竿爲碧陰。癡者相憐殊異此。百年看取歲寒心。</text>
<title>笋</title>,<text>五更佳雨濕溪庭。犢角森然滿地生。勤戒園丁加護惜。高標要看雪中靑。</text>
<title>伊山雪中。與卓爾話別。</title>,<text>草草行裝易一編。窮陰暮雪政堪憐。斷橋肩聳非詩興。妙思應通先後天。</text>
<title>夜過尹誠之</title>,<text>靑山隱隱水迢迢。未到君家日已宵。聞說溪西開小逕。暗中何處認殘橋。</text>
<title>題做人錄</title>,<text>十年持戒未全剛。觸事多違悔自長。裒取格言鐫入骨。從今倘免一生狂。</text>
<title>重興寺曉起</title>,<text>蓮社迢迢隱翠空。蕭蕭落葉五更風。山僧事業知多少。萬壑寒雲月一峯。</text>
<title>碧霞洞閣筆</title>,<text>詩到無詩始是奇。不書姓字沒人知。碧霞洞裏千峯月。摠是王孫醉後詩。</text>
<title>贈別朴大濟</title>,<text>活水塘邊淨友軒。半牀黃卷繚香煙。好風晴月逍遙詠。倘見南鴻莫靳傳。</text>
<title>李棐彦 國弼， 奇伯魯 孝曾 會晤李逢原寓所。</title>,<text>六七年來萬事非。卽今吾輩更何依。小罇孤燭相逢處。各自澘然濕草衣。</text>
<title>次逢原韻。送金止叔圻覲關西。</title>,<text>深秋物色滿寒城。旅寄那堪又送行。小話仍添千古恨。殘杯偏惹暮年情。荒凉故國愁陳跡。迢遰脩途趣曉征。想得黃堂溫凊外。秖應梅榻靜看經。</text>
<title>途中吟</title>,<text>十年羸馬東西客。吟過湖山第一區。月照郡樓殘燭盡。人歸旅館曉雞呼。波聲環抱蒼崖轉。行色遙從鳥道紆。葉下亂峯秋欲老。岸林疏處野禽孤。</text>
<title>送韓惕然宰泰川 幷序</title>,<text>六年解手非深恨。百里分憂倍遠情。早驗渠才有根柢。必知新化號神明。兼他四善惟爲孝。養以專城未是榮。會得龔黃猶俗吏。簿書絃誦自殊程。</text>
<title>許功彦印惠心經。謝以一律。</title>,<text>註輯于程經纂眞。一編都是說爲人。感君今日相貽意。愧我平生自棄身。須待寸膠能止濁。倘容査滓豈求仁。要知此學非高遠。只在忠君與孝親。</text>
<title>李宏仲 德弘 被縻西赴。過杜稜。苦徵送行。强副。</title>,<text>空溪孤月碧蘿垂。白屋無人掛草衣。溫石入羅都士怨。鼓鐘繁眼海禽悲。一天秋雨雲常黑。萬木寒鴉鶴自飛。嶺路嶔巇潦後甚。愼驅羸馬且遲遲。</text>
<title>江樓曉望</title>,<text>風入江樓曉夢驚。臥看秋水與天平。無邊舸艦迷寒渡。不盡行人過古城。萬縷朝煙遙浦白。三竿初日遠沙明。山川糾繞家千里。南望悠悠旅泊情。</text>
<title>呈靑城山人</title>,<text>靑城山下有高人。我其慕之追幽蹤。霞邊孤鳳坐深竹。雲中寡鶴棲高松。風雨牀頭對今夜。竹戶梅榻疏燈紅。一笑無語澹相視。蕭然坐覺塵慮空。經書數卷琴一張。高人契活要長終。幽居恐入畫圖傳。捷逕不與終南同。屋後靑山屋下江。高長可齊嚴陵風。世紛都歸爐火雪。妙道自在忘言中。我企高人邈難及。盤桓折得巖桂叢。</text>
<title>恨賦江文通有恨賦。李太白擬之。其所恨。皆非丈夫所可恨。故特擧數聖賢之事而恨之。</title>,<text>撫一架之經史。扣胸中之新恨。異文通之所賦。豈太白之所怨。惟前脩之不遇。寔後人之深悲。當周道之欲墜。有天縱之聖師。轍海內而棲遑。期拯濟乎一時。苟大爲於施設。俗可變於雍熙。嘅庸暗之滔滔。虛歲月於問津。迨搶攘之戰國。挺亞聖之哲人。朝齊梁而暮滕。勤反復於王霸。庶楊墨之大闢。興仁義之美化。痛久陷於功利。竟無補於苦口。猗兩程之勃興。道一揆於前後。極諄復於講筵。擬堯舜其君民。胡喜事之醜夫。亂舊章以變新。一居州其何救。空受侮於打敬。偉晦翁之繼作。任一代之扶正。致忠懇於章奏。冀轉否而爲泰。遭售嫉之罔極。終聽我之邁邁。四十日之朝廷。事大乖於筮遯。噫聖賢之在世。固出治之所本。由一用而一舍。判興亡於邦國。而播棄而仇視。胡人謀之不淑。然有數而有命。亦無奈於時運。已矣天實爲之。又何用夫抳腕。矧當時之一屈。乃大伸於千古。紛相繼而相發。昭治平之大道。開太平於萬世。垂至澤於無窮。佇宇宙而商略。恨少洩於心胸。</text>
<title>退溪先生輓詞</title>,<text>廟堂棟折誰能拄。道學樑摧孰任扶。聾瞽從今開不得。只揮寒涕管嗟吁。</text>
<title>伊山書院奉安後。李君美 㝯 述懷一律書示。敬次。</title>,<text>此身空作百年翁。已矣如今萬事空。公議長留天地後。私哀永結夢魂中。工夫未了將何了。義理要窮儘莫窮。病抵聾冒嗟日痼。臨歧無復辨西東。</text>
<title>逢隴雲舊僧尙熏</title>,<text>溪山寂寞舊蹤微。十載凄凉淚滿衣。對爾今宵談數句。梅庭竹塢摠依依。</text>
<title>杜稜</title>,<text>不到幽居已半春。山中意思一番新。坐來饒得悠然趣。更有虛窻月訪人。</text>
<title>書示竹川子洪子敬 汝栗○壬辰之亂。子敬以集慶殿參奉。陪奉睟容。奔竄林藪。山人惠雄，玉珠終始相護。顚沛不離故云。</title>,<text>孤臣抆淚走崚嶒。一幅龍袍兩箇僧。披槲餌松兼咽雪。三年瘦相似秋蠅。</text>
<title>寄泰山守華叔</title>,<text>暌離千里歲云遒。寥落寒棲寤寐愁。庭樹曉風枯葉響。雪山晴月小溪流。琴詩却憶齋廊晩。杖屨還思洞壑秋。怕有緘情遠相贈。每聞過鴈卽登樓。</text>
