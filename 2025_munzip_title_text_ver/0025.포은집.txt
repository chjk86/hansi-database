<title>三月十九日。過海宿登州公館。郭通事，金押馬船阻風未至。因留待。校正館本。三月上有丙寅二字。</title>,<text>登州望遼野。邈矣天一涯。溟渤限其間。地分夷與華。我來因舟楫。利涉還可誇。昨日海北雪。今朝海南花。夫何氣候異。可驗道路賖。客懷易悽楚。世事喜蹉跎。偕行二三子。相失迷風波。終夜苦憶念。耿耿聞鼓撾。晨登蓬萊閣。浪湧山嵯峨。歸來就孤館。欹枕空吟哦。</text>
<title>蓬萊驛。示韓書狀。名尙質</title>,<text>昨日張帆涉海波。故園回首已天涯。地經遼霫軍容壯。路入登萊景物多。客子未歸逢燕子。杏花纔落又桃花。同來幸有韓生在。每作新詩和我歌。</text>
<title>龍山驛</title>,<text>自愧因王事。往來勤館人。登樓望行色。撾鼓出迎賓。列俎供珍饌。高床設累茵。誰言爲客苦。不及在家貧。</text>
<title>黃山驛路上</title>,<text>麥穗靑靑桑葉稠。沃饒千里接鋤耰。地連北海波聲壯。山擁東秦翠色浮。每寫詩篇爲日課。聊將使節當春遊。此行又是朝天去。明日丹墀拜冕旒。</text>
<title>書諸橋驛壁上</title>,<text>積雪經寒凜。狂濤涉險難。東來今幾日。南去漸無山。官柳綠相倚。野花紅未殘。書生亦榮矣。獻馬向天閑。</text>
<title>萊州海神廟</title>,<text>海神遺廟壓滄茫。天子時修爲降香。自是聖朝崇祀典。王魁往事也荒唐。</text>
<title>膠水縣。別徐敎諭 宣。</title>,<text>萬邦同軌日。聖主右文時。邂逅逢佳士。懽忻似舊知。風儀傾後輩。經術卽吾師。遠大宜相勉。何須惜別離。</text>
<title>客夜在丘西驛</title>,<text>客夜人誰問。沉吟欲二更。詩從枕上得。燈在壁間明。默默思前事。遙遙計去程。俄然睡一覺。僮僕報鷄鳴。</text>
<title>四月初一日。高密縣聞鸎。</title>,<text>日午來過古縣城。綠陰深巷暑風淸。殷勤拂壁題詩句。記取流鸎第一聲。</text>
<title>次韓揔郞鴨綠江詩韻</title>,<text>歸來豈待故人招。擬向南山種豆苗。受命何曾顧家事。觀光又欲覲天朝。華風昔慕衣冠美。土貢今將騄駬驕。盛代政逢收混一。江南海北路非遙。</text>
<title>日照縣</title>,<text>海上孤城草樹荒。最先迎日上扶桑。我來東望仍搔首。波浪遙應接故鄕。</text>
<title>飮酒</title>,<text>客路春風發興狂。每逢佳處卽傾觴。還家莫愧黃金盡。剩得新詩滿錦囊。</text>
<title>宿贛楡縣</title>,<text>縣官無事草生庭。城上不聞刀斗聲。父老賽神來討卦。兒童下學競呼名。柳塘日暖紅鱗戱。麥隴風過翠浪生。惆悵三韓遠遊客。問津還愧耦而耕。</text>
<title>山東途中</title>,<text>飄然乘風涉滄溟。跨馬日日登郵亭。柳條拂地翠蛟舞。桃花滿城紅錦零。客鬚盡向異鄕白。俗眼肯爲吾曹靑。愁來無方不可撥。直須火急呼酒甁。</text>
<title>憶宗誠，宗本兩兒。</title>,<text>百念俱灰滅。關心只兩兒。未離慈母養。已誦古人詩。積善吾何有。揚名汝自期。秪思衰老日。及見長成時。</text>
<title>王坊驛。贈遼東程鎭撫 載。</title>,<text>君居秦城首。垂釣臨洮河。我居秦城尾。濯足滄海波。相去萬餘里。道路豈不賖。方今聖天子。六合爲一家。士類布中外。誰肯卧煙霞。遼東幕中客。俊乂何其多。夫君乃後至。豪氣十倍加。襟度水澄澈。義膽山嵯峨。主將重其才。禮貌異於他。今春朝帝庭。還車自京華。適余奉國命。跋涉齊東過。郵亭試相見。爲之留馬撾。從容接談論。鄙吝旋消磨。又復對燈火。深夜共吟哦。苟非同王化。此會可得耶。靑靑門前柳。起予作離歌。愧無君子贈。臨分爲咨嗟。但願崇令德。盛世莫蹉跎。</text>
<title>上㽵驛。贈高侍郞。名遜志。河南徐州人。</title>,<text>過客何曾識。先生在上㽵。明時懷耿介。列宿缺光芒。借耒耕瓜圃。求錢葺草堂。朝廷用寬典。終不負賢良。</text>
<title>有懷李陶隱，鄭三峯，李遁村三君子。</title>,<text>日長濃綠滿園林。想見陶翁坐獨吟。每遇鄭生留講學。時邀李老共論心。月臨屋角思顔色。風動簾鉤訝足音。後會何時說今夜。明朝驅馬向淮陰。</text>
<title>山東老人</title>,<text>婦去採桑男去耕。籬間炙背喜新晴。鬂毛幾閱經離亂。眠孔猶存見太平。小圃花開親灌漑。比鄰酒熟屢招迎。坐談八十年前事。童稚來聽耳共傾。</text>
<title>諸城驛夜雨</title>,<text>今夜諸城驛。胡爲思舊居。遠遊春盡後。獨卧雨來初。永野田宜稻。烏川食有魚。我能兼二者。但未賦歸歟。</text>
<title>金城驛。懷松京諸友。校正館本。新本。金字上有小字。</title>,<text>夫人美如玉。第宅在松京。爲祿曾同仕。題詩每共評。夢回燈吐艶。更盡鼓添聲。欹枕金城驛。誰知此夜情。</text>
<title>僮陽驛壁畫鷹熊。歌用陳敎諭韻。江陰侯大人敎畫工畫鷹熊。因命沐陽縣學淛江陳悳賦詩。○校正敎諭。館本作敎論。非是。悳。館本作眞。</title>,<text>波濤龍騰凌碧虛。紅旌渡淮風卷舒。人言大將受節鉞。許國不復思全軀。車騎徐驅臨楚岸。雷霆已殷齊東隅。猛士股栗聽指揮。縣尹首縮爭來趍。君不見鳥中有鷹兮。衆鳥翺翔莫能及。又不見獸中有熊兮。百獸懾伏不敢立。將軍本是萬人敵。氣味吾知與之協。撫劒思從沙漠游。撚箭志在陰山獵。僮陽驛中住半月。適見畫工精所業。高堂大壁使之揮筆展其才。郭煕韓幹眞輿臺。維熊昂頭兮鷹奮翼。精神妙處不在矩與䂓。政逢盛代修武備。我亦獻馬過海陲。日長公館綠陰合。閉門看畫仍低佪。盤飛須臾灑毛血。顧眄髣髴生風威。鷹兮熊兮我當効汝於丹靑之外兮。决吾之勇兮起吾衰。又安得壯士如汝二物之神俊者。死生終始莫相違。繫頸匈奴之頑黠。勒銘燕然之崔巍。功成歸來報天子。乞身試向山中回。</text>
<title>韓信墓 在淮安府城西四十里</title>,<text>嗣子孱柔諸將雄。高皇無復念前功。楚王飮恨重泉下。千載知心只晦翁。</text>
<title>漂母塚</title>,<text>漂母高風我所歆。道經遺塚爲傷心。莫言不受王孫報。千古芳名直幾金。</text>
<title>四月十四日。淮陰水驛登舟。是日有雨</title>,<text>經春困鞍馬。今日喜登舟。旣有床褥穩。又無風浪憂。淡烟橫柳驛。細雨濕芳洲。向晚棹歌發。忽生千里愁。</text>
<title>淮陰驛分道。別龎鎭撫。</title>,<text>我行牽畫舸。君去策飛驂。客路初分處。春愁愈不堪。靑山繞淮甸。芳草滿江南。明日維楊驛。還期共夜談。</text>
<title>舟發淮陰。向寶應縣。</title>,<text>百里平湖深丈餘。畫船來往勝吾廬。荷舒綠葉宜包飯。柳長新枝可貫魚。且向客途經險易。因知世事有乘除。卧思故里多佳處。恠底靑山獨負余。</text>
<title>范光湖曉景</title>,<text>早起看曉色。客心還慘悽。湖明波瀲瀲。月落氣凄凄。意適與景會。詩因著字迷。舟人忽相喚。搖棹各東西。</text>
<title>僕在本國。飽聞諸橋薜先生之名。今過是驛。莫夜怱怱。殊失謁見之禮。路上吟成七言唐律。以圖後會云。</title>,<text>名贒出處遠人知。盛德高才我所師。擬向郵亭成邂逅。胡爲世事喜參差。卧看落月思何盡。仰慕淸風悔可追。此去還車無幾日。靑燈更莫負佳期。</text>
<title>夢</title>,<text>世人多夢寐。夢罷旋成空。自是因思慮。何能有感通。殷家得傅說。孔氏見周公。此理人如問。當求至靜中。</text>
<title>高郵湖</title>,<text>南歸日日是遨遊。湖上淸風送葉舟。兩岸菰蒲行不盡。又隨明月宿芳洲。</text>
<title>高郵城</title>,<text>湖光瀲灧繞重城。粉堞崔巍百里明。仰認聖人憂治世。故留精卒誡嚴更。往時豪傑來依險。每逞頑凶此弄兵。畢竟驅民爲湯武。今看菱芡滿池生。</text>
<title>客中自遣</title>,<text>天地容吾輩。光陰負老夫。簪花羞短髮。丸藥養殘軀。風雨歸舟小。江湖客枕孤。終然爲君父。不得念妻孥。</text>
<title>楊州</title>,<text>經過楚地山川。想像隋家宮闕。往時興廢誰嗟。此日繁華可悅。仙花杳杳難尋。官柳依依堪折。晚來偶泊蘭舟。二十四橋明月。</text>
<title>戱贈偕行年少</title>,<text>曾聞杜牧最風流。每向楊州好暗遊。今日周南王化近。行人且莫錯回頭。</text>
<title>眞州</title>,<text>芳草遙連楊子津。浮生再度過儀眞。畫船相送煩郵吏。寶塔來迎似故人。共說郝公囚縶久。誰言鄭老往還頻。今朝喜氣那堪說。望見祥雲繞紫宸。</text>
<title>楊州竹西亭。懷松京諸友。</title>,<text>大王堂壓石流淸。煬帝堤連草色靑。月夜故人松下路。春風孤客竹西亭。遠遊自識爲心苦。臨老欣逢至治馨。寄語諸君莫相憶。梯航來往接東溟。</text>
<title>舟中美人</title>,<text>美人輕漾木蘭舟。背揷花枝照碧流。北楫南檣多少客。一時腸斷忽回頭。</text>
<title>四月十九日渡江。至龍潭驛。二絶</title>,<text>雪落來過鴨綠。花飛始到龍潭。隱約鍾山蒼翠。白頭又踏江南。</text>
<title>四月十九日渡江。至龍潭驛。二絶 其二</title>,<text>地勢中分吳楚。江源上接湘潭。紫綬來趨闕下。靑山却望淮南。</text>
<title>入京</title>,<text>江南形勝地。千古石頭城。綠水環金闕。靑山繞玉京。一人中建極。萬國此朝正。我亦乘査至。宛如天上行。</text>
<title>皇都 四首</title>,<text>皇都穆穆四門開。遠客觀光𪚥壯懷。日暖紫雲低魏闕。春深翠柳夾官街。錦袍公子烏紗帽。蒨袖女兒紅綉鞋。賓館岹嶢近天上。蘭舟不用泊秦淮。</text>
<title>皇都 四首 其二</title>,<text>內人日午忽傳宣。走上龍墀向御筵。聖訓近聞天咫尺。寬恩遠及海東邊。退來不覺流雙涕。感激唯知祝萬年。從此三韓蒙帝力。耕田鑿井揔安眠。</text>
<title>皇都 四首 其三</title>,<text>羞將白髮客春風。鸎囀江南綠映紅。歸馬放牛文治盛。盤龍踞虎帝居雄。柳藏開國功臣宅。花覆朝天道士宮。闕下時時聽宣諭。無緣一上酒樓中。</text>
<title>皇都 四首 其四</title>,<text>尺劒龍飛定四維。一時豪傑爲扶持。山河帶礪徐丞相。天地經綸李太師。駙馬林池春爛熳。國公樓閣月參差。始知盛代功臣後。共享昇平萬世期。</text>
<title>出京</title>,<text>聖恩偏及遠。何以答生成。土薄蠲常貢。天高察下情。陛辭瞻日表。舟卧聽江聲。半夜潮回急。須臾帶我行。</text>
<title>舟次白鷺洲 洲在觀音山下</title>,<text>白鷺洲邊浪接天。鳳凰臺下草如烟。三山二水渾依舊。不見當年李謫仙。</text>
<title>楊子渡。望北固山悼金若齋。洪武癸丑。與先生同登北固山多景樓。</title>,<text>先生豪氣盖南州。憶昔同登多景樓。今日重遊君不見。蜀江何處獨魂遊。</text>
<title>高郵湖舟中</title>,<text>路涉湖中返。相望百里堤。風帆翻背面。水枕易東西。舟走身如寄。山移眼忽迷。明朝過淮上。騎馬向靑齊。</text>
<title>舟中夜興</title>,<text>湖水澄澄鏡面平。舟中宿客不勝淸。悄然半夜微風起。十里菰蒲作雨聲。</text>
<title>南望</title>,<text>匹馬朝辭建業。扁舟暮抵維楊。腸斷不堪南望。空看水遠山長。</text>
<title>題遼東龎鎭撫扇</title>,<text>皎月近人揚素輝。淸風爲子却炎威。提携莫憚遼東遠。當見三軍屬指揮。</text>
<title>端午日戱題</title>,<text>今年端午在郵亭。誰送菖蒲酒一甁。此日不宣沈角黍。自家還是屈原醒。</text>
<title>途中遇雨 五月初六日。王坊驛北鋪。</title>,<text>黑雲才起忽聞雷。白雨時從野外來。似爲行人洗炎熱。又從歸路淨塵埃。水添蒲渚新芽沒。露浥禾畦嫩葉開。馬上微涼飄客袂。吟看霽色亦佳哉。</text>
<title>湖中觀魚 二絶</title>,<text>潛在深淵或躍如。子思何取著于書。但將眼孔分明見。物物眞成潑潑魚。</text>
<title>湖中觀魚 二絶 其二</title>,<text>魚應非我我非魚。物理參差本不齊。一卷莊生濠上論。至今千載使人迷。</text>
<title>諸城縣聞簫</title>,<text>黃梅雨歇嫩凉生。綠樹陰濃暑氣淸。欹枕暫眠風簟上。隔墻時聽鳳簫聲。</text>
<title>路傍柳</title>,<text>我行觸炎熱。日午火焰揚。路遠馬不進。揮汗如翻漿。廣野無寸樹。有川如沸湯。喘息無處歇。引領遙相望。團團數株柳。在彼驛路傍。走來憩其下。淸風吹我裳。泉水湧其側。就飮如雪霜。大地洪爐中。得此一片涼。遙憶紫霞洞。石澗飛流長。松檜蔭其上。蔚若翠盖張。年年此避暑。濯足浮壺觴。玆樂歸便得。客心日夜忙。</text>
<title>贈孔主事 名觀。字淸伯。台州人。</title>,<text>聖門千載見雲仍。一聽微言爲服膺。別後何忘寄書札。况蒙厚意惠溪藤。</text>
<title>贈孔主事 名觀。字淸伯。台州人。 其二</title>,<text>曾作南宮錦帳郞。藥溝臨水構茅堂。聖朝每下徵贒詔。他日尋君鴛鷺行。</text>
<title>石橋鋪。示陶鋪司。</title>,<text>園葵向日紅房拆。庭樹含風翠盖搖。白髮鋪兵無一事。綠陰長日獨逍遙。</text>
<title>卽墨縣</title>,<text>眼見全齊次第降。謀臣於此慮弓藏。二城不待勞餘力。樂毅眞先負惠王。</text>
<title>田橫島</title>,<text>五百人爭爲殺身。田橫高義感千春。當時失地夫何責。大漢寬仁得萬民。</text>
<title>蓬萊閣</title>,<text>採藥未還滄海深。秦皇東望此登臨。徐生詐計非難悟。自是君王有欲心。</text>
<title>沙門島</title>,<text>神女祠何處。沙門海上岑。戎車連鶴野。貢道接雞林。利涉由靈貺。徽封自聖心。泊舟來酌酒。稽首冀來歆。</text>
<title>鐵山 五月十八日。到旅順口。</title>,<text>浪湧烟沉不見津。鐵山千古導行人。羞將白髮經過遠。喜遇蒼顔指點頻。形勢北來仍㟮屼。峯巒東走尙逡廵。如今峽口多舟楫。天子興師淨塞塵。</text>
<title>旅順驛。呈管驛馬鎭撫。</title>,<text>美鬚長大氣豪雄。佳士如君亦罕逢。賤介往來王化裏。高朋談笑客途中。畜蕃驛廏靑騘富。食足官厨綠蟻濃。盛代人才皆有用。他時塞上看成功。</text>
<title>旅順驛阻雨</title>,<text>海風吹雨冷颼颼。五月遼東也似秋。此去前程尙迢遞。那堪數日獨淹留。孤燈明滅分漁艇。畫角悲涼起戍樓。縱向明朝看霽色。馬疲泥滑使人愁。</text>
<title>金州韋指揮宅畫鷹。走筆。</title>,<text>坐客咨嗟看畫鷹。風霜滿壁欲揚翎。君王羽獵鍾山下。賤介何時獻海靑。</text>
<title>聞角</title>,<text>畫角吹殘入渺茫。高空過鴈亦回翔。一聲半夜梅花弄。斷盡遼東壯士腸。</text>
<title>安市城懷古</title>,<text>黃金殿上坐垂衣。百戰雄心不自持。想見太宗親駕日。宛如馮婦下車時。</text>
<title>楊子江</title>,<text>貫楚呑吳氣象雄。如今四海此朝宗。泝流若問江源去。直到峩眉第一峯。</text>
<title>太平簫</title>,<text>鳳管裝金口。淸商自此生。一聲高撼月。六孔巧鑽星。作止嚴軍令。低昂動客情。想看征北日。吹徹虜王庭。</text>
<title>李勣戰處</title>,<text>三渡遼河敵始摧。當時戰骨亦哀哉。君王竟受窮兵責。好把渠家富貴來。</text>
<title>野航 遼東邵鎭撫泉自號</title>,<text>昔在野航上。輕橈傍釣臺。泛溪携稚戱。浮月訪僧回。人去誰乘載。風吹自往來。君毋思理楫。盛代急贒材。</text>
<title>復州館中井</title>,<text>伊誰修館宇。鑿井在墻東。赤日行天上。淸泉出地中。往來紛似織。酌飮利無窮。玩易曾觀象。知渠濟物功。</text>
<title>行次復州呈王指揮。兼簡列位指揮相公。二首</title>,<text>諸公逢盛世。豪氣上金臺。早已紆宸眷。于斯展將材。城修百雉峻。陣布六花開。待見功成月。洋洋奏凱廻。</text>
<title>行次復州呈王指揮。兼簡列位指揮相公。二首 其二</title>,<text>汲汲趨王事。胡爲留在玆。靜思前路遠。苦待後車遲。睡覺仍欹枕。愁來只詠詩。今朝歸意迫。遞送望恩私。</text>
<title>呈楊指揮 名俊。河南飛虎衛。</title>,<text>精悍饒奇略。公才古亦稀。燕山曾陷陣。瀘水遠宣威。富貴凝金帶。功名起鐵衣。同過遼海上。別路欲斜暉。</text>
<title>復州驛夜雨</title>,<text>漸近鄕關喜可勝。心忙日日數長亭。雨聲今夜頭添白。山色明朝眼共靑。驛廐荒涼鳴瘦馬。賓軒寂寞點流螢。却從地主謀歸計。客子狂言肯一聽。</text>
<title>楊州。食枇杷。</title>,<text>稟性生南服。貞姿度歲寒。葉繁交翠羽。子熟蔟金丸。藥裹收爲用。冰盤獻可飡。嘗新楚江上。懷核種東韓。</text>
<title>復州。食櫻桃。</title>,<text>五月遼東暑氣微。櫻桃初熟壓低枝。嘗新客路還腸斷。不及吾君薦廟時。</text>
<title>喜晴</title>,<text>雨斷簷前霽色佳。暮天詩興𪚥齊霞。驛䆫涼吹生庭樹。古戍斜陽照塞沙。却愧主人煩送路。應憐客子欲還家。想看小圃霑濡遍。荷耒何時去種瓜。</text>
<title>京城食瓜</title>,<text>憶在靑門灌漑多。暮春方見長新芽。江南地暖生成早。四月中旬已食瓜。</text>
<title>食藕</title>,<text>味甜如蜜涼如雪。采采終朝出碧池。錯落滿盤堆玉質。飄搖迎刃散銀絲。愛花周氏曾留說。種實韓公亦有詩。愧我久爲糊口者。唯知咀嚼豈非癡。</text>
<title>熊嶽古城</title>,<text>瘦馬荒城路。低佪行色微。旋風帶沙起。片雨逐雲飛。日落狐狸走。叢深鳥雀歸。哀哉北征卒。車下宿相依。</text>
<title>宿盖州</title>,<text>唐帝親臨戰。相傅說盖牟。廢興知幾遍。登覽不禁愁。民自往時散。城從今日修。盛朝家四海。遺俗可無憂。</text>
<title>遼河漕運</title>,<text>年年遼水上。粳稻自東吳。萬里連烽燧。千帆接舳艫。主憂因遠略。師飽只相娛。安得增屯種。於焉足所需。</text>
<title>甘蔗</title>,<text>玉肌細切初宜啖。靈液濃煎亦可飡。漸入始知佳境遠。莫將世味比渠看。</text>
<title>盖州雨中。留待落後人。</title>,<text>無事唯宜睡。終朝卧竹床。雨驚鄕夢破。日共客愁長。後騎雲山隔。歸程泥路妨。何時喜晴霽。相率過遼陽。</text>
<title>會同館柳</title>,<text>洪武初年種。亭亭接上林。新梢過碧瓦。綠葉蔭華簪。舞集鸞凰盛。生成雨露深。我來歌聖德。遶樹一沉吟。</text>
<title>蒙賜朝服行賀禮</title>,<text>上國崇文治。藩邦賀太平。聖恩榮賤介。朝服拜明庭。日照添袍色。風淸送佩聲。小臣何以報。億載祝皇齡。</text>
<title>盖州館柳</title>,<text>築館仍栽柳。迎門似盖欹。春庭濃綠滿。夏榻嫩涼吹。驛騎來磨樹。行人愛折枝。州民好封植。天使此游嬉。</text>
<title>渤海古城</title>,<text>渤海昔爲國。於焉遺址存。唐家許相襲。遼氏肆幷呑。附我全臣庶。于今有子孫。遺民那解此。嘆息住歸軒。</text>
<title>聞曉鼓</title>,<text>更深耿耿抱愁懷。城上俄聞曉鼓催。客路半年孤枕上。䆫欞依舊送明來。</text>
<title>望潤州</title>,<text>欲以慰幽抱。天涯作此行。哦詩浮海闊。煮茗汲江淸。水遶金山寺。花藏鐵甕城。相望似圖畫。爲汝駐歸程。</text>
<title>江南。憶陶隱。</title>,<text>客路江南每獨唫。錦囊千首是光陰。只嫌詩病還依舊。他日煩君試一針。</text>
<title>吟詩</title>,<text>終朝高詠又微吟。苦似披沙欲鍊金。莫恠作詩成太瘦。只緣佳句每難尋。</text>
<title>夜興</title>,<text>夜氣生公館。空庭雨乍收。飛螢帶秋思。宿客抱淸愁。露葉聞餘滴。星河看欲流。明朝還北去。數起問更籌。</text>
<title>湯浴</title>,<text>雨行泥汚遍。熱走汗霑頻。沂浴思春暮。湯銘誦日新。氤氳喜有水。淸淨洗無塵。頓覺精神爽。臨風更岸巾。</text>
<title>江上。憶周左參。二絶</title>,<text>江上玉人何處游。江聲日暮向東流。春風萬里孤舟客。一夜相思欲白頭。</text>
<title>江上。憶周左參。二絶 其二</title>,<text>黃金臺客鬂靑靑。千首詩名海內驚。入掌絲綸應不遠。觀光他日話離情。</text>
<title>江南曲</title>,<text>江南女兒花揷頭。笑呼伴侶游芳洲。蕩漿歸來日欲暮。鴛鴦雙飛無限愁。</text>
<title>征婦怨 二絶</title>,<text>一別年多消息稀。塞垣存歿有誰知。今朝始寄寒衣去。泣送歸時在腹兒。</text>
<title>征婦怨 二絶 其二</title>,<text>織罷回文錦字新。題封寄遠恨無因。衆中恐有遼東客。每向津頭問路人。</text>
<title>渤海懷古</title>,<text>唐室勞師定海東。太郞隨起作王宮。請君莫說關邊策。自古伊誰保始終。</text>
<title>壬子十月十二日發京師。宿鎭江府丹徒驛。</title>,<text>龍江關口解行舟。日暮來投古潤州。永夜不眠看月色。旅魂鄕思共悠悠。</text>
<title>金山寺</title>,<text>金山宛在碧波間。山下扁舟信往還。眼底已窮眞面目。不須脚力更登攀。</text>
<title>常州除夜。呈諸書狀官。</title>,<text>常州城中日云暮。常州城外人不行。家家明燈笑語喧。處處爆竹神鬼驚。今夕何夕是除夜。舟中宿客難爲情。我從萬里辭古國。奉使西來朝紫宸。奉天門前謁天子。金陵市上醉佳人。漢家禮樂覩新儀。禹貢山川尋古跡。男兒志願足可償。客路嶇嶔不須說。同來使臣五六輩。年少才高盡豪傑。移船相就蓬底坐。深夜團欒燒畫燭。縱橫雄辯吐虹蜺。唱和佳聯落珠玉。人生有酒胡不飮。明年何處逢今夕。</text>
<title>大倉九月。贈工部主事胡璉。</title>,<text>男子平生愛遠遊。異鄕胡乃疑淹留。無人爲下陳蕃榻。有客獨登王粲樓。萬戶砧聲明月夜。一江帆影白蘋秋。時來飮酒城東市。豪氣猶能塞九州。</text>
<title>大倉九月</title>,<text>幽人夜不寐。秋氣颯以涼。曉來眄庭樹。枝葉半已黃。白雲從東來。悠然思故鄕。故鄕萬餘里。思歸不可得。手把故人書。悶悶聊自讀。憂來縈中腸。廢書長嘆息。人生百歲內。光陰如過隙。胡爲不自安。而作遠游客。</text>
<title>龍江關</title>,<text>蘭舟早發鳳凰臺。城闕崔巍首重回。欲爲鍾山題一句。龍江津吏苦相催。</text>
<title>瓜州 壬子四月</title>,<text>泊舟登岸待潮生。楊子津南第一程。楚岸鴈聲還北去。海門帆影尙西行。石幢始認金山寺。粉堞相望鐵甕城。隱約鍾山來入望。五雲深處卽神京。</text>
<title>江南柳</title>,<text>江南柳江南柳。春風裊裊黃金絲。江南柳色年年好。江南行客歸何時。蒼海茫茫萬丈波。家山遠在天之涯。天涯之人日夜望歸舟。坐對落花空長嘆。空長嘆但識相思苦。肯識此間行路難。人生莫作遠游客。少年兩鬢如雪白。</text>
<title>楊子江船上</title>,<text>身隨海舶賀王正。路入江南眼忽明。地闢天開新建極。龍盤虎踞舊聞名。</text>
<title>登州仙祠</title>,<text>何處登臨慰我思。之罘城下古仙祠。只嫌汲汲南歸疾。未和坡翁海市詩。</text>
<title>登州過海</title>,<text>之罘城下片帆張。便覺須臾入杳茫。雲接蓬萊仙闕遠。月明遼海客衣涼。百年天地身如粟。兩字功名鬢欲霜。何日長歌賦歸去。蓬䆫終夜寸心傷。</text>
<title>孛蘭店路上</title>,<text>向夕問前店。天寒行旅稀。朔風吹瘦馬。微雪點征衣。浮世身如寄。危途計易非。遙知故山下。稚子掩柴扉。</text>
<title>在楊子江路上</title>,<text>壯志當年在四方。海隅長嘆獨彷徨。此行剩被天工笑。才到江南憶故鄕。</text>
<title>多景樓贈季潭</title>,<text>欲展平生氣浩然。須來甘露寺樓前。甕城畫角斜陽裏。瓜浦歸帆細雨邊。古鑊尙留梁歲月。高軒直壓楚山川。登臨半日逢僧話。忘却東韓路八千。</text>
<title>嗚呼島</title>,<text>三傑徒勞作漢臣。一時功業竟成塵。只今留得嗚呼島。長使行人淚滿巾。</text>
<title>楊子江</title>,<text>龍飛一日樹神功。直使乾坤繞漢宮。但把長江限南北。曹公誰道是英雄。</text>
<title>姑蘇臺</title>,<text>衰草斜陽欲暮秋。姑蘇臺上使人愁。前車未必後車戒。今古幾番麋鹿遊。</text>
<title>急遞鋪</title>,<text>臨路翬飛起小亭。官家置簿又留兵。一封遠至金鈴響。十里相望雪脊明。走布上恩頒縣邑。又傳邊報達京城。盛朝政令流行速。四海如今見太平。</text>
<title>宿湯站</title>,<text>半生豪氣未全除。跨馬重遊鴨綠堤。獨卧野盤無夢寐。滿山明月子䂓啼。</text>
<title>到義州。點馬渡江。</title>,<text>義州國門戶。自古重關防。長城何年起。屈曲隨山岡。浩浩靺鞨水。西來限封疆。我行已千里。到此仍彷徨。驅馬獻天廏。浮渡看騰驤。主人爲置酒。吹笛到夕陽。適有驛使至。手奉御醞香。飮已下羅拜。咫尺對君王。明朝過江去。鶴野天茫茫。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。</title>,<text>海島千年郡邑開。乘桴到此久徘徊。山僧每爲求詩至。地主時能送酒來。却喜人情猶可賴。休將物色共相猜。殊方孰謂無佳興。日借肩輿訪早梅。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。 其二</title>,<text>僑居寂寞閱年華。苒苒䆫櫳日影過。每向春風爲客遠。始知豪氣誤人多。桃紅李白愁中艶。地下天高醉裏歌。報國無功身已病。不如歸去老烟波。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。 其三</title>,<text>水國春光動。天涯客未行。草連千里綠。月共兩鄕明。遊說黃金盡。思歸白髮生。男兒四方志。不獨爲功名。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。 其四</title>,<text>平生南與北。心事轉蹉跎。故國海西岸。孤舟天一涯。梅䆫春色早。板屋雨聲多。獨坐消長日。那堪苦憶家。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。 其五</title>,<text>夢繞雞林舊弊廬。年年何事未歸歟。半生苦被浮名縛。萬里還同異俗居。海近有魚供旅食。天長無鴈寄鄕書。舟回乞得梅花去。種向溪南看影踈。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。 其六</title>,<text>弊盡貂裘志未伸。羞將寸舌比蘇秦。張騫査上天連海。徐福祠前草自春。眼爲感時垂泣易。身因許國遠遊頻。故園手種新楊柳。應向東風待主人。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。 其七</title>,<text>山川井邑古今同。地近扶桑曉日紅。但道神仙居海上。誰知民社在天東。斑衣想自秦童化。染齒曾將越俗通。回首三韓應不遠。千年箕子有遺風。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。 其八</title>,<text>客子年來已遠遊。又尋風俗海東頭。行人脫履邀尊長。志士磨刀報世讎。藥圃雪深新綠嫩。梅村月上暗香浮。自知信美非吾土。何日言歸放葉舟。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。 其九</title>,<text>故國無消息。經冬又見春。只應千里月。分照兩鄕人。句帶梅花淡。愁連草色新。此行眞不意。却訝夢中身。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。 其十</title>,<text>今日知何日。春風動客衣。人浮千里遠。鴈過故山飛。許國寸心苦。感時雙淚揮。登樓莫回首。芳草正菲菲。</text>
<title>洪武丁巳。奉使日本作。校正。此下十二首。大抵皆春日所作。而題係之丁巳。未穩。當去洪武丁巳字。只曰奉使日本作可也。詳見年譜戊午下。 其十一</title>,<text>奉使遊桑域。從人問土風。染牙方是貴。脫履始爲恭。柳入新年綠。花如故國紅。客居殊寂莫。喜聽足音跫。</text>
<title>遊觀音寺</title>,<text>野寺春風長綠苔。來遊終日不知回。園中無數梅花樹。盡是居僧手自栽。</text>
<title>再遊是寺</title>,<text>溪流遶石綠徘徊。策杖沿溪入洞來。古寺閉門僧不見。落花如雪覆池臺。</text>
<title>癸卯八月。從韓元帥東征到咸州。兵馬使羅公率精兵助征西北。</title>,<text>聯鞍千里遠從軍。欲到咸州又送君。政是男兒腸斷處。秋風畫角不堪聞。</text>
<title>和州夜雨</title>,<text>和州客舍雨連明。門外猶聞刀斗聲。帳裏將軍呈燭坐。曉來贏得鬂絲成。</text>
<title>至咸州。次惕若齋詩。</title>,<text>落葉正繽紛。思君不見君。元戎深入塞。驕將遠分軍。山寨行逢雨。城樓起望雲。干戈盈四海。何日是脩文。</text>
<title>寄達可翰林從軍 金九容</title>,<text>四海尙紛紛。登樓獨念君。忽辭淸禁直。遠赴朔方軍。古塞縣明月。長城起霱雲。悠悠倚金甲。誰與細論文。</text>
<title>定州重九。韓相命賦。</title>,<text>定州重九登高處。依舊黃花照眼明。浦溆南連宣德鎭。峯巒北倚女眞城。百年戰國興亡事。萬里征夫慷慨情。酒罷元戎扶上馬。淺山斜日照紅㫌。</text>
<title>安邊城樓</title>,<text>歸心杳杳入長空。萬里登樓滿帽風。已信此身無定止。明年何處聽秋鴻。</text>
<title>甲辰中秋有懷</title>,<text>去年飮馬滄海頭。咸州客舍遇中秋。山川迢迢草木落。明月滿天淸景流。平沙萬幕寂無語。邊聲四起令人愁。將軍獨卧氊帳高。壯士悲歌鐵衣冷。帳前書生亦不眠。寂莫夜深相吊影。悄然興望望西南。浮雲橫空連鐵嶺。春風歸來計又非。扶蘇山前黃葉飛。今夜中秋去年月。去年客子猶未歸。庭除蕭索蟋蜶語。厨竈凄凉童僕飢。前朝舍弟附書至。白髮慈親願見之。功名富貴非汝事。客路年年有底期。明年何處逢明月。獨坐南囱自詠詩。</text>
<title>洪武壬戌。從李元帥東征。</title>,<text>此域昔淪沒。先王還拓開。民稠雜殊俗。地勝産雄材。路逐滄溟轉。山從靺鞨來。短衣看射虎。歲晚不知回。</text>
<title>端州城</title>,<text>久客嗟吾道。經年尙未休。春風遼左路。秋雨海東頭。鞍馬一身遠。山河千古秋。金源豪俠窟。今日但荒丘。</text>
<title>咸州東行冒雨</title>,<text>東行冒零雨。半月到咸州。入夜哀歌發。經秋古壘脩。疲氓苦思理。明主肯無憂。自愧書生輩。徒然白了頭。</text>
<title>中秋</title>,<text>中秋昔作咸州客。屈指今經二十年。白首重來對明月。餘生看得幾回圓。</text>
<title>女眞地圖</title>,<text>曾聞砮矢貢明堂。肅愼遺民此一方。雪立白山南走遠。天連黑水北流長。完顔偉量呑遼宋。大定豐功逼漢唐。坐對地圖還嘆息。古來豪傑起窮荒。</text>
<title>禿兀關</title>,<text>關頭設險幾千尋。足見先王用意深。漸喜胷中呑縹緲。敢肆脚底踏嶔崟。兵強自是因形勢。俗陋誰知記古今。試下山前望平野。稻畦禾隴𪚥人心。</text>
<title>三山</title>,<text>降虜今千帳。邊城戶口增。兒童解走馬。婦女亦呼鷹。弓矢秋方壯。田疇歲又登。此曹非我類。鎭服且誰能。</text>
<title>咸州</title>,<text>揚鞭出塞正秋天。吟想興亡賦一篇。昔日九城曾紀績。先朝萬馬又開邊。行逢虜女戴貂帽。怕見野人乘樺船。𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥𪚥。</text>
<title>次李侍中安邊樓詩韻</title>,<text>試問何人始起樓。登臨聊復爲淹留。十年道路負心事。百戰山河堪淚流。太守政聲淸似水。書生行色冷於秋。侍中過此題詩句。仰看沉吟未肯休。</text>
<title>送徐道士師昊還京師</title>,<text>聖主膺圖籙。眞人欲贊襄。朝天游汗漫。覽德下翺翔。奉詔窺仙境。回舟返帝鄕。書生今抱病。何日好觀光。</text>
<title>送禮部主事林實週還京師</title>,<text>先生是豪傑。聖代肯沉埋。闕里拋黃卷。南宮整紫緺。樂音明擊石。祀典相燔柴。錦帳身雖貴。桑弧志未乖。我邦方報事。惟帝念綏懷。邈矣誰宣化。贒哉汝往諧。鞠躬辭闕下。持節走天涯。季札離吳會。張騫到渥洼。周原四牡疾。益野二星偕。道阻心方惕。郊迎目試揩。君王敬相見。儐价禮無差。聘問通藩屛。歡呼遍路街。華夷歸混一。雨露浹筋骸。鵠嶺翠如蔣。鴨江靑似淮。遠遊欣自慰。雅曲綴來佳。接語愁憑譯。論文愧類俳。馨香愛君子。披豁向吾儕。義重揮金槖。恩深戀玉階。靑雲人杳杳。白日鳳喈喈。矯首瞻宸極。嗟予學井蛙</text>
<title>重贈林主事</title>,<text>曉日照耀扶桑叢。海波沸出珊瑚紅。綠雲苒苒動光彩。下有突兀蓬萊宮。世人安得有羽翼。相望千古愁鴻濛。客星一夜照東鄙。云是大明天子使。誰言弱水三萬里。還似褰裳涉溱洧。手麾玉節招羣仙。談笑與之凌灝氣。東君聞之喜且驚。霓旌羽盖來相迎。心同咫尺對上帝。慇懃酌以流霞觴。爲之小憩朝鮮墟。腰下寶玦鳴丁璫。明疇聖人曾駐此。齊宿往謁神洋洋。興來時時弄明月。錦囊箇箇球琳琅。人間旦夕光景變。金風西來動微涼。起呼鶴駕向何處。欲朝紫極瞻淸光。別後思君寄消息。應遣靑鸞向渺茫。</text>
<title>送胡照磨海還浙東</title>,<text>十載風塵首獨回。與君今日共含盃。三冬足用文章富。五世同居吉慶來。使節遠遊箕子國。歸舟却向越王臺。何時四海淸如鏡。共上天台一笑開</text>
<title>送杭州使</title>,<text>吳王使節到天東。十幅帆飛路自通。歲月悠悠行役裏。山川歷歷夢魂中。兩邦厚意同滄海。萬里歸期得好風。他日姑蘇臺上望。蓬瀛不見水連空。</text>
<title>乙丑九月。陪天使張學錄溥，周典簿倬登西京永明樓。次板上韻。</title>,<text>使臣東下作淸遊。俱是當今第一流。玉節遠過遼海上。黃花初見浿江頭。人生有酒莫辭醉。客裏對山聊可休。萬國卽今歸混一。登臨不用起閑愁。</text>
<title>洪武乙丑九月。七站馬上。次江南使張溥詩韻。</title>,<text>紅旆飄飄列隊長。使臣東下接梯航。路人奔走看紗帽。驛吏逢迎勸玉觴。慚愧囊中無秀句。陪遊馬上賞秋光。靑衿胄子休相憶。來訪邊民慰所望。</text>
<title>乙丑九月。贈天使周倬。</title>,<text>中州有佳士。佩服仁與義。從容講唐虞。旦夕侍天子。天子念遠人。受命宣德意。行行萬餘里。繫馬扶桑枝。翩然烏紗帽。色映東海陲。擧國被寵榮。萬物生光輝。傾盖一相見。情親如舊知。日日接高論。亹亹窮玄微。</text>
<title>贈遼東使桑麟</title>,<text>皇明開巨鎭。遼水何逶迤。勳臣分節鉞。於焉耀皇威。幕賓集鸞鳳。戰士屯熊羆。先生投筆起。義氣相追隨。昨因主將命。單車遊海陲。風儀望如仙。辯若縣河垂。我固愛佳士。一見如舊知。秋庭同翫月。山寺共吟詩。漸覺情好篤。胡爲遽告歸。握手臨野次。西風吹客衣。丁寧贈一語。請子幸聽之。方今天子聖。陋邦沐恩私。</text>
<title>送張學錄溥還朝</title>,<text>右文天子用儒贒。人物風流望似仙。一札十行傳漢詔。三韓億載祝堯年。野童相喚看紗帽。津吏來迎艤畫船。別後思君何處是。璧雍秋水正淸漣。</text>
<title>送周典簿倬還朝</title>,<text>大明聲敎曁東溟。藩國年年貢帝庭。天子遠頒新寵典。使臣來續舊圖經。雞林樹葉心同赤。龍首山光眼共靑。夷夏卽今歸混一。臨分不用涕頻零。</text>
<title>上遼東葉都指揮</title>,<text>幕府初開遼水頭。諸藩稽顙競來投。令嚴軍壘月華靜。歲熟田原雲氣稠。季子遠來觀禮樂。征南無事讀春秋。畫堂昨日叨居右。玉斝金尊慰客遊。</text>
<title>上遼東梅都指揮</title>,<text>天子臨軒遣將臣。從容談笑靜風塵。玄菟地近烟光接。靺鞨山高霽色新。共道孔明辭漢主。今看羊祜感吳人。正逢四海同文日。願作紅蓮幕裏賓。</text>
<title>送別護送遼東任鎭撫</title>,<text>讀書行義一豪人。高卧山東三十春。慷愾自期天下士。從容來作幕中賓。轉籌决策才無敵。橫槊哦詩興有神。珍重今朝遠相送。那堪分袂鴨江濱。</text>
<title>寄遼東王經歷，王都事兩相公。</title>,<text>盛代羣贒共躍鱗。遼東賓客盡儒珍。虞卿雙璧有知己。郤氏一枝眞可人。鶴野靑山頻入夢。鴨江明月暗傷神。今逢四海爲家日。莫訝他時逐後塵。</text>
<title>送程百戶與還遼東</title>,<text>春風騘馬着金鞭。隣好交脩使者旋。白髮書生愧無用。紅蓮幙客孰非贒。壯懷却向遼東去。佳句唯應海外傳。聞道梁河有雙鯉。莫忘尺素寄天邊。</text>
<title>英枯木袖詩求和。書此塞責。</title>,<text>昨日過江去。今日過江來。勞勞百年內。行役知幾回。英師舊相識。笑談與之諧。袖中出詩篇。足以慰旅懷。巨鱗是何者。肯論才不才。閔子少許可。胷襟絶纖埃。落筆遺珠玉。於汝亦幸哉。我本乏好語。得句無精神。聊書此爲贈。愼莫傳諸人。</text>
<title>賀李秀才登第還鄕 三十韻</title>,<text>上乃憂初政。疇能共萬機。念玆嵒穴隱。欲以網羅圍。穆穆開閶闔。侁侁試禮闈。赭山收杞梓。漉海竭珠璣。之子聦明甚。成童比並稀。讀書窮聖域。負笈走王畿。道泰辭浮海。春暄趁浴沂。談詩遺訓誥。玩易貫精微。楊馬賦堪獻。顔騫心所希。芹宮閱寒暑。桂窟向芬菲。戰藝才無敵。揚眉願莫違。丹墀張虎牓。紫殿卓龍旗。玉筍齊承寵。天顔爲霽威。閭閻聽呵喝。車盖動光輝。夾道人如織。聯鞍馬似飛。朝臣咸薦引。學者盡瞻依。忽夢萱堂愛。尋將彩服歸。縣官迎餽餼。津吏敢訶譏。夕次林初暝。晨征露未晞。玉鳴明日佩。錦換往時衣。漸認曾遊樹。行逢舊釣磯。家人占喜鵲。稚子掃伊蝛。孟母昔遷舍。蘇妻今下機。鄕鄰候郊路。騶從到門扉。太守稱觴賀。雙親有淚揮。謇予遭斥逐。盛代每歔欷。綠水信容與。靑山無是非。𩿨波深浩浩。鳳闕遠巍巍。已負風雲會。難增日月暉。看君騰踏去。翰苑賞薔薇。</text>
<title>送全五倫掌令出按慶尙</title>,<text>之子欲何適。秋涼騘馬驕。心淸代祀事。任重採風謠。陜水藍光嫰。晉山楓葉凋。朱輪舊遺愛。玉節又逍遙。</text>
<title>贈尙州金相國 先致</title>,<text>雨中留我酒盃深。半日高談直百金。只爲朝天促歸驥。夕陽芳草惱人心。</text>
<title>贈尙州徐牧使</title>,<text>客路誰堪話此心。離歌凄斷不成音。商山太守一杯酒。意與洛東江水深。</text>
<title>寄李獻納 詹 按行。時金海燕子樓前手種梅花故云。</title>,<text>燕子樓前燕子回。郞君一去不重來。當時手種梅花樹。爲問春風幾度開。</text>
<title>送同年李陽赴羅判</title>,<text>千里南州得一官。秋風落日照征鞍。彈琴閣上有餘樂。歸去莫歌行路難。</text>
<title>寄姜廉使</title>,<text>憶昔同登竹嶺關。高歌一曲動雲間。至今夜夜相思夢。千里相尋七點山。</text>
<title>寄密陽朴中書</title>,<text>平生親舊䁱星踈。老圃如今嘆索居。陶隱西遊若齋死。令人每憶朴中書。</text>
<title>寄益陽金糾正</title>,<text>南國干戈尙未休。七年不到故園遊。風流御史斷膓處。落日江山明遠樓。</text>
<title>宿長守驛。寄益陽守李容。</title>,<text>白雲在靑山。遊子去鄕國。歲暮雪霜寒。胡爲遠行役。驛亭中夜起。鷄鳴聲喔喔。明日赴前程。悠然懷抱惡。故人日已遠。回首淚盈掬。</text>
<title>送李散騎天驥奉使江南</title>,<text>書生手中劒。照膽光芒新。渡海謁天子。登舟辭故人。秋風禮城港。明月楊子津。好去勤王事。歸來莫逡廵。</text>
<title>送李秀才就赴安東書記 五絶</title>,<text>先王昔日忽南廵。也忝行宮侍從臣。去歲映湖樓下過。仰瞻宸翰涕沾巾。</text>
<title>送李秀才就赴安東書記 五絶 其二</title>,<text>太白山高春雪消。永嘉江漲綠迢迢。蘭舟行樂期他日。看舞尊前楊柳腰。</text>
<title>送李秀才就赴安東書記 五絶 其三</title>,<text>昔日讀書興國寺。時時夜夢到靑山。舊交最憶堂頭老。爲我乘閑一往還。</text>
<title>送李秀才就赴安東書記 五絶 其四</title>,<text>登第歸來訪故鄕。宦遊正値好春光。永嘉自古佳山水。更着能詩白玉郞。</text>
<title>送李秀才就赴安東書記 五絶 其五</title>,<text>詩書誰道是尤長。佐府吾知政最良。此日詞臣方任用。期君定作紫薇郞。</text>
<title>次遁村韻呈四君子</title>,<text>昨日丱童成兩翁。相從扶策憶山中。卜鄰咫尺眞天賦。來往何辭嘯咏同。</text>
<title>次遁村韻呈四君子 其二</title>,<text>獨擅文章繼牧翁。粲然星斗列胷中。更將六籍䆫前讀。手自硏朱考異同。</text>
<title>次遁村韻呈四君子 其三</title>,<text>狂歌數載伴田翁。珥筆重遊諫院中。傾盖相逢還一笑。風流眞態往時同。</text>
<title>次遁村韻呈四君子 其四</title>,<text>瀟洒行裝似野翁。新詩如錦滿囊中。漢江可以濯吾足。何日言歸與子同。</text>
<title>次遁村韻呈四君子 其五</title>,<text>衣冠縛束二毛翁。觸熱行香佛寺中。安得斯文二三子。松風一榻晤言同。</text>
<title>癸卯五月初二日。有雨獨坐。李遁村適來。</title>,<text>閉門聊坐睡。微雨灑園林。欲作靑春夢。忽聞黃鳥音。蕪菁花結子。桃李葉成陰。時有西鄰客。相尋伴我吟。</text>
<title>又次遁村韻 三首</title>,<text>遁村能避色。不必在山林。道直忤時俗。詩成逼正音。京華聊送老。節序又生陰。欲把菖蒲酒。從君一醉吟。</text>
<title>又次遁村韻 三首 其二</title>,<text>人而不如鳥。何日去投林。幻學妨吾道。新聲亂雅音。丹心歸社稷。白髮閱光陰。壁上靑蛇劒。猶能夜夜吟。</text>
<title>遁村卷子詩</title>,<text>箕子以明夷。萬世訓皇極。重耳嘗險阻。諸侯宗晉國。乃知古之人。處困斯有益。先生昔避仇。崎嶇竄荊棘。觀者爲酸辛。惟子若自得。愈挫氣愈厲。烈火知良玉。天敎羣邪輩。一朝斂蹤迹。却來尋遁村。盤桓撫松菊。</text>
<title>寄義州金兵馬使 之鐸</title>,<text>鴨江春水綠於苔。江上無人飮馬來。幕府如今有知己。好將談笑且徘徊。</text>
<title>贈金判事 元帥崔公有古將風。先生爲幕賓。不謂之知己可乎。故云。○校正。按此似是先生本注。但看語意。應爲前篇寄金兵馬詩幕府如今有知己之語而云。而誤係於此。</title>,<text>時時橫槊賦詩頻。豪氣看君作幕賓。近日北邊虛警鮮。從容誰識轉籌人。</text>
<title>浩然卷子</title>,<text>皇天降生民。厥氣大且剛。夫人自不察。乃寓於尋常。養之固有道。浩然誰敢當。恭承孟氏訓。勿助與勿忘。千古同此心。鳶魚妙洋洋。斯言知者少。爲子著此章。</text>
<title>菊磵卷子 朴提學晉祿</title>,<text>卜居近城市。心遠絶世塵。愛花獨愛菊。種之幽磵濱。粲爛歲將暮。手擷淸香新。物我自妙合。於焉樂天眞。籬東晉淵明。澤畔楚靈均。千載誰同調。于今見斯人。</text>
<title>題栢庭詩卷</title>,<text>三峯於人少許可。有眼分明辨眞假。爲師拳拳乃如斯。栢庭必非虛走者。</text>
<title>送柳按廉珦 二絶</title>,<text>關東山水儘淸奇。每向春風有所思。持節郞官此中去。擧盃聊復爲吟詩。</text>
<title>送柳按廉珦 二絶 其二</title>,<text>崔詹兄弟鬢如霜。想見遨遊綠野堂。一曲鏡湖如許我。他年當作賀知章。</text>
<title>寄李正言</title>,<text>春風苦憶李長沙。徙倚南樓日欲斜。宣室承恩應未遠。石灘明月不須誇。</text>
<title>寄三峯</title>,<text>鄭生東去路悠悠。鐵嶺關高畫角秋。入幕賓中誰第一。月明人倚庾公樓。</text>
<title>永州故友</title>,<text>露冷驚秋夕。雲飛戀故丘。魚肥香稻熟。鳥宿翠林稠。</text>
<title>題宋判官 因 卷子</title>,<text>吾儕有佳士。作宦赴漢陽。親塋在其南。日夕遙相望。往來時奠薦。庶可慰哀傷。仕宦豈所樂。以此故勉強。出門指歸路。三山高蒼蒼。道途雖非遠。離別安可忘。</text>
<title>宿義順館。寄孔俯。</title>,<text>驅馬悠悠到浿江。陪臣直欲且觀光。去家漸覺遙千里。擧酒須知阨八荒。靺鞨水邊山疊疊。遼陽城下路茫茫。夜深逆旅不成寐。一曲漁歌聲短長。</text>
<title>贈金少年 自知</title>,<text>晚歲讀書徒自悔。令人掩卷卽茫然。金生此日年方少。好向䆫前更着鞭。</text>
<title>送人</title>,<text>我自得閑爲散人。杜門不應經過客。今朝忽聞拂征鞍。西出都門開祖席。世上送迎知幾何。送君今日尤堪惜。酒滿金尊淚似川。春風十里楊花白。</text>
<title>送人 其二</title>,<text>男兒有命信蒼蒼。匹馬秋風到漢江。事業必須勤着力。靑燈正好照書䆫。</text>
<title>贈趙相 胖</title>,<text>重陽佳節菊花風。俯首沉吟興不窮。可笑他心通未得。繩床枉費十年功。</text>
<title>寄金正郞 九容</title>,<text>自有遷居約。敎兒靜掃門。喧嘩遙市井。寂寞近山村。錯比楊雄宅。還疑庾信園。主人偏愛客。胡不枉高軒。</text>
<title>倫絶磵卷子</title>,<text>靑靑長松樹。生彼絶磵邊。風來掀柯葉。聲作瑟瑟然。道人坐其下。露脚濯淸泉。下視濁世內。膏火正相煎。</text>
<title>日東茂上人惠以石硯。以詩爲謝。</title>,<text>海石曾經巧琢磨。上人持贈自天涯。噓呵滿面寒雲起。涓滴盈池片月斜。觸處精金鏗有響。洗來團璧滑無瑕。淸晨點筆秋山下。頓覺詩情十倍加。</text>
<title>次牧隱先生詩韻。贈日東茂上人。時日本僧永茂欲遊五臺山</title>,<text>三韓佛敎正流行。何用更求王舍城。萬里雲蹤無所托。五臺山色遠來迎。春深谷鳥同聲應。夜靜松風入夢淸。不羡上人參法界。筆端應得以詩鳴。</text>
<title>贈嵒房日本僧永茂 二絶</title>,<text>一間蘭若壓層巓。中有高僧坐默然。山下萬家花似海。眞成身在率陀天。</text>
<title>贈嵒房日本僧永茂 二絶 其二</title>,<text>故園東望隔滄波。春盡高齋獨結跏。日午南風自開戶。飛來花片點袈裟。</text>
<title>贈日本洪長老</title>,<text>白雲何事出靑山。只爲蒼生久旱乾。一杖往來應有意。傍人莫作等閑看。</text>
<title>贈白雲軒</title>,<text>雲從山中出。爲有澤物心。師從山中來。浪走費光陰。</text>
<title>贈無邊僧</title>,<text>大千世界外。又有幾大千。一句卽便了。故名曰無邊。</text>
<title>贈陽山聦上人</title>,<text>雲鎖寒松雪滿堂。上人飛錫向何方。淸談共剪禪䆫燭。此計胡爲墮渺茫。</text>
<title>寄冰山住持</title>,<text>秋山氣勢幾千層。孰與山中碧眼僧。盡日上房無一事。沙彌時復問傳燈。</text>
<title>送智異山智居寺住持覺冏上人</title>,<text>南遊何處聽溪聲。智異山高萬丈靑。春院日長無箇事。沙彌來學妙蓮經。</text>
<title>送僧歸金生寺</title>,<text>縹緲金生寺。潺湲月落灘。去年回使節。半日住歸鞍。花雨講經席。柳風垂釣竿。此身雖輦下。淸夢尙江干。</text>
<title>送自休上人游日本</title>,<text>自休何日休。又向日東州。身自隨緣去。心從當處求。錫飛雲外濕。杯渡海中浮。愧我遠遊罷。歸來空白頭。</text>
<title>長城白嵒寺雙溪寄題</title>,<text>求詩今見白巖僧。把筆沉吟愧未能。淸叟起樓名始重。牧翁作記價還增。烟光縹緲暮山紫。月影徘徊秋水澄。久向人間煩熱惱。拂衣何日共君登。</text>
<title>古嵒卷子</title>,<text>俯仰已陳迹。古初邈難尋。我乃一攝念。億劫猶視今。嵒石萬仞高。上可摩蒼穹。我乃一擧足。大千如掌中。山僧此說亦可愕。畢竟令人難摸𢱢。但思他日宿軒中。軟語與之看月落。</text>
<title>幻庵卷子</title>,<text>鉅細紛萬殊。粲然斯有理。處之苟臻極。物我無表裏。浮屠異於此。懸空譚妙旨。一切歸幻妄。君父失所止。自是千百年。議論竟蠭起。上人虛心者。願與求正是。</text>
<title>題牛師野雲軒詩卷</title>,<text>一片無心物。飄然在太空。有時來作雨。何處去隨風。漠漠栖松上。營營照水中。上人行道處。氣味與之同。</text>
<title>贈僧</title>,<text>松風江月接冲虛。正是山僧入定初。可咲紛紛學道者。色聲之外覓眞如。</text>
<title>性無動</title>,<text>靜爲百年縛。動向一毫差。山僧善用力。活潑如龍蛇。</text>
<title>寄僧</title>,<text>寧越胡爲記憶頻。山深是處可安身。他時乞得魚符去。會向松丫訪上人。</text>
<title>次李遁村韻送龍頭講主</title>,<text>說法能令石點頭。秋來飛錫作南遊。山蹊曉露霑芒屨。野渡涼風送葉舟。寺近夏畦應足食。亭臨江水可消愁。師歸若問崔夫子。高臥元龍百尺樓。</text>
<title>再賦。因寄崔，郭兩先生。</title>,<text>上人歸去虎溪頭。應共風流二老遊。富貴果能同弊屣。生涯還似泛虛舟。北江朝海白虹走。東岳入雲飛鳥愁。愼莫淹留愛山水。君王勤政御高樓。</text>
<title>瞻星臺</title>,<text>瞻星臺兀月城中。玉笛聲含萬古風。文物隨時羅代異。嗚呼山水古今同。</text>
<title>醉題益陽守新亭</title>,<text>故郡通原隰。新亭接樹林。魚肥溪水近。鶴沒稻田深。暮雨襄王夢。靑山謝守吟。政行逢歲熟。高興日登臨。</text>
<title>題益陽新亭</title>,<text>山近暮雲合。草長秋雨深。一燈孤客夢。千里故人心。</text>
<title>重九日。題益陽守李容明遠樓。時新造此樓</title>,<text>淸溪石壁抱州回。更起新樓眼豁開。南畒黃雲知歲熟。西山爽氣覺朝來。風流太守二千石。邂逅故人三百盖。直欲夜深吹玉笛。高攀明月共徘徊。</text>
<title>題驪興樓 二絶</title>,<text>鞍馬東西底事成。秋風汲汲又南行。驪江一夜樓中宿。卧聽漁歌長短聲。</text>
<title>題驪興樓 二絶 其二</title>,<text>烟雨空濛渺一江。樓中宿客夜開䆫。明朝上馬衝泥去。回首滄波白鳥雙。</text>
<title>登全州望景臺 歲在庚申。倭賊陷慶尙，全羅諸州。屯于智異山。從李元帥戰于雲峯。凱歌而還。道經完山。登此臺。</title>,<text>千仞岡頭石徑橫。登臨使我不勝情。靑山隱約扶餘國。黃葉繽紛百濟城。九月高風愁客子。百年豪氣誤書生。天涯日沒浮雲合。惆悵無由望玉京。</text>
<title>昔宰相埜隱田先生爲雞林判官時。有贈金海妓玉纖纖云。海上仙山七點靑。琴中素月一輪明。世間不有纖纖手。誰肯能彈太古情。後十餘年。埜隱來鎭合浦。時纖纖已老矣。呼置左右。日使之彈琴。予聞之。追和其韻題于壁上。四絶</title>,<text>此生何日眼還靑。太古遺音意自明。十載玉人滄海月。重遊胡得獨無情。</text>
<title>昔宰相埜隱田先生爲雞林判官時。有贈金海妓玉纖纖云。海上仙山七點靑。琴中素月一輪明。世間不有纖纖手。誰肯能彈太古情。後十餘年。埜隱來鎭合浦。時纖纖已老矣。呼置左右。日使之彈琴。予聞之。追和其韻題于壁上。四絶 其二</title>,<text>首露陵前草色靑。招贒堂下海波明。春風遍入流亡戶。開盡梅花慰客情。</text>
<title>昔宰相埜隱田先生爲雞林判官時。有贈金海妓玉纖纖云。海上仙山七點靑。琴中素月一輪明。世間不有纖纖手。誰肯能彈太古情。後十餘年。埜隱來鎭合浦。時纖纖已老矣。呼置左右。日使之彈琴。予聞之。追和其韻題于壁上。四絶 其三</title>,<text>訪古伽耶草色春。興亡幾變海爲塵。當時腸斷留詩客。自是心淸如水人。</text>
<title>昔宰相埜隱田先生爲雞林判官時。有贈金海妓玉纖纖云。海上仙山七點靑。琴中素月一輪明。世間不有纖纖手。誰肯能彈太古情。後十餘年。埜隱來鎭合浦。時纖纖已老矣。呼置左右。日使之彈琴。予聞之。追和其韻題于壁上。四絶 其四</title>,<text>七點山前霧靄橫。三叉浦口綠波生。春風二月金州客。正似江南路上行。</text>
<title>丁巳三月。雨中登義城北樓。時將如京</title>,<text>聞韶郡樓佳處。避雨來登日斜。草色靑連驛路。桃花暖覆人家。春愁正濃似酒。世味漸薄如紗。腸斷江南行客。蹇驢又向京華。</text>
<title>次榮州板上韻 三首</title>,<text>携家草草過龜城。逆旅無人識姓名。十載嶮巇雙鬢改。明朝又試嶺頭行。</text>
<title>次榮州板上韻 三首 其二</title>,<text>杏花時節向都城。處處江山揔有名。自是遲遲貪勝景。傍人莫笑蹇驢行。</text>
<title>次榮州板上韻 三首 其三</title>,<text>焉用牛刀宰武城。弦歌政化揔聞名。忽懷當日三君子。過此踟躕不堪行。</text>
<title>重登明遠樓</title>,<text>板上留名今的的。樓前流水亦悠悠。此生重面固難事。獨伴沙𩿨又再遊。</text>
<title>安東映湖樓。回自日本作。</title>,<text>閱遍東南郡縣多。永嘉形勝覺尤加。邑居最得山川勢。人物紛然將相家。塲圃歲功饒菽粟。樓臺春夢繞鸎花。直須酩酊終今夕。萬里初回海上槎。</text>
<title>平郊館手題</title>,<text>圃隱先生頭似雪。平郊館裏醉如泥。遠遊况味無人識。一首新詩手自題。</text>
<title>哭李浩然 三首</title>,<text>高才見忌古如斯。當日憐君兩鬢絲。賴有蘭孫慰人意。誰言天道是無知。</text>
<title>哭李浩然 三首 其二</title>,<text>屈指論交三十年。淸談幾度共燈前。白頭失此知心友。誰謂無從涕泣然。</text>
<title>哭李浩然 三首 其三</title>,<text>華山西畔雪漫天。驢背高吟興杳然。留得詩名配郊島。當時句句盡堪傳。</text>
<title>祭金元帥 得培</title>,<text>自是書生合討文。迺何麾羽將三軍。忠魂壯魄今安在。回首靑山空白雲。</text>
<title>哭李密直 種德</title>,<text>自是韓山積善餘。贒郞欠壽竟何如。古來此理終難詰。孔聖猶曾哭伯魚。</text>
<title>李陶隱妻氏挽詞</title>,<text>君子百年偕老期。那知今日奄如斯。陶齋幾度同觴詠。却憶夫人主饋時。</text>
<title>權密直夫人挽詞</title>,<text>金氏雖云卒。於中有不亡。宜家留德譽。生子喜文章。丹旐春風動。香閨夜月涼。一門宗族盛。會葬共悲傷。</text>
<title>許判書夫人挽詞 判書後孫鏛。謹按判書母夫人貞信宅主朴氏。時尙在堂。主指宅主也。傷字恐非誤。</title>,<text>飄然奔月閟輝光。唯有哀孤使主傷。雖道郞君精藥術。囊中未得返魂香。</text>
<title>春</title>,<text>春雨細不滴。夜中微有聲。雪盡南溪漲。多少草芽生。</text>
<title>辛丑十月。庭前菊花嘆。</title>,<text>夏月雨不止。秋來天早霜。萬物苦憔悴。流年劇奔忙。菊花何太晚。開不及重陽。正當十月交。風日漸寒涼。粲粲發舊態。悠悠抱淸香。枝葉綠未歇。花蘂亂金黃。我病不出門。遶叢獨彷徨。可愛不可飡。三嗅臨垂堂。人雖可與語。吾惡其心狂。花雖不解語。我愛其心芳。平生不飮酒。爲汝擧一觴。平生不啓齒。爲汝笑一塲。菊花我所思。桃李多風光。</text>
<title>早行</title>,<text>夢覺燈前客意輕。曉離孤館促鞭行。雞呼野店柘煙濕。驢跨山蹊松露淸。橫漢踈星餘北斗。漏雲殘月隱西城。隔林犬吠知何處。渡盡溪橋一路平。</text>
<title>冬至吟 二首</title>,<text>乾道未嘗息。坤爻純是陰。一陽初動處。可以見天心。</text>
<title>冬至吟 二首 其二</title>,<text>造化無偏氣。聖人猶抑陰。一陽初動處。可以驗吾心。</text>
<title>入直中書門下省醉賦</title>,<text>去年郞舍老馮唐。自愧含糊坐廟堂。依舊只知詩興在。鳳凰池水染春光。</text>
<title>人日朝會雪</title>,<text>宮殿深深瑞雪飛。隨風飄入侍臣衣。不才敢獻梁園賦。拜飮丹墀醉未歸。</text>
<title>暮春</title>,<text>秋風過了又春風。百歲光陰一夢中。惆悵簷前夜來雨。滿城多少落花紅。</text>
<title>聞鴈</title>,<text>行旅忽聞鴈。仰看天宇淸。數聲和月落。一點入雲橫。遠信回燕塞。新愁滿洛城。踈燈孤館夜。何限古園情。</text>
<title>讀易寄子安，大臨兩先生。有感世道故云。二絶</title>,<text>紛紛邪說誤生靈。首唱何人爲喚醒。聞道君家梅欲動。相從更讀洗心經。</text>
<title>讀易寄子安，大臨兩先生。有感世道故云。二絶 其二</title>,<text>固識此心虛且靈。洗來更覺已全醒。細看艮卦六畫耳。勝讀華嚴一部經。</text>
<title>讀易 二絶</title>,<text>石鼎湯初沸。風爐火發紅。坎离天地用。卽此意無窮。</text>
<title>讀易 二絶 其二</title>,<text>以我方寸包乾坤。優游三十六宮春。眼前認取畫前易。回首包羲迹已陳。</text>
<title>中秋月</title>,<text>久將欝欝雨中懷。擬向中秋月下開。賴有西風掃雲去。玉容如見故人來。</text>
<title>石鼎煎茶</title>,<text>報國無效老書生。喫茶成癖無世情。幽齋獨卧風雪夜。愛聽石鼎松風聲。</text>
<title>冬夜讀春秋</title>,<text>仲尼筆削義精微。雪夜靑燈細玩時。早抱吾身進中國。傍人不識謂居夷。</text>
<title>記夢 癸亥十月初八日。夜夢畊隱田先生。</title>,<text>有美一人不可忘。飄然馭風遊何鄕。天生大材如豫章。時人有望扶明堂。况蒙付托自先王。期以孔明與霍光。嗚呼奄遭時不祥。顔夭跖壽理杳茫。百年心曲誰能詳。仰視太空空蒼蒼。忽於昨夢覩儀形。宛爾玉色與金聲。綢繆話舊若平生。因說當日峯城行。嘿然如見傷中情。相與涕泣流縱橫。覺來只見霜月淸。使我懷抱欝不平。</text>
<title>乘舟別京</title>,<text>潮落潮生漸遠行。不堪回首望松京。海門千里來相送。只有靑山最有情。</text>
<title>邀西鄰李副令翫月</title>,<text>連旬困秋熱。今夜興何如。對影邀明月。澄心向太虛。光輝淸可掇。憂患洗無餘。更喜西林客。相尋到草廬。</text>
<title>次敬之韻贈三峯</title>,<text>輔國匡時術已踈。自嗟童習白紛如。三峯隱者誰能似。不變平生立志初。</text>
<title>次遁村韻</title>,<text>輔國功微去國遲。聊將身世托明時。腹中萬卷渾無用。只可拈來作小詩。</text>
<title>賀潘二相 上幸西海觀獵落馬。箭豕毒逼。潘相射殺除害。上重之。賜爵賜姓。</title>,<text>綠髮將軍豪氣多。春風侍獵海西涯。張兵夙夜隨龍御。躍馬須臾制豕牙。一箭奇功書國史。千齡貴姓接王家。請君努力扶鴻業。寵遇如斯孰不誇。</text>
<title>成州留元日沐浴</title>,<text>昔聞成邑有溫川。走馬來尋石嶺前。舊在驛塵思洗濯。幸因元日此留連。火龍吐水潛藏地。小洞含春別有天。浴罷身心淨無累。舞雩歸興信悠然。</text>
<title>題柳相源宅壁</title>,<text>庭院深深日欲西。琵琶聲裏翠鬟低。人生會合無多子。况是紅稀綠暗初。</text>
<title>彦陽九日有懷。次柳宗元韻。</title>,<text>客心今日轉凄然。臨水登山瘴海邊。腹裏有書還誤國。囊中無藥可延年。龍愁歲暮藏深壑。鶴喜秋晴上碧天。手折黃花聊一醉。美人如玉隔雲烟。</text>
<title>次牧隱先生九日韻</title>,<text>光陰衮衮似川流。富貴何人是徹頭。喜共耆贒成邂逅。合將身世信沉浮。黃花綠酒償佳節。白髮烏紗照暮秋。聚散固知元有數。明年何處得重遊。</text>
<title>次牧隱先生詩韻。七夕遊安和寺。三首</title>,<text>牧隱先生禮數寬。臨溪觴詠幅巾寒。留連正好携佳客。供給何嫌欠太官。百丈蒼髥遮畏景。一雙翠羽起驚湍。門前咫尺淸涼地。始得陪公一卸鞍。</text>
<title>次牧隱先生詩韻。七夕遊安和寺。三首 其二</title>,<text>函丈曾窺學海寬。只今吾道豈盟寒。再遊昔日安和路。又喚先朝敎授官。書院荒涼多茂草。閟宮岑寂瀉哀湍。人間俯仰成陳迹。且向山前醉據鞍。</text>
<title>次牧隱先生詩韻。七夕遊安和寺。三首 其三</title>,<text>悶悶中懷何以寬。携壺走踏碧溪寒。論心且莫論時事。得句眞同得美官。紫洞蒼茫生暮靄。銀河瀲灧絶風湍。鵲橋此日佳期迫。天上神仙拂王鞍。</text>
<title>蘭坡四詠。次陶隱，陽村。盆種松竹蘭梅 松</title>,<text>虬蟠才尺許。意勝拂雲長。封植雖今日。摩挲閱幾霜。屈渠中谷態。伴我北䆫涼。固識非凡物。相參几案傍。</text>
<title>蘭坡四詠。次陶隱，陽村。盆種松竹蘭梅 竹</title>,<text>蘭坡有眞覺。種竹北䆫隅。愛敬比君子。吟哦麾俗夫。水澆新筍長。沙覆短根蘇。節自如斯直。知渠不賴扶。</text>
<title>蘭坡四詠。次陶隱，陽村。盆種松竹蘭梅 梅</title>,<text>淡淡梅花樹。惡隨桃李開。孤臣忠見謫。淑女喚難來。自抱馨香德。肯愁風雪摧。伊誰與同調。步繞日低徊。</text>
<title>蘭坡四詠。次陶隱，陽村。盆種松竹蘭梅 蘭</title>,<text>手種幽澗畹。猗猗遠有香。伯魚曾夢與。尼父爲心傷。握去身方潔。紉來佩自長。欲知淸意味。露葉轉風光。</text>
<title>次林副令孝先韻 四首</title>,<text>憶曾分路漢山州。遙望飛塵逐馬頭。他日團欒對秋月。傷心莫說竄炎洲。</text>
<title>次林副令孝先韻 四首 其二</title>,<text>湘纍此日會中州。又被王公一點頭。孰謂靑雲有知己。如君猶在白蘋洲。</text>
<title>次林副令孝先韻 四首 其三</title>,<text>驥足猶思踏九州。一竿歸釣碧江頭。酒酣往往有佳句。氣壓崔郞鸚鵡洲。</text>
<title>次林副令孝先韻 四首 其四</title>,<text>他時相訪海西州。欲借漁舟古渡頭。却恐君家尋不見。藕花蒲葉滿汀洲。</text>
<title>奉次鐵原府院君在盈德所著詩韻</title>,<text>賜玦蹔時吟澤畔。請纓去歲過淮邊。忠勤定國新開府。淡泊爲家只俸錢。擧義㺚川增士氣。成功鴻野更人煙。欲知終始心中事。看取佋佋日在天。</text>
<title>寫字</title>,<text>心專姸好翻成惑。氣欲縱橫更入邪。不落兩邊傳妙訣。毫端寫出活龍蛇。</text>
<title>用首篇李供奉韻 二首</title>,<text>美人在南方。路遠音塵絶。欲往從之遊。饕風吹虐雪。謇脩今安在。蘭佩謾香烈。蛾眉肯我顧。已有邦之傑。延佇結桂枝。忉忉情已竭。不如賦歸來。退保平生拙。胡奈尙遲疑。區區學容悅。</text>
<title>用首篇李供奉韻 二首 其二</title>,<text>郭君同門人。今幸又同列。手操褒誅筆。高節不可折。昨自南方來。今還改車轍。歲暮獨淹留。相從嗟一瞥。白日慘不暉。陰雲擁無缺。何時春風塲。會合無離別。並駕同長途。胷中共君說。君歸有可書。特書無緝綴。</text>
<title>送宋正郞按廉慶尙道 名明誼。字宜之。</title>,<text>四海風塵急。東方歲月遲。山川周道直。㫌旆漢官儀。馬首樓臺好。人間雨露滋。故人天上客。相送賦新詩。</text>
<title>寄浙東佩玉齋郟士安</title>,<text>思佳人兮如玉。隔滄海兮共明月。顧茫茫兮九州。豺狼當途兮龍野戰。紲余馬兮扶桑。悵何時兮與遊讌。進以禮兮退以義。紳搢笏兮戴華簪。願一見兮道予意。君何爲兮江之南。</text>
<title>次李太常韻。賀李遁村子之直登第。三絶</title>,<text>遁村三子鳳毛新。伯氏先攀桂苑春。莫道飛揚只如此。君王仄席讀書人。</text>
<title>次李太常韻。賀李遁村子之直登第。三絶 其二</title>,<text>問學吾門藻思新。題名榜眼少年春。不材幸遇文明代。愧殺當時第一人。</text>
<title>次李太常韻。賀李遁村子之直登第。三絶 其三</title>,<text>錦衣南去彩衣新。堂上雙親鬂尙春。生子當如李家子。丁寧題語廣陵人。</text>
<title>原州牧使河允源湛之詩軸。和僧天鑑。分韻得乃字。</title>,<text>國家重東藩。命河爲原宰。三年著聲績。王曰予嘉乃。就徵置明庭。民今頌遺愛。鑑師豈世情。作歌意有在。不忍見原人。嬰慕心不改。</text>
<title>原州牧使河允源湛之詩軸。和僧天鑑。分韻得乃字。附僧天鑑詩</title>,<text>兒戱在母側。恩愛尙未知。母在兒啼號。無乃逼寒飢。北原往日政。仁德乃如斯。赫然千載下。再頌召南詩。</text>
<title>題圃隱記後三章章四句牧隱</title>,<text>混同江上黃沙堆。金盤羊酪駞峯頹。中原桑麻三萬里。靑門瓜地今蒼苔。</text>
<title>題圃隱記後三章章四句牧隱 其二</title>,<text>江山到處入吾夢。蔬果幾時能自種。不有旱乾有水溢。將用桔槹將抱甕。</text>
<title>題圃隱記後三章章四句牧隱 其三</title>,<text>種瓜幽興尙依依。夜直中書聞雨時。白髮如今尙未去。高吟又賦烏川詩。</text>
<title>憶鄭散騎 三首 牧隱</title>,<text>光風霽月鄭烏川。獨究遺篇續不傳。曾與病軀游泮水。故承交契已多年。浮舟出使東看日。赴闕生還上有天。肯羨子長踈蕩氣。直將興喪望文宣。</text>
<title>憶鄭散騎 三首 牧隱 其二</title>,<text>晝夜犇流是百川。眞幾妙處在心傳。已敎多事爲無事。漸覺今年勝去年。鸚鵡洲邊杳芳草。鳳凰池上豁晴天。人間禍福嘗應遍。莫賦登樓學仲宣。</text>
<title>憶鄭散騎 三首 牧隱 其三</title>,<text>老來易學慕伊川。羲畫仍將繼邵傳。馬錫康侯三見接。女貞不字十經年。有離有合誰爲地。示吉示凶皆是天。只恨病深難卒業。敢將餘力贊蕃宣。</text>
<title>奉賀鄭圃隱拜密直牧隱</title>,<text>斯文興喪在蒼天。病裏唯知望後賢。老圃自來明易理。可行權處卽行權。塵埋聖籍壁多雨。草茂儒宮庭半煙。剗去弊根非我力。中興吾道是何年。</text>
<title>寄圃隱遁村</title>,<text>病客唯知守一區。世間榮辱等雲浮。晩來江海風波惡。何處深灣繫釣舟。</text>
<title>南行。呈圃隱。二首 陶隱</title>,<text>兩鬢年來雪一層。不堪羸疾更侵陵。誰家解畜江南藥。却老吾當學永興。</text>
<title>南行。呈圃隱。二首 陶隱 其二</title>,<text>先生手撫一張琴。座上諸公更整襟。自笑十年箏笛耳。却於今日聽淸音。</text>
<title>賀圃隱相國復職康好仁</title>,<text>處險思謙退。推仁救阨窮。材能扶大廈。莛豈犯鴻鍾。補衮誠彌切。垂衣德卽同。三峯迎玉輦。佳氣向天東。</text>
<title>賀圃隱相國復職權近</title>,<text>才名曾藉甚。經術極硏窮。望重調殷鼎。功高上景鍾。拯沉猶己溺。持論豈雷同。曳履承天寵。休聲振海東。</text>
<title>座主圃隱相國宅席上權遇</title>,<text>重興宗國侍中家。德厚流光世盡誇。紅燭靑樽開錦席。哀絲急管雜仙歌。門生獻壽深杯溢。座客吟詩醉帽斜。此會更應期後日。春風桃李政繁華。</text>
<title>訪圃隱先生舊居小賦柳方善</title>,<text>晨興盥櫛而衣冠兮。坐靜室以焚香。讀周易之數卦兮。奄瞌睡而憑床。夢一羽人頎而長兮。揖我告我以言之昌。曰今天氣之方春兮。花木滿野以紛芳。固宜狂歌痛飮以自樂兮。亦奚爲乎數墨而尋行。浮生若夢兮。竟學何施。歘焉覺而深思兮。豈其言之我欺。果已往之不可復追兮。當來者之庶幾。佩僕夫以酒壺兮。鳴石徑以筍車。涉南川而問柳兮。登東岡而尋花。忽中道而坎止兮。迺圃隱之舊家。爰回步而彷徨兮。心蘊憤而增嗟。方其坐廟堂而進退百官兮。號令馳其霆雷。喜有賞而怒有刑兮。陽和霜凜之迭開。立大學以講道兮。扶斯文於敗頹。聘異域而諭義兮。椎䯻稱臣而咸來。吾東方禮樂典章賴以大備兮。信王佐之偉才。天何不弔而遽隕兮。志士碩人莫不爲社稷而肝摧。今歲月之幾何。令人思慕之益深。宅舍沒於榛蕪兮。獨梅竹之蕭森。羌覽物而興懷兮。終日攀撫而悲吟。瀉椒漿而奠一杯兮。諒貞魂之必歆。哀今之爲仕兮。誰爲雌而誰雄。食君之祿恐不隆兮。實未效於寸功。徼君之爵患不崇兮。顧有闕於飭躬。唯知趍利而避害兮。何蠢蠢之足攻。嗚呼死生亦大矣。孰不惡死兮。君子樂死於忠。孰不欲生兮。丈夫且恥其苟容。能殺身以成仁兮。世有幾其如公。慨九原之不可作兮。余將曷從。</text>
<title>謁圃隱先生畫像詞張顯光</title>,<text>宇宙間不可久者形氣。人過百年兮孰存其身。而其不可泯者德義。經千百代兮敎化在人。仰其不可泯者。而思其不可久。髣髴眞容兮曷因。何幸後先生二百有餘載。獲拜儀刑於今日。噫噫。非道德節義之其一人於吾東者。令人覩遺像而感激欣幸乃至此極。天之生先生於叔季之時。盖亦有意夫。前乎檀箕以下未曾宣擧之文敎。其生也而振起。後乎東方萬萬世不可易之綱常。其沒也而扶植。是其所抱負之道德。所成就之事業。有以光日月而奠山河。固非葩藻末藝而謂之儒。勳勞一世而謂之忠者所可得擬其萬一。至今吾人之立天地參三而圓頭方足者。得父子於有家。能君臣於有邦者。其誰之賜乎。此莫非賴有先生一身於前千古之後後萬祀之前也哉。顧我遺敎餘化中末學。願一接形貌而不可得者。乃今斯得焉。敬焚香而展謁。儼精爽之宛然。就其所可像。有以認夫所未像。因其所得覿。有以會夫所莫覿。遡遐想於當日。擬九原之有作。得於禀受。本自粹美者。其資質果是秀拔之風格。不由師傳。獨得精深者。其學問猶存睟盎之容色。橫說竪說之義理皆當。出何從而無窮。左酬右應之庶務咸適。機何自而旁通。動冕旒於萬里逈阻之天闕。質神明之誠意。孚犬羊於層波出沒之日域。開金石之信義。幾人之所不能幾。燭人之所不能燭於毫釐之微幽隱之間者。非水鏡之眼力耶。夯人之所不能夯。當人之所不能當於顚沛之頃危亡之際者。非鐵石之梁脊耶。嗚呼。人孰不戴蒼蒼而履膴膴。子獨生死於厥命。備四體百骸而首庶物。孰不有秉執之彝則。子獨終始其所性。身之存也。柱石于國家。蓍龜于廟堂。領袖于斯文。身之亡也。砥柱於頹波。師表於百世。元氣於兩間。惟其所異者非是七尺人。欲求做人底㨾子。盍取則於一幅。彼或致疑乎不可明之跡。於不可詰之地者。是實未究乎其道與德。然則當何以見先生之心事。有天地有日月。</text>
