<title>箕城。呈李東皐觀察。出詩刪○權石洲批曰。戲語得體。</title>,<text>許椽來遊下界塵。大同江上喚眞眞。相將去作吹簫伴。浮碧樓高月色新。</text>
<title>高城海山亭懸板</title>,<text>聞說新開第一區。海山高揭嶺東陬。天慳地秘森呈露。詩興何人浩莫收。</text>
<title>重興寺。題燈月軸。</title>,<text>重興十七首新詩。老眼看來喜可知。泉石始經才子弄。山林應盡寶藏奇。玉蟲逐卷光猶爛。圓桂當中影不移。他日蘭亭堪絶唱。吾人雖病欲相隨。</text>
<title>贈志文上人 出刪詩○權石洲批曰情理到頭</title>,<text>志文惠瓊徒。惠瓊吾故人。惠瓊老而病。志文事如親。織屨衣食之。可知其酸辛。故人苦飢寒。豈不傷吾神。我願文上人。此心當日新。身心無愧怍。乃是淸平津。</text>
<title>輓李一齋</title>,<text>斂藏稜角就溫醇。礪志當年邁古人。慥慥不須崖異行。平平自到聖賢津。階除四子宏規立。誦讀千番至訓新。百世南中山斗仰。直將無等共嶙峋。</text>
<title>輓李一齋 其二</title>,<text>今歲知何歲。斯文弔哭頻。眉巖纔發旐。一老又催輴。志學常憂退。思齊勉自珍。依歸更誰望。淚濕百年巾。</text>
<title>輓柳眉巖 四首</title>,<text>聖世求隆治。超登一代賢。文明方見化。禮樂庶歸全。誰料王生襪。俄成孺子綿。邦家何所賴。慟哭仰蒼天。</text>
<title>輓柳眉巖 四首 其二</title>,<text>今歲非蛇歲。何爲失此人。承恩纔赴闕。屬疾奉終旬。勿藥惟云喜。難諶杳莫詢。公私無限恨。何處撫膺陳。</text>
<title>輓柳眉巖 四首 其三</title>,<text>堯舜平生學。英明冠世資。投荒終不悔。抗節邈難追。芻豢前經志。笙簧後進辭。從今不可見。那禁我心悲。</text>
<title>輓柳眉巖 四首 其四</title>,<text>君是湖南秀。吾曾漢北人。初交懽若舊。義分最相親。塞北猶通信。生前幸接紳。如何一朝涕。遽濕百年巾。</text>
<title>退溪挽詞</title>,<text>夙礪求仁志。潛心古聖書。何嘗不引退。夫豈喜林居。懇懇務時敏。駸駸實若虛。天心爲斯道。篤出示門閭。</text>
<title>退溪挽詞 其二</title>,<text>駑質容淸量。時時問字音。提開兼砭瀉。誘掖欲浸淫。感念何曾輟。門墻更莫尋。聊將千里淚。灑與一絶吟。</text>
<title>曺南冥挽詞</title>,<text>君子存於世。人情若倚山。先生奄忽逝。後學更誰攀。落落風聲地。明明警覺關。祗今嗟已矣。烏得不澘澘。</text>
<title>盧別提挽 名鴻。贈吏參。○己巳正月出盧氏家乘</title>,<text>有婦能中饋。生男且克家。優遊到耆老。酒食穩經過。晩享田園樂。終膺爵祿加。人間談壽福。料得更無多。</text>
<title>盧別提挽 名鴻。贈吏參。○己巳正月出盧氏家乘 其二</title>,<text>伯胤曾同業。門墻幾走趨。中悲湖海苦。始喜彩斑娛。司命慳耄耋。皇天任伏徂。傷心歸覲色。飜作樹風呼。</text>
<title>李參判挽 名尙信。湖山淸隱。</title>,<text>相知三十六年情。到底忘形若弟兄。我愛休休眞宰相。君憐踽踽老餘生。人間埋玉悲今日。天上修文慘此行。何處更期看舊面。屋梁唯有月孤明。</text>
<title>挽趙舍人 名廷機</title>,<text>挺出英明若有情。云何不見事功成。始終從諫祈天句。可見平生忠愛誠。</text>
<title>挽趙舍人 名廷機 其二</title>,<text>玉堂鎖直幾回同。情話綿綿不可窮。誰料黑頭先棄去。中含咄咄向蒼穹。</text>
<title>贈五臺上人 嘉靖癸亥</title>,<text>五臺山是名山。金剛淵是大川。名山大川恒遊處。思過半矣須勉旃。</text>
