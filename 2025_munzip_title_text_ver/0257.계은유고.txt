<title>處江湖憂其君 十六歲陞魁上之中</title>,<text>滄波萬里。煙月一區。中有大人。獨立無徒。延佇乎苔磯。惆悵乎芳洲。厖眉攢箭。枯顔帶愁。興言長歎。若有所憂。釣客過而問之曰。人之於世。貴得其樂。休休坦坦。無往不得。況此雲水之生涯。飽閑中之淡泊。優游哉一葉短棹。樂只且兮何極。今子胡爲乎獨悒悒以含慽。以爲憂時之君子。則蘆荻非所當居。以爲江湖之散人。則世情何與於余。旣非職思其居。苦何爲而慽慽。大人聞言若驚。喟然太息曰。余一生之多憂。空感慨於斯世。嘐嘐然抱負重大。夙有志乎經濟。一斗赤心。盡忠北面。孤節挺挺。寸情眷眷。竭力事上。志乎致澤。責難陳善。非心是格。將順其美。匡救其失。事是君不爲容悅。願致之於堯舜之上。吁嗟乎此志之未遂。空鬱悒余悵悵。足側世路。身落江海。白首憂君。丹衷未改。一飯不忘。九死未悔。經邦有術兮。同野人獻芹之誠。見主無路兮。苦魏子戀闕之情。唯此霞鶩乾坤。象外溪山。一身無絆。盡日長閑。有石可枕。有流可漱。倘使肆志而自適。果何憂而何苦。獨惓惓而長懷。夫惟靈修之故也。然則吾憂也。非爵位之不崇。非喫着之不厚。非遺逸之是怨。非阨窮之是悶。思帝閽而不見。獨鬱結而紆軫者乎。客於是感而爲之歌曰。未見君子。心之憂矣。亦旣見止。我心則喜。濯纓兮江之水。採蘭兮江之濱。云誰之思。西方之美人。</text>
<title>宿興陽地陽江驛。是夜大雨。思親有作。起書驛村之壁。</title>,<text>朝出門閭望。兒從郞省歸。暮出門閭望。兒去直彤闈。日日出復歸。何曾千里違。無端綸綍下重天。湖路春風吹繡衣。兒今年少身復健。雨露隨處多光輝。爺獨傍無一侍者。短宵少睡潛淚揮。眼前可憐兩稚孫。念兒不見如見兒。嗚呼父母之心廼如此。渠應原隰愼所之。</text>
<title>丙戌冬。先人爲三陟倅。奉送廣津。歸家悵泣。書于案上。</title>,<text>父別子。父把一麾江海去。子作風塵五品吏。相依爲命三十載。奈此迢迢忽千里。危棧誰攀潘岳輿。旅店孰煖黃郞被。亦知歸覲春有期。不覺衣襟頻拭淚。父廼揮手命止之。一語諄諄爲提耳。衰門不分溷名位。父子食祿今十𥜥。官切雲霄爾知懼。邑有流亡我當恥。岵亦不須陟。門亦不須倚。去去溟州勿復道。雪嶺之難履如砥。</text>
<title>送慶尙都事李䤴</title>,<text>去年別關以西。今年別嶺之南。年年送君作亞使。蓮幕風流應自諳。笙歌沸耳攬離思。猶勝完山道上落第驅征驂。所恨身上貂裘今已弊。物猶如此人何堪。靑衫末路不厭卑。白盡詩鬢何毿毿。湖山隨處眼便開。物色取次歸窮探。春風唳鶴佛日樹。暮雨鳴磬孤雲菴。山中老宿倘相問。爲言當日舊遊子。回首如今面發慙。</text>
<title>弓箭歌</title>,<text>白羽箭騂角弓。箭以賞柴市之應製。弓以褒守歲於禁中。文山人去三百載。至今易水多悲風。咨嗟詠歌想見之。要使東民興起者家孝而戶忠。歲盡春生洛陽殿。卧聞金漏聲丁東。屠蘇灎灎滿意斟。絶勝林鴉櫪馬拘束對阿戎。金鑾輪直十八士。豈無他人適此丁我躬。金門宣賜滿月形。掛來斜映麟袍紅。還家開篋視故箭。壯氣凛凛成長虹。腰之手之出門去。詑向東湖諸彦玉署群公。我不要霧豹文章錦段褥。又不要銀鞍金勒被靑驄。從容詞掖付公等。直向陰山擅豪雄。一弓復一箭。手射攙搶落。長驅蹴踏天山空。請君放筆向麟閣。記我平戎第一功。</text>
<title>孝婦吟。醉呈壺峯僚丈求和。宋言愼</title>,<text>孝婦吟。醉客聞之淚滿襟。婦年四十失所天。身上有一舅。舅不堪衰疾日侵尋。深閨半夜方寸亂。忍斷纖指血淋淋。血淋淋流入舅口舅疾愈。堂上春樹還陰陰。</text>
<title>孝婦吟。醉呈壺峯僚丈求和。宋言愼 其2</title>,<text>孝婦吟。薄婦敦貪婦廉。十口臧穫。持以與庶弟。旣孝且悌。惻然傷人心。嗚呼宋家此母復此子。升堂上壽願自今。</text>
<title>贈礪山倅鄭渫</title>,<text>伊昔湖山交臂初。竹樓肝膽潛相照。風流亞使最善價。薄劣衙童眞不肖。忘年交道等韓孟。耐久襟懷齊管鮑。儂慙詞掖短銜美。子負文場舊盟紹。仙區咫尺面千里。人事差池成一笑。求砂葛令道根熟。望雲參軍歡意少。無心香省傍飛舄。有意雲章寄石耳。銅章幾屈山水宰。遞筒空傳尺素鯉。天南忽報壽星凋。痛哭襄陽喪龐德。攀心不下大小連。泣柏何嘗迷淚目。何知末路按劍多。側足羊腸墜坑谷。鄒陽未訟上書冤。梁獄空搔詩鬢白。長沙猶薄有道恩。賈傅傷心對飛鵩。當時我亦困啁啾。天末悲風愴相憶。胡星一孛玉燭昏。疆場難堪蜂蟻結。昭陽箭聲細柳笳。白日中原滿羶羯。親顚床席君遠狩。此時何心算行止。終然忍作不孝身。反哺初情知己已。終天怨結萬死餘。苫塊三年辭玉庭。喪無戚容衰與易。服除頑命猶偸生。齊鄕衣被二天恩。地主靑眼民白髮。斜陽遠別亂世人。不用驪駒歌一闋。相看脈脈不忍別。摠爲干戈閙邦國。淚亦不能爲之墜。言亦不能爲之發。腰間各有三尺劍。欲掃攙搶何可得。忠臣孝子植風紀。夏康周宣志匡復。稽山不日鍊甲楯。奉天何時頒德音。秋霜漸近滅倭日。寶刀揔有擒倭心。秦宮漢樹繞赤日。太白武功消妖祲。我不能從容前著坐帷幄。又不能奮厲橫身當戰場。尨然宛若無事人。安用呿口說虞唐。父母之讐不可共戴天。此賊未滅長皇皇。履倭之血。抽倭之腸。跨海斬鯨庸非急。城主復城主。三萬里農桑。二百年社稷。鞠躬盡瘁死後已。聖人復起吾不易。</text>
<title>擬金御史 義元 玉香問答詞</title>,<text>君莫道少年冠多士。珠粉三行醉羅幃。又莫道亂世持斧行。白日威名動海陲。有身不能庇一婦。安用人間丈夫爲。楊山元不下楊州。御史如何非牧之。當時一笑未十年。此來豈是尋芳遲。只恨功名不及妄校尉。枉敎落花羞故枝。靑鸞木鷄向來怨。織箔無賴藏蛾眉。淚亦不能爲之下。心亦不能爲之悲。倚君屛抱君詩。爲君死君得知。</text>
<title>擬金御史 義元 玉香問答詞 其2</title>,<text>我不及石家郞珊瑚十尺富熏天。又不及劉學士玉佩瓊琚詩百篇。蛾眉於世一公物。橫逆之來古亦然。書生計活本冷淡。校尉功名入凌煙。從敎渠命薄不薄。擇木安知心易遷。花情人事劇多端。舊璧歸時應好緣。風流巡察廣林仙。手下動搖山岳權。重圓鏡再續絃。拊掌大笑知何日。四幅屛中要穩眠。</text>
<title>贈許信川 潛○幷序</title>,<text>許信川不見今四載。華髮蕭蕭成老翁。身無一物有一奴。奴曰十三歲奚童。傷心那忍說去年。半夜甘泉烽火紅。龍輿超忽杳何處。鼓角漏天愁濛濛。君爲卑吏我從官。食祿之義臣子同。麻鞋徒步廼職耳。美此小奴方稚蒙。君家豪富冠中原。累百蒼頭閭左雄。何知一朝盡作鳥獸散。五尺之童成塞鴻。我昔過君君不在。思見此奴如見公。嗚呼此奴還此主。相將成就一箇忠。熙川道上十日雨。益水倉前百步洪。童隨翁後哨探歸。咫尺深林吼饑熊。何人畫獻明光宮。</text>
<title>送申高靈 湜 赴蓬山</title>,<text>我年十五六。君年十八九。同居松橋里。兩小齊把袖。廿六君摘髭。取醉曲江酒。我爲丈人行。低頭遂拜屨。相看每一笑。相信心期久。槐花去年夏。偎側俊造後。日上東明門。衙鼓發淸晝。荷君推輓之。招尋期不負。忽然生別離。紫塞驚楊柳。迢迢古全燕。矞雲捧玉后。遠遊經歲時。歸看錦囊富。一城罕對床。千里屢分手。秋深旣西邁。雪厚復東走。況玆行路難。出疆導人獸。懲奸與綏遠。英選誠非偶。長程接古驛。臘後寒梅秀。曉日生滄溟。人煙雜橘柚。雕題識鳳麟。家世推人右。扶桑掛弓已。早回東馬首。天涯望爾來。惱殺十年舊。</text>
<title>曉起</title>,<text>深夜夫如何。九城鍾漏遲。出門還入門。滿天星未稀。僮僕近我睡。櫪馬時一嘶。遙聞隣婦語。持火照啼兒。</text>
<title>宿沙器所</title>,<text>天寒老鷄瘖。卧吟歸夢少。窮山無漏籌。月落不知曉。</text>
<title>贈李轂</title>,<text>昨別子常來。今逢子常友。停盃說子常。白雲生遠岫。</text>
<title>重遊蕭寺</title>,<text>無事經年滯一官。二陵秋草再來看。孤舟更向南湖泊。楓葉蘆花亦舊顔。</text>
<title>回到泗川丘興驛</title>,<text>南泛孤舟傍海城。客愁如汐暮添生。今宵來泊丘興渡。猶近長安一日程。</text>
<title>贈鄭廣成</title>,<text>贈君三束紙。遺君一首詩。南山松柏應如舊。倘記當年誑我時。</text>
<title>初出湖堂。待李正字 德馨 不至。詩以問之。</title>,<text>日向明光珥筆遊。幾時華躅到蓬丘。相思欲折寒梅寄。江漢如今當隴頭。</text>
<title>銓曹直宿。夜夢有異。</title>,<text>身試魚龍百尺淵。長風萬里坐樓船。蘧然覺是東曹夢。鍾漏䦨珊午夜天。</text>
<title>以救荒御史。宿南原地求禮齋。有居接儒生數人。邀作詩藏名。書贈。二首</title>,<text>客子行尋古寺宿。宿雲猶濕杏花枝。傷心此夜別離後。匹馬千山君不知。</text>
<title>以救荒御史。宿南原地求禮齋。有居接儒生數人。邀作詩藏名。書贈。二首 其二</title>,<text>匹馬千山君不知。相思迢遞杳何之。人生一別一回老。況復鳥啼花落時。</text>
<title>過南原地水林亭。聞鸎有感。</title>,<text>楊柳千絲拂小溪。早鸎初至翠樓低。古園亦有千絲柳。湖客不歸鸎獨啼。</text>
<title>長興同年文上舍希凱。求題其亭。甲申秋。次元韻書贈。乙酉春。以救荒御史。行到湖南。上舍作書懇邀。願成詩讖。長興適有抽栍。因過文家。又用前韻。二首</title>,<text>江南村巷水爲天。橘島楓林何處邊。淸映亭前一片石。倘容溪客異時眠。</text>
<title>長興同年文上舍希凱。求題其亭。甲申秋。次元韻書贈。乙酉春。以救荒御史。行到湖南。上舍作書懇邀。願成詩讖。長興適有抽栍。因過文家。又用前韻。二首 其二</title>,<text>繡衣飄拂落梅天。行遍黃雲海戍邊。會合有緣詩有讖。石亭今夜近君眠。</text>
<title>以救荒御史。回到礪山。有人求和其溪亭韻。</title>,<text>華閣江深五月寒。客登初値海榴殘。窓含遠汐三千浪。簾捲斜陽十二欄。</text>
<title>滯直西淸。久未出湖上。感而有作。二首</title>,<text>觀海高名問事郞。雙松新寵北辰傍。東湖舊會知難又。儂亦經秋直建章。</text>
<title>滯直西淸。久未出湖上。感而有作。二首 其二</title>,<text>皓鶴翩翩聞警露。靑楓寂寂落寒江。此時欲去不得去。身臥西淸夜雨窓。</text>
<title>同年之子南歸。詩以贈別。</title>,<text>兩世論交吾豈敢。一言携手子應知。南歸正値梅花發。倘寄寒枝慰遠思。</text>
<title>平難功臣。會盟分軸。應敎李恒福曁僕，光國功臣校理尹暹亦同參。口占。</title>,<text>三學士分同日軸。兩功臣荷一時榮。向來玉署金蘭契。要結雲臺歲暮盟。</text>
<title>錄勳</title>,<text>臣之高祖相宣陵。再歃勳盟世祿承。不肖小孫今際遇。忝登麟閣愧無能。</text>
<title>以暗行御史。到順天地山寺。</title>,<text>虎過春山僧不知。竹扉斜掩夕陽遲。今宵欲作還家夢。只恐梨花有子規。</text>
<title>贈李士溫 二首</title>,<text>溪有蠏園有薑。時兼白酒沃愁腸。傳聞更熟西風果。擘露紅肌願一嘗。</text>
<title>贈李士溫 二首 其二</title>,<text>君携十口寄南州。我亦三年困旅愁。亂世衰門共流落。不堪相對白渾頭。</text>
<title>贈兪是曾紙筆墨</title>,<text>爾少於吾兒一歲。吾兒豚犬爾麒麟。贈之三友非無意。要作淸朝翰墨臣。</text>
<title>題朴思菴集後</title>,<text>人已上天歸玉淸。詩從擲地響金聲。白頭門下儂猶在。開卷那堪淚眼明。</text>
<title>次黃惶易牛韻 二首</title>,<text>庖廚遠處知仁術。濈濈驅時要掛書。歸去桃林春草綠。願敎天下樂耕畬。</text>
<title>次黃惶易牛韻 二首 其二</title>,<text>孺齋系出文章冑。餘事蟠胸萬卷書。詩接江西傳祖派。學從經訓作菑畬。</text>
<title>次唐兵黃隊摠</title>,<text>額上初看一抺紅。行間要識萬夫雄。平倭二字吾欽服。淚盡靑山落日中。</text>
<title>訪尹景男不遇</title>,<text>孤竹寒梅掩虛堂。我行初到未斜陽。君歸倘向村童問。須記前年白面郞。</text>
<title>淸虛樓</title>,<text>淸虛樓前眺望通。淸虛樓下水如空。客來欲着思歸夢。只怕灘聲便夜風。</text>
<title>寄友 二首</title>,<text>北社松陰知二客。南天鴻影隔三秋。只應夜夜相思夢。長傍紅雲入鳳樓。</text>
<title>寄友 二首 其二</title>,<text>長傍紅雲入鳳樓。分明拜我玉皇旒。蘧然此夢還千里。身卧江南第幾州。</text>
<title>寄梳貼</title>,<text>病身搖落任江皐。華髮沾霜欲二毛。一片分將應有意。秋梳相見映蕭蕭。</text>
<title>韉</title>,<text>中興復見漢官儀。珂馬宮墻繞石螭。千里欲知投贈意。香韉淸曉露華滋。</text>
<title>帽</title>,<text>物以離鄕方見信。人由寄字始知情。憑君要識儂閑處。暮雨沙橋拂帽行。</text>
<title>海西菴贈妓</title>,<text>無燭宵行冒夜嵐。若爲來此海西菴。將軍倘問吾消息。報道書生學魯男。</text>
<title>留淳昌地靈隱寺。待洪御史 履祥 不來。</title>,<text>折盡湘南驛使梅。旅遊懷抱向誰開。連江芳草妓橋路。目斷斜陽君不來。</text>
<title>淸映亭</title>,<text>落花如雨水如秋。春盡龍湖客遠遊。火照雕欄知夜釣。隔江人語在芳洲。</text>
<title>寄鄭西川 崑壽 松醪</title>,<text>中山奇法自東坡。聞道新年已舊痾。今日善陳張老頌。向來成壞付無何。</text>
<title>快心亭</title>,<text>快心亭下水自波。快心亭上夕陽多。我來已是春深後。不見江南第一花。</text>
<title>贈金瀏</title>,<text>珍重君家千里駒。客窓詩話到鷄呼。江山雖隔典刑在。回首秦中空一吁。</text>
<title>贈金益愷</title>,<text>求禮齋中逢暮春。廣陵歸客淚沾巾。憑君欲寄相思字。湖雁迢迢不向秦。</text>
<title>贈山人</title>,<text>黃昏騎馬入山谷。竹露蕭蕭沾客裳。逢僧爲問啼鵑在。只怕明朝愁鬢蒼。</text>
<title>次傅朝政憶春香韻以嘲之 二首</title>,<text>何事娥眉失鎻房。風流中尉枉鎖腸。如今歲暮霜威冷。只恐春花也未香。</text>
<title>次傅朝政憶春香韻以嘲之 二首 其二</title>,<text>不須辛苦越何房。嫵媚無妨鐵石腸。回首長安四千里。夢魂猶自惹春香。</text>
<title>贈歌妓扇</title>,<text>玉環肥態也何妨。獻納風流合擅場。他年此日應相憶。留得洞房鶴翎長。</text>
<title>雙溪寺</title>,<text>一宿雙溪寺裏回。孤鸎啼盡暮聲哀。高樓獨上雨初歇。渺渺空江人不來。</text>
<title>贈山人</title>,<text>天涯僧札負流年。一別江梅夢幾圓。遙想白蓮新築就。掩門寒雨聽啼鵑。</text>
<title>題赤壁賦後</title>,<text>嘗恨坡仙赤璧遊。初冬寒夜又初秋。後遊太晩先遊早。明月仲秋未泛舟。</text>
<title>醉呈僚丈壺峯 宋言愼 求和</title>,<text>勸君酒君莫辭。淸時雨露滿鑾坡。九霞之醞出內法。何如醉進淸平詞。</text>
<title>辛巳秋。差祭宣陵。與同僚李正字 德馨。聯韻口占。</title>,<text>海內吟詩友。吾宗獨有君。二陵秋草路。孤棹對江雲。歸程拂柳月。古石滋苔文。晩近水南寺。鍾聲風外聞。</text>
<title>癸未孟春。到安興驛。逢崔橫城 雲遇。</title>,<text>逆旅相逢處。早春山店寒。俱爲西上計。負此北堂歡。香草晨羞薄。關雲日暮還。今宵親有念。遊子枕簟單。</text>
<title>再過順天地龍湫洞</title>,<text>寂寂龍湫洞。經春人又過。一花猶未落。流水向來多。早負江湖志。今如行旅何。因思廣陵夢。梅發滿漁家。</text>
<title>丙戌秋。與堂僚李校理 德馨 遊湖上。感念庚辰舊遊。</title>,<text>夜憶庚辰事。煙波正杳然。鍾聲浦口路。僧語祭官船。水月還今夕。秋風似去年。向來離合意。一任酒盃傳。</text>
<title>贈鄭渫 二首</title>,<text>昔作二天客。今爲三徑隣。雖慙圍繞戲。幸結葭莩親。箕箒將終老。桑麻是好因。異時陪杖屨。應荷丈人眞。</text>
<title>贈鄭渫 二首 其二</title>,<text>淡泊曾論契。薰芳更卜隣。風流今日篤。道義向來親。三黜君無慍。一丘我有因。洞天如可住。頭白會逢眞。</text>
<title>戊子秋。歸覲眞珠府。行到江陵地橫溪驛。逢月正僧圓規。自言久住三角中興寺。與婦翁詩伴崔嘉運。有酬唱集。感而書贈。二首。</title>,<text>古驛深秋路。寒山落日時。相逢五臺釋。各誦十年詩。海外入新定。洛中無舊知。飜懷人世感。流淚自沾頤。</text>
<title>戊子秋。歸覲眞珠府。行到江陵地橫溪驛。逢月正僧圓規。自言久住三角中興寺。與婦翁詩伴崔嘉運。有酬唱集。感而書贈。二首。 其二</title>,<text>吾舅吟詩友。空門只有師。石樓花落後。霞洞月明時。林下歸休約。山中雜擬詩。如今眞隔世。天外一相思。</text>
<title>湖上書懷</title>,<text>江山歸便得。樓閣向來淸。失學身先病。慙恩夢亦驚。靑憐燈焰盡。白愛月華生。歲暮偏愁思。孤吟坐二更。</text>
<title>贈別劉摠兵，中軍將傅朝政。四首。</title>,<text>交臂猶相失。班荊卽舊知。王城傾蓋日。下驛駐旌時。萬里仍羈旅。三年亦鼓鼙。斜陽一尊酒。更結後來期。</text>
<title>贈別劉摠兵，中軍將傅朝政。四首。 其二</title>,<text>更結後來期。深盃且莫辭。前言聊戲耳。此別獨何之。楚雨春情薄。燕霜客路遲。君歸九天上。回首倘相思。</text>
<title>贈別劉摠兵，中軍將傅朝政。四首。 其三</title>,<text>商室爲霖佐。唐朝詆佛臣。流風應有自。世德詎無因。敏捷才穿葉。淸新句泣神。論交萬里外。肯憶我畸人。</text>
<title>贈別劉摠兵，中軍將傅朝政。四首。 其四</title>,<text>兵革今三載。豺狼滿一陲。方期此賊滅。無以我公歸。霜落行秋令。天長見月圍。何時重回旆。立馬埤濱湄。</text>
<title>次友人韻</title>,<text>鳧舄辭西掖。豸冠傍首山。身因飮氷瘁。髮爲望雲班。聚散皆王事。留行亦道關。看君詩句好。肯許老夫攀。</text>
<title>雜詠</title>,<text>樹雲千里外。萍水一盃中。醉興兼詩興。溪翁對野翁。人憑南郭几。柳送北窓風。自恨歸田晩。鷄山幾疊重。</text>
<title>別張牧使 雲翼</title>,<text>天上張公子。乘驄路玉京。孤舟新別恨。寒月古長城。肺病盃難進。情多句未成。江中秋水淡。一酌送君行。</text>
<title>贈李進士 廷冕</title>,<text>冥心忘甲子。不識歲將環。官冷元無曆。人微敢與頒。痊風知檄快。呵筆愧詩孱。借覓酬勤索。君何厭似山。</text>
<title>挽李必達</title>,<text>判書孫又夭。天道杳難知。堂上遺雙老。人間只一兒。殘螢點舊榻。落葉打空帷。無限衰門淚。西風更沾頤。</text>
<title>贈成進士 文濬</title>,<text>東國稱多士。淸高此獨聞。生涯一畝地。家世兩徵君。別路分殘雪。歸程繞白雲。誰憐曳裾客。今日更離群。</text>
<title>送申僉知 點 朝天 二首</title>,<text>伊昔槐花雨。南庠一月爭。當時主司貴。今日忝僚榮。又作天涯別。難堪歲暮情。斜陽慕華路。霑灑望行旌。</text>
<title>送申僉知 點 朝天 二首 其二</title>,<text>二百年於此。封疆事漸多。虜情千里奏。漢札十行加。直爲皇恩重。寧論遠役賖。歸看金印大。握手醉黃花。</text>
<title>次山海主事贈使臣韻 二首</title>,<text>見說漸東化。應由拱北誠。紫泥頒鰈域。白璧洗蠅營。競賀金宮燕。群聽太液鸎。向來禮義國。重喜大倫明。</text>
<title>次山海主事贈使臣韻 二首 其二</title>,<text>手把芝函典。心懸魏闕誠。恩綸飛海碣。喜夢度遼營。祖席賦嘉樹。賓筵有囀鸎。歸來陳賀會。天日慶重明。</text>
<title>寄 二首</title>,<text>舊使誰人問。芝緘得令書。農春今已至。穡事果何如。實效應非遠。華褒本不虛。倘能飛一字。重報瀼西居。</text>
<title>寄 二首 其二</title>,<text>握手相逢處。他鄕勝故鄕。論交無老少。許國有風霜。一別蒼山遠。孤吟落日涼。如何畏道恨。極目更相望。</text>
<title>贈邊以中 三首</title>,<text>雪涕開平路。殷憂奉至尊。那知君盡瘁。便覺世多言。衰白方生意。棲遲卽故園。傷心舊兵部。不敢更重論。</text>
<title>贈邊以中 三首 其二</title>,<text>不敢更重論。君今傷覆盆。窮猿號落木。老鶴望華軒。世已抛柟杞。儂猶惜藏蓀。龍泉寧久沒。會斵斗間冤。</text>
<title>贈邊以中 三首 其三</title>,<text>丙穴方論美。山梁正及時。無魚久客困。分少故人慈。流落身何往。招邀病敢辭。平生幽興在。歲暮以爲期。</text>
<title>贈友人</title>,<text>自從關海役。共負舊山扄。公未分雙筆。儂猶作一萍。寬書天外下。嚴警夜深聽。幾日無戎馬。鳴珂步玉庭。</text>
<title>正月二十一日。新舊伯交印後。卽詣闕拜辭。分朝諸宰具知事，朴同知，李大將閔參議，具參議，朴參知，權承旨曁海牧令公。會餞于西門外。留詩以謝別。五首</title>,<text>丈人齊出餞。小子感何深。海戍連雲暮。春城帶雪陰。客中難作別。關外少知音。幾日無戎馬。追歡漢水潯。</text>
<title>正月二十一日。新舊伯交印後。卽詣闕拜辭。分朝諸宰具知事，朴同知，李大將閔參議，具參議，朴參知，權承旨曁海牧令公。會餞于西門外。留詩以謝別。五首 其二</title>,<text>山日蕭蕭冷。春陰漠漠昏。兵戈猶未已。離別更堪論。積雪迷關路。歸雲暗水村。停盃謝諸丈。努力整乾坤。</text>
<title>正月二十一日。新舊伯交印後。卽詣闕拜辭。分朝諸宰具知事，朴同知，李大將閔參議，具參議，朴參知，權承旨曁海牧令公。會餞于西門外。留詩以謝別。五首 其三</title>,<text>得御猶爲幸。當筵倍覺榮。澄淸愧無效。離合更關情。一別知難易。三年尙甲兵。何堪把手語。款款是歸京。</text>
<title>正月二十一日。新舊伯交印後。卽詣闕拜辭。分朝諸宰具知事，朴同知，李大將閔參議，具參議，朴參知，權承旨曁海牧令公。會餞于西門外。留詩以謝別。五首 其四</title>,<text>天上張公子。胡爲乎海陲。非關畫眉謗。要得運籌奇。世亂須人傑。民窮仰母慈。經年空按部。羞殺舊監司。</text>
<title>正月二十一日。新舊伯交印後。卽詣闕拜辭。分朝諸宰具知事，朴同知，李大將閔參議，具參議，朴參知，權承旨曁海牧令公。會餞于西門外。留詩以謝別。五首 其五</title>,<text>此日同携手。當時兩正言。無端人事易。忽已歲華飜。感舊自沾臆。臨岐空斷魂。傷心紫薇樹。蕭瑟更能存。</text>
<title>辭狀後仍留海州。金御史寄詩。用其韻答之。</title>,<text>盜賊今猶在。其如祚宋天。有心持一節。無力靖三邊。悄悄竟何待。悠悠空自憐。何堪更難後。明日是新年。</text>
<title>贈御史金義元 二首</title>,<text>匹馬君何處。孤燈我此宵。干戈猶未已。原隰敢言勞。臘酒難同把。淸香只自燒。明朝海城北。相望更迢迢。</text>
<title>贈御史金義元 二首 其二</title>,<text>我夢初回枕。君書正抵床。方知信息大。不論道途長。海月愁來白。江梅臘後香。何時賀正會。椒頌醉明光。</text>
<title>送南士秀掃墳 幷序</title>,<text>孝門當亂際。更見弟兄難。故國蒼山苦。新秋白露寒。西風礪良道。落日廣陵關。乍別頻回首。高堂彩服斑。</text>
<title>贈柳信立 幷序</title>,<text>愛爾貌如玉。其中槪可知。風蘭茁初葉。霜桂長新枝。世業傳文獻。家庭足禮詩。超群毛骨在。看作聖朝儀。</text>
<title>贈南元龍 幷序</title>,<text>西漢文辭邃。中唐句律精。轟胸星彩動。入夢筆花明。禮樂三千字。風雲九萬程。高科蓋餘事。斗北要淸名。</text>
<title>贈南元龍 幷序 其二</title>,<text>念爾方齠齕。逢時廼甲兵。三年傍南國。一卷學西京。朗語驚人聽。淸姿照座明。誰憐幼幼者。白首望關城。</text>
<title>嘲傅朝政 幷序</title>,<text>只畏傍人覺。誰敎好事傳。難憑九重譯。欲續十洲絃。夢裏花仍遠。愁中月幾圓。平山前夜過。此意更堪憐。</text>
<title>贈權都事 慶祐○二首</title>,<text>僚義今三朔。交情是十年。相逢何造次。告別太依然。水驛迎津吏。華牋問客船。慇懃謝石友。努力歲寒天。</text>
<title>贈權都事 慶祐○二首 其二</title>,<text>幕府吾何敢。交親子亦然。南庠同雪榻。西海共戎鞭。舊友今誰在。離愁倍自牽。只應與莎月。時復鏡中憐。</text>
<title>癸未秋。差慶尙右道點馬。因宿三千鎭。</title>,<text>曾讀夔州百韻詩。三千流落最堪悲。誰知今日病司馬。還似當年舊拾遺。十月亂洲爭吐出。九潮殘水亦多時。羈孤一卧違床枕。杜曲桑麻倍夢思。</text>
<title>久留固城縣。思歸有作。</title>,<text>歲暮偏傷羈旅情。窮荒千里滯嚴程。天高雁遠北書斷。橘熟花開南紀明。嶺月自添愁裏色。海潮猶作坐來聲。如何夜夜思歸夢。半是烏山半洛城。</text>
<title>癸未秋。石潭先生。大歸海州舊隱。追送于陽川逍遙亭上。甲申春。先生下世。是歲秋。先生之姪洪生錫胤。重過逍遙亭。感懷書贈。</title>,<text>魚鳥依依亦解愁。逢人那說去年遊。存亡有恨空雙涕。離別多情又一秋。此日江湖飄短褐。當時風雨滿孤舟。君歸試上高亭望。草樹雲煙似舊不。</text>
<title>甲申春。歸覲平昌。用板上韻。</title>,<text>爲愛官居類野居。鯉趨今復二年餘。空懷綠水靑山計。欲試黃精白髮除。梅發漢關逢驛使。雁回春峽少鄕書。雲霄舊侶休相憶。我已來焚學士魚。</text>
<title>甲申春。歸覲平昌。用板上韻。 其二</title>,<text>恭趨東郡問親居。列岫淸香興有餘。樂事眼前供語笑。浮名身外任乘除。三年爲吏羞干祿。一月遊山勝讀書。從此又生觀海計。釣竿高拂北溟魚。</text>
<title>甲申春。歸覲平昌。用板上韻。 附原韻</title>,<text>且喜吾民奠厥居。暮朝煙火食嬴餘。不堪奔走爲形役。又見光陰逼歲除。城裏笙歌循吏化。壁間珠玉故人書。從今我欲投簪紱。閑向東溪趁漉魚。</text>
<title>挽栗谷先生</title>,<text>昨宵星彩掩奎躔。痛哭斯文淚徹泉。亡鑑悲連宸禁日。失師哀動澤宮天。石潭亟丈迷春草。坡谷池臺鎖暮煙。縻職遠違埋璧會。撫膺西望自生煎。</text>
<title>龜潭精舍</title>,<text>富春之洞龜潭湄。治世何人猶採芝。楚澤不須思濯足。洛窩寧復作皺眉。風埃半世功名薄。湖海平生日月遲。安得從君拂衣去。白鷗波裏好相隨。</text>
<title>乙酉秋。患濕瘡。呈辭累月。未得解職。奉贈同僚李校理 德馨○二首。</title>,<text>病自江南瘴濕纏。杜門非爲覓詩聯。久知嚼蠟難供世。剩欲燒香學坐禪。稚子解言須服藥。故人頗問不歸田。雙松學士如憐我。早許三章達九天。</text>
<title>乙酉秋。患濕瘡。呈辭累月。未得解職。奉贈同僚李校理 德馨○二首。 其二</title>,<text>蠟屐今秋負陟巒。行隨蹇鶴步蹣跚。須知請告多因病。不是辭榮欲解官。衙吏尙嫌番直缺。宗人重念席塵寒。瘝工信覺憂虞重。只恃天朝法令寬。</text>
<title>乙酉端陽。別申書狀 湜。</title>,<text>不嫌鞍馬滯長征。簡使須知掇國英。千里鳳麟新漢節。五年冠佩舊燕京。路逢關吏非生面。歸對遼雲亦有情。回首可憐湖外客。病抛携別獨沾纓。</text>
<title>久直校正廳。暇日遊湖堂。</title>,<text>天祿朝來輟校讐。還携書卷向南樓。崢嶸節物催年序。瀟灑行裝類遠遊。官馬久諳東嶺路。家僮先識廣陵舟。偸閑一日猶堪樂。安得滄波沒白鷗。</text>
<title>別同年北評事李大海</title>,<text>仲雍風義冑之詩。鸞鵠頻看落北陲。七寶亭中題傑句。望京樓上唱離詞。山河尙帶英雄氣。關塞今逢戰伐時。投筆向來儒者事。待君談笑試搴旗。</text>
<title>入直玉堂上番裵校理三益之子中司馬。詩以寄之。</title>,<text>曾折蓮花一朶新。至今孤夢澤宮春。雖慙雁㙮稱先輩。合向人間作賀賓。金玉堂深傳喜語。雲霄路逈見通津。傳聲欲托蘇程契。東閣無因接後塵。</text>
<title>贈別高山倅鄭賜湖</title>,<text>手折橋頭楊柳枝。贈君千里慰離思。誰憐直道遭三黜。猶喜眞區把一麾。野寺僧歸花落後。縣齋人散月明時。夢魂不論身疏外。夜夜分明上玉墀。</text>
<title>臥病有感</title>,<text>崒地寒風鳴摵摵。灑窓涼露滴紛紛。秋聲不以貧家少。落葉偏於病枕聞。近壁亂蛩催夜織。挾奴賓雁渡河雲。淸愁悄悄渾無寐。挑盡疏燈讀楚文。</text>
<title>家有病馬。竹山倅李 澣 借去。</title>,<text>不向章街着錦泥。幾回詩枕詠枯箕。情深槐院忙衙日。力盡南宮詔使時。伏路定逢田子贖。還鄕猶合少游騎。慇懃乞與馮元淑。只恐長齋類浚儀。</text>
<title>出遊湖堂。堂僚李好閔 孝彦，館僚金弘敏 任甫。與之同遊澤濱有作。</title>,<text>西風孤棹漢之陽。輟得晨衙踏鼓忙。尊酒三人復相對。江湖一日卽爲長。潮痕已減今秋水。樹色新經昨夜霜。蘭渚蒼蒼天欲暮。不妨隨意宿漁庄。</text>
<title>友人登第</title>,<text>綠樹柴門記舊遊。升堂高會夢悠悠。如今黃甲登賢日。却是蒼生繫望秋。劉氏弟兄多宿學。徵君家世本淸流。哀情吉語天涯意。苦向沙潭說未休。</text>
<title>翰林盧稷 士聲。以曝灑往星州。感舊遊書贈。</title>,<text>曝灑風流說蔡郞。勝遊儂亦略逢場。今年較似前年好。舊意還隨別意長。白藕堂存餘古蹟。孤雲臺迥訪仙鄕。山僧倘問吾消息。禁直悠悠夢石房。</text>
<title>病臥憶湖堂</title>,<text>闕然文會阻聯襟。寥落空堂鎖夕陰。觀海近縻郞署直。雙松方坐省闈深。黃花㶑灔水晶盞。白月玲瓏門板琴。自是不歸歸便得。病夫今復動離吟。</text>
<title>玉堂夜直。和同僚李修撰 尙弘。</title>,<text>幾回瓊樹隔西城。此夜聯床近邇英。金燭未收燒後跋。銅壺猶咽坐來聲。關心道義須相長。餘事文章得細評。五相一漁從古說。出門唯有送吾行。</text>
<title>報恩寺僧軸。有同年故翰林李嶸詩。悲感有作。</title>,<text>曾共元賓上石亭。杏花籬落倒春甁。當時舊面唯江水。晩歲交遊似曙星。末路不堪雙眼白。故山遙隔一眉靑。居僧亦有存亡感。說到遺詩涕自零。</text>
<title>丙戌秋。與館僚金應敎 弘敏 遊澤濱。金公同鄕盧斯文麒解官大歸。詩以贈別。</title>,<text>猿鶴秋來久待歸。一帆容易卽前期。非無去國三間屋。亦有輕侯萬首詩。懷抱未堪明主訣。行藏不許俗人知。壽星南極長垂彩。夜夜還從望裏思。</text>
<title>丙戌秋。與堂僚柳正郞 根。夜坐湖堂。正郞說楓岳之勝。吃吃不已。曾爲歙谷倅。慣踏此山也。聞而有感。</title>,<text>淸宵談麈入仙峯。十二年前馬首東。萬瀑水深花落後。正陽鍾動月明中。眞區縱似前生隔。舊意長憑小夢通。剩欲從君拂衣去。不知身繫漢江篷。</text>
<title>堂僚李校理 恒福 在告。詩以問之。</title>,<text>白憐愁病類文園。何事君今又掩門。人道行藏略相似。我知榮辱不須論。非無卜築臨江口。亦有生涯在水村。只是未能歸去耳。夢中相對說君恩。</text>
<title>弘文館有鶴詩。自中廟朝以來。堂員之咏之者。積成卷軸。因用其韻。</title>,<text>家在茅山小洞天。偶然來墮浴堂前。心飛故國千年柱。跡滯宮池一朶蓮。此日紅雲諳入仗。當時碧落解登仙。誰知我亦棲遲者。珥筆朝朝近御筵。</text>
<title>丙戌秋。有南中士友作書見寄。感念舊遊有作。友卽長興地同年文希凱也</title>,<text>都會東南第一州。泛槎曾記去年遊。龍津渡口逢花雨。淸映亭邊繫釣舟。行客未諳湖外諺。歌兒多唱洛中謳。如今已似前生隔。安得秋來夢作鷗。</text>
<title>贈文進士 希凱</title>,<text>舊遊追憶泮宮春。握手平生說景淳。當日歡情如李敏。至今交道類元賓。土床燈話西陵洞。怨笛斜陽北第隣。一隔死生無問處。不堪相對淚沾巾。</text>
<title>別傅朝政</title>,<text>君爲萬里衝天鶴。我作三韓蹈井蛙。同丙光陰雖共得。逢辰事業自殊科。旗飜海月龍猶舞。角動秋山菊亦花。記取小生臨別語。願回飛劍斬長蛇。</text>
<title>送同年金堯立之任中和</title>,<text>呼儂爲弟爾爲兄。同榜情親到十齡。鬢髮自添今日白。眼眸長帶向來靑。當秋離別偏多感。漸老襟懷自不平。關雁歸時頻繫足。遞筒休惜寄秦京。</text>
<title>病聾</title>,<text>淸時鸞鵠滿延英。誰遣聾人側玉庭。畫字縱嫌工部疾。養廉方學許丞名。添成書卷沈潛味。斷盡人間毀譽聲。唯有寸心長耿耿。不妨章奏試雷霆。</text>
<title>贈崔橫城 雲遇</title>,<text>公年五十我三十。老少不同宜不知。宿昔南江成勝會。如今東路有前期。貪趨郞舍唯多愧。悔別親庭又遠離。珍重驛燈終夜話。可能同賦白雲詞。</text>
<title>香湖亭八詠 卽崔雲遇亭也</title>,<text>佳期長占小亭東。圓魄留人倚綺籠。影浸玉河渾不辨。色通綃幕摠如空。仙禽得意啼蘭薄。山鬼潛形翳棘叢。萬里復逢秋氣霽。此心吾欲問周翁。</text>
<title>香湖亭八詠 卽崔雲遇亭也 其二</title>,<text>手把捎雲第一竿。綠簑終日住江干。無心鷗鳥忘機久。好事漁郞責欠寬。意不在魚寧望獲。夢非逢獵屢抛官。平生長物唯閑債。新向秋溟試偉觀。</text>
<title>香湖亭八詠 卽崔雲遇亭也 其三</title>,<text>天於萬物非貧我。乞與瑤湖自在波。朝暮四時供變態。風濤千里杳通槎。從來大眼壺中窄。此去殘年鏡裏過。觀水昔曾聞好語。聖人門戶識盈科。</text>
<title>香湖亭八詠 卽崔雲遇亭也 其四</title>,<text>灰劫空餘百戰基。沈雲古堞隱陀陂。蒼苔已蝕千霜骨。白草徒橫數尺碑。悲思不堪秋雨後。孤吟最是夕陽時。詩人本有休兵願。更祝沙場罷鼓旗。</text>
<title>香湖亭八詠 卽崔雲遇亭也 其五</title>,<text>寺在晴巒第幾峯。紫藤林外有疏鍾。居僧久住渾相識。野鹿馴行不怕逢。秋錫穩扶層靄合。夕甁新汲小泉舂。隨緣復作趺床話。半夜安禪制毒龍。</text>
<title>香湖亭八詠 卽崔雲遇亭也 其六</title>,<text>煙霞不救饑腸厄。賴向山中採石芝。肯學漢臣播美頌。欲同商老結幽期。靈根初闢朝陽閃。寶葉仍披宿露滋。留與閑人存晩計。放歌長和碧雲詞。</text>
<title>香湖亭八詠 卽崔雲遇亭也 其七</title>,<text>水明如畫蘸寒沙。松匝分行擁海涯。風便夜聲笙籟響。月翻秋影蓋幢斜。人如弘景披牛畫。地似柴桑足菊花。更有勝時君會否。雪晴山白露漁家。</text>
<title>香湖亭八詠 卽崔雲遇亭也 其八</title>,<text>竹簷初日媚新晴。海谷軒窓特地淸。摵摵自同臣節苦。昭昭還證本心明。斜分金鎖參差影。微動風梳摐戛聲。長盡捎雲應有待。把琴當和鳳凰鳴。</text>
<title>次金御史 義元 贈玉生香韻 幷序</title>,<text>屈指如今已七年。無心重對舊華筵。柔腸苦耐人間別。艶質偸成分外仙。也識雲屛非俗物。誰知錦字是前緣。如何一幅相思鯉。不在君邊在妾邊。</text>
<title>次金御史 義元 贈玉生香韻 幷序 其二</title>,<text>逢郞昨夜覺來空。驚夢初回錦幛中。只爲當成千里面。非關遮却五更風。芳心幾老棲枝鳳。往事眞同印跡鴻。一自公文天下誦。楊山不道是偏窮。</text>
<title>次金御史 義元 贈玉生香韻 幷序 其三</title>,<text>飄然直似放風舟。一洗侯門鎖閤愁。今日歡情增繾繾。向來人事劇悠悠。應因宿約留分鏡。不是貞心負墜樓。從此白頭吟輟詠。五湖歸去亦隨遊。</text>
<title>次金御史 義元 贈玉生香韻 幷序 其四</title>,<text>盟成嚙指肯悠悠。生不重逢死不休。早識衙童多樂事。那知御史更風流。詩家自昔傳三昧。老子如今讓一頭。攬轡却慙無寸補。只將疏翰賁靑樓。</text>
<title>贈友人 二首</title>,<text>客間何事不心傷。夜宿蘆花月似霜。秦帝有城聞怨鬼。漢庭無策斬賢王。家書隔月雲鴻斷。烽火連山鐵馬狂。袖裏劍刀長數尺。千金隨處愼周防。</text>
<title>贈友人 二首 其二</title>,<text>黑頭勳業敢言遲。會向林泉便解頤。某水自堪來少尹。西風非是避元規。孤臣萬死重歸日。故國三年再造時。鬢玉莫敎山鳥怪。公能一出張王師。</text>
<title>別成佐郞 好善○二首</title>,<text>流轉如今欲二年。關河厭見夕烽連。佐郞舊號君猶帶。巡察虛銜我已鐫。景物忍吟鳷鵲雪。山河喜入武功天。自憐於世長爲客。何必明朝是別筵。</text>
<title>別成佐郞 好善○二首 其二</title>,<text>不須忘我復忘年。彭蠡襟懷萬里連。是處風流藥玉瀉。誰人勳業壽珉鐫。君今未卧蓑衣月。我亦孤吟海戍天。頭白燭紅無限意。更堪中夜賦離筵。</text>
<title>偶吟</title>,<text>安土誰知是太平。白頭多病滯邊城。胸中大計終歸謬。天下男兒不復生。花欲開時方有色。水成潭處却無聲。靑山雨過琴書濕。唯有中天月獨明。</text>
<title>長水縣</title>,<text>山木陰陰山日低。驛亭長短路岐迷。身爲湖外倦遊客。家在廣陵江水西。兼雨別愁猶悄悄。落花春思更悽悽。窓前杜宇呼歸去。似識羈人憶舊棲。</text>
<title>贈鄭監司 崑壽</title>,<text>遙記風雲丙子秋。眼看吾父拜龍頭。當時環佩輝街里。今日幡幢下嶺陬。獨有二天方喜悅。何妨一夕暫淹留。江南春草初堪籍。欲辦淸遊不自由。</text>
<title>礪山茅亭</title>,<text>北路名都會。南藩第一州。人歸如舍館。天與作襟喉。邑內稱佳境。壺中得勝流。茅亭開小築。竹老契群謀。玉署含香日。金狨繫馬秋。未能投紱冕。時復臥松楸。裘屐眞吾土。林泉卽某丘。還從序齒會。每作聚眞遊。爭席寧無所。聯茵喜有由。戒奢無翠壁。昭儉不朱樓。伏臘過從數。池塘寄興幽。人如會稽集。士卽濟南儔。鄕會從玆盛。民風可不偸。無端遘盜賊。忽已値瘡疣。痛哭人何在。傷心跡自留。兵戈四載暗。鼙鼓一方愁。國有中興美。鄕宜故事修。江山幸不改。風月會全收。有客初投跡。憑軒要解憂。百年鄕社裏。終欲老耕耰。</text>
