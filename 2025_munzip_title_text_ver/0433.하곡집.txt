<title>山齋</title>,<text>朝日上東嶺。烟靄生虛牖。不知山外事。抽葛寫科斗。</text>
<title>寶印庵留贈尹上人</title>,<text>讀書山中寄。淹留已經年。誰與慰久客。有此老僧賢。夜燈挑霜榻。寒聲曉磬傳。雪爐茶香細。春盤野蔬鮮。今朝虎溪路。不覺意惘然。</text>
<title>寄尹上人</title>,<text>浮屠貴禪宗。獨爾聞聖風。殷勤待我曹。文暢謁韓公。邇來不見久。寄語問山中。</text>
<title>感夢</title>,<text>歲來還復去年時。人去千春幾日歸。相逢此宵魂夢裏。夜深離㭈爲誰遲。</text>
<title>山溪</title>,<text>涓涓流出愛無情。好看纖源一脉淸。去會江湖千萬里。洪波誰識此中生。</text>
<title>山溪 其二</title>,<text>歷盡千巖萬壑艱。如何日夜不曾閑。滔滔萬里奔歸意。只在滄波大海間。</text>
<title>東湖九秋夕登</title>,<text>秋水長天碧一虛。晩江鷗鳥自相呼。橫流濟涉迷舟楫。暇日登臨賴酒壺。徒聘遠眸窮勝景。愧無佳句償名區。蒼洲日沒雲濤闊。不覺微涼起綠菰。</text>
<title>用諸公韻臨瀛別金垣卿</title>,<text>海北天東別一寰。金牛何世啓斯間。雲邊可挹扶桑日。波外却連鰲背山。春水桃花知不遠。秋風桂樹且堪攀。此中相別復相惜。須趂霜鴈早駕還。</text>
<title>和金兄汝和寄臨瀛</title>,<text>秋老關山鴈不來。夢魂頻向故園廻。一篇誰遣池塘草。遠人高樓望眼擡。</text>
<title>臨瀛送金兄象卿用前韻</title>,<text>楊柳依依昔我來。秋風今日送君廻。明朝何處還相憶。獨向關雲首自擡。</text>
<title>臨瀛寄歸淵李伯祥</title>,<text>千里關河夢亦難。故人書到手中看。相思豈乏山陰興。要待淸秋月欲團。</text>
<title>送崔文叔之連山</title>,<text>離亭秋葉正紛飛。況復今朝送遠歸。浮世固知難會袂。臨岐何事獨沾衣。一天雖是情無間。兩地其如夢亦稀。祗是男兒脩業志。心期莫使歲寒非。</text>
<title>臨瀛留別金仲溫</title>,<text>客愁終日獨扃扉。忽見秋風送鴈飛。欲向關山催去路。海門烟樹正依依。</text>
<title>臨瀛留別金仲溫 其二</title>,<text>總是浮萍水上逢。任同秋葉自西東。如何別恨還相結。回首關雲意未窮。</text>
<title>次仲舅白巖山韻</title>,<text>官居無事訪山僧。只是幽懷拋未能。寺古千年遺蹟在。秋深一夜客愁增。雲收晩壑涼飆動。霜落晴林爽氣澄。自笑塵埃蹤跡阻。强將詩句和淸登。</text>
<title>次內從李聖諧韻</title>,<text>居然驚歲月。秋葉與春英。節序驚將暮。山川杳去程。臨岐惜別恨。落日望鄕情。遣興詩篇在。時時寄到京。</text>
<title>陪過慈闈周甲於長城府衙</title>,<text>歲華方新慶。今夕最平生。誰知陪遊處。還切喜懼情。</text>
<title>次通津村壁韻</title>,<text>千里長江拆地廻。波聲遙蕩海門臺。蒼茫欲問秋風渡。何處漁歌數曲來。</text>
<title>暮雲</title>,<text>暮雲何暗淡。天色正依微。雪後林猶濕。輕烟襲樹飛。</text>
<title>暮雲 其二</title>,<text>暮雲初霽色。庭露漸生涼。微睡凄還覺。窓虛月滿堂。</text>
<title>暮雲 其三</title>,<text>小戶能容月。虛簷自引風。夜涼還獨坐。淸意也無窮。</text>
<title>暮雲 其四</title>,<text>杳杳雲中色。姸姸雨後光。無心此夜影。同我太虛情。</text>
<title>臘梅</title>,<text>桃紅李白也紛紛。競向東君誇靘芬。和鼎由來商世質。惟從丑月解爲春。</text>
<title>白鷺</title>,<text>渺渺輕雲小。星星點雪紛。飛來一帶白。半入前山曛。</text>
<title>白鷺 其二</title>,<text>雨餘一陣白。渺入前峯晴。誰道碧山割。遙知點雪明。</text>
<title>次靜觀齋集中韻</title>,<text>情性元同水體用。體淸爲性用爲情。從知流水渾雖濁。濁處寧無是體淸。</text>
<title>贈女兒</title>,<text>舊巢遽然一夢罷。群雛東北各相離。翼下未令交聚口。海天那忍獨飛時。</text>
<title>次姨兄金汝和韻</title>,<text>此理元來塞宇寰。昭昭千古不曾閒。祗爲正路無由者。莫道如今始世間。</text>
<title>次姨兄金汝和韻 其二</title>,<text>豈曾斯道秘區寰。千聖相傳本不閒。自恨睡昏醒未了。曉鍾無奈起人間。</text>
<title>次姨兄金汝和韻</title>,<text>寒天寥落故人稀。歲月重深又可噫。歸思江東寧說勝。五湖長對一方池。</text>
<title>過松都拜先祖舊墟。感圃牧二先生遺事。</title>,<text>荒城悲故國。遺里後孫來。皎日丹心烈。寒天白雪梅。</text>
<title>草亭新居</title>,<text>新居一鑿小如舟。平野微茫枕鉅流。戶氣長連蓬海闊。簷雲遙際岱岑浮。乾坤合近先天運。萬象涵虛太始秋。但見白鷗何浩蕩。正知吾道更悠悠。</text>
<title>失題</title>,<text>不外吾心性。天人自一元。如何求物理。轉使亡其源。</text>
<title>挽某</title>,<text>別來消息𪚥𪚥稀。一素緘開貯我噫。春草洛城今幾綠。新荷正憶對南池。</text>
<title>挽某 其二</title>,<text>湖海微茫夢亦稀。幾廻勞望更長噫。有懷不獨蓴鱸興。岳色連雲水漫池。</text>
<title>挽某 其三</title>,<text>由來天險古所稀。百年羞恥獨何噫。山河今日營居壯。城是城南漢是池。</text>
<title>挽某</title>,<text>沈淹獨自掩春曛。一起題哀欲送君。回首南雲嗟渺斷。老懷悲甚大江濆。</text>
<title>挽朴校理士安</title>,<text>明知無復見斯人。天意如何竟喪淪。臥病漳濱空掩淚。哀歌長送舊山春。</text>
<title>挽尹都事復元</title>,<text>斯人而至此。此理竟悠悠。一宦嗟何有。長年更不留。芻廬悲往事。蘭室憶同遊。病我情何已。哀吟涕自流。</text>
<title>挽尹正言</title>,<text>小少情親久。相從歲晩心。崢嶸看氣宇。疏曠見眞襟。叫閤丹誠切。報暉白髮深。江湖惠好處。那遣起哀吟。</text>
<title>挽林綾州文甫丈</title>,<text>海谷音風闊。江湖歲月深。還將舊日義。却向少年尋。厚契知何報。懽情獨在心。今來長已矣。矯首涕涔涔。</text>
<title>挽宋參判質夫</title>,<text>共說名家福祿偏。豈知攸好德爲先。聚祥實𪚥陳公澤。質行𪚥推萬石賢。已歎芳華摧玉樹。遽傳卿月閟重泉。遺風不盡淸朝惜。後死何堪倍愴然。</text>
<title>挽再從韓生永期</title>,<text>可惜吾賢表。胡然玉樹藏。古家風有恨。東魯道還傷。此日佳城緬。秋天錦水長。空望宿草地。憑寄一哀章。</text>
<title>挽李參判景益 廷謙</title>,<text>飄零白首獨依依。何忍今朝又子悲。雅望臺端人標玉。遺風峴首口成碑。平生宿迹山陽感。隔歲勞魂嶺海思。此日峩絃長已撤。九泉惟有重交期。</text>
<title>挽明村羅掌令良佐</title>,<text>早許忘年接末薰。飮人和氣卽心醺。雅情獨爲淵源重。高義寧容濁俗紛。隔歲海山徒遠夢。遺風漢水奄浮雲。溯洄一宿今焉及。祗有緘詞淚濕文。</text>
<title>奉哭東山尹相國</title>,<text>間氣山河正獨專。達尊人世更三全。箕纏一夕收眞返。離昃嗟何殄瘁篇。</text>
<title>奉哭東山尹相國 其二</title>,<text>江湖晩樂歲侵尋。白髮懷憂處亦深。一起忘身酬國計。聖朝應識老臣心。</text>
<title>奉哭東山尹相國 其三</title>,<text>皓首初來商嶺顏。蒼生復起謝東山。行休早晩看全德。不獨輸公一着間。</text>
<title>奉哭東山尹相國 其四</title>,<text>龍門早許寵優時。無報偏慚孺子知。此日鄕山垂淚望。樑摧何處重依期。</text>
<title>挽趙相公 相愚</title>,<text>三事台堦峻。八旬大耋尊。時爲麟鳳重。朝倚蓍龜存。病隔多年望。優深一代恩。哀榮寧復憾。殄瘁奈邦言。</text>
<title>挽某相公</title>,<text>當時危急屬何人。相國胡爲棄此辰。五世純忠殫舊業。兩朝匡濟許臣身。鴻名並棣中書績。道義聯蘭伯仲親。廊廟祗今空寂寞。却吟殄瘁倍傷神。</text>
<title>挽西山啖薺齋趙士行</title>,<text>三角崧高杳入天。采薺聊臥興悠然。商歌蓬戶貧非病。思美西方志寓賢。老去相望悲少日。客懷愁別惜前年。西風此夕山陽感。不盡緘哀送一篇。</text>
<title>肅宗大王挽辭</title>,<text>巍煥神模描孰因。恭惟大德自天申。姬周丕業仍三世。堯舜重煕浹六旬。寶曆已光前聖後。至仁咸仰舊邦新。幾年淪洽含生澤。此日呼哀遍率濱。</text>
<title>肅宗大王挽辭 其二</title>,<text>先朝雨露藹紳班。家世偏蒙際遇間。瞻拱璿霄但宸極。光懷瑞景更區寰。生成莫對乾坤闊。涵沐寧知日月閒。歌誦敢言追聖德。攀號只有泣喬山。</text>
<title>挽申校理靖夏</title>,<text>相國經邦日。彤庭載筆時。梧亭鸞鵠秀。池上鳳毛希。東閣嗟塵跡。西州痛落暉。如何摧玉樹。感我重沾衣。</text>
<title>李同甫大夫人挽</title>,<text>舊誼仍三世。交遊更二難。高山千古仰。姻里百年歡。共羡萱庭壽。何堪寶樹闌。新阡芝洞月。回首倍悲酸。</text>
<title>挽尹溫陽丈 抗</title>,<text>高風洛社世相因。壽祿人間百五旬。祗有朽生今白首。哀歌遙向廣陵春。</text>
<title>挽李生夏實</title>,<text>婉孌猶懷丱角初。昨來忍讀乃翁書。吾先舊慰韓山語。孔聖猶曾哭伯魚。</text>
<title>挽李左相</title>,<text>扶時須在老成中。澤物方知嶽瀆功。倉卒劉寬無遽色。從容謝傅想儀風。一心槃水持履約。十載風雲際會隆。重感吾先遺鑑久。何堪壽祿更相同。</text>
<title>挽李海州丈 翊周</title>,<text>荷義自少日。最深諸老公。長德無華飭。高誼古人同。行篤人倫首。文富詞林雄。中歲宦遊蹤。還在龔黃中。寵秩排章重。耇齡亦云崇。所恨多病久。年來隔儀風。如何鴒原上。一夕三荊空。何時數行淚。重灑砥山東。</text>
<title>挽李淳昌君晦</title>,<text>舊友今誰在。如君又至斯。何曾塵俗見。只有古人期。離闊空長恨。存亡奈劇悲。漢南雲水地。緘挽涕漣洏。</text>
<title>挽閒閒堂金</title>,<text>聖門遺歎在狂獧。三𪚥由來亦已賢。肯向風塵甘溷跡。還隨林壑寄閒緣。嗣無伯道天何必。病類原思志固然。回首昔遊渾一夢。嶺雲滄海日東邊。</text>
<title>挽朴芝浦 鐔</title>,<text>擧世風頹下。惟君獨復眞。常行皆孝悌。有志卽君民。道義平生樂。襟期歲晩親。千秋便永訣。宇宙一悲辛。</text>
<title>挽吳丹陽遂一</title>,<text>方將五馬令仙山。誰遣雙鳧去不還。痛極人間西日晩。慶餘身後掌珠爛。</text>
<title>挽林長城 世良</title>,<text>我侯古遺愛。留澤久吾民。仁風布一區。海曲流陽春。遊刃奈莫容。雄府遷擢新。幾從湖海地。談笑挹淸塵。南州忽迢遞。音書寄患頻。更有舊懸榻。相隨精共神。谷駒空長逝。仙鳧去無因。一別成千古。撫舊跡已陳。悵望桐鄕葬。愁歌柳州人。緘辭寄千里。白首涕盈巾。</text>
<title>挽許生爀</title>,<text>竹馬常從少日論。舊情長自白頭存。堪嗟有藝仍無命。何乃江南招斷魂。</text>
<title>挽許生爀 其二</title>,<text>丹旐獨浮漢水還。春風依舊廣陵山。青烏旨業今誰在。惟有親知涕自潸。</text>
<title>挽金參奉 有萬</title>,<text>數世淵源道學門。百年遺韻典刑存。傳家剩有籯金業。終歲空餘寸祿恩。末路長嗟風益下。深期偏愧義惟敦。堪憐一曲緘哀去。惆悵江南招楚魂。</text>
<title>挽朴高城 泰成</title>,<text>城南海谷共連閭。羣公相隨白首餘。十載鴒原今哭盡。觀居人世更何如。</text>
<title>挽朴高城 泰成 其二</title>,<text>鳧翮初從海上還。靈飆忽復反眞山。西峰秋色惟如舊。搖落寒塘夕照間。</text>
<title>挽李參判子文 東郁</title>,<text>華聲內外曜紳簪。盤錯何曾𪚥𪚥任。白首難毫當世節。青雲不改少年心。幾多湖海音塵闊。更向溪山悵望深。感舊祗今零落盡。病懷臨些獨沾襟。</text>
<title>挽權承旨 熀</title>,<text>兩世交情首皓如。城南海曲倂連居。聲華早擢淸朝望。紳組羣聯積慶餘。恩誥居然方寵秩。謗書何乃又盈車。經年一出還無復。楚些將招淚濕裾。</text>
<title>挽吳相國 命恒</title>,<text>居東何遽碩膚捐。邦國堪嗟孰問天。泰岳功收棟柱拆。明河精返列星懸。江南未果陶公拜。湖海叨逢孺子延。祗有舊時廬墓地。生芻遙望更誰緣。</text>
<title>挽姨兄絅菴申相公 琓</title>,<text>維嶽生申伯。平陽生西京。取日忠業烈。于今國以亨。相門信有相。宗臣奕世聲。天香呈馥郁。金璧發輝晶。周琰當上序。殷璉薦兩楹。蜚英始早歲。高步暎前行。霜蹄月窟出。風翮九霄征。侃侃薇垣議。臺閣氣崢嶸。出入藩府重。歷試在刃迎。金華仍玉署。南宮並銓衡。夢卜膺聖簡。殊渥出震情。風雲千載會。岳瀆運化呈。密勿訏謨際。雍容講奏明。拜獻匡世策。八條效丹誠。濟濟軍民略。方裨一世程。庶以報主願。扶持濟斯傾。風雨東山作。夢入滄洲淸。如何天遽奪。璿霄倏返精。疹瘁在邦運。哀痛經綸並。來去公何憾。存沒備哀榮。誰憐漢北壘。形勝百二輕。無能制地紀。疊岫漫縱橫。外氏盛羣甥。列齒序弟兄。高才穎特出。少日老成名。忝隨共塤箎。忘形比蕭蘅。對榻終南岳。花朝洛陽城。詞華逐淸塵。雲月滿地嬴。陋質慚倚璧。虛奬愧無成。弊翼林藪遠。湖海歲月更。藥物投危苦。扶疾憐殘生。尙有中宵望。雲漢看台平。飄颻星馭斷。居然一夢驚。秋月空前池。夜臺隔精英。白首病獨在。摧腸秪如酲。餘生寧堪論。往事獨添纓。空悲閱流川。逝水日夜鳴。</text>
<title>挽李判書</title>,<text>文聲才器古難傳。蚤歲蜚英逈獨專。許國誠存隨盡節。憂時念係已霜顚。淸朝重秩連三事。洛社仙筵隔一年。逝水祗今徒感舊。不堪卿月倍悽然。</text>
<title>挽趙懷德紀之</title>,<text>才子年來劇運傾。忽聞摧玉倍堪驚。談論每自千人廢。經業奚柢一藝精。河縣初回遺雅蹟。衡門掩沒惜前盟。徐君先後同隨化。白首長憐感舊情。</text>
<title>挽李淸道</title>,<text>吾家妹從弟兄聯。十載凋零奈戚然。白首惟君傷獨在。飄蓬半世更堪憐。窮途有恨將非命。哭子亡眞孰問天。悵斷湖山無處寄。緘詞遙向淚雙漣。</text>
<title>挽某</title>,<text>初賦琴堂闋。先摧玉樹芳。善人何不祿。此理竟無常。垂白違親恨。看雲憶弟望。西民攀訣地。行路亦悲傷。</text>
<title>挽權同知</title>,<text>南極星明耀海纏。一門紫緋最尊年。塵機久息棲雲岫。野榻長淸對湛淵。往蹟絃歌彭澤在。新編耆舊穎川傳。徑隣無更餘風挹。回首鄕山獨潸然。</text>
<title>挽楊江尹判書幼獜</title>,<text>三尊世德並台隆。雅望淸朝復我公。入座升銓睿簡重。一心履操險夷同。𪚥𪚥已付浮雲外。殄瘁堪嗟大運中。廊廟璵璠神共惜。吾人豈獨哭私恫。</text>
<title>挽李龜川 世弼</title>,<text>道義將焉托。斯文劇憯傷。今公整不永。後學孰云昂。若謂經時蘊。還爲報國長。用行遺澤在。不獨在桐鄕。</text>
<title>挽李龜川 世弼 其二</title>,<text>玉佩與瓊璋。金相追琢章。忘形惟道義。講說信推詳。歲月長嗟闊。江湖幾悵望。眞歸復何憾。後死獨悲涼。</text>
<title>哭明齋先生</title>,<text>歎息斯門喪。端非哭老成。天心曾不整。道迹忽云傾。高嶽千年仰。遺風百世程。餘生安所放。無復就誠明。</text>
<title>挽李奉事</title>,<text>半世才名命不謀。中年末宦轉浮悠。如何晩景東皐地。蘭玉重悲並一丘。</text>
<title>挽李奉事 其二</title>,<text>方向魚書慰遠傷。忽聞龜榻已先藏。幾年相望還相訣。一曲何能寄短長。</text>
<title>挽李生錫九</title>,<text>聖魯稱門士。取斯獨美賢。淵源終有在。師友早追先。道歎時還窒。才傷命不全。今君遽又已。重爲一悽然。</text>
<title>挽崔明谷相公</title>,<text>嗟何一老不曾遺。世運相關奈是時。列宿雲河歸爽氣。濟川舟楫失津涯。德音孰損東山舃。道學行瞻淇澳詩。獨撤牙絃千古感。中宵頭白涕漣洏。</text>
<title>挽趙大憲</title>,<text>羣璧家聲擅。淸朝雅望先。老成儀厚德。勤節任勞賢。陽鳳旋藏世。秋鵰奄閟天。白頭餘舊契。緘些獨潸然。</text>
<title>挽鄭敎官</title>,<text>荒原奄宿草。佳兆又新阡。永歎生芻束。空悲舊榻懸。有銜寧售己。無命只關天。羣玉籯金在。惟當慰九泉。</text>
<title>挽權生尙璞</title>,<text>美質恒難得。敦行又孰能。多君嘗自勵。早歲卽知興。荊璧寧無蘊。權輿庶有承。如何空短折。埋沒歸丘陵。</text>
<title>景宗大王挽</title>,<text>仁孝躬先出古先。聖神家法聖神專。周王善繼因心友。虞典相承並道傳。仍几遽催天曷酷。夢齡猶嗇理常偏。誠知一德恒存戒。至治胡爲未百年。</text>
<title>景宗大王挽 其二</title>,<text>大德光承仰重煕。我東休運正玆時。中身志業千秋並。五載誠純一日期。朽質豈堪河海渥。恩綸虛向草萊私。窮山只有無垠痛。一幅封章便永辭。</text>
<title>挽李東萊士深</title>,<text>嶺海寧眞死。貞勤自匪躬。璵璠不復薦。鳴鳳忽藏空。素節明時重。華褒至渥隆。緘詞懷獨切。衰涕寄悲風。</text>
<title>挽姜參奉 叔重</title>,<text>德義當年共被賢。淸修遺業棣華聯。大連齎沒嗟何促。高雅云亡孰復傳。白首長憐離索歎。舊遊東望隔雲山。滄洲洄溯今焉在。一水空流到海灣。</text>
<title>挽金參奉 性豪</title>,<text>黌舍曾遊憶幾年。葛川雲水更依然。高山嚮道詩人學。空谷遺芻昔士賢。自是淵源知有樂。非關林壑便爲緣。緘辭一望東岡遠。寒雪繽紛隔暮天。</text>
<title>挽李大諫</title>,<text>擁節纔從錦水新。黜三還用諫書申。七旬晩榮休言薄。羣玉聯芳福更振。</text>
<title>挽李大諫 其二</title>,<text>少時同閈晩相分。白首遙憐江海濆。薤曲無端歸一夕。新阡東望隔岑雲。</text>
<title>挽橫溪宗人</title>,<text>生芻空谷闊。白露蒹葭悠。活契詩書富。湛歡歲月優。高風嗟已邈。孤吹竟長休。南土今還寂。誰從後學求。</text>
<title>挽原州鄭生</title>,<text>峽裏堪悲孝子廬。他鄕誰遣楚招書。長途中折寧知理。哀老情傷倍悵余。才氣肯居今世後。遺風獨出故家餘。城南舊好俱陳跡。却望關山涕潸如。</text>
<title>挽某</title>,<text>先學吾宗未墜餘。相期文會白紛如。似君精力還先逝。獨向松楸涕隕余。</text>
<title>挽某 其二</title>,<text>平生志業獨何悠。一夕堂堂去不休。不逐山阿歸寂寞。長扶道義日星留。</text>
<title>挽某 其三</title>,<text>今春嘉會正依然。三席同襟幸竝聯。一解便成千古訣。老懷無處復峨絃。</text>
<title>挽靜觀齋移葬</title>,<text>晩生猶及典刑遺。不獨聞風百世師。遠去塵紛千丈裏。高觀衆理一源時。通家恨未摳衣願。迷路還深仰範思。惟見一般池上月。淸輝留與照人知。</text>
<title>挽西門李正</title>,<text>名門遺德夙宿深。八耋巋然仰至今。末契壎酬曾弟畜。高風吏隱每師欽。城西悵阻經時誨。海上嗟傳隔歲音。卿月傷心公又逝。南雲遙望獨涔淫。</text>
<title>宣懿王大妃挽辭</title>,<text>至德承元化。陰功愜內治。塗山煕禹烈。葛谷美周詩。南狩泣仙馭。東朝仰母儀。悲歡十載久。慈孝兩宮宜。仁壽終無驗。神明竟莫推。寒霜凄鳳寢。曉月慘龍輀。願叶喬山近。瞻聯寶座隨。宸章遺事備。百世永昭垂。</text>
<title>挽士谷李參奉</title>,<text>聖麟遺世美翩翩。恭儉家聲獨嗣傳。每守寢齋香火奉。爲官一命未云蹇。</text>
<title>挽士谷李參奉 其二</title>,<text>去歲我逐海雲西。歲暮君隨朔雪蹄。山下初廻重一訪。衰容相對兩凄凄。</text>
<title>挽士谷李參奉 其三</title>,<text>湖山閉戶獨連閭。一榻相隨白髮餘。今日送君徒舊跡。不堪回首涕漣如。</text>
<title>挽鄭安山尙璞</title>,<text>晩來心賞卽忘形。孺榻逢迎又幾霜。有淚啼雲曾不盡。更將薤曲泣桐鄕。</text>
<title>挽鄭安山尙璞 其二</title>,<text>一邦遺澤浹膏肓。峴首回望入淚行。漫有褒贈身後重。𪚥𪚥𪚥慰在高堂。</text>
<title>挽某 似誠齋</title>,<text>學道惟將性命期。窮經祗有聖門歸。潛心陋巷才還竭。講說河汾事已非。理義若爲言內外。天人無復辨精微。如何一夕硏求意。終作千秋不盡唏。</text>
<title>挽某台</title>,<text>德業名家世𪚥傳。淸朝直氣更無前。黑頭崇座身猶屈。素節匪躬病已先。聖代不曾遺一老。典刑那復起時賢。忠魂定結天崩痛。長向西陵夕照邊。</text>
<title>挽橫溪宗人</title>,<text>世德吾宗遠。公鄕信有傳。幽蘭空谷秀。華鄂並枝連。歎隔同時好。徒懷後死憐。緘辭千里敻。霜露極南天。</text>
<title>挽尼山尹參奉</title>,<text>東魯多君子。蘇湖門士賢。取斯著許美。循雅見推偏。空谷生芻遠。朝陽薤露先。緘辭千里寄。回首重凄然。</text>
<title>挽金主簿敬明</title>,<text>洲老云亡已幾春。淵源猶自見天倫。淇園猗竹傳心學。空谷生芻如玉人。重訪洛城增𪚥𪚥。一書窮海但傷神。今來白首長懷感。不耐緘辭到漢濱。</text>
