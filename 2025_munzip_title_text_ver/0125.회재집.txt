<title>西征詩</title>,<text>正德歲甲戌。序屬秋七月。卜吉將西征。日惟二十一。再拜辭萱闈。依依不忍別。薄暮抵前縣。燈殘孤館寂。欹枕耿不寐。共談唯曔适。天明上馬行。四顧秋山碧。沙頭見白衣。一壺臨溪酌。面酡欲分袂。東方朝日出。馬背困睡魔。忽窮礪峴谷。院樓薄夷猶。朝炊煙一抹。日晏永陽路。客倚朱闌曲。舍馬上雙淸。滿眼秋江色。坐談者誰子。昌良與潤石。徘徊一回首。家山天際邈。吉甫在黌舍。暮投西樓宿。擧酒聊相酬。琴聲斷復續。困來曉夢酣。睡起窓日赤。朝行二十里。歇鞍川巖側。曹叟適後至。下馬語未卒。同行午又分。重會期來夕。憩飯向聞韶。山路何幽鬱。十里不逢人。野雉鳴角角。炎蒸谷無風。徑險馬頻蹶。炭堤日西沈。村路天昏黑。主人引余入。坐語寒暄畢。夜臥共團欒。晨炊又早發。山行得谿澗。水淸且石潔。稅馬溪柳陰。褰衣坐濯足。淸風水面來。爽氣淸肌骨。卓午抵雙溪。小軒頗幽闃。須友友不至。彷徨坐復立。夜靜群動息。臥看天宇闊。夢罷月高上。遙聞鷄喔喔。促行登前途。四面星寥落。煙霞帶翠微。江山更奇絶。水山無舟楫。道由尙之洛。行行忽到頭。洛水秋正綠。登樓快開襟。眼底乾坤豁。客有共憑闌。姓裵家在漆。容叟亦自南。邂逅如有約。長嘯更徙倚。淸飆來習習。少年客遊此。題柱字不滅。江山宛如昨。俯仰成今昔。中流擊楫渡。午日方炎爀。暮投洛郵亭。曉發天已白。曠野入望中。赤地少稼穡。田家幾勤悴。可憐秋無穫。燮理者何人。無乃有所缺。云何召天災。饑饉連歲酷。道過咸昌界。忽看孤山兀。旅館一徘徊。惻然起感憶。去年向南秋。偕轡姜與朴。今年余又過。姜已成異物。笑談如隔晨。令人更悽切。唐橋院樓上。有僧施丹雘。自言起此宇。積累歲逾八。人或編士卒。被堅曝霜雪。我生世無累。竊愧空食粟。欲構行旅庇。敢效螻蟻力。余聞默自歎。一身處蓬蓽。經濟負大志。不能效絲忽。天地直一蠹。於世竟何益。却愧一僧力。猶能功利博。有樓是幽谷。快登避暑溽。棟宇多題名。盡是南中傑。黃昏設小酌。孤燭輝畫閣。夜深客夢涼。隔窓蟲語咽。黎明與曹別。山盤路紆屈。淸晨谷吐雲。靉遮山腹。峽水豗驚湍。聒亂山欲裂。崎嶇上危棧。豎髮臨不測。山腰有古壘。不知何代設。憶昔三韓秋。分裂多戰伐。干戈爛不收。生民盡魚肉。邇來大平久。戰壁埋榛棘。前行數十里。谷口秀松柏。道左得孝碑。姓名具官爵。感歎立斯須。沈吟更躑躅。參天見鳥嶺。石崖如新削。巉巖路百轉。谷谷溪流聒。立馬最高巓。擡眸極南北。長安邈日下。白雲天一壁。定省曠幾許。關山千里隔。下嶺八九里。川淨茂林木。坐石仍盥洗。碧嶂含朝旭。午出獐項口。一帶流碧玉。上有千仞壁。壁頭有小刹。巖石危欲墜。惕然驅馬疾。日斜獺水頭。草屋僅容膝。輾轉夜似年。四壁寒蛩唧。淸曉渡前灘。極目山萬疊。金烏踴碧空。紫錦散寥廓。忠西四十里。古院有彌勒。屹立繚垣墻。身長數十尺。自從吾道衰。佛法入中國。流漫惑人遠。擧世趨寂滅。我朝崇丘軻。異端猶不息。黃金塑神像。處處藏巖穴。誰復大道左。公然立胡質。釋氏尙未謝。不應有此佛。孰有胡穎志。赫然加斧礩。羸駒走且僵。到得荒山驛。夢魂繞桑梓。宛見慈顏戚。眠食今何如。撫枕空惻惻。信馬天昧爽。乃八月初吉。出入山澗路。凄風吹鬢髮。道過忠淸道。邑歷仁智邑。山根有古院。沿路多茅屋。荒殘生理拙。邀客利升合。安得百萬斛。大畀家家給。鷄鳴馬蹄響。滿天星斗列。須臾曙色分。晃蕩秋天末。四山煙霧收。一路車馬遝。擧頭望北極。白日臨咫尺。風雲浩無際。九萬期奮翼。天高懷抱遠。路長馬力竭。京城忽入眼。五雲繞閶闔。漢水萬古流。三角如列戟。龍盤鬱佳氣。形勝眞天作。丹闕九天開。金城四門闢。紫極拱堯舜。廊廟登夔契。一代文物新。百年興禮樂。蒼海搜明珠。冀北空汗血。士有來山林。詩書抱素業。韋布談道義。齟齬無所適。君門鬱九重。無路可通籍。生平志不苟。所希惟聖哲。韞櫝聊自珍。泣璞愧三刖。千駟有不顧。一芥那苟得。行藏隨遇安。出處由我決。騎驢客京華。恥隨肥馬迹。閉門閱書史。窓戶新涼入。古人雖已遠。遺訓猶在目。開卷想其人。我心實先獲。順天病在己。富貴非所急。</text>
<title>山堂病起</title>,<text>平生志業在窮經。不是區區爲利名。明善誠身希孔孟。治心存道慕朱程。達而濟世憑忠義。窮且還山養性靈。豈料屈蟠多不快。夜深推枕倚前楹。</text>
<title>次孫生員叔卿韻 乙亥秋</title>,<text>高懷超宇宙。浪跡泊江村。卜地山爲郭。誅茅席作門。蒼松擁後嶺。翠竹被前原。秋隴收禾黍。春郊散彘豚。范憂千里遠。回樂一瓢存。隨分生涯足。因時出處分。窮亨那足介。得喪不須云。夙志惟忠孝。平生非飽溫。蘇因姑養退。韓且爲貧奔。會見囊中脫。何煩堂下言。疏頑堪野逸。邂逅竊君恩。雖切北辰拱。却思東海蹲。飛塵要路暗。驚浪宦津飜。世竝趨名急。人誰見溺援。同行齊馬轡。相訪抵雲根。把酒山將晩。臨風髥屢掀。伊周經世術。鄒魯在天文。論討時雖異。吟哦志尙軒。不成甦旱雨。空負獻君暄。勳業頻開鏡。詩書幾役魂。江頭瞻落日。籬底對殘樽。紫陌阻軒冕。靑山作弟昆。乾坤喜疏散。塵土厭囂喧。入面春深暖。開襟意轉懃。寒星山上點。綠霧洞邊屯。從此頻來訪。醉歸乘月昏。</text>
<title>金莊寺踏靑 丙子</title>,<text>川原遠近綠初匀。滿目依然古國春。玉笛聲中千古恨。莫敎吹向踏靑人。</text>
<title>烏川路上</title>,<text>揮鞭發海隅。擡眼極平蕪。新綠千山遍。殘紅一點無。樂時渾物我。探勝歷江湖。安得携知己。臨流倒百壺。</text>
<title>次朱文公武夷五曲韻</title>,<text>欽把遺經得味深。探眞從古有山林。峨洋絃上無人會。獨撫胸中太古心。</text>
<title>病中覽言行錄朱文公傳</title>,<text>病起幽軒雨後天。手携黃卷對前賢。吾年屈指猶云富。其奈身多疾病纏。</text>
<title>勸學者</title>,<text>爲學應須學聖人。聖功元是本彝倫。數篇格語眞繩墨。熟講精通可律身。</text>
<title>柏栗寺。贈韓進士子沽。</title>,<text>苔逕憐曾踏。松闌憶舊憑。碧山如有待。靑眼更無憎。草樹千年國。襟懷一夜燈。海臺秋更好。携酒又同登。</text>
<title>甘浦舟中。贈韓子沽。</title>,<text>一聲長笛海門秋。杯酒臨分段段愁。渭樹江雲苦相阻。天涯此日幸同舟。</text>
<title>小峯臺</title>,<text>地角東窮碧海頭。乾坤何處有三丘。塵寰卑隘吾無意。欲駕秋風泛魯桴。</text>
<title>記夢 夢有人以暗黮事疑我。旣覺怳然。遂書二絶。</title>,<text>殘燈中夜照肝脾。屋漏雖幽肯自欺。枉被人疑渾不動。此心應有鬼神知。</text>
<title>記夢 夢有人以暗黮事疑我。旣覺怳然。遂書二絶。 其二</title>,<text>一心虛靜自無爲。萬變交前孰得移。雖處至嫌猶不惑。夢魂聊與展禽期。</text>
<title>向定慧寺吟錄卽景 丁丑</title>,<text>四月二十日。乘雨入山谷。靑郊馬蹄輕。認我幽意決。詩書萬古懷。泉石生平適。此去俱遂意。快如凌雲鵠。沈吟富收拾。刮眼揮鞭數。沿途麥浪浮。滿頃新苗綠。農夫壟上歌。牧童牛背笛。幽鳥濕猶啼。山色晴更碧。角角野雉鳴。翩翩飛燕疾。靑山如有待。百物皆自得。行行轉杳窱。谷水聲聒聒。雲煙浩不收。去逕迷南北。鶯啼何處樹。鐘動知有刹。斜穿茂樹下。忽見有古塔。踏破靑苔逕。下馬沙門入。雲林窈窕深。軒窓瀟灑闔。小髡或走藏。老髡皆舊識。升階坐禪房。洒然怡神骨。空庭有何物。一朶開紅藥。壁上有故題。憶曾來棲迹。一去落塵籠。幾年悲猿鶴。今來訪舊隱。溪山動喜色。綠池莫辭洗。吾耳久絶俗。夜來各就枕。團欒雜今昔。潦倒十年懷。寒燈空照壁。淸晨夢自醒。耳邊聞蜀魄。讀書不終卷。東西窓已白。開軒對碧山。百鳥啼深峽。自此幽興多。塵寰已迥隔。行當拾瑤草。微逕緣深壑。東溪水似藍。溪邊有盤石。濯纓仍坐石。垂竿也不惡。同來有同志。字隣名汝弼。期壽昨已到。欣然共詩榻。來尋又有約。曰濟與适益。雖無紅粉携。可擬東山樂。蒼生莫有意。一臥期三十。天地一疏散。物外閑歲月。會將登絶頂。倒盡山中熟。茲遊不可泯。翠壁千萬尺。</text>
<title>閑居卽事</title>,<text>種松已作千株擁。移竹今年始數根。四面皆山遮眼界。卜居元是遠囂喧。</text>
<title>閑居卽事 其二</title>,<text>雲斂山開欲曉天。半春淸景正悠然。鍾鳴馳逐終何益。自幸年來臥石泉。</text>
<title>山堂卽事</title>,<text>禪房高枕穩。山色曉窓多。林底幽禽語。風中輕燕斜。翠巖留宿霧。深峽鎖朝霞。誰識此中趣。閑雲嶺上過。</text>
<title>山中卽事</title>,<text>雨後山中石澗喧。沈吟竟日獨憑軒。平生最厭紛囂地。唯此溪聲耳不煩。</text>
<title>山中卽事 其二</title>,<text>臥對前山月色新。天敎是夕慰幽人。沈痾忽去神魂爽。胸次都無一點塵。</text>
<title>山中卽事 其三</title>,<text>幽鳥聲中午夢闌。臥看巖上白雲閑。年來世事渾無意。吾眼猶宜對碧山。</text>
<title>折芍藥</title>,<text>易枯胡地顏。長怨漢恩薄。滿面憶歸愁。無心理鬢綠。</text>
<title>泛葵溪流</title>,<text>向日丹心鬢欲秋。朝朝垂淚滿顏愁。如何忽作英州去。萬里風波一葉舟。</text>
<title>泛葵溪流 其二</title>,<text>西子當年一入吳。春風秋月醉姑蘇。豈知國破無歸處。愁把紅顏泛五湖。</text>
<title>贈堯卿</title>,<text>分炙僧家久未歸。不堪晨夕戀慈闈。喜君匹馬勤相訪。山路雲深更險巇。</text>
<title>次曺容叟韻</title>,<text>霧捲山靑晩雨餘。逍遙俯仰弄鳶魚。莫言林下孤淸興。幽鳥閑雲約共棲。</text>
<title>戲次容叟韻</title>,<text>寓物無非養我心。休將幻語騖高深。欲觀靜裏能生動。月滿空山浪撫琴。</text>
<title>孤松</title>,<text>群木鬱相遮。孤松挺自誇。煙霞祕幹質。雨露長枝柯。千尺心應直。九泉根不斜。棟樑雖有待。斤斧奈相加。不似巖邊老。含姿歲暮多。</text>
<title>上洛路上卽事 戊寅秋</title>,<text>大塊之中萬象藏。廓然悠久更無疆。江河山岳長流峙。日月星辰互隱彰。古往今來觀世變。春生秋殺見天常。箇中何物能爲此。一本昭昭獨主張。</text>
<title>踰嶺</title>,<text>客行踰嶺下山陰。喜聽深林幽鳥音。宦路奔忙違素志。無端喚起故園心。</text>
<title>踰嶺 其二</title>,<text>一帶煙嵐遮碧山。千巖松檜肅蒼顏。關山休道間關甚。觸處秋風興未闌。</text>
<title>水回村</title>,<text>水回巖上數株松。爲布淸陰候客到。我欲上遊發仙興。傲看其下人間路。吁嗟有志不能酬。心在淸空身下土。</text>
<title>水回村 其2</title>,<text>谷路間關響馬蹄。石泉嗚咽淸人耳。兩邊絶壁過千尋。時聽悲蟬紅樹裏。</text>
<title>無極驛路上</title>,<text>桑鄕邈在天南極。回首千山更萬山。遊子多違四方志。何時歸去拜慈顏。</text>
<title>無極驛路上 其二</title>,<text>風月煙霞是我鄕。那知塵土汚衣裳。紛紛道路驅馳迫。回首長空意渺茫。</text>
<title>山中卽景 辛巳初夏。在三聖庵。</title>,<text>平明紅日出東方。客在翠微開竹房。雙燕飄揚正得意。孤鶯睍睆亦乘陽。蒼茫海岳乾端露。漂蕩風雲雨意忙。游目偶然窮上下。坐看萬物自洋洋。</text>
<title>山窓卽景</title>,<text>淸曉衣冠靜坐。峯頭日出窓明。默言皆是存養。吟詠無非性情。</text>
<title>夢覺有感</title>,<text>常思理欲互相勝。幽獨危微倍戰兢。一念差來便禽獸。惕然驚起對靑燈。</text>
<title>夢覺有感 其二</title>,<text>長誦虞書十六字。一毫人欲便思除。工夫尙覺多滲漏。知有神明故警余。</text>
<title>山中久雨</title>,<text>身在靑山第一峯。朝朝默坐向天東。鸎啼谷口藏何處。雲滿軒前翠幾重。霖雨浹旬沈病骨。林泉半月逭塵籠。何時霧盡蒼旻露。依舊晴窓曉日紅。</text>
<title>山中卽事</title>,<text>淸晨梳罷快憑闌。細雨隨風滿碧山。野遠靑煙橫一抹。林深幽鳥語千般。忘機與物聊同樂。安分於時獨自閑。乘興渺然迷出處。却疑身誤出人寰。</text>
<title>喜晴</title>,<text>霧盡山依舊。雲收天自如。奇觀森莫數。眞象豁無餘。一妙看消長。玄機感卷舒。昏明要不遠。人孰反求諸。</text>
<title>感興</title>,<text>萬象紛然不可窮。一天於穆總牢籠。雲行雨施神功博。魚躍鳶飛妙用通。雖曰有形兼有迹。本來無始又無終。沈吟默契乾坤理。獨立蒼茫俯仰中。</text>
<title>夏日卽事</title>,<text>羲皇身世北窓涼。簾捲虛堂夏日長。綠樹陰中鸎喚友。紫荊花下蝶尋芳。</text>
<title>聽秋蟲</title>,<text>百蟲迎暮苦啾啾。晧月揚輝入小樓。莫作西風宋玉恨。任看天地自春秋。</text>
<title>辛巳秋西征吟 戊寅年。丁祖父憂。庚辰冬服闋。是年秋。除校書博士赴洛。</title>,<text>卜吉西征八月時。辭親赴闕兩堪悲。廬墳愛日無窮意。身隔君門已四期。</text>
<title>辛巳秋西征吟 戊寅年。丁祖父憂。庚辰冬服闋。是年秋。除校書博士赴洛。 其二</title>,<text>六日登程萬里身。北堂臨別淚霑巾。長郊不禁長回首。只爲峯頭佇立辰。</text>
<title>辛巳秋西征吟 戊寅年。丁祖父憂。庚辰冬服闋。是年秋。除校書博士赴洛。 其三</title>,<text>七日光風眼共靑。羈愁別恨客中幷。日斜強赴江頭會。秉燭鳴琴劇話情。</text>
<title>辛巳秋西征吟 戊寅年。丁祖父憂。庚辰冬服闋。是年秋。除校書博士赴洛。 其四</title>,<text>八日光風飮福開。親交四坐笑談諧。醉中狂興難收檢。日晩僊僊又引臺。</text>
<title>辛巳秋西征吟 戊寅年。丁祖父憂。庚辰冬服闋。是年秋。除校書博士赴洛。 其五</title>,<text>九日將行又被留。憑欄更賞萬山秋。夜來月白軒窓靜。嗚咽灘聲攪客愁。</text>
<title>辛巳秋西征吟 戊寅年。丁祖父憂。庚辰冬服闋。是年秋。除校書博士赴洛。 其六</title>,<text>十日朝行與友偕。溪山佳處別筵開。却憐波面游魚躍。世網那知苦不恢。</text>
<title>辛巳秋西征吟 戊寅年。丁祖父憂。庚辰冬服闋。是年秋。除校書博士赴洛。 其七</title>,<text>十一聞韶訪子剛。居廬三載喜康強。情深欲話平生事。困睡不知秋夜長。</text>
<title>辛巳秋西征吟 戊寅年。丁祖父憂。庚辰冬服闋。是年秋。除校書博士赴洛。 其八</title>,<text>十二廬前酒一甁。敢將菲薄薦微誠。鄕隣親舊來相送。慘目溪山日欲傾。</text>
<title>辛巳秋西征吟 戊寅年。丁祖父憂。庚辰冬服闋。是年秋。除校書博士赴洛。 其九</title>,<text>十三朝發自聞韶。滿目湖山霽景饒。行到雙溪日亭午。閑吟信馬不知勞。</text>
<title>辛巳秋西征吟 戊寅年。丁祖父憂。庚辰冬服闋。是年秋。除校書博士赴洛。 其十</title>,<text>十四西行忽渡頭。客中懷抱喜登樓。長江列岫無今古。一望悠然憶舊遊。</text>
<title>辛巳秋西征吟 戊寅年。丁祖父憂。庚辰冬服闋。是年秋。除校書博士赴洛。 其十一</title>,<text>十五間關山谷中。濛濛煙雨暗西東。晩投空館呼郵吏。客裏艱辛不可窮。</text>
<title>辛巳秋西征吟 戊寅年。丁祖父憂。庚辰冬服闋。是年秋。除校書博士赴洛。 其十二</title>,<text>十六晨行煙霧霏。院樓荒古半欹危。停驂嘯詠探眞趣。冒雨斜穿細路歸。</text>
<title>辛巳秋西征吟 戊寅年。丁祖父憂。庚辰冬服闋。是年秋。除校書博士赴洛。 其十三</title>,<text>十七新晴雲霧收。凜然天氣欲霜秋。憑高極目千岑外。一片鄕雲碧海頭。</text>
<title>辛巳秋西征吟 戊寅年。丁祖父憂。庚辰冬服闋。是年秋。除校書博士赴洛。 其十四</title>,<text>十八岧嶢石徑危。羸驂倦僕不勝疲。行行忽到峯頭盡。天際群岑眼底奇。</text>
<title>辛巳秋西征吟 戊寅年。丁祖父憂。庚辰冬服闋。是年秋。除校書博士赴洛。 其十五</title>,<text>十九有懷地盡頭。臨流西望悵夷猶。日斜却向長安道。草屋孤村暫借留。</text>
<title>辛巳秋西征吟 戊寅年。丁祖父憂。庚辰冬服闋。是年秋。除校書博士赴洛。 其十六</title>,<text>二十黎明酒一杯。主人有意慰羈懷。崎嶇竟日穿溪澗。煙雨千山鎖不開。</text>
<title>辛巳秋西征吟 戊寅年。丁祖父憂。庚辰冬服闋。是年秋。除校書博士赴洛。 其十七</title>,<text>廿一天安晨發行。廓然區宇屬新晴。關山客久秋將晩。擡眼那堪望玉京。</text>
<title>辛巳秋西征吟 戊寅年。丁祖父憂。庚辰冬服闋。是年秋。除校書博士赴洛。 其十八</title>,<text>廿二平明細徑尋。半輪殘月在天心。月高溪畔炊煙起。回首雲山意轉深。</text>
<title>辛巳秋西征吟 戊寅年。丁祖父憂。庚辰冬服闋。是年秋。除校書博士赴洛。 其十九</title>,<text>二十有三曉發仁。斜陽立馬漢江濱。天長地闊愁南望。身別萱庭隔幾晨。</text>
<title>辛巳秋西征吟 戊寅年。丁祖父憂。庚辰冬服闋。是年秋。除校書博士赴洛。 其二十</title>,<text>身世曾經幾險艱。如今始喜達長安。致君堯舜慙無術。只把平生一片丹。</text>
<title>九日無菊 月課</title>,<text>欲掇金錢泛酒巵。登高空折未開枝。傾壺漸發愁中笑。滿帽難成醉後奇。冷蕊縱能酬晩節。淸芬堪嘆負佳期。仍驚物理渾如許。吐馥流芳貴及時。</text>
<title>崖山懷古</title>,<text>一點靑螺浩渺邊。興亡千古思茫然。北風塵起乾坤破。南極溟翻山岳顚。六尺飄零舟已覆。孤忠凜烈節猶全。只今波底無窮恨。化作愁雲鎖海天。</text>
<title>下灘 壬午</title>,<text>度了群灘免激衝。扁舟穩泛萬波中。順流縱得東風便。更勸毋休擊棹功。</text>
<title>下灘 壬午 其二</title>,<text>舟行如箭下奔灘。百里雲山一瞥間。見義若能如許勇。死生榮辱處無難。</text>
<title>晩興</title>,<text>風定煙消鏡面空。數聲柔櫓夕陽中。却嫌未快湖山眼。迥立船頭數亂峯。</text>
<title>夜興</title>,<text>天宇無塵掛片金。明珠萬點散江心。一聲款乃蒼茫裏。時聽晨鷄叫遠林。</text>
<title>舟中卽事。示柳子晉。名順源。乃先公同年。同舟數日。</title>,<text>日出天開雲未消。滿江疏雨更蕭蕭。舟行但覺千山轉。灘急無憑兩櫓搖。白鷺沙頭閑點點。烏衣波面謾飄飄。忘機物外須窮勝。身入紅塵隔幾朝。</text>
<title>舟中奉別子晉</title>,<text>義分自先人。疏愚愧此身。睽歡悲夙昔。奉袂喜今晨。煙月江天夜。風埃嶺路春。襟懷如一夢。分袖轉傷神。</text>
<title>溪邊抹馬。卽事。</title>,<text>下馬坐溪邊。褰衣步淸灘。灘淺小石露。激激鳴佩環。淸飆來水面。灑然神骨寒。飄飄若羽化。俯仰雲天寬。仙興浩難收。沈吟坐石端。濯足聊自潔。超然謝塵寰。至趣獨自知。日斜猶忘還。</text>
<title>到鳥嶺寄舍弟 癸未</title>,<text>天涯乘興費幽吟。秋盡江頭別意深。匹馬十年南北路。三杯千里去留心。蕭蕭落葉龍湫畔。慘慘寒雲鳥嶺陰。懷抱此行殊鬱結。夢魂頻繞舊園林。</text>
<title>舟中卽事</title>,<text>列岫蜿蜿去不留。悠然自在水中流。錦屛影裏孤帆暮。綠鏡光邊兩岸秋。雲盡碧空悲一雁。波恬斜日戲群鷗。胸中浩渺無涯興。獨立蒼茫騁遠眸。</text>
<title>竹山客館。次板上徐相公剛中韻。甲申六月。拜仁同縣監赴任。</title>,<text>乘興南來獨上樓。徘徊北望思悠悠。許歸偏荷君恩重。字牧慙非杜召儔。</text>
<title>竹山客館。次板上徐相公剛中韻。甲申六月。拜仁同縣監赴任。 其二</title>,<text>天際愁雲入眼浮。憑高幾恨日西流。如今得意登臨處。更有靑山擁小樓。</text>
<title>宿比安小樓</title>,<text>屛山橫野外。遠客宿樓中。梧葉當窓翠。荷花點水紅。蕭蕭疏雨響。艶艶綵雲籠。獨坐沈吟久。悠然見太空。</text>
<title>李吉甫江亭。次子晉韻。</title>,<text>堪嗟身世落規矩。是夕投閑剩賞秋。萬古江山如待我。一帆壺酒訪名區。天高星月淸人骨。日晩笙歌散客愁。更喜登亭詩眼浩。坐看雲際碧千頭。</text>
<title>次諸年兄韻 丙戌初夏。會遊于羊汀。</title>,<text>由來嶺表士多名。吾榜人稱最得英。使節遠臨煙水曲。烏山更帶古今情。喜看淸洛流無盡。休羨紅塵醉未醒。勝會十年唯見一。座中誰復繼高聲。</text>
<title>是會也。萍水之歡。弟兄之懷則於諸公歌詠備矣。至於讌具之麗。探討之奇。江山之勝。景致之眞則蓋未有及焉。故粗述其一二。錄呈望而。兼示諸年兄。望而卽太斗南也</title>,<text>使君江上讌同年。簫管轟天酒似泉。佳境剩探千古祕。勝遊應駭一時傳。疏星淡月微茫裏。遠岫長林浩渺邊。乘興杳然迷出處。箇中風致敵蘇仙。</text>
<title>義興客館。有懷次板上韻。</title>,<text>困客投空館。徘徊意思淸。映軒新竹淨。侵砌綠苔生。境僻無人語。林深但鳥聲。一城堪吏隱。緣底役虛名。</text>
<title>龍安驛曉發 丁亥孟春。呈辭向南。</title>,<text>十年南北鬢新華。辛苦平生客裏多。角上功名愁道路。枕邊魂夢繞山阿。遲遲紅日雲霞曉。裊裊靑煙遠近家。極目天東雲一片。巉巖鳥嶺望中遮。</text>
<title>踰嶺五吟</title>,<text>疊嶂層巒鎖翠嵐。興亡千古獨巖巖。靑丘萬里今歸一。不用雄誇限北南。</text>
<title>踰嶺五吟 其二</title>,<text>間關幽鳥已春聲。窈窕崎嶇信馬行。洞裏煙嵐三十六。自慙身世縛塵纓。</text>
<title>踰嶺五吟 其三</title>,<text>山雪初殘幽澗鳴。磨金戛玉耳偏淸。十年枉費紅塵走。誰識林泉有宿盟。</text>
<title>踰嶺五吟 其四</title>,<text>落落亭亭歲月深。托根蒼壁已千尋。人間斤斧何曾到。傲雪凌霜保直心。</text>
<title>踰嶺五吟 其五</title>,<text>寒潭幽墨莫窺尋。從古人傳神物潛。霓望三農連歲苦。興雲幾日作商霖。</text>
<title>孤山野</title>,<text>客路風煙嶺外春。閑吟信馬碧溪濱。沙頭鷗鷺休相訝。我是忘機物外人。</text>
<title>孤山野 其二</title>,<text>春入江村霽景新。家家桃杏摠精神。天翁有意慳紅紫。待我還家對酒樽。</text>
<title>次曹容叟韻</title>,<text>平生思晦不思彰。種得松篁擁小堂。擬把詩書潛一世。敢將螢爝補三光。紅塵十載驚迷路。靑眼今朝喜返鄕。珍重故人多厚意。提壺相訪慰衰郞。</text>
<title>次曹容叟韻 其二</title>,<text>久屈高才道未彰。林泉佳處構書堂。聊憑鏡面看雲影。時把杯心弄月光。本體昏明要主一。靈機出入戒迷鄕。羨君眞樂此中會。堪笑馳名老省郞。</text>
<title>定慧寺話別</title>,<text>一夜雲林魂夢淸。重尋碧澗濯塵纓。沈吟坐久忘歸去。山色依依亦有情。</text>
<title>舟中謾興</title>,<text>積雨新晴雲霧收。風生波面送輕舟。靑山曖曖明殘照。白鷺雙雙沒遠洲。浩渺一望天共遠。朦朧半夜月同流。鳶魚俯仰無邊興。誰識洪流逝不留。</text>
<title>望柏栗寺有懷</title>,<text>蘭若遙看住翠微。碧松脩竹轉依依。人間有累難超脫。仙賞年來志久違。</text>
<title>雪中寄山中友人 己丑</title>,<text>一壺聊寄山中客。獨酌遙知臥月邊。恨無王子剡溪棹。共賞千峯雪後天。</text>
<title>山中書示友人</title>,<text>雲盡山空月正明。夢闌禪榻客魂淸。靜來依舊眞源浩。悔向紅塵役利名。</text>
<title>次淸道淸德樓韻。示主人李使君煥。庚寅</title>,<text>綠酒對靑眼。紅塵欲白頭。郊平煙十里。樓古月千秋。雲嶺尋無日。萍蓬跡似浮。徘徊慕淸德。留詠有孫侯。</text>
<title>慶山客館。次徐剛中韻。</title>,<text>簷短宜迎月。山橫礙望江。鳴鳩枝上七。飛燕雨中雙。境靜聊觀物。心閑穩倚窓。題詩畫眞興。那用筆如杠。</text>
<title>直薇垣 辛卯春</title>,<text>玉漏丁東報五更。枕邊涼月透窓明。關心宗社安危事。耿耿終宵夢不成。</text>
<title>寄舍弟子容</title>,<text>天南漢北路茫茫。旅雁何時更着行。遠別不知官爵好。思歸苦覺歲年長。屋頭新竹應森秀。籬底稚松想就荒。一檄動顏猶未遂。朝朝腸斷禁城傍。</text>
<title>登前峯觀望 辛卯春。以司諫罷還江鄕。</title>,<text>雲收天際山如洗。雨歇江頭草似茵。景致千般誰獨管。蒼山高處倚閑人。</text>
<title>登前峯觀望 辛卯春。以司諫罷還江鄕。 其二</title>,<text>一抹淸煙綠樹村。千層濃霧碧山根。望中奇勝添眞興。物外江山亦主恩。</text>
<title>明遠樓。送崔判官換歸尙州。</title>,<text>霽景千山晩。危樓二水潯。登臨聊縱目。離合且開襟。五載爲民意。三杯送別心。秋淸應赴洛。江海詎重尋。</text>
<title>遊佛國寺。次佔畢齋韻。</title>,<text>俯仰乾坤大。逍遙雲水重。鳶魚探一妙。泉石傲千鍾。殘夜月華吐。淸晨嵐翠濃。十年尋舊隱。衰鬢愧鬆。</text>
<title>澄心臺卽景</title>,<text>臺上客忘返。巖邊月幾圓。澗深魚戲鏡。山暝鳥迷煙。物我渾同體。行藏只樂天。逍遙寄幽興。心境自悠然。</text>
<title>次魚子游壁上韻</title>,<text>坐看山光變紫藍。幽棲偏覺一瓢甘。逍遙遠涉淸眞界。雲盡天空月印潭。</text>
<title>次魚子游壁上韻 其二</title>,<text>孤松相伴倚潭臺。山晩幽禽自去廻。勝景人間那有此。怪他遊客不曾來。</text>
<title>謝金戚丈 嗣 山中見訪</title>,<text>幽棲樂靜遠塵機。澗古林深俗迹稀。半日閑窓陪杖屨。滿山嵐翠亦增輝。</text>
<title>贈友人</title>,<text>鹵莽無成愧古人。半生鶻突走風塵。探眞賴有林泉勝。不覺淸霜染鬢新。</text>
<title>贈友人 其二</title>,<text>病生輕惰終離道。心苦提防遠聖賢。那似靜中存妙體。從容眞樂自天然。</text>
<title>贈友人 其三</title>,<text>親老何嫌仕爲貧。窮通由命不由人。官閑須着鍊丹力。要獻君王壽我民。</text>
<title>復用賢字韻。別寓遠送之懷。</title>,<text>強矯多君志業專。潛心經訓慕前賢。虛懷處世要沈晦。存道由來貴闇然。</text>
<title>山中次友人韻</title>,<text>翠微萬疊深。紅日半山陰。對客雲生檻。援琴風滿林。淸溪秋欲到。白酒晩相斟。多謝松門訪。慇懃細話心。</text>
<title>新雪</title>,<text>新雪今朝忽滿地。怳然坐我水精宮。柴門誰作剡溪訪。獨對前山歲暮松。</text>
<title>新雪 其二</title>,<text>探道年來養性眞。爽然心境絶埃塵。誰知顏巷一簞足。雪滿溪山我不貧。</text>
<title>早春遊山 壬辰</title>,<text>沿路潺湲聽更新。喜看林壑已回春。幽居俯仰探玄化。萬紫千紅目擊眞。</text>
<title>早春遊山 壬辰 其二</title>,<text>曲曲淸溪繞石流。尋花問柳興難收。世人不曉林居樂。應笑巖邊卜築幽。</text>
<title>次南士渾韻</title>,<text>洞天幽遠鎖煙霞。相訪知君故意多。却將十載塵寰事。話到西巖月半斜。</text>
<title>次南士渾韻 其二</title>,<text>已將身世落雲煙。乘興逍遙境外天。敢擬藏巖蘇旱雨。一溪風月最堪憐。</text>
<title>次金彥叔韻</title>,<text>杖藜尋壑帶山童。林下蕭然一野翁。款款情懷十年舊。自多生世與君同。</text>
<title>江上贈同遊諸君</title>,<text>山爲屛障草爲筵。滿目平郊霽景鮮。試問塵間揮汗走。何如把酒坐江煙。</text>
<title>江上贈同遊諸君 其二</title>,<text>湖山淸興浩無邊。又値鶯花四月天。誰喚幽人碧溪畔。一尊留與賞風煙。</text>
<title>山中贈別</title>,<text>夜靜虛堂萬念灰。坐看巖上月徘徊。怡神喜有溪山邃。補衮慙無魏陸才。淵源似海迷涯岸。軒冕如雲任去來。珍重相知只相保。休將襟抱向人開。</text>
<title>山中贈別 其二</title>,<text>一臥雲林世累輕。卜居從此老巖耕。回頭萬象渾無礙。擧目群岑摠有情。日出蒼旻昏霧霽。風微碧海怒濤平。淸高境界稀塵迹。對榻何時眼更靑。</text>
<title>山中贈別 其三</title>,<text>散步雲泉病脚輕。滿山紅樹盡秋聲。盈虛誰識一元妙。榮悴聊觀萬物情。眞樂便從閑裏得。靈源端向靜中明。年來世慮都消遣。只把幽懷寄遠行。</text>
<title>重陽後一日。臨溪對酌。</title>,<text>九日登高已負期。不妨臨水強傳巵。金錢滿地芳堪摘。錦障橫郊晩更奇。酩酊歸時宜帶月。逍遙樂處且題詩。人間勝景無如此。此日年年玩綠漪。</text>
<title>挽鄕友</title>,<text>十年遊宦困塵籠。三徑歸來鬢半鬆。里閈蕭然諸老盡。江山依舊與君同。杯樽款款煙橫野。談笑依依月上峯。此會杳茫今已矣。憶君何處更相逢。</text>
<title>偶吟 聞朝廷以術業八事。選錄朝臣。曰經術，詞章，吏文，漢語，醫術，地理，音律，寫字。</title>,<text>種學辛勤鬢欲華。生平事業竟如何。十年用力明誠地。却愧無名預八科。</text>
<title>壽母生辰。次友人韻。癸巳</title>,<text>堂上慈顏鶴髮垂。小軒今日壽筵開。蒼松翠竹千年色。共帶春風入酒杯。</text>
<title>醉成謝殷佐開筵勝境見邀 鄕老輩亦來預</title>,<text>落照明霞映白尊。慇懃携酒送殘春。黃巖綠水渾依舊。素髮蒼顏盡故人。</text>
<title>醉成謝殷佐開筵勝境見邀 鄕老輩亦來預 其二</title>,<text>性僻由來愛水山。每逢佳處便忘還。開筵勝日知君意。細酌聊成半日歡。</text>
<title>次殷佐韻</title>,<text>野鳥弄淸晨。巖花殿晩春。一樽臨碧澗。幽興屬閑人。</text>
<title>病起登詠歸亭</title>,<text>病起林亭望遠峯。蕭蕭兩鬢又秋風。眼中景物隨時換。山下流川浩不窮。</text>
<title>病起登詠歸亭 其二</title>,<text>雨歇平郊霽景新。雲山滿目慰閑人。人間苦厭多喧競。舊隱溪山入夢頻。</text>
<title>山堂聞琴</title>,<text>夜靜憑闌思浩然。峨洋堂上動林泉。鯤鵬擊海三千里。鸞鳳鳴岐五百年。入院淸飆來翠竹。滿山涼月帶啼鵑。春霜世慮都消遣。斗覺胸襟本體全。</text>
<title>次翰林學士王先生哭文丞相韻</title>,<text>三百宗祊輸海窟。孤忠向北獨何之。天昏慷慨扶舟日。雲暗從容就市時。大節已從衣帶決。丹心留取古今知。山齋寂寞披靑史。揮涕聊題弔古詩。</text>
<title>挽戚丈金訓導 嗣</title>,<text>山澤猶存廊廟志。襟懷聊共野人開。垂竿未遇文王獵。伴月時傾太白杯。種竹成林驚歲晩。栽花滿砌喜春回。莫言事業無傳世。齒德生榮死亦哀。</text>
<title>挽戚丈金訓導 嗣 其二</title>,<text>功業平生萬卷書。煙霞送老一茅廬。琴棋得趣貧無恨。畎畝忘形樂有餘。勳烈縱無垂竹帛。德言猶足範鄕閭。人亡物是增傷悼。喬木依然擁舊居。</text>
<title>挽戚丈金訓導 嗣 其三</title>,<text>齒德俱尊鄕里敬。陪隨杖屨自髫齡。十年從官頻還往。一榼臨溪幾送迎。故老凋零山獨在。村閭索寞月空明。傷心獨立無窮意。脩竹依依繞舍靑。</text>
<title>挽南進士世豪南爲賊所戕。悶而挽之。</title>,<text>獨挹瑤琴少解音。感君相訪到雲林。慇懃禪榻一宵夢。冷淡黌齋十載心。禍福冥冥天莫詰。幽明慘慘怨空深。平生契約終難遂。永訣今朝涕滿襟。</text>
<title>山亭卽景 甲午</title>,<text>幽鳥弄春春更靜。游魚吹水水生紋。無心淸樂無人會。竟日憑軒伴白雲。</text>
<title>川上。敬次朱先生韻示同遊諸子。</title>,<text>滿目湖山霽景新。浩然天地一閑人。蒼波白鳥供眞興。更有流鸎喚晩春。</text>
<title>川上。敬次朱先生韻示同遊諸子。 其二</title>,<text>溪畔閑行步步遲。獨憐明月印澄漪。芳洲日暮忘歸去。波面淸風細細吹。</text>
<title>初夏野興</title>,<text>野水潺湲流不盡。幽禽款曲向人啼。閑吟閑步仍閑坐。十里江郊日欲西。</text>
<title>林居卽事</title>,<text>一臥雲林歲月流。晩來乘興步林丘。石田種豆蒿萊茂。碧樹蟬聲已帶秋。</text>
<title>哭金兵使振卿 鐸</title>,<text>神交一世似壎篪。離合升沈志不移。尊主庇民君有術。樂天知命我何疑。芳春海曲同舟日。炎夏樓頭對月時。此會渺茫今已矣。憶君無復見風儀。</text>
<title>哭金兵使振卿 鐸 其二</title>,<text>磊落英姿照士林。愛民憂國見丹心。淸風惠政人咸慕。瑞鳳靈芝世共欽。受鉞已愁虛補闕。斷絃偏慟失知音。他年遊歷伽倻下。宿草猶應涕滿襟。</text>
<title>秋日。登高望遠。憶亡友金振卿。</title>,<text>千里雲山望欲迷。故人遙憶洛江西。一生襟抱憑誰說。滿目秋光更慘悽。</text>
<title>秋日。登高望遠。憶亡友金振卿。 其二</title>,<text>去春來訪竹林村。款款情懷酒一樽。別後茫茫消息斷。此生無復敍慇懃。</text>
<title>山行卽景</title>,<text>馬上長歌梁甫吟。人間無處可開襟。蒼茫歲暮千山瘦。嗚咽泉鳴一路深。半世崎嶇多涉險。萬方休戚尙關心。沿溪日晏通平坦。十里漁村月滿林。</text>
<title>柏栗寺。謝友人乘雪夜訪。</title>,<text>雪天山夜喜君來。把酒憑闌更快哉。天地中間興無盡。笑他王子到門廻。</text>
<title>柏栗寺。謝友人乘雪夜訪。 其二</title>,<text>日出雲收眼界開。登樓對酌穩談懷。休言騷客淡生活。雪滿千峯酒滿杯。</text>
<title>林居十五詠 乙未</title>,<text>春入雲林景物新。澗邊桃杏摠精神。芒鞋竹杖從今始。臨水登山興更眞。</text>
<title>林居十五詠 乙未 其二</title>,<text>春深山野百花新。獨步閑吟立澗濱。爲問東君何所事。紅紅白白自天眞。</text>
<title>林居十五詠 乙未 其三</title>,<text>又是溪山四月天。一年春事已茫然。郊頭獨立空惆悵。回首雲峯縹緲邊。</text>
<title>林居十五詠 乙未 其四</title>,<text>月色今宵分外明。憑欄靜聽已秋聲。商音一曲無人會。鬢上霜毛四五莖。</text>
<title>林居十五詠 乙未 其五</title>,<text>紅葉紛紛已滿庭。階前殘菊尙含馨。山中百物渾衰謝。獨愛寒松歲暮靑。</text>
<title>林居十五詠 乙未 其六</title>,<text>農圃年年苦旱天。邇來林下絶鳴泉。野人不識幽人意。燒盡靑山作火田。</text>
<title>林居十五詠 乙未 其七</title>,<text>松櫺一夜雨聲紛。客夢初驚却喜聞。從此靑丘無大旱。幽人端合臥巖雲。</text>
<title>林居十五詠 乙未 其八</title>,<text>卜築雲泉歲月深。手栽松竹摠成林。煙霞朝暮多新態。唯有靑山無古今。</text>
<title>林居十五詠 乙未 其九</title>,<text>萬物變遷無定態。一身閑適自隨時。年來漸省經營力。長對靑山不賦詩。</text>
<title>林居十五詠 乙未 其十</title>,<text>唐虞事業巍千古。一點浮雲過太虛。蕭灑小軒臨碧澗。澄心竟日玩游魚。</text>
<title>林居十五詠 乙未 其十一</title>,<text>喜聞幽鳥傍林啼。新構茅簷壓小溪。獨酌只邀明月伴。一間聊共白雲棲。</text>
<title>林居十五詠 乙未 其十二</title>,<text>離群誰與共吟壇。巖鳥溪魚慣我顏。欲識箇中奇絶處。子規聲裏月窺山。</text>
<title>林居十五詠 乙未 其十三</title>,<text>空山中夜整冠襟。一點靑燈一片心。本體已從明處驗。眞源更向靜中尋。</text>
<title>林居十五詠 乙未 其十四</title>,<text>山雨蕭蕭夢自醒。忽聞窓外野鷄聲。人間萬慮都消盡。只有靈源一點明。</text>
<title>林居十五詠 乙未 其十五</title>,<text>開到淸秋不改英。肯隨蹊逕鬪春榮。山庭寂寞無人賞。只把丹心向日傾。</text>
<title>送李進士 乙奎 向洛</title>,<text>春深回首碧江頭。浩氣聊同大化流。萬物得時皆自樂。一身隨分亦無憂。愛君溫雅才超衆。愧我摧頹鬢滿秋。獨抱瑤琴相識少。別來誰與共尋幽。</text>
<title>送李進士 乙奎 向洛 其2</title>,<text>君歸遊泮謁先師。忠敬應須好自持。軒冕如雲道義重。只求心得不求知。</text>
<title>病中書懷。寄曹容叟。</title>,<text>五載優游只樂天。林泉煙月送殘年。經綸志業終無用。洙泗源流喜有傳。學道未成身欲老。觀書久廢病常纏。何時暑退沈痾去。携酒臨江償夙緣。</text>
<title>病中書懷。寄曹容叟。 其2</title>,<text>雲上於天堪宴樂。誰知君子困中亨。人間萬事渾無念。只願秋來病脚輕。</text>
<title>病中書懷。寄曹容叟。 其3</title>,<text>優游湖海自堪娛。世慮如今似雪爐。待得神淸眞氣泰。一身還是一唐虞。</text>
<title>樂天</title>,<text>乘興逍遙展眺遐。暮天雲盡碧山多。茫茫宇宙無終極。俯仰長吟浩浩歌。</text>
<title>兄山江上</title>,<text>湛湛江水本來淸。雨歇今朝濁似涇。萬古不隨淸濁變。巍然江上數峯靑。</text>
<title>江上對酌。偶吟示座中諸君。</title>,<text>水淸沙白浩風煙。把酒臨江思渺然。滿座親交俱半百。同遊追憶廿年前。</text>
<title>江上對酌。偶吟示座中諸君。 其二</title>,<text>淸江落葉正紛紛。野菊凌霜獨自芬。得趣只應隨分樂。世間醒醉不須分。</text>
<title>江上對酌。偶吟示座中諸君。 其三</title>,<text>沙頭歲晩對芳樽。萬類榮枯本一元。入眼雲山俱物外。滿江風月亦君恩。</text>
<title>記夢 乙未冬十月十一日。余在山莊。夢入侍便殿。天顏溫粹。慰籍頗厚。臨退。余獨進俯伏上前啓曰。臣有病母遠在。不得久留朝。行將辭去。上悵然執手。有眷戀之意。余仍啓曰。古人云靡不有初。鮮克有終。願殿下愼終如始。則福祚無窮矣。上怡然嘉納。遂再拜而退。忽覺身臥山房。涼月滿窓。起坐憮然。遂書𪚥絶。</title>,<text>夢入君門侍燕閑。披襟啓沃近天顏。覺來依舊空山臥。窓外蕭蕭月色寒。</text>
<title>記夢 乙未冬十月十一日。余在山莊。夢入侍便殿。天顏溫粹。慰籍頗厚。臨退。余獨進俯伏上前啓曰。臣有病母遠在。不得久留朝。行將辭去。上悵然執手。有眷戀之意。余仍啓曰。古人云靡不有初。鮮克有終。願殿下愼終如始。則福祚無窮矣。上怡然嘉納。遂再拜而退。忽覺身臥山房。涼月滿窓。起坐憮然。遂書𪚥絶。 其二</title>,<text>優游山海樂雖深。晧首猶存報國心。咫尺溫顏獻忠款。感通還自愧商霖。</text>
<title>偶吟寄容叟丙申</title>,<text>郊頭耀目盡春葩。遙賀吾兄體氣和。萬事人間都幻妄。不妨頻約玩淸波。</text>
<title>曲江倅宋君天章設壽酌。以書見邀。有疾未赴。書一絶以謝。</title>,<text>開筵遙想壽萱闈。一邑爭看戲彩衣。病客怯寒空縮首。不堪東望但噓唏。</text>
<title>謝宋天章臨慰壽席</title>,<text>知心那作世人顏。冒雨衝泥不厭艱。春入北堂猶冷落。感君相訪助情歡。</text>
<title>奉次李府尹 賢輔 宴族親韻</title>,<text>只把仁慈撫四封。蒲鞭風化已旁通。葭莩爲設同庭宴。耄艾爭觀十里空。貴賤懸殊元一脈。親疏雖異摠聯宗。祖先餘慶今方見。飽德尊前盡感衷。</text>
<title>送李府尹親老辭職還鄕</title>,<text>軒冕羽輕忠孝重。能知輕重世無人。靑春連佩八州印。華髮猶存百歲親。此去戲斑心更展。他年投釣道應伸。堂開愛日人咸慕。駐景椿庭信有因。</text>
<title>送李府尹親老辭職還鄕 其二</title>,<text>吏散庭空鈴閣靜。時同野客樂尋幽。登山臨水千年恨。戀闕思親兩地愁。斫膾每期紅蓼岸。開襟曾上碧松樓。叨陪遊賞今難再。一別悠悠隔幾秋。</text>
<title>送李府尹親老辭職還鄕 其三</title>,<text>浩然歸興挽無由。魂夢先尋某水丘。入望白雲猶帶喜。逢春黃葉摠含愁。煙霞境外探玄化。功業人間贊大猷。會合塵寰那得料。莫辭臨水更淹留。</text>
<title>知非吟</title>,<text>今我行年未五十。已知四十五年非。存心却累閑思慮。體道安能貫顯微。爲義爲仁不用極。處人處己又多違。從今發憤忘身老。寡過唯思先哲希。</text>
<title>謝宋天章惠松蕈海鮮</title>,<text>嘉貺頻頻兼水陸。誠心老老似君誰。村廚久闕珍鮮味。鶴髮今朝喜上眉。</text>
<title>天章來訪山齋。僕適出不遇。詩以爲謝。</title>,<text>吏隱知君有雅襟。抽身時復訪雲林。主人適去山無路。獨對寒松伴月吟。</text>
<title>遊密谷寺</title>,<text>遊賞雲泉廿載前。重來雙鬢已蕭然。溪聲岳色渾依舊。懷抱如何異少年。</text>
<title>野亭對酌 丁酉</title>,<text>十里江郊日欲斜。一樽相對費吟哦。靑山白酒年年好。芳草淸風處處多。</text>
<title>山中喜晴。呈府尹李公棐仲。</title>,<text>一氣無私萬物春。靑靑庭草雨中新。民和政簡鈴軒靜。時有瓊章寄野人。</text>
<title>山中喜晴。呈府尹李公棐仲。 其二</title>,<text>苦雨連旬已半春。今朝晴景喜淸新。閑吟獨步尋幽澗。野柳山花摠可人。</text>
<title>挽徐訓導 适</title>,<text>鶯入新年語。花開滿故枝。物衰還有日。人逝返無期。抱怨重泉暗。銷魂諸友悲。行修罹禍酷。天道邈難知。</text>
<title>挽徐訓導 适 其二</title>,<text>無妄禍難測。叫天天漠然。親朋心共破。行路涕還漣。雲慘公山路。風悲二水邊。平生遊賞處。唯有月娟娟。</text>
<title>齋菴。次過客壁上韻。</title>,<text>懷珍未遇易中頤。閑適林泉歲月遲。獨抱聖經消永日。孔墻高遠尙難窺。</text>
<title>齋舍。次友人韻。</title>,<text>多謝諸君佩酒來。一軒相對穩開懷。莫嫌歲暮山光淡。春色先從面上廻。</text>
<title>到浩然家</title>,<text>歲暮溪山幽興多。西行信馬到君家。天寒百物無顏色。獨愛凌霜菊有花。</text>
<title>次大鵬韻</title>,<text>澄潭勝日喜同臨。源遠軒前更淨深。伴月逍遙朝復暮。白雲巖上共無心。</text>
<title>山中別李學錄 圖南</title>,<text>別後憑欄山更靜。淸溪嗚咽有餘情。松間忽見氷輪踴。羨爾能兼兩地明。</text>
<title>奉送許府尹敬之還洛</title>,<text>曾逢大椀十年前。又受仁恩儘有緣。野性已成耕釣計。別懷今日浩如川。</text>
<title>足聯句</title>,<text>江沈山影魚驚遁。峯帶煙光鶴怕棲。物塞固宜迷幻妄。人通何事誤東西。</text>
<title>丁酉冬。上洛贈鄕友。十一月。金安老敗死。十二月。承召命赴闕。</title>,<text>陰盡陽廻萬物春。強將衰朽入紅塵。莫言輔主無才調。一片丹心老更新。</text>
<title>丁酉冬。上洛贈鄕友。十一月。金安老敗死。十二月。承召命赴闕。 其二</title>,<text>行路遲遲更小留。依依煙景舊林丘。寄言猿鶴休驚怨。投紱還山未白頭。</text>
<title>玉堂入直。次宋眉叟韻 戊戌</title>,<text>半生漁隱碧江隈。長伴沙鷗自去來。豈意白頭經幄侍。又逢靑眼繡襟開。禁林共玩嬋姸月。蓮閣時傾瀲灎杯。珍重更加調攝力。聖朝方擬濟川才。</text>
<title>舟中卽事</title>,<text>細雨秋江曉。渺然江水平。濛濛煙樹遠。點點沙鷗明。一路開淸鏡。兩邊列畫屛。巖棲瑤草綠。石戴稚松靑。雲斂天看碧。霧消山露形。五雲勞北望。雙鯉寄南征。灘咽舟偏駃。人閑山自行。飄飄如羽化。渺渺訝登瀛。誰弄桓伊笛。如聞子晉笙。百蟲依草咽。雙鷺近人驚。淸空寓眞趣。塵土斷幽情。見塔心還爽。瞻軒意自淸。淸遊嗟不暇。登眺又無名。擊棹依依逝。回頭隱隱聲。片帆依渚疾。孤鶩入雲冥。群嶺東南隔。殘山西北橫。尙愁灘石險。幸免晩風獰。洶洶萬波亂。搖搖一葉輕。身安自妥帖。心靜不危傾。備歷千艱礙。閑探萬景呈。高懷薄雲漢。淸興滿襟靈。身入蒼州月。神迷赤陛蓂。何時趨御幄。咫尺侍論經。</text>
<title>題迎喜院</title>,<text>今古新官避此路。我行唯覺坦而夷。欲將道畔莓苔石。斲作千秋破怪碑。</text>
<title>寄舍弟子容己亥秋。在全州。</title>,<text>一輪月長共。千里夢相隨。旅雁分行久。鄕雲入望飛。林泉懷舊隱。霜露起遐思。秋盡方歸省。荒山宿草垂。</text>
<title>寄子容以全州尹。承召命赴洛。</title>,<text>南望千山雪。北來兩鬢斑。慈闈異鄕滯。遊子旅懷酸。歲盡愁多緖。天寒寢未安。何時舍簪笏。歸侍一堂歡。</text>
<title>題陽智東軒。呈主人權使君。庚子二月向南</title>,<text>小縣依山麓。蕭條十室殘。種花探造化。引水弄潺湲。境靜人煙少。庭空野馬閑。分憂得賢倅。民物摠生歡。</text>
<title>竹山路上</title>,<text>竹館春宵短。靑郊朝日遲。塵埃勞病脚。湖海展愁眉。鳥嶺南天半。鷄林東海湄。故園花落盡。遊子負歸期。</text>
<title>驪州路。寄舍弟。三月向洛</title>,<text>沿路芳春百物榮。我懷緣底苦難平。客愁不逐江煙散。幽恨紛如野草生。鶴髮頻揮憶遠淚。鴒原又喪哭兒明。此行已決歸休計。軒冕如今一羽輕。</text>
<title>龍安驛早發 秋向南</title>,<text>曉日昇寥廓。千巖煙霧消。愁看鳥嶺峻。眼入海天遙。濃淡山容變。行藏鬢雪飄。歸田計未遂。南北一身勞。</text>
<title>先君諱日。在洛寄舍弟。辛丑</title>,<text>身在洛城遇諱辰。感時追遠涕霑巾。遙知家廟君孤省。堪嘆羞觴我獨陳。趨庭遺訓猶存耳。裹栗悲顏似隔晨。此日難堪遊楚慟。便思投紱奉孀親。</text>
<title>夢見亡姪元慶庚子春。在湖南病逝。</title>,<text>一訣長違已隔年。幽明殊境兩茫然。孤魂飄泊將何托。此夜分明未了緣。旅夢遠迷湖外月。英靈來入漢邊煙。相尋知汝情難泯。握手哀號欲問天。</text>
<title>次寄舍弟</title>,<text>靑燈空館照孤心。憂世思親此夜深。軒冕如雲歸思苦。春來幽興自難禁。</text>
<title>次寄舍弟 其二</title>,<text>久違親側聽無聲。梅塢春深已落英。怪我逢歡歡更少。知君遇景涕還零。</text>
<title>次寄舍弟 其三</title>,<text>門衰無計慰慈闈。積善須知是福基。報國微誠香一炷。嘉君晨夕日忘疲。</text>
<title>次李進士定之韻</title>,<text>五載酸辛飽世味。怡愉數月侍親庭。人間至樂無如此。此外浮雲非我榮。</text>
<title>次李進士定之韻 其二</title>,<text>暮年強健保天和。畎畝風煙樂不窮。羲皇上客吾兄是。觴詠朝朝小檻中。</text>
<title>次李進士定之韻 其三</title>,<text>今春不雨大無麥。又悶西疇少揷秧。自愧空疏忝侍從。凶年無術撫流亡。</text>
<title>謝李仲卿送櫻桃酒餠 時寓縣館</title>,<text>含精箇箇染砂紅。珍美眞堪薦廟中。嚼來頓覺眠魔遁。午枕無緣夢周公。</text>
<title>謝李仲卿送櫻桃酒餠 時寓縣館 其二</title>,<text>久旱今年春復夏。逢人畎畝摠愁容。朝來霢霂新霑足。笑酌村醪慰客中。</text>
<title>謝李仲卿送櫻桃酒餠 時寓縣館 其三</title>,<text>團團白餠滿笥香。旅榻細啖偏識味。何緣得此數千斛。散與飢民俱不死。</text>
<title>送權景遇以千秋使赴燕京</title>,<text>同朝何幸又同襟。送別樽前萬里心。秋晩關河添客興。夕陽臺觀費幽吟。五雲閶闔燕天杳。百代衣冠舜化深。多羨遠遊收拾富。自慙匏繫雪盈簪。</text>
<title>送權景遇以千秋使赴燕京 其二</title>,<text>風度推君瑞世英。靑春銜命再朝京。遙知彩鳳初庭峙。應使華人共目傾。地迥剩探千古勝。月明兼照兩鄕情。憑君莫怪求眞訣。投紱他年學養生。</text>
<title>龍安郵館別舍弟 仲冬。舍弟辭職歸侍。遇於郵亭。</title>,<text>相逢江館煙霞晩。慘別悤悤兩惘然。鳥嶺南瞻揷天際。漢山西望隱雲邊。悠悠去住難消恨。草草功名苦被纏。何日休官湖海去。春風舞彩戲樽前。</text>
<title>在洛寄舍弟 壬寅</title>,<text>平生枉被虛名誤。遊宦多年戀故林。臨鏡頻驚衰鬢改。寄書難禁別懷深。喜君投紱承親志。愧我縻官拂素心。忠孝由來無二致。恐虧天畀日思欽。</text>
<title>在洛寄舍弟 壬寅 其二</title>,<text>多病年來鬢添雪。夢魂夜夜繞園林。望雲眼共南天遠。愛日情同北海深。齟齬未酬經世志。怡愉徒切奉親心。思歸軒冕輕如羽。未暇都兪輔舜欽。</text>
<title>寄舍弟</title>,<text>莫嗟心事苦蹉跎。得意還朝鬢未皤。芥視功名侍親側。如君誠孝世無多。</text>
<title>寄舍弟 其二</title>,<text>平生志業幾蹉跎。重入天官鬢已皤。報國無階慙薄劣。望雲歸思入春多。</text>
<title>次舍弟韻</title>,<text>還家中夜夢初成。忽覺依然臥洛城。落盡山花歸未得。樗材還愧玷華淸。</text>
<title>次舍弟韻 其二</title>,<text>親老求歸計未成。金章那似倅殘城。平生心事多違阻。却恨虛名徹穆淸。</text>
<title>贈別舍弟</title>,<text>遠送山亭鶴髮垂。尊前忍涕黯然時。去留是日情無盡。況乃音書別後稀。</text>
<title>贈別舍弟 其二</title>,<text>士生唯貴善名垂。伸屈榮枯自有時。順志辭官人共慕。能知輕重似君稀。</text>
<title>贈別舍弟 其三</title>,<text>慰親留別強登峯。百里山光滿眼濃。去住魂消天欲暮。遲遲驅馬恨纏胸。</text>
<title>客中次舍弟韻</title>,<text>宦遊那禁白雲思。踽踽朝端愧少施。鏡裏只添雙鬢雪。自嗟遲暮病相隨。</text>
<title>客中次舍弟韻 其二</title>,<text>雲山千里隔萱庭。遠宦何能一刻寧。投紱喜君留定省。爲祠爲養構茅亭。</text>
<title>登水回村松巖</title>,<text>携朋探勝引詩鉤。竹杖尋幽興未收。白石半苔臨水曲。蒼松礙日老巖頭。煙霞道畔非凡界。塵土人間別一區。境外逍遙聊竟夕。箇中收拾富於周。</text>
<title>溪邊送別</title>,<text>秋來幽夢斷紅塵。白鳥蒼波興轉新。一笠行裝殊淡泊。短琴風韻更淸眞。浮雲任却閑舒卷。游氣看他謾屈伸。唯有別筵無限意。樽前談笑暗傷神。</text>
<title>洛中得舍弟書 壬寅臘月。余在中書齋。所得鄕音。愁喜交幷。竟夕不眠。</title>,<text>雁聲今夕客中聞。千里晨昏獨倚君。一字萬金愁暫破。二更三點夜將分。羈懷耿耿頭催白。聖訓悠悠眼欲昏。歲暮天寒歸思切。已將軒冕擬浮雲。</text>
<title>洛中得舍弟書 壬寅臘月。余在中書齋。所得鄕音。愁喜交幷。竟夕不眠。 其2</title>,<text>二十年來倦遠遊。自嗟衰晩未歸休。神魂一夜分南北。聖寵慈恩兩未酬。</text>
<title>設壽酌。次舍弟韻。癸卯</title>,<text>遠宦何能一日寧。簪纓不識世間榮。春風舞彩多傷感。鶴髮今踰七十齡。</text>
<title>踏靑</title>,<text>故國春深花正繁。遊人簫管滿城喧。林林動植俱歡適。誰識乾坤雨露恩。</text>
<title>暮春遊山</title>,<text>雲山白首愧重尋。煙景依依認故林。滿眼桃花春欲暮。一樽臨水費幽吟。</text>
<title>春日登亭</title>,<text>春深碧草遍郊原。俯仰聊探萬化源。謝盡千紅無一句。誰知眞樂在無言。</text>
<title>贈別舍弟</title>,<text>今朝堂上慘慈顏。游子臨離暗涕潸。此日情懷殊罔極。我行唯欲未秋還。</text>
<title>贈別舍弟 其二</title>,<text>鶴髮登亭望遠行。悠悠無盡去留情。故山漸遠頻回首。山路冥冥日欲傾。</text>
<title>聞慶客館。次舍弟韻。</title>,<text>未盡三春膝下歡。夢殘山館亂愁端。簪纓怪我長離側。菽水多君善慰顏。</text>
<title>次聞慶小軒國卿韻</title>,<text>碧雲低入檻。幽澗細通池。靜會忘言趣。沈吟不在詩。</text>
<title>中原訪長吉不遇</title>,<text>爲訪幽棲江上村。依依垂柳護柴門。幽人不見山將晩。滿眼煙波空斷魂。</text>
<title>舟中卽景</title>,<text>淸曉雲收鏡面淸。微茫列岫漸分明。峯頭紅日遲遲上。巖底幽禽款款鳴。</text>
<title>舟中卽景 其二</title>,<text>萬點靑山一水橫。數聲簫管入空明。風生波面鱗鱗細。雲散遙空片片輕。</text>
<title>舟中卽景 其三</title>,<text>霧盡風殘水似天。一江煙景正悠然。擡頭漸喜長安近。三角崢嶸五雲邊。</text>
<title>贈舍弟 八月。拜本道監司還鄕。</title>,<text>蕭蕭華髮映靑山。故國猶榮建節還。遊官幾年勞遠夢。觀風是日慰衰顏。</text>
<title>贈舍弟 八月。拜本道監司還鄕。 其二</title>,<text>秋晩高堂鶴髮明。臨分不忍兩傷情。自慙縻世長離側。喜汝投簪一羽輕。</text>
<title>寄舍弟</title>,<text>咨詢湖海値淸秋。衰晩猶存進退憂。感君愛日投簪紱。憫我違心強遠遊。</text>
<title>次澄心軒韻</title>,<text>蕭蕭華髮映江流。一落塵籠度幾秋。追憶舊遊年正少。依依雲物使人愁。</text>
<title>次澄心軒韻 其二</title>,<text>心似澄潭靜不流。坐看萬物自春秋。簪纓歲晩輕如羽。只有江湖戀闕愁。</text>
<title>次澄心軒韻 其三</title>,<text>樓下淸江日夜流。不隨山色變春秋。登臨半日生眞興。物色還添感古愁。</text>
<title>嶺南樓宴日本使臣受竺東堂。書以贈別。</title>,<text>秩秩賓筵禮少愆。湖山佳興更悠然。千尋鯨浪勞舟楫。百尺樓臺鬧管絃。兩國歡娛憑信札。一樽襟抱付詩篇。莫言嶺海分區域。稟賦元初本一天。</text>
<title>次盈德東軒韻 甲辰</title>,<text>歲窮衝峽雪。春早抵邊城。天共滄溟闊。風和晩雨淸。寒雲凝遠岫。飢鵲噪空庭。夜久軒窓靜。唯聞鯨浪聲。</text>
<title>次盈德東軒韻 甲辰 其二</title>,<text>春光回絶徼。煙景慰愁人。紅入朝霞爛。靑歸野柳新。塵寰厭未謝。蓬島望難臻。役役驚衰晩。南遊戀紫宸。</text>
<title>踰泣嶺</title>,<text>歷盡闌干峻。方通地步夷。雲重山隱顯。谷轉路逶迤。松檜遮風日。英靈護險危。陽明邪自遁。何用強名碑。</text>
<title>次都事泣嶺韻</title>,<text>聞道群仙海上居。含情悵望倚觀魚。三洲縹緲迷煙霧。萬頃蒼茫蘸碧虛。擬遊汗漫乘黃鶴。轉向巉巖策困驢。回首天東無盡意。斜陽駐馬更班如。</text>
<title>次都事韻</title>,<text>春光猶寂寞。雲日乍晴陰。病眼山堪對。衰容鏡懶臨。世情曾厭薄。眞境欲窮深。遲暮愁原隰。詩書負宿心。</text>
<title>次都事韻 其二</title>,<text>梅綻春將半。雲來山更陰。風煙飽探討。樓觀倦登臨。愁向樽前破。歡從幕裏深。淸宵獨不寐。殘月照孤心。</text>
<title>書李知事愛日堂</title>,<text>疊石構亭臨水曲。天成佳勝付幽人。聾巖境爽非凡界。愛日情深見性眞。景晏郊頭靑羃羃。風生江面碧鱗鱗。陪歡半日聞淸詠。款款心杯不厭頻。</text>
<title>次北川早春韻 在商山</title>,<text>南來跋涉遍山川。白首咨詢志未宣。世遠軒虞風不復。琴希洙泗韻無傳。千林得雨含生意。四野逢春少惠鮮。未識化源勞簿領。有時臨水靜觀天。</text>
<title>次一善東軒韻</title>,<text>養眞經世兩無成。持節南州鬢雪明。路入溪山多得趣。春深臺觀少纓情。時淸只願存三鑑。親老還思乞一城。探化雲林空慕古。半生端悔役虛名。</text>
<title>白場寺。吟得二律。錄呈眉叟求和。與宋眉叟約會此寺</title>,<text>碧澗黃巖步步新。騰身幽討意殊眞。似投簪紱歸山日。如入桃源失路人。靑眼幸同傾綠醑。白頭還怯踏紅塵。平生此會知難再。別後應傷兩地神。</text>
<title>白場寺。吟得二律。錄呈眉叟求和。與宋眉叟約會此寺 其二</title>,<text>靑燈一夜共雲泉。晩景相逢轉惘然。韻斷韶鈞風不變。波殘濂洛語空傳。安危入念頭催白。得喪忘機道自全。聚散人間無定態。且須臨水細論天。</text>
<title>白場寺。吟得二律。錄呈眉叟求和。與宋眉叟約會此寺 敬次惠韻 眉叟</title>,<text>嶺上春風物色新。尊前笑罷道吾眞。夢驚西省違鸞殿。心折南關隔美人。談話偶留孤寺榻。胸懷爲說十年塵。江湖未散憂天下。前席何須說鬼神。</text>
<title>白場寺。吟得二律。錄呈眉叟求和。與宋眉叟約會此寺 敬次惠韻 眉叟 其二</title>,<text>思歸苦說舊林泉。把手相看却悵然。大道欲聞嗟我晩。斯文未喪要公傳。靜觀只有鳶魚樂。達識何論木雁全。棋局已知人世理。休將萬事問蒼天。</text>
<title>遊白場寺。又得尋字。錄奉眉叟使軒。</title>,<text>一區煙水偶同尋。十載眞襟半夜深。靑眼燈前驚曉磬。白雲巖底聽幽琴。客懷渺渺山將晩。溪柳依依日易陰。歸路吟鞍無盡意。舊遊回首隔重岑。</text>
<title>遊白場寺。又得尋字。錄奉眉叟使軒。 敬次 眉叟</title>,<text>一春梅柳共君尋。古寺蕭條客意深。誰遣秦樓飄鳳吹。飜敎石室弄胡琴。溪邊細草移廚晩。天際輕雲接水陰。幽興未衰分手去。迢迢歸路向遙岑。</text>
<title>遊白場寺。又得尋字。錄奉眉叟使軒。 奉呈嶺南方伯行軒。求和敎。眉叟</title>,<text>蕭寺相逢處。春風欲暮時。燈前靑眼舊。客裏白頭悲。盡意添杯杓。驚心忽別離。二南同見月。千里片心知。</text>
<title>奉次</title>,<text>白首對尊酒。靑春餘幾時。雨晴看柳喜。風急惜花悲。大化驚消長。塵寰有合離。峨洋心上妙。絃絶少人知。</text>
<title>再和眉叟韻</title>,<text>君子羞談命。寧論時不時。關心皆至樂。入手或深悲。世道曾澆薄。民生久渙離。他年同草木。誰取姓名知。</text>
<title>更步前韻寄眉叟</title>,<text>嶺海淹留且食新。迷方何處可尋眞。獨將詩酒酬時俗。兩廢公私負古人。月白軒窓無夢寐。春深京國少音塵。坐忘世事誰非是。賴有淸風與會神。</text>
<title>更步前韻寄眉叟 其二</title>,<text>試見涓涓始達泉。吾心近取信同然。萬殊縱向鳶魚著。一本難從說話傳。多事豈知徒用智。無爲誰識是求全。高吟几案風來晩。回首梧桐月到天。</text>
<title>更步前韻寄眉叟 其三</title>,<text>高樓岌岌壓千尋。檻外春江雨後深。風日好時相送酒。簿書稀處獨鳴琴。歸心直與長天遠。爽氣遙分綠樹陰。世界此中眞廣大。臥看飛鳥沒煙岑。</text>
<title>次矗石小軒韻</title>,<text>澄潭靈鏡一般淸。靜夜虛窓睡不成。俯仰浩然無點累。獨憐山月滿江明。</text>
<title>次浣紗樓韻</title>,<text>歷盡菁川路更西。臨溪還憶故山溪。白雲東望鄕關遠。滿眼殘春意轉迷。</text>
<title>次靑溪堂韻</title>,<text>坐對晴巒日欲昏。竹林深處暝鴉喧。江城吏隱眞吾願。白首名途強意奔。</text>
<title>次靑溪堂韻 奉呈晦齋道契 灌圃魚子游</title>,<text>曾看紫玉山中好。公作書堂爲此溪。今日英靈却驚怪。生曾不見駭鷄犀。</text>
<title>次靑溪堂韻 奉呈晦齋道契 灌圃魚子游 其二</title>,<text>混沌溪山容我老。靑年住此白烏頭。世人皆識吾貧鬼。萬斛煙霞富可羞。</text>
<title>奉次惠韻</title>,<text>自知疏懶合幽棲。卜築由來愛紫溪。捐彈始悟忘眞鵲。處世猶嫌照水犀。</text>
<title>奉次惠韻 其二</title>,<text>多公早占溪山勝。投紱淸朝未白頭。自嘆平生心事謬。養眞經世兩堪羞。</text>
<title>固城溪邊</title>,<text>綠水黃巖懷舊隱。臨溪駐節便忘歸。雍煕世遠無由挽。白首驅馳心事違。</text>
<title>舟中謾興 自凝川舟行到宜春</title>,<text>衰年倦險途。春晩泛淸湖。新綠千山遍。殘紅一點無。蘭舟蕩風浪。漁篴混笙竽。世路希平坦。何方妥此軀。</text>
<title>次河東東軒韻 余巡到海徼。適値風雨夜作。竟夕無眠。不勝戀闕憂時之念。聊次板上韻以寓懷云。</title>,<text>旌節搖搖歷海巒。自慙衰白未歸山。咨詢半歲無毫效。却羨銅章隱小官。</text>
<title>次河東東軒韻 余巡到海徼。適値風雨夜作。竟夕無眠。不勝戀闕憂時之念。聊次板上韻以寓懷云。 其二</title>,<text>風雨蕭蕭燭影微。客窓中夜獨傷時。天涯襟抱憑誰展。耿耿丹衷只自知。</text>
<title>送亨伯歸省</title>,<text>知君到此近庭闈。閭望方勤詎忍違。自歎遠遊多曠省。明朝移節又西歸。</text>
<title>送亨伯歸省 其二</title>,<text>具慶堂前麗景遲。滿庭蘭樹正芳菲。遙知勝日開筵處。萬點飛花繞彩衣。</text>
<title>送李都事 天啓 拜持平赴召</title>,<text>按盡天南鬢雪新。開襟猶喜見心眞。芳辰同樂無多日。暮境相知有幾人。自慙晩節渾隨俗。獨愛淸標不混塵。臨別惟將一言贈。須從消長審幾神。</text>
<title>送李都事 天啓 拜持平赴召 其二</title>,<text>多君風度靜而溫。嶺外同遊有數存。浩浩襟懷宜遠契。紛紛離合不須論。丹忠前席敷民瘼。白首無階報主恩。心折五雲迷北望。月明千里更消魂</text>
<title>贈別亨伯</title>,<text>九重思讜論。千里召公歸。消長須存戒。安危更審幾。匡時須正直。臨事莫依違。衮鉞留靑史。寧論世是非。</text>
<title>山中次子容韻</title>,<text>幽棲養性慕前賢。卜築巖邊愛石泉。遊世不成蘇旱雨。還山重聽叫雲鵑。心源澄寂室生白。地界淸高夜少眠。縱意逍遙涉眞境。一溪煙景更悠然。</text>
<title>山中次子容韻 其二</title>,<text>濟濟淸朝萃衆賢。儘敎疏懶臥林泉。山空只伴松間鶴。月白時聞峽裏鵑。手弄潺湲滌煩想。耳驚蕭瑟罷幽眠。心閑境靜饒眞興。竟日無爲樂自然。</text>
<title>挽金府尹 緣</title>,<text>桂籍儒仙姓字馨。羽儀朝著振英聲。期頤共擬同鄕老。事業誰知止亞卿。君失忠良天奪鑑。民懷召杜雨霑旌。鷄林一望雲煙慘。他日相思空典刑。</text>
<title>挽金府尹 緣 其二</title>,<text>風雲際會儘應時。器宇巖峨廊廟姿。黼黻王猷忠不展。彌縫衮闕志猶期。望雲喜得專城養。持節還添去國悲。豈知忽罷南柯夢。堂上猶存鶴髮垂。</text>
<title>次子容韻</title>,<text>丁寧天語眷痾臣。報國情懷幾日伸。遲遲嶺外星霜變。爲有高堂八十春。</text>
<title>歲暮吟</title>,<text>歲暮天涯病未蘇。形容還似澤邊枯。似聞北極開新主。輔弼諸公盡道無。</text>
<title>乙巳春二月。輿疾將赴中宗山陵之會。中路病重停行。留永州客館。遇先君諱日。主人爲設奠具而氣困未得行禮。揮涕書示主人</title>,<text>抱病江城値諱辰。那知是日負君親。賓天杳杳攀無路。慕遠茫茫涕滿巾。殊寵未酬千載遇。哀晨又欠一杯陳。平生忠孝今俱闕。罔極情懷竟莫伸。</text>
<title>次舍弟韻</title>,<text>晴窓竟日對梅兄。又見溪山萬樹榮。鶴髮生歡兄病去。知君此日慰安誠。</text>
<title>送仁甫出按關北</title>,<text>懷痛殘年愧忝叨。羨君持節近風謠。平生正學遭時展。千里妖氛望氣消。萬卷游心塞外靜。五雲回首日邊遙。北門鎖鑰雖宜重。虜使猶嫌不在朝。</text>
<title>仁宗挽章</title>,<text>春宮潛德本謙虛。睿性全成養正初。道著修齊仁是宅。功深精一敬爲輿。龍飛始慰臣民望。雲盡俄驚劍舃餘。白首酬恩寧復日。丹心空作血霑裾。</text>
<title>在山堂寄舍弟 丙午</title>,<text>愁邊索寞度殘春。暫別萱庭恨轉新。疏雨滿山天欲暮。依依去住共酸辛。</text>
<title>在山堂寄舍弟 丙午 其二</title>,<text>綠暗紅殘已盡春。淸和光景滿庭新。溪山幽靜渾如舊。世味蓼蟲久厭辛。</text>
<title>丁未元朝有感</title>,<text>春秋五十七。知命又知非。鶴髮年垂耋。孤臣數亦奇。天時雖遇泰。人事未離睽。擧世無相識。蒼蒼獨我知。</text>
<title>書鏡吟</title>,<text>觀書正吾心。照鏡整吾貌。書鏡恒在前。須臾可離道。</text>
<title>丁未重陽。舍弟請設壽酌。書示二絶。</title>,<text>賓天奄忽隔三秋。白首纍臣涕未收。千一休期如一夢。群黎是日總悲愁。</text>
<title>丁未重陽。舍弟請設壽酌。書示二絶。 其二</title>,<text>無路攀髥又度秋。窮天遺慟渺難收。黃花壽酌那堪設。滿目溪山慘帶愁。</text>
<title>郵館別孫煕遠丁未閏九月廿七日。在新寧。</title>,<text>君向桑鄕我北去。茫茫此別涕空潸。萱闈數日違溫凊。魂夢須臾十往還。</text>
<title>郵館別孫煕遠丁未閏九月廿七日。在新寧。 其二</title>,<text>淸秋皎日上蒼峯。直照孤臣一片衷。八千嚴譴君恩重。知有金鷄下九重。</text>
<title>上林郵館。次舍弟韻。</title>,<text>虛明咫尺戴天神。誠格冥冥便感人。數日離違情罔極。歸期何忍指明春。</text>
<title>上林郵館。次舍弟韻。 其二</title>,<text>頭上昭昭白日明。盈虛消息與時行。聖朝雨露霑應遍。枯木逢春亦自榮。</text>
<title>獺川。次舍弟韻。</title>,<text>漠漠長空雁去遲。悠悠襟抱有誰知。憑高一灑思親淚。天際愁雲滿眼悲。</text>
<title>獺川。次舍弟韻。 其二</title>,<text>淸時流落遠投邊。感汝焚香夜禱天。冥佑不遲天可必。歸來戲彩一樽前。</text>
<title>碧蹄郵舍書</title>,<text>夢魂夜夜繞家山。鶴髮依依慘滿顏。覺來身臥千岑外。驚起開窓不禁潸。</text>
<title>登鳳山嶺</title>,<text>登高南望一潸然。萬疊山遮路幾千。天際白雲猶不見。回瞻西北更無邊。</text>
<title>登鳳山嶺 其二</title>,<text>積學平生慕聖賢。志存忠孝不違天。如今皓首遭時蹇。俯仰猶能意浩然。</text>
<title>江城。書示姪敬伯。</title>,<text>離家三見月成鉤。魂夢飛馳不暫休。宛侍慈顏猶昔日。忽驚霜鬢臥窮陬。情懷似涉漫漫海。身世如乘泛泛舟。日迫西山無盡恨。愧無誠孝格玄幽。</text>
<title>至日得古句。足成一律寓懷。</title>,<text>窮涯陰盡一陽回。謫客愁邊喜復來。子半天心元不改。宮中葭管已飛灰。岸容帶臘將舒柳。山意含春欲放梅。觀物難禁憶桑梓。樂天安土且怡懷。</text>
<title>至日不寐</title>,<text>邊城至日臥窮廬。心折潸然憶倚閭。無術可消愁萬斛。靜虛猶得片時除。</text>
<title>至日不寐 其二</title>,<text>至日窮愁愁更亂。旅窓燈暗怨長宵。羈愁只願如庭雪。天暖春回便盡消。</text>
<title>至日不寐 其三</title>,<text>絶徼陽回尙未歸。北堂霜髮慘誰依。殘年無計相爲命。懷痛窮天血染衣。</text>
<title>次敬伯路中韻</title>,<text>忠孝俱虧性命餘。彼蒼悠漠竟何如。窮邊半夜明殘燭。憶弟思親淚滿裾。</text>
<title>次敬伯路中韻 其二</title>,<text>南望桑鄕隔萬山。只憑魂夢見慈顏。覺來霜月明窓外。罔極情懷說亦難。</text>
<title>次敬伯路中韻 其三</title>,<text>一片丹衷貫天日。分明臨照竟何其。窮涯俯仰猶無怍。只有看雲見月悲。</text>
<title>次敬伯路中韻 其四</title>,<text>山重路屈歷嶔崟。回首南天痛轉深。夜夜夢魂尋鶴髮。旅窓難禁涕淋淋。</text>
<title>次敬伯路中韻 其五</title>,<text>憐汝遠隨冒險難。間關千里値窮寒。相依一室同酸苦。生死魅鄕共肺肝。</text>
<title>次敬伯路中韻 其六</title>,<text>殘年値屯蹇。客路更崎嶔。一身由正直。萬死恥浮沈。戀闕丹心破。思親血淚淋。至誠應上格。天日自昭臨。</text>
<title>旅窓聞篴</title>,<text>窮荒歲暮慘風煙。燈盡寒窓夜似年。一聲羌篴來何處。雪滿千山月滿天。</text>
<title>中宗諱日泣書</title>,<text>諱日如今已度三。孤臣絶徼涕霑衫。從容經幄今難再。是日年年痛不堪。</text>
<title>中宗諱日泣書 其二</title>,<text>賓天已遠杳難攀。白首纍臣運命艱。聖語丁寧猶在髓。憶曾淸燕侍龍顏。</text>
<title>夢驚悲痛</title>,<text>歲晩離親臥塞垣。魂馳夜夜省寒溫。依依鶴髮高堂畔。驚起呼燈拭淚痕。</text>
<title>夢驚悲痛 其二</title>,<text>殘年遠別白頭親。千里儀容入夢頻。魂斷此時懷罔極。潛心惟祝彼蒼仁。</text>
<title>夢省萱闈。欲供旨味忽覺。不勝悲痛。</title>,<text>窮陬千里隔家山。夢裏依然鶴髮顏。欲獻旨甘留寢側。忽驚身臥塞垣寒。</text>
<title>夢省萱闈。欲供旨味忽覺。不勝悲痛。 其二</title>,<text>天涯見月幾霑衣。魂夢頻馳省寢闈。驚起籲天天漠漠。自嗟誠未格玄微。</text>
<title>夢省萱闈。欲供旨味忽覺。不勝悲痛。 其三</title>,<text>南望千山復萬山。只憑魂夢見慈顏。覺來驚起儀刑隔。寂寞寒窓曉月殘。</text>
<title>聞敬伯彈琴</title>,<text>幽窓寂寞夜三更。一曲峨洋慰客情。爲語不須成妙手。妙來從古誤生平。</text>
<title>哭同年趙子實北來時趙爲利川倅。慰別甚款。未久聞訃。驚悼。趙名世英。</title>,<text>故舊如今有幾人。相知渾作白頭新。多君不改平生款。慰我偏殊薄俗嚬。絶欲難忘臨別語。知心猶惜遠投身。窮陬此日空揮淚。握手開襟豈有因。</text>
<title>夢覺悲慟 立春後</title>,<text>歲盡窮陬勞夢魂。依俙歡侍北堂萱。未供菽水還驚覺。皓首無由報母恩。</text>
<title>夢覺悲慟 立春後 其二</title>,<text>寒宵好夢見慈顏。又得平書感涕潸。天道如今已回泰。母兒何日得同歡。</text>
<title>除日得古句。足成一律。書示敬伯。</title>,<text>雲暗邊城暮。燈殘草屋貧。一年將盡夜。萬里未歸人。淚染鷄林葉。魂消鴨水濱。衰年驚遠別。鶴髮又添春。</text>
<title>得舍弟子容書 戊申</title>,<text>塞外家書抵萬金。開緘不覺涕霑襟。望雲每恨千岑隔。見月偏傷兩地心。皓首無緣酬罔極。丹衷惟恃有昭臨。萬山春雪消將盡。何日斑衣戲故林。</text>
<title>早春書悶</title>,<text>憶弟看雲悲暮景。思親見月泣淸宵。春回旅夢猶多吉。知有天恩下九霄。</text>
<title>夢罷悲痛</title>,<text>夢裏歸家省寢闈。手摩肌體引衾衣。覺來肝膈如焚烈。身滯窮荒不奮飛。</text>
<title>次舍弟韻</title>,<text>籲天訴怨激中心。道阻無方可展襟。鶴髮昏忘猶自慰。鴒原情急痛難任。</text>
<title>夢驚</title>,<text>歸省萱闈夢忽驚。儀容還恨不分明。中宵魂斷潛揮淚。起視蒼空轉杳冥。</text>
<title>先公諱日。書示敬伯。</title>,<text>慘淡邊城二月春。諱辰今遇鴨江濱。長懷風樹終天痛。又値雲雷一世屯。家廟薦羞誰共拜。窮廬薄奠獨霑巾。平生忠孝難酬志。旣負明君又負親。</text>
<title>次舍弟韻</title>,<text>衰年遠別各西東。雁斷魚沈思不窮。殘雪異鄕春欲暮。愁魂中夜夢還空。丹心破盡君臣隔。白首何時母子同。見月難消千里恨。回頭心折五雲重。</text>
<title>春晩遣悶</title>,<text>煙景依俙似故園。朝昏怊悵對前村。春殘異域歸心絶。柳綠花紅總斷魂。</text>
<title>春晩遣悶 其二</title>,<text>前山松柏翠沈沈。春晩邊城客恨深。遙想故園花落盡。題詩難寫未歸心。</text>
<title>次仁風樓韻</title>,<text>憂國三朝白首餘。平生忠孝盡歸虛。山重絶塞多雲霧。天遠寒江少雁魚。衰淚幾看邊月灑。愁眉那傍故山舒。依依鶴髮高堂畔。魂夢連宵繞舊居。</text>
<title>端午日書懷</title>,<text>節屆端陽萬物輝。一身憔悴與時違。宮衣憶昨霑恩賜。客淚如今墮晩暉。宿草難禁感霜露。殘年無計奉庭闈。平生忠孝今俱闕。異域風煙擧眼非。</text>
<title>次樓韻</title>,<text>月色半庭白。松濤十里聞。窮陬稀過雁。愁眼望歸雲。山暗天猶碧。蟲鳴夜欲分。歸期渺無際。橫篴羨從軍。</text>
<title>國諱日泣書</title>,<text>憶昔春坊侍講筵。雍容論討極心天。贈言最激分符日。睿奬偏承夢弼年。千載休期歸寂寞。九霄龍馭隔雲煙。臣民是日同摧慕。白首纍臣倍泫然。</text>
<title>次金敎授留別韻</title>,<text>擬將斯道輔明王。皓首無階望日光。慕古只思裨聖學。披襟寧復獻治綱。寵榮曾誤慙叨冒。忠孝如今墮渺茫。身世浮雲何足念。愛君惟願有豐祥。</text>
<title>次金敎授留別韻 其二</title>,<text>聖澤如天萬物光。小臣愚暗自迷方。化工竝育枯樗散。春意無情病柳僵。鶴髮未將眵淚眼。丹心無路徹穹蒼。今朝別恨那堪說。君向長安我魅鄕。</text>
<title>見月寄舍弟</title>,<text>雁行分散各西東。見月相思恨不窮。霽色今宵千里共。淸光何日一尊同。煙消絶塞明霜髮。雲斂江鄕照慘容。秋到不禁揮客淚。想應兼照北堂中。</text>
<title>夢見慈顏。忽憶少時山棲絶句。錄以寓無涯之痛。</title>,<text>幽棲半月曠晨昏。十里靑山望白雲。十里渺如千里遠。此身寧向利名奔。</text>
<title>誠敬吟</title>,<text>兩儀中自一身分。形似塵埃跡似雲。榮辱死生渾一視。只存誠敬事天君。</text>
<title>別舍弟子容還鄕 辛亥仲秋</title>,<text>慘闃萱闈度五秋。寸心摧裂曷時休。三觴彩舞今難再。一哭荒丘亦靡由。歲晩更添霜露感。魂馳不覺道途脩。憑君遙寄天涯淚。灑向空山薦酒羞。</text>
<title>別舍弟子容還鄕 辛亥仲秋 其2</title>,<text>旅雁何時更着行。客愁今復激離腸。三春廬墓顏餘黑。萬死投荒髮欲黃。血淚何期灑宿草。丹衷無路徹穹蒼。人間得喪都歸命。此別茫茫涕自滂。</text>
<title>別舍弟子容還鄕 辛亥仲秋 其3</title>,<text>相逢絶徼各皤然。五載情懷痛極天。扶病間關經險路。順時消息保殘年。攝生只願言談愼。知命惟思道義全。秋晩塞垣添別恨。萬山回首暗風煙。</text>
<title>別舍弟子容還鄕 辛亥仲秋 其4</title>,<text>已將身世擬浮雲。得喪黃粱不足云。只保天眞存浩體。肯敎心境雜塵紛。慘懷幾歲遙相憶。歸袂今朝不忍分。唯有月輪千里共。寒光來照鴨江濆。</text>
<title>別舍弟子容還鄕 辛亥仲秋 其5</title>,<text>秋山慘眼欲黃昏。佇立寒簷更斷魂。調病攝生君自勉。樂天安土我何言。</text>
<title>送韓兼善之任碧潼</title>,<text>羈懷倚惠政。皓首感深仁。恩荷丘山重。情如骨肉親。離程愁晩景。歸路好芳春。五雲勞望眼。臨別更霑巾。</text>
<title>送張國卿之任義州癸丑閏三月</title>,<text>投荒已七載。邊徼又殘春。戀闕丹心破。思鄕宿草新。白頭揮慘淚。朱紱遇深仁。杯杓開襟日。知公厚意眞。</text>
<title>送張國卿之任義州癸丑閏三月 其二</title>,<text>半生迷宦海。客路識仁人。天遠愁孤雁。川長寄涸鱗。逢黃知有數。借寇歎無因。客裏春愁亂。還添別恨新。</text>
<title>到鳥嶺吟寄舍弟 癸未三月</title>,<text>辭親今幾夕。踰嶺轉間關。長谷風塵暗。陰崖氷雪頑。南遊春色早。北望暮雲寒。道路身將老。羈愁忽萬端。</text>
<title>到鳥嶺吟寄舍弟 癸未三月 其二</title>,<text>鄕關海東畔。擡眼但雲山。荊樹花分萼。萱堂淚滿顏。長途愁鬢亂。何日舞衣斑。侍側君猶在。春風好奉歡。</text>
<title>奉呈李府尹 賢輔</title>,<text>早懷經濟志。難禁狄公思。積慶今誰比。純誠古亦稀。只求酬素願。何恨屈明時。勝事花山宴。人間豈易爲。</text>
<title>奉呈李府尹 賢輔 其二</title>,<text>養志難投笏。晨昏煩夢思。眞誠終始一。遐福古今稀。榮慶雖高世。經綸未展時。三槐已庭植。不必自身爲。</text>
<title>病中送許南仲赴燕京</title>,<text>風範超塵俗。襟期邁古人。天庭儀彩鳳。異域識祥麟。楓路多擡眼。霜天愼攝身。離程簫管鬧。衰病獨傷神。</text>
<title>次忘機堂韻 昨奉惠寄高韻。玩而復之。不能自休。敢用蕪拙。聊報賜敎之意。幸許垂一覽。於斯道不無少助云。</title>,<text>一元潛轉自穹旻。百物敷榮驗得春。去地何從著功迹。見天須識粲星辰。雙眸有力窮遐邇。萬象無緣遁僞眞。鉛錫點金殊不辨。堪嗟多誤世間人。</text>
<title>次忘機堂韻 昨奉惠寄高韻。玩而復之。不能自休。敢用蕪拙。聊報賜敎之意。幸許垂一覽。於斯道不無少助云。 其二</title>,<text>大本明知出上旻。潛心到處驗秋春。中和雖似有賓主。動靜周流無定辰。體察工夫終是實。空虛論說竟非眞。身居天地難違物。爲道如何却遠人。</text>
<title>次忘機堂韻 昨奉惠寄高韻。玩而復之。不能自休。敢用蕪拙。聊報賜敎之意。幸許垂一覽。於斯道不無少助云。 其三</title>,<text>不須游目入空旻。滿地靑紅盡是春。沂上難禁吐朗詠。泗濱誰識管良辰。千波極望涵孤月。萬景彌觀渾一眞。堪歎役神空寂裏。未聞斯道不離人。</text>
<title>次忘機堂韻 昨奉惠寄高韻。玩而復之。不能自休。敢用蕪拙。聊報賜敎之意。幸許垂一覽。於斯道不無少助云。 其四</title>,<text>獨奉天君建大功。八蠻無礙九夷通。城隍共見匝千里。宮闕難知幾萬重。宗廟之中備百禮。千官班上雜群蹤。若推明德徹遐邇。四海波恬無烈風。</text>
<title>次忘機堂韻 昨奉惠寄高韻。玩而復之。不能自休。敢用蕪拙。聊報賜敎之意。幸許垂一覽。於斯道不無少助云。 其五</title>,<text>天眞須向有形融。物我精粗自貫通。若見百川流不息。便知滄海浩無窮。家家日出喧鷄犬。處處春深遍白紅。景致千般誰是主。閑居今古太虛翁。</text>
<title>送玉堂金正字義貞時罷在林泉</title>,<text>嶺外風煙偶共遊。離愁段段暮江頭。翺翔瑞世君如鳳。浩蕩忘機我似鷗。彩舞南洲春正富。丹心北闕歲驚遒。朝天若賜蒼生問。饑癘連年太半流。</text>
<title>挽曺府尹 漢弼</title>,<text>始聞初政憫窮民。豈料沈痾未去身。藥裹許分蘇病老。手書珍重慰閑人。憂分北闕心猶在。夢斷南柯迹已陳。直節英風無復見。爲民爲國一沾巾。</text>
<title>送李季雅按嶺南辛丑秋</title>,<text>伸屈由天惟道視。行藏無意與時偕。十年山澤經綸志。一夕襟懷咫尺開。暫綴鵷班澄海嶠。佇還鸞殿作鹽梅。年侵民命將泥土。拯溺須憑濟世才。</text>
<title>送李季雅按嶺南辛丑秋 其二</title>,<text>嶺南風習最厖淳。宣化欣逢有脚春。士失講修思振德。民罹荒饉望霑仁。咨詢款款窮炎海。魂夢依依繞紫宸。是日送行頻抆淚。倚閭霜髮在天垠。</text>
<title>挽李訓導族丈</title>,<text>去年臨慰石泉間。談笑聊陪半日歡。把酒對山開款悃。流觴竟日弄潺湲。依依懷抱十年事。耿耿殘燈半夜寒。此會杳茫渾似夢。憶公何處更承顏。</text>
<title>次比安樓上韻 戊戌七月十五日。到比安患腫。十八日呈辭。以病久留。</title>,<text>衰年愧負故山期。客裏登樓強賦詩。有慕軒轅嗟已遠。勞形塵土覺非宜。病添長路悲秋日。愁絶虛窓半夜時。更向靜中聊點撿。幽懷唯有月相知。</text>
<title>次比安樓上韻 戊戌七月十五日。到比安患腫。十八日呈辭。以病久留。 其二</title>,<text>素髮靑雲詎敢期。秋愁病裏半成詩。一庭花竹閑相對。十里煙嵐晩更宜。眼爲思親多感物。心緣憂國少歡時。憑闌夜久山銜月。耿耿襟懷只自知。</text>
<title>次東軒韻</title>,<text>坐對屛山似臥龍。依依煙樹擁官墉。映階舞月稚雙柏。夾路迎風老萬松。佳境重來驚鬢雪。高樓昔日戰談鋒。江湖十載憂君意。近侍還慙欠一封。</text>
<title>奉送府尹許敬之還洛</title>,<text>祥鸞那得久棲荊。百里空勤借寇情。公上九天施雨露。任敎疏懶樂巖耕。</text>
<title>登詠歸亭</title>,<text>半歲塵籠困病軀。登程今日喜提壺。江山渾是平生舊。襟抱何曾昔日殊。</text>
<title>次龍宮樓上韻</title>,<text>病客逢秋尙未閑。自嗟虛老道途間。憑闌半日聊吟賞。華髮蕭蕭映碧山。</text>
<title>次龍宮樓上韻 其二</title>,<text>境靜令人心亦閑。如何役役百年間。樓頭迥立添歸思。遙指白雲山外山。</text>
<title>次韻贈別</title>,<text>高樓迥隔俗塵侵。數曲峨洋古意深。秋入邊城君更遠。題詩難畫去留心。</text>
<title>次韻贈別 其二</title>,<text>客窓秋氣鬢邊侵。話舊還兼別意深。款款杯尊今日事。悠悠離合十年心。</text>
<title>松堂挽詞</title>,<text>天不喪斯文。東隅尙有人。淵源元有自。英邁又超倫。軒冕浮雲外。吟哦逝水濱。窮探極遐妙。高步入眞純。風月無邊境。乾坤滿眼春。一源觀浩渺。萬物摠煕淳。幽討書千卷。淸歡酒一樽。活人憑藥餌。醫國祕經綸。遲暮時逢泰。風雲道更屯。丹心天北極。素髮海東漘。未展陶鎔手。寧同矍鑠臣。有言傳士類。無福嘆生民。愚魯蒙曾擊。乖離炙未親。德容時暫接。嘉訓聽難頻。村墅逢殊款。山堂會有因。塵懷還跼蹐。良約竟矛盾。一別儀刑隔。平生悔恨新。忽聞仙路遠。長慟大論湮。妙絃從此絶。幽抱向誰陳。秋晩南行路。三杯但濕巾。</text>
<title>問津賦 辛未</title>,<text>有周之衰。世極於否。王綱不張。海內委靡。民墜塗炭。嗷嗷罔依。世無哲王。孰濟斯時。偉我仲尼。天縱其德。道揖堯舜。仁竝覆育。責旣重於生民。憂亦大於天下。謂吾道之將行。施木鐸之敎化。扶民彝於幾泯。澤區夏於旣涸。夫何卒不得其志兮。空問津以汲汲。雖志切於濟世兮。祇以招尤而速累。想其所有者德。所無者位。道雖至大。蘊而莫施。十年轍環。東西北南。卒老于行。時無知音。晏嬰止泥谿之封。武叔毀日月之明視雁有慢賢之色。受樂無尊德之誠。滔滔者天下皆是兮。喟枘鑿其奚合。然聖人未嘗忘天下。席不煖於一夕。罷絃歌於陳蔡。又應聘於楚王。偶臨河而迷津。渺煙波之蒼茫。遂停驂而延佇。蹇欲濟而無梁。遇沮溺之耦耕。乃使問其津渡。旣不聞其指示。反逢彼之譏侮。彼固避世之士兮。獨非聖人而自是。彼焉知君子之仕兮。乃所以行其義也。豈不厭世道之幽昧。豈不知可卷而懷之。惟鳥獸不可與同群。余獨離世而何爲。矧今天下之溺矣。其敢獨善於己。蓋天地高厚。幷包萬類。博施雨露。無一物不遂其性。聖人之量。與天地竝。四海之內。吾將施德而陶之。萬姓之衆。吾將流澤而膏之。旣無不可化之人。又無不可爲之時。庶幾一行其道兮。俾域中群生。擧得所而煕煕。豈若小丈夫然兮。果於忘世。坐視墊溺而不救。而且賢人不時出。聖人不世有。上而爲君。堯舜湯禹。下而爲臣。伊周稷契。彼皆經綸宇宙。化育民物。際天極地。咸受其澤。當今之世。非我伊誰。生民之休戚。天下之安危。責實在我。其敢不力。此夫子所以汲汲於斯世。而沮與溺之所未識者也。豈知大旱之焦土兮。龍無所用其神。慨司寇三月之化兮。卒未能大施於斯民。念皇天之生是元聖兮。豈無期於下國。繼統緖於百聖。開盲聾於千億。茲寄托之至偉。故賦與之特厚。胡獨吝於天位。俾赤子而失乳。伊龍德之正中。宜厥施之斯普。竟問津而周流。歎已極於乘桴。空懷寶而踽踽一世兮。邈天意之難求。重曰。二帝世遠。三王迹熄。繼天立極。誰任其責。道大莫容。天下之不幸。下悲人窮。上畏天命。遑遑棲棲。不敢自暇。彼耦耕流。豈知聖者。</text>
<title>鞭賈賦 癸酉</title>,<text>惟天之賦此百物兮。各有分而有直。隋珠魚目之難竝。珷玞美玉之異質。賤固不可以爲貴。惡固不可以爲美。夫何鞭賈之求售兮。必逾分以索利。假空空之朽質。用梔蠟以外飾。黃與澤其雜耀。足以眩駭於人目。謂奇貨之可居。持自誇夫珍貴。價甚高而難輸。豈千百之可擬。幸富兒之一視。費五萬而不惜。自以爲難得之異物。手寶玩而不釋。豈知爚湯以一濯。直糞壤之無賴。節朽黑而無文。首拳蹙而不遂。迨東郊之爭道。馬駘銜而顚躓。忽一擊而摧折。身又隨而傷墜。是何蚩蚩之一賈。乃罔人之至此。始知昔日之所寶。直不滿夫數錢。苟早試於危迫。折何待於三年。旣不辨於厥初。竟何益於追悔。予觸類而長之。悟奸詭之欺世。羊質虎皮之儔。蹠行孔語之輩。務梔貌而蠟言。要賈技於一代。志不在於小官。窺卿相之華秩。巧飾僞而邀譽。遂馴致而有得。居天下之無虞。亦可以持祿而保位。逮國家之有事。未有不至於敗毀。臨危無應變之才。處亂少捍禦之略。卒名頹而位仆。國亦以之而岌岌。是何異鞭賈之假飾。敢欺人於白日。始越分以收價。竟難掩其庸鄙。噫末世之澆訛兮。何寡眞而多僞。昔上古之天下。民不識夫詭譎。物有貴賤之殊直。各隨分而自足。士有賢愚之異職。亦隨品而無越。人皆懷寶而尙志。孰欺世而自鬻。曰自大朴之旣喪。慨世道之日薄。徒外飾焉是逞。無一分之廉恥。市上爭利之賤夫。固無怪於如彼。彼爲士而尙爾。豈非可愧之尤者。然邪正之在彼。蹇用舍之在我。苟早辨於未然。彼何自而矯誣。是知鞭之欺人。買者之愚。人之欺世。用者之昏。格物知人。要在淸源。理窮心正。物何能惑。我明此義。用規人牧。</text>
<title>利口覆邦家賦 癸酉</title>,<text>世有禍人之家國。固厥類之非一。遠而蠻夷之窺覬。近而奸兇之僭竊。爭投間而抵隙。迭爲蟊而爲賊。然鎭撫制服之有道。是亦無足以爲憂。安知不測之禍患兮。直藏於憸利之口頭。類猛獸與毒藥兮。未有不至於碎裂。始甘言而卑辭。固未見可畏之迹。迨亂政而敗度兮。始覺爲禍之慘烈。誰料高墉之顚覆。由鼠牙之穿穴。原厥禍之所來。自三寸之利舌。惟切切而善諞兮。縱駟馬而不及。舞一心之奸回。巧迎合而喋喋。每倒言而逆說。紛辯詐之百出。進一售於君側。甘若醴而易入。是非善惡之轉易。白黑薰蕕之倒置。陷賢哲於朋黨。指正直爲奸僞。不辨鳳凰與鶡雀。孰察明珠於薏苡。君心以之而眩惑。國政於是而敗毀。若醇酎之入口兮。嗜其味而忘其醉。遂衰亂而莫振。致危亡之立至。胡天下國家之巨患。而生夫人之牙齒。發於口之甚微。禍于人者至大。倘非明主之灼見。擧未免於受敗。利口之惟賢兮。商辛用以覆亡。口辯之無實兮。嬴祚爲之不長。速隋氏之分崩。乃裵矩之釀孼。致唐祚之中絶。實林甫之口蜜。是何一舌之嘵嘵兮。禍卒至於此極。念人主之居位。孰無意於善治。庶警戒於無虞。將萬世而不墜。然徒事於外憂。眛大患之在內。或窮兵而勤遠。絶暴橫於楡塞。或高城而深池兮。禦外敵之覬覦。謂備患之旣密。百無一之可虞。反不知殿陛之下。祕覆邦之巨猾。比大木蠹生於心腹。鮮不爲之顚越。故聖人之爲國。務必先乎遠佞。進嘉言之輔理。斥讒說之殄行。旣至明以照姦。百利口兮奚爲。偉仲尼之一語。誠有國之深規。重曰。想彼憸人。有舌如刀。毀道傷理。爲昏爲妖。亂之初生。孰非由茲。戒哉人主。去之勿疑。一開其口。邦其危矣。</text>
