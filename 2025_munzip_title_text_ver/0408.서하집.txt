<title>次歸去來辭 月課</title>,<text>歸去來兮。淵明已歸我又歸。旣時命之適然。雖伏匿而何悲。志浩蕩而逾疏。歲荏苒而難追。諒却步而求前。顧初心而或非。義无咎於括囊。浴何勞於振衣。惟皐壤之足樂。慨此道之日微。乃卜吉日。于邁于奔。靑松夾路。白雲蔭門。列岫相迎。猿鶴尙存。南山有廬。北海有樽。水樹淸而幽境。州里悅而歡顏。春華茂而寄賞。夏陰敷而止安。登秋稼而滌場。掃積雪而開關。撫幽事而怡悅。窮四序之殊觀。樂衡泌之棲遲。有畸人之往還。美蓴羹之思吳。笑行歌之要桓。歸去來兮。請卒歲而優遊。羌衆趨而我避。復舍此而何求。道千秋之必反。奚余心之煩憂。考幽貞於龜兆。徵好德於箕疇。安居有宅。利涉無舟。息經營於四方。甘老死乎一丘。亦何去而何從。任止坎而乘流。信前哲之所臧。判此日之歸休。已矣乎。日月逝矣竢何時。人生適意難久留。胡爲乎蹙蹙靡所之。桂樹可攀援。滄洲自有期。出北門而携手。尋東皐之耘耔。訪遠遊於楚謠。得考槃於周詩。聊遯世而無憫。我道蓋是更何疑。</text>
<title>李生 涉 內子哀詞 文谷金相國女</title>,<text>物生而夥。尤者鮮兮。其間予奪。又甚舛兮。淸明而秀。神所殄兮。從古賢豪。或不免兮。矧爾婦人。幽莫顯兮。福禍之差。竟誰辨兮。相門餘慶。生婉孌兮。英妙夙慧。質柔輭兮。齊莊靜好。具衆善兮。蘭馥蕙敷。美不可選兮。觀古列女。習訓典兮。于歸屬耳。宴爾淺兮。庶永宜家。吉慶衍兮。天胡不仁。奪之遄兮。毀璧隕珠。纔仰俛兮。芳蕤脆結。遽芟翦兮。深心促景。恨莫展兮。黯黯階堂。餘舊踐兮。粧奩空在。鏡臺蘚兮。孤魂載祖。逝將緬兮。里閭悽惻。行路泫兮。父母悲傷。情宛轉兮。日遠日忘。尙理遣兮。我欲寬公。辭不腆兮。</text>
<title>復見天地之心賦</title>,<text>乾坤變化。翼而馮兮。陰陽無端。動靜是乘兮。四序推遷。迭相承兮。春氣奮發。夏候蒸兮。秋令肅殺。冬嚴凝兮。履霜馴致。至堅氷兮。陽伏九地。健閉而不騰兮。寂然摧藏。陰進而日增兮。碩果不食。陽所憑兮。時至氣動。啓緘縢兮。其始綿綿。後得朋兮。群陰退伏。日方昇兮。萬類從之。出入仍兮。天地之心。動處徵兮。機不暫停。降而升兮。物不終窮。廢而興兮。藹然生意。天德之恒兮。其間往來。二氣之良能兮。先王閉關。靜以應兮。君子觀象。自戰兢兮。善端必充。惡斯懲兮。不遠之復。庶服膺兮。</text>
<title>關王廟賦</title>,<text>嘉春日之孔麗兮。步余馬乎江皐。得古廟於城南兮。懷英靈兮忉忉。儼遺像之若在兮。環壯士之槊刀。入廟門而祗肅兮。羞余肴兮挹余醪。吁嗟將軍兮。振世之豪。騂顏戟髥兮。怒而雷號。雄心猛志兮。世無爾曹。舞劍獨進兮。殱良醜如拔毛。斬關徑出兮。操莫遏其西逃。秉奇節而一意兮。扶漢業於蓬蒿。雖時世之阨艱兮。幸知己之是遭。焚艨衝而蹶魏兮。我有事乎西方。借荊土而峙鼎兮。奉草廬之經營。留猛將於上游兮。保千里之封疆。介二方而雄視兮。期王業之潛張。撫長劍而一顧兮。涉中原而高驤。揚威靈而北出兮。得余志而翺翔。孰嬰鋒而納馘兮。爭紹我以壺漿。惟許下之老賊兮。亦怊悵其難當。彼孫權之豎子兮。曾不保余好姻。利甘言而奉盜兮。遂潛師而圖親。方務進而不悟兮。實天喪余虎臣。痛伯業之中淪兮。奚恤侯之一身。匪人謀之或爽兮。諒天心之不仁。功背時而莫就兮。勢隨遇而屈伸。而時勢之適然兮。亦何誅乎東隣。從新附之一州兮。仗大義而橫行。將飮馬於洛水兮。庶馘曹於鄴城。復高光之遺土兮。淸四海而永寧。雖初志之不立兮。實耿耿余精誠。無右臂而孑立兮。保巖阻而頓兵。提孤師而出秦兮。信孔明之無成。嗚呼。惟智勇與才力兮。寔天民之俊英。然得之而不善用兮。免盜亂爲蓋寡。顧義勇之能兼兮。世未有如將軍也。忠魂著而不滅兮。駕電車兮驅神馬。出八荒而窮渺茫兮。求正直焉是輔。受百王之崇報兮。廟宇達於東土。瞻英儀而極遡兮。諒余心之獨苦。</text>
<title>次登樓賦 西行過平壤作</title>,<text>登茲丘而回望兮。聊以寬夫幽憂。辭國門而西邁兮。處喧卑而無仇。思西方之美人兮。夢白鷗之滄洲。懷耿耿而不怡兮。日月忽其西流。於是理輕策陟高丘。郊原脩夐。極目荒疇。山逶迤而北走兮。川漾漾而不留。想翠華之曾遊兮。館宇存而至今。當國步之西移兮。豈孤城之足任。慨往事而遐觀兮。涕浸淫而沾襟。望長安而不見兮。隔萬水與千岑。海出雲而恒陰兮。春杳杳而向深。撫夕景而四顧兮。孰頹光之可禁。樹木凄而欲暝兮。禽鳥樂而嘉音。女提筐而在野兮。士叩角而行吟。而春氣之駘蕩兮。動志士之苦心。瞻浿水之舊墟兮。想遠略之未極。亦秦固之自若兮。寧所憑之異力。國善用而無小兮。矧金湯之足食。武不經而文隳兮。賢智遠而蔽匿。誠反此而疾爲兮。不在大乎聲色。苟內治之旣得兮。豈高飛之無翼。機有時而屈伸兮。道隨人而消息。願王明之受福兮。懷井渫而莫惻。歌商頌而激烈兮。聊奮筆而代臆。冀木鐸之有採兮。庶幾陳於君側。</text>
<title>木晦於根賦 月課</title>,<text>惟一氣之動靜。有闔闢之神機。始潛伏於九地。終奮迅而天飛。萬物由而出入。豈動植之能違。覽草木之不僭。徵此理之妙微。方秋霜之下降。繼雨雪之霏霏。蟄群龍於下澤。凋萬彙於平林。葉菸䓃而萎黃。枝煩挐而蕭森。收層敷之夭華。斂芳澤於深根。寂繁陰之掃地。唯老幹之特存。逮春陽之潛浮。貞旣極而復元。隨龍見而改容。趁火出而歸魂。旣紅艶之灼枝。復綠葉之盈園。何昔日之摧藏。遽春容之曄蕃。認屈伸之有道。猶潛躍之候時。旣微物之若玆。矧夫人之有爲。惟精義而致用。與窮養而達施。諒淵默而雷聲。宜寂藏而內照。期闇然而日章。庶深體於道妙。</text>
<title>鳧車賦 月課</title>,<text>粲粲兮輕衫。被服華兮沐芳。蓋往觀兮江皐。歲未央兮辰良。桂之楫兮蘭之橈。紛將集兮喧滄浪。南人以舟爲車兮。履波濤兮若康莊。挾雙櫓而爲輪兮。風引帆猶服箱。浮中流而汎汎兮。若急湍之輕鳧。遵脩渚而擇集兮。戢輕翼而齊咮。伺風氣之向背兮。列前標而同趨。兩旗張而引伍兮。千鼓騰而急會。凌淸霅而習競兮。越萬頃而課最。發擢謳而揚帆兮。船旣進而復抑。馮夷出而鼓浪兮。衆齊心而一力。若晉楚之治兵兮。儼韅靷而爭強。如漢師之出塞兮。縱輕車於沙場。進紛騰而賈勇兮。退號呼而誅負。得標之爲貴兮。或失勢於翻手。惟此事之可樂兮。信異方之奇戲。然乘險而射利兮。恐失墜之容易。旣競進之可惡兮。又危害之不避。哀沈溺之自此兮。豈僻陋之能已。況世俗之奔波兮。亦何異乎此類。當急流而勇退兮。世無人之一二。漢之廣兮江之永。皐有蘭兮渚有芷。乘安流而容與兮。豈風浪之或起。</text>
<title>江都賦</title>,<text>三江之會京口之衝。跨下流之形勝。屹孤島之峙中。聯二都而作輔。控三方而通漕。宜未雨之綢繆。備暮夜之惕號。設重防而據要。有列聖之洪規。余受命而來牧。撫天險而視師。愧才能之不副。歎籌畫之無奇。嗟往事之倉卒。痛百萬之魚肉。彼豎子之何誅。亦廟謨之不立。孰毖後之是圖。迷禍敗之所因。訾地理之得失。昧成敗之由人。苟成謀之不忒。猶折衝而固國。欲憑依而負恃。又捨此而何適。或賤舊而貴新。非制勝之善經。徒擾攘而不決。孰內斷於冥冥。擲奇寶於道傍。更遑遑而焉索。旣設備之無素。尙虛名之何益。知吾謀之不用。恐不言之有責。</text>
<title>續松醪賦</title>,<text>悲秋氣之憭慄。感朔吹之晨號。獨申朝而寤寐。聊悵然於山皐。眄庭柯而不怡。弔九華之未遭。忽白衣之傳餉。資餘潤於霜毛。旣傾瀉於樽罌。又薦之以澗蒿。歎色味之兩絶。徵胎胚於松膏。亟洗爵而沃煩。寧命儔而携曹。嗤洪厓之僞餽。笑漢相之醇醪。紛黃柑與竹葉。陋世俗之徒勞。接生香於虯根。超末造之焚熬。依龜蛇之伏蟄。嘬夜濤之嘈嘈。眷王人之在谷。離氛垢而孤高。出新製於巧思。驚醱醅於葡萄。堪爭雋於桂釀。肯借美於兒羔。謝好事於草玄。樂孤斟於持螯。誇太和之酩酊。豈昏冥之可逃。乍流肌而浹骨。如玉爪之輕搔。俄浩氣之排襟。類御風而遐遨。睨侍側之螟蛉。防竊飮之癡猱。屬余病於幽憂。將期觀於風濤。追東皐之逸躅。揖湖海之老豪。無五物之我隨。尙祕訣之是操。村翁兮被肘。山子兮同袍。方大開於瓮盎。吸瀛杯而築丘糟。廓然不聞蟪蛄與蜩螗。惟聽萬壑松聲之騷騷。</text>
<title>六隱詩 幷序</title>,<text>聖人憂元元。明敭乃堯心。貳室未得舜。二子非其任。歸去潁水陽。潁水淸且深。水淸可洗耳。箕山有高岑。逃名跡自高。入耳心匪淫。緬懷不可追。淸風洒至今。</text>
<title>六隱詩 幷序 其2</title>,<text>聖轍靡安稅。方春又長途。咄彼慍見子。停車立道隅。耦耕者誰歟。此子道固殊。田翁孰知津。我今免馳驅。但恐荷鋤倦。嘉穀坐荒蕪。去矣莫問津。孔氏非吾徒。</text>
<title>六隱詩 幷序 其3</title>,<text>四老南山側。沈冥松雪間。白髮被兩耳。時危帶好顏。山深草露多。日暮採芝還。芝生滿川谷。偃仰不出山。逃秦迹已奇。說漢亦等閑。卷舒固在我。高躅誰能攀。</text>
<title>六隱詩 幷序 其4</title>,<text>東方有一士。物色自漢宮。故人豈知我。時淸猶澤中。雖被崆峒訪。素悅箕山蹤。興王缺良佐。濁世激淸風。釣臺高百尺。其上一釣翁。俯視平地人。超然難與同。</text>
<title>六隱詩 幷序 其5</title>,<text>龐公入鹿門。擧世昧其蹤。採藥遂不返。雲山隔千重。避世携家室。獨往絶所從。梅福監門汚。管寧遼海東。先生不出鄕。道高自從容。世人莫我知。床下拜臥龍。</text>
<title>六隱詩 幷序 其6</title>,<text>種苗深谷底。苗生無阡陌。辛勤數畝間。歲晏少所穫。荷鋤有時倦。倚杖終日夕。至道貴無名。玄功寄淡泊。沈冥謝世氛。寂寞在巖石。幸免吏索租。豈云歲功薄。</text>
<title>感遇 三首</title>,<text>玄冬雨雪積。玆歲已暮矣。寒暑暫推遷。大化無終始。白日不我謀。倏忽欺遊子。端居感時運。萬古皆如此。古人與今人。悠悠無窮己。奈何紛華子。營營至老死。</text>
<title>感遇 三首 其二</title>,<text>處世若大夢。浮生能幾時。衆人同野草。賢者名長垂。紛紛不相謀。百家競分馳。余心無所適。歎息竟何爲。</text>
<title>感遇 三首 其三</title>,<text>長安卿相宅。甲第連靑雲。畫戟森以列。高堂蘭麝焚。日暮退朝歸。賓客何紛紛。借問何以然。幸逢聖明君。千金報舊恩。萬戶答奇勳。中庭列五鼎。擊鍾數里聞。離樓翡翠羽。繡帳煙霞紋。其中列玉女。縹緲世不群。齊謳雜楚舞。笑語氣氤氳。行樂未云央。榮枯一朝分。所以雍門子。鼓琴感田文。</text>
<title>述古 八首</title>,<text>漢道昔陵夷。群雄方戰爭。由來名節士。有勢駕御卿。管寧本齊人。浮海客遼城。豈不戀故鄕。全身貴無名。帷幄陋文若。岑年笑禰衡。君看播弋者。敢慕冥鴻征。</text>
<title>述古 八首 其二</title>,<text>子春亦士雄。年少抱奇節。擧家入西山。山深歸路絶。居人自成村。相約止盜殺。里巷有古風。耕蠶連百室。一出雪國恥。肯爲曹瞞屈。不學枯槁士。白首死巖穴。</text>
<title>述古 八首 其三</title>,<text>梁鴻發五噫。拂衣走東吳。單辭怒萬乘。高節薄世儒。伯通識彼傭。齊眉豈庸奴。嗟爾倜儻士。遇亂思全軀。韜光甘畏約。陋彼擊築徒。世無魯朱家。千載爲長吁。</text>
<title>述古 八首 其四</title>,<text>龐公在桑上。肯顧劉景升。一語喩安危。豚犬豈足憑。襄陽多俊傑。龍鳳一時興。嗟子隴畝中。深藏獨無朋。漢火已不揚。區區力難勝。一入鹿門山。冥冥謝弋矰。</text>
<title>述古 八首 其五</title>,<text>元龍湖海士。豪氣老不除。上床自高臥。閉門時獨居。世無掃榻人。客主意何如。遊談曹呂問。解紛乃緖餘。從知北溟鱗。不同池沼魚。許汜非善相。玄德豈虛譽。</text>
<title>述古 八首 其六</title>,<text>右軍自淸眞。非是癡椽儔。高情輕紱冕。雅志在林丘。臨池有神助。誓墓豈人尤。東遊泛溟渤。嘯歌凌滄洲。坐中折屐人。矯情非勝流。吾欲從君去。浩蕩方外遊。</text>
<title>述古 八首 其七</title>,<text>淵明有高志。賦歸自彭澤。欲採西山薇。非愛東籬菊。得錢送酒家。擁絮傲州伯。時從虎溪遊。不數馬隊學。淸風北窓晝。好鳥芳林夕。此景世豈無。斯人不可作。</text>
<title>述古 八首 其八</title>,<text>危邦聖不入。急流誰勇退。唐運際割據。智者乃善晦。司空已默識。色斯非自愛。廈傾不可支。逶迤固庸態。墮笏却還山。疏狂驚俗輩。可憐白馬津。淸濁皆安在。</text>
<title>次形贈影 此下二十六首和陶</title>,<text>天機不暫停。寒暑各一時。有生會有盡。去去欲何之。快意在一世。歡樂當及玆。願君策高足。時來莫愆期。華堂列鼎食。藜藿豈復思。何必守窮廬。牛衣但涕洏。致身豈無術。前去莫相疑。高車與駟馬。造次應不辭。</text>
<title>次影答形</title>,<text>君雖有姸醜。我本無巧拙。行止與括披。有待不終絶。榮樂只在身。豈足相慕悅。烈士貴勳業。卓然與衆別。餘芳被竹素。久久迹不滅。不見高明室。收聲復藏熱。有智須自殫。有力須自竭。當使尙論士。百世議優劣。</text>
<title>次神釋</title>,<text>積氣復成形。靈智中自著。儼若國有君。結托豈無故。莫論誰賓主。有生卽相附。嘗聞古達人。薪火有遺語。妙諭世莫曉。我去君無處。功立雖可喜。此身曾莫住。富貴只暫時。腐臭誰復數。山海多靈草。金丹法素具。大藥謝炮製。至道去非譽。淸心絶塵想。鍊形神不去。衆生皆起滅。獨立不憂懼。顧君莫相疑。同歸何百慮。</text>
<title>次飮酒 二十首</title>,<text>閑居且高臥。有酒斟酌之。田園何最樂。樂在春雨時。雜花滿芳林。流鶯復在玆。至人洞玄機。流坎復何疑。可笑怵迫徒。蚌鷸空相持。</text>
<title>次飮酒 二十首 其二</title>,<text>勞生苦形役。引領望靑山。弱冠抱微尙。將老愧空言。苟能一日去。猶可樂餘年。爲報山中人。芳信數相傳。</text>
<title>次飮酒 二十首 其三</title>,<text>樵隱俱在山。由來不同情。齊肩共一世。善惡各異名。五岳起方寸。風波平地生。榮枯咫尺異。寵辱眞可驚。世道日交喪。淹留竟何成。</text>
<title>次飮酒 二十首 其四</title>,<text>園木含幽姿。好鳥相與飛。鸝鳩鳴聲樂。子規夜啼悲。悲樂亦何爲。物性有所依。黃鵠獨高飛。日暮猶未歸。鳳凰不啄粟。歎息琅玕衰。胡爲二鳥心。乃與衆禽違。</text>
<title>次飮酒 二十首 其五</title>,<text>吹萬生衆竅。日夕苦喧喧。喧靜雖不同。於道亦已偏。世人戀市朝。綺皓在南山。出處各殊方。終身不知還。乘時有卷舒。可與智者言。</text>
<title>次飮酒 二十首 其六</title>,<text>遽瑗六十化。昨非覺今是。蘭蕙旣變衰。金石終銷毀。萬形同歸盡。惟道終卓爾。所以懷玉人。被褐笑錦綺。</text>
<title>次飮酒 二十首 其七</title>,<text>天地有淑氣。產出人中英。煌煌富事業。炯然賢哲情。時命苟不諧。聖路亦欹傾。懷奇不自見。發憤時一鳴。閑看作者意。恨不同時生。</text>
<title>次飮酒 二十首 其八</title>,<text>子房特高妙。矯矯鸞凰姿。翺翔楚漢際。欲棲梧桐枝。英英幄中畫。曲逆讓其奇。椎秦與滅項。糠粃聊爾爲。服食從赤松。龍性誰能羈。</text>
<title>次飮酒 二十首 其九</title>,<text>孔明臥草廬。柴扉三顧開。縱橫伯王略。談笑吐奇懷。經營三十載。奈此炎運乖。歎彼祈谷路。來去自棲棲。撫劍睨函關。非無一丸泥。才與命相偶。禮樂可和諧。英雄論成敗。陋哉俗人迷。朗詠出師表。淸光凜昭回。</text>
<title>次飮酒 二十首 其十</title>,<text>唐運昔中否。陸九生海隅。鋪張經國謀。出入仁義途。崎嶇際時危。感激許馳驅。彼昏何足誅。遺冊見緖餘。聖賢求遇時。不如且深居。</text>
<title>次飮酒 二十首 其十一</title>,<text>幽人在空谷。苦心好古道。括囊經世策。高臥不知老。甁中粟屢罄。石田苗亦槁。放心息經營。容顏常美好。金玉難久守。榮名以爲寶。誰知賢達士。用意靑霞表。</text>
<title>次飮酒 二十首 其十二</title>,<text>神龍在泥澤。蠖屈以俟時。傳說得高宗。乃與版築辭。契合在一時。英豪率由玆。二疏出東門。掛冠更何疑。介推逃晉賞。貞心不自欺。大命有定端。遑遑欲何之。</text>
<title>次飮酒 二十首 其十三</title>,<text>杜康能消愁。闤闠少眞境。借問懷沙客。何爲誇獨醒。窈冥通大道。深情誰復領。傲几視八極。寧知箕與穎。却笑當世士。憂心常炳炳。</text>
<title>次飮酒 二十首 其十四</title>,<text>四序相尋繹。寒往暑又至。感此欲何爲。陶然成一醉。醉來發淸謠。眞樂在造次。忽忽吾忘我。誰知賤與貴。且携東皐子。相對說趣味。</text>
<title>次飮酒 二十首 其十五</title>,<text>薪膏火所傳。陰陽有眞宅。古來羽化人。丹竈留餘迹。守一處其和。修身千二百。世人自煎熬。未老頭已白。歸去來深山。性命眞可惜。</text>
<title>次飮酒 二十首 其十六</title>,<text>神州久陸沈。胡羯亂天經。蹈海空有心。聞鷄竟何成。天地已崩拆。歲月亦屢更。冠蓋日紛紛。金具輸賊庭。橫磨十萬劍。賈勇誰先鳴。聖人歎微管。千載傷我情。</text>
<title>次飮酒 二十首 其十七</title>,<text>庭前有古樹。日夕多高風。衆鳥喧百族。飛翔一園中。焉知大鵬化。九萬路始通。可憐雲間鴻。哀鳴舊傷弓。</text>
<title>次飮酒 二十首 其十八</title>,<text>詩書夙所好。老去少新得。微言闃洙泗。眞僞轉相惑。世儒空自劬。至道有關塞。苟自驗身心。豈敢論邦國。時觀衆妙門。隱几終夕默。</text>
<title>次飮酒 二十首 其十九</title>,<text>吾聞古賢人。學而優則仕。末俗好干謁。紛紛自喪已。詭遇獲十禽。王良以爲恥。差池一失路。毫釐謬千里。老死簪紱間。腐臭誰復記。周任有炯誡。老氏貴知止。高車與駟馬。傾覆難久恃。</text>
<title>次飮酒 二十首 其二十</title>,<text>巴蜀多名山。往往棲仙眞。邈彼靑城界。風化太古淳。吾愛范長生。童顏常鮮新。綺皓在商顏。桃源避狂秦。眼看漢魏晉。紛紛若埃塵。歷歲過三百。寧事藥石勤。又聞譙先生。高擧棄六親。靈性自絶世。福地誰問津。君平亦好道。卜肆謝簪巾。緬懷千載上。高風起後人。</text>
<title>次桃源詩</title>,<text>天下生久矣。羲農已去世。魯連蹈東海。秦人從此逝。性命眞可貴。大道嗟終廢。武陵多深山。於焉得所憩。去時齎五種。焚餘缺六藝。人自業耕織。吏無索租稅。春林花可掃。夜戶狵不吠。桑麻日已廣。衣服皆故製。動作隨日出。來往時相詣。何處漁舟子。尋源勞揭厲。家家問鄕里。言今五百歲。眞仙豈去此。禮樂等小慧。大哉天壤間。寬閑足靈界。崎嶇困薄俗。衆生自蒙蔽。不知生處樂。焉識遊方外。雲山當不負。歲暮託仙契。</text>
<title>次詠荊軻</title>,<text>藿食飢曹劌。夷門困侯嬴。自古奇節士。不在公與卿。荊軻遊燕市。逸氣凌咸京。若無田光子。甘從狗屠行。秦王奮詐力。六鷄嬰長纓。函關脫布衣。匕首資豪英。悲歌送壯士。易水寒無聲。環柱事倉卒。感義寧顧生。圖窮豪主忙。擲劍群臣驚。於期浪授首。舞陽眞虛名。天意苦暴秦。使使在帝庭。方當把袖時。豈謂夷燕城。時乎一劍足。太傅徒經營。世人罪無功。奇志不在成。至今千載後。感歎傷我情。</text>
<title>次東方有一士</title>,<text>素質忌或深。高名俱不完。獨行莫愧影。新沐可彈冠。長松抱奇節。桃李矜客顏。須知究竟法。乃脫生死關。幽貞保終吉。世故自多端。功名如夢裏。歲月指一彈。短轅局奔驥。叢棘棲孤鸞。悵望山中桂。蒼蒼煙雨寒。</text>
<title>遊金剛贈同遊</title>,<text>遊山如飮酒。趣味識今朝。群飮苦號呶。獨酌亦無聊。最宜兩三輩。相勸不相嚚。我行旣倉卒。儔侶無由招。山中得之子。喜如醉醇醪。並策登高岡。連袂度危橋。吟詩或竟夕。對酌或通宵。空虛喜跫音。況子嶺之翹。子今捨我歸。我懷殊忉忉。他時倘相思。尺素紓鬱陶。</text>
<title>悼李儀叔 震冕</title>,<text>昔我與子遊。恩情同一身。我心待君開。我意向君新。長松與古柏。卓絶離風塵。子已厭濁世。余懷久酸辛。四載復今日。窮陰迫新春。短折人所悲。況子才出倫。永懷南海時。落日對秋旻。登高騁逸氣。忽若傍無人。此事今已矣。追憶每沾巾。苦心攻文章。名與身俱湮。古來亦如此。嗚呼默愴神。</text>
<title>練光亭月下偶題</title>,<text>客行苦秋暑。村店不可舍。使君幸導我。館我臨江榭。是時秋月高。登樓美淸夜。月色滿眼前。奇賞天所借。星河浩無際。大江西南瀉。蒼茫遠色靜。汎濫孤光射。天寒水氣騰。夜久風露下。哀鴻叫寒渚。旅人驚時謝。北望間親愛。西遊倦晨駕。弱歲好詩書。志不營農稼。寒窓集流螢。刻意無閑暇。遊心千載外。嘐嘐論王霸。豈無明月珠。暗投時所訝。高情屈蒼生。聖訓慙待價。人心似波瀾。世路還可怕。功名亦一時。軒冕況外假。賢哉衛國遽。可笑長沙賈。千金莫置衢。一木寧支廈。古來賢達士。其道固變化。卷舒雖異方。一一光時夏。聖人不疑滯。知止亦其亞。山中多桂樹。野外足桑柘。忘機學漢陰。曳尾訪南華。右田草可誅。巖穴屋可架。煙霞可呼吸。墳典可枕藉。草糗可療飢。麻褐可蔽骼。山水恣登覽。不待畢婚嫁。尋春下澤巾。賞興蹇驢跨。隣翁醉相呼。溪友笑相迓。濁醪或提携。黃鷄亦烹炙。相對古人風。四隣無欺詐。放浪形骸外。脫略遠景擭。冥鴻繒弋絶。社櫟斧斤赦。抗志浮雲外。梁國焉能嚇。娛悅萬事足。優游百年乍。此道或庶幾。淸夢不渡灞。秋風吹古塞。暮節迫漢蜡。城頭有驚烏。遶枝啼啞啞。余心適無聊。把筆慰悲咤。</text>
<title>禹鼎 月課</title>,<text>洚水興堯咨。湮川殛鯀悻。禹時乘四載。橐耟困塗濘。水土雖已平。山澤害未極。收金貢九牧。象德鑄三鼎。圖物知神姦。萬鬼亂奔挺。大麓人不迷。群蒙得蘇醒。百牢不膏腹。黃雲常覆頂。正位體恒貞。出否光益炯。明堂儼列峙。牲幣侑酌泂。誠比琮璜貴。國命與之並。豈如珠玉貨。隨人至無脛。遷周士猶非。汙秦義豈肯。質文相交映。載祀千年迥。神物有顯晦。泗水波空冷。魏睢迎徒勞。周漢孰能證。紛紛妄自誇。且與兒戲等。</text>
<title>題伊川養魚記後 月課</title>,<text>堂前有盆池。池水纔尺餘。推吾惻隱心。活彼喣沫魚。戚戚乍見日。圉圉始捨初。雖蒙密網禍。得返淸波居。臨軒久支頤。感物涕漣如。魚尾不盈尺。禁取徵詩書。纖鱗困刀几。此意久已疏。所悲豈獨汝。赤子死侵漁。推恩非我任。嘆爾遭逢余。</text>
<title>雨中次東坡感舊詩</title>,<text>日月如跳丸。茲歲殊未央。江邊聽雨聲。懷古意何長。爽籟生高閣。琴書凄洞房。悲歡在眼前。光景變炎涼。行將理舟楫。逝欲守東岡。感彼對床語。形骸未遽忘。籩豆飮酒飫。何人樂且康。疾病神所戲。茶蓼可爲糧。尙有尊足者。闇然斯日章。長松脫斧斤。半腹飽風霜。歲暮深谷中。流膏誰見嘗。</text>
<title>送藥泉南雲路 九萬 以賑恤御史往嶺南。</title>,<text>聖人憂元元。職命選朝端。君行旣倉卒。嶺外行路難。嶺南舊壯哉。民飢勢難安。萬姓盡嗷嗷。千村今復殘。雖君才足倚。視今力已殫。方略自廊廟。盡節在當官。勉子平生志。益篤寸心丹。周旋職司內。事業宜可觀。諮詢勿遐遺。主客須盡歡。便宜惟力視。簡編時當看。遠遊戒霧露。遲歸力加餐。交情惜去留。春早氣猶寒。草綠思遊子。沂水缺童冠。何以慰我愁。時時寄素紈。</text>
<title>至日寄示玉堂僚友 二首</title>,<text>剝復互推移。陰陽本無初。從知反而屈。轉作盎然噓。志士觀時化。感物爲欷歔。治亂雖常數。聖人生不虛。自新與新民。爲之則有餘。願子勤啓沃。昌言獻玉除。</text>
<title>至日寄示玉堂僚友 二首 其二</title>,<text>時當剛反節。義取不遠復。新知可抽省。舊過當按伏。求端一念始。造極萬善足。天下何思慮。人心自有欲。克己而復禮。前脩以爲勖。願子勿嫌瀆。詩義頻戒告。</text>
<title>至後一日。直春坊書懷。</title>,<text>仲冬日南至。晝短夜何長。一陽纔萌達。窮陰尙未央。省闈坐淸曉。千門明月光。微才叨主恩。薄軀登春坊。周省愧無有。進退動見妨。延接旣少時。輔翼亦違方。素餐匪我志。顧已謾自傷。吾聞洛陽生。上書論興亡。丁寧保傅職。感歎周秦王。世無流涕者。孰知斯言良。淸班豈虛拘。厚責誠難當。</text>
<title>送松磵李季周 端夏 佐戎北幕</title>,<text>北幕廢多時。于今始選材。朝廷棄文儒。得無敵國咍。塞垣亘萬里。秋色正堪哀。嶺雪行應見。邊陰晝不開。自昔魑魅鄕。才子去相催。君今不得意。志氣恐中摧。尊前時竊覵。顏色無嫌猜。始知君子心。外患非眞災。當筵講否泰。斯言意難裁。願子加餐飯。河朔戒深杯。鬱鬱幕中畫。時淸亦徒哉。但感別經時。相送出郭來。爲我謝方伯。聯翩幾時回。</text>
<title>挽黃君美 璡</title>,<text>昔余與吾子。相識江之濆。余時未有知。屈首攻古文。得子色敷腴。如襲芝蘭薰。中間經十載。出處賢愚分。江湖或京洛。相遇接慇懃。聯床喜共得。對酒欣俱醺。劇談論王霸。微言貫典墳。相期在晩暮。勉我歸耕耘。子旣甘寂寞。我欲解糾紛。跡異心卽同。交久意彌勤。云胡厭濁世。騎箕謝垢氛。蒼黃走馬去。號叫子不聞。已矣萬事畢。哀哉五內焚。善人必得祿。此語豈妄云。撫孤俾有立。持此以報君。</text>
<title>觀海松圖</title>,<text>長松生海上。柯葉自森森。龍身壯鱗甲。百丈凌高岑。羅生雜瑤草。飛舞來仙禽。海水闊無邊。風濤日夕侵。雖含棟樑姿。永絶斧斤尋。膏沐瑞霞氣。髣髴笙篁音。海中諸神山。其上多瓊林。玆松孰等列。仙俗俱知欽。尙想棄世士。幽棲對淸陰。我欲從之遊。聊用投華簪。</text>
<title>遊蕩春臺</title>,<text>新春愛芳鮮。意愜不自裁。出郭轉松林。景晏坐莓苔。淸冷石泉響。蕭瑟北風來。歇馬待情人。佳興轉悠哉。</text>
<title>仙遊亭舍</title>,<text>築室仙峯上。三歲猶未成。今年初覆瓦。牖戶方經營。我欲觀厥功。沿流乘晩晴。回舟入前浦。翼然見新甍。與客遂登躋。隣舍亦相迎。客有笑余拙。嘲誚方縱橫。所求百無獲。風濤阻京城。邈在水中央。人誰從子行。亭臺漢水陽。一一皆公卿。退朝走金車。招邀宴華纓。今子獨誰與。苦節不可貞。媿歎謝客言。呼酒與之傾。前對冠岳秀。俯濯滄浪淸。欲辨忽忘言。高歌臥前楹。</text>
<title>次瑞石金永叔 萬基 寄示韻 宰羅州時</title>,<text>嶺外逢重九。我行亦已久。思君不可見。望君開北牖。誰知雲中書。寄自日下友。惻愴傷離別。殷勤問安否。平生懶拙意。職事苦紛糾。簿書堆前後。桁楊列左右。況當歲大侵。立視莫措手。流亡愧俸錢。疾病疏杯酒。悄悄無與歡。低頭心語口。胡爲在此間。困于腰間綬。旣往雖莫諫。君詩蓋善誘。感君丁寧意。行當具十耦。</text>
<title>戲作起居詩</title>,<text>朝日照獨坐。默視鼻端白。大床時坦腹。閉口深深息。倦極起負手。雲煙空滿目。曳杖引閑脚。委蛇過步百。心定慧可屛。天機不待習。朝晝夕而夜。此道如環復。</text>
<title>挽淸平君 銓</title>,<text>人生大化中。生滅何紛紛。一氣無今古。聚散空中雲。衆人恒怛化。戚戚心厲熏。達人齊彭殤。猶嫌膏火焚。癯儒餌草木。戢戢山上墳。大山出黃赤。金丹亦妄云。隻履還西域。身滅跡空聞。經營浪自私。一去誰能分。公子早特達。曠懷出人群。拘攣解帝懸。達視超涯垠。此理君已了。幽明等朝曛。聞君去時語。告別何慇懃。而我懷疇昔。有淚空沾裙。君應顧我笑。高擧離塵氛。分香陋魏武。杖鍤追參軍。漢山靑鬱鬱。漢水流沄沄。突兀產長松。留看廣陵濆。莊生有遺語。我欲持送君。</text>
<title>次退之秋雨聯句韻 宰高陽時</title>,<text>秋風颯然至。雨意與之會。前峯忽幽晦。近樹生冥藹。潤礎氣先感。翻盆勢轉泰。千山出雲霧。百道飛湍瀨。河伯志自得。帝堯憂方大。下澤漂蒹葭。高田長蓬艾。沈陰鬱莫開。蒸炎悵可奈。雷電助光怪。風飆積乾兌。廣野絶行輈。奔江誰擊汰。海卷上天中。河決瀉空外。長林鳥不飛。乍晴蟬一噦。空庭竹生族。大堤荷沈馤。正可憂爲魚。孰能禦其沛。晦明極變態。號呼喧萬籟。商羊舞不已。鸛鶴鳴聲忲。出門或墊巾。卽床難束帶。雲垂四野黑。水汎千防害。不復辨河渭。寧可論溝澮。諸陽縱不發。四門禜莫賴。先知占巢穴。累卜窮蓍蔡。晴鵲忽報喜。旱螭已先酹。夜風乍開豁。朝氛還蔚薈。煙雲更漠漠。水石猶磕磕。陰崖雜鬼魅。晴野散珠貝。淹延迫秋社。賑貸空餘廥。尙憐溝中瘠。誰救道邊丐。關中米萬錢。粟車不盈軚。斯時苦昏墊。六翮困飛翽。天若早悔禍。愆陰猶可蓋。勃興妄希禹。道遙空歎鄶。沈憂千萬端。我心如懸旆。日月韜大明。天衢積昏靄。安得不周風。閶闔掃輕壒。秋光入哀壑。歸興起蓴膾。昨非今已知。優遊計亦最。收跡勉遠逝。斂澤猶時霈。此道蓋云是。斯言豈或太。</text>
<title>寄江陵守石門任文仲 奎</title>,<text>嶺東稱九郡。臨瀛爲之最。西南阻太白。大海成襟帶。中間地勢寬。山水皆奔會。靈氣間騰發。雲霞紛掩靄。幽潛合隱遯。僻絶遠患害。處世苦局促。焉得遊方外。桃源與仇池。不往亦無奈。夢想欲見之。居然今老大。世念冷如灰。陳力百無賴。衰病又侵尋。殘骸宜早丐。誠能營一壑。得免終狼狽。優游樂餘年。所求豈云泰。長鑱斲黃獨。數畝焚蒿艾。知君舊同病。雅志在蓴膾。歲月逝莫追。前非猶可蓋。願君須亟圖。毋煩問蓍蔡。</text>
<title>除夕聽兒輩讀書。有感而作。</title>,<text>經冬苦臥病。呻吟罷書琴。紙窓風雨鬧。孤燈照寒衾。余心適無聊。起坐修冠襟。百感從中來。憂思不可任。二兒抱書至。移床讀且吟。小兒誦鄒書。公孫問動心。大兒詠大雅。衛武老自箴。其聲淸可愛。其義夙所欽。不覺千載遠。長歎涕涔涔。子輿強仕日。巍然登聖林。語勇過孟賁。守約傳曾參。養氣配道義。知言黜詖淫。雄辯世盡驚。孔道昭以森。皆由此氣充。浩然發不禁。衛武儘睿聖。淇澚有德音。威儀何赫咺。琢磨成圭琳。洒掃自庭內。車馬戒戎侵。室幽雖莫覯。昭昭如帝臨。警戒老不怠。求助及黎黔。眷眷白首意。炯然猶可尋。藐余生苦晩。仰止高山岑。平生豈無志。老大徒浮沈。今當歲除夕。三陽行出陰。明年適四十。歲月逝駸駸。壯氣日梏亡。於道類聾瘖。撫時增感傷。詩書眞砭針。伏枕幸默聽。心慙汗流淋。倘假衛侯年。知非當自今。潛蹤慕隱豹。斂翮如傷禽。無畏三軍衆。尙戒屋漏深。時於篇簡中。默默自酌斟。庶幾沙礦底。披拂得眞金。作詩以自警。因書示盍簪。</text>
<title>送朴上舍 光後 謁尤齋 宰光山時</title>,<text>先生昔在山。蒼翠遶門屛。先生今在東。浩浩觀滄溟。去來山海間。先生心自寧。小子強喜慍。瑣屑豈足聽。屈伸如朝暮。大化固不停。世故適相値。眞如水上萍。今子往問道。斯言豈逕庭。高秋霜滿地。原樹葉盡零。道途饒佳趣。山水飽所經。男兒貴遠遊。愧我非壯齡。恨不從子行。寤寐想典刑。願聞第一義。庶幾開昏冥。子能傳兩喜。何必親叩扃。</text>
<title>次西浦金重叔 萬重 寄示韻 三首</title>,<text>人生各有志。事成每苦遲。我志在遐遁。山中攀桂枝。悠悠歲云暮。浩蕩將何之。大小有定分。世路亦多岐。於今不早決。老去徒傷悲。遙遙栗里翁。千載與爲期。</text>
<title>次西浦金重叔 萬重 寄示韻 三首 其二</title>,<text>交遊義所重。何人心不易。自古膠漆地。恩怨在轉曯。鹿鳴思茂草。鳥飛求珍木。感君靑松志。和君白雪曲。我生不自謀。出處動見妨。惠而能好我。携手共還鄕。</text>
<title>次西浦金重叔 萬重 寄示韻 三首 其三</title>,<text>思君不可見。時展篋中札。君詩多苦語。我心相感發。古來賢豪人。磊磊勵晩節。苟能得所歸。尙可忘飢渴。</text>
<title>官園種樹偶吟</title>,<text>官園雪初消。春氣乍奮發。病守日無事。睡起步階闥。墻隅有桑竹。孤叢半摧折。耳目無所宣。悄然正愁絶。方當啓蟄節。微雨草芽茁。栽種乃時宜。隷人多暇逸。里墟饒嘉木。移來不終日。俄頃番鍤畢。衆植儼成列。應知數載後。爛漫富花實。桃杏耀奇艶。楸槐綠可悅。其餘杮棗梨。亦足供飢渴。我今束裝歸。將尋舊蓬蓽。爲人計雖迂。其義亦可述。叔孫居必葺。召伯留蔽茇。</text>
<title>更用屛字韻謝徐生 鳳齡</title>,<text>縈江以爲帶。瑞石以爲屛。中間數百里。控引極南溟。自昔產異村。多士致王寧。英華溢簡策。奇節驚人聽。地靈宜代興。化機無暫停。昔歲客茅山。逢君如値萍。牛山及重峯。前後開門庭。喜君慕前烈。風義未凋零。討論百載上。感慨如身經。相知雖恨晩。結歡指餘齡。郡齋再倒屣。書詩替儀刑。我今厭宦遊。跡滯心久冥。恩遊方外去。早晩叩山扃。</text>
<title>歸田</title>,<text>杖策歸故廬。方春事耦耕。田疇久已蕪。荊棘亂縱橫。健犢駕新耒。終朝畦壟成。晨興過前阡。隣叟笑相迎。猶懲前歲旱。仰首說陰晴。茅軒夜歸眠。覺來聽雨聲。潨潨細泉響。鬱鬱新苗生。卽事已可樂。怡然協幽情。從知歲功畢。佇看倉庾盈。</text>
<title>種菜</title>,<text>閑居少塵事。日夕薙衆芳。初生細難名。未幾茁而長。辨色異淺深。莖葉互低昂。瓜芋旣殊壟。蔥薤攢纖芒。紫葵早含榮。薑芽晩出場。藥苗最可珍。杞菊鮮朝陽。蔥靑十畝間。百種雜臭香。當午氣未蘇。浥露粲開張。微雨屢沾濡。好風自披揚。滿畹儘可觀。登盤終盡嘗。亦知秋實繁。累累帶寒霜。嘉蔬供晩食。鼓腹歌虞唐。堪笑膏梁客。萬錢不盈腸。</text>
<title>兜率寺贈玄上人遊名山 寺在邊山</title>,<text>昔有無上佛。宴坐觀大千。下焉卽不能。心由境而遷。是以諸大士。好遊名山川。山川氣淸淑。於道資靜專。儒釋雖異門。所樂有同然。勸汝勤遠遊。高步絶塵緣。太白多仙窟。楓岳雄海邊。要成大願力。發軔須早年。</text>
<title>贈宜拙南仲輝 二星</title>,<text>有客自君邊。憐君病經旬。指端產化蟲。驚怪難具陳。此事未前聞。扁倉或逡巡。吾聞古達人。見怪不嚬呻。人於一氣中。風火團成身。造物亦好弄。變化眞無垠。鴞炙與時夜。神馬及尻輪。蟲臂將鼠肝。飜覆皆相因。能幽羽窟深。蝶化莊園春。一體尙變易。一指奚比倫。天機不暫停。坱軋生紛綸。願君莫驚嗟。呼酒且斟醇。形骸元土木。陶然任大匀。</text>
<title>寄汾厓申寅伯 晸</title>,<text>行者闌道鬨。汲者赴水爭。其餘朝夕者。歌哭互吚嚶。我獨閉關臥。寂若不聞聲。心閒境自靜。觸物無將迎。所以固內鍵。震虩莫能驚。至人齊萬物。臥聽天籟鳴。飄風發衆竅。調刀或噌吰。吹萬等鷇音。窈冥中含精。苟能得此解。喧寂非所攖。從知如如性。不與塵根幷。</text>
<title>江居遇暴風雨偶吟</title>,<text>江上多飄風。仲春猶苦寒。向晩驅雨來。紛騰集危欄。刀刀發衆竅。黯黯塞前灘。庭樹方含榮。點綴在枝端。微芳困凌暴。春意忽摧殘。病客驚異候。牢關獨長歎。何當布陽化。萬物俱生歡。</text>
<title>寄隋城守元君始 萬春</title>,<text>人生各異趣。出處豈相謀。我旣困薄俗。君又任分憂。彼姝遺世榮。優游着林丘。頻煩承主恩。欲進復遲留。得失雖不同。鳧鶴皆有愁。誰能免此累。滄波有白鷗。</text>
<title>送庶兄 敏哲 之利城 守江都時</title>,<text>驚飆動天地。朔雪滿河關。此時君遠行。行色何苦艱。孤城小如斗。邈在靑海灣。功名知幾何。相視鬢俱斑。伯叔各天涯。時節阻歡顏。今君又遠塞。去去何時還。我且苦多病。羈愁紛不刪。居留非所樂。日夕思靑山。會求數頃田。斂迹辭朝班。老大宜自放。榮祿難久攀。願君早歸來。相携樂餘閑。</text>
<title>官齋臥看麋鹿圖。偶題屬姊兄白川守李景略 懏 共和。</title>,<text>麋鹿本在山。呦呦自成群。逐草相呼號。閑眠臥白雲。澗谷水潺潺。平坡春日曛。逍遙樂眞性。永無羅網憂。或與羽人戲。時從隱者遊。依然畫圖間。像想山林幽。安得脫塵紛。與爾歸仙丘。</text>
<title>江都早春謾吟</title>,<text>夙抱東山志。無心干霸王。迷塗逐時好。謾浪不自量。浮沈數十載。世路劇羊腸。旣乏濟時策。行止任猖狂。居留受重寄。旌節鎭海疆。此地稱保障。天險儘非常。守望近京邑。舟楫通三方。苟能足兵食。形勢自王張。控制有便宜。得失係存亡。往事那忍說。人謀實不臧。利害責守臣。非才愧周章。陳謀不見施。制置在廟堂。從來百年計。失誤由蒼黃。且復歸去來。胡爲自遑遑。春生滄海上。引領淸興長。</text>
<title>哭宜拙南仲輝</title>,<text>世人樂久生。久生亦奚益。有如川閱水。無數見零落。所以孔文擧。慨然戀知識。平居寡友朋。我生本介特。五十適過二。太半在鬼錄。君又捨我去。如何不慟哭。高標難復見。玉貌逝安適。念昔少年日。歡意苦不足。得酒氣豪橫。憂時語感激。猖狂數十載。與君同苦樂。追思交友間。孰能保疇昔。高者騰踏去。下者多隕穫。浮沈相慕悅。惟子心不易。居然到白頭。喪亂紛參錯。向者哭君堂。門巷已蕭索。長號君豈聞。痛結在胸臆。松都老居守。昨書意慘慼。已矣欲奚言。心期付冥漠。</text>
<title>題洗心齋 江留時新建</title>,<text>築室兩厓間。前有淸泉流。水石媚閒娟。松竹亦翛翛。雖非隱遯居。宛似山林幽。居留職事簡。公退時獨遊。和風入簾帷。明月炯林丘。蕭然愜淸賞。却忘羈旅憂。偶地便自得。悠悠何所求。</text>
<title>久雨</title>,<text>高齋積霖雨。寢席生微涼。凄凄山色變。決決泉流長。鳥飛強低回。蛙鳴方王張。遶郭煙火微。連林暮靄蒼。海氣暗昏朝。靑苔侵臥床。周旋齋閤內。局促心歎傷。仍思田間雨。寄興秔稻場。白水滿溝渠。餘波注陂塘。荷鋤理前圃。披蓑杖後岡。此事眞可樂。胡爲久彷徨。</text>
<title>次退之一日復一日韻</title>,<text>去年又今年。今朝又明朝。滔滔大化內。在世誰能超。一趨或殊塗。異事或同調。榮名衆共好。富貴時所要。營營事百種。日夕心空焦。勞神又極力。策馬且揚鑣。況復怵迫徒。東西走漂搖。未及較得失。日月如丸跳。且傾陶潛酒。且飮顏淵瓢。置之却高臥。深懷托長謠。</text>
<title>次汾厓和陶韻</title>,<text>朝看大道上。車馬何喧喧。不知所馳騖。勞生一何偏。無心逐世好。引領望舊山。迹留神已往。春歸猶未還。君能解人意。可與洗心言。</text>
<title>次汾厓韻</title>,<text>恒溫譏孟嘉。酒中有何好。孟嘉乃竊笑。難與醒者道。君能識眞趣。謂言有深造。我病賦止酒。舊好今已掃。閉壁深拒君。君時來鼓噪。強辭肆充斥。弱對氣凋耗。君詩多屈猛。君語好傾倒。此皆得酒意。醒者頭亦皓。醒醉各自適。巧拙相答報。優游儘可樂。妙悟苦不早。願作劉公榮。從君以至老。子瞻不解飮。對酒心浩浩。</text>
<title>又次前韻</title>,<text>南山雪初罷。秀色春更好。婉彼意中人。同心又同道。萬事慵不省。詩情猶獨造。謝病閉山齋。蒼苔紛不掃。幽居類澗谷。戶牖鳥雀噪。醉臥白日高。黃金沽酒耗。氣豪肆嘲誚。語奇驚絶倒。我病世所棄。高歌望綺皓。嗟君獨見許。應答如響報。鬢髮日蕭蕭。歡樂宜及早。作詩數起余。欲和奈衰老。涓流愧潺潺。滄海任浩浩。</text>
<title>又次前韻寄大司馬趙公擧 師錫</title>,<text>寄謝香山子。憐君敦世好。論交二十載。出處肯殊道。放懷各自適。深心兩相造。向觀江夏政。弊蠹期一掃。歸來贊本朝。譽名還大噪。我時趻踔行。才力苦衰耗。令徵前事爲。情逐新歡倒。報主心尙存。其如兩鬢皓。淸詩出橫槊。木瓜敢言報。前溪雨初過。柳稍春色早。南隣有醉翁。觴詠不知老。勝緣付公等。歸山從孟浩。</text>
<title>次汾厓韻</title>,<text>好古慕遠遊。發迹自幼稚。南行上月嶽。動石欹欲墜。扁舟泛溟渤。縱望拏山翠。瑞石陟崔嵬。超騰北臨廁。靑靑冬柏林。雪裏寒不瘁。歲晩向蓬瀛。尋眞還自愧。非無長往計。脫屣諒未易。洞府集仙靈。巖崖多古寺。棲遲未云幾。馳景劇奔駟。踰嶺初逢雪。傍海求福地。龍山眼先明。鶴橋心已醉。綢繆淸淨界。寄托殘生事。歸來到京輦。威顏忝列侍。低頭苦形役。靈境入夢寐。夙懷霸王略。今覺幽貞利。疲慵矧多病。老大須恣意。眞人戒知足。伏驥齒將至。唯君富才力。廊廟儲國器。趨舍何必同。丈夫各有志。他時滄海上。數寄相思字。</text>
<title>贈太白山人李世說</title>,<text>聞說東南勝。無如太白山。蟠根數百里。秀出海雲間。其中多福地。鐵鎖不可攀。仙翁與釋子。棲托絶人寰。嗟余困世網。白首滯朝班。雲山空在望。鳥道阻大關。羨君能獨往。誅茅碧溪灣。桂樹枝相樛。靈草雜朱斑。蕭然塵想絶。高臥樂幽閒。出山時相訪。不憚山路艱。細聞山中事。棲遲愧衰顏。歲暮有佳期。題詩贈君還。</text>
<title>挽李順安 世億</title>,<text>麻免誰非親。意氣生疏昵。昔歲守舊山。兩家共銜恤。惸惸泣血辰。恩愛倍他日。中間歲累更。相對飽悲悅。君時年尙少。斯誼猶可述。築舍且賣田。與子還成說。君又棄我去。萬事從今畢。凄凄松柏林。落落懸罄室。君曾樂斯丘。理豈異存沒。吾思哭孤塚。懼君不識察。</text>
<title>和汾厓七懷詩</title>,<text>汾翁早特達。豪氣老不除。酒酣語益放。新詩數起余。平生倜儻志。相視輒唏噓。世路多屈曲。無何計非疏。</text>
<title>和汾厓七懷詩 其二</title>,<text>季君饒奇思。嗜酒且餐松。松以救歲飢。酒以滌煩胸。憂時語感激。明主爲動容。活國自多方。來往有深悰。</text>
<title>和汾厓七懷詩 其三</title>,<text>梅翁多素心。文雅邁群倫。瀟洒絶塵紛。高臥動經旬。珠璣璨盈室。解榻邀佳賓。小園花木深。除官輒逡巡。</text>
<title>和汾厓七懷詩 其四</title>,<text>城東老詞伯。自稱壺谷翁。詩情與酒趣。妙解在此中。弱齡富才思。奇藻奪天工。高步躡台躔。蟲吟笑詩窮。</text>
<title>和汾厓七懷詩 其五</title>,<text>我愛香山子。恢奇蘊韜略。高才寧久屈。坦懷且愛客。交符愧舊政。把酒見心曲。勝算在中權。時危宜戮力。</text>
<title>和汾厓七懷詩 其六</title>,<text>金華玉樹姿。文彩繼前烈。愛酒得深趣。論交摠才傑。衆中氣益振。詞場語不屈。方知美風流。不自寒儉出。</text>
<title>和汾厓七懷詩 其七</title>,<text>軒軒石門翁。才格出流輩。綢繆群彥間。脫略形骸內。豪情老益壯。骯髒非俗態。佳期在晩暮。林泉夙所愛。</text>
<title>挽朴掌令 瀓</title>,<text>與君初未識。鄕人共推君。因緣晩託契。有若襲蘭芬。君材似杞枏。雅標脫塵氛。每喜鄕井間。得子秀而文。向在江都府。益知意勤勤。歸來到京輦。相視歎白紛。與君結幽期。歸耕指河濆。經春君臥病。久未接慇懃。一疾竟未起。誰能問蒼旻。驚號哭君堂。有恨君豈聞。回思十載間。萬事如浮雲。高才不用世。愚智竟誰分。古來皆如此。纍纍東郭墳。但懷宿昔義。惻愴心內焚。</text>
<title>送芝湖李擇之 選 以節使赴燕</title>,<text>燕山遠行客。苦寒良可哀。朔風吹沙漠。飛雪千里來。我初戒行李。專對愧非才。我留君受命。臨別意難裁。高皇昔掃盪。雄略在亭臺。崩城帶殘壘。海塞空荒萊。不見王熊塚。棄甲盡于思。君今往此地。撫劍心徘徊。遼薊多遺事。採掇待君回。躊躇惜分携。寒日已西頹。</text>
<title>送崔汝和 錫鼎 赴燕</title>,<text>浿水雪初殘。遼城草始生。君行當此時。驛路春衫輕。古來專對才。必藉詩禮英。恨無繞朝策。何以贈君行。西河有舊館。南冠想楚聲。君今過此地。感慕若爲情。遠遊未足騁。觀風非所榮。且須早來歸。歸及淸蟬鳴。</text>
<title>送藥泉南左相赴燕</title>,<text>行行重行行。送公之燕山。赫炎熇天地。行人多苦顏。昔歲旣冒寒。今行又何艱。主辱敢愛身。勞伇不暫閒。精誠仗神明。忠信行夷蠻。莫談天下事。低頭往復還。豈無橫磨劍。天道有回環。揮汗渡龍灣。新秋越河關。使事亦多端。橫議在其間。曠懷只自信。區區宜盡刪。</text>
<title>次南甥 鶴鳴 九日和陶韻</title>,<text>相國南山宅。黃花滿園生。賢郞在此間。脫略遺榮名。尙感重陽節。山寒雲景明。臥對霜後英。坐聽風松聲。非徒起沈痾。且可保脩齡。松醪時見餉。病餘得細傾。書史眞可樂。寧論珪組榮。淵明雖不仕。慷慨見高情。世異道難同。期君須晩成。</text>
<title>哭任文仲</title>,<text>伊昔孔文擧。座上最多客。行年五十餘。太息悲零落。我今年又過。平生鮮知識。逢君自弱齡。里巷蒙弟畜。軒然丈夫志。秀骨拔流俗。居窮志益勵。遇險心不易。相期在晩暮。庶將死生托。自視如蒲柳。望君如松柏。鶴浦與海嶼。願言尋故約。那知事反覆。子逝我先哭。昂昂八尺身。束縳藏一木。不復問天意。誰能辨榮辱。我語雖纏綿。君聽已冥漠。題詩送子歸。續舊唱酬什。</text>
<title>次東坡守歲韻 丁卯除夕</title>,<text>流光自儵忽。過眼如驚蛇。況當歲將除。誰能兩手遮。少年猶惜歲。其如老翁何。捨之且安眠。不受人語譁。猶然不忘情。默默數更撾。我如過中日。行行漸看斜。壯心已濩落。歸計却蹉跎。春來倘早歸。晩節猶堪誇。</text>
<title>又次東坡別歲韻</title>,<text>相逢未云幾。相別苦不遲。雖有千里駟。一去誰能追。歲行自無窮。吾生還有涯。今歲復明歲。老壯各異時。梅梢新意動。柳條行漸肥。物色已非舊。人情自生悲。歲歲皆如此。酌酒且苦辭。但恨長迎送。人亦此中衰。</text>
<title>將赴三江留別李兄景略</title>,<text>山河千里足岐路。人世百年多哀樂。紛紛離合不可常。莫將愁顏送遠客。我有一曲爲君歌。故停行杯駐金絡。君身自是鳳穴奇。詩禮初從鯉庭學。蒼鷹下巢兔營穴。宛馬爲駒汗已赤。旁窺三代志氣豪。汎濫百家文詞博。憶昨南溟我作客。家君尙爲潮陽斥。風濤萬里際瓊雷。棘以爲欄山海隔。吾兄不道跋涉難。遠訪長沙慰幽獨。燈前笑語氣溫溫。杯酒慇懃心脈脈。鴒原秋雨雁一行。流水高山琴數曲。北去南來再渡海。惟君高義層雲薄。誰知人事異朝夕。兄住西城弟歸北。北關迢迢鐵嶺高。間以山河界沙漠。孤城一片木爲柵。此去脩程千六百。千山萬山鳥道細。七月八月飛雪白。征車將出上東門。別筵初開洛陽陌。西隣有兄字汝鉉。與兄同心亦同甲。幾年追隨共襟期。今日同來登祖席。秋風乍入雁背高。古樹霜濃黃葉落。秦雲杳杳塞日黃。斷雁離鴻風雨夕。臨行示我一篇文。字綴瓊琚語藥石。持歸塞外倘披拂。可慰天末長相憶。</text>
<title>越王句踐歌</title>,<text>越王句踐在會稽。一心唯在報強吳。精誠耿耿鬼神知。日夕悵望吳姑蘇。凋殘兵甲只數千。一片孤城非故都。豈無甘飴與安寢。忍詬偸安非丈夫。種治其外蠡治內。千載奇功二子須。苦心積慮二十年。奮兵一出成壯圖。吳宮歌舞越宮入。霸業張皇基畢輸。壯士高歌飮吳市。功臣拂衣浮江湖。嗚呼句踐眞賢王。敗軍喪國何代無。所貴奇志勵秋霜。強弱之論眞區區。昭王只是用弱燕。子胥曾無百人徒。匹夫猶能報強怨。萬乘或不容其軀。江漢之南六千里。楚國君臣不足誅。古來英雄似王少。令人三歎發嗚呼。</text>
<title>表訓寺次退之山石韻</title>,<text>山日將昏雨不微。細路無人唯鳥飛。溪流百折石齧足。水底戢戢群羊肥。山深路黑迷所向。欲問古寺行人稀。悲風颯颯吹我裳。僕夫顚僵馬又飢。咫尺長安不得渡。隔林孤村夜叩扉。一夜窓間度雨聲。平明欲出猶陰霏。逶迤始訪表訓寺。澗水松風聲合圍。沙門迎我坐佛堂。僧粥充飢火燎衣。嗟余此行豈偶然。數月幸脫紅塵鞿。我願山靈速放晴。不窮此山吾不歸。</text>
<title>次楊蓬萊題石詞 永平金水潭</title>,<text>石非琴。水無心。千古有餘音。我來獨長吟。擧觴白眼望遠岑。薄暮冥冥煙樹深。</text>
<title>挽再從兄營將 敏行</title>,<text>將軍出自詩禮族。少時讀書滄江上。一朝投筆出門去。奮髥謂有封侯相。離家十載始策名。才氣家聲世莫尙。戎衣初事武皇帝。帶劍曾侍華林仗。低回下邑位不進。睥睨一世心猶壯。紛紛旄節帶銅臭。兀兀壺榼追新釀。無能肯數妄校尉。數奇虛老猿臂將。獨令功名在郡邑。羞與鼠輩爭雄長。開營出鎭上游兵。劍客奇才環一帳。逍遙河上久未歸。倉卒江邊出素舫。天寒徒有部領哭。日暮永絶門閭望。那堪身後事荒涼。永懷宿昔心悽愴。尊前笑語不復聞。里中遺廬誰更訪。驪江之上有新岡。聞道將軍吉日葬。將軍尙能知我悲。我歌始向柩前唱。</text>
<title>挽羅參奉 俊</title>,<text>我始與公非舊識。京洛相逢或再三。憶昨佩符來錦城。邑中無朋與笑談。公家住在城西隅。獨對淸溪結草菴。我往公來朝且夕。時時把杯臨前潭。語間每說谿谷老。前輩風流飽泳涵。尊中有酒架有書。一生淡泊公所甘。喜公眞有古人風。炯如寶鏡開塵函。同舟歷訪海上山。掛席直欲窮東南。風濤洶涌蛟鼉怒。短詠長歌倚半酣。始知海中多詭怪。好事非公誰與探。往迹悠悠十載後。前歲逢公喜又慙。賀公顏色未變昔。憐我驅馳力不堪。郡齋倒屣未數月。那知疾風摧楩枏。七十雖云古來稀。如公始期彭與聃。巴山夜雨更忍說。舊館何人能脫驂。襄陽耆舊盡凋零。悵望南雲淚空含。</text>
<title>詠雪次東坡韻</title>,<text>經冬無雪地坼龜。微霰初零喜可知。黃昏擧頭覘雲色。半夜側耳聽寒吹。紛紛到曉勢轉壯。起見蒼松變鬚髭。光侵庭院已堆鹽。凍合溟海初生澌。向人縈回巧自媚。落地繽幡寧避危。空花凌亂眼生纈。虛室飄揚白添絲。包含萬象入混冥。刻鏤千形誰作爲。漏穿初日光不定。橫截輕飆力難持。出門東郭先生足。行路姑射仙人肌。大床獨臥困貧士。誰家置酒宴富兒。灞陵寒梅應更好。剡溪淸興亦一時。病客窓間獨不眠。終朝寂寞守書帷。隱几突兀強聳肩。擁爐錯落無姸姿。弊裘數挽不掩脛。破硯點筆氷淋漓。臥聞飢馬齕枯箕。晴看鳥迹生空墀。大澤龍蛇時正蟄。霜天隼翼寧當披。搏兔煮鹿雖可樂。多病焉能學狂馳。平生浪迹逐殘夢。千古幽懷付深巵。西湖物色摠無恙。却有孤鶴相追隨。誰能善寫漁蓑樣。看我頭顱亦宜之。</text>
<title>侍中臺</title>,<text>侍中臺下平湖淥。侍中臺上長松靑。扁舟落日過湖心。湖上孤峯獨亭亭。杖策携酒試登臨。四面松風聲可聽。輕煙漢漠起遠村。水鳥飛飛迷近汀。平沙一抹界海潮。長風鼓浪驚雷霆。極目蓬壺萬里外。滄波浩渺雲冥冥。可憐自古淸切地。曾無好事開幽扃。</text>
<title>讀游俠傳</title>,<text>昔人好義兼好勇。意氣堂堂振衰俗。道喪千載不可復。往往賢豪猶自樂。延陵結交遊諸侯。脫劍歸來且讓國。後來翩翩數公子。四海奔走爲廝役。秦皇揮戈掃六合。夙習猶喜漸離筑。赤帝悲歌過沛宮。曾是信陵門下客。秦漢之間草偃風。天下紛紛競馳逐。下邳橋下跪授履。淮陰市中甘蒲伏。商山老人解扶危。季布將軍能脫厄。吳兵旣失一敵國。楚人共重千金諾。夜半過門數十乘。一片深心付三尺。當時慕義豈有極。終古風聲宛如昨。君不見仲尼乘桴泛滄海。託意雄冠聊不薄。</text>
<title>挽柳先達 壽咸</title>,<text>去歲長安送爾歸。頭戴桂花衣綵衣。歸拜高堂賀雙老。坐看門戶生光輝。里閭驚觀宗黨喜。皆道生男似爾稀。聲名一日動湖中。媒嫗盈門誓莫違。寧知朝出暮不還。玉樹摧折芳蘭腓。賀者未散弔者萃。一時榮華轉頭非。堂中鶴髮哭仆地。行路何人不噓唏。憶爾訪我時未冠。總角英妙含珠璣。芳姿璨璨漸琢磨。文苑時時見發揮。況今發軔向前早。成就他年肯卑微。秀而不實古所悲。誰司禍福弄玄機。庭無倚廬晝無哭。小堂寥落垂虛幃。浮生榮悴詎堪論。舊日言笑空依俙。江南萬里竹樹靑。惆悵孤魂何處依。空將病夫一掬淚。日夕洒向南雲飛。</text>
<title>寄襄陽守崔成伯 啇翼</title>,<text>我有東山志。浩蕩思雲海。如今五十載。髮白心不改。憶昔客遊度楸嶺。登山涉海恣遐矚。淸秋獨立萬頃臺。照天映日楓葉赤。永郞湖水碧於藍。落日倒瀉金尊淥。我欲因之過洛山。直上東臺看出日。山中歲暮霜雪飛。馬首欲東歸思切。歸來入城市。陸沈紅塵裏。送君宰此地。憐吾迫暮齒。有時遙望海雲生。枕上逸興飄然起。我今閑居在漢湄。欲出奈此朱炎曦。膏車秣馬待秋風。會醉山公習家池。</text>
<title>次金郞 昌立 冬至韻 在江都時</title>,<text>陰陽升降大包中。寒氣栗烈爲玄冬。朝看氷雪裂厚地。臥聽嚴風撼遙峯。此時微陽地底奮。天衢次第飛群龍。靜處機緘妙難尋。動時品彙紛相從。方知往復似循環。復道益損如張弓。從今天意回泰運。聖人垂衣在法宮。</text>
<title>次金郞詠雪</title>,<text>太陰釀雪雪初飛。寒氣贔屭埋玄冬。飄颻點洒庭前樹。汎濫平籠海上峯。須臾滿天復滿地。異境怳忽看可愁。何處呼鷹逐狡兔。誰家置酒宰肥牛。莫問飛絮與散鹽。逸興正在漁蓑舟。包含萬象入混冥。觸目寒光千里皓。松身偃蹇獨不屈。檜頂糢糊難可掃。此時袁安病臥床。閑掩重關擁弊裘。欲待雪晴朝日出。扶杖看山強登樓。</text>
<title>次金郞觀獵</title>,<text>擧世貴功能。賢智爭奔騖。況此形便地。朝廷意方注。積粟繕甲自前昔。陳說利害紛如霧。我本少壯不如人。矧今衰朽誰比數。受命在此力不堪。官齋臥病慵不動。暇日登壇試師干。什伍縱橫隊失總。古者蒐狩法雖廢。校獵猶堪習馳驅。平明擊鼓壯士集。爭道南山多鹿狐。牙旗十丈樹高岡。武夫千群皆在傍。飛走困蹈藉。不復施弋矰。驚雌或逢箭。狡兔難逃鷹。蕭然四野毛羽空。大小誰能辨鷃鵬。夢澤殪靑兕。藍田射白虎。得意何必較所獲。驩呼不覺西日暮。中軍置酒夜方歸。炬火煌煌散成伍。病懷聊欲慰寂寞。老將不喜揚旗鼓。書生習氣好夸張。愧爾長篇爲我賦。</text>
<title>次汾厓韻</title>,<text>堯夫平生好打乖。君亦愛酒兼愛詩。我昔隨肩同嗜好。君喜吾家有白眉。十載悲歡詎堪論。歲暮交情無變移。于今相對兩禿翁。壯心鬱鬱猶未衰。南山春色已可憐。有時幽懷寄姸辭。酒酣揮筆任顚狂。勢如駿馬爭奔馳。報主幾時身已老。且須從君倒深巵。世上兒子足嘲評。如君知我無相嗤。</text>
<title>芸田歌 英陵奉審時途中作</title>,<text>大女昂頭尻蓋高。大男踏膝身拳曲。稚子彊彊走前後。老婦饁處烏鳶逐。新田活活稻苗靑。知是前宵山雨足。我本河濱老田夫。喜見田家眞物色。寄謝紛紛肉食人。生平豈識耕田樂。</text>
<title>斷髮嶺</title>,<text>準擬登玆嶺。金剛對面看。今來忽相失。何處覓長安。</text>
<title>豆險村夜雨</title>,<text>滯雨自亭午。孤村生夜愁。仙山何日到。東望路悠悠。</text>
<title>寄送通信副使兪 瑒○二首</title>,<text>碧海孤帆去。春風萬里長。歸來王事急。愼莫到扶桑。</text>
<title>寄送通信副使兪 瑒○二首 其二</title>,<text>我亦理輕策。毗盧峯上遊。平看東海水。極目辨君舟。</text>
<title>摩訶衍</title>,<text>佳境在深處。壯觀宜上層。興來還獨往。不必問山僧。</text>
<title>東湖醉作</title>,<text>昨日東湖飮。棹歌詠白鷗。晩來猶有興。斗酒醉江樓。</text>
<title>大雪中對爐</title>,<text>大雪塞天地。吾廬看欲沒。中藏不盡春。賴有灰底活。</text>
<title>中興寺</title>,<text>來時山入雲。旣到山無雲。何如韓吏部。正直感衡雲。</text>
<title>詠屛畫八景</title>,<text>雪消春水淥。楊柳生微風。漁舟泊煙渚。上有沽酒翁。</text>
<title>詠屛畫八景 其二</title>,<text>芳草綠萋萋。靑林繞茅屋。老翁驅牛歸。童子候簷隙。</text>
<title>詠屛畫八景 其三</title>,<text>茅簷夏景遲。稻畦流泉滿。田夫負來還。飢牛畏日晩。</text>
<title>詠屛畫八景 其四</title>,<text>畏景不可度。高閣水中央。漁舟下前浦。暮雨江天長。</text>
<title>詠屛畫八景 其五</title>,<text>早稻已堪獲。居人在舍稀。茅茨古樹下。老狵守空扉。</text>
<title>詠屛畫八景 其六</title>,<text>閑人愛高閣。倚檻釣秋水。醉後望歸雲。雁聲天際起。</text>
<title>詠屛畫八景 其七</title>,<text>山中罕人居。白雪滿溪谷。豪猪馬前驚。少年喜馳逐。</text>
<title>詠屛畫八景 其八</title>,<text>蹇驢困積雪。載酒尋寒梅。茅茨晝寂寞。獨鶴空徘徊。</text>
<title>送景略兄渡江</title>,<text>木葉未黃落。秋光入翠微。荒村沽酒處。不忍送君歸。</text>
<title>過道峯</title>,<text>嶽立千旗勢。泉騰萬鼓音。古人今不在。經過獨傷心。</text>
<title>謁靜菴廟</title>,<text>古道終難復。先生謾自勞。浮槎與問舍。此意蓋云高。</text>
<title>諷詠亭次羅參奉 俊 韻</title>,<text>長川與大野。取此作離筵。況就名亭宿。玆行不偶然。</text>
<title>別羅上舍 重器</title>,<text>世事浮雲外。離懷落木時。從今湖海上。漁釣與誰期。</text>
<title>仙巖驛。送文谷金相公 壽恒 移配之行。</title>,<text>相逢無雜語。共說白雲山。早晩誅茅計。從遊在此間。</text>
<title>興城寓居謾吟</title>,<text>海岸無喬木。村溝異碧流。雲山何日到。夜夜夢扁舟。</text>
<title>次息庵金斯百 錫胄 韻 十首</title>,<text>對酒怨孤斟。驅車難幷駕。那知禁里秋。共話巴山夜。</text>
<title>次息庵金斯百 錫胄 韻 十首 其二</title>,<text>座中六七子。留飮故情闌。往事何須說。相期在歲寒。</text>
<title>次息庵金斯百 錫胄 韻 十首 其三</title>,<text>將軍領殿廂。司馬掌邦政。解帶且爲歡。危機那復更。</text>
<title>次息庵金斯百 錫胄 韻 十首 其四</title>,<text>憶上毗盧頂。君先已度嶺。何妨赤舌饒。猶自丹心秉。</text>
<title>次息庵金斯百 錫胄 韻 十首 其五</title>,<text>筆札落南州。淸詩遣我讀。榮枯若循環。紫陌朝銀燭。</text>
<title>次息庵金斯百 錫胄 韻 十首 其六</title>,<text>季君雖愛聖。憂國慮偏長。知時乃知易。進退自交相。</text>
<title>次息庵金斯百 錫胄 韻 十首 其七</title>,<text>髥愁先度嶺。麟泣後出塞。鍾鏡舊時隣。今來省館對。</text>
<title>次息庵金斯百 錫胄 韻 十首 其八</title>,<text>佩符窮鶴浦。持節略無閭。險路行應盡。亨衢進翼如。</text>
<title>次息庵金斯百 錫胄 韻 十首 其九</title>,<text>旣聚又將分。去來眞一夢。知君抱策韜。世事能無痛。</text>
<title>次息庵金斯百 錫胄 韻 十首 其十</title>,<text>代斲固非宜。歸耕幸有地。幽懷撥不開。旅枕淸無寐。</text>
<title>送景略兄渡海往耽羅 四首</title>,<text>江頭月出見行舟。鷗鷺寒聲起下洲。滿岸冥冥煙樹色。明朝況有別離愁。</text>
<title>送景略兄渡海往耽羅 四首 其二</title>,<text>聞道瀛洲在海中。孤舟杳杳去如鴻。今君壯志輕離別。莫學楊朱泣路窮。</text>
<title>送景略兄渡海往耽羅 四首 其三</title>,<text>平生素有求仙志。苦恨三山路絶尋。今日送君瀛海去。六鼇頭上試登臨。</text>
<title>送景略兄渡海往耽羅 四首 其四</title>,<text>末路恩情托弟兄。那知送作海中行。滄波萬里孤舟遠。別後相思對月明。</text>
<title>與伯氏登小丘觀獵。次縣齋屛題淸陰韻。伯氏時宰金化</title>,<text>野雉投林錦翼低。蒼鷹橫掣自山西。金尊對此聊堪賞。況聽花間好鳥啼。</text>
<title>斷髮嶺</title>,<text>山木陰陰溪水急。濕雲回合雨紛紛。群山忽變千尋壑。滄海東邊占地分。</text>
<title>由萬瀑洞到摩訶衍</title>,<text>陰洞微涼作雨飛。冷風吹拂薜蘿衣。蒼苔白石閑來往。洞裏仙人去不歸。</text>
<title>自表訓下長安。冒雨道中作。</title>,<text>兩寺相望十里間。淸溪流水伴僧還。金剛不是天然白。煙雨朝朝爲洗顏。</text>
<title>楡岾寺</title>,<text>歷覽仙山半面靑。且尋楡寺看東溟。平明欲去山僧止。夜雨前溪水及扃。</text>
<title>次彥上人韻</title>,<text>千佛名場道氣殘。大楡零落啄泉乾。此中賴有詩僧在。留話禪床玉麈寒。</text>
<title>威鳳山城 二首</title>,<text>三路中間勢最巍。寇來爭此必無歸。但敎斂甲來相保。誰使揚兵信國威。</text>
<title>威鳳山城 二首 其二</title>,<text>北風吹雪晝昏濛。誰築玆城浪費功。試上城頭覽形勢。數條夷道自西東。</text>
<title>彈琴臺飮酒晩坐</title>,<text>淸秋谷口紫霞重。山木蒼蒼落照紅。前去寺門應不遠。醉來談笑水聲中。</text>
<title>疊前</title>,<text>行到靑山且萬重。水邊高臥愛楓紅。秋風落葉滿山起。不識寺藏深谷中。</text>
<title>江行</title>,<text>早發舟行宿霧中。中流日出起春風。故人居在江村近。昨夜相逢意未終。</text>
<title>舟中口號</title>,<text>浪迹東西與北南。滄浪鷗鷺夢猶甘。人能倜儻方稱士。士若儒兒不是男。</text>
<title>中興洞口作</title>,<text>不識空山夜來雨。淸溪流水碧千回。巖花落盡松陰晩。萬古煙霞橃不開。</text>
<title>中興寺 二首</title>,<text>翠黛重重石澗鳴。客來今日洗塵情。逢僧仍問閑中事。花滿山壇草始生。</text>
<title>中興寺 二首 其二</title>,<text>月出山空怪鳥鳴。四邊淸籟愜幽情。燒香滅燭呼僧話。贏得中宵一氣生。</text>
<title>次玄石朴和叔 世采 所步晦菴韻 三首</title>,<text>南山雲物自幽深。日夕逍遙杖屨臨。直待西園花發後。要探前哲一般心。</text>
<title>次玄石朴和叔 世采 所步晦菴韻 三首 其二</title>,<text>靑春杳杳眼前深。白日昭昭頭上臨。高歌遠望出門去。天下無人知我心。</text>
<title>次玄石朴和叔 世采 所步晦菴韻 三首 其三</title>,<text>雨氣纔收草木深。春光何處可窺臨。觀春亦得觀仁術。生意融融會此心。</text>
<title>大殿端午帖子</title>,<text>佳辰正値駕還時。甘雨新晴淑景遲。能戒一陰初長義。太平千歲自茲期。</text>
<title>題景略兄白鷺洲錄</title>,<text>回首淸溪憶舊遊。十年蹤跡共悠悠。新詩物色分留後。水石依然戊子秋。</text>
<title>關西途中</title>,<text>關河千里國西門。吠狗鳴鷄接塞垣。句踐十年生聚足。祖生何日在中原。</text>
<title>洛河津</title>,<text>落日滄溟到渡頭。水聲風力妬孤舟。故山松柏依然近。咫尺波濤無限愁。</text>
<title>別景略兄</title>,<text>君去溫陽指錦山。玆遊浩蕩幾時還。如逢玉署陪龍客。爲報思君不暫閑。</text>
<title>白巖山贈璿上人</title>,<text>諸天俱在一山中。隩曠從來各不同。大殿高門雖佛力。奇巖峭壁自天工。</text>
<title>泛海晩泊沙湖。次天師韻。宰羅州時</title>,<text>扁舟載酒又彈琴。況復良朋共盍簪。從我乘桴知有幾。長風破浪愜初心。</text>
<title>登長佛石峯。次羅參奉 俊 韻。</title>,<text>風拍孤帆水拍天。海山煙雨浩無邊。長安北望三千里。徙倚船窓却悵然。</text>
<title>自安昌向鴨海遇風雨</title>,<text>天敎吾輩盡奇觀。風伯宣威雨氣寒。小島浮沈看欲沒。孤舟搖蕩把杯難。</text>
<title>詠釣魚者</title>,<text>雨餘芳草綠萋萋。沙岸風輕柳拂堤。中有漁舟雙白髮。暮潮初上夕陽低。</text>
<title>延安南池</title>,<text>延州勝景在南池。環海雲山摠未奇。安得眼前千手鍤。廓開明鏡照西施。</text>
<title>送南雲路按節北關 十一首</title>,<text>北門經略屬賢才。雅望時時出省臺。穎上已增黃霸秩。河中復遣畢諴來。</text>
<title>送南雲路按節北關 十一首 其二</title>,<text>嶺海中間千里餘。漢家亭障接穹廬。今當緩帶輕裘日。誰識橫戈躍馬初。</text>
<title>送南雲路按節北關 十一首 其三</title>,<text>防胡莫辨先春嶺。弔宋難尋五國城。惟有侍中臺上月。令人感古起深情。</text>
<title>送南雲路按節北關 十一首 其四</title>,<text>幷州都督號長城。陜右龍圖有甲兵。今日韜靲方束閣。德星端合度關行。</text>
<title>送南雲路按節北關 十一首 其五</title>,<text>壯士從來志四方。男兒許國豈思鄕。功名不在麒麟閣。且扇仁風滿北荒。</text>
<title>送南雲路按節北關 十一首 其六</title>,<text>牙旗輝映彩衣斑。遙想歡聲動北關。萬歲橋頭留勝事。西平遺跡子重攀。</text>
<title>送南雲路按節北關 十一首 其七</title>,<text>昨夜鳴鴻已度關。朔風吹雪暗胡山。鬼門黑水曾經地。知子回車自此還。</text>
<title>送南雲路按節北關 十一首 其八</title>,<text>抱疾歸田獨閉門。送君邊塞欲銷魂。從知萬里身爲本。臨別丁寧贈古言。</text>
<title>送南雲路按節北關 十一首 其九</title>,<text>聚散紛紛十載中。浮雲無奈各西東。君家又出湖營節。益歎交遊座上空。</text>
<title>送南雲路按節北關 十一首 其十</title>,<text>靈藥如蓬產北巒。煉成文武味堪餐。煩君爲乞刀圭惠。不必參同講內丹。</text>
<title>送南雲路按節北關 十一首 其十一</title>,<text>聞道胡鷹白錦毛。九秋風翮正凌霄。近山惡鳥紛朝啄。要得金眸搏此曹。</text>
<title>別燕岐使君景略兄</title>,<text>紛紛銅竹去多方。駟馬高車意氣揚。唯有西河閑措大。藥欄花逕講皇王。</text>
<title>鴒原洞口作</title>,<text>小溪當渡亦淸幽。萬木蕭蕭一色秋。莫道入山今尙淺。世人猶指白雲求。</text>
<title>次寄宜拙謫居 二首</title>,<text>蒼黃不及奉離觴。揮涕沙頭別意忙。世事浮雲知幾變。從今大笑億千場。</text>
<title>次寄宜拙謫居 二首 其二</title>,<text>逢君忍擧昔年觴。浮世悲歡太苦忙。痛結鴒原思笑語。誰人不在矮人場。</text>
<title>次寄宜拙謫居 二首 附原韻</title>,<text>病阻靈筵奠薄觴。南州千里謫行忙。靑山何處今高枕。兒戲人間又一場。</text>
<title>過蘆嶺臨流歇馬偶吟</title>,<text>雨餘草樹忽成陰。石竇流泉似鼓音。北去南來纔隔歲。路傍黃石必知心。</text>
<title>次谷雲金延之 壽增 寄示韻 三首</title>,<text>淸川百道繞千巒。誰遣幽人在此間。我欲寄聲無處問。相思遙隔萬重山。</text>
<title>次谷雲金延之 壽增 寄示韻 三首 其二</title>,<text>小亭終日對巖巒。亭在奔流亂石間。會待桃花浮水出。扁舟直訪武陵山。</text>
<title>次谷雲金延之 壽增 寄示韻 三首 其三</title>,<text>問君何事在山中。長往雲林有古風。萬樹千峯霜雪裏。褞袍鶴氅與君同。</text>
<title>寄蘇望如 斗山</title>,<text>往事如鴻不可攀。空留陳躅在巖間。今來淨土寺中臥。月色泉聲滿一山。</text>
<title>贈景陽韓督郵 濟愈○二首</title>,<text>督郵乘馬疾如飛。爲問長安遠也非。愧我浹旬方度嶺。歸來伏枕臥閨闈。</text>
<title>贈景陽韓督郵 濟愈○二首 其二</title>,<text>大堤花發驛樓東。想見芙蓉萬朵紅。太守病來無氣力。羨君專勝自豪雄。</text>
<title>又次前韻 二首</title>,<text>瑞石陰雲靜不飛。朝朝望雨暮還非。無人料解齋居意。微月慇懃入小闈。</text>
<title>又次前韻 二首 其二</title>,<text>聞道蘇堤冠浙東。芙蓉楊柳鬪靑紅。池臺着處風流盡。堪媿中華事力雄。</text>
<title>偶吟</title>,<text>無等山形似臥牛。森然牙角揷盈頭。如今木落秋容瘦。益歎肩尻老不收。</text>
<title>官園十詠</title>,<text>美人纖手堪攀折。恨未成陰十里寬。安得家家墻下樹。可敎頒白不憂寒。</text>
<title>官園十詠 其二</title>,<text>芳陰已喜遷朝夕。美實登盤亦可嘗。恨不移栽山澗曲。任敎藤薜繞枝長。</text>
<title>官園十詠 其三</title>,<text>植木不須花與實。森涼最愛綠槐陰。春天百卉飄零後。夏日雲屯直萬金。</text>
<title>官園十詠 其四</title>,<text>鳴鳩時節遠村開。素蕊紅趺伴早梅。巷北巷南占物色。不須孤絶倚雲栽。</text>
<title>官園十詠 其五</title>,<text>當暑偏憐沃葉稠。經霜赬卵亦宜秋。能令數屋供揮翰。不羨江南橘素侯。</text>
<title>官園十詠 其六</title>,<text>名花恰似美人粧。濃艶依依可斷腸。最是小園春雨後。息姬無語對莊王。</text>
<title>官園十詠 其七</title>,<text>暗香疏影占黃昏。靑鳥枝頭亦斷魂。東閣數株尤絶俗。羅浮不必訪花村。</text>
<title>官園十詠 其八</title>,<text>種松要待十年陰。留與他人豈我心。今我初移三丈幹。蒼髥翠蓋已蕭森。</text>
<title>官園十詠 其九</title>,<text>幾年埋沒同凡草。今日栽培表歲寒。滴露和煙翻動色。可堪朝暮助幽歡。</text>
<title>官園十詠 其十</title>,<text>淵明去後無人愛。屈子沈湘誰復餐。我獨愛官兼愛菊。東籬物色佩符看。</text>
<title>次詩山李使君 鳳朝 寄文谷韻</title>,<text>僑居寂寂對朝陽。虛室閑燒一炷香。遙想東州舊相國。謫來猶近拜鵑鄕。</text>
<title>披香亭</title>,<text>前後經過廿載中。水亭疏雨又秋風。離離破葉渾依舊。不見當時萬朵紅。</text>
<title>玉泉庵</title>,<text>倚天蒼壁側成窪。蠹裏乾坤自一家。中有小庵留客坐。坐邊巖溜露凝華。</text>
<title>山中樂六詠</title>,<text>我愛山中積雪時。亂峯千疊幻殊姿。眼前萬象皆埋沒。猶有寒松分外奇。</text>
<title>山中樂六詠 其二</title>,<text>我愛山中月出時。夜寒風露共凄其。蕭然獨立千峯上。靜裏觀空秪自知。</text>
<title>山中樂六詠 其三</title>,<text>我愛山中暮雨時。滿山松檜鬱參差。泉流決決山容淡。收取淸寒上額眉。</text>
<title>山中樂六詠 其四</title>,<text>我愛山中讀易時。孰能求意不回辭。爐香欲歇孤燈冷。一笑欣然對伏羲。</text>
<title>山中樂六詠 其五</title>,<text>我愛山中飮酒時。暮煙寒雨苦侵欺。消愁遣興渾閑事。看取那時燮理宜。</text>
<title>山中樂六詠 其六</title>,<text>我愛山中煮藥時。石泉新火暗相吹。要成鼎裏君臣訣。文武經綸付小兒。</text>
<title>寄示海運判官朴 泰遜</title>,<text>空林盡日雨冥冥。遙想諸賢掣郡鈴。縱欲臨邛參末至。回頭羞對北山靈。</text>
<title>明會嶺</title>,<text>黃葉蕭蕭雨滿天。晩來煙霧暗前川。縈回百折穿雲上。岡嶺重重又接連。</text>
<title>金幱窟</title>,<text>削成蒼壁揷靑眞。無數簪鬟鏡裏明。獨棹孤舟窺祕竇。潛龍棲鶻一時驚。</text>
<title>尋圓通洞口暮歸</title>,<text>洞府深深路不分。淸溪幾處踏秋雲。歸來月出蒼苔逕。萬壑松聲十里聞。</text>
<title>金剛十二絶</title>,<text>萬山環擁一峯孤。澗壑秋深氣色殊。十二飛泉遙在眼。北風吹面送跳珠。</text>
<title>金剛十二絶 其二</title>,<text>水聲盈耳世音息。山色橫襟塵相空。泠然心眼無他物。收取淸寒滿腹中。</text>
<title>金剛十二絶 其三</title>,<text>蒼崖萬丈迥無塵。刻畫彌天大士身。獨立空山淸淨界。千秋度過去來人。</text>
<title>金剛十二絶 其四</title>,<text>弱冠東遊過此庵。暮鍾晨磬雜猿吟。今來廢院無人掃。門外蒼苔落葉深。</text>
<title>金剛十二絶 其五</title>,<text>蘭若高懸一柱撑。谷風終日撼仙楹。秪應羽客時相過。肯遣人間俗子行。</text>
<title>金剛十二絶 其六</title>,<text>百道奔川噴壑涼。奇峯突兀石門淸。潭淵澗瀑紛無數。一一何人強指名。</text>
<title>金剛十二絶 其七</title>,<text>谷口涼風拂面來。瑞霞香霧擁仙臺。臺邊樹老秋光暮。笙鶴千年去不廻。</text>
<title>金剛十二絶 其八</title>,<text>步步瓊潭帶玉流。沿溪一道洞門幽。此中久識圓通寺。微逕難尋落木秋。</text>
<title>金剛十二絶 其九</title>,<text>招提古殿晝冥冥。眼底千峯遶綵屛。壁上吳生留繪畫。陰威颯爽集仙靈。</text>
<title>金剛十二絶 其十</title>,<text>空山夜靜佛燈孤。哀壑時聞怪鳥呼。窓外鷲頭看突兀。暗中摸索認香爐。</text>
<title>金剛十二絶 其十一</title>,<text>一溪深入訪松蘿。寒雨蕭蕭落葉多。惆悵十王川畔路。亂雲深處望嵯峨。</text>
<title>金剛十二絶 其十二</title>,<text>萬水千山自在身。白雲紅葉好隨人。今朝又出招提境。欲向商顏訪隱淪。</text>
<title>次南雲路韻。題景略兄愚川草堂。</title>,<text>數間茅屋住溪邊。安分窩中任自然。他日歸來江上宅。兩家風味孰爲賢。</text>
<title>次景略兄韻</title>,<text>已看梅柳長新枝。豪興端宜付酒巵。止飮時時尋醉客。吟詩往往忤淸時。</text>
<title>迎壻後次文谷韻</title>,<text>相門英妙稱家兒。齊大元非鄭耦宜。他日倘成分華約。朱陳村裏永相期。</text>
<title>恩門宴示諸賢</title>,<text>靑衿濟濟盛佳賓。曲水開筵正暮春。事有廢興關世道。佇看文物自茲新。</text>
<title>贈李生 世說 還太白山</title>,<text>太白山人出世間。癯髥猶帶雪霜顏。桃花流水春應好。莫把緇塵汙碧山。</text>
<title>次宋道源 奎濂 韻 三首○時住月波亭</title>,<text>僑居寂寞臥經旬。花柳村中不省春。賴有新詩還起我。興來呼酒問西隣。</text>
<title>次宋道源 奎濂 韻 三首○時住月波亭 其二</title>,<text>江雲漠漠水粼粼。江上春寒不似春。擾擾一場榮辱地。堂堂七尺去來身。</text>
<title>次宋道源 奎濂 韻 三首○時住月波亭 其三</title>,<text>寒鴉飛盡夕煙收。波上猶看泛泛鷗。方識太行爲坦道。不妨滄海有扁舟。</text>
<title>次月波亭壁上趙光甫 持謙 韻</title>,<text>誰將陶詠節斯斯。樂意飜生感舊悲。唯有十年江上月。此來顏色類相知。</text>
<title>東湖次景略兄韻</title>,<text>扁舟落日泝空明。共送南州太守行。邂逅高樓靑眼會。夜寒相對好飛觥。</text>
<title>次汾厓韻謝雨中乘舟來過</title>,<text>扁舟帶雨過柴門。風拂歸帆酒滿尊。靑眼不須論世事。白鷗可與洗心言。</text>
<title>次文谷韻寄題靑平沈都尉 益顯 小園 三首</title>,<text>洛城春色萬人家。公子芳園擅物華。不數世間千種艶。日邊移植摠名花。</text>
<title>次文谷韻寄題靑平沈都尉 益顯 小園 三首 其二</title>,<text>簾外新晴百鳥喧。鳳簫閑占落花園。回塘寂寂香風度。荷蓋輕籠活水源。</text>
<title>次文谷韻寄題靑平沈都尉 益顯 小園 三首 其三</title>,<text>霖雨無人問子桑。笙歌何處鬧華堂。知公夏簟能留客。堪愧漁竿兩鬢霜。</text>
<title>贈銀川使君景略兄</title>,<text>鴉軋輕舟遡月明。別離偏見故交情。遙憐虎谷寒泉水。君去先嘗一掬淸。</text>
<title>送羅直長 重器 還鄕</title>,<text>遊子乘春訪舊山。野花啼鳥摠歡顏。遙知水樂亭前水。會待他時晝錦還。</text>
<title>登望島西山</title>,<text>天水中間島嶼多。彩霞祥霧擁靑螺。維舟試上高丘望。落日紅飜萬頃波。</text>
<title>洗心齋留示經歷 自江都歸時</title>,<text>秋蟬送客兩三聲。雨後寒泉決決鳴。着處冥鴻留指爪。小塘明月獨關情。</text>
<title>歸仙遊峯 三首</title>,<text>江漲唯餘四面山。此身疑在有無間。却看天際孤舟子。一棹飄然去不還。</text>
<title>歸仙遊峯 三首 其二</title>,<text>江呑巨野絶人煙。鴨島蠶峯小若船。病客孤眠砥柱上。恨無舟楫濟長川。</text>
<title>歸仙遊峯 三首 其三</title>,<text>日照淸江雲滿山。扁舟泛泛水雲間。高飛獨鶴穿雲去。欲向何山盡日還。</text>
<title>夢作</title>,<text>朝來井屋起寒煙。行子乘潮欲放船。別後相逢何處是。空留明月照秦川。</text>
<title>更疊前韻謝梅磵 二首</title>,<text>雨後秋波淥浸山。日邊回首彩雲間。多情獨有梅窓信。珍重郵筒往復還。</text>
<title>更疊前韻謝梅磵 二首 其二</title>,<text>叢桂淮南有小山。偶然爲客滯江間。秋風又起扁舟興。莫笑鴟夷去不還。</text>
<title>寄南甥 二首</title>,<text>悵望南山雪裏松。氷髥錯落偃群龍。寒齋曉旭人如玉。欲往從之路絶蹤。</text>
<title>寄南甥 二首 其二</title>,<text>山居尙憶少年時。雪裏幽懷又絶奇。最愛紙窓燈火冷。靜中光景秪心知。</text>
<title>寄汾厓</title>,<text>聞道山居別構新。坐中相對小冠人。獨憐病臥維摩室。虛負東園賞早春。</text>
<title>次文谷韻寄梅磵</title>,<text>垂柳陰陰谷口村。洛東諸子擅名門。獨憐梅磵多幽事。喚起西湖處士魂。</text>
<title>溪上閑吟。效杜工部體 六首○住抱川墓下</title>,<text>澗邊扶杖立多時。新雨耽看水石姿。細草柔蒲生滿地。晩來幽興少人知。</text>
<title>溪上閑吟。效杜工部體 六首○住抱川墓下 其二</title>,<text>水聲激激疑風雨。山靄盈盈晝不分。盡日蕭然無一事。栽花種菜度朝昏。</text>
<title>溪上閑吟。效杜工部體 六首○住抱川墓下 其三</title>,<text>有客自從太白山。袖携瓊草採山間。瓦盆移植勤培漑。會見靈根煉九還。</text>
<title>溪上閑吟。效杜工部體 六首○住抱川墓下 其四</title>,<text>栽桃欲待千年實。種柏要看百尺柯。還怪短生多意緖。有時回首且長歌。</text>
<title>溪上閑吟。效杜工部體 六首○住抱川墓下 其五</title>,<text>野老籬前柳拂橋。山翁宅畔草齊腰。夜來急雨溪新漲。深洞煙霞自在饒。</text>
<title>溪上閑吟。效杜工部體 六首○住抱川墓下 其六</title>,<text>三年不聽大鳥鳴。十里猶聞蟪蛄聲。從此入山堅閉耳。任敎群動自啁嚶。</text>
<title>送副使尹仲麟之燕 三首</title>,<text>年年送客西郊道。愁對寒雲雪滿山。今日柳枝靑可折。一杯相勸唱陽關。</text>
<title>送副使尹仲麟之燕 三首 其二</title>,<text>芳草萋萋鶯亂啼。送君遙指薊門西。胡山萬疊逶迤過。華表中間路不迷。</text>
<title>送副使尹仲麟之燕 三首 其三</title>,<text>聞道神州異昔時。草間翁仲正堪悲。望諸古墓魂猶在。誰瓣淸香酹一巵。</text>
<title>贈萬師</title>,<text>雨洗霜淸一萬峯。想看靑赤間楓松。今朝送爾歸山去。山映樓前幾歲逢。</text>
<title>送高城使君申 汝栻○二首</title>,<text>昔歲東遊滄海濱。金剛突兀好隨人。憑君爲問山中信。依舊朝朝爽氣新。</text>
<title>送高城使君申 汝栻○二首 其二</title>,<text>官居最愛海山亭。極目蓬壺數點靑。公退杳然無一事。想應笙鶴下空庭。</text>
<title>送北評事申叔開 啓華○三首</title>,<text>東臨滄海北臨胡。城郭山川氣色殊。自是男兒輕遠別。且須談笑就長途。</text>
<title>送北評事申叔開 啓華○三首 其二</title>,<text>提兵恨未蕩穹廬。鳴劍初心老不除。君去先春尋舊迹。斷碑猶想武功初。</text>
<title>送北評事申叔開 啓華○三首 其三</title>,<text>海氣昏昏朔氣凄。鬼門行色入幽霾。笙歌秪可娛淸夜。羅綺何曾惱壯懷。</text>
<title>英陵奉審時次慶安驛。次壺谷韻。</title>,<text>稻揷新秧麥欲收。流泉決決浸良疇。胡爲久索長安米。從此歸田百不憂。</text>
<title>次松磵相公記夢韻</title>,<text>江上相逢共賦詩。誰知此會有前期。相看鬢髮俱衰白。壯志何能似昔時。</text>
<title>次松磵相公記夢韻 附原韻</title>,<text>滄洲芳草夢聯詩。此夕同遊若有期。只是春波非卽景。從知眞驗在他時。</text>
<title>次松磵相公記夢韻 附原韻</title>,<text>十數年前夢裏詩。驪江此會卽有期。何當更作驪江會。却話今宵話夢時。</text>
<title>淸心樓</title>,<text>相國登樓二客從。偶然樽酒共臨風。滄波古木無窮恨。十載塵蹤又此中。</text>
<title>次柳悠久 尙運 留示韻</title>,<text>暮雨人歸綠柳陰。向風時復滌煩襟。同來不得同歸去。乍別猶關客子心。</text>
<title>次壺谷永昌客館韻</title>,<text>賓主相迎在一堂。羨公詩與志俱昌。盧前王後吾何敢。猶自時時借壁光。</text>
<title>再次示主倅徐君望 宗泰</title>,<text>才子聯翩自玉堂。同時出入屬休昌。鐫崖削木碑相望。麥穗桑枝摠耿光。</text>
<title>開元寺</title>,<text>二十年前經過地。寺門依舊俯淸池。山間夏木增埋覆。不似當年雪漲時。</text>
<title>過白鷺洲</title>,<text>淸川流萬古。巨石水中央。激浪驚雷響。孤根抱日光。靑松沙岸淨。翠壁石門張。憶昔同遊客。臨流淚滿裳。</text>
<title>金化官池詠花鴨</title>,<text>花間將柳下。隨意占閑區。短脛何須捲。孤雌謾自呼。引雛眠水上。得食傍庭隅。顧乏高飛力。王喬物色殊。</text>
<title>尋極樂菴</title>,<text>短策尋淸磬。孤雲濕不乾。幽禽驚客到。斜日照僧寒。谷水無心聽。奇峯仰面看。世緣隨境滅。何處覓愁端。</text>
<title>謝宣城主倅送酒</title>,<text>人言飮酒好。飮酒豈無時。滿地黃花發。漫天白雪飛。佳辰無是過。細酌最相宜。太守知玆趣。慇懃謝白衣。</text>
<title>登永柔縣東小臺 辛丑公伯氏出宰此縣。公與仲氏竹西公以寧親往。登㙜而遊。其後縣人名其臺曰學士。</title>,<text>辛丑初征歲。冬初月未弦。眼中非舊識。身外欲誰憐。縱有羈遊感。還堪好事傳。願從羊叔子。留跡峴山前。</text>
<title>新溪道中 二首</title>,<text>今春多積雪。二月氣猶寒。縣郭依山小。人煙隔水殘。幽禽啼古木。倦馬怯危灘。得酒還乘月。長途亦暫歡。</text>
<title>新溪道中 二首 其二</title>,<text>暝歸還曉發。山逕細難分。旅枕鷄偏早。危橋馬不群。孤峯寒戴日。遠樹宿埋雲。石上時閑坐。題詩又夕曛。</text>
<title>夜飮次景略兄韻</title>,<text>語到深宵倦。詩因醉後成。壺無一矢雋。筆畏二難兄。野客仍淹滯。佳期可再更。紛紛塵事外。留愛小窓明。</text>
<title>讀史之餘。偶閱金時習詩集。感而題之。</title>,<text>懶讀資治錄。閑披淸隱詩。苦心唯爾獨。奇賞後余期。曲裏操箕子。歌邊哭楚纍。綠蘿千嶂月。禽鳥有餘悲。</text>
<title>遊白雲山贈寺僧</title>,<text>出郭已三日。玆遊亦等閑。細穿黃葉路。初識白雲山。雨岫重重翠。苔巖步步斑。山僧解惜別。爲至虎溪還。</text>
<title>寄贈南雲路 二首○時以癘祭官往嶺南。雲路以賑恤御史在本道。</title>,<text>過嶺宜相見。回車始願違。福星君自苦。明月我先歸。江自丹陽好。山從竹嶺圍。扁舟逐春色。花事未全非。</text>
<title>寄贈南雲路 二首○時以癘祭官往嶺南。雲路以賑恤御史在本道。 其二</title>,<text>四牡行原隰。乘春布德音。無由瞻漢節。有事過公岑。驛路花爭發。山樓月欲沈。咨詢王事急。暫別莫沾襟。</text>
<title>題島潭</title>,<text>兩岸靑春暮。中流落日寒。舟從空裏度。山好臥邊看。刻削三峯峻。澄明一水寬。歸時須盡醉。待月下前灘。</text>
<title>遊曹溪 二首</title>,<text>王子尋眞處。公餘暫出遊。冷源窮北出。短景怯西流。谷鳥驚相喚。松風吹不休。晩來幽興極。橋上一僧留。</text>
<title>遊曹溪 二首 其二</title>,<text>濟勝梁園貴。尋春杜曲遊。從來仙賞地。不特道家流。偶爾成三笑。還堪卜七休。人間事可棄。何必待封留。</text>
<title>獨坐</title>,<text>獨坐宵分後。靑燈映短檠。有書看道妙。無夢覺神淸。塞上時危恨。天涯歲暮情。客愁多意緖。窓月若爲明。</text>
<title>桃花初動雨留人 月課</title>,<text>漂泊干戈際。靑袍困白頭。雨留今日客。花動故園愁。足繭荒山路。心懷大國憂。他鄕亦春色。感物涕長流。</text>
<title>夢隨秋雁到東湖 月課</title>,<text>食肉慙無相。論交喜有徒。枕邊莊化蝶。雲外雁銜蘆。野榻曾同飯。袈裟憶泛湖。煙波覺來失。眞境本空無。</text>
<title>聽蟬懷高風 月課</title>,<text>獨坐空齋夕。蕭然聽暮蟬。淸音宜雨後。瓊樹想風前。乍感天機動。還憐物類牽。斯人終不見。此意更難宣。</text>
<title>卜築</title>,<text>卜築西河上。春來數往還。馬行知故道。鳥去識遙山。險路知難盡。衡門好是閑。細泉氷下動。農事又相關。</text>
<title>送宋兄 之濂 南遷</title>,<text>逐臣南海去。相送過江來。慘愴悲分袂。慇懃戒把杯。斜光看欲盡。別意暗相催。二月東風至。沙頭待子廻。</text>
<title>更步前韻示李士常 恒 景略</title>,<text>素熟西河路。乘閑走馬來。無心溫室樹。取醉野人杯。縣郭寒煙聚。茅簷短景催。望中懷二子。坐待暮鴉廻。</text>
<title>次松磵學士韻 三首○方營仙峯亭舍。故末句及之。</title>,<text>偶來西館直。欣閱故人詩。謾說歸兮好。徒令聽者疲。行藏唯我在。可否亦時宜。借問東城勝。何如漢水湄。</text>
<title>次松磵學士韻 三首○方營仙峯亭舍。故末句及之。 其二</title>,<text>悤悤說不盡。強欲續前詩。自昔嘲難解。從今笑恐疲。群經訛未正。六典擧方宜。行築蓬萊院。知誰借澗湄。</text>
<title>次松磵學士韻 三首○方營仙峯亭舍。故末句及之。 其三</title>,<text>知君有去意。往復累題詩。且可論時義。非徒說病疲。君留容再計。我去有三宜。遠近那須問。東西等水湄。</text>
<title>禁直月夜</title>,<text>禁直稀逢月。今宵已上弦。若爲宣壹鬱。相與賞嬋娟。對酒嫌全醉。瞻光惜半圓。館中多暇日。來往亦因緣。</text>
<title>雨中江望</title>,<text>久病朝慵起。閑居聽雨聲。江寒光屢變。野潤色初明。杳杳扁舟影。欣欣萬物情。如何高閣望。樂意浩然生。</text>
<title>次權說卿 說 韻</title>,<text>雨歇江新淥。雲收嶽晩靑。聖朝多肉食。吾道在躬耕。避世寧招路。延窮且止星。扁舟將掛席。萬里海潮淸。</text>
<title>曉起偶吟寄藥泉</title>,<text>睡起見秋月。振衣五鼓時。幸因涼雨洗。贏得曉光奇。灑落同心契。虛明出世姿。這中存一氣。默坐驗無爲。</text>
<title>大殿春帖子 二首</title>,<text>紫禁春光入。階蓂葉始生。餼羊頒夏朔。歸雁已春聲。草偃看風動。茅征樂道亨。小臣還拭目。邦命際昇平。</text>
<title>大殿春帖子 二首 其二</title>,<text>上苑春先得。天門瑞色新。陽從三畫泰。化及四方民。天德生爲大。王心愛曰仁。太平千歲業。翹首自今春。</text>
<title>大殿端午帖</title>,<text>楚水沈筒日。楊江獻鏡時。蘭湯徵故事。桃印選新枝。琴奏薰風入。筵開玉漏遲。翠華巡正夏。稼穡九重知。</text>
<title>暮春陪仲兄遊中興洞</title>,<text>城是溫王築。巖傳閔漬名。如何淸淨界。還有古今情。積氣春猶灝。幽霞晝不晴。悠然坐盤石。不覺日西傾。</text>
<title>延安南池賞荷花</title>,<text>舊識南池勝。今來似赴期。萬葩經雨淨。千蓋受風欹。地僻難乘興。時危強賦詩。攀花思有贈。獨立暮歸遲。</text>
<title>平遠堂卽事 延安</title>,<text>病怕官齋鬧。移居小閤幽。閉門便習靜。散秩失閑愁。晩菊開無數。高槐落未休。南軒時獨立。俯瞰海山秋。</text>
<title>聞冬雷</title>,<text>十月京西路。迅雷半夜驚。周詩災可驗。漢事責非輕。豈是訏謨失。應難智力爭。憂來呼燭坐。咄咄到天明。</text>
<title>灸中脘戲題</title>,<text>屛針仍却藥。置炷腹中央。蓄艾三年久。緣臍四寸強。奇功須積日。煖氣自回陽。飽喫鹽州飯。從今絶內傷。</text>
<title>挽洪蔚山 聖龜</title>,<text>一掬病夫淚。頻傷哭友多。當君官下邑。値我臥西河。半世才名累。他鄕瘴癘痾。魂歸無遠去。松柏舊山阿。</text>
<title>李兄景略來訪河上次贈 三首</title>,<text>抱病西河上。經年且息交。喜君從海邑。尋我到江郊。世事雲過眼。閑情鳥返巢。歸歟眞可樂。兄亦早誅茅。</text>
<title>李兄景略來訪河上次贈 三首 其二</title>,<text>經冬無大雪。及此見飛花。靜愛分還合。高看整復斜。輕寒排小閣。淨色覆千家。欲向山陰去。黎騧怯路賖。</text>
<title>李兄景略來訪河上次贈 三首 其三</title>,<text>歲改門猶掩。佳期邂逅成。歸田憐野逸。戀闕賀王正。薄酒知深趣。殘篇見故情。驪駒莫輕發。飛雪滿前程。</text>
<title>遊三角示同遊 四首</title>,<text>勝地爭誰賞。曾無我輩人。松陰寒送籟。石逕淨無塵。藉草知前雨。賞花惜暮春。晩來猶有恨。歸路未同輪。</text>
<title>遊三角示同遊 四首 其二</title>,<text>縹緲神仙窟。窮源自我儕。解衣憐子達。携酒賞時佳。醉倚千年樹。愁窺萬丈崖。落花如有待。巖下乍開懷。</text>
<title>遊三角示同遊 四首 其三</title>,<text>沿溪路未已。仰首望崔嵬。苔老千年石。花開昨夜雷。峯高疑積粟。水淺可浮杯。境寂無人到。春禽喚客催。</text>
<title>遊三角示同遊 四首 其四</title>,<text>轉入僧伽路。行尋碧澗隈。一山多檜柏。萬壑號風雷。久雨溪添屐。孤雲影倒杯。明朝有封事。歸馬却相催。</text>
<title>題黔丹寺</title>,<text>朝市身爲累。山林道亦尊。避人來野曲。騎馬過江村。寺古憐興廢。人閑感寂喧。鍾聲發深省。獨坐到黃昏。</text>
<title>題鴒原寺</title>,<text>府中看不遠。巖逕費幽尋。地僻多秋草。山深易夕陰。中宵驗一氣。晩歲愜初心。淨界知難遇。登樓更一吟。</text>
<title>寓居興元偶吟</title>,<text>臥病江村僻。沈憂志不平。晨昏顏色苦。歲月夢魂驚。忽忽經長夏。悠悠對晩晴。還思河上飮。夜雨聽寒聲。</text>
<title>煙起寺示高敞李使君汝常</title>,<text>行尋煙起寺。正値月明時。遇境時時坐。沿溪處處奇。子規終夜哭。古木拂雲垂。摠愜幽居意。誅茅會在茲。</text>
<title>興德寓舍。次詩山李使君 鳳朝○二首</title>,<text>息肩來海上。抱膝獨長吟。地底回初律。天衢尙積陰。幽懷托杯酒。歸夢繞雲林。歲暮偏多感。新詩亦苦心。</text>
<title>興德寓舍。次詩山李使君 鳳朝○二首 其二</title>,<text>昨過蓬萊頂。行歌復坐吟。巖巒通海氣。雨雪接天陰。杳杳藤蘿逕。蒼蒼松桂林。無人共携手。遇境憶同心。</text>
<title>題鷲嶺菴 菴在邊山</title>,<text>絶壁因緣上。捫蘿路苦艱。誰知方丈室。坐擁萬重山。造次生眞樂。平生愛靜閑。悠然解衣臥。意愜欲無還。</text>
<title>兜率菴贈心鏡上人 二首</title>,<text>素愛招提境。寧嫌石逕斜。賴師能好客。使我不思家。掃榻眠方丈。呼燈聽法華。明朝相別後。回首望雲霞。</text>
<title>兜率菴贈心鏡上人 二首 其二</title>,<text>山中多古寺。谷口愛新寮。鑿石泉流潔。憑崖地勢高。談經幾一月。賞雪又三朝。且莫臨溪送。重尋路不遙。</text>
<title>過愚川示景略兄 二首</title>,<text>久滯漳濱疾。將尋海上田。相看各衰鬢。此去欲長年。嶺外多靈草。湖西隔暮煙。未須論得意。臨別却悽然。</text>
<title>過愚川示景略兄 二首 其二</title>,<text>落日寒風起。平林暮靄深。雲山千里興。樽酒百年心。別久仍繁話。時危獨苦吟。春來東海上。策馬倘重尋。</text>
<title>過白雲山。次前日僧軸韻。</title>,<text>入海行將遠。沿溪意自閑。傷心巖畔路。拭目面前山。坐石尋陳迹。捫苔想舊斑。從今松柏地。幾度去仍還。</text>
<title>金化道中</title>,<text>京洛噫噫別。雲山得得歸。寒流穿宿霧。遠樹帶朝暉。罕遇同心子。誰知杜德機。行行莫回顧。吾道孰云非。</text>
<title>明會村</title>,<text>冒雨沿溪渡。荒村八九家。山深唯見鳥。地僻但繁麻。谷口燒畬遍。田頭有逕斜。雲山千萬疊。何處是京華。</text>
<title>過鎩坡嶺 嶺東海尺刳大木爲舟。用數十牛曳下層巓。山上有舟道。故第六句云。</title>,<text>舊識羊腸險。今來鳥道邊。林深纔有地。峽束却無天。馬度千尋木。舟行萬仞巓。胡爲來此境。歎息倚風前。</text>
<title>叢石</title>,<text>嶺外多靈怪。龍宮萬寶森。削成瓊柱簇。搥碎玉樓沈。有物偸神柄。憑虛逞巧心。仙人今不見。我輩獨登臨。</text>
<title>夜到楡岾寺</title>,<text>暮過泉橋上。肩輿路不窮。神淸秋色裏。眼冷水光中。霧檜迎風暗。霜楓背日紅。夜深迷古寺。寒磬小溪東。</text>
<title>贈永春使君鄭 治</title>,<text>縣郭鳴山鳥。官廚飽野肴。提封大小白。僻介濟羅交。福地宜深討。幽期莫浪拋。臨分無限意。春色在梅梢。</text>
<title>仁敬王妃挽 三首</title>,<text>窈窕天生德。柔嘉令聞昭。誰知王者後。復出女中堯。岡祝千年壽。衢騰百子謠。哀今皆已矣。痛哭寢門朝。</text>
<title>仁敬王妃挽 三首 其二</title>,<text>蒼黃分彩仗。奄忽隔靈筵。此禍稀聞古。吁嗟欲問天。瑤華凋急景。玉度掩幽泉。女則宮司奏。徽音百代傳。</text>
<title>仁敬王妃挽 三首 其三</title>,<text>松柏喬山路。凄涼羽衛悲。帝鄕雲渺渺。仙閣日遲遲。不復知天意。無由奉母儀。微臣叨秉筆。冊誄愧燕詞。</text>
<title>次寄尹子敬 搢○二首</title>,<text>脫略寒暄問。投遺正始音。兩篇眞實語。千里故交心。得失隨人異。憂虞看處深。相思意不極。感激獨沈吟。</text>
<title>次寄尹子敬 搢○二首 其二</title>,<text>君休獲貞吉。我病失便宜。末路違身計。淸江入夢思。歸田今尙晩。報國更何時。且掃求羊逕。琴樽竹裏隨。</text>
<title>雨中閑居有感。寄示汾厓。三首</title>,<text>失馬焉知福。懷人意不窮。看花前度客。感物昨非翁。嫩入妖韶面。香傳錦綺叢。芳華惱壯士。妙語出閑中。</text>
<title>雨中閑居有感。寄示汾厓。三首 其二</title>,<text>長懷少壯日。去去暮途窮。不復追前烈。何妨作醉翁。全身尋櫟社。閱眼愧花叢。閉戶渾無事。詩成細雨中。</text>
<title>雨中閑居有感。寄示汾厓。三首 其三</title>,<text>我有黃龍洞。丘林路不窮。仙區空入夢。衰鬢已成翁。遠岸沙爲麓。重溟石作叢。君能同此好。晩契在山中。</text>
<title>寄汾厓</title>,<text>厭對治書史。難逢載酒賓。簡編紛永夕。花柳負殘春。不是懷朱紱。秪應戀玉宸。世緣何日了。歸與白鷗親。</text>
<title>送通信副使李季心 彥綱</title>,<text>萬里滄溟外。扁舟盡日行。異邦懷信義。前路仗神明。壯觀三山近。雄心七尺輕。去留看一樣。唯見月東生。</text>
<title>寄汾厓</title>,<text>臥病橋西住。囂塵近市門。旣資朝夕利。那避日中喧。朱亥時相過。宜僚可與言。從今謝名利。息意候高軒。</text>
<title>挽尹進士 翊商</title>,<text>玉樹相逢早。新歡遽作悲。見稀分劍後。音阻杜門時。入洛宜還往。拘官苦縶縻。而今却相失。感古涕漣洏。</text>
<title>挽李僉知 河岳 夫人</title>,<text>宗黨誰非昵。深知亦幾人。永懷夫子義。仍仰內儀純。存沒浮雲恨。沈綿晝燭身。松楸分華地。相望益傷神。</text>
<title>次宋道源 二首○時住月波亭</title>,<text>蘧瑗知非歲。于今過一春。疏慵焉識國。老大不謀身。已卜幽貞吉。應防復失頻。守雌兼守黑。恨不夙書紳。</text>
<title>次宋道源 二首○時住月波亭 其二</title>,<text>木食巖棲者。猶非太古時。曾聞長老說。每恨素心違。眼碧神方王。身安迹自奇。從今如脫兔。丘壑遂初衣。</text>
<title>往觀冠岳。道經姜邯贊舊居。</title>,<text>古塔空山裏。經春草木長。奇才難貌取。弱國賴人強。文曲精初降。隆中迹已荒。神交千載後。駐馬立斜陽。</text>
<title>望完平舊居</title>,<text>相國中興際。功名馬富如。靈光魯殿在。綠野晉公居。歷險身無恙。尊賢國不虛。門墻兩世舊。追憶淚沾裾。</text>
<title>抱川墓下偶吟 二首</title>,<text>早駕淸江上。東行路不迷。野花隨處發。山鳥向人啼。落日披幽逕。寒泉訪舊棲。從今四方志。不復更東西。</text>
<title>抱川墓下偶吟 二首 其二</title>,<text>種柏嘗新實。栽桃見老枝。休官每一過。感物幾回悲。落落果難合。棲棲何所之。昔賢猶誓墓。況我已全衰。</text>
<title>次退憂金相公 壽興 韻。寄題李 相衡 草堂。</title>,<text>世界異喧靜。雲林無淺深。知君專一壑。愧我負初心。隱几幽禽戲。開簾暮靄侵。扁舟倘乘興。帶月好招尋。</text>
<title>挽梅磵女喪</title>,<text>玉質恒難保。孤芳不耐秋。德門生淑哲。宗黨服嘉柔。月滿光仍晦。蘭芽歲未周。鍾情痛何忍。生滅本悠悠。</text>
<title>九日寄松都留守汾厓 在江都時</title>,<text>此日黃花酒。嘉名自太常。知君細斟酌。愧我獨醒狂。紫洞煙霞老。仙淵水石涼。不妨無事飮。思與故人嘗。</text>
<title>次汾厓韻 二首</title>,<text>居留何所樂。衡泌可忘飢。與子元同志。逢人數寄詩。歸歟從我好。甚矣歎吾衰。世事眞難了。虛名莫浪垂。</text>
<title>次汾厓韻 二首 其二</title>,<text>官齋逢至日。豆粥禦朝飢。且著遂初賦。空吟招隱詩。天時任往復。世運有興衰。獨坐覩元化。玄文鏡裏垂。</text>
<title>立春偶吟 二首</title>,<text>久客驚時換。新春按節廻。輕陽浮遠樹。芳信到寒梅。悤悤流年度。悽悽暮感來。懶題門戶祝。愁坐意難裁。</text>
<title>立春偶吟 二首 其二</title>,<text>尙憶少年日。豪情倚酒觴。逢春心踊躍。得月氣顚狂。擧足追英俊。揚眉說伯王。居然成老大。此意已亡羊。</text>
<title>明聖王后挽 二首</title>,<text>至德承乾健。深仁仰母儀。定傾機默運。體順範昭垂。素衛悲風急。玄帷曉景遲。烏號空抱泣。花趁玉欄期。</text>
<title>明聖王后挽 二首 其二</title>,<text>翼日金縢喜。中宵寶婺昏。傷心元祐社。昭儉灞陵原。女史藏遺訓。蒸黎戀舊恩。凄涼松柏路。風雨泣攀轅。</text>
<title>巡海次注文島</title>,<text>捨舟尋小島。榛逕歷高低。古井荒山下。茅茨喬木西。畝鍾誇土美。地僻類巖棲。宿昔乘桴志。臨風意更悽。</text>
<title>洗心齋雨後</title>,<text>閑步到池亭。雨餘山色靑。幽花開戶賞。怪鳥隔簾聽。正好披書卷。端宜養性靈。蕭然坐終日。松影轉空庭。</text>
<title>次汾厓韻 二首</title>,<text>西山有爽氣。拄笏思無窮。聖主恩猶重。羈蹤意苦悤。春生蘭畹上。雨滿稻畦中。莫待功成後。桃枝欲綴紅。</text>
<title>次汾厓韻 二首 其二</title>,<text>白玉壺常罄。琉璃硯久枯。恩榮羞學士。仕宦恥金吾。閉戶思朋盍。當關厭吏呼。新詩吟更好。不覺日西晡。</text>
<title>次文谷韻寄梅磵</title>,<text>朝日照深巷。緣溪沙岸傾。却來山逕熟。相對紙窓明。嫩蕊巡簷索。幽禽出戶迎。小園春色動。詩興十分淸。</text>
<title>送錦平尉朴 弼成 赴燕 二首</title>,<text>草綠遼河外。花開瀋水邊。行行王事急。望望客心懸。華表徵遺迹。金臺弔昔賢。男兒四方志。遠別不須憐。</text>
<title>送錦平尉朴 弼成 赴燕 二首 其二</title>,<text>燕行何所樂。滿目卽悲傷。散逸圖書肆。凄涼文史場。如逢蕭相國。可代陸生裝。願子勤收拾。餘波比杞樟。</text>
<title>謾吟 四首○在抱川墓下</title>,<text>經旬臥澗谷。春色滿前山。細草爭抽綠。嬌英早綴斑。鳩吟眠不起。鷺立意俱閑。此樂眞堪老。胡爲往復還。</text>
<title>謾吟 四首○在抱川墓下 其二</title>,<text>山中無一事。終日雨紛紛。種藥迎新濕。移花賞晩曛。高吟聊取適。細酌却成醺。始覺林泉靜。囂塵寂不聞。</text>
<title>謾吟 四首○在抱川墓下 其三</title>,<text>倚杖柴門外。山光滿眼靑。鳥聲來近樹。雲氣度空庭。晩飯無魚肉。閑眠任醉醒。蕭然生事足。幽磵聽泠泠。</text>
<title>謾吟 四首○在抱川墓下 其四</title>,<text>富貴非吾願。功名與世期。躋攀纔分寸。得失互推移。且訪便宜訣。要看究竟時。孤雲閑度目。萬古只如斯。</text>
<title>梅磵與其諸子姪來過山廬。仍爲聯句。</title>,<text>丘壟山南北。佳期邂逅成。相看先發笑。將別若爲情。荒逕無人到。幽懷待子傾。生涯此亦足。直欲共春耕。</text>
<title>次前韻</title>,<text>京洛無靑眼。新歡造次成。松楸仍臥病。丘壑獨關情。坐愛芳春晩。留看落照傾。飛騰任諸子。吾道在躬耕。</text>
<title>送北評事金仲和 昌協 ○四首</title>,<text>才子辭金殿。從戎出北陲。幸無方外警。焉用幕中奇。朔氣朝朝暗。邊聲夜夜悲。此時多感慨。何日是歸期。</text>
<title>送北評事金仲和 昌協 ○四首 其二</title>,<text>北門非有事。戎幕輟朝英。尙可懲初誤。如何任內輕。白雲遊子戀。明月異鄕情。問俗勤咨度。猶爲報國誠。</text>
<title>送北評事金仲和 昌協 ○四首 其三</title>,<text>瀚海浮天黑。胡山接塞陰。詞人誇壯思。志士騁雄心。子去應先獲。吾衰且苦吟。男兒四方志。暫別豈沾襟。</text>
<title>送北評事金仲和 昌協 ○四首 其四</title>,<text>北幕人多往。人情大抵同。氣消豺虎窟。心醉綺羅叢。講帳資新譽。戎氈昧遠功。知君有特操。矯首想高風。</text>
<title>挽宋僉知 奎淵</title>,<text>有美湖中彥。居閑福祉繁。聯芳謝家樹。樂志仲長園。恩蔭官非薄。希耆齒亦尊。異鄕違執紼。南望倍傷魂。</text>
<title>李汝常 恒 宅。與李兄景略夜話。七首</title>,<text>少壯輕離別。年衰恨莫勝。相逢俱白首。小集共靑燈。世事多新感。人情戀舊朋。官梅春漸好。此去興堪乘。</text>
<title>李汝常 恒 宅。與李兄景略夜話。七首 其二</title>,<text>迹滯心猶往。官高職不勝。共嗟霜滿鏡。相對雨昏燈。舊日公侯宅。良宵詩酒朋。蹇驢誰借我。訪古願同乘。</text>
<title>李汝常 恒 宅。與李兄景略夜話。七首 其三</title>,<text>可笑西河老。奔忙力不勝。偶携無事酒。猶憶讀書燈。最愛平生舊。何須自遠朋。巾車將小棹。他日與君乘。</text>
<title>李汝常 恒 宅。與李兄景略夜話。七首 其四</title>,<text>詩來皆絶妙。老拙愧何勝。聞有今朝客。同吟昨夜燈。留連停去馹。絡繹會佳朋。老境難逢此。流光不可乘。</text>
<title>李汝常 恒 宅。與李兄景略夜話。七首 其五</title>,<text>較量平生事。浮沈果孰勝。今朝共分袂。何處獨張燈。洛社多英俊。陽關少友朋。應須簪盍早。聚散類除乘。</text>
<title>李汝常 恒 宅。與李兄景略夜話。七首 其六</title>,<text>兩軍摩壘急。弱對力難勝。捲甲如投石。逃鋒欲掛燈。公歸欣得地。我滯歎無朋。佳句相催促。多慙老內乘。</text>
<title>李汝常 恒 宅。與李兄景略夜話。七首 其七</title>,<text>少負雄豪氣。猖狂不自勝。海門曾破浪。山寺幾懸燈。尙想巢由隱。無心元凱朋。摧殘今若是。堪愧衛軒乘。</text>
<title>次汝常韻贈別景略兄</title>,<text>淸詩頻告別。晨起意茫然。往事悲窮海。奇懷歎涌泉。分離當暮境。利涉愼前川。珍重山林約。他時待子圓。</text>
<title>挽權同知 順昌</title>,<text>大耋人間少。通家世誼敦。芝蘭爭滿室。袍笏更盈門。洛社風流遠。桐鄕惠化存。沈痾違執紼。感舊涕空繁。</text>
<title>挽李參判 秞</title>,<text>大族遺風遠。傳家有好人。華聯卿月逼。泛愛夙心親。對酒看眞率。居官類隱淪。天胡奪之速。病淚却沾巾。</text>
<title>次龔天使韻贈沈生</title>,<text>天道自回復。人心有感通。危衷今日白。冤淚幾時紅。妙句傳家壁。仙蹤踏雪鴻。名區空想像。歎息此衰翁。</text>
<title>南漢次壺谷韻</title>,<text>山頭城百丈。亭壁四圍寬。保聚懲前事。登臨得壯觀。五雲天咫尺。六月地高寒。且盡綢繆策。長令國勢安。</text>
<title>題尹泰升 階 江亭</title>,<text>時危多苦思。歲暮動幽情。尙愛閑居勝。應無俗子爭。回舟沙鳥起。對酒渚煙平。俯視人間世。端宜笑絶纓。</text>
<title>東行道中 癸巳伯氏宰金化。家君寓忠州。將自金化遊楓岳。由江陵達忠州故云耳。</title>,<text>春日行行馬首東。海山遙在白雲中。輕塵不受飄零雨。弱柳還棲斷續風。孤雁影邊分竹近。六鼇頭上杖藜通。關東勝地皆堪賞。且道江陵却向忠。</text>
<title>踰斷髮嶺</title>,<text>此行辛苦欲何之。松桂叢中暮雨時。關嶺相連縈似帶。路岐無定亂如絲。千回急澗深浮馬。一面奇峯半露眉。自是仙山存宿計。不妨沾濕又長飢。</text>
<title>到正陽寺</title>,<text>要好看山處處行。正陽樓上獨分明。天成刻削呈顏面。玉立淸高露性情。春雪尙留元化洞。海雲多住衆香城。眼中蘭若知多少。一一孤煙巖際生。</text>
<title>贈徐道潤 文重○徐乃方伯之子。余登正陽。徐追會坐語。明朝徐先去。將別爲贈。</title>,<text>準擬金剛容易看。那知此地獨艱難。逢君似有前期在。處世難成一笑歡。古寺夕陽携客好。殘燈淸夜伴僧寒。他時更約佳時節。躑躅花紅楓葉丹。</text>
<title>尋萬瀑洞</title>,<text>神仙洞府紫霞濃。澗水東邊訪碧峯。撞破一山千霹靂。擘開雙峽兩蛟龍。雲生不辨深深壑。日暮遙聞遠遠鍾。從此窮源如可到。太淸眞客定相逢。</text>
<title>次藥泉韻重報金剛之約</title>,<text>仙山一別歲崢嶸。雪裏經行路不明。石上苔痕前度過。山中月色幾回盈。薄遊孤負龍淵勝。再往寧嫌鳥道橫。莫學世人誇疾足。花開同訪舊題名。</text>
<title>過叢秀山</title>,<text>蒼山橫斷壓平沙。步上危橋落日斜。千縷細泉寒瀉壁。一川輕浪暖浮花。石間春色明紅錦。鴉背晴光帶紫霞。最有南州朱學士。長留寶墨向人誇。</text>
<title>自永柔歸家示僚友</title>,<text>梨花落盡柳花飛。去歲離鄕今始歸。可惜松篁殘舊植。尙憐鷄犬護空扉。田園勝事年年減。湖海初心忽忽非。會待東岡成小築。黃冠重拂故漁磯。</text>
<title>華陽洞呈尤齋先生 四首</title>,<text>華陽仙洞舊知津。此夕從遊訪道眞。碧水縈回流太古。靑山偃蹇似高人。天敎雲谷留眞逸。我欲風雩詠暮春。他日更容床下拜。藥欄書閣問經綸。</text>
<title>華陽洞呈尤齋先生 四首 其二</title>,<text>丘壑棲遲道愈高。淸溪深處架新寮。先生不用騎驢出。俗客休煩杖策招。歲久杉松皆老大。秋深巖谷摠蕭條。袖中閑縮調元手。臥看風煙變暮朝。</text>
<title>華陽洞呈尤齋先生 四首 其三</title>,<text>洞裏仙風拂面涼。淸溪深入路何長。幸從六七冠童後。仍訪東南水石場。古壑波寒龍正蟄。空林木落菊猶芳。移家欲乞華山半。却恐先生笑倔強。</text>
<title>華陽洞呈尤齋先生 四首 其四</title>,<text>流水縈回境絶奇。靑山萬疊擁寒籬。孤忠宣室延登夜。遺恨空山痛哭時。月落鵑禽啼怨血。雲深虎豹養幽姿。何人谷裏歌商頌。恐有門前荷蕢知。</text>
<title>次瑞石投贈韻 二首</title>,<text>朅來河上訪先廬。心迹雙淸止水如。誰識匡床豪士臥。始知安宅大人居。浮名過眼如飛鳥。至道忘筌在得魚。白雪詞高難屬和。情深還愧友朋書。</text>
<title>次瑞石投贈韻 二首 其二</title>,<text>茅屋凄凄雨氣寒。却憐松菊半摧殘。西隣酒熟披衣往。南畝禾生倚杖看。落日郊墟尋古木。淸風谷口訪幽蘭。歸來獨掩柴門臥。不覺朝光已數竿。</text>
<title>偶題 三首</title>,<text>功名直是道之餘。千古浮雲過太虛。飮水曲肱知孔樂。倚窓容膝有陶廬。閑看稚子叢羅雀。笑謝隣翁柳貫魚。盡日蕭然無一事。谷風時動滿床書。</text>
<title>偶題 三首 其二</title>,<text>日照虛簷午氣淸。風來池面動微涼。拋書不足三冬學。得意方知萬事輕。新種葡萄添短架。舊移叢竹護陳莖。隣人強促相如往。山寺歸來賦鹿鳴。</text>
<title>偶題 三首 其三</title>,<text>天下紛紛海外驚。十年南北正交兵。聖人未應焚香祝。星象空傳掃穢名。志士聞鷄多苦怨。幽人撫劍動寒聲。黃金臺上留遺恨。碣石愁雲萬古情。</text>
<title>送人通判北靑</title>,<text>君歸且莫歎窮荒。靑海繁華擅北方。夜獵平原圍猛獸。春遊高閣擁新粧。朝廷自古忌才子。邊塞卽今無戰場。醉倚侍中臺上月。閑聞羌笛弄伊涼。</text>
<title>遊重興洞 二首</title>,<text>西北諸峯蓋可從。緣崖試上最高峯。春光不到巖邊樹。霞氣輕侵石上筇。三步回頭愁鳥道。二分垂足躡仙蹤。閑吟謝眺驚人語。一洗塵間芥滯胸。</text>
<title>遊重興洞 二首 其二</title>,<text>臨流欲去累回頭。重踏淸溪興轉幽。啼鳥喚人多意緖。老僧留客惜風流。夕陽正恐迷山路。淸夢時應繞寺樓。珍重武陵臺下水。九秋楓葉續前遊。</text>
<title>楊州道中</title>,<text>盡日行行綠樹陰。有時歇馬聽幽禽。尋常水石牽淸興。着處雲山起隱心。老雉挾雌驕近道。新鶯引子巧穿林。棲棲不是無家者。回首朝端愧陸沈。</text>
<title>直中見虹變。驚懼之餘。偶成一律。寄示僚友。</title>,<text>貫日之變見直廬。陽光侵薄却無餘。妭氛再報今年內。晝漏纔傳午刻初。亦有燕人能解畏。由來魯史未曾書。微臣欲進興亡戒。忙把塵編妄獵漁。</text>
<title>搖落深知宋玉悲 此以下十三首月課</title>,<text>秋來詞客有餘悲。物色于今我自知。故宅草衰人去後。寒江楓落雁歸時。那堪入峽傷羈旅。況復登山怨別離。千載竹枝遺恨在。脩門魂斷返無期。</text>
<title>承露盤</title>,<text>蓬壺採藥海漫漫。金闕銀臺夢裏看。別有神方供玉路。却敎仙掌捧銅盤。扶桑月出淸輝濕。太液風輕冷影團。誰識渭城辭漢日。茂陵秋雨不勝寒。</text>
<title>樂遊原上望昭陵</title>,<text>驅車晩上樂遊原。悵望昭陵獨斷魂。往事百年遺老盡。荒山一種夕陽昏。身分漢竹歸江海。歌罷山榛戀寢園。最愛無能還有味。雲閑僧靜道猶存。</text>
<title>長貧任婦愁</title>,<text>老大無成獨任眞。平生懶拙不謀身。北門那免交偏謫。東郭殊非厭足人。室罄愧無甁裏粟。天寒誰斫月中薪。成都病臥凌雲客。亦有文君解苦貧。</text>
<title>瑛盤賜櫻桃</title>,<text>宮裏朱櫻赤玉盤。盤從月下賜千官。九天擎出當筵失。半夜傳看放箸難。入眼共驚紅的的。盈懷纔辨實團團。侍臣誰是相如渴。不羨金莖曉露寒。</text>
<title>病須書卷作良醫</title>,<text>病對陳編任卷舒。閑中契活滿床書。頭風久識醫無賴。手舞方知味有餘。楚客不須陳妙道。喬松何必費欨噓。要知此理存康濟。却愧將身伴蠹魚。</text>
<title>鶯花不棄貧</title>,<text>谷口誰能訪子眞。閑居猶自伴靑春。間關鶯語閑窺坐。瀲灎花香好趁人。掃榻時時觀妙境。開樽處處當佳賓。誰知仲蔚蓬蒿逕。唯有東君不厭貧。</text>
<title>吉祥寺惜花</title>,<text>吉祥寺裏訪奇花。貪賞寧辭石逕賖。昨日盛開今日老。無人同賞使人嗟。林間蝶散繁華盡。葉底紅殘冷影斜。從此寺門無客到。不知春色在誰家。</text>
<title>凭欄十里芰荷香</title>,<text>南樓秋夜月如霜。滿地荷花十里香。風過氣侵君子座。露多紅泣美人粧。褰裳欲採誰爲贈。對酒相看祗自傷。獨倚闌干無限意。淸光都在水中央。</text>
<title>題夢中和觴字韻</title>,<text>夢中悲喜實迷方。樽酒論文各盡觴。三夜見君徒惻愴。百年知己轉荒涼。蜀州詞翰存亡恨。玄度風流伯仲行。吾質已亡誰爲聽。高山流水斷人腸。</text>
<title>夢裏還家旋覺非</title>,<text>千里辭家久不還。鳳翔從事未全閑。公庭白日眠時好。蜀道靑天夢裏攀。枕席怳然非故國。山川奈此隔重關。忽看獨鳥西飛去。心在峨眉玉壘間。</text>
<title>危樓望北辰</title>,<text>他鄕爲客獨登樓。北極高懸望裏愁。心逐衆星環歷歷。眼寒中夜思悠悠。九天宮闕曾經地。千里江山正値秋。日下不須論近遠。歸魂長繞殿西頭。</text>
<title>跨海淸光與子分</title>,<text>缺月初升海渺茫。良宵無夢起彷徨。虛堂枕席分孤影。兩地河山接一光。隔海精神心自照。滿樑顏色却相望。天恩倘許歸田去。翦燭他時共對床。</text>
<title>大殿端午帖</title>,<text>綠灎蒲萄入漢宮。灰飛葭管報天中。靈臺瑞色朝朝望。輦路謳歌處處同。角黍謾傳南國俗。微涼共被楚王風。齊民擧切欣欣喜。聞道神泉已奏功。</text>
<title>次李靑湖 一相 史局洗草宴韻</title>,<text>率土哀纏久不忘。微臣況復近淸光。龍含寶牒隨波逝。鳳紀新章瑞世長。寵錫還推誠孝及。鴻名豈待簡編揚。需雲雷地當筵日。回首那堪望帝鄕。</text>
<title>直中逢故人次韻</title>,<text>垂垂楊柳見靑歸。十載逢君在省闈。鼎水攀髥時荏苒。銀臺授簡夢依俙。閑情野外春光早。生意庭前草色微。最是不堪中散懶。自公時復倒裳衣。</text>
<title>蕩春臺次金遠明 益廉 韻</title>,<text>水邊環坐當登臺。春色隨人處處來。翠黛千峯遙入座。淸流一曲可傳杯。偏憐嶺月如相待。却恨巖花未盡開。咫尺城門應不閉。莫嫌携手夜深廻。</text>
<title>次景略兄</title>,<text>多病以來不出門。忽驚春色遍郊原。行尋古澗泠泠水。看度名花處處園。留待夕陽熏細草。恨無明月照芳樽。年年此會難容易。休怕前峯日欲昏。</text>
<title>送沈可晦赴燕</title>,<text>河橋楊柳綠依依。正是靑春欲暮時。此路朝天前日事。遺民思漢至今悲。荒沙萬里經殘壘。孤竹千年有古祠。着處登臨多感慨。歸來看取壯遊詩。</text>
<title>送端川太守洪 錫龜</title>,<text>才子胡爲適朔方。海天歸去歎孤凰。重關阨束山河壯。絶塞蒼茫道路長。明月相思頻寄札。淸秋遠別各沾裳。貪泉不是回車地。看取靈臺到底光。</text>
<title>行幸溫泉時。次李靑湖韻。</title>,<text>佳氣蔥蔥繞一泉。百神奔走慶開先。迎車已覩齊民喜。扶杖仍聞漢詔宣。壽域從今天去疾。延英自此日催筵。微臣愧乏揄揚筆。唯自呼嵩祝萬年。</text>
<title>南漢城 時以守禦從事。催糴於山城。</title>,<text>百尺孤城擁峻屛。開門面面雪埋靑。前朝制作傳溫祚。往事艱難說丙丁。七寺相望分地勢。三臺並秀占山形。還慙薛客焚虛券。愁對桁楊日滿庭。</text>
<title>登俗離山雲藏臺 三首</title>,<text>排雲直上石臺危。霜落丹崖影倒垂。秋色滿天揮手入。夕陽飜壑擧頭疑。西南二水分流遠。東北群山走勢奇。鄕路迥隨廻雁盡。樹梢風急壯心悲。</text>
<title>登俗離山雲藏臺 三首 其二</title>,<text>世外囂塵隔萬重。登臨直欲御泠風。諸山歷歷夕陽裏。大地茫茫元氣中。三界煙霞呼吸遍。十洲鸞鶴往來通。玉京群帝如相待。願把芙蓉訪紫宮。</text>
<title>登俗離山雲藏臺 三首 其三</title>,<text>天風吹送羽衣輕。石棧捫蘿喜晩晴。萬疊遙岑生暝色。千山落木度秋聲。雲深石室無人啓。樹老仙臺有鳥鳴。安得餐霞巢絶壁。可能忘世又忘情。</text>
<title>宿丹陽</title>,<text>長嶺參天鳥道橫。萬山回合一川明。鶯花夾路行千里。樽酒登樓坐五更。摠爲主人能愛客。況玆佳境久聞名。扁舟欲棹春江去。江上殘花亦有情。</text>
<title>贈永嘉使君成 後卨</title>,<text>城郭蒼蒼夜色悠。從來此地幾人遊。水邊孤月淸無賴。花際浮煙淡未收。三十年前初度嶺。一千里外更登樓。誰知客舍相逢處。却說民憂與國憂。</text>
<title>次梅磵韻謝虛枉</title>,<text>相思不見眼中人。懶謾從來愧此身。榻上生苔懷舊友。門前題鳳謝佳賓。淸香一炷消長日。細雨三朝賞早春。最好對床聞妙語。不須花柳訪天津。</text>
<title>挽吳參議 廷垣</title>,<text>溫溫風味使人酣。藉藉名家德施覃。玉樹盈庭男子四。簪纓奕世弟兄三。早知人事同春夢。曾憶騎曹接軟談。幸與令郞敦舊誼。魂歸恨未送江南。</text>
<title>挽金兵使 體乾</title>,<text>少日將軍膽氣雄。論兵怳有古人風。西河遠使稱專對。東峽單師頌戰功。誰識衰遲嬰末疾。遽令緩急失元戎。凋零白羽蛟龍匣。回首平生痛不窮。</text>
<title>挽李參判 應蓍</title>,<text>文雅雍容席上珍。一封聊復犯龍鱗。從來嶺海能全節。看取朝廷有直臣。杖鉞人驚前度客。峨冠誰躡後來塵。過庭雅誼今猶識。欲寫哀詞淚滿巾。</text>
<title>謝景略兄來訪河庄 二首</title>,<text>北風殘雪暗新春。田舍逢君意最眞。留愛夜窓燈火冷。坐羞朝榻菜鮭貧。閑來閉閤形骸放。靜裏開樽氣味醇。細草生芽泉脈動。欲修耒耜趁西隣。</text>
<title>謝景略兄來訪河庄 二首 其二</title>,<text>筆下淸風座上春。交情轉覺晩來眞。兩朝學士身全誤。五斗先生業不貧。計齒孔融雖過二。論心公瑾久如醇。他時魚鳥期同社。不忝羊求二逕隣。</text>
<title>題黔丹寺壁</title>,<text>暇日行行到寺門。袈裟迎客老僧存。空階過雨莓苔濕。古木無風鳥雀繁。浩蕩生涯閑處足。崢嶸氣象醉來尊。滄浪萬里吾家境。從此優游荷聖恩。</text>
<title>泛舟漢江</title>,<text>空濛雲氣擁仙臺。閑棹扁舟任去來。行盡一江窮勝覽。坐携諸子倒餘杯。憶曾杖屨登山遍。何日柴荊傍水開。幸有主人能愛客。淹留終夕不知廻。</text>
<title>東門送松磵北幕之行。與諸友因登城樓翫月。</title>,<text>城頭秋月正奇哉。此地曾無載酒來。邂逅眞成佳境界。登臨何必好樓臺。淸宵淨色人歸寂。碧落寒聲雁送哀。醉後想應多謬誤。知君故意兩無猜。</text>
<title>又次前韻寄松磵</title>,<text>別時秋色正佳哉。此日思君春又來。顧我方尋遂初賦。知君獨上望鄕臺。晴簷雪後梅梢動。大漠風前鼓角哀。兩地悠悠音信斷。無情歸雁却堪猜。</text>
<title>次靑湖韻。寄題靜觀李幼能 端相 芝洞精舍。</title>,<text>回首西河舊弊廬。手栽桑竹十年餘。非無杖策詩招隱。恨未投簪賦遂初。開口莫談當世事。會心還有古人書。吟來欲和滄浪曲。羞把行裝對楚漁。</text>
<title>挽任慶州 有後</title>,<text>苦節淸標世莫識。貪廉懦立亦堪奇。文章在子爲餘事。富貴無能只暫時。千里曷嘗千里號。子雲猶待子雲知。蕭蕭煙雨廣陵路。應與東溟上下隨。</text>
<title>趙承旨 胤錫 改葬挽</title>,<text>兩家交誼逮諸兄。小子隨肩廁雁行。從古綺紈誰折節。歎君金玉自含章。長裾每憶春風座。故翣今移宿草岡。惆悵德門沾醞地。席間唯對坐隅郞。</text>
<title>拱北樓次壁上韻。奉呈仲氏竹西。竹西公時爲忠淸方伯</title>,<text>山勢周遭似石頭。熊津督府舊名州。淸江暮雨空廻棹。古郭寒煙獨倚樓。已喜甘霖隨玉節。從知下瀨漲新流。今朝莫歎淹留苦。晴日沿洄亦勝遊。</text>
<title>次元仲擧 萬里 寄示韻 時在羅州</title>,<text>三十年來得一州。錦樓蓮閣愧承流。愁時起立瞻星極。暇日經行到海頭。多病郡齋常局促。有懷田里任浮游。聞君久滯騎曹直。幾歲西河共釣舟。</text>
<title>竹浦閱戰船。奉大夫人乘舟。</title>,<text>淸宵月出泛扁舟。何似蘇翁赤壁秋。入夜山河殊氣色。一時賓主自風流。樓船鼓角乘潮去。大壑魚龍得意浮。不必飄飄誇羽化。觀兵舞彩亦奇遊。</text>
<title>白巖山淨土寺。次壁上圃隱韻。</title>,<text>愛水愛山兼愛僧。周遊歷訪是難能。却嘆脚力年年謝。便覺幽情處處增。石竇靈泉千古勝。寒潭缺月一邊澄。他時倘遂誅茅計。朝夕玆樓盡意登。</text>
<title>泛海自慈恩向巖陀</title>,<text>扁舟掛席過滄溟。落日微茫島嶼靑。峯出海中皆戴石。水連天際摠涵星。乘虛氣結金銀闕。望遠山多鳥獸形。安得御風旬有五。直登蓬頂問仙靈。</text>
<title>題柳進士 昌吾 擊磬菴</title>,<text>南來不省出郊行。昨夕行行訪野耕。賴有閑人多勝事。能令倦客愜幽情。湖山對酌爲賓主。梅菊當軒作弟兄。請子待吾投紱去。試看江海較誰淸。</text>
<title>玄江寓居。次瑞石枉過見示之韻。並謝金華洪伯涵聯轡。</title>,<text>江閣邀賓未有期。子來知我苦相思。僑居掃榻仍三笑。運浦觀船亦一奇。心爲厭煩便靜室。眼因多病怯深巵。尙憐佳客時經過。堪愧扁舟出海遲。</text>
<title>挽李參議 惟泰 大夫人</title>,<text>南來錦峽已經年。曾識夫人婦德全。庭下萊衣渾白首。日邊羊酒侈華筵。星沈寶婺驚西照。牛卜新岡邇北阡。願乞三遷餘法戒。閨門付與後來傳。</text>
<title>久不作詩。近復稍稍有得戲題。</title>,<text>已悔雕蟲非丈夫。閑來時復動吟鬚。一江魚鳥牽幽興。千古風雲鬱壯圖。書爲窮愁堪局局。性耽佳句儘區區。悠然境與神明會。醉後高吟亦自娛。</text>
<title>燈夕諸船擧火</title>,<text>門泊東西萬里船。檣頭一一小燈懸。雲間的的紅千點。水面輝輝白一邊。絶勝紫街簾幕裏。還疑銀浦斗牛前。黑風驅雨飛來急。知是驚龍上訴天。</text>
<title>久旱得雨。前一日朝家慮旱恤囚云。</title>,<text>十日西風吹不休。朝朝黃霧暗前洲。忽然揮霍非人力。應是訏謨與鬼謀。近水軒窓偏颯爽。滿天雲物摠飛浮。詞人莫謾誇淸簟。獻頌要須麥有秋。</text>
<title>贈權說卿</title>,<text>西疇將赴老農期。別後那堪兩地思。須信神仙由惡疾。莫誇腐臭化神奇。閑來不下高人榻。病裏還辭壯士巵。明日扁舟江海去。免敎金玉嗣音遲。</text>
<title>挽趙松谷 復陽</title>,<text>名賢終古世陵遲。夫子家聲冠一時。少日愛君言感激。暮年憂國涕流離。漢庭篤厚今誰見。天柱摧傾世共悲。人物眇然邦殄瘁。後思空在洛河湄。</text>
<title>聞藥泉出牧淸州寄詩</title>,<text>河濱海曲久相望。之子新懷太守章。暫賦歸田猶勝事。俄傳奉檄儘榮光。爲官身致二千石。宣力年方四十強。燕寢倘逢風雨夕。可能揮翰問滄浪。</text>
<title>在高陽衙望三角</title>,<text>郡齋無事日閑眠。惟有三峯在案邊。仰望神遊千仞上。登臨事往十年前。鴻門壯士披帷立。南國高人解榻延。衆鳥孤雲飛去後。朝朝相對結幽緣。</text>
<title>自江都移糴舟中作</title>,<text>漢水西流入海長。江都形勝號金湯。千年古障規模壯。一夜扁舟枕席涼。鄴下舊移河內粟。關中春轉太原倉。天時人事堪流涕。獨倚蓬窓強盡觴。</text>
<title>高衙試筆 二首</title>,<text>民死流亡遍八州。此荒曾未見春秋。詔頒哀痛終無賴。天降災祥豈有由。視野難逢南畝饁。盈庭空切北門憂。誰知閉閤淮陽守。中夜悲歌憶故丘。</text>
<title>高衙試筆 二首 其二</title>,<text>默默官齋送歲華。獨吟萇楚樂無家。郊畿屢過無人卷。城郭頻逢載鬼車。旱畝尙乾前歲麥。荒村猶發舊時花。悠悠天意高難問。仰視黃雲噪暮鴉。</text>
<title>挽金判書 佐明○二首</title>,<text>志在扶顚報主恩。兵戎困弊賦多門。不因俊傑知時務。誰把維綱斷國論。晉世良臣天不祐。漢家丞相事還煩。時危又値龍蛇歲。東峽長歸萬古魂。</text>
<title>挽金判書 佐明○二首 其二</title>,<text>兩世情親不自疑。幾年門館仰英姿。山齋尙憶含杯日。幕府猶思緩帶時。長使謀謨留國策。不專經略在巖陴。憂時轉切無人歎。閉閤空吟殄瘁詩。</text>
<title>挽李僉正 𥠋</title>,<text>憶過孤山問主人。知公好占竹梅春。後來京洛承歡再。仍與兒郞托契新。千畝稻田兼打麥。一區林壑有跳鱗。平生樂志能如此。追想高風在洛濱。</text>
<title>遊重興洞</title>,<text>山從北走水西流。閔漬巖邊得再遊。萬古泉聲如一日。炎天雲氣似涼秋。投林乍愜幽人志。謀野聊寬大國憂。可使此山皆我有。不須生世願封侯。</text>
<title>挽永安尉無何洪 柱元○二首</title>,<text>笙鶴飄然雲路遐。高堂寂寞掩無何。芬華豈是公心樂。危厲曾經世故多。士友心傾知嚮往。交遊涕出憶經過。還嗟小子通家舊。泣送哀詞和薤歌。</text>
<title>挽永安尉無何洪 柱元○二首 其二</title>,<text>先朝都尉號多賢。公子風流掩後前。莫歎高才還不試。要知盛德久猶傳。陽春座上多桃李。玉樹庭前摠桂蓮。病臥河濱違執紼。庶將鷄絮候新阡。</text>
<title>送汾厓接慰倭使</title>,<text>聞君持節出南疆。病裏離懷謾自傷。寂寂江楓門久掩。悠悠嶺樹路何長。夷情反覆恒千變。廟算紛紜只一場。但使國威如火烈。不須長策在交啇。</text>
<title>挽久堂朴判書 長遠○二首</title>,<text>溫溫君子孝通神。儒雅爭推席上珍。奇節或能夸末俗。至誠那復有斯人。榮名一代謙謙德。事業三朝斷斷臣。欲識英靈遊戀地。年年萱草北堂春。</text>
<title>挽久堂朴判書 長遠○二首 其二</title>,<text>風流追憶鳳儀亭。傾蓋當年想典刑。月照氷壺方寸地。香熏芝室再廻星。時來惡少皆狐白。歲暮榮名待汗靑。一瓣淸香留在手。應知腹痛過車停。</text>
<title>閑居</title>,<text>病懷牢落掩重關。盡日秋聲在樹間。策上治安知計誤。賦成歸去覺身閑。胸中磈礧偏宜酒。眼底崢嶸只愛山。多少關心千古事。摠輸蝴蝶任翾翾。</text>
<title>次韻謝友人虛枉</title>,<text>高駕臨門恨未攀。忽驚華翰落田間。子桑霖雨貧兼病。元亮琴書靜又閑。海岸投簪尋舊服。終南回首戀孤鬟。秋來手護庭前菊。要看寒花浥露斑。</text>
<title>失鷹</title>,<text>眼中神俊手中豪。初出雕籠乍解絛。碧落涼飆增志氣。平原斜日失招呼。養成六翮徒爲惠。飛過千岑自在驕。從此虞羅須謹避。好隨鵰鶚傍秋霄。</text>
<title>平遠堂雨中卽事 二首</title>,<text>寂歷空齋聽雨聲。起看煙火濕寒城。抽繙寶帙三千卷。點檢神棋十萬兵。肘後有方存燮理。眼中無物息經營。終朝坐對高槐影。誰把閑花笑獨淸。</text>
<title>平遠堂雨中卽事 二首 其二</title>,<text>他鄕何事自傷心。平遠堂中夜向深。過去光陰寧把翫。閑來疾病苦侵尋。雲山渺渺時將暮。世界茫茫月欲沈。獨有匣中孤劍在。愁邊拂拭一長吟。</text>
<title>大雪</title>,<text>春雪無端過尺來。起看門巷玉成堆。寒來薄酒朝催喚。病後柴扉晝不開。大澤蛟龍春蟄苦。空山虎豹夜啼哀。臨風忽憶幽居士。萬壑千峯對鶴梅。</text>
<title>次東坡詠雪 二首</title>,<text>風經枯樹戰槎牙。雲滿前山日隱車。凍鵲低垂朝出戶。飢鷹錯莫暮歸家。飄浮昨日仍今日。顚倒開花又落花。却顧前溪明月色。山陰小艇夜堪叉。</text>
<title>次東坡詠雪 二首 其二</title>,<text>經冬草色弄柔纖。向夕飛花氣較嚴。歌客已能誇郢曲。酒徒時復認吳鹽。生憎助虐風生谷。最愛來蘇日轉簷。却對天邊峯五老。醉中猶喜筆鋒尖。</text>
<title>呈仲氏竹西公</title>,<text>王父歸田有弊廬。此來五十八年餘。棣華尙憶斑𪚥坐。喬木猶存杖屨墟。盛事卽今還繼昔。遺風永久敢忘初。善和書卷平泉石。留付兒孫九世居。</text>
<title>送南甥北關省覲之行</title>,<text>關嶺參天道路悠。北風行色正堪憂。興龍古地森猶見。傷虎初心怕遠遊。學業已能知自力。疏慵那得爲人謀。趨庭若問河濱客。雪滿山齋擁弊裘。</text>
<title>贈李可成 啇翼</title>,<text>榮悴悠悠未可知。書生豪氣豈嫌遲。聞君磨礪心猶壯。愧我摧藏志已衰。借問咶毫吟儷句。何如持蟹倒深巵。漢庭孫董非能少。看取功名老大時。</text>
<title>秋夜偶題 二首</title>,<text>寒齋無睡到深更。缺月初升夜氣淸。靜聽時時聞葉落。愁來耿耿候鷄鳴。窓前倦僕呼猶鼾。懷裏嬌兒寢屢驚。却把一身閑點檢。謾吟三秀歎無成。</text>
<title>秋夜偶題 二首 其二</title>,<text>荏苒年光不再更。九秋風物轉凄淸。叢篁露浥枝相壓。枯樹風生葉盡鳴。卒歲優游聊自適。一時寵辱不須驚。柴扉晝掩無人到。佳句還從醉後成。</text>
<title>更步前韻贈明齋尹子仁 拯 求和</title>,<text>身同病鶴號寒更。詩律那能問濁淸。莫笑淵明未達道。非關東野不平鳴。浮雲過眼吾何與。古井無波自不驚。多謝故人珍重意。昭文底處有虧成。</text>
<title>鴒原寺</title>,<text>小寺荒涼僧兩三。滿山秋色雜楓枏。峯回不復知深淺。境黑誰能辨北南。淨界自然生道性。淸宵仍喜接禪談。樓前獨坐閑成醉。白月無心照古潭。</text>
<title>寺樓夜坐</title>,<text>古壑寒聲月下聞。水流風起杳難分。山行最好穿紅葉。夜坐何妨掃白雲。心靜有時疑入定。興來隨處寄微醺。金丹歲暮留遺恨。孤負黃庭內景文。</text>
<title>次關東伯李季羽 翊 韻</title>,<text>良宵軟語樂無如。且喜當窓白月虛。已把交情論久要。還將晩計說幽居。君方嶺右來持節。我欲山中往讀書。地近不須勞駟馬。知君訪雪慣乘驢。</text>
<title>復次前韻</title>,<text>賢仲淸標世莫如。北風携手計非虛。而來愧我疏音問。此日從君訪起居。歲暮相望三逕宅。生涯共付一牀書。澤車款段堪乘興。騰踏康莊敢學驢。</text>
<title>挽閔判書 維重 夫人</title>,<text>名家有女嫁名臣。配美爭稱婦德純。災値龍蛇方歎歲。禍先芝蕙不盈旬。中郞舊業嗟誰托。孫楚悲風痛轉新。天意杳冥那可問。却慙援紼阻親賓。</text>
<title>山寺次贈景略兄還燕縣</title>,<text>眼中俗物摠皆憎。閑愛林泉靜愛僧。野寺久爲雲臥客。藍田今送日哦丞。操刀此去才方展。止酒從知政有稱。別後錦囊閑點檢。謝塘春草和難能。</text>
<title>冬大雪且風偶吟</title>,<text>雪裏孤懷耐獨醒。茅茨傍海氣冥冥。流澌去擁潮頭白。遠靄平埋馬耳靑。盡日千家冷煙火。晩來一鳥度空庭。風前老樹偏號怒。剩得幽人隱几聽。</text>
<title>除夕</title>,<text>紙窓燈火夜凄其。虛送光陰惜此時。隙駟催人嗟莫縶。脩蛇赴壑逝難追。樽前共怕鍾聲到。天上應知斗柄移。守歲陶然徵舊事。愁來聊復強題詩。</text>
<title>何暮堂次壁上韻 光州</title>,<text>南來幸及杏花初。前後悲觀歎不如。頭上光陰元儵忽。世間榮辱有乘除。詩書末路知無用。懷抱何時得自舒。愧乏淮陽淸淨化。終朝臥對雨疏疏。</text>
<title>謝柳進士 昌吾 饋魚</title>,<text>彈鋏恒愁草具繁。使回苞有紫鱗飜。想看潑刺初登網。仍憶招邀舊對樽。老去此身無復健。悲來往事不堪言。賴君湖海風流在。樂志幽懷可討論。</text>
<title>次寄江陵守梅磵</title>,<text>十載重遊嶺海陬。不堪羈思戀西疇。雲開瑞石千峯暮。雨過空城萬木秋。拙宦恐爲高士笑。新詩幸與故人酬。慇懃寄謝臨瀛守。等是分符我反愁。</text>
<title>重遊淨土寺。次前日壁上韻。</title>,<text>題詩曾付上方僧。却歎誅茅計未能。眼底親朋交臂失。塵中歲月轉頭增。林巒尙喜秋容淡。水閣偏憐夜氣澄。去後此身無復健。明朝駐馬更來登。</text>
<title>贈韓督郵 時行冠子禮。而督郵爲賓。</title>,<text>愛子方知敎子難。却慙墻面已勝冠。逢君幸備三加禮。留客仍成一笑歡。奠斝共欣伸款款。承筐還愧束戔戔。要令古道從今始。一任州民縱目觀。</text>
<title>竹案贈文谷金相國 文谷時配靈巖</title>,<text>竹之爲用儘淸奇。親近無如几案宜。渾削楚斑全素質。巧編淇菉粲幽姿。行添六一歸田簿。留對三餘展卷時。今日贈公當九錫。短轅長柄好相隨。</text>
<title>次梅磵寄示韻</title>,<text>不受人間衆目憐。此身於世任狂顚。而來杜德機全息。却怪尋眞興每牽。葉縣雙鳧淹福地。黃岡獨鶴困炎天。祗應鏡浦臺前月。猶結平生未了緣。</text>
<title>結城訪藥泉幽居</title>,<text>主家林木已成陰。老榿新篁雜古今。傳世桑麻差健羨。滿堂金玉卽銷沈。偶靑湖右相逢眼。仍訪園中獨樂心。他日倘能尋舊隱。舂糧策馬可重尋。</text>
<title>次裴生 大遇 韻 時住興德</title>,<text>過嶺堪嗟識面稀。南來非是爲無衣。林泉寂寞悲年老。邑里蕭條歎歲饑。康節行窩聊少住。淵明前道未全歸。春回欲赴漁樵約。錦水桃花鱖正肥。</text>
<title>次趙汝吉 嘉錫 韻 二首</title>,<text>去歲歸途雪正深。淹留湖曲且投簪。田園着處携家住。嶺海何人命駕尋。望國只瞻雲北去。逢君不覺日西陰。浮生正似隨風葉。安得歸山果宿心。</text>
<title>次趙汝吉 嘉錫 韻 二首 其二</title>,<text>每憶驅牛壟畝耕。十年塵土負幽情。摧殘有羨投林翮。老大無心出谷鶯。巖逕想應春更好。村墟唯對月空明。羈人病怯藤蘿境。尺素那能道遠誠。</text>
<title>次韻寄題愼生 元萬 草堂 二首</title>,<text>桃源從古隔千岑。避世何人不苦心。聞子林居專靜散。笑他巖穴入幽深。田園海上兼耕釣。風月堂前伴鶴琴。亦有高情能載酒。恨無佳句對君吟。</text>
<title>次韻寄題愼生 元萬 草堂 二首 其二</title>,<text>偶然傾蓋卽相違。此去河濱遠海湄。勝地身經隨處有。幽棲計拙使人悲。承家故義吾猶識。問舍高風世孰知。聞道襄陽多好事。摠堪收拾入新詩。</text>
<title>次韻寄題靈巖鄭生 松 養閑堂</title>,<text>幽人卜築近靑山。遙想衡門好占閑。一壑鳥魚眞可樂。九關虎豹詎堪攀。草堂晝永琴書靜。空谷春深竹樹環。安得從君湖海上。暮年身計託這般。</text>
<title>次汾厓感舊韻</title>,<text>中書堂近故宮門。憶昔招携訪毀垣。半世豪狂依玉樹。十年酣飮倒金樽。黃公壚下誰回首。康樂池邊獨斷魂。唯有蓮亭明月在。夜深依舊印波痕。</text>
<title>釋子庵遇雨 庵在邊山</title>,<text>閑尋古寺作閑人。雨滿空山賞轉新。呑吐列巒藏半腹。侵凌枯樹濕全身。風泉百道生虛谷。雲水千重失遠津。淸磬一聲僧入定。晩來心境絶纖塵。</text>
<title>世稱邊山爲方丈。或稱蓬萊。未知何所據而有是稱也。余特愛其奇秀。因以實之。</title>,<text>方丈蓬萊孰品題。金銀臺闕古今迷。溟波浩渺疑鼇戴。巖窟靑冥認鶴棲。靈藥自生非俗採。仙人若在亦吾儕。明朝更挹浮丘袂。飛上丹崖萬丈梯。</text>
<title>自興德過扶江</title>,<text>寒盡江湖春水生。早梅纔吐草新靑。非忘故宅留身計。欲向深山養性靈。塵世去來同一夢。旅情哀樂寄微醒。詩書射獵譙東舍。三十年規迫暮齡。</text>
<title>閑居偶吟</title>,<text>離家日久在家稀。倏忽光陰去不歸。顧我衰顏非壯貌。從前浪迹愧初衣。誰憐倦鳥隨春至。却羨高鴻向北飛。老去一身須恣意。逢人莫問是耶非。</text>
<title>新得鶴浦將有卜築之計</title>,<text>萬疊靑山海上攢。外包關嶺內回盤。千年仙窟煙霞祕。六月瑤壇檜柏寒。幽子無心時獨得。世人有眼豈曾看。桃源局促緣溪止。誰識山中境界寬。</text>
<title>雨後</title>,<text>綠樹陰濃黃鳥鳴。茅簷雨過午風淸。匡牀渺渺醒還醉。柱杖悠悠坐復行。卷裏神交千載近。丘中浪迹一身輕。回頭却望雲深處。丹桂森森紫草榮。</text>
<title>寄示李坡州 齊杜</title>,<text>淸明一臥過端陽。庭草無心日日長。閉戶不敎人剝啄。抽書時看蠹奔忙。已栽枸杞要狵吠。新種琅玕待鳳嘗。料理等閑幽事足。煩君且莫笑顚狂。</text>
<title>挽趙判書 珩</title>,<text>先朝長老幾人存。每喜通家有達尊。半世江湖全素履。暮年京國擅名門。優游豈羨千金橐。含弄還繁萬里孫。從此羅浮經過地。忍看梅蕊映黃昏。</text>
<title>己未除夕</title>,<text>丘壑棲遲老大身。更逢除夕却傷神。流光荏苒回頭失。世事紛紜觸目新。強把杯觴仍送歲。頻看星斗爲占春。年年此夜偏多感。堪笑金丹竟負人。</text>
<title>次兒輩韻</title>,<text>臘月終旬夜向深。三陽行見破窮陰。癡兒少日喜新歲。烈士暮年悲壯心。蘧瑗知非終幾化。漳濱多病獨長吟。椒盤列炬渾閑事。北闕休書定自今。</text>
<title>挽洪海州 錫龜</title>,<text>有才無命世同悲。絶藝如君數亦奇。畢竟聰明皆暈癭。從來富貴屬韋脂。論交皓首幾人在。臥病淸江空爾思。昔別奄成千古恨。單杯無路送靈輀。</text>
<title>次孤山梅鶴亭韻。贈主人李百宗 東溟○二首</title>,<text>孤山勝跡後兼前。處士遺風洛水邊。大隱自甘千日醉。幽情不受萬牛牽。傳家尙有梅間鶴。載酒誰回月下舡。堪笑平泉誇草木。爭如高節映千年。</text>
<title>次孤山梅鶴亭韻。贈主人李百宗 東溟○二首 其二</title>,<text>遙想名園絶世塵。華亭直壓洛江濱。仲連東國推高士。和靖西湖屬後人。芳草晴川留逸興。暗香疏影伴閑身。煩君莫怕英靈誚。今日朝廷摠會神。</text>
<title>挽藥泉大夫人</title>,<text>蒼黃嶺海事堪唏。歸拜高堂願莫違。已喜生男爲國器。不遑將母怨萊衣。草心幾怕春暉短。萱背還驚夕露晞。昔阻升堂今阻紼。忍聞丹旐故山歸。</text>
<title>將遊金剛途中偶吟</title>,<text>聞道神山在海東。此行前去路何窮。煙光偏護溪邊柳。秋色先侵岸上楓。句漏燒丹尋祕訣。鹿門採藥慕高風。山中一醉經千日。起看浮雲變太空。</text>
<title>金城途中</title>,<text>入峽沿溪盡日行。隔林時見暮煙生。水禽決起驚人語。山犬群猜學世情。向易不須論損益。昭琴終亦有虧成。升高試望東歸路。滄海連天極目淸。</text>
<title>蓮松峽</title>,<text>群山送勢北來尊。萬壑爭流出一門。幾處濫觴成漢廣。由來舞鳳自苕源。舟經急峽緣繩渡。棧綴危巓賴石存。從此東西岐路別。日邊回首但煙昏。</text>
<title>元帥臺</title>,<text>元帥登臨有古臺。想看戈甲眼中回。沙洲鷗鷺至今在。渤海風雲隨我來。拳石湖中靑一朵。搏沙浦上白千堆。獨憐巖畔蒼髥老。好事何人手自栽。</text>
<title>四仙亭</title>,<text>海嶽中間境轉奇。四仙遺躅杳難追。靈區物色還千古。異代風流各一時。剩水豈煩神禹鑿。孤山不待巨靈移。扁舟獨棹斜陽裏。浪迹唯應白鳥知。</text>
<title>送江界使君柳 之發</title>,<text>孤城迢遞國西陲。鴨綠江源遶作池。君去幸非征戰日。我衰寧是別離時。丁寧瓊草扶殘病。珍重黃花慰遠思。塞外山川多控扼。他年經略待君知。</text>
<title>挽姜判書 柏年</title>,<text>歷盡榮枯餘老臣。淸貧苦節迥無隣。人間五福猶嫌富。洛社群英會寫眞。文雅後來誰得似。令名他日久逾新。先朝耆德皆零落。悵望南雲獨愴神。</text>
<title>河庄次前韻</title>,<text>綠樹陰陰黃鳥飛。乍來猶歎未言歸。群書寂寂棲塵架。雜草萋萋沒舊扉。今歲向平應畢嫁。此時蘧瑗已知非。江湖萬里堪乘興。不必東岡戀故磯。</text>
<title>詠陶硯贈松磵。兼示史院諸公。</title>,<text>瓦甓之材美璞同。宜城銅雀有遺風。柔剛變自陶匀內。貴賤隨他器使中。煉化不殊丹竈訣。裁成聊倩玉人工。蘭臺汗簡非吾事。持向山間註鳥蟲。</text>
<title>送冬至副使尹泰升赴燕 二首</title>,<text>此去燕山多苦辛。高秋送別各傷神。遼陽杳杳行難盡。天下紛紛恨未伸。華表柱邊空有鶴。黃金臺上更無人。從來擊筑悲歌地。訪古應經易水濱。</text>
<title>送冬至副使尹泰升赴燕 二首 其二</title>,<text>世事如今可歎傷。紛紛冠蓋去相望。磨刀十萬時無賴。用幣千人國且亡。折贈黃花辭漢北。歸來白雪度遼陽。從知異域身爲本。忠信端宜使四方。</text>
<title>挽李僉知 徽祚</title>,<text>世間榮祿儘浮雲。八十康強最罕聞。喬木承家傳赫舃。芝蘭滿室剩芳芬。平生愷悌留桐邑。晩節優游寄漢濆。寬樂令終誰不羨。緬懷雅誼獨沾裙。</text>
<title>恩門宴示諸君</title>,<text>翠幕高開洞府深。臨觴益見衆賢心。百年勝事能追昔。一歲良辰況在今。落照閑籠松檜逕。幽禽靜和管弦音。衰慵獲忝恩門後。強欲鋪張愧拙吟。</text>
<title>挽宋永平 搏</title>,<text>早歲相逢晩益親。溫溫風味自眞醇。保家儒素能傳業。治郡功名亦罕倫。行店旅魂招莫及。寢門追哭恨難伸。白雲他日尋遺躅。應有碑前墮淚人。</text>
<title>挽崔執義 後尙 室內</title>,<text>憶昨城東尋舊坊。主人邀我拜中堂。龐家水鏡爲親客。吏部黃壚作酒狂。曾歎孤鸞悲晝燭。遽傳雙劍會神鋩。凄涼往事今難說。晩契唯應付玉郞。</text>
<title>送通信上使尹叔麟 趾完 之日本</title>,<text>積氣靑冥曉日紅。扁舟渺渺去何窮。交隣不惜千人幣。破浪寧無萬里風。獨鶴橫空仙界逼。驚龍蹙水瑞霞濛。歸來王事期程在。莫逐浮槎訪織宮。</text>
<title>挽西原正 桓 內子</title>,<text>紛紛來去問無因。浮世悲歡日日新。鳴鳳求凰知幾日。飛花別樹不終春。香消鏡匣腸堪絶。草沒庭階迹已陳。曾是斷弦前度客。忍看長簟又生塵。</text>
<title>次汾厓韻。兼示史院諸僚。</title>,<text>堪愧疏慵廁俊英。任專刪述地分淸。相將討論資新益。且復談諧說舊情。古砌開花前度見。虛簷對月幾回明。時時獨坐仍長歎。恐負春來海岸耕。</text>
<title>送息菴金相國赴燕 時承牌入闕。不得送別。故追呈。</title>,<text>冠蓋紛紛此路長。相公銜命出巖廊。世無開眼看天下。人有傷心過洛陽。惆悵河橋望煙樹。丁寧遼塞愼風霜。從來智士能觀國。不數兵強與馬良。</text>
<title>挽林僉知 一儒 夫人</title>,<text>族出名門配子姜。從來閨範播芬芳。諸郞好學知鄒母。夫子歸田有孟光。晩景方隆萱背樂。春暉剛耐草心傷。憑便問疾還承訃。欲寫哀詞淚自滂。</text>
<title>寄謝汾厓 時住月波亭</title>,<text>仙亭一宿覺淸眞。爽氣朝來特地新。滿目雲山仍近日。賞心花柳已爭春。呼牛呼馬何關我。觀鳥觀魚自可人。多謝舊僚珍重意。遠勞書札到江濱。</text>
<title>次梅磵韻 二首</title>,<text>早識江湖樂最眞。不因推去豈抽身。誰知倦鳥投林日。正値新鶯出谷春。放迹自今從漫浪。淸詩無處寄繁頻。宮醪坰馭非吾分。尙把前榮詑野人。</text>
<title>次梅磵韻 二首 其二</title>,<text>漁父相逢趣味眞。結交鵷鳳摠前身。江涵病客愁邊月。天借詩翁分外春。行苦芡盤籠水密。夢尋蘿逕入山頻。他時倘寄梅花信。滄海東頭牧豕人。</text>
<title>復次梅磵韻</title>,<text>世間無處覓仙眞。看取湖山自在身。洛下名園雖得地。塵中小築豈藏春。望洋河伯方知醜。載酒山翁莫憚頻。分付一江魚鳥社。掃除花逕待遊人。</text>
<title>送東萊府使蘇望如</title>,<text>與子交歡廿載前。相逢鬢髮各皤然。中間離合那堪問。晩節行藏却可憐。漢水春風悲遠別。巴山夜雨說何年。萍蓬一任東西去。他日相思海接天。</text>
<title>更次前韻寄梅磵 二首</title>,<text>終古休官語不眞。自今林下着閑身。山中桂樹渾無恙。洞裏桃花別有春。屬我閉門吟病久。怕君摩壘致師頻。從知綺語眞無用。且學灰心隱几人。</text>
<title>更次前韻寄梅磵 二首 其二</title>,<text>谷口吾將訪子眞。長鑱托命可安身。野花紅濕前宵雨。山色靑含萬古春。刀劍賣來生理足。接䍦倒處醉眠頻。紛紛世事如棋局。誰是棋傍縮手人。</text>
<title>用前韻酬壺谷</title>,<text>斯文千古孰知眞。牛耳騷壇愧此身。猥荷隋珠酬木李。敢將巴唱和陽春。過從洛杜曾貽阻。往復郵筒莫厭頻。方欲入林隨脫兔。日邊誰復見來人。</text>
<title>自光陵後嶺向松山</title>,<text>深澗潺潺老木繁。弊轎羸馬度山門。風經斷峽全生力。春入燒原早有痕。盡日閒吟和睡去。有時驚顧戒心存。人間險路多如此。不必羊腸可折轅。</text>
<title>到河莊更步前日飛字韻</title>,<text>雲出無心鳥倦飛。此身將老詎忘歸。荒園有雨滋花逕。窮巷無人款竹扉。樂在琴書卿自過。道存丘壑孰云非。前洲鷺下潮初滿。閑把漁竿上釣磯。</text>
<title>贈太學士藥泉</title>,<text>金聲玉質琢磨奇。文苑相傳自昔時。授受幾經人得失。浮沈曾閱世興衰。伊蒲法訣憑衣鉢。河朔威風變鼓旗。想見據梧揮洒處。彩毫濡染字淋漓。</text>
<title>次淸風使君崔漢卿 後亮 韻 二首</title>,<text>多生綺語欲全刪。誰寄新詩問閉關。着處湖山眞可樂。面前逕路不嫌艱。未能報國居然老。猶幸抽身自在還。從此田園春正好。肯將千戶博餘閑。</text>
<title>次淸風使君崔漢卿 後亮 韻 二首 其二</title>,<text>扁舟昔歲遡前灘。長揖荊州上碧欄。陳迹謾看雲水白。短生虛負紫金丹。那堪隣笛增愁思。且賦觴詩續夢歡。白首故人君獨在。相思不見淚空潸。</text>
<title>次別白川使君景略兄 二首</title>,<text>皁蓋翩翩到水邊。暮年相別各悽然。人間聚散風飄葉。江上逢迎雨滿天。甘露寺樓曾作客。大興巖洞舊遊仙。遙知五馬經行處。風景依俙似昔年。</text>
<title>次別白川使君景略兄 二首 其二</title>,<text>少年豪氣太顚狂。相視如今鬢已霜。仙尉高風追葉令。野田歸興慕潘郞。弦歌百里鷄猶割。雲水千重鳳欲藏。却幸對床風雨夜。明朝告別不須忙。</text>
<title>宿冠岳沙幕寺</title>,<text>日望靑山在座隅。興來携策度崎嶇。谷深寒澗涓涓淨。寺陋殘燈炯炯孤。月下幽禽啼一箇。樓前古木立雙株。山行造次皆眞境。此樂誰知與衆殊。</text>
<title>寓居月波亭。自仲春已過端陽。有感謾吟。</title>,<text>閑居見月幾虧盈。臥病淸江時屢更。寒食纔看杏花發。端陽又愛麥風淸。介山烈士恩初薄。湘水忠魂恨不平。二子何曾關我事。空留佳節愴幽情。</text>
<title>送嶺東伯魚 震翼○時余亦拜北伯。未赴而遞。故詩中及之。</title>,<text>憶昔南州共一麾。藩維受命又同時。北門旌節歸烏有。東峽湖山愜素期。塞馬不須論得失。雲鴻各自歎分離。洞門深處多瑤草。他日盈筐慰遠思。</text>
<title>寄題李承旨百宗梅鶴亭</title>,<text>浮世無人守故丘。喜君看鶴此淹留。倦歸迹似投林鳥。時出身如在壑舟。關塞卽今隨去雁。江湖何處訪眠鷗。須君解紱歸田日。我亦河濱卜退休。</text>
<title>挽趙掌令 爾炳</title>,<text>識君初自濟原時。傾蓋新驩喜可知。秋日呼鷹交轡語。淸宵翦燭對床嬉。偏憐故意敦終始。苦恨浮生足別離。衰白到今還哭子。海天東望淚空垂。</text>
<title>秋日有感。用河庄前韻。二首○時住江都。</title>,<text>秋氣蕭森落葉飛。老來爲客苦思歸。海中斜日獨凭檻。河上弊廬空掩扉。着處湖山皆可樂。異時逕路未全非。飄然逸興無南北。何處煙波繞釣磯。</text>
<title>秋日有感。用河庄前韻。二首○時住江都。 其二</title>,<text>海天寥落雁初飛。百日居留未賦歸。安得入山尋淨社。不然臨水啓柴扉。飛騰自有諸公在。老大偏傷夙計非。誰遣秋霜侵壯髮。每勞淸夢到苔磯。</text>
<title>巡海至摩尼山。示經歷使君朴 瀓。</title>,<text>訪海尋山路不窮。角聲寥亮滿山東。迎霜雜樹千般色。激石幽泉萬古通。杖鉞橫行秋色裏。含杯笑傲夕陽中。明朝又是逢重九。衰鬢還嫌落帽風。</text>
<title>觀獵</title>,<text>平明小隊繞山行。獵獵霜風拂旆旌。逐鹿弓刀三奏捷。收軍鑼角一時鳴。長楊不必誇多獸。峴首猶能數引觥。報道山南留伏兔。夕陽移帳更麾兵。</text>
<title>巡海舟中作</title>,<text>樓船日出下中流。無數靑山集海頭。島嶼微茫孤鳥沒。水村明滅早霞收。居留事簡堪乘興。控制形便合借籌。向晩風回潮欲上。移舟且復泊煙洲。</text>
<title>牙島</title>,<text>輕飆拂拂送歸帆。隱几超然倚半酣。隔水看山迷遠近。回檣轉柂失東南。日西翔鳥且千百。煙際漁舟時兩三。賴有府中携手客。令人發興得窮探。</text>
<title>長峯島賞月仍宿舟中</title>,<text>風潮泊泊暗前洲。薄暮移舟夜未休。已掃浮雲淸海宇。更留明月掛船頭。憑虛不借扶搖力。得意眞如汗漫遊。醉臥不知星斗沒。曉來同夢有沙鷗。</text>
<title>自望島回舟。舟中示經歷。</title>,<text>舟行兩日不辭勞。醉倚篷窓逸興高。峯出海中皆戴石。水涵天際似無潮。世間佳境在深處。分外奇遊自我曹。領略下流形勝盡。歸來且復講弓刀。</text>
<title>寓居仙遊峯</title>,<text>奇峯突兀壓滄浪。漢水縈回百里長。誰遣下流橫砥柱。欲窮高頂阻飛梁。朝朝得意風雲會。夜夜傳神水月光。淸境窅然塵想絶。一簾秋雨送微涼。</text>
<title>挽息菴金相 二首</title>,<text>並樹功言世莫幾。當朝才傑似公稀。誰知半道龍蛇厄。却失深山虎豹威。淮水濤瀾應未絶。信陵門館已堪唏。股肱虧處哀榮備。遺恨綢繆萬事違。</text>
<title>挽息菴金相 二首 其二</title>,<text>尙憶南山臥病時。感公急困有深知。十年榮辱休相問。半世從遊自不疑。幕府時時容揖客。詞垣往往得新師。英姿雅望俱冥漠。大樹寒風日暮悲。</text>
<title>挽魚監司 震翼</title>,<text>尙思靈浦放船時。仍感情親迹又奇。十載重逢憐子壯。百年強半歎吾衰。結交豈以黃金重。同志還將皓首期。人事卽今違宿計。素車何處送靈輀。</text>
<title>送藥泉相赴燕 二首</title>,<text>十月遼河雪滿山。星軺幾日度燕關。天機衮衮時難定。行李紛紛路苦艱。不必珪璋誇特達。且須珠璧剩編刪。廣灘西畔違相送。南澗春還候使還。</text>
<title>送藥泉相赴燕 二首 其二</title>,<text>我曾不見浿江西。猶可從人識路蹊。遼水亭臺塵漠漠。薊門煙樹氣凄凄。居庸舊築今誰賴。閭岳遺封尙不迷。最是大荒風雪裏。可憐行子苦攀躋。</text>
<title>次汾厓韻 時余於河莊。鑿得新泉。故末句及之。</title>,<text>恒苦明時未了緣。趁班牙笏又新年。車中御史莫嫌禿。柱下相公猶自全。浮世輸贏知幾許。閑居宴息卽超然。春來尙有歸田興。遺老堂前出小泉。</text>
<title>連日雨雪中。病臥無聊。適得一律示汾厓。</title>,<text>雨後輕寒雪又騰。草心梅眼苦侵凌。隨風落地還成水。背日縈林故着氷。細酌甁罍眞有味。強吟鹽絮忽無憑。從知四野春膏動。黃犢田間興可乘。</text>
<title>次任文仲韻</title>,<text>病餘開落任庭蓂。猶記人間五十齡。龜縮厭看殘雪皓。鳥飛還憶舊山靑。誰家列戟爭投迹。晩歲抽簪欲鍊形。鶴浦風光春正好。海棠花發白鷗汀。</text>
<title>次壺谷梅磵韻</title>,<text>窮巷涔涔病浹旬。有時相訪摠情人。元龍床上無塵俗。龐德堂中孰主賓。知子園林能宿客。況今梅柳已爭春。招邀更喜詩翁在。想見開門倒屣頻。</text>
<title>抱川墓舍偶吟</title>,<text>故山松檜鬱蒼蒼。手植桃槐已十霜。人事自然多感慨。野情從此莫乖張。獨憐谷裏涓流水。新築巖邊苟美堂。堪愧隣翁來問訊。白頭猶未謝周行。</text>
<title>挽李進士 興朝 內子</title>,<text>主翁三世舊通家。早識升堂少婦嘉。鳴玉幾年阿母喜。隕珠今日路人嗟。魂隨暮雨歸冥翳。迹似驚飆掃落花。唯是德門饒產祉。定知餘潤長蘭芽。</text>
<title>寄題李君 文長 草堂</title>,<text>官齋幾度枉詩書。每欲乘閑訪隱居。愧我臥床人事廢。憐君閉戶世情疏。摩尼山色看晴後。草浦潮聲聽雨餘。對子悠然歸意動。北風携手肯徐徐。</text>
<title>息菴改葬挽</title>,<text>丞相高墳宿草寒。丹旌今復遡江湍。聲光漸逐流年逝。德業長留後代看。天下事多生苦促。閣中圖在畫初乾。龍門漢水無終極。想見英靈駕鶴鸞。</text>
<title>夜雨燈下偶吟寄汾厓</title>,<text>燈焰靑熒冷敝帷。病眸看字苦生疑。前非點檢秋風後。舊約尋思夜雨時。不必多金同季子。要須散髮逐鴟夷。賢豪處世如龍虎。肯受人間絡與羈。</text>
<title>挽尹監司 嘉績</title>,<text>少年才調似君稀。亨路飛騰願不違。攬轡光生湖右節。專城榮動老萊衣。黃梁炊熟朝陰改。玉樹花殘曉露晞。最是九原無限恨。百年魚笏曠庭闈。</text>
<title>次壺谷茅亭韻</title>,<text>楹壁窓櫺雖未完。把茅園裏足謀安。時聞好客招邀至。亦有行人指點看。深洞樹陰秋後淨。禁林風色晩來寒。書生活計無多事。不羨朱門白玉欄。</text>
<title>次前韻復示汾厓</title>,<text>病怯輕寒掩小帷。昔年奇思夢猶疑。閑看白屋煙生處。靜聽靑林雨打時。斯世有身方有患。我生非惠亦非夷。知君醉後能高詠。儘是奇才脫馽羈。</text>
<title>挽趙副學 持謙</title>,<text>淸時復見洛陽才。藉藉英聲冠省臺。雅望久爲當世重。風猷儘自大家來。十年寵辱雲千變。萬事荒涼酒一杯。唯有南湖波上月。夜深流照舊山隈。</text>
<title>次贈景略兄</title>,<text>棲遲每歎未言歸。剛被高人小草譏。東洛幾看時物變。北風又送早鴻飛。國恩未報終難報。心事多違轉益違。從此期君何處是。海山西畔女蘿衣。</text>
<title>次梅磵周甲冠子韻</title>,<text>詩翁閑臥駱山邊。玉樹盈庭少最憐。總角突而仍吉日。旃蒙奮若又回年。慇懃共賀懸弧席。戒宿兼開酌醴筵。更有芳春資勝賞。他時應入畫圖傳。</text>
<title>永安尉遷葬挽</title>,<text>十年人事已堪悽。牛卜新岡又海西。忍說龍蛇曾値歲。可憐桃李久成蹊。承歡不覺朱門貴。感舊誰知白首啼。想像異時顏色在。無何堂上月初低。</text>
<title>別東萊府使柳 之發</title>,<text>頻年送子出邊城。秋日蕭蕭雨濕旌。腰下寶刀王事急。鏡中華髮壯心驚。應知約束馴蛟鰐。更願來歸趁燕鶯。白露黃花空臥病。河橋相望一沾纓。</text>
<title>承命講易湖堂。次壺谷續前文會堂聯句韻。</title>,<text>勝地天敎我輩來。雨餘淸景亦佳哉。蓬山講藝曾無分。虎觀談經又匪才。此日江湖增氣色。何年堂宇化蒿萊。舊時題壁今誰在。聊喜逢君共把杯。</text>
<title>挽尹監司 攀</title>,<text>零落恒懷北海悲。盛年相失豈曾知。觀情不在交遊早。遺恨還慙省問遲。共歎高才催短景。却將餘慶付佳兒。魂歸病阻都門哭。末契他時慰後思。</text>
<title>騎省雪中。與壺谷，梅磵，逸休聯句。</title>,<text>疏疏密密復纖纖。縞帶銀杯趁曉參。省裏聯裾人恰四。臘前盈尺瑞呈三。梁園授簡詞仍就。灞水尋梅酒可探。最是晩來堪畫處。玉峯當戶見終南。</text>
<title>挽李僉知 敏政</title>,<text>公家名德冠宗英。後嗣傳芳代有聲。仲統閑居曾樂志。荀龍下食晩饒榮。西河舊築欣同社。東洛淸簷問養生。人事卽今難料量。不堪揮淚送丹旌。</text>
<title>挽趙仁川 顯期</title>,<text>齷齪難逢度外人。似君奇節獨殊倫。談鋒亹亹仍無敵。利刃悏恢捷有神。每歎才高生指目。堪嗟志屈混泥塵。嚴霜半夜摧瓊樹。傾蓋當年哭舊賓。</text>
<title>送書狀官李 塾 赴燕</title>,<text>輕陰漠漠雪方催。旅雁初歸燕未來。長路乘春多物色。小車衝塞苦風埃。歸程約共七千里。別意都輸三兩杯。君去且尋華表柱。感時應與鶴徘徊。</text>
<title>挽朴持平 泰維</title>,<text>凡物之生不願材。芝蘭桂漆自成災。靑萍出匣精光射。白璧投人暮夜猜。關塞歸來聞伏枕。里閭歡愛阻銜杯。東岡春色留萱背。想有英靈泣夜臺。</text>
<title>挽久堂朴判書夫人</title>,<text>夫子高風夙所欽。通家雅誼久傾心。仍聞懿範當今少。況與賢郞託契深。十載百憂悲繳繞。經時二豎苦侵尋。魂歸劍合延津水。舊壟依然松柏林。</text>
<title>送書狀官吳 道一</title>,<text>遼河溽暑水如涇。才子承綸赴北庭。借問驅馳經紫塞。何如坐嘯對滄溟。朝天古道留餘迹。防虜荒城帶舊腥。世事卽今多感慨。別時須醉不須醒。</text>
<title>恭陵奉審之行次文谷韻</title>,<text>衰疾沈綿擧策愁。此身行止儘悠悠。宿雲深谷迎新旭。零露荒原接素秋。遇境自憐常局促。臨流且可少遲留。河濱此去家山近。投紱初心愧未酬。</text>
<title>江西寺次景略兄 時乞暇往海西。仍有卜居之計。</title>,<text>昔歲曾從此路行。今來依舊暮山橫。河濱故築非無意。海上新居別有情。浪迹不妨閑出入。傍人莫笑謾經營。夕陽殘雪宜耕釣。年老甘爲野外氓。</text>
<title>用前日巡海時韻。寄江都留相汾厓。</title>,<text>已識居留可避勞。從知縣尉亦稱高。凝香燕寢臨池水。列戟樓船駕海潮。區畫自宜遵廟算。簿書端合付官曹。慙無舊政傳新尹。游刃看君善用刀。</text>
<title>送鍾城府使金 益廉</title>,<text>嶺雪關雲道幾千。白頭相送各悽然。風波失路悲前日。樽酒臨岐怨暮年。出塞想增新曲譜。安邊應訪舊形便。南飛鴻雁紛無數。問訊煩君尺素傳。</text>
<title>挽宋進士 演</title>,<text>尙憶南州剖竹春。異鄕還往倍情親。茅簷對酒今難得。梅驛傳書定幾巡。富貴不如南畝樂。榮枯等作北邙塵。寢門一慟嗟無路。誰識畸人氣味眞。</text>
<title>贈太白山人李世說</title>,<text>太白山人異俗觀。森森爽氣在眉端。閑開水石千年祕。醉對松杉萬樹寒。我欲從之身已老。誰其健者路非難。勞君遠訪來河上。細聽山家物外懽。</text>
<title>挽李掌令 三錫</title>,<text>流落田園閱幾年。世間榮悴豈關天。一時騰躍還無賴。晩節浮沈亦有緣。白首交情終阻面。靑門舊築孰開筵。平生意氣今難見。悵望南雲涕自漣。</text>
<title>挽柳察訪 攀</title>,<text>旅遊湖澤已周星。對子開襟喜眼靑。六十光陰非短折。東南人物惜凋零。平生樂志耽中聖。身後傳家在祝蛉。忍讀襄陽耆舊傳。空聞隣笛想儀形。</text>
<title>宗廟親祭後次文谷韻</title>,<text>龍旂來展孝心思。曉陟齋筵肅祀儀。已幸奉牲趨下列。還慙賀雨和新詩。祥開大有群方悅。德協惟馨萬福隨。却恨揄揚無彩筆。秪應陶詠樂斯斯。</text>
<title>寄題興德李 益堅 滄浪亭</title>,<text>江南往往說名亭。最愛茲亭擅地形。大海回瀾千頃白。群山送勢一邊靑。濁淸不必論纓足。憂樂何曾累性靈。昔欲卜隣今更遠。此身堪愧似浮萍。</text>
<title>挽鄭承旨 勔</title>,<text>論交或有白頭新。晩歲逢公轉覺親。江上昔過誇野興。省中相對喜天眞。誰知笑語渾如昨。奄見存亡已隔晨。咫尺城西違執紼。病餘悽惻倍傷神。</text>
<title>挽瑞石金公</title>,<text>文章德業古難幷。雅望當朝一代傾。在國久爲鍾鼎重。持身終保玉壺淸。摧殘樑木千年幹。震耀旂常百世名。白首交情中道失。西門一哭負平生。</text>
<title>驪州道中</title>,<text>行盡山家與野村。忽驚時物變寒溫。麥光搖綠男顏喜。桑葉稀靑女手煩。鸛鶴聲邊新雨足。鸕鶿翅上夕陽飜。平生最愛田園樂。遙想山中酒滿樽。</text>
<title>挽明安公主</title>,<text>玉度貞純蕙氣芬。天人淑德世稀聞。和鳴吉卜歸名族。終鮮深悲軫聖君。沁水池臺空有月。秦樓笙鶴已乘雲。宸情底處增悽愴。花萼霜凋夕照曛。</text>
<title>挽趙判書 珩 夫人</title>,<text>飫聞柔範舊來尊。爲有通家世誼敦。臭味尙能尋末契。絲蘿況復托高門。宗工善祝耆而耋。晩歲新榮子及孫。天遣大連來視窆。九原猶得戴君恩。</text>
<title>次尤齋韻</title>,<text>雪後招邀興未闌。一時高躅在林關。村名職號依然地。往哲今賢仰止山。世德增光冥會際。神交想像唱酬間。應知鷄足山前水。遠接寒棲九曲灣。</text>
<title>次尤齋韻 附原韻</title>,<text>靈源肇關此門闌。年代雖遙事有關。故遣諸孫繩祖武。從知衆岳自崑山。村名偶應徽閩舊。官號仍從紹慶間。冥會秪今眞有意。怳疑陪賞落星灣。</text>
<title>挽洪判書 茂績○代家大人作</title>,<text>伊昔多才俊。公惟第一人。魯連天下士。方朔歲星臣。世濁能徇節。時淸早獻身。崢嶸森直道。感激際昌辰。氣接臺中柏。光生席上珍。茂松當歲暮。孤隼上秋旻。失路虞翻棄。投荒賈誼隣。地窮鼇戴遠。書逐雁歸頻。連袂還移北。承環共及春。獨憐心跡幷。彌見性情眞。久託形骸外。追思嶺海濱。隔年同伏枕。懷舊謾沾巾。造物收奇士。交情曠後塵。斷雲低濕淚。殘月解傷神。四海人誰在。重泉迹已陳。山河元氣返。宇宙大名新。此去來無日。平生事隔晨。沈痾違執紼。逝矣莫停輪。</text>
<title>癸巳七夕奉敎製</title>,<text>西風吹火落。秋氣颯庭柯。縹緲瞻靈宿。昭回轉暮河。舊傳牛飮渚。誰遣鵲橫波。一歲玆宵會。千秋此路過。晨裝催整駕。夜織暫停梭。天上佳期促。人間好事多。庭竿懸犢鼻。盤果綴蛛窠。孰驗齊諧怪。難徵楚俗訛。莫將機杼巧。傳與後庭娥。聖主方昭儉。宮中賤綺羅。</text>
<title>張谿谷改葬挽</title>,<text>國際休明運。天生傑巨人。山河騰秀氣。水月助精神。德業歸鍾鼎。光輝領縉紳。道通形象表。才託股肱親。赫赫群英首。溫溫一介身。心驚推印日。泣盡上書辰。綜貫千家祕。包羅六藝眞。斯文還一洗。餘子未全醇。盛烈高難並。遺書妙絶倫。邦家休慶遠。宇宙大名新。忍說龍蛇歲。頻傷雨露春。佳城今更卜。舊隴卽相隣。末路無前輩。高山仰後塵。孤生風樹痛。感舊益沾巾。</text>
<title>別三子 月課</title>,<text>骨肉分南北。人情尙忍斯。誰知貧賤苦。更有別離悲。婉孌朝飢女。凄涼暮出兒。牽衣來又去。頓足泣還辭。不復知天意。無由仰母慈。此生應有定。見汝豈無期。</text>
<title>夢李白 月課</title>,<text>逐客居天末。中宵掃榻頻。誰知關塞夢。能起網羅身。局促歸常早。依俙見似眞。乍逢歡笑語。相對舊精神。月滿空梁曉。楓靑別路春。楚歌招不得。嗟爾眼中人。</text>
<title>挽李判書 一相</title>,<text>故國多喬木。名門出鳳毛。登朝未弱冠。瑞世儘英髦。白璧光輝並。靑雲步武高。有才宜內外。同志摠賢豪。夾贊淸明代。招還政事曹。超陞群望協。報答夙心勞。官序年年進。文衡世世操。方期沙路築。奄見寢門號。小子通家故。平生荷與叨。忍看經過地。竹屋晩蕭騷。</text>
<title>挽尹石湖 文擧</title>,<text>汝南名士衆。夫子獨巍然。踵美家聲遠。聯芳令望全。跡高知識達。道大見凝堅。篤行今誰似。硏精晩益專。苦心存取捨。全節托沈綿。世故難言處。行藏勇退邊。深憂仍國恥。講學自家傳。江左蒼生望。襄陽處士賢。汚隆應有數。予奪孰司權。舊德凋零盡。斯文痛恨偏。登龍從弱歲。附驥失當年。永負通家義。無由哭墓阡。</text>
<title>孝宗大王遷葬挽</title>,<text>自天生大聖。光啓中興期。達孝神明感。亶聰古后追。錫湯兼勇智。傳舜授微危。盛德長河決。雄材異俗知。艱難戎馬地。淹恤伯王資。楚璧當神命。吳薪拔運衰。捧盈存敬畏。忘食恤惸嫠。至理初更瑟。鴻猷屢闢帷。刑家躬儉節。問寢色愉怡。不獨文能守。方將大有爲。干旌窮澤藪。木馬在階墀。宿蠹消除盡。群方品敍宜。延登人莫間。密勿世難窺。弱勢懲周弊。宏規陋漢卑。恢張新氣象。整頓舊綱維。佇望時雍化。猶懷日暮悲。巍巍謨烈顯。赫赫德譽垂。末命嗟何及。蒼穹豈忍斯。斡旋將歲月。殂落不期頤。十載烏弓痛。今朝玉匣移。地靈應有待。天意此堪推。近祖便神道。寧親慰孝思。九重新孺慕。萬歲妥幽基。未死孤臣恨。忍題相紼詞。</text>
<title>仁宣王妃挽</title>,<text>名門生聖女。配極母儀尊。鳴鳳嘉祥叶。潛龍內化敦。烏頭淹北館。鶴駕並東轅。險阻將應啓。悲歡豈忍論。天衢瞻日馭。壼位體坤元。德播周南詠。詩徵女史言。儉昭由練帛。誠格自蘋蘩。月出驚齊寢。車流戒馬門。蒼梧悲泣竹。長樂對滋萱。備物從文子。含飴弄聖孫。慶隆三殿祝。歡溢萬年尊。永指靈椿茂。俄傳寶婺昏。昃离非大耋。環域戀深恩。聖孝號嬰慕。臣工哭駿奔。吉遷尋舊卜。冥會附新園。鬱鬱珠丘閉。茫茫鼎水渾。微詞慙相紼。淚盡樂遊原。</text>
<title>挽尤齋孫婦</title>,<text>夫子今山斗。諸孫摠蕙芝。承家貽女士。當壼纘姑治。窈窕昭賢範。間關見孝思。賜環纔報喜。毀璧奄成悲。饋缺仍三世。巢傾憫衆兒。德門餘慶在。天定豈無時。</text>
<title>次汾厓聯句韻</title>,<text>良宵延勝侶。謝病促淸尊。聯句追韓孟。論文軼白元。竹風消酒暈。梅雪滌塵煩。玉塵時驚坐。朱扉夜息喧。將軍能押競。上客富巵言。步屧來阡陌。連珠接季昆。壯心壺擊碎。新魄鏡沈昏。顚倒題詩筆。堆殘跋燭痕。摧藏身未會。想像興猶存。且赴山翁約。漁樵樂聖恩。</text>
<title>挽驪陽府院君閔持叔 維重</title>,<text>聖主今誰賴。賢臣略喪亡。明公復淪逝。故老重悲傷。況忝交游久。那堪人代忙。自天生俊傑。於世任維綱。忔忔匡君志。孜孜活國方。地親心益小。年促恨逾長。可惜摧樑棟。還嗟哭寢堂。沈痾餘白首。感舊倍沾裳。</text>
<title>金判書 佐明 改葬挽</title>,<text>十載云亡慟。今朝彩翣移。龍鸞三世哭。人物百年悲。密勿扶顚切。辛勤盡瘁期。向來胡速奪。後死久逾思。相國風流遠。高門德業衰。凋零今若是。豐悴果誰知。改兆承先志。儲祥斷後疑。空餘老賓客。東望益凄其。</text>
<title>次李士常韻兼示玄石</title>,<text>弱歲棲遲湖海漘。中間浪迹愧天民。漁樵夙計滄洲月。簪履浮榮紫陌春。篋裏陰符殘舊讀。懷中諫疏謾前陳。懸弧未遂男兒志。彈鋏聊甘處士貧。和氏尙留曾獻玉。汲生寧恨後來薪。益州疲弊誰扶漢。天下橫分共苦秦。憤切伊吾鳴劍日。悲深鼎水抱弓辰。梁山泣血身猶活。蓬閣承恩志未伸。安得忘機歸漢上。未堪多病臥漳濱。躊躇不覺時將晩。咀嚼方知味有辛。悵望西湖憐白鳥。淹留東洛厭緇塵。春歸着處堪乘興。酒熟誰家解挽人。隨柳訪花誇勝事。對床揮塵着閑身。休嗟鄭老官常冷。尙喜岑生句轉新。江上故人甘遁逸。詩中妙語慰沈淪。寒波浩蕩飢黃鵠。暮道蒼茫泣翠麟。潦倒久歎前計失。幽貞今見夙心眞。萋萋故里王孫草。寂寂柴門給事筠。遙想田園抽宿麥。不須舟楫待秋蓴。誰憐蘧瑗知非日。幸有羊求二仲隣。</text>
<title>成同知 雲翰 壽席次松磵韻</title>,<text>高齡疊第並殊倫。勝宴初開桃李辰。七十古稀今大耋。昇平世遠此遺民。石君床下郞中老。綺季門前角里臻。滿室芝蘭皆穎拔。盈堂貂玉盡交親。蒼顏白髮眞仙侶。秀骨長身儘鉅人。促席耽歡寧告倦。行杯罄酌不辭頻。更深或有賓投轄。坐久何妨客吐茵。積慶已饒分越橐。敎方仍喜摠廷紳。爭誇壽算超今世。共賀芳筵趁早春。且有揄揚松磵筆。應知盛事耀窮垠。</text>
<title>永昭殿樂章</title>,<text>於昭在上。陟降堂只。奏假無言。承筐將只。</text>
<title>永昭殿樂章 其2</title>,<text>有執其爨。有飶其馨。有來皇皇。賚我思成。</text>
<title>永昭殿樂章 其3</title>,<text>維天生聖。聖女作配。柔嘉在中。令聞在外。警戒不怠。其德孔彰。於萬斯年。惠我無彊。</text>
<title>永昭殿樂章 其4</title>,<text>承天其順。配日其明。贊呼內治。坤道乃亨。思齊思媚。惟孝之則。正位居體。黃中之德。敬以䅠身。仁以宣猷。敬仁著矣。陰化優優。於戲不顯。俾我不忘。昭假不遲。顧于烝嘗。</text>
<title>永昭殿樂章 其5</title>,<text>天命眷爾自初載。顯顯德音流永世。上下左右神洋洋。載烈象容昭耿光。籩䇺孔嘉禮罔愆。降福穰禳彌億年。</text>
