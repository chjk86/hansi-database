<title>自東州歸漢京 戊午</title>,<text>峽裏冰霜暗。村邊蠟炬明。行人起視夜。兄弟坐含情。星漢闌干去。驪駒躞蹀鳴。誰知信宿地。惡作故園行。</text>
<title>東州。敬次家親韻。</title>,<text>磊落東州府。行觀我所居。悲風來曠野。喬木問誰墟。樹國弓王遠。遺祠烈士虛。男兒壯志氣。不必在詩書。</text>
<title>送金而顯 遇華 歸覲樂安</title>,<text>之子北風凉。江南歸路長。幽禽初出谷。候鴈且隨陽。冒雪篔簹直。深山橘柚香。殷勤枝與實。歲暮莫相忘。</text>
<title>盛月</title>,<text>盛月人皆仰。高高在太淸。光應四海遍。影或九州成。磊落羣星闊。逶迤一水明。片雲天畔綴。夜久恐縱橫。</text>
<title>贈士敬 族姪時保 歸茅島。兼示士興。族姪時傑○己未</title>,<text>彼茁者茅。生彼海中。彼兄弟士。日遷于京。乃遷乃行。匪東匪西。自北徂南。入宅于湖。</text>
<title>贈士敬 族姪時保 歸茅島。兼示士興。族姪時傑○己未 其2</title>,<text>入宅于湖。兄弟是謀。乃告厥親。南遷是安。詢于耈老。南遷是好。乃卜乃筮。南遷是吉。伯也走馬先。厥弟相宅。</text>
<title>贈士敬 族姪時保 歸茅島。兼示士興。族姪時傑○己未 其3</title>,<text>迺相厥宅。爾祖攸築。翼翼其室。仡仡其閣。有覺其楹。臨海維訏。休矣爾祖。詒厥孫謀。</text>
<title>贈士敬 族姪時保 歸茅島。兼示士興。族姪時傑○己未 其4</title>,<text>詒厥孫謀。旣庶且有。疆之理之。其田百畒。種之栽之。棗栗千樹。紹哉後人。克保南土。</text>
<title>贈士敬 族姪時保 歸茅島。兼示士興。族姪時傑○己未 其5</title>,<text>荒彼南土。庶人所趨。猗此京華。哲人之居。孔樂在京。粲粲車服。非漁有魚。非穡有食。豈不懷京。日不敢康。南有潛魚。爾往籗之。南有菑畒。爾往柞之。用羞爾親。式殫筋力。洽爾塤箎。莫不湛樂。於皇爾祖。介爾多福。</text>
<title>次士敬還寄 庚申</title>,<text>山舘黃花晩。幽人信宿過。月星秋氣逈。鴻鴈夜飛多。有酒吾當湑。含杯爾且歌。故園多樹木。歸去意如何。</text>
<title>中秋十七夜。會諸友。辛酉</title>,<text>楓林遠客至。何不夜歡娛。月滿新蟾兔。兄持舊榼壺。死喪經霰雪。離別說江湖。終讌不成醉。秋庭露有無。</text>
<title>二十一日。再會。</title>,<text>下弦月出東。淸宴不知終。極飮從零露。狂歌任出𦏆。風凄蟲在壁。雨歇菊垂叢。寥落今秋意。同君醉卧中。</text>
<title>新年曲 壬戌</title>,<text>鷄鳴閶闔引千班。銀燭徘徊雙闕間。殿下一時稱萬歲。東方日出照南山。</text>
<title>新年曲 壬戌 其二</title>,<text>駿馬金鞍橫路來。長衢薄暮起黃埃。問渠意氣何豪擧。七貴門前置刺廻。</text>
<title>新年曲 壬戌 其三</title>,<text>長安俠少喜新年。夜飮靑樓不肯眠。駿馬平明金市去。家家門巷畵神仙。</text>
<title>踏橋曲</title>,<text>長安何喧喧。今夜踏橋遊。月出大道上。歌吹自相求。</text>
<title>踏橋曲 其二</title>,<text>明月映何限。靑樓夾廣川。上有歌舞人。下有踏橋人。</text>
<title>踏橋曲 其三</title>,<text>長安水東西。明月光徘徊。笙歌不相識。齊向橋上來。</text>
<title>楓溪示士興</title>,<text>冒雨來西崦。知君自遠歸。入門瘦馬卧。携手暮禽飛。蒲葉三池映。桐花古樹輝。此中幽興熟。坐到禁鍾微。</text>
<title>贈成琓日本之行</title>,<text>日本渺何處。星槎泛向東。平生稱渤澥。此去訪壺蓬。天地酣歌外。波濤笑傲中。牽牛猶可問。裨海詎難通。錦纜扶桑夜。雲帆赤岸風。山川定鰲背。民物自秦童。異境詩曾就。奇觀夢正同。文章徐子騁。談論尉佗竆。夏捧金盤雪。春開翡翠籠。梅窓多映水。蜃閣揔連空。獻扇千娥姹。揮毫七步工。俊才應試鍔。豪氣况吹虹。倚瑟勞歌遠。摻裾細雨濛。行行愼坎巽。歸楫趁春鴻。</text>
<title>泛東湖示同遊</title>,<text>沙白維舟處。風輕解纜初。靑山臨岸斷。畵閣向江虛。盪槳邀吹笛。回盃勸捕魚。半酣西日暮。歸路並蒼驢。</text>
<title>七月。和叔氏聞簫。</title>,<text>高樓聞簫遠。隱在西林發。餘音悄已靜。不待東山月。</text>
<title>斗險川途中</title>,<text>極目秋郊逈。驅車嶺路分。山含將墮日。天綴未晴雲。野菊高低發。沙雞遠近聞。行行閱幽賞。稍喜去人羣。</text>
<title>豊田留別叔氏</title>,<text>立馬雨中別。荒塗橫太華。欲知相憶時。弄月毘盧夜。</text>
<title>生昌驛</title>,<text>野驛平臨水。銀溪舊有名。深深村柳種。落落海松生。浣女沙邊語。官人雨外行。會心何必遠。毋遽問前程。</text>
<title>上嶺酌酒</title>,<text>嶺上倚秋石。高歌酌酒壺。通川入地底。滄海接天衢。巨木千章輓。枯魚百石輸。煕煕皆爲利。我馬又何瘏。</text>
<title>叢石</title>,<text>初出嶺東路。先登叢石亭。東南何所見。海水靑冥冥。</text>
<title>叢石 其二</title>,<text>淸晨臨滄海。使君來迎我。雙船搖雙楫。遊戱叢石下。</text>
<title>叢石 其三</title>,<text>人言叢石奇。叢石信奇變。縱橫千萬石。一一皆六面。</text>
<title>泛鶴浦</title>,<text>不去海中泛。旋來湖上遊。白白沙峰起。靑靑鵲島浮。波深收錦纜。風動並蘭舟。橫笛無停曲。遅看月暎洲。</text>
<title>泛鶴浦 其二</title>,<text>泛浦凌三日。臨臺笑侍中。沙晴湖鳥白。秋暖海棠紅。酒榼迎村老。漁歌倚笛童。更思遊國島。落日問天風。</text>
<title>登路驛</title>,<text>沙路寧辭遠。秋花也復濃。游人三日去。疲騎一奴從。碧海行行見。澄湖處處逢。蓬山明可到。馬首指蓮峯。</text>
<title>向鉢淵</title>,<text>天外諸峰九井尊。高城秋夜問眞源。回鞭笑指楓林去。是向蓬萊第一門。</text>
<title>摩阿衍</title>,<text>精舍隱中谷。遊人謝俗緣。幽窓披絳葉。古砌俯淸泉。暝翼時看鶴。重峰並擬蓮。寄眠雖此夜。馳想已前年。桂冷微霜落。松高缺月懸。老僧渾不寐。淸曉起參禪。</text>
<title>普德窟</title>,<text>名區非一勢。綺榭結無端。獨柱金銅直。籠崖鐵鎖完。似霞林外望。疑蜃水邊看。雲起纔當牖。禽飛詎度欄。風來渾欲動。人上凜生寒。惴惴開窓小。回回陟磴難。高低分雜樹。羅列集諸巒。遊興誰能限。秋光正未闌。終非羽衣客。安得久盤桓。</text>
<title>船庵</title>,<text>衆壑遍淸絶。玆谷信靈邃。秀巒似留雪。喬栝如揷翠。泠泠巖溜滴。淺淺石瀨駛。荒塗屢迷惑。灌木恒森緻。振策躡先登。蔭樾企後至。魚貫緣絶壁。猿掛窺無地。遊陟旣告勞。探眺彌恣意。遙畛辨綺錯。遠村俯棊置。雲日翳崦嵫。霜木耀崖寺。沈吟悄欲下。揮管發幽思。</text>
<title>現佛庵無僧</title>,<text>入林殊未已。蘭若隱中巒。苔壁懸鐘少。金龕坐佛端。峰藏十王秀。水下百川寒。了覺塵寰隔。還疑歸路難。</text>
<title>百川洞 自太子城下。至現佛菴。遂沿流下百川洞。</title>,<text>日歸未嫌遲。索異罙入深。林端憇頹堞。雲末瞻珍禽。崇嶺旣陟降。蕭寺遂俯臨。離離披果蔓。楚楚息松陰。荒塗踐白礫。徑復緣崖潯。憑輿順前沚。回眄眷後岑。石鏡覽圓瑩。地戶窺森沈。明知轉下趨。杳若復上尋。窈哉非人境。閴焉尠鳥音。踟躕攬脩柯。浩歌滌煩襟。忽忘造何地。誰復喩斯心。</text>
<title>豊田會叔氏</title>,<text>飄颻出峽弟。顚倒下山兄。舊雨騎驢別。今宵執燭迎。淸詩誇鶴浦。新畵指香城。無賴南飛鴈。嗈嗈半夜征。</text>
<title>歸飮楓溪</title>,<text>東衖人初返。西溪秋欲闌。於焉追宿約。那可闕斯歡。沼喜新魚躍。楓憐老樹寒。山家無種菊。酌酒對靑巒。</text>
<title>又飮楓溪</title>,<text>屢卜楓林夜。留連澗水濱。古亭元倚柏。新砌未栽筠。白酒謀東里。黃花采北鄰。笑歌騰暗谷。履舃錯華茵。</text>
<title>又飮楓溪 其二</title>,<text>水榭人皆醉。秋天夜向晨。嶺星踈耿耿。池月動潾潾。白露生憑檻。高風度側巾。新詩未稱意。殊覺負佳辰。</text>
<title>病中。追和諸友見訪玉洞。不遇見寄之作。癸亥</title>,<text>卧病阻數旬。愁悶難具論。身將枕簟滯。心對妻兒煩。良夜眄空谷。圓景騰新軒。曾是托栖遲。能不重眷言。散帙尙堆案。餘酒猶澹罇。遂令二三子。虛枉臨衡門。晨星竟踈闊。春鳥徒飛飜。雅論初未接。綺篇幸相存。愬彼佳期愆。感此故意敦。扶杖願相從。新煦待稍暄。</text>
<title>記三月初七日曉夢</title>,<text>碧樹千重合。朱門數處通。湖平不見岸。樓逈正含風。月映蒹葭外。梅飄島嶼中。還愁武陵路。他日失西東。</text>
<title>春日感懷</title>,<text>漢陽春遊盛何處。南有蠶頭北春臺。傾城士女粲春服。朝行出飮暮醉迴。山花映面皷闐闐。眼看此事今十年。近聞禁酒贖百錢。城裏花飛艷陽天。</text>
<title>夏歌</title>,<text>移榻北窓下。門前車馬稀。彈琴復高卧。火雲天際歸。</text>
<title>夏歌 其二</title>,<text>一鳩鳴上林。淸晨聞我堂。睡罷還未起。卧對東窓光。</text>
<title>夏歌 其三</title>,<text>開窓對古城。長見一樹槐。綠陰似車盖。淸風度城來。</text>
<title>大隱巖遇琴歌</title>,<text>小集芳園內。綺筵流水潯。佳人競朱李。歸馬歇靑林。曉雨穠花盡。淸渠細柳深。笙歌稍向夕。藹藹洞門陰。</text>
<title>大隱巖遇琴歌 其二</title>,<text>山閣重來晩。情知好雨過。新荷如許長。佳客不期多。落日前溪舞。輕風白苧歌。自憐徑醉返。留興滿巖阿。</text>
<title>癸亥閏月二十六日。與仲平 族姪時和 士敬出遊曹溪。溽雨新收。山水如洗。遂浮瓜命酌。歌笛相和。極暮乃還。其樂無有。趙定而 正萬，李尙卿 聖佐 先有約。皆托故不從。</title>,<text>會心非云遐。出郭誠爲難。玆晨謝煩塵。近牧展淸觀。靑松蔭連岡。白沙沿脩灘。蓮峰頗隱見。秀色盈雲端。孤興已成歌。芳壺初掛鞍。超然空谷期。詎同俗子歡。</text>
<title>癸亥閏月二十六日。與仲平 族姪時和 士敬出遊曹溪。溽雨新收。山水如洗。遂浮瓜命酌。歌笛相和。極暮乃還。其樂無有。趙定而 正萬，李尙卿 聖佐 先有約。皆托故不從。 其2</title>,<text>飛閣千尋跨。懸流一道來。綠瓜潭自泛。紅日笛還催。半壁留淸樾。中峰輾晩雷。招提悔未宿。愁思下暝埃。</text>
<title>癸亥閏月二十六日。與仲平 族姪時和 士敬出遊曹溪。溽雨新收。山水如洗。遂浮瓜命酌。歌笛相和。極暮乃還。其樂無有。趙定而 正萬，李尙卿 聖佐 先有約。皆托故不從。 其3</title>,<text>稍下雲梯亂峀廻。山邊鞍馬蹔徘徊。靑林盡處朱城近。橫吹逶迤傍晩回。</text>
<title>和叔氏夜歸。聽我彈琴之作。</title>,<text>寂寂衡門夕。彈琴對北林。誰知流水逕。人聽隔窓音。</text>
<title>送洪兄施叔 澤普 之洪川任所</title>,<text>峽裏洪川縣。君今五馬行。荒田在江上。須記小奴名。</text>
<title>初九夜寫哀 甲子</title>,<text>西山嘒彼星。寂寂黃昏初。回飈捲素雪。微月光徐徐。含悽臨廣庭。揮泣繞空廬。俯仰事如昨。寥廓歲已除。哀緖抽不盡。遺躅攬有餘。山齋掩素卷。滄海損鳴驢。泠泠玉流于。楓柳方扶踈。一往理莫返。萬事今則虛。飄飄中夜魂。忽忽安所如。悔泣豈眞喩。莊生恐欺余。</text>
<title>元夕</title>,<text>去年上元月滿空。照我小弟西樓中。樓中見月出門去。衖無居人夜相從。淸歌連袂踏香塵。遊戱歸來金市東。壚頭覔酒拂春楊。可憐風流滿路傍。此時此事不忍憶。今年今夕可斷腸。重澤齋前雪悽然。禁川橋邊夜何長。東方月高復西入。誰見阿兄倚門泣。</text>
<title>燈夕 時當國哀停放燈</title>,<text>天時有一周。不分人憂樂。忽忽到今日。云是張燈夕。舊時燈夕稱。最歡我輩登。高未寂寞且。如兩年夜羣。會玉流閣兄。飮弟歌兩不。休樓下千燈。萬燈赤于今。一城同蕭條。杜門誰如我。腸曲冥冥欲。晩滿天雨重。澤齋前夏樹綠。</text>
<title>東庄夕興</title>,<text>倚杖村南逕。桑田綠且平。雲峰回首隱。野水近身淸。學圃吾應老。狂歌世素輕。柳邊瓜地好。早得故侯情。</text>
<title>出城</title>,<text>出城何見華山秀。表以三峰翠相似。丹梯鐵鎖近靑天。石村歸人仰垂淚。白雲猶屯萬景臺。靑蘿應蔽重興寺。前秋壯遊不忍記。少弟婉㜻並我騎。人生百年有此樂。繞山三日騰歌吹。萬古千秋華山在。呑聲躑躅今何已。</text>
<title>冒雨向楊山路中。遇酒立馬少飮。</title>,<text>酒吏忽逢汝。二陵風雨程。衝泥白衣進。卷葉翠杯成。眼纈金臺碧。吟歸漢浦淸。路人皆顧我。應怪接䍦傾。</text>
<title>揔戎使 金錫翼 夜見訪于東庄。痛飮。</title>,<text>田家白酒也醺醺。携客秋原興滿雲。別有金羈乘月返。夜行非是故將軍。</text>
<title>送古劍洛誦樓 乙丑</title>,<text>日本古刀不知名。十餘年前掛我壁。魚鞘角鉤雜塵埃。鋩鍔蒼茫可三尺。壯士臨軒誤一掣。霜雪䨓霆復霹靂。吾兄驚有此古刀。匹馬復欲東遊遨。洛誦樓下春雪白。昨日新淬鸊鵜膏。雲林窈窕紫氣長。虎豹寂寞蒼山高。周遊千里防君子。嗟爾古刀非無試。弟也伏枕徒欝欝。一爲悲歌意未已。</text>
<title>寄定而證杏洲之約</title>,<text>扁舟正好杏洲行。江上春陰已快晴。夜來枉恨花飄盡。不識龍山錦浪生。</text>
<title>玉洞。同敬明賦。弟昌緝</title>,<text>春歸林氣變。佳境恍仙居。好鳥啼新樹。淸庭灌一渠。松烟凝翠閣。巖雨潤丹書。興適忘歸路。山光正曖如。</text>
<title>玉洞。同敬明賦。弟昌緝 其二</title>,<text>晩興忘携酒。高樓坐兀如。洞門深白日。雲木漾淸渠。魚鳥聊凴几。風花漫展書。君詩看又就。佳句更欺余。</text>
<title>憶叔氏風嶽之遊</title>,<text>逸興蕩碧海。蓬山在雲端。蓬山一萬二千峰。石梁雲梯紛巖巒。我聞兄遊在此間。邈若靑天不可攀。只謂猶卧太華室。安知已到長安刹。蠟屐飄飄絶世塵。忽如浮雲落溟渤。鈴鈴金策。去去香蘿。眞珠綠潭雨新歇。衆香秀色春若何。日照水簾彩虹起。雲捲瓊臺素華多。吾兄奇氣橫六合。再見此山今復入。行行盤石坐復吟。百鳥寥寥靑楓陰。摩阿衍百川洞。何處遙聞笙鶴音。此時相憶但渺然。興來一爲撫素琴。撫素琴望白雲。白雲去時愁我心。毘盧之峰若可登。爲我試訪題名巖。</text>
<title>歸自果川。泛舟銅雀。乘漲至別營。</title>,<text>君不見每年麥黃大水至。江漢滔滔漲未已。雨夜急雨最滂沱。平地忽有丈餘水。冰湖以下白漫漫。浩蕩南北無涯岸。我欲乘舟渡銅雀。駐馬向北頗驚歎。洪濤粘天洩雲黑。漁舟瞥眼歸帆匿。此時魚龍倐變化。盤渦殷䨓誰能測。舟人篙師急周旋。中流笑傲還洄沿。渚花沙草露梁廻。放舟遂到龍山前。龍山別營形勝殊。觀者稱似岳陽湖。牙檣雜沓漕船入。錦石欹側官樓孤。伏檻飛窓江風長。坐來呼酒三兩壺。江湖詞客醉嗷嘈。把酒不飮非吾曹。金盤綠瓜白雪鹽。萬事於我輕秋毫。平生快意羨何物。眼前鳧鴨凌波濤。</text>
<title>挽鄭友三之 台一</title>,<text>宇宙不羈士。邦家可惜人。論交羞挾貴。遊藝竗超倫。厚壤捐恩紱。高樓有病親。白門風雨曉。誰料彼蒼旻。</text>
<title>挽鄭友三之 台一 其二</title>,<text>人世唯今夜。泉臺渺去程。凄凉巨卿夢。寂寞仲宣聲。隴月低千古。城籌報五更。送君從此返。揮涕望飛㫌。</text>
<title>挽鄭友三之 台一 其三</title>,<text>華屋瞻如昨。秋風颯已凉。塵抛延客榻。雨掩讀書房。赤驥嘶空櫪。靑梧出舊墻。那堪醉後騎。重過禁橋傍。</text>
<title>次唐人秦時明月漢時關韻。送別仲氏北幕之行。</title>,<text>共送征人遠出關。此行怊悵幾時還。坐間好月一罇酒。歸處愁雲六郡山。</text>
<title>玉洞。夜坐感懷。丙寅</title>,<text>林色紛紛暮。池光寂寂深。星搖半天雨。雲宿數峰陰。汗漫文章願。低昂劍俠心。高樓意寥廓。回首復沈吟。</text>
<title>玉洞。同諸人賦韻。</title>,<text>玉洞靑雲晩。風亭碧樹淸。病夫携一興。騷客到傾城。柳擁橋邊騎。杯行水上楹。新詩裁獨後。吟和暮禽聲。</text>
<title>歲暮述懷十四韻。上叔氏。</title>,<text>三十明年是。中宵百慮殷。偸歡違秉燭。失學嘅頹曛。柳肘俄觀化。螢窓已倦勤。沉沉遂至老。落落竟無聞。時論疑涇渭。人情閱雨雲。鴻飛杳秋影。龍蟄靜潭紋。病厭經春藥。歸思負郭耘。且甘驥伏櫪。那有豹成文。新榭排山翠。淸園隔市氛。閑居潘賦詠。晩計陸金分。雪灑華軒暮。爐紅美酒醺。眼前聊兀兀。身外信紛紛。放浪漁忘水。優遊樗謝斤。江湖春興近。先報白鷗羣。</text>
<title>士興兄弟夜過 丁卯</title>,<text>缺月浮雲映一川。西林雨罷氣蒼然。逢君萬事堪長歎。惟有淸詩似昔年。</text>
<title>次仲氏觀漲韻</title>,<text>愁欝聊觀水。前溪漲似涇。濁淸還一路。涯涘未分形。夜決橋崩石。晨漂井失瓴。廻波飜曲沼。駭浪觸回汀。濫濫餘高樹。團團只小庭。風霆鬪永日。螮蝀亘危亭。恍惚中林暮。空濛古壁靑。崩騰分遠矚。澎湃殷餘聽。物理看推盪。天機付杳冥。大聲吹魍魎。哀壑會神靈。過顙紛誰激。襄陵浩莫停。悠悠川上歎。逝者達滄溟。</text>
<title>食鱸魚膾</title>,<text>隱映冰盤見細鱗。切來千縷皎於銀。朱門坐飫江湖味。多恐秋風笑殺人。</text>
<title>楓溪。送別士興。</title>,<text>行人已去衆蟬鳴。日上虛亭綠樹平。坐數茅山路長短。靑天不盡火雲生。</text>
<title>楓溪夜遅士敬</title>,<text>靑林坐來暝。獨自對蒼峰。先君一片月。來掛檻前松。</text>
<title>夜集洗心臺。賦得湖石別仲氏之淸風。</title>,<text>歲暮羣芳落。寒庭怪石孤。靑州餘舊貢。巫峽入新圖。秀色淸罇擁。連峰別意紆。他時對玉笋。肎憶此間無。</text>
<title>送仲氏之淸風任 時寓成陵。赤城。成陵別號。</title>,<text>三世神仙尉。玆行豈偶然。江淸官閣底。沙白訟庭前。素舸通三郡。丹丘別一天。飛鳧不可及。惆悵赤城邊。</text>
<title>過楓溪。遇城東諸友留飮。</title>,<text>强起山中病。來尋雨後春。柳邊移酒榼。花畔遇詩人。池晩看魚樂。林晴聽鳥新。不須催去騎。門外便紅塵。</text>
<title>重陽後。諸友見訪。戊辰</title>,<text>晩來寒雨滿庭苔。籬菊欺人不肯開。過了重陽君始至。拒霜花下喚深杯。</text>
<title>士敬乘月見訪。示以詠早梅兩絶。去後數日。雪月益皎。如此中。梅花亦已發矣。遂賦二絶。追記前事。且報梅發。又詠新得水仙花一絶。並寄求和。</title>,<text>霜月微生夜。山梅欲放春。開尊新酒綠。勸醉詠花人。</text>
<title>士敬乘月見訪。示以詠早梅兩絶。去後數日。雪月益皎。如此中。梅花亦已發矣。遂賦二絶。追記前事。且報梅發。又詠新得水仙花一絶。並寄求和。 其二</title>,<text>簷雪明踈蘂。窓紗隱綠枝。莫嗔開較晩。應與月明期。</text>
<title>士敬乘月見訪。示以詠早梅兩絶。去後數日。雪月益皎。如此中。梅花亦已發矣。遂賦二絶。追記前事。且報梅發。又詠新得水仙花一絶。並寄求和。 其三</title>,<text>皎皎凌波襪。天寒落我林。山中愛花畔。何可少淸吟。</text>
<title>贈士敬湖中之行</title>,<text>歲暮不自聊。伏枕古梅樹。佳朋夜相過。問我何所苦。我亦無所苦。愛花入膏肓。因之討梅花。知君適湖鄕。湖鄕風氣和。百卉之所生。我能數其名。一一爲君評。茱萸最早花。黃蘂如散金。幽蘭産海嶠。眞品竟誰尋。煌煌茄子花。乃是古辛夷。佳名誤俚諺。世人罕能知。微芳恣竊藉。眞僞久相蒙。桃花雖不言。亦自媚春風。粲粲吐其碧。灼灼含其紅。夫何三色桃。變態不可窮。𦱒䒟特豊麗。稱作花中王。有赤如蒸霞。有白如截肪。姚黃與魏紫。洛人所夸尙。吾東鮮嘉種。好事頗惆悵。芍藥乃其相。金絲獨冠羣。躑躅自日東。光艷燭海雲。五月石榴發。花佳實亦好。千顆時逬裂。楚萍不足寶。別有千葉花。有似莊姜美。徒有驚人色。惜哉不結子。梔子種太陰。有花皆六出。其香乃沈麝。其色卽冰雪。誰知靑葉裏。天寒復紅實。月桂長春類。佳者號四季。朱英紛無已。霜雪焉能瘁。紫微枝幹古。花名百日紅。芙蓉菊爲友。散芳霜露中。靑靑冬栢亭。碧海團春陰。名花識者少。開落自古今。梅花或紅白。品類亦不一。綠萼世罕見。古譜所稱述。且如照水梅。一一皆倒垂。盆梅貴天成。不欲人巧施。世俗重古槎。往往假以爲。雕斲無不至。但爲具眼嗤。亭亭碧梧桐。森森烏竹竿。竹竿比君子。梧桐待鳳鸞。毋以萬朶花。易此一寸根。幽芳散野草。細瑣不可數。苟欲玩物情。何妨合姸醜。君何揔搜括。窮奇亦務備。捲却內浦春。輕舟送漢水。千葩與萬葉。歷歷散我里。逍遙詠其間。不知老將至。與君同此樂。此樂是我癖。語罷君亦起。微月映虛席。</text>
<title>臘月十六夜。盆梅一朶先開。喜賦一律。</title>,<text>夜靜梅花發。參橫獨掩門。苔査元自古。冰蘂不須繁。暗馥爐添氣。踈枝月近盆。無人共淸賞。孤鶴唳中園。</text>
<title>別仲氏還任淸風</title>,<text>別酒靑軒上。勞歌綠水邊。島潭春欲暮。花落使君船。</text>
<title>折玉洞紅梅揷甁。志感上仲氏。己巳</title>,<text>玉洞梅花愁殺人。開時風雨一何頻。折來未報江南信。空復甁中送一春。</text>
<title>畵鳴兒扇。仍題其上。辛未</title>,<text>向晩蕉庭敞。幽人倚石牀。童子且休扇。松風自作凉。</text>
<title>看田到消夏灣</title>,<text>曳杖看田水北灣。倦來因坐古松間。淸湍素礫消長日。驟雨時過葛耳山。</text>
<title>仙遊潭</title>,<text>秋思無聊一策輕。白雲深處共兒行。海松夾路金沙凈。霞石臨潭錦樹明。</text>
<title>暮向新坡</title>,<text>日暮人間路。棲棲幾往還。寧嘆百里遠。直覺一身頑。馬倦巢嶺底。風寒雙谷間。前坡主人熟。每靦叩門顔。</text>
<title>暮向新坡 其二</title>,<text>征道已蕭瑟。况懷萬感端。出來雲峽永。歸望隴楸寒。稠疊荒山晩。飄零旅鴈酸。偸生抵三歲。徒腐寸心肝。</text>
<title>宿薪坡</title>,<text>薪坡投宿處。日落亂山齊。隔崦人烟瞹。荒林野雀棲。風扉虎窺客。霜櫪馬聽雞。又欲凌晨去。甁中賴有携。</text>
<title>曉行</title>,<text>悄悄馬出谷。凄凄霜滿衣。峽星三五在。人語弟兄歸。雞唱村猶靜。雲移月轉輝。光陵行未達。屢軫僕夫饑。</text>
<title>朝過崦峴</title>,<text>墟落晨霜白。田家飯犢時。峽禾黃尙滯。隴麥翠新滋。草屋多相似。炊煙各不遅。依依麥巖事。於此更關思。</text>
<title>馬上載盆梅</title>,<text>出郭寒梅歸峽人。蕭踈不帶漢陽塵。相携一入白雲去。從此仙庄永刦春。</text>
<title>留別盆竹</title>,<text>蕭蕭匹馬入山時。載得寒梅苦竹遺。欲試此君霜雪榦。不妨留待歲寒移。</text>
<title>曉發雙谷</title>,<text>曉月發雙谷。天寒伴儷孤。主人還掩戶。疲馬戀殘芻。今日潘生鬢。平生阮籍途。短歌東嶺白。數處起棲烏。</text>
<title>悼松</title>,<text>生能獨靑死無孽。卓犖其如直性何。數抱蒼皮若可贖。金高國望不爭多。</text>
<title>悼松 其2</title>,<text>牢落乾坤萬事悲。一株松樹失相依。提壺更向何枝掛。獨立寒庭暮雪飛。</text>
<title>悼松 其3</title>,<text>鐵本霜稜百抱强。亭亭翠盖倚茅堂。振衣岡北看偏秀。明月磯東影獨長。直榦初非高棟願。淸陰舊覆一牀凉。龍顚虎倒幽人恨。老杜遺歌可斷腸。</text>
<title>九月二十八日</title>,<text>百里戀玆親。高秋逢此辰。光陰兼喜懼。人事只酸辛。已冷看雲眼。猶殘舞彩身。此心如寸草。霜下轉懷春。</text>
<title>九月二十八日 其二</title>,<text>愛日秋山夕。寒泉窮谷間。長貽倚閭望。未奉板輿閑。萱草寒無恙。林烏暮獨還。遙憐少弟病。堂上强怡顔。</text>
<title>麥巖卽事</title>,<text>秋事已淸野。田家意自閑。時來繞塲稼。晩眺立荊關。井稅催寒杵。樵歌隱暮山。茅堂只隔水。每踏石梁還。</text>
<title>歇庵獨吟</title>,<text>桂磴秋陰晩。雲門澗水悲。愀然空谷裏。坐對一梅時。丈室維摩病。匡牀杜五癡。悠悠天地暮。懷抱復誰知。</text>
<title>十月初二日。山雪皎然。若疊素累玉。夕照尤奇絶。少女勸余賦詩。輒成一絶。因思唐人地疑明月夜。山似白雲朝之語。尤服其妙。</title>,<text>瓊臺晩起嶺。玉樹曉生庭。偶有梁園詠。堪令道蘊聽。</text>
<title>梁上燕有空巢。雀來居之。感而有賦。</title>,<text>將雛一去渺難求。草屋華堂處處秋。留得空巢何日返。可憐羣雀任來投。</text>
<title>道中。望懸燈山。</title>,<text>懸燈尊峽內。逈出白雲傍。勢近天一握。雄瞻峰四方。秋鷹回縹緲。野燒限靑蒼。杞榟千家貨。菌芝數縣香。問源花峴近。回首水簾長。衮衮違幽賞。征鞍悵夕陽。</text>
<title>朝飯崦峴</title>,<text>鶻禽生鵲飜向西。馬帶晨霜頻渡溪。山下柴扉賣白酒。一聽傾槖醉羣奚。</text>
<title>豊壤道中遇微雪天寒馬遅</title>,<text>驛里寒烟聚。光陵古木平。窮途頻雨雪。短景半陰晴。酒媼留行客。樵徒入暮城。蒼山杳無際。何况獨歸程。</text>
<title>新基望國望</title>,<text>倦馬歸雖緩。柴門亦未賖。暮雲東北峀。荒野兩三家。澗水懸寒碓。松林止晩鴉。穉兒守巖戶。定擬報梅花。</text>
<title>歇庵。次唐人韻。</title>,<text>端居問何事。日日卧空林。素雪山庭夕。靑燈澗戶深。詩書餘舊業。懷抱向窮陰。巖穴無來客。聊爲攀桂吟。</text>
<title>歇庵。次唐人韻。 其二</title>,<text>野雪孤亭逈。村烟兩岸分。鷹巖懸落照。國望傍寒雲。小市魚鹽得。空齋鳥雀聞。自能甘寂寞。非是厭喧紛。</text>
<title>冬至</title>,<text>地底孤陽回。天垂細雨來。積陰難遽盡。暖律莫輕催。幽事觀梅萼。春農占麥胎。誰知窮谷裏。終有未燃灰。</text>
<title>夜宿白蓮堂</title>,<text>幽人旣淹留。雲蘿倐已暮。蕭蕭白蓮宇。四顧森松樹。泠泠石潨聞。杳杳嶺雲駐。夜深梵唄息。諸天衆星吐。微月尙未落。曖曖巖庭素。境寂感易生。觀空理微悟。始知塵界外。自有淸淨路。焉得面蒼壁。人間遂不顧。</text>
<title>遊白蓮潭</title>,<text>霜旭上東嶺。初照白蓮堂。僧飯聊一飽。緩步下石梁。泠泠古壁下。炯炯寒潭光。幽藤與糾葛。終古垂其傍。愛玆愜孤賞。不厭屢倘佯。昔遊葉飛壑。今來雪盈岡。巖凈綠蘚被。澗寒蒼松長。幽禽相叫嘯。寒鼠時跳𨄈。誰謂境過淸。稍深興轉狂。但求去人遠。敢辭幽獨傷。此意誰與論。臨風獨翺翔。緬懷南澗客。千載契幽腸。</text>
<title>初七夜</title>,<text>萬木森初地。翛然意自淸。妙香薝葍氣。精舍白蓮名。衆壑踈鐘響。諸天片月明。願求空寂理。端坐聽溪聲。</text>
<title>下山</title>,<text>步出脩廊外。泠泠澗水流。曹溪眞似夢。善積更回頭。歸路寒潭映。空林曉雪留。白雲如送我。飛出洞門幽。</text>
<title>下山 其二</title>,<text>來往何悠悠。此身良已浮。今朝虎溪別。何日鹿車遊。回首暮鐘歇。出門靑嶂稠。應同下山水。蹔向碧潭留。</text>
<title>自白雲歸宿歇庵</title>,<text>茅庵蕭寺一空山。謝寺歸庵意更閒。澗戶唯聞淸珮響。洞門長被白雲關。時從童子問梅綻。獨向虛亭眺月彎。點驗靜中存一氣。不曾塵事累襟顔。</text>
<title>追記山中事。呈仲氏。</title>,<text>逃空三日白雲裏。幽興堪憐事事眞。說向野老誰解聽。題詩還奇山中人。</text>
<title>追記山中事。呈仲氏。 其二</title>,<text>院院掩門松影閒。西峯月小澗潺湲。雪窓客借蒲團卧。松火僧看水碓還。</text>
<title>追記山中事。呈仲氏。 其三</title>,<text>三更無燭酒頻斟。行繞虛簷見畢參。隔院沙彌還不睡。梵音時出板房深。</text>
<title>宿白月李子文江亭</title>,<text>主人曾相識。虛亭投宿來。滿庭江月素。對案雪峯回。榻有看書燭。壚留勸客杯。獨眠雖寂寞。猶勝剡溪迴。</text>
<title>光陵途中。遇公子遊獵。壬申</title>,<text>馳來鐵驄健如龍。錦帶貂裘鬬北風。忽向平原凝遠眺。角鷹盤處暮雲紅。</text>
<title>楊根白鵝津</title>,<text>日暮南院前。淸江流渺然。行人臨古渡。遠帆上春川。岸石孤霞斷。漁村素渚圓。漂遊逢勝處。客思轉凄憐。</text>
<title>歸永平途中</title>,<text>日長風暖菜花齊。雙樹村前聞午雞。山中農事逢人問。雨過鷹巖已出犂。</text>
<title>留木食谷。遇苦暑。少步籬外。</title>,<text>永日守竆廬。蓬蒿翳戶庭。庚熱本難度。况此愁寂幷。向夕獨散策。微凉在柴荊。不謂塍塹間。野水亦泠泠。日落稻氣碧。雨收蟬聲淸。淸風旣滿懷。幽眺頗關情。藹藹楡柳陰。數家門共扃。農談互低仰。依依隔籬聽。因思山中夕。休鋤憇風亭。佇立意未已。桑麻夕露生。</text>
<title>次日又步籬外納凉</title>,<text>杜郞初納凉。愛向門桑憇。至人尙如此。况我志煩滯。兩日苦揮汗。散髮聊泄泄。柴門無褦襶。獨聽林蜩嘒。流目視田園。桑麻互陰翳。新月在東嶺。淸露滴我袂。野人不相識。荷鋤各自逝。獨立羣動外。虛舟無所繫。願得乘輕飈。泠然蛻濁世。</text>
<title>呼韻。與利兒同賦。</title>,<text>久雨子桑宅。蓬蒿仲蔚園。飢來仍守靜。暑至亦忘煩。萱晩紅將斂。蕉新碧已飜。案書隨手取。無事讀茅軒。</text>
<title>登泠泠亭。俯瞰釣臺。</title>,<text>小澗只數折。琮琤常玉鳴。昔人有愛此。遺以釣臺名。潭幽魚不散。石老楓猶靑。悠悠一百年。而我復此亭。高風不可攀。俛仰感孤情。</text>
<title>秋水</title>,<text>秋水日淸淺。前溪幽事多。留人飯素石。曬網坐靑莎。跡遠混樵牧。門閑掛薜蘿。時逢採山儷。松菌近如何。</text>
<title>度蜂巢嶺</title>,<text>寂寂秋山返照明。亂藤橫路石泉鳴。經霜朱果無人摘。繞崦黃禾幾戶耕。</text>
<title>谷雲七曲。明月溪。</title>,<text>七曲平潭連淺灘。月明多向此中看。山空夜靜無人度。唯有長松倒影寒。</text>
<title>河嶺</title>,<text>絶壑羣杉老刺天。馬行終日度杉巓。仙庄遠近無人問。時見靑林燒作田。</text>
<title>賞雪</title>,<text>山居忘歲暮。飛雪忽已素。皛皛嶺雪層。歷歷崖松露。林僧期不至。獨坐聊燒芋。</text>
<title>賞雪 其二</title>,<text>林卧不知雪。開戶千嶂素。茫茫太始谷。老杉埋幾樹。默坐擁鐵爐。於焉歲云暮。</text>
<title>挽汝楫 妹婿李涉</title>,<text>皎皎秀眉目。斯人誰比肩。陳平豈徒美。顔子竟無年。行路嗟埋玉。良朋慟斷絃。完南遺澤斬。喬木爲蕭然。</text>
<title>挽汝楫 妹婿李涉 其二</title>,<text>人事一如此。鳴呼何可云。虞歌苧洞月。宿草廣陵墳。故偶迎歸室。高堂哭向雲。千秋短碑下。誰識此埋君。</text>
<title>不寐</title>,<text>抱病竆山百感幷。寒宵耿耿夢頻驚。空庭落月半松樹。卧聽前溪水碓聲。</text>
<title>自遣</title>,<text>行年三十五。今日知餓味。人言饑難忍。甞來殊不爾。一粥固自佳。否且高卧耳。泠泠巖下泉。佳名契妙理。單瓢時酌之。一沃亦復止。沖虛含道腴。一氣何曾餒。所以陶先生。嘯歌樂不改。</text>
<title>自成陵往木洞。出洞口阻漲。少憇溪邊。癸酉</title>,<text>歇馬溪頭待水平。林鳩穀穀哢新晴。葱蘢岸樾楓人濕。寂歷沙花石竹明。往事隨波無日返。殘生似夢有時驚。疲來籍草還成睡。誰信亭臺在洛城。</text>
<title>往東庄見兒病。冒雨歸成陵。</title>,<text>傷心空屋已生塵。深夜歸來雨滿身。自喚女奴求酒飮。無人與脫濕衣巾。</text>
<title>自成陵聞兒病。冒雨向東庄。記行。</title>,<text>短僮濕如雞。老馬牽似狗。避雨具家村。桑下聞麥臼。</text>
<title>自成陵聞兒病。冒雨向東庄。記行。 其二</title>,<text>王灘喚津子。夜水失却船。撑來一漁艓。還要十文錢。</text>
<title>自成陵聞兒病。冒雨向東庄。記行。 其三</title>,<text>黃犢在岸鳴。其母還渡江。舟中聞此事。感我淚下雙。</text>
<title>自成陵聞兒病。冒雨向東庄。記行。 其四</title>,<text>百年賭一葉。登岸還獨嗟。田中兩夫婦。收麥雙還家。</text>
<title>自成陵聞兒病。冒雨向東庄。記行。 其五</title>,<text>立傾囊中酒。曠野殷其雷。回看一陣雨。又渡廣津來。</text>
<title>自成陵聞兒病。冒雨向東庄。記行。 其六</title>,<text>轉過泰陵邊。行行問樵客。曾涉松溪來。橋頭水幾尺。</text>
<title>自成陵聞兒病。冒雨向東庄。記行。 其七</title>,<text>小橋水已平。大橋牛馬簇。急向蘆原時。暴雨漲平陸。</text>
<title>自成陵聞兒病。冒雨向東庄。記行。 其八</title>,<text>飛雹大如卵。狂風一時作。打破油帽裂。頭上雨如瀑。</text>
<title>自成陵聞兒病。冒雨向東庄。記行。 其九</title>,<text>馬倒墜復騎。欲涉還狐疑。進退兩三回。赤浪高片時。</text>
<title>自成陵聞兒病。冒雨向東庄。記行。 其十</title>,<text>前儷趕不及。後村投何處。盈盈隔岸林。炊煙是吾墅。</text>
<title>自成陵聞兒病。冒雨向東庄。記行。 其十一</title>,<text>拚爲一木偶。非復千金軀。縱令墮河死。何人怨箜篌。</text>
<title>自成陵聞兒病。冒雨向東庄。記行。 其十二</title>,<text>淋漓四十里。竹笠半邊側。到家開囊書。幾卷一潑墨。</text>
<title>東庄感懷</title>,<text>野哭時時過。秋陰日日昬。菊花休報信。風樹自傷魂。暗壁時題句。寒醪漸倒樽。夜長應少睡。不必早關門。</text>
<title>東庄感懷 其二</title>,<text>高風穫稻日。喬木背城村。偶對盈罇酒。其如獨掩門。空林蟲已入。暝樹雀猶喧。始覺潘郞鬢。逢秋雪易繁。</text>
<title>東庄感懷 其三</title>,<text>棲禽過已盡。獨自倚荊關。落木風初定。啣山日尙殘。有田空負郭。無日更歸山。多少殘生感。空悲歲已闌。</text>
<title>獨卧</title>,<text>打稻人已散。空庭霜月白。誰憐七月樓。獨卧向寒壁。</text>
<title>送堂兄赴金化 甲戌</title>,<text>地僻年登吏事稀。海松千樹映官扉。時從一騎穿雲去。華岳峰前舞彩歸。</text>
<title>送堂兄赴金化 甲戌 其二</title>,<text>蕎花時節蜜成銀。坐嘯高齋興不貧。門吏何妨時報客。九秋楓岳往來人。</text>
<title>子侄輩與趙郞 文命 遊水聲洞。各賦絶句。歸而見示。遂次其韻。前此獨遊感懷。情見于辭。乙亥</title>,<text>跨壑紅亭復碧臺。笙歌百隊競傳杯。悠悠興廢今何似。冷月荒煙獨自來。</text>
<title>子侄輩與趙郞 文命 遊水聲洞。各賦絶句。歸而見示。遂次其韻。前此獨遊感懷。情見于辭。乙亥 其二</title>,<text>少年三四去登臺。携得黃花酒數杯。盡日空齋愁獨卧。不堪霜鴈一聲來。</text>
<title>丙子夏。病中感懷口占。</title>,<text>久病無侍者。虛牗時獨臨。微雨濕葡萄。空庭下夕禽。園林經十年。樹木亦成陰。朱櫻方結子。綠篠已盈尋。回思經營日。悽然獨傷心。</text>
<title>丁丑春。病起。</title>,<text>淸明猶未試春衣。幾度踟躕始出籬。鞍着黃牛騎較穩。杖携烏竹步猶欹。雲峰矗矗天光近。村柳依依日影遅。始覺掩門多歲月。鄰童指點問爲誰。</text>
<title>丁丑春。病起。 其二</title>,<text>郊原處處叱牛聲。谷雨初過布穀鳴。庭杏著花踈更好。稻畦停水遠逾明。田僮已解修耟耒。鄰老時來較雨晴。自謂萬緣都謝盡。依然農圃又牽情。</text>
<title>共叔氏遊曹溪</title>,<text>佳賞秋冬在碧山。招呼鄰曲共乘閒。石梁未度神先悚。曾見飛泉六月寒。</text>
<title>次伯父寓栗北墓齋寄示韻 戊寅</title>,<text>花木周遭水曲通。數年應有可觀功。辛勤一屋成仍廢。萬事從今任化翁。</text>
<title>閏月初六日夜坐 己卯</title>,<text>百種草蟲聲喞喞。半弦雲月影朧朧。此時獨坐蒲團上。微雨乍晴庭院空。</text>
<title>午寢</title>,<text>閒鑷霜毛三兩莖。葡萄架下納風淸。一床濃睡無人喚。手裏殘書落枕橫。</text>
<title>午寢 其二</title>,<text>一寢悠然日已斜。起看微雨濕盆花。閒携竹杖池邊去。小圃無人長綠瓜。</text>
<title>種蔬</title>,<text>兩豆花生初放鋤。旋收瓜蔓種秋蔬。農家此月稍閒暇。門逕蒿蓬猶未除。</text>
<title>卽事</title>,<text>門前高樹晩蟬鳴。雨過新塘綠水平。小屋草深人語少。隔籬惟有織機聲。</text>
<title>卽事 其二</title>,<text>霧罷平郊日已高。桑麻濯濯露如膏。小奴已解田家事。淸曉驅牛向遠臯。</text>
<title>偶吟</title>,<text>長夏荒郊見客稀。高齋獨坐雨霏霏。小庭掃得淸如水。秋海棠開並紫微。</text>
<title>夕望</title>,<text>松溪大路幾時橫。人去人來不暫停。落日倚窓聊送目。黃埃飛盡夕烟平。</text>
<title>野望</title>,<text>一帶遙村野樹平。開窓長對不知名。霜淸葉落秋郊曠。每送晨雞第一聲。</text>
<title>月串</title>,<text>燕尾亭前碧海深。丹樓百尺暎波心。城頭老將閒無事。時引雕弓向水禽。</text>
<title>贈金顯甫 克光○庚辰</title>,<text>此是長安負郭村。君從何處到荊門。篝燈一夜無窮話。別後秋風十二番。</text>
<title>葱秀山</title>,<text>西來一路但荒山。邂逅溪邊數疊巒。老木帶霜紅旭早。寒崖閱溜碧苔頑。烟霞變態空今古。名利催人幾往還。歇馬店門惆悵久。皇華遺蹟在巖間。</text>
<title>次叔氏韻。喜士敬來過。辛巳</title>,<text>屛騎出城郭。便衣到野橋。蓋傾林雨濕。襟散火雲消。問圃靑瓜熟。觀魚碧藕搖。看君意閒暇。預想政聲遙。</text>
<title>士敬又至留詩。遂次其韻。</title>,<text>漠漠東陂雨。荷花無數開。衡門方獨立。五馬又能來。圃瓜登盤易。溪魚擧網催。離懷忽惆悵。山際禁鴉廻。</text>
<title>次鄰老韻</title>,<text>閒雨霏微小檻東。芙蓉千朶捲簾中。蒲團木几淸無事。時有鄰翁偶坐同。</text>
<title>士敬將赴鴻山。就別壺洞寓所。</title>,<text>城郭何曾滯。高齋爲子留。投壺永今夕。祖席近新秋。遠峀山城碧。鄰花木槿幽。平生楓澗會。於此更回頭。</text>
<title>向抱川道中 壬午</title>,<text>此路平生走幾廵。今來怳似夢中身。依依二十年前事。欲話同行無舊人。</text>
<title>向抱川道中 壬午 其二</title>,<text>曾隨伯氏向蓬山。初出都門宿此間。喜甚月明無夢寐。夜深相與步荊關。</text>
<title>哭姪女墓 自抱川看山歸。路過山谷。哭姪女李氏婦墓。</title>,<text>荒山東北木千章。嗟汝孤墳在此岡。雪滿不曾人迹到。春回只有鳥號長。光陰忽忽三年及。泉路茫茫萬里强。病我此來知不易。秪應衰淚盡沾裳。</text>
<title>訪族兄仲裕氏 盛後 求秋海棠</title>,<text>卯酒醒來尙掩關。有官看似却無官。騎驢病弟來何意。秋海棠花欲借看。</text>
<title>訪族兄仲裕氏 盛後 求秋海棠 其二</title>,<text>靑瓜欲老綠秧移。冒雨還家不可遲。過此却成消半日。看花看竹又看詩。</text>
<title>訪族兄仲裕氏 盛後 求秋海棠 其三</title>,<text>庭中拳石斲成巒。影落盆池咫尺間。頗似石梁亭上坐。林間隱約見三山。</text>
<title>謾次李生 暹 韻</title>,<text>十里靑郊小隴回。淸流繞舍樹深栽。麥輸塲上黃梅過。秧揷籬前白鷺來。</text>
<title>謾次李生 暹 韻 其二</title>,<text>瓜棚荷檻水縈回。楡柳深深繞岸栽。散髮獨行還獨坐。夕陽空翠遠山來。</text>
<title>謾次李生 暹 韻 其三</title>,<text>漑稻泉長繞圃回。緣渠柳密護堤栽。夕凉亭畔凌霄石。翠鳥掠魚頻去來。</text>
<title>謾次李生 暹 韻 其四</title>,<text>看水田僮晩未回。自移籬菊雨中栽。柴門濺濺新流至。無數魚兒上筧來。</text>
<title>謾次李生 暹 韻 其五</title>,<text>雨過林鳩喚婦回。家家刈麥晩秧栽。休言瓜價今年賤。猶見鰣魚入饌來。</text>
<title>又次李生 暹 韻</title>,<text>自愛荷亭往復來。踏成池畔地無苔。今朝却讓君先至。端見新花第一開。</text>
<title>又次李生 暹 韻 其二</title>,<text>畏客來時喜雨來。不妨門逕長靑苔。可憐事事成踈懶。唯聽農談耳暫開。</text>
<title>又次李生 暹 韻 其三</title>,<text>作此池塘幾歲來。凌霄石上欲生苔。心閑不歎身多病。已見紅蓮五度開。</text>
<title>又次李生 暹 韻 其四</title>,<text>空翠壇邊活水來。松風盡日掃蒼苔。時時杖策緣流往。沙白峰靑眼自開。</text>
<title>又次李生 暹 韻 其五</title>,<text>風透踈簾荷氣來。遙山雨濕碧如苔。寥寥庭院晝常靜。坐見芭蕉卷又開。</text>
<title>題放翁絶句壁上。仍次其韻。</title>,<text>田家六月食靑瓜。水滿陂塘有藕花。明日流頭鋤社醉。不知廵酒出誰家。</text>
<title>題放翁絶句壁上。仍次其韻。 其二</title>,<text>屋上有匏場有瓜。還餘隙地種閑花。世人亦似知吾事。喚作東郊老圃家。</text>
<title>散襟軒。次仲氏韻。</title>,<text>散襟扁額碧梧傍。何幸衰傭有此堂。城市稀過冠服拙。村鄰狎坐笑談長。簾常垂地羣書閣。麥已登場晩飯香。無限綠陰三夏過。流鸎滿耳卧匡牀。</text>
<title>次叔氏韻</title>,<text>庭前一水引來奇。度塹穿沙遠更滋。瓜地百年休抱甕。稻田三畒捨爲池。深深柳岸沿洄路。潑潑梁魚上下時。欲問眞源何處是。華山去去白雲隨。</text>
<title>次叔氏韻 其二</title>,<text>田家何處擅幽奇。滿地桑麻綠漸滋。雨後濃陰添柳巷。風前小葉展蓴池。亭中釋耒閑來處。梁上觀魚獨立時。寂寞千秋誰似我。東陵瓜老擬肩隨。</text>
<title>次叔氏韻 其三</title>,<text>眞成老圃事堪奇。畦菜籬瓜種輒滋。散髮畏逢騎馬客。捐金喜得養魚池。繅絲聲裏消長日。釀麥缸邊醉蹔時。最是柴門堪畵處。夕陽牛返小驢隨。</text>
<title>苦雨。次叔氏韻。</title>,<text>苦雨休還作。滂沱到夜中。野雲屯屋後。陂樹亞籬東。紅藕愁添水。靑蕉恨惡風。三峰應自在。何日出晴空。</text>
<title>又次叔氏韻</title>,<text>好惡吾安適。田園十畒中。村鄰無薄厚。門逕有西東。瓜種卲平地。桑留杜五風。看看生白髮。世事轉成空。</text>
<title>偶吟</title>,<text>時物雨中變。年光已半過。燕巢黃口去。蓮沼綠房多。晝懶惟高枕。朝飢且浩歌。有驢騎處少。常遺放前坡。</text>
<title>次壁上所題放翁韻</title>,<text>曠野虹明夕。高齋雨過初。荷熏八尺簟。林潤一牀書。草草飯充腹。蓬蓬髮懶梳。柴門牛已返。不寢復何如。</text>
<title>次壁上所題放翁韻 其二</title>,<text>坦腹枕羣書。充膓摘晩蔬。籬晴見蕉展。池午覺蓮踈。觀化聊隨物。投閑非遂初。依依百年內。能不愛吾廬。</text>
<title>次放翁韻</title>,<text>隔籬鋤伴喚西家。共向東菑雨脚斜。歸到柴門松火照。夜深還數摘來瓜。</text>
<title>次李季愚韻</title>,<text>富貴榮名非不知。此身其奈已過時。自憐稼老仍題牓。人笑家貧但鑿池。蓮葉東西魚潑潑。稻田南北鷺遲遲。白雲山下平生友。來寄新詩也復宜。</text>
<title>次壁上所題大明人方山宜韻</title>,<text>晩來蒸暑極。枕席水亭開。久雨紅蓮損。新晴翠鳥來。客因無馬滯。奴告賣瓜廻。不向鋤臺久。呼兒視綠苔。</text>
<title>寄鄰友</title>,<text>晩從農圃學閑居。敢道高情與世踈。種樹頗傳郭駞法。養魚聊試計然書。軆羸未害行田塹。齒缺猶堪咬野蔬。惆悵少時豪侈事。池臺宿習尙難除。</text>
<title>寄鄰友 其二</title>,<text>東西籬落結鄰居。齒髮相懸契未踈。每向田頭齊植杖。時從窓下對繙書。有無物許通牛馬。甘少情看贈菜蔬。更喜池荷同爛熳。往來蓬徑急須除。</text>
<title>訪西隣李君。次壁上韻。</title>,<text>桑麻陰濃雨壓村。數家雞犬不聞喧。門前有客看蓮子。堦上無人長竹孫。</text>
<title>訪李君卽事</title>,<text>鄰翁高卧處。繞屋樹扶踈。草熱羊歸棧。畦晴藥待鋤。階除生綠竹。門巷落紅蕖。向夕廚烟起。家人報煮魚。</text>
<title>士敬來訪。同次放翁韻。</title>,<text>君騎尙五馬。我居仍一堂。重逢轉喜倒。往事各悲凉。流水三年響。新荷前日香。還須記今夕。微月照匡牀。</text>
<title>閏月初八日夜。雨止月出。聞蟲聲不寐。感懷。</title>,<text>寂寂宵應久。高齋卧悄然。暗蟲秋八閏。新月雨侵弦。有子常同病。無妻屢獨眠。論詩懷我侄。今夜隔重泉。</text>
<title>次樂天自笑營閑事詩</title>,<text>自笑營閑事。履穿笠又斜。買盆移竹笋。就石剪蒲芽。去䘌松還翠。決陂藕續花。乍逢晴景好。還欲曬陳茶。</text>
<title>次樂天行年四十五詩</title>,<text>行年四十五。萬事信蒼蒼。爲圃堪稱老。行歌或似狂。不嫌竆有鬼。曾愛醉爲鄕。展盡生平學。桑麻繞一堂。</text>
<title>記卽事又疊前韻</title>,<text>頗怪能輕暑。誰知衣布踈。婢忙夜炊麥。奴瘦日持鋤。蟬聒四鄰樹。花平一畒蕖。吾衰亦甚矣。漸畏飯無魚。</text>
<title>次樂天池上閑吟詩</title>,<text>天公立意要平等。不足還須見有餘。駟馬高車無我分。淸泉茂樹讓誰居。翩翩未夕歸林鳥。戢戢終年在沼魚。得失乘除應似此。惟吾取舍顧何如。</text>
<title>大雨</title>,<text>平明大水至。四鄰起啾啾。開門試一望。松橋細如鉤。借問頭白翁。曾見此水不。</text>
<title>大雨 其二</title>,<text>可惜門前稻。再耨如人長。沈沒在俄頃。白波可盪槳。飛燕何所喜。羣來舞其上。</text>
<title>大雨 其三</title>,<text>上塘水汩汩。下塘水浼浼。洋洋滿池魚。不去將誰待。恨不具小舟。相隨出滄海。</text>
<title>大雨 其四</title>,<text>水來見赤浪。水去見白沙。靑苗無消息。田父獨還家。還家登高原。回望更咨嗟。</text>
<title>大雨 其五</title>,<text>稍稍水漸落。夕虹明遙岑。靑靑波底稻。始如秧生鍼。飛來白鷺鷥。欲下疑猶深。</text>
<title>左揆外兄。同伯氏奉命東出。歷臨弊庄。</title>,<text>野服迎騶導。靑林駟馬鳴。台躔照墟落。棣萼萃柴荊。久識東山興。多慚第五名。聯翩冠葢盛。眞卛笑談傾。坐席隨花改。行廚拂柳呈。杯盤沾野老。魚鳥緩公程。濯熱輕軒冕。詢農及雨晴。家貧少供給。但有水亭淸。</text>
<title>次放翁雜興詩</title>,<text>兀兀嬾營家。門藩漸倒斜。敗韉充坐席。舊勃代烹茶。場麥難成飯。籬匏漫吐花。彌旬愁屋漏。誰免鬢添華。</text>
<title>次放翁雜興詩 其二</title>,<text>書生輕富貴。可復歎酸寒。舊茅猶華屋。故人多達官。學知爲稼切。老恨愛花闌。謾記丘園興。吟詩未覺難。</text>
<title>次放翁秋晩散步詩</title>,<text>鋤訖家家稻。蔓收處處瓜。田僮衣未澣。鄰老髮皆華。悶雨堤頻壞。礙桑徑漸斜。村兒常聚戱。溪上有閑沙。</text>
<title>雨中病卧。漫次工部獨坐一首。</title>,<text>竟日雨冥冥。喬木四面靑。鄰牛歸小徑。水鳥到閑庭。場濕蛾生麥。陂深柳化萍。寥寥子桑曲。何必遣人聽。</text>
<title>次李生 暹 韻</title>,<text>門前三耨稻高低。穀穀豆雞當午唬。水滿方塘人不到。魚兒多聚綠荷西。</text>
<title>次李生 暹 韻 其二</title>,<text>數畒淸陰貯小園。肎敎庚熱到樅村。主人只管常高枕。門外紅蓮雨打翻。</text>
<title>士敬以池上感秋詩寄示。遂次其韻。</title>,<text>相思感物候。昨夜有微凉。澗水憑虛閣。林蟬立暮塘。行藏身共老。存沒恨俱長。回首三池月。應留宿我床。</text>
<title>二十二日。由東小門入城。</title>,<text>峰秀川明十里間。小騾委轡意愈閑。此行不似來城市。疑是山陰道上還。</text>
<title>思歸</title>,<text>入城始三日。思歸已兩夜。思歸歸何處。城東有田舍。藹藹園中桑。離離場上稼。籬落相映帶。陂池互輸瀉。地僻懶巾櫛。人事多辭謝。曳杖流水傍。散髮高柳下。自我有此居。奄經四五夏。花竹生隙地。農圃有餘暇。野老或相過。不送亦不迓。晝寢未甞廢。散帙常枕藉。村詩語多眞。信筆少扮假。如何城市事。與此多相差。百爲皆勉强。褦襶最所怕。身心苟不適。莫言處廣廈。多謝城中人。勿復挽余駕。</text>
<title>五更吟</title>,<text>初更卧無睡。思我散襟軒。碧梧齊瓦簷。紅蓮映荻藩。散帙未及收。應爲風雨翻。不知此來後。有誰扣我門。</text>
<title>五更吟 其二</title>,<text>二更思耿耿。思我夕凉亭。池月上遲遲。筧水來泠泠。來時未開花。今日應已零。我兒且靜坐。垂簾詠詩經。</text>
<title>五更吟 其三</title>,<text>三更尙展轉。思我釋耒亭。白沙爲我床。綠野爲我庭。一丘未可小。三峰入雲靑。千秋晦翁詩。眞爲我亭銘。</text>
<title>五更吟 其四</title>,<text>四更聞雨聲。思我洗鋤臺。臺上老松樹。不知何年栽。臺下淸泠水。乃從三角來。蒼然一片石。使我每忘迴。</text>
<title>五更吟 其五</title>,<text>五更雞遂鳴。思我還讀齋。野藤蔓爲籬。海松生當堦。綠陰四面合。幽鳥常喈喈。茅茨方就治。歗詠已契懷。</text>
<title>追次趙定而練光亭所示韻</title>,<text>故人官况亦淸奇。日對床書餘不知。惟有敎坊明月夜。新翻皆唱使君詞。</text>
<title>追次趙定而練光亭所示韻 其二</title>,<text>飛簷映作一江霞。表裏湖山見萬家。石出城臨河伯窟。波搖人坐斗牛槎。笙歌從古喧都會。文物平時閱使華。獨倚危欄無限意。夕陽釣汲謾相誇。</text>
<title>謾次伯氏與宋兄道實 光涑 獨樂亭酬唱韻</title>,<text>入郭何曾十日期。忽聞秋草滿柴扉。蓮房已黑知誰摘。蘿葍將耕待我歸。</text>
<title>謾次伯氏與宋兄道實 光涑 獨樂亭酬唱韻 其二</title>,<text>崖刻蒼然亭半欹。誰知獨樂使人悲。可憐杖屨逍遙地。惟有溪聲似昔時。</text>
<title>謾次伯氏與宋兄道實 光涑 獨樂亭酬唱韻 其三</title>,<text>一壑烟霞蘊。雙溪水石開。平生讀書處。今日訪友來。老樹曾移榻。孤亭憶喚杯。眼前今古意。蕭瑟晩蟬催。</text>
<title>次權生 亨萬 韻</title>,<text>客去門還靜。鳩鳴雨亦晴。池華湛水木。世事遠簪纓。晩飯園蔬㓗。新衣葛布淸。逍遙未可廢。小圃夕陽明。</text>
<title>次宋兄道實寄伯氏韻。贈其杆城赴任之行。</title>,<text>海邑皆仙境。君行興更加。魚腴海牛肚。飯白稻獐牙。蕭灑官庭甲。嬋娟女䯻了。卧治淸福備。便腹嬾朝衙。</text>
<title>暮還東庄</title>,<text>出城頻渡水。渺渺見歸烏。一路沙如雪。三峰雲似圖。人家隔林少。樵牧下山孤。望望吾村口。炊烟亦欲無。</text>
<title>暮還東庄 其二</title>,<text>落日東庄路。驢兒已自知。穿烟萬井熱。出郭數峰奇。誰謂衡扉遠。還憐暝色遲。入門新竹在。失喜問移時。</text>
<title>七夕</title>,<text>四時遆相代。素秋良可愛。金風扇微凉。殘暑不復在。牽牛與織女。萬古永相對。冥會在此夕。雲雨常靉靆。今年適淸明。河漢無滓穢。曝衣與乞巧。古事今則廢。高齋坐對月。碧梧在庭內。一葉雖未落。蕭踈非舊態。對此獨無酒。俛仰增永嘅。</text>
<title>次朴生 道基 韻</title>,<text>秋日蕭蕭水近堂。藕花搖落有餘香。居然添得江湖意。紅蓼花前鷺睡長。</text>
<title>雨中看山渡松溪。歷蓼谷至蘆原上契而歸。</title>,<text>只謂秋山近。誰知盡日行。垂垂早稻熟。往往古碑橫。遇雨衣初濕。穿林路却平。回看翠崖好。駐馬問村名。</text>
<title>七月初九日。聘祖母忌日也。病未參祭。感懷有賦。</title>,<text>三十年前爲客驕。門闌喜氣幾晨宵。可憐往事皆成夢。夢裏還尋水閣橋。</text>
<title>將入城。少坐夕凉亭。</title>,<text>騎驢將入城。長歗坐小亭。蕭蕭碧蘆中。落日滿閑庭。</text>
<title>東庄卽事謾賦</title>,<text>徘徊兩池間。回看告春關。芭蕉出籬上。綠葉高且閑。</text>
<title>東庄卽事謾賦 其二</title>,<text>緣渠白沙明。是向鋤臺路。三夏往來稀。流鸎獨滿樹。</text>
<title>東庄卽事謾賦 其三</title>,<text>園中不見人。獨立看西山。歸時傍小圃。落日照桑間。</text>
<title>東庄卽事謾賦 其四</title>,<text>下堂曳木屐。欲看稻田去。却逢南鄰翁。共立草間語。</text>
<title>東庄卽事謾賦 其五</title>,<text>飯後更携杖。踟躕向何處。昨看籬邊瓜。今日長幾許。</text>
<title>板橋</title>,<text>橫跨第二池。板橋可三丈。楊柳兩畔垂。搖曳綠波上。</text>
<title>中塘</title>,<text>初作中塘時。端擬種魚兒。誰知又生蓮。綠葉已半池。</text>
<title>井槐</title>,<text>菀彼井上槐。移時僅盈尋。可憐未廿年。團團半畒陰。</text>
<title>小庭</title>,<text>淸流入廣庭。曲折隨所致。幽人倚杖看。滿池流杯意。</text>
<title>出耟門</title>,<text>一門共四鄰。巍然跨水立。朝見負耟出。暮見驅牛入。</text>
<title>飮犢橋</title>,<text>黃犢放遠草。日西自歸來。來到石橋上。淸流飮一回。</text>
<title>飮犢橋 其二</title>,<text>當門石橋平。淸流滿小溝。耕者暮始歸。於焉飮其牛。</text>
<title>曲肱窩</title>,<text>小窩亦有名。曲肱卧其中。無人問此樂。旭日照窓東。</text>
<title>出東小門</title>,<text>秋山帶墟落。處處夕陽明。野老獨看圃。樵歌爭入城。松晴崖氣秀。沙白水流平。久滯塵喧裏。歸來意若驚。</text>
<title>告春關</title>,<text>閑簷鳥雀噪。日出猶高眠。農人來扣扃。勸我視春田。</text>
<title>凌霄石 一名石丈</title>,<text>幾年卧空谷。爲我立庭前。屹然巨人狀。蘚衣被半肩。</text>
<title>空翠壇</title>,<text>洗鋤落日時。松下每躊躇。淸新兩三峰。欲畫恐不如。</text>
<title>觀鯈梁</title>,<text>觀魚坐石梁。水淸不見魚。支頤望道峰。白雲方卷舒。</text>
<title>翳如門</title>,<text>小扃通幽處。蓬蒿故不除。幽人自出入。且可名翳如。</text>
<title>釋耒亭</title>,<text>釋耒向何處。虛亭橫竹欄。西峰霽後雲。奇絶共誰看。</text>
<title>還讀齋</title>,<text>老農看田歸。怡然偃小廬。有時綠陰中。鄰人聞讀書。</text>
<title>散襟軒</title>,<text>高軒置一椅。野色簾前滿。雖無斗酒事。煩襟自蕭散。</text>
<title>七月樓</title>,<text>小樓新起時。已名爲七月。誰知二十年。此意猶未歇。</text>
<title>楚楚軒</title>,<text>庭前似盖松。定是古人栽。不知經幾歲。還見我軒開。</text>
<title>洗鋤臺</title>,<text>蒼松老猶在。流水來不息。長歌洗鋤歸。百年聊自適。</text>
<title>夕凉亭</title>,<text>散髮水亭凉。芙蓉夕露生。多謝孟浩然。先獲此夜情。</text>
<title>老稼齋</title>,<text>爲稼不知老。高齋卧兀如。眼看驅雀兒。今年已把犂。</text>
<title>老稼齋 其二</title>,<text>學稼須學拙。此道老始知。思欲著一書。丁寧遺我兒。</text>
<title>帶月逕</title>,<text>微逕在稻隴。月出鉏者歸。幽人池上立。相見兩依依。</text>
<title>植杖堤</title>,<text>遠田水雞鳴。近田鉏歌遲。堤上倚杖人。不知紅日移。</text>
<title>塲</title>,<text>秋草旣已除。我塲亦淸曠。籬菊未可無。數藂自踈放。</text>
<title>塲 其二</title>,<text>田家秋夜長。乘月納塲稼。鄰翁共來看。釃酒茅檐下。</text>
<title>圃</title>,<text>小圃柴門內。綺錯備衆菜。採擷接春冬。幽居焉可廢。</text>
<title>荻藩</title>,<text>庭植旣整列。荻藩須映帶。故作踈踈編。芙蓉在其外。</text>
<title>一池</title>,<text>莫信芙蓉花。偏向汙泥生。看我第一池。荷盛水逾淸。</text>
<title>三池</title>,<text>下塘水益闊。夕波添淼漫。客來思扁舟。居然苕霅觀。</text>
<title>筧</title>,<text>短筧承遠流。淙淙向池瀉。夕響到我枕。時疑風雨夜。</text>
<title>小島</title>,<text>緩步度板橋。小島亦葱蒨。回看夕凉亭。盈盈浮水面。</text>
<title>圓洲</title>,<text>四面八尋池。中有一圓洲。邂逅先天象。森羅在我眸。</text>
<title>洗鋤小池</title>,<text>石梁俯小池。楓陰水常靜。鯈魚戱從容。故觸丹書影。</text>
<title>井</title>,<text>澹澹槐陰井。淸露垂素綆。野婢最晨汲。常見虛星影。</text>
<title>碓</title>,<text>門前有小碓。鄰家共來踏。夜久霜月明。村狵響相答。</text>
<title>木几</title>,<text>野人倚木几。不知何山根。竅穴似誰鑿。彷彿口鼻存。</text>
<title>山杏</title>,<text>山杏花類杏。不枉得此名。子隨夏櫻熟。葉亂霜楓明。</text>
<title>丹楓</title>,<text>楓樹老生癭。楓葉善搖風。見此殊不爾。還憐顔色同。</text>
<title>松</title>,<text>空翠壇邊列。楚楚軒前植。羣特各殊姿。遲暮還同色。</text>
<title>合歡</title>,<text>翠葉旣巧合。紅英亦異製。刻雕其至此。三歎化翁細。</text>
<title>野椒</title>,<text>野椒生籬落。有實亦芬馨。入葅助脆爽。恨不著食經。</text>
<title>櫟</title>,<text>老櫟不知歲。閑園多自生。下有散髮人。擧世忘其名。</text>
<title>碧梧</title>,<text>碧梧生前堦。三年與簷齊。鳳凰雖不至。終非野雀栖。</text>
<title>桑</title>,<text>郊桑隨地在。高下鶬鶊啼。提筐出四村。綠陰漸成蹊。</text>
<title>桑 其二</title>,<text>五月蠶上簇。持斧落冗枝。繅車方索索。新葉復離離。</text>
<title>白楡</title>,<text>有樹生屋後。能使百鬼恐。如何無數錢。未作通神用。</text>
<title>黃楡</title>,<text>園楡百年物。欝爲吾村望。童童池上陰。一樹又新長。</text>
<title>樅</title>,<text>樅樹何蒼然。俗名亦自佳。老農深有取。持以牓新齋。</text>
<title>檜</title>,<text>移檜植池中。深蟠蒼石在。正如管幼安。皁帽隱北海。</text>
<title>圓栢</title>,<text>圓栢亦類檜。惟直爲少別。世人取其心。充作紫檀爇。</text>
<title>側柏</title>,<text>側柏葉甚香。服之可得仙。或云稟金氣。字義亦似然。</text>
<title>杉</title>,<text>杉木有數種。大抵皆竦上。看取江令頌。氣象自可想。</text>
<title>栗</title>,<text>東門地宜栗。千林自相連。秋實落滿樹。拾來大如拳。</text>
<title>銀杏</title>,<text>亭亭老銀杏。惜哉無其偶。獨立知幾歲。淸陰還不朽。</text>
<title>海松</title>,<text>園中五株松。翠色殊森然。此皆手所種。食實已三年。</text>
<title>檉</title>,<text>古稱能傲雪。今見但如霧。折揷珊瑚枝。一一舒翠縷。</text>
<title>杞</title>,<text>靈根種得地。小院雙松前。柴門少來客。蒼狗應穩眠。</text>
<title>桐</title>,<text>庭前一樹桐。是我不斲琴。微風自成韻。何處求知音。</text>
<title>蒜</title>,<text>種蒜如養兵。會有一日須。氣味雖辛臭。功亦不可誣。</text>
<title>韭</title>,<text>韭也剪還生。貧廚仰朝夕。二十七鮭菜。稱玆自古昔。</text>
<title>楮</title>,<text>野人雖不學。亦知書爲貴。種楮要廣書。何惜數畒費。</text>
<title>葱</title>,<text>春盤眼忽明。新葱已抽簪。世尊雖有戒。此口何可禁。</text>
<title>葱 其二</title>,<text>種葱世擅利。一官何足羨。勸子急歸肆。老呂頗有見。</text>
<title>水晶葱 俗名紫葱</title>,<text>有號水晶葱。葱葉而蒜根。此物爽人口。可同葷臭論。</text>
<title>葫葱 俗名唐葱</title>,<text>葫葱類水晶。氣味較辛烈。緩猛各有宜。未可定優劣。</text>
<title>茄</title>,<text>茄子兼果蔬。其味或遜瓜。有花必結實。多爾少虛夸。</text>
<title>芋</title>,<text>農圃非二致。得失互相資。區種旣有法。寧復憂歲飢。</text>
<title>菠薐 俗名時根菜</title>,<text>菠薐傳數名。其始出波羅。我國有俗稱。恐是赤根訛。</text>
<title>萵苣</title>,<text>萵苣喜土肥。下種春雨宜。此物登我盤。細葱必相隨。</text>
<title>菘</title>,<text>一本大如股。其種來燕市。濯濯靑玉莖。經齒忽無滓。</text>
<title>芥</title>,<text>春薹莫盡折。作醬要老子。留客膾溪魚。擧筯還須此。</text>
<title>甘露子</title>,<text>滴滴甘露子。顆顆看透明。園丁未曾識。道是水晶罌。</text>
<title>甘露子 其二</title>,<text>老圃白露後。斸得暗珠貫。旁觀小兒喜。取作掌上玩。</text>
<title>蔓菁</title>,<text>蔓菁我所重。傳是諸葛菜。寂寞祈山壘。殘根幾處在。</text>
<title>蘿葍</title>,<text>蘿葍美而賤。奢儉同所須。寒𪚥隨分淹。不用傳冰壺。</text>
<title>薑</title>,<text>種薑數席間。適可供不輟。莫愁秋雨多。占地自高潔。</text>
<title>番椒</title>,<text>居夷未足陋。氣味親薑桂。幸爲野人甞。終遠神農世。</text>
<title>瓠</title>,<text>引蔓補踈籬。采葉付中廚。何愁五石大。但當食農夫。</text>
<title>芹</title>,<text>野芹亦可茹。靑靑獨媚我。玉盤羅八珍。欲獻知不可。</text>
<title>瓜</title>,<text>種瓜十餘畒。千戶不足道。此事誰眞知。古有東陵老。</text>
<title>瓜 其二</title>,<text>我瓜靑如玉。渾身生寒粟。餉與城中人。熱膓庶可沃。</text>
<title>葵</title>,<text>靑靑露下葵。折來旋烹之。願分食肉人。此味須少知。</text>
<title>錢葵</title>,<text>錢葵有小花。亦能明我圃。見日不解傾。楚楚浥野露。</text>
<title>蓴</title>,<text>江湖不可往。移蓴就我池。銀絲左右流。何煩千里思。</text>
<title>茼蒿 俗名蒿芥</title>,<text>有菜不知名。小花如菊黃。茼蒿載本草。顧我考未詳。</text>
<title>冬瓜</title>,<text>冬瓜老生霜。爲物大可玩。蜜藏可經久。酒觸易成爛。</text>
<title>南瓜 南瓜見王禎農書</title>,<text>南瓜色黃綠。琥珀俗名是。經霜留至春。農書曾見記。</text>
<title>槐</title>,<text>槐生我圃間。南枝陰最繁。十年夢其下。何曾見朱門。</text>
<title>芭蕉</title>,<text>芭蕉亦壯哉。其葉大如箔。歲久忽生花。倒垂碧蓮萼。</text>
<title>地黃</title>,<text>地黃能輕身。服之應無厭。馬食照地光。殊功斯可驗。</text>
<title>香薷 一名蜜蜂草</title>,<text>香薷治暑藥。亦可備蔬茹。秋來紫穗繁。蜜蜂繞不去。</text>
<title>紫蘇</title>,<text>蘇葉貴通紫。其子可作粥。最有止嗽功。老圃所宜畜。</text>
<title>荊芥</title>,<text>荊芥氣辛芳。恐亦諸蘇屬。服此忌諸魚。可考輟耕錄。</text>
<title>芎藭</title>,<text>芎藭卽江蘺。蘼蕪亦一名。花葉緫芬芳。秋蘭合羅生。</text>
<title>薄荷</title>,<text>薄荷歲再刈。蔓延已占地。其氣似龍腦。其性使猫醉。</text>
<title>澤瀉</title>,<text>我池淸如鏡。三年自生藚。此理何足疑。絶壁苔蘚綠。</text>
<title>䓀莄</title>,<text>園中有䓀莄。其味淡而嘉。何以知其苗。六月有碧花。</text>
<title>白䓀莄</title>,<text>䓀莄有碧花。白者稱仙藥。大抵味淡古。其功能利膈。</text>
<title>蓼</title>,<text>薺甘在野田。蓼苦盈我筥。取捨似有乖。時宜或如許。</text>
<title>蘆</title>,<text>碧蘆何脩脩。緣渠復滿岸。虛亭來獨坐。每想秋聲舘。</text>
<title>菖蒲</title>,<text>採彼九節根。種此一拳峰。淸泉日浸灌。歲久成蒼龍。</text>
<title>竹</title>,<text>猗猗碧琅玕。看看欲成斑。雖未拂雲長。卽此已可觀。</text>
<title>白竹</title>,<text>瞻彼數竿竹。其色綠且瑩。何時布淸陰。覆我東齋逕。</text>
<title>山藥</title>,<text>山藥大如臂。入地深數尺。何以知其處。宿蔓在藂薄。</text>
<title>山茱萸</title>,<text>金粟花簇簇。珊瑚實纍纍。試將本草考。還訝有同異。</text>
<title>蓮</title>,<text>一代名花盡斂望。亭亭身在水中央。天然秀色無雕餙。風外常傳冉冉香。</text>
<title>山茶花</title>,<text>由來冬柏是山茶。宮粉捻紅揔一家。誰知品類還無數。更有滇南碗大花。</text>
<title>千葉石榴</title>,<text>海榴光艷儘堪誇。陸續三旬吐火葩。千百顆中無一結。世間難得不虛花。</text>
<title>安石榴</title>,<text>五月園林盡綠陰。石榴花發直千金。莫嫌寒萼紛紛墜。却有珠胎結得深。</text>
<title>蘭花</title>,<text>猗猗綠葉互交加。一榦仍開四五花。偶得古名非添竊。還嫌九畹少奇葩。</text>
<title>水仙花</title>,<text>銀臺金盞絶纖瑕。東土何曾見此花。燕市購來不論直。稼翁好事亦堪誇。</text>
<title>野薔薇</title>,<text>每年塍塹雪紛紛。馥郁淸香遠近聞。自落自開誰復賞。田家只用候耕耘。</text>
<title>麗春花</title>,<text>紅羅素紙問誰裁。菜圃中間朶朶開。單瓣輕盈尤有態。儼如蝴蝶乍徘徊。</text>
<title>𦱒䒟</title>,<text>巍然異彩殿春光。已遣羣花各效芳。恰似千官皆就列。方瞻日表御明堂。</text>
<title>芍藥</title>,<text>芍藥之花麗且幽。土肥能使起重樓。淺深紅白無常種。始信人功造化侔。</text>
<title>山礬 俗名老論材。一名七里香。一名芸。一名玉蘂花。</title>,<text>功卽山礬狀玉蘂。佳名不一亦何妨。春深芬馥遍山野。又爾宜稱七里香。</text>
<title>山礬 俗名老論材。一名七里香。一名芸。一名玉蘂花。 其二</title>,<text>野有幽花世莫聞。叢榛苞櫟與爲羣。染家只解充礬用。玉蘂芸香誰更分。</text>
<title>海棠 俗名山茶</title>,<text>無端被喚作山茶。可笑眞名借與他。從來世事多如此。難怪閑花有謬譌。</text>
<title>木蓮</title>,<text>深山綽約冰雪姿。木末芙蓉非爾誰。莫道在昔無稱著。忠州使君已有詩。</text>
<title>薔薇</title>,<text>薔薇自有數般種。我國黃花最見重。沿籬且喜能蔓延。引架還須剪煩冗。</text>
<title>玫瑰 玫瑰卽俗名海棠。種類頗多。花有淺深重單之別。</title>,<text>深紅數種揔鮮明。黃色又聞在北京。看君亦自非庸品。不妨還冒海棠名。</text>
<title>梅花</title>,<text>寒天獨立絶纖塵。空谷依然如玉人。終古畵工摹不得。孤山一句獨傳神。</text>
<title>杜鵑 一名映山紅</title>,<text>杜鵑元有映山號。迎著春風爛熳開。惡日喜陰何氣性。帶花移活亦奇哉。</text>
<title>菊</title>,<text>秋來嘉菊散芳榮。五色盈庭不辨名。收拾落英皆入甕。酒成先擬酹淵明。</text>
<title>山躑躅</title>,<text>踈姿幽態類芙蓉。多在陰崖伴古松。枝榦亦奇堪作杖。削皮全似赤蚪龍。</text>
<title>蓼花</title>,<text>婀娜其花在水涯。虛亭危石映相宜。秋深露白芙蓉冷。繞岸嬌紅纍纍垂。</text>
<title>秋海棠 自中原出來。性喜陰。一見日色卽悴。</title>,<text>愛爾枝端裊裊花。紫莖丹葉亦堪誇。慇懃不遣秋陽曝。盆面靑苔映白沙。</text>
<title>繡毬花 一名粉團。俗名佛頭。立夏後芒種前開。與倭躑躅同時。</title>,<text>繡毬渾似雪花團。綴得重重亦可觀。遠映靑林應得地。移來不必近庭闌。</text>
<title>辛夷花</title>,<text>長條厚葉喜藂生。紫萼崔嵬大似甖。瑣瑣微芳何足數。木蓮爲弟玉蘭兄。</text>
<title>萱 一名忘憂草</title>,<text>其花燁燁葉猗猗。一植堦庭逐歲滋。此草果爲忘憂物。不應吾髮盡成絲。</text>
<title>紫薇花 俗名百日紅。中國省院中。多種之。樂天詩。紫薇花對紫薇翁者是也。</title>,<text>紫薇雖艷太支離。百日繁花尙戀枝。正似中書老學士。遲回不去鳳凰池。</text>
<title>瑞香花 俗名丁香</title>,<text>瑣瑣花開簇紫丁。攣枝一種擅香名。誰知十里沈檀氣。却在庭前數朶英。</text>
<title>倭躑躅</title>,<text>京洛園亭幾處開。千錢難換一根栽。憐渠却在衡門下。奇艷徒然映草萊。</text>
<title>石竹花 有紅白紫淺深之別。數十種。</title>,<text>庭前野草有開花。石竹爲名亦自嘉。五色變成千百種。可憐終不帶紛華。</text>
<title>八月十四日。曉起望哭。</title>,<text>五更雞初鳴。落月明孤村。窮民起痛哭。淸淚灑柴門。哀哀思往事。孤憤正煩寃。奸臣自逞計。天道可復論。薄譴聊塞責。往往猶朱軒。公然享高年。牖下弄子孫。</text>
<title>八月十五日夜。憶仲氏。</title>,<text>病後高齋靜。簾前好月明。秋光今夜半。老感百年幷。墟墓歸人盡。池㙜過鴈鳴。江樓定依舊。膓斷憶衰兄。</text>
<title>八月十五日夜。憶仲氏。 其二</title>,<text>獨坐聞來鴈。詩成欲二更。月寒陂水定。霜落葦花輕。寂寂梧桐影。啾啾蟋蟀聲。人生幾今夜。萬感倚東楹。</text>
<title>卽事</title>,<text>秋陽已入楹。隱几小齋明。野逕連荷芰。柴門卧稻秔。築塲田父至。賣酢浦商行。時物堪驚喜。開窓菊折英。</text>
<title>卽事 其二</title>,<text>遠樹煙初羃。前村燈已明。得魚池下笱。買米雨中城。暮雀柴荊意。吟蟲老圃情。幽居添白髮。俛仰遣浮生。</text>
<title>卽事 其三</title>,<text>林皋延夕望。鳥雀各西東。野色秋收半。人家落照同。樵蘇問市價。酒飯見村風。忽憶陶彭澤。家貧醉菊藂。</text>
<title>鄰兒折野菊而至。取一枝揷甁中。</title>,<text>野菊何處發。鄰兒折來嬉。幽人借一枝。正與小甁宜。</text>
<title>中秋</title>,<text>中秋近寒露。處處釀新粳。節愛佳名立。村欣舊俗成。招要醉鄰社。絡繹上墳塋。霜月床前滿。稼齋獨卧情。</text>
<title>偶吟</title>,<text>山野氣淸廓。端居悵寂寥。不知燕去日。惟覺鴈來宵。圃蔓冬瓜嬾。籬花露菊驕。空齋觀萬化。感歎自成謠。</text>
<title>偶吟 其二</title>,<text>荏苒觀時物。蕭條生野情。老瓠霜後斷。小麥社前耕。鄰釀邀人去。村醫遣馬迎。詩篇聊復爾。千古哂空名。</text>
<title>新齋夜坐。次李澐。</title>,<text>秋天意寥落。獨坐賦閑居。稻穫山川曠。風高草木踈。濁醪迎菊早。霜月照塲初。小屋移燈火。柴荊轉翳如。</text>
<title>夕凉亭。次李澐。</title>,<text>虛亭秋色好。向晩一來過。小港搖寒葦。方塘澹夕波。野淸聞鴈遠。木落見山多。溪客留連久。夜凉聽獨哦。</text>
<title>寄題湛華軒</title>,<text>茅齋臨小澗。柳暗水泠泠。谷裏聞村犬。窓中見嶺星。過僧時借榻。寒鼠自遊庭。獨坐吟佳句。世人那得聽。</text>
<title>寄題湛華軒 其二</title>,<text>愛爾身無累。棲遲一澗扉。飽聽流水響。慣見怪禽飛。摘果時相餉。談詩忽忘歸。自今來往熟。知我入城稀。</text>
<title>寄題湛華軒 其三</title>,<text>妙積峰前路。幽栖柳下扉。蒼烟一澗遠。黃葉四山飛。把卷臨溪讀。垂綸遇雨歸。松軒卧超忽。塵事到庭稀。</text>
<title>寄題湛華軒 其四</title>,<text>人烟時斷續。山谷遠淸泠。鸛鶴分投樹。漁樵每見星。寒峰當小牖。灌木繞閑庭。不羨朱陳事。塤箎隔澗聽。</text>
<title>寄題湛華軒 其五</title>,<text>君居水木勝。每想意泠泠。澗枕常秋雨。書燈共曙星。林中養靑鶴。案上有黃庭。木客頻來往。吟詩許竊聽。</text>
<title>還讀齋。次李澐。</title>,<text>楚楚雙松下。新成一小堂。紙窓陽漸近。燈火夜初長。四壁無書畵。單居有几床。蕭然把白酒。黃菊滿甁香。</text>
<title>還讀齋。次李澐。 其二</title>,<text>搖落村墟夕。踟躕眺望淸。春關倚孤杖。秋水照閑纓。昨夜霜鴻過。誰家寒杵鳴。長歌意無極。野月向人明。</text>
<title>李澐欲以九日歸關。雨復留。遂書示。</title>,<text>九日何愁寂。空齋雨不開。淹留湛華子。可共濁醪杯。藂桂山中濕。黃花郭外堆。踟躕方歲晏。離合亦悠哉。</text>
<title>九日感懷。書示李澐。</title>,<text>一酌奠虛座。三年九日廻。風流竹林遠。時物菊花開。癡叔淚空落。良朋散不來。東溪舊詩伴。寂寞向山回。</text>
<title>夕雨霽月明</title>,<text>月出散庭菊。高齋寒雨晴。靑燈竹窓閉。黃葉石床平。薄酒聊佳節。新詩自後生。夜深仍獨坐。雙鬢最能明。</text>
<title>重陽翌日。聞祐病有加入城。</title>,<text>九日已虛度。高秋愁復生。無罇對黃菊。有路入寒城。容易村烟夕。逶迤野水明。鐘巖賣酒老。頻怪小騾行。</text>
<title>重陽翌日。聞祐病有加入城。 其二</title>,<text>出門黃葉滿。我馬向西鳴。寂寂擬高卧。怱怱復此行。野空餘碧菜。山逈帶朱城。每見終南色。憂端幾日平。</text>
<title>重陽翌日。聞祐病有加入城。 其三</title>,<text>逢人多帶醉。關廟夕陽曛。野曠三峰列。村平十里分。吟詩驢入郭。送目鴈橫雲。來卧心臺宅。寒鐘悵獨聞。</text>
<title>成陵觀獵。書示具醴川志叔。癸未</title>,<text>伊昔追遊是幾年。相逢鬢髮各蒼然。呼鷹妙積峰前路。並轡歸來謂我賢。</text>
<title>成陵觀獵。書示具醴川志叔。癸未 其二</title>,<text>君騎欵段我黃牛。去入春山一路幽。喚出前村柳忠義。草間壺榼蹔淹留。</text>
<title>成陵觀獵。書示具醴川志叔。癸未 其三</title>,<text>春山獵罷卧蒲團。眞是浮生半日閑。邂逅村醪成一醉。萬松晴雪拓窓看。</text>
<title>士敬內子尹氏挽</title>,<text>淑氣鍾閨房。恭人稟其粹。爲婦忠孝門。甚稱壼度備。至行與高識。無媿古女士。楓溪三十年。窈窕友君子。朱轓亦一從。縞綦不改初。有兒克稱家。割股感里閭。義方此可徵。彤管不足書。</text>
<title>士敬內子尹氏挽 其二</title>,<text>人生多纏綿。百年猶踟躕。矧伊夫婦恩。變故在斯須。死生與去留。依依兩牽掛。父病未及省。婦孕未及待。平生所嬌女。未笄遺君去。當言未及言。終古所悽楚。吾欲竟此歌。嗚咽不成語。</text>
<title>士敬內子尹氏挽 其三</title>,<text>依仁弼雲下。夫子與我親。心臺與楓澗。樽酒互主賓。園林一徑捷。往來婦女同。十年見存沒。陳迹次第空。誰知栗北壠。松檟復密邇。恭人所歸處。我妻已先竢。婉戀平生好。萬古聚蒿里。</text>
<title>士敬內子尹氏挽 其四</title>,<text>翳翳經日雪。渺渺楊山隴。祖載不可留。鈴歌已互動。哭聲沸中闈。丹旐出里閭。平生華屋居。去此將焉如。卽事但遑遑。來日轉悽惋。池塘餘冰泮。園樹幽禽喚。悄然撫往跡。惻惻空長歎。</text>
<title>訪仲氏新屋。屋在文谷深村中。處地幽深。且有小溪可引爲池。</title>,<text>吾兄置屋處。一壑自呀然。密樹交村徑。淸溪入稻田。無人知福地。種果自多年。杳杳東峰外。還聞有瀑泉。</text>
<title>次叔氏題還讀齋韻</title>,<text>永日高蘿翳我房。半床書帙一爐香。窓前寂寂鷹將老。簷外飛飛燕正忙。隱几眞成形似木。閉門須判鬢如霜。可憐城市經旬滯。歸卧方知味更長。</text>
<title>觀獵入妙積山中。遇重興僧海眼。記昔壬子冬。余做進士會試工夫。棲重興月餘。始與海眼相見。距今已三十五年。中間聲息邈然不相聞。今忽見之。俱各驚喜。遂呼韻同賦。丙戌</title>,<text>寒天逐獸入深山。莞爾高僧識我顔。三十年前讀書客。却慚形役不曾閑。</text>
<title>過高陽深川韓進士汝重故居。有感。</title>,<text>龍淵潭水綠潾潾。此地曾遊三十春。携酒煮花如昨日。主人松下已成塵。</text>
<title>聞士敬墮馬傷臂。乘夜往訪。梅花盛開。呼燭引觴。笑語良久。旣歸。士敬以五言律見寄。輒次其韻。一往一來。遂成三疊。</title>,<text>灼爍新梅下。開尊酒復淸。參橫春夜久。窓靜燭花明。世事應同幻。詩篇謾寄情。此身猶外物。臂折不須驚。</text>
<title>聞士敬墮馬傷臂。乘夜往訪。梅花盛開。呼燭引觴。笑語良久。旣歸。士敬以五言律見寄。輒次其韻。一往一來。遂成三疊。 其二</title>,<text>入室梅如雪。高人枕席淸。春光眞邂逅。夜景覺虛明。對酒憐同病。看花感老情。坐聞微雪下。庭樹鳥頻驚。</text>
<title>聞士敬墮馬傷臂。乘夜往訪。梅花盛開。呼燭引觴。笑語良久。旣歸。士敬以五言律見寄。輒次其韻。一往一來。遂成三疊。 其三</title>,<text>春梅滿樹雪。爛熳不妨淸。虛室添生白。華燈却讓明。影斜生畵意。標逈起詩情。衰白南鄰客。回頭意若驚。</text>
<title>訪定而。室中所藏小梅形體可愛。遂戱賦絶句五首。略寓諷意。</title>,<text>梅花與芙蓉。君意何深淺。莫將冰雪姿。錯比淤泥産。</text>
<title>訪定而。室中所藏小梅形體可愛。遂戱賦絶句五首。略寓諷意。 其二</title>,<text>梅花不自衒。處君一室中。芙蓉爲人採。何在能守紅。</text>
<title>訪定而。室中所藏小梅形體可愛。遂戱賦絶句五首。略寓諷意。 其三</title>,<text>漫道梅花好。梅花不易知。迎春不妄笑。高處應在玆。</text>
<title>訪定而。室中所藏小梅形體可愛。遂戱賦絶句五首。略寓諷意。 其四</title>,<text>梅花有何恨。不與主人言。所恨主人癡。巫山枉斷魂。</text>
<title>訪定而。室中所藏小梅形體可愛。遂戱賦絶句五首。略寓諷意。 其五</title>,<text>客又謂梅花。可能從我徙。梅花斂袵謝。願爲知己死。</text>
<title>潤卿草堂。題石陽正畵竹障。用東溟集中韻。</title>,<text>灘翁筆下竹成林。水墨蒼茫古色深。微雨草堂留遠客。此君應解作春陰。</text>
<title>夜踰狐峴</title>,<text>果川纔過已黃昏。店舍懸燈各閉門。激激亂流無數渡。夜深微月射堂村。</text>
<title>李秉謙挽</title>,<text>姑氏無年每痛傷。對君猶喜婉淸揚。誰知人事還如許。十六年來再斷膓。</text>
<title>李秉謙挽 其二</title>,<text>兩世仍無一塊遺。養家餘禍轉堪悲。凄凉先廟裸將日。共我周旋更有誰。</text>
<title>李秉謙挽 其三</title>,<text>秋水精神玉雪姿。淸羸一疾竟無醫。傷心壁上迎春帖。猶是斯人手寫詩。</text>
<title>李秉謙挽 其四</title>,<text>此去應無返面期。西河至痛慰何辭。他時詩禮從誰問。膓斷閑庭草色滋。</text>
<title>趙定而將赴光山。過訪郊居。翌日送扇求畵。又書一絶見示。遂次其韻並畵扇歸之。</title>,<text>十載東臯偃仰情。肆然自謂傲公卿。送君今日令人羨。瑞石淸秋五馬行。</text>
<title>再疊</title>,<text>白首相看少日情。同時詩句獻春卿。君爲太守吾田父。濁酒黃雞送遠行。</text>
<title>三疊</title>,<text>作吏風塵豈素情。當年題柱是長卿。爲君扇面摸何物。倦鳥閑雲可此行。</text>
<title>見金顯甫書。遂和前所寄詩。</title>,<text>故人高卧楚雲中。環堵蕭然映菊楓。慚媿尺書勤問訊。定憐身世略相同。</text>
<title>見金顯甫書。遂和前所寄詩。 其二</title>,<text>年來萬事不留胸。眞箇頹然一老翁。梅死蘭萎都不管。一書非向故人慵。</text>
<title>見金顯甫書。遂和前所寄詩。 其三</title>,<text>惆悵空齋聽雨聲。向來吾已獲君情。寄詩莫恠無相和。腹裏深悲寫不成。</text>
<title>追和顯甫所示悼亡韻 除夕。在栗北墓下作。</title>,<text>寒天飛雀暮相追。匹馬荒原獨去時。親愛滿山皆宿草。白頭堪恨此生遲。依依殘月入窓明。耿耿寒宵獨卧情。一夢分明猶不易。此生何况卜他生。草齋燈火夜深明。萬感悽然集我情。孤枕五更還起坐。滿山枯樹曉風生。</text>
<title>次顯甫寄敬明韻</title>,<text>人去床空覺簟長。眼看庭宇日荒凉。就中更有傷心處。舊物時逢篋笥藏。</text>
<title>次顯甫贈光山韻 時光山遭臺評將遞歸。故以此詩寄光山。仍示顯甫。</title>,<text>故人鳧舃棄南州。白眼何堪遭俗流。惆悵花開千萬疊。秪應雲外一回頭。</text>
<title>除夕夜中大風</title>,<text>一年變異不勝書。星隕冬雷地震俱。此日此風尤恠事。未知天意欲何如。</text>
<title>次洪重聖君則寄示韻</title>,<text>端居日夕對庭松。隱几頹然萬事慵。習氣未能忘暮獵。營爲倂擬廢春農。古梅半死花猶着。歲酒新蒭味最濃。詩社故人衡宇近。野烟溪月許相從。</text>
<title>又次松字</title>,<text>手種庭前老大松。閉門頭白著書傭。閑功籬外頻開沼。拙業田間且守農。鷹出松溪寒野曠。樵廻水落瞑烟濃。知君亦自名漁隱。宛在蘆原可往從。</text>
<title>開歲四日入城。訪士敬。至楓溪留宿。閱其詩稿。有昨年所作屬余詩。遂次其韻。戊子</title>,<text>黃昏城外客。喬木澗西臺。此來看酒食。往跡有蒿萊。巖戶寒燈晦。冰泉曉響哀。明朝非我日。世故莽相催。</text>
<title>次張司業詠西將韻</title>,<text>失路陰山北。孤軍廹虜營。短兵須一接。輜重遣先行。隴草翻旗影。河冰振皷聲。行收遍野畜。落日入長城。</text>
<title>次張司業詠西將韻 其二</title>,<text>日暮驚沙起。臨河下夕營。奇兵半夜出。歸使間道行。古戍黃楡色。邊風白草聲。烟塵問何處。西北是龍城。</text>
<title>次李宣遠塞下詩韻</title>,<text>單車赴遠戍。九月出楡關。塞鴈飛初盡。遼河去不還。射鵰行暮磧。放馬卧秋山。虜兵知已近。鳴鏑落雲間。</text>
<title>次林寬少年行韻</title>,<text>宅已分人盡。塲猶結客開。名聲三輔聞。意氣五陵來。劍借荊卿去。車藏季布廻。羞從七貴輩。鞍馬治章臺。</text>
<title>次沈佺期關山月韻</title>,<text>一片秦時月。長城帶苦輝。悲歌起㢠戍。壯士在重圍。風急金波動。霜多桂影微。高樓夜夜望。幾處待人歸。</text>
<title>隴頭水</title>,<text>隴水常嗚咽。從來已有名。濕雲穿玉塞。流月向金城。暗石車輪礙。橫冰馬骨驚。試將羌笛弄。難寫斷膓聲。</text>
<title>隴頭水 其二</title>,<text>隴坂行未至。先聞隴水鳴。如何出塞路。有此斷膓聲。飮馬冰旋合。磨刀月已傾。惟應寄雙淚。嗚咽向東行。</text>
<title>巫山高</title>,<text>蒼蒼三峽內。秀色異羣山。壁勢靑冥上。江聲雲木間。淸猿不可聽。暮雨渺難攀。爲問悲秋客。荒㙜幾往還。</text>
<title>折楊柳</title>,<text>濯濯春楊柳。遙看是綠烟。東風灞陵上。朝雨渭城邊。絲弱眞堪織。枝柔不勝鞭。欲知相贈意。珍重惜流年。</text>
<title>鷹</title>,<text>神鷹不在大。毛骨自精奇。捷疾偏能擊。沉雄且受鞿。天高側腦處。風過竦身時。惡鳥驅除盡。何甞但爲飢。</text>
<title>鷹 其二</title>,<text>八月風飊起。胡鷹意氣豪。秋空萬里眼。霜雪渾身毛。樛木鴉相噪。平原影獨高。縱橫恣搏擊。不願錦爲絛。</text>
<title>鷹 其三</title>,<text>塞外新鷹至。參差纈錦毛。乍揚知翮輕。㢠坐覺肩高。掠兔翻寒草。追禽落遠臯。從來無不獲。何事更喚獒。</text>
<title>鷹 其四</title>,<text>神鷹在架上。側坐勢軒豪。十字黃金趾。初陳雪色毛。兔愁三窟內。鵬徙九霄高。自負飛揚技。須君一鮮絛。</text>
<title>鷹 其五</title>,<text>鷙鳥亦無數。蒼鷹獨不羣。出巢天北極。盤影海東雲。刷翮神逾整。凝眸志不分。臂來向原野。毛血落紛紛。</text>
<title>鷹 其六</title>,<text>植立錦鞲上。神姿特地豪。尾齊松鶻翮。背雜海靑毛。向夕鳴鈴遠。翻風望羽高。雲霄斂餘勇。還下就鏇絛。</text>
<title>鷹 其七</title>,<text>栢子胸前點。梨花背上毛。調來惟畏瘦。放去不嫌高。寥廓寒蕪日。陂陀積雪臯。應知得意返。先路舞雙獒。</text>
<title>鷹 其八</title>,<text>世誰識神俊。愛者亦徒豪。秋水凝雙眼。蘆花飄異毛。白翎飛海闊。蒼栢護巢高。何意充君玩。靑絲繫作絛。</text>
<title>鷹 其九</title>,<text>黑栢參天樹。蒼鷹雜水毛。初飛墮巢早。獨立占枝高。落日靑齊海。寒雲靺鞨臯。飄然萬里意。肯下伴羣獒。</text>
<title>戰城南</title>,<text>虜矢下如雨。陰風撲面沙。將軍自擊皷。壯士盡埋車。落日多空騎。荒原有亂鴉。誰將郭北事。歸去報官家。</text>
<title>昭君怨</title>,<text>每送鴻歸漢。常憐月照秦。鸎花舊宮夢。冰雪異方春。漫奏琵琶怨。長爲沙塞塵。都由妾薄命。不敢恨圖人。</text>
<title>昭君怨 其二</title>,<text>自古有薄命。還應似妾稀。風沙萬里遠。羅綺一身微。淚積臙脂暗。魂驚朔雪飛。同來漢家使。明日却辭歸。</text>
<title>長信宮 次唐詩韻</title>,<text>春來門尙閉。盡日坐深宮。枉被蛾眉妬。曾辭鳳輦同。燕巢金殿遍。苔上玉階窮。向夕開簾看。庭花半逐風。</text>
<title>紫騮馬 次唐詩韻</title>,<text>躞蹀紫騮馬。來從金市東。飛花隨踠足。高柳繫嘶風。價恐千金少。行應萬里窮。權奇有如此。肯數大宛騘。</text>
<title>自洪川歸至迷原。聞士敬以明日乘舟上官。喜而有作。</title>,<text>騎牛下蘆嶺。冒雨至迷原。午飯縣倉底。茅茨傍頹垣。村南有大山。蒼翠雄且尊。主人爲余指。是山卽龍門。踰此五十里。縣治臨江干。太守適乘舟。明日來上官。聞此喜欲顚。起望西南間。欲往路已左。攬轡徒盤桓。鳴琴應在携。新詩有幾篇。依依路傍柳。爲君再三援。歸來緘此辭。遠寄鈴齋前。太守亦何人。是我平生親。</text>
<title>閏月初一日。陪伯仲兩兄。各乘小舟觀魚。三洲，敬明，魚舜瑞，濟姪俱從遊聯句。</title>,<text>春湖日暖杏花開。三隻漁舟盪槳來。泛泛波中離又合。遙遙灘上去仍廻。淵魚巧脫橫江網。沙鳥翻過近岸杯。倚棹高吟多逸興。不知遲景已西頹。</text>
<title>又次聯句韻</title>,<text>輕舟初待玉壺開。佳客還隨沙鳥來。夕網偏多臨岸曬。風帆大抵溯灘廻。花飛應上春潭鱖。江闊思添落日杯。縱棹忽疑凌倒景。湖心蒼翠華山頹。</text>
<title>次魚舜瑞韻</title>,<text>三月桃花水。相將放小舟。岸巾橫急瀨。聯句在中洲。細草汀堪步。微風柳莫收。春江終日泛。白鳥亦無愁。</text>
<title>前題</title>,<text>綠野渼陰闊。靑山牛尾開。船遊良偶爾。春望更悠哉。樹老危亭在。湖長晩帆來。芳罇倒已盡。共戴葛巾廻。</text>
<title>道峰書院</title>,<text>深入桃花瀑水凉。高山仰止意何長。尤翁筆健巖飛動。靜老祠淸樹欝蒼。院飯新炊芼澗菜。獵人追至薦山梁。重來往事渾如夢。依舊溪聲滿此堂。</text>
<title>遊回龍寺。聞仁甫曾題詩石間。感懷次韻。</title>,<text>共愛淸流坐石間。春花滿洞澹忘還。停盃惆悵知何事。仁甫題詩在此山。</text>
<title>遊回龍寺。聞仁甫曾題詩石間。感懷次韻。 其二</title>,<text>翠壁丹崖異世間。緣溪遠去欲無還。同行不用愁飢渴。芳木淸泉自滿山。</text>
<title>又次前韻。別魚舜瑞先歸。</title>,<text>來訪桃花半日間。問君何事却先還。極知絶境難孤住。且待月明看碧山。</text>
<title>次魚舜瑞韻</title>,<text>兩岸桃花樹。溪回有一橋。聞鐘精舍近。對酒翠峰遙。澗卉紛幽矚。巖泉隔世囂。行行採杜若。遊袂異香飄。</text>
<title>自回龍還道峰。洞口。別舜瑞先歸。</title>,<text>春林氣氤氳。下有芳草地。淸流縈其間。滿谷桃花被。遊人入遠峰。愛此還復至。朝來灼灼英。向夕稍已墜。開尊坐石上。兀然望山翠。奈何城東子。與我不同醉。騎馬出山去。人間有何事。人歸蘿月盈。徒使不能寐。</text>
<title>月夜出詠歸門步溪上</title>,<text>高齋夕飯罷。諸生各掩扃。山月從東來。松影漸滿庭。獨往向何處。去聽幽澗聲。豈少永日遊。愛此芳夜淸。陰陰立奇峰。耿耿散春星。緣源欲遠去。徘徊策屢停。溪虛嵐翠積。院靜梨花零。歸來夜已深。窓燈向靑熒。</text>
<title>道峰紀遊</title>,<text>我居在東臯。朝夕望道峰。佳遊偶有詩。今日理我筇。微雨濕春服。濛濛自遠松。良鷹在馬前。二子俱願從。行行近谷口。碧澗來淙淙。下馬入紅門。緣岸草芳茸。隱隱雞犬聲。春林信幾重。人家在深處。高下桃花穠。籬落儼相映。田疇橫復縱。同行相顧喜。異境於焉逢。拂石開我壺。遊興頗從容。仰觀萬丈峰。亭亭揷芙蓉。下有靜庵祠。肅穆森檜樅。俎豆餘百年。儒林所同宗。整衣詣中庭。再拜展敬恭。少憇枕流堂。水石相撞舂。西崖華陽筆。挐若虬龍蹤。伯父八分古。相對森劍鋒。丹彩煥一谷。難爲苔蘚封。氣像有可想。悚然起我慵。憶昔遊此日。氣溢紅顔丰。走馬遺玉簪。回首笑凡庸。往事不足道。俛仰成龍鍾。諸生出相揖。靑衿意肅雍。家姪先已至。爲我具朝饔。亭午霽景美。相槜向回龍。佳朋如期至。好事愜幽悰。緩步入深蘿。時見綠潭溶。兩崖若丹靑。中峰空翠濃。懸流界壁脉。異卉綴巖縫。繫馬一古松。遙尋精舍鐘。山僧迎客坐。澗菜烹以供。鳴鳩繞古塔。落花積頹墉。春物自可愛。何須際秋冬。嗟我多塵勞。半世事佃傭。玆遊始蕭散。雲霞盪煩胸。傲然玩天地。安知物非儂。冥搜躡康樂。隨喜慕何顒。願言永栖遲。爲我謝老農。</text>
<title>酬魚舜瑞用開字韻。紀回龍遊詩。</title>,<text>入谷鳥相喚。逢花樽屢開。雲林藤老矣。崖寺逕危哉。古塔同僧在。春泉滿筧來。山深白日永。僕馬亦忘廻。</text>
<title>酬魚舜瑞用開字韻。紀回龍遊詩。 其二</title>,<text>春遊逢霽景。洞裏翠嵐開。山菜方柔止。桃花甚異哉。緣溪一逕遠。隨杖兩兒來。願學龐公隱。蒼苔卧不廻。</text>
<title>羅左尹挽 己丑</title>,<text>投筆名門出。登壇衆望歸。利芒盤錯試。淸節蘗氷持。再起雲中守。長留峴上碑。時危失大將。朝野共齎咨。</text>
<title>訪士敬于太古亭。追次賞月見懷韻。庚寅</title>,<text>茂樹生凉月。淸池散火雲。於焉坐亭子。忽若去人羣。煩抱從君寫。高談到夜分。愀然懷往事。感緖亦繽紛。</text>
<title>士敬乘月見訪。心㙜同賦凉字。</title>,<text>高閣聞鐘歇。翛然客在床。分君太古月。助我洗心凉。淸景猶堪駐。浮生却自忙。介湖離思動。衰白欲神傷。</text>
<title>次叔氏遊東山池韻</title>,<text>活水沙爲岸。汪汪不自持。天涵鏡面闊。風度縠文奇。松翠森相映。蓮峰逈欲隨。藏舟今不見。俯仰一吟詩。</text>
<title>水紅亭。謹次叔氏韻。</title>,<text>縹緲靑山郭。澄明百畒池。高低相映發。臨眺轉淸奇。綠岸看荷逈。紅亭待雨遲。閑雲與浮鴨。簾外共逶迤。</text>
<title>秋事 辛卯</title>,<text>昨日高風今日暄。晩因看穫過前村。家家蘿菔臨流洗。一道淸渠引到門。</text>
<title>秋事 辛卯 其二</title>,<text>偶過東村打稻塲。移時住杖立籬傍。主翁莫恠無因至。要看農功致幾箱。</text>
<title>秋事 辛卯 其三</title>,<text>今年秋事慰生平。西舍東鄰打稻聲。聞說家家囷已滿。更看餘稼大如京。</text>
<title>秋事 辛卯 其四</title>,<text>黃雲委野不勝收。日日腰鎌醉且謳。已識城中米價賤。商來無不要錢酬。</text>
<title>秋事 辛卯 其五</title>,<text>夜深松火照塲隈。細數乾禾積作堆。更喚田奴飯牛早。明朝收拾芥菘來。</text>
<title>過鐘巖</title>,<text>路上人家黃葉間。蕭然籬落近秋山。何人解作畵圖看。去馬來車過等閑。</text>
<title>菜把</title>,<text>菜把何曾直一錢。紛然諂笑競趨前。窮儒渾體同灰冷。自笑如今熱欲燃。</text>
<title>平生</title>,<text>平生懶甚不成詩。近日時吟聊自嬉。人間信有可笑事。學士看來亦稱奇。</text>
<title>冬雷</title>,<text>十月轟雷非少異。年年慣聽却恬然。東郊野老心偏弱。起坐中宵獨不眠。</text>
<title>睡覺</title>,<text>睡覺常常在四更。須臾始聽遠雞聲。卧尋詩句仍無寐。西舍晨舂又已鳴。</text>
<title>掩關</title>,<text>賣菜歸來便掩關。此翁誰記在田間。但令擧世皆忘我。不必移家更入山。</text>
<title>掩關 其二</title>,<text>整頓羣書盡拂塵。木牀撤去設蒲茵。盆梅入後無餘事。擬掩柴門坐至春。</text>
<title>霜月終夜皎然。不寐有賦。</title>,<text>墻桑亭柳影重重。霜月柴門卧老狵。睡覺五更誰與語。每憐西舍有晨舂。</text>
<title>霜月終夜皎然。不寐有賦。 其二</title>,<text>喔喔咿咿雞正催。喪車隱隱出城來。北邙路向門前過。每聽薤歌去不廻。</text>
<title>禫日悼懷</title>,<text>荒凉木主寄空房。頭白阿翁獨斷膓。祭罷闔門天未曉。滿庭微雪謾彷徨。</text>
<title>獨坐</title>,<text>寒房掩卷坐如癡。靜看窓欞日影移。羣雀每憎傷我稼。却憐簷外凍相依。</text>
<title>不寐雜詠</title>,<text>古來何處有堅城。秦柒夏蒸皆浪營。莫詑千金成一堵。嗷嗷八路盡疲氓。</text>
<title>不寐雜詠 其二</title>,<text>千金散在越與燕。夜把牙籌不得眠。得利雖多勞亦甚。豈如城外種瓜田。</text>
<title>不寐雜詠 其三</title>,<text>吾看賣柴意最豪。得錢歸輒醉村醪。肯似城中大商賈。千金在慮但煎熬。</text>
<title>不寐雜詠 其四</title>,<text>田連阡陌又多錢。一生不喫亦不穿。問君將欲活幾許。恐亦無過一百年。</text>
<title>不寐雜詠 其五</title>,<text>得祿皆欣失祿嘆。盍思貧士本無官。應將此理看生死。未有身時亦等閑。</text>
<title>不寐雜詠 其六</title>,<text>一身無凍亦無飢。借問營營復爲誰。大抵世間愁歎事。細思其故在妻兒。</text>
<title>不寐雜詠 其七</title>,<text>路逢白髮老官員。烏帽猩袍製得鮮。借問興情猶在否。歸家只合弄曾玄。</text>
<title>向鹿川。望水落山。</title>,<text>寒蕪漠漠日平西。路繞荒墟又傍溪。天半暮峰時引領。憶同諸子上雲梯。</text>
<title>朝起</title>,<text>寒房不捲夜來裯。欲往西隣懶復休。忽憶何年風雪日。臂鷹三坐過楊州。</text>
<title>往西鄰問病</title>,<text>開門新雪皓盈睇。壓得前階竹盡低。來訪西鄰方掩戶。虛簷凍聚一羣雞。</text>
<title>夕景</title>,<text>出看烟雪曖寒空。老樹虛亭黯淡中。欲喚兒來共淸賞。小橋埋盡不相通。</text>
<title>大雪</title>,<text>西埯東村雪盡埋。茫茫阡陌路難開。直疑至治皥煕世。雞犬相聞不往來。</text>
<title>霽景奇絶。與彦兒立池邊。</title>,<text>園松池柳盡玲瓏。越陌兒來喜色同。共向夕凉亭畔立。四望如在玉壺中。</text>
<title>霽景奇絶。與彦兒立池邊。 其二</title>,<text>鳳頂香城覺穢形。眼中丘垤盡瑤瓊。奇觀莫道非眞實。天地由來亦幻成。</text>
<title>過靑寧橋</title>,<text>十七年間來往地。因緣已斷馬橋坊。生憐死棄阿翁恨。落日寒氷舊路傍。</text>
<title>宋史</title>,<text>白首窮廬老進士。卧敎兒子讀宋記。聽到靖康氣如山。令人却憶丙子事。</text>
<title>宋史 其二</title>,<text>童年扼腕志伊吾。懨懨如今病且殂。偶見宋史忽驚起。龍王廟下失驕胡。</text>
<title>喪馬</title>,<text>漢挐山上千里種。虛死東郊亦可傷。後人倘作駿骨看。不恨如今棄道傍。</text>
<title>苦憶</title>,<text>苦憶阿兒何日廻。今冬又盡我心哀。篋中著述生塵蠹。欲檢幾回不忍開。</text>
<title>苦憶 其二</title>,<text>我亦時忘汝豈廻。故知魂夢亦踈哉。老婆咫尺相隨否。定恠阿爺久不來。</text>
<title>苦憶 其三</title>,<text>歲暮荒林雪亦深。汝墳元自在凌陰。寒暄地下何由問。老父無眠血滿衾。</text>
<title>可悲</title>,<text>民雖願贖法須笞。設禁本意應若斯。捉繫貧兒求錢出。今之官府事可悲。</text>
<title>可悲 其二</title>,<text>一村喧動摘奸來。殺狗烹雞侑酒杯。畢竟今番亦依例。明朝須納孔方廻。</text>
<title>納氷</title>,<text>揮斧成風自歎嗟。斸成方玉瑩無瑕。只是官員嫌厚薄。好不須用孔方些。</text>
<title>納氷 其二</title>,<text>負氷三日積如山。不畏窖深只畏官。賴有人情十六貫。先開社穀給貧殘。</text>
<title>松禁</title>,<text>爲糾山直出別牌。軍門羅卒又從來。轉益防奸轉生弊。何如且整紀綱頹。</text>
<title>松禁 其二</title>,<text>頹綱欲整務何先。大要官貟不愛錢。淸白方爲民所畏。令行禁止不期然。</text>
<title>少日</title>,<text>少日春遊亦放顚。踏橋狂走不知眠。當街醉打玉壺破。驚倒長安萬少年。</text>
<title>我愛</title>,<text>我愛龍卿非俗物。高歌縱酒幾相將。社稷門前終日飮。僧迦寺裏浹旬狂。</text>
<title>小石門 在海南</title>,<text>平生遊歷到今論。勝絶無如小石門。巖竇冽泉應未竭。不知冬柏尙能存。</text>
<title>普門庵 在江華西煤島中</title>,<text>普門何在海雲邊。我亦他年一寄眠。坐看寒潮來又去。千人石上老高禪。</text>
<title>憶普門庵</title>,<text>船浮井浦乘潮動。鐘在煤洲隔岸聞。最憶小樓觀落日。老僧遙指浙江雲。</text>
<title>麥庄</title>,<text>白雲山下買荒田。種粟治桑度五年。老夢不知人事異。至今頻到歇庵邊。</text>
<title>麥庄 其二</title>,<text>打麥巖邊一草廬。茫茫人事只堪吁。當時手種門前樹。聞說如今半已枯。</text>
<title>麥庄 其三</title>,<text>弟圃兄園相接連。通籬共汲一流泉。往事分明誰與憶。時同貴益涕流漣。</text>
<title>人有</title>,<text>人有貪財世共鄙。不知貪勢甚於財。東郊老圃閑無事。冷眼看來獨自咍。</text>
<title>卧聽</title>,<text>卧聽薪駄過松橋。却想金門有早朝。貴賤雖懸勞豈異。滿鬚氷雪走中宵。</text>
<title>伐氷</title>,<text>我屋雖寒自有衾。連宵穩卧豈安心。鄰舍無衣五更起。負氷相與赴凌陰。</text>
<title>伐氷 其二</title>,<text>終歲辛勤飽未曾。三冬生理負薪蒸。雪後亦知柴易售。且宜同力伐官氷。</text>
<title>亡妹忌日</title>,<text>水閱雲過三十年。老兄今日尙頑然。何人更識吾心事。卧送寒宵淚似泉。</text>
<title>社倉廵警</title>,<text>仰視寒空星動芒。三更初盡四更長。頻呼見否無人應。廵遍前村又到倉。</text>
<title>未必</title>,<text>未必深憂在越燕。山東盜賊諱相傳。紛紛白刃還閑事。攘攘黃巾豈但然。</text>
<title>調鷂</title>,<text>向來豪氣尙嶙峋。千里求鷹必俊神。漸老低垂眞可歎。却調鷂子捕䳺鶉。</text>
<title>得蓮相曆書</title>,<text>此老城中斷往還。曆書猶不後人看。還將餘件分鄰里。欲詑交遊有大官。</text>
<title>大患</title>,<text>大患無如譽過情。爲詩不必要人驚。君看老漢窮如此。亦得當年富者名。</text>
<title>自悼</title>,<text>少而不學老頹然。擔閣吾生五十年。却有因循是所長。因循遂至雪盈顚。</text>
<title>蓮衰</title>,<text>我有方池但種蓮。何來雜草蔓相纏。水深泥濁根難拔。歲暮空歌獨漉篇。</text>
<title>古劍</title>,<text>已矣吾生今已休。寄身農圃雪盈頭。壁間雄劍知無用。不忍持來便換牛。</text>
<title>尊位</title>,<text>一村尊位職雖微。敎化鞭笞皆有之。且勉我兒恭視事。是猶爲政不須辭。</text>
<title>與方老圍棊</title>,<text>梅花如豆着枝枝。倚几閑題兩首詩。病後初逢方老至。小窓晴雪共圍棊。</text>
<title>茫茫</title>,<text>茫茫穹壤有斯頑。廿載樅村寄靦顔。種菜澆花聊復爾。傍人還謂我身閑。</text>
<title>夢窩 伯氏</title>,<text>一曲平丘寄小窩。散栽松菊滿山阿。城中駟馬歸何日。歲暮天寒雨雪多。</text>
<title>三洲 仲氏</title>,<text>渼上絃歌不復聞。三洲逝水自沄沄。空江獨有羣鴻宿。夜夜悲號滿雪雲。</text>
<title>百淵 叔氏</title>,<text>陟岡唯見萬重雲。兄在何山鹿豕羣。空憶歇庵同枕塊。中宵抆血語云云。</text>
<title>圃陰 弟昌緝號</title>,<text>老屋數間在圃陰。可憐吾弟閉門深。床書寂寂三年病。時有諸生問字尋。</text>
<title>澤齋 弟昌立號</title>,<text>寂寥殘稿竟誰憐。壯志堂堂十八年。重澤舊齋何處問。卽今犂作木綿田。</text>
<title>自詠</title>,<text>千金華屋在城中。充棟圖書付網蟲。駿馬鳴琴何處去。靑門今作賣瓜翁。</text>
<title>日暮</title>,<text>日暮人間萬事悲。稼齋久掩蓼莪詩。平生玉洞晨昏樂。尙有依然入夢時。</text>
<title>送盛全歸靑川</title>,<text>駿馬名姬隨處在。千金散盡亦還來。惟有人間父子愛。重泉一隔幾時廻。</text>
<title>懸弧</title>,<text>懸弧壯志亦何如。縱目山下萬里餘。莫道中華文物異。白頭猶勝守窮廬。</text>
<title>懸弧 其二</title>,<text>鴨江西畔是遼城。匹馬楡關半月程。買取薊州數斗酒。燕京市上覔荊卿。</text>
<title>稼齋</title>,<text>稼齋非是愛吟詩。欲罷不能又寫之。自詠自歎聊自遣。不知我者謂我癡。</text>
<title>稼齋 其二</title>,<text>稼齋非是愛吟詩。說得平平不務奇。後世子雲誰復待。秪應今日寸心知。</text>
<title>稼齋 其三</title>,<text>稼齋非是愛吟詩。牽動胸中衮衮悲。俚說閑談徒感慨。百篇詠罷一噓噫。</text>
<title>稼齋 其四</title>,<text>稼齋非是愛吟詩。盈地盈天盡是詩。觸境成章無可擇。吾從何處更求詩。</text>
<title>極寒</title>,<text>連旬積雪得薪艱。四壁生氷不敢嘆。卧想城中四萬戶。幾人今夜免呼寒。</text>
<title>昨日</title>,<text>昨日已過明日來。稼齋懷抱幾時開。悠悠天地無窮恨。欲往深山痛哭回。</text>
<title>暮坐</title>,<text>暝烟寒雀各柴荊。古木重重月未生。獨坐高齋四壁靜。遠聞歸馬度橋聲。</text>
<title>夕凉亭</title>,<text>春關牢落歲將闌。凍斷陂渠有敗萑。雪後虛亭人不到。一村寒雀聚闌干。</text>
<title>我生</title>,<text>我生苦晩後風騷。欲追前軌力徒勞。縱酸且喫吾家釀。不擬從人乞美糟。</text>
<title>四驕</title>,<text>世有四驕王不與。巨璫名士與醫官。妄尊更有能詩輩。不肯將人眼裏看。</text>
<title>尺布</title>,<text>尺布皆從鞭撻出。廟堂深念九重吁。傷心白骨誅求物。輸盡權門一席需。</text>
<title>喜鵲</title>,<text>大權應是在布衣。鞍馬包苴如市歸。近來變異頗聞否。白日人爲喜鵲飛。</text>
<title>臘後三日</title>,<text>獵後三日日和舒。始看融雪滴前除。銀㙜綠萼俱無恙。惻惻難忘氷底魚。</text>
<title>開門</title>,<text>開門雪峀四嶙峋。卧疾三旬始岸巾。獨立高軒何所望。寒郊十里往來人。</text>
<title>塤箎</title>,<text>石串詩成示圃陰。塤箎自幸有知音。詩家格法非吾事。語或粗通試一吟。</text>
<title>歎安上舍子柔 絿</title>,<text>炭火心膓氷蘖身。自將腹笥貯經綸。數間破屋山城下。虛老淸時慷慨人。</text>
<title>夕吟</title>,<text>送歸醫客復關門。籬雀啾啾日已昏。點檢稼齋今日課。却忘盥水沃花盆。</text>
<title>憶龍門僧</title>,<text>雪消庭畔蒼巖大。潮滿樓前落日紅。惆悵高僧難再見。凌霄花老海雲中。</text>
<title>夢亡女</title>,<text>平生鮮有展眉時。夢裏欣然復爲誰。應識乃翁思念切。病中頻作悼懷詩。</text>
<title>北里</title>,<text>北里高門巨䆠多。薰天富貴亦如何。奴臂豪鷹庭有鶴。更聞深屋貯嬌娥。</text>
<title>立春日。題心㙜。</title>,<text>華屋時歸舊主人。滿園松翠自淸新。虛窓盡日支頤坐。閑看城中萬戶春。</text>
<title>夜坐閱詩</title>,<text>君自楊山我自城。春關今夕是新正。相逢白髮論何益。詩在燈前且細評。</text>
<title>靑軒守歲</title>,<text>靑軒圍燭意無聊。要致雲岡慰寂寥。却憶雪山千疊裏。作何懷抱度今宵。</text>
<title>靑軒守歲 其二</title>,<text>滄桑閱盡各霜髭。只歎頑然不歎衰。明發不眠同耿耿。有懷堪詠宛鳩詩。</text>
<title>靑軒守歲 其三</title>,<text>尙記西廂擲餠年。朴權諧謔揔依然。當時會者存餘幾。最少吾今雪滿顚。</text>
<title>靑軒守歲 其四</title>,<text>一盤麵果燭火前。鄰客辭歸我亦眠。雞唱數聲人語動。已知身入壬辰年。</text>
<title>歲時屠牛 壬辰</title>,<text>歲時十日放私屠。血肉狼藉遍街衢。沽譽之政胡不改。始作俑者是凶徒。</text>
<title>歸庄</title>,<text>乞藥邀醫不耐煩。脫然歸去卧吾軒。滿樽酒待龍卿倒。盈軸詩逢士敬論。</text>
<title>稼齋</title>,<text>稼齋謾吟亦支離。率口狂言往往危。從此卷懷投我筆。一胸磈磊酒澆之。</text>
<title>戱疊堪字。和德以。</title>,<text>空房獨卧自能堪。壁掛頭巾架掛衫。縱使出門何處往。隔墻猶有老宮監。</text>
<title>戱疊堪字。和德以。 其二</title>,<text>稱作敎官大不堪。此身初未着朝衫。家人却羨他家富。往往起家一縣監。</text>
<title>挽梁進士擇之 昌平人</title>,<text>瑞石山前綠竹林。今人還有古人心。幽居寄在丹靑裏。怊悵高蹤何處尋。</text>
<title>宗會席上</title>,<text>授几老堂上。長筵皆我金。氣和冬日暖。歡溢酒樽深。夜燭應須秉。寒花尙可簪。後來應勿替。世世但如今。</text>
<title>次趙定而坤維㙜韻 㙜在天冠山。可望漢挐。</title>,<text>天冠羣山冠。坤維南極維。高疑踏鰲背。俯可唾鵬池。老柏龍應化。遙樓蜃所爲。壯觀知有助。詩語倍瓌奇。</text>
<title>雜詠</title>,<text>匹夫慕卿相。卿相慕侯王。侯王慕天子。天子慕長生。乃知人之慕。層層無窮極。所以五千言。只欲使知足。擧世鮮知此。哀哉亦迷惑。</text>
<title>雜詠 其二</title>,<text>小富笑巨富。有錢不會使。觀其所自爲。了無與彼異。菲食與惡衣。慽慽愁將匱。誰知未死前。其財固不盡。請君且自反。無笑他人吝。路有帶索翁。聞此應一哂。</text>
<title>伯氏生日小會後。次志感韻。</title>,<text>人生對酒不須悲。蟋蟀山樞古有辭。憑几且膺黃髮祝。杜門方與赤松期。茅峰敢望同時擧。棣萼深知半樹衰。會待東山歸卧日。升堂更賀一深巵。</text>
<title>次德以韻</title>,<text>喜日天初雪。高堂酒是春。斑衣繞膝侍。𪚥色逐年新。庭鶴閑呈舞。園松老似人。叔兮今白首。獻壽莫辭頻。</text>
<title>次士敬韻</title>,<text>樂聖含杯日。揮金會客年。古人猶可慕。此道豈徒然。酒熟關門後。車懸賜杖前。戒盈神所喜。胡不褔悠綿。</text>
<title>次趙定而遊天冠韻</title>,<text>逢君聽說九精庵。始信神山不止三。鐵塔湧空靑鴿守。乳泉盈竇白蝙酣。月明鮫室聞僧梵。風暖仙花滿佛龕。直入滄溟知幾里。天光看盡老星南。</text>
<title>次趙定而遊天冠韻 其二</title>,<text>嵌爲巖洞曲成隈。三百精庵面水開。直恐方壺流却去。忽疑天笁遠飛來。天晴漢挐一點島。海拍坤維千尺臺。多謝使君雲外約。雙鳧同去又同廻。</text>
<title>與敬明，養謙，濟謙，彦謙，明行，春行，卑謙。遊水落。</title>,<text>久識玉流勝。曾無十里間。貽書起病弟。幷馬入寒山。轉轉松蘿密。行行笑語閑。留連應到夜。乘月宿禪關。</text>
<title>賦來字</title>,<text>東林有佳處。夢想久悠哉。偶値秋冬際。閑携弟姪來。翠孤雲壁立。金漾碧潭開。先輩多遺跡。傷心已綠苔。</text>
<title>次敬明韻</title>,<text>翠峀方含雨。丹楓已過秋。初逢石潭麗。轉入洞天幽。危棧隨僧度。孤庵借榻休。觀心如可學。頭白願仍留。</text>
<title>下山</title>,<text>夜宿在翠微。起來雲滿衣。高僧一笑別。萬木獨穿歸。碧峀晨霞蔚。紅淙夜雨肥。回瞻烟霧窟。已隔幾重扉。</text>
<title>次伯氏志喜韻</title>,<text>閉戶相看老疾侵。名山回首幾悲吟。看君少愈騎能出。顧我雖衰興可禁。雪瀑金潭同歎賞。逈峰幽壑競登臨。適來且置麟溪事。兒軟兄孤只攪心。</text>
<title>叔氏在百淵。和譁稀兩韻以寄。遂疊其韻更寄。</title>,<text>永矢庵中謝世譁。雲山漠漠萬重遮。攀援自有王孫桂。物色初無漁子花。舊書携去仍成隱。居士隨來共棄家。病弟東郊空悵望。北風愁殺未同車。</text>
<title>叔氏在百淵。和譁稀兩韻以寄。遂疊其韻更寄。 其二</title>,<text>雪滿鄰庵乞火稀。巖居歲暮草爲衣。搆棚屋後看熊掛。求食庭前有鹿歸。擧世皆歌招隱反。在阿終信告人非。谷名五歲流傳久。悵望前脩意不違。</text>
<title>自城中暮歸。到門知巖。兒已歸。</title>,<text>馬毛如蝟北風侵。我亦懷詩凍不吟。沿道雪深高酒直。近城薪盡有松禁。柴荊寂寞氷渠斷。几閣玲瓏竹月臨。却喜癡兒歸我室。雪山千疊免關心。</text>
<title>自城中暮歸。到門知巖。兒已歸。 其二</title>,<text>板屋何憂風雪侵。深居飽煖但謳吟。海魚如土來相續。巖桂爲薪斫不禁。瓊峰只在庭前見。碧澗時從飯後臨。聽得山中事事好。汝歸終覺降余心。</text>
<title>次信兒水山詩</title>,<text>遠識淸暉異。初來薄暮尋。已知宜卜築。未覺屢登臨。絶壁蒼而秀。小江澄不深。漁舟與草閣。是我百年心。</text>
<title>次叔氏永矢庵韻</title>,<text>梅月遺蹤世罕知。吾兄今復隱於斯。蒼杉斫處仍成屋。瓊峀圍來不用籬。鹿豕與遊羣豈亂。維摩相守志無移。山高莫道無薇蕨。翻喜巖阿種粟宜。</text>
<title>次叔氏永矢庵韻 其二</title>,<text>絶境飛禽或不知。何曾耕鑿及於斯。抱來黃犢初加耒。種得靑瓜亦上籬。花開葉落春秋換。雲晦霞明朝暮移。採葛爲衣杉覆室。山居事事愧便宜。</text>
<title>次叔氏永矢庵韻 其三</title>,<text>地塌天崩非所知。幽居永矢不違斯。雲梯石扇忘來路。朮圃芝田懶揷籬。楓岳五看門遂掩。韋編三絶榻無移。東峰萬疊純如玉。蘿幌褰來面勢宜。</text>
<title>元月初四。大風始作。至七日不止。初六七極寒。</title>,<text>開歲四朝大風作。直至人日吹不息。蓬蓬四起無定方。八表氛曀同一色。陂塘慘憺堅氷裂。籬落離披老柳仄。土膏始融還復凍。田家已判麥不食。稼齋老人守環堵。三日悲吟出不得。東鄰西舍盡掩戶。屋茅飛去散南北。去夜栗烈酷於冬。朝聞行人死路側。床頭水仙亦已萎。雖有爐火不得力。立春雨水將交節。玄冥屓奰無已忒。死生窮達非我預。何况天時誰復測。且將歲酒傾餘瀝。袖手寒房坐默默。</text>
<title>次魚舜瑞韻</title>,<text>悲喜紛紛揔妄塵。嗒然孤榻返吾眞。樽留濁酒聊迎歲。房有寒梅不解春。五朔沉綿且觀化。千金散盡却成貧。狂吟百絶非無意。却恐兒曹笑殺人。</text>
<title>疊魚舜瑞韻</title>,<text>掛却頭巾壁上塵。柴扉不出懶成眞。深深隴麥靑無恙。採採田蒿藹已春。擁褐謾論千古事。傾囷思濟四鄰貧。甘心白首田間死。不向朱門訪故人。</text>
<title>李監司子東 海朝 挽</title>,<text>歷落湖南伯。國士定無二。如劍有干將。如馬有騏驥。又如千丈松。磊砢有節目。施之大廈用。終非榱桷屬。惜哉止於斯。百身不可贖。</text>
<title>李監司子東 海朝 挽 其二</title>,<text>頎然七尺身。胸中無宿物。酒酣吐高詠。鏗爾淸廟瑟。逸調自家傳。希音更天出。紆餘大堤曲。浩蕩瀛洲作。好詩今則亡。天地悵寥廓。</text>
<title>李監司子東 海朝 挽 其三</title>,<text>憶昔駱山下。逢君方引觥。玉山何魁岸。頗有竹林情。對之令人喜。便欲倒家釀。此事非齷齪。至今不能忘。惻惻黃壚感。如何在俛仰。</text>
<title>李監司子東 海朝 挽 其四</title>,<text>叔世友道喪。嬉笑以爲眤。惟君獨反是。面冷肝膓熱。淡然君子交。豈在言刺刺。所以欵曲惠。遠及踈賤士。此事今難見。感我更下淚。</text>
<title>尹長水丈挽</title>,<text>柴市成仁萬古悲。公爲當日所遺兒。新資纔拜仍乘化。薄廩曾支未救飢。胡運垂看百年盡。親顔倘向九原知。缶歌大耋優遊樂。天道惟應報在斯。</text>
<title>陪叔氏太古亭。同宗冠童共十餘人。</title>,<text>不醉楓溪歲幾經。三池流水自泠泠。臨墻老栢雲來黑。對閣高崖雨洗靑。先像肅淸開廟宇。後生森秀匝階庭。盛衰哀樂無窮事。頭白還來倚古亭。</text>
<title>同敬明遊道峰。宿枕流堂。</title>,<text>出郭聞佳禽。幽期在遠林。今朝偶晴景。數子亦同心。日落春山潤。花明澗道深。懸燈宿高閣。淸夜正沉沉。</text>
<title>八月初一日。集心㙜同賦高字。會者叔氏，敬明，定而，士敬。士敬將赴楊麓之任。兪仲剛，鄭厚卿，族姪仲平，道以， 時佐 族孫純行，趙明斗，家姪濟謙，厚謙，家兒彦謙，信謙。</title>,<text>心㙜門逕久蓬蒿。今日何辭醑我醪。把臂莫非同里舊。掀髯猶是少時豪。蓬萊熟路雙飛舃。燕市輕裝數尺刀。我卽送君君送我。東西征役較誰勞。</text>
<title>八月初一日。集心㙜同賦高字。會者叔氏，敬明，定而，士敬。士敬將赴楊麓之任。兪仲剛，鄭厚卿，族姪仲平，道以， 時佐 族孫純行，趙明斗，家姪濟謙，厚謙，家兒彦謙，信謙。 其二</title>,<text>東家美酒紫葡萄。玉碗斟來飮我曹。解取古人常秉燭。誰能今夕苦揮毫。醉同兄弟知難得。老適幽燕恐太豪。鷰逝蟬號還卽事。愀然注目遠山高。</text>
<title>次叔氏韻。贈別士敬赴楊縣。</title>,<text>君於世事久成聾。拙宦眞同鷁退風。衙眷却留雙鶴後。縣齋遙在萬山中。江流雪峽通深碧。楓葉金剛到恰紅。符綬未應拘逸興。况聞終日訟庭空。</text>
<title>又贈士敬</title>,<text>花源深處縣門藏。小尉如仙坐印傍。崖蜜割來如雪白。松芝𪚥得滿雲香。民如野鹿驚斯走。吏似淵魚察不祥。百里但成淸凈理。詠梅看鶴也無妨。</text>
<title>又贈士敬 其二</title>,<text>區區小縣在深山。此去君何喜動顔。蠟屐遍行紅樹裏。蒲鞭可掛白雲間。取人所棄爲淸福。擧世皆忙占獨閑。應笑靑門賣瓜老。短衣跨馬向燕關。</text>
<title>士敬辭朝夕來宿</title>,<text>皁盖泥秋雨。靑門宿我廬。不嫌門有草。所愧飯無魚。欵欵論詩密。依依勸酒徐。斯爲萬里別。焉得不躊躇。</text>
<title>次士敬韻</title>,<text>寧知我輩鬢皆皤。可歎光陰劇逝河。一氣往來寒又暑。幾番哀樂哭還歌。文章八斗終何用。爵祿千鍾未足多。爭似全家武陵去。茹芝薪桂卧巖阿。</text>
<title>夜坐贈士敬</title>,<text>萬里人將別。中秋月欲圓。淸光滿天地。離恨在山川。重露連床後。踈星秣馬前。空樽坐相對。霜鬢兩依然。</text>
<title>心㙜夜卧</title>,<text>秋光忽復過重陽。獨卧空堂感慨長。佳菊散庭生素月。高風送鴈落淸霜。濁醪難與時人醉。白髮誰憐故態狂。謾憶東山申學士。去年今夜寄詩章。</text>
<title>憶圃陰東遊。用前韻。</title>,<text>蠟屐遙傳過正陽。鴈門東面海天長。黑雲衣濕九龍雨。紅葉身穿萬木霜。濤壯廣陵能起疾。山奇霞客却成狂。花源仙尉應相遇。唱和新詩有幾章。</text>
<title>族兄 盛後 氏挽 癸巳</title>,<text>兄有古人意。今時復見難。愛詩踈世俗。失職忤權奸。妻子棄窮巷。銘㫌書舊官。楊山掩凍壙。親友共悲歎。</text>
<title>族兄 盛後 氏挽 癸巳 其二</title>,<text>人羨靑門宅。東西棣萼連。隔墻花共發。對巷句相傳。凋謝在半歲。差池歸一阡。從今韋氏會。春色减華筵。</text>
<title>族孫夏行挽</title>,<text>已短他人氣。何論父母懷。癡如更相見。忽忘已深埋。筆硯置虛座。江山餘舊齋。塞悲何事在。乞嗣願初諧。</text>
<title>七月晦夜。夢見士敬。賦圃陰哀詩。覺而不能記。仍輾轉不寐。時余病卧東庄。叔氏將歸雪嶽。有約歷別。病懷悽悵。遂有斯作。</title>,<text>大化無淹機。天倫有至情。悲哉圃陰宅。秋草忽已盈。𦱒䒟早摧折。衆藥猶羅生。念玆初種時。常恐未滋榮。寧知到今日。物在身已傾。虛堂若有人。舊僕猶掃庭。時來視孤兒。撫跡每失聲。周覽將何見。悵然空坐楹。蕭條半篋書。夙志闡六經。萬恨盈中懷。百年那可平。中宵卧東郊。怳惚夢常驚。白露霑野草。賓鴈欲南征。感此意更傷。枕席淚縱橫。抽哀綴此辭。惻惻望東行。</text>
<title>示誠仲 甲午</title>,<text>積雨未云霽。南風柳葉翻。鋤歌來遠隴。村馬立高原。愛芋頻廵圃。看萱獨坐軒。鄰家來乞竹。自爲斲新根。</text>
<title>示誠仲 甲午 其二</title>,<text>跡遍幽燕界。歸休一弊廬。踈蓮遞映岸。晩笋忽穿除。病益輕醫藥。貧惟力菜蔬。不妨爲故舊。時作乞官書。</text>
<title>示誠仲 甲午 其三</title>,<text>世故何曾了。吾衰合掩扉。田牛飽草卧。梁燕得泥歸。滿瓮營松釀。稱身製葛衣。只因知足早。事少與心違。</text>
<title>示誠仲 甲午 其四</title>,<text>散髮常高卧。開窓綠竹中。稻邊明落日。桑末過淸風。懶讀書安用。狂吟句或工。城中襆被客。來去恨怱怱。</text>
<title>示誠仲 甲午 其五</title>,<text>有徑蓬蒿塞。無扉藤刺橫。晩凉池上在。新月雨中生。看竹誰能到。開樽獨自傾。無端懷往事。流淚忽沾纓。</text>
<title>示誠仲 甲午 其六</title>,<text>苦熱睡頻覺。還嗟夏夜遲。常因窓外竹。獨聽雨來時。風靜鐘應到。雲過月更窺。夢中逢逝者。嗚咽每驚疑。</text>
<title>示誠仲 甲午 其七</title>,<text>微月入雲久。鄰雞唱亦遲。賣瓜人向市。沾露鵲移枝。跡以沉綿晦。詩兼老大悲。百憂仍輾轉。旁榻鼾無知。</text>
<title>示誠仲 甲午 其八</title>,<text>老卧應吾事。高齋早揭名。農專妄營損。病久道心生。倦燕歸梁息。荒筠與草縈。故人分美酒。知我尙親觥。</text>
<title>示誠仲 甲午 其九</title>,<text>老柳皆垂地。柴門路欲迷。風池白蓮動。露隴綠秧齊。鷺下移時立。鸎來盡日啼。西鄰有好友。相過每携藜。</text>
<title>次士敬楹字</title>,<text>桑陰歸卧屋三楹。早稻初聞嚇雀聲。乍別庭花紅子結。又看階竹綠孫生。老來始悔看書少。閑處差能見事明。幸免烏紗裹皓首。優遊農圃守愚情。</text>
<title>再疊寄遠心庵</title>,<text>獨思之子守巖楹。夜雨應添衆澗聲。四壁書藏白雲濕。一鐺茶煮翠烟生。壇因古石苔偏綠。窓對虛池水自明。願把庵名時玩省。百年丘壑保斯情。</text>
<title>再疊寄遠心庵 其二</title>,<text>初從山外望窓楹。路入松陰澗水聲。歷歷琴壺巖下散。踈踈花竹洞中生。境淸始覺形無累。慮澹何憂理不明。深欲與君同歲暮。領詩應識老夫情。</text>
<title>再疊寄遠心庵 其三</title>,<text>悲哉秋氣入吾楹。摵摵高梧已動聲。大化有機知孰運。百年如醉恐虛生。檢書古篋靑燈落。倚劍空床缺月明。膓斷靑軒非宿昔。雪山回首更勞情。</text>
<title>再疊寄遠心庵 其四</title>,<text>尋常一坐在東楹。長日門無剝啄聲。佳稻翻風晴色好。亂蟬噪樹晩凉生。天淸入表孤雲度。水活方塘萬象明。爲報楓溪舊詩伴。寧將榮辱芥吾情。</text>
<title>次士敬</title>,<text>古石猶存砌。淸泉自滿池。不知何代址。如與此心期。松逕新開畵。茅齋已入詩。雲峰對日夕。寧復世氛隨。</text>
<title>訪遠心庵。疊前韻。</title>,<text>松風吹磴遠。深澗到來遲。山暝藤懸樹。庭空水滿池。披雲偶乘夕。憇石獨移時。之子留精舍。臨溪問後期。</text>
<title>集遠心庵。次士敬韻。</title>,<text>落落松緣澗。脩脩竹映壇。淸風覺蕭爽。久疾欲蘓完。散帙新齋靜。尋泉古壑寒。留連山日夕。嵐翠滴杯盤。</text>
<title>遠心庵。同賦㙜字。</title>,<text>人世煩襟得蹔開。夜凉風露在西臺。新渠正受峰頭月。坐玩金波久未回。</text>
<title>次申正甫 靖夏</title>,<text>每憶年前醉菊花。海松林下共婆娑。狂吟自笑頗成癖。好事誰知輒有魔。今日佳期秋雨滯。向來離思水雲多。知君更欲湖亭去。菰熟魚肥正可誇。</text>
<title>次申正甫 靖夏 其二</title>,<text>蕭蕭短髮白參差。久矣人間斂跡宜。老守稼齋應我分。薄遊燕市駭當時。新秋啅雀知田熟。落日驚蟬擇樹移。晩得詩名眞可笑。諸君只合護吾癡。</text>
<title>次申正甫 靖夏 其三</title>,<text>誰知一會苦參差。塊卧空齋兩不宜。林靄停雲相望夕。蟬淸數日獨聽時。詩人溪閣留應宿。釣艇秋江興欲移。却把文章詢野老。似君難免號書癡。</text>
<title>蔡兵使以章挽</title>,<text>獨倡扶倫義。軍門一校卑。凶徒皆欲殺。愚婦亦稱奇。第起霜戟列。名光靑簡垂。知君輕死久。我輩復何悲。</text>
<title>次叔氏移枕心㙜漫吟韻</title>,<text>未甘衰疾受人憐。裘馬幽燕夢尙牽。自哂壯心同老驥。謾將高詠學秋蟬。死生事大應天定。藥石功踈且目前。說向吾兄同一笑。聯床無日不夷然。</text>
<title>次叔氏移枕心㙜漫吟韻 其二</title>,<text>兄偏閑靜弟狂顚。及至形衰兩可憐。露冷蟬膓元少食。夜長鱞眼更無眠。蕭條意似秋塘藕。行動艱如陸地船。可笑兒孫猶課讀。庶幾成立見生前。</text>
<title>次叔氏移枕心㙜漫吟韻 其三</title>,<text>一疾沉綿且苟全。稼齋歸卧聽高天。乘除得失千畦芋。俯仰炎凉半沼蓮。旋得詩篇連續寄。不妨床簀後先遷。衰年骨肉宜無遠。願對衡門互度阡。</text>
<title>再疊前韻</title>,<text>名山未到已華顚。陋矣吾生亦可憐。月好松臺誰與看。霜凄板屋竟孤眠。雲間近有耕巖犢。花下曾無入洞船。漫記傳聞聊自慰。不堪持寄我兄前。</text>
<title>再疊前韻 其二</title>,<text>計拙由來樂亦全。隨緣差近不違天。田園風味瓜連栗。籬落秋光菊遞蓮。晦跡却無深淺異。玩爻粗識吉凶遷。蘗溪未必能勝此。何用崎嶇歷澗阡。</text>
<title>謹次叔氏曉塲冷雨。念病兒傷敗。用前韻抒憂之作。</title>,<text>忘生徇欲實哀憐。狂惑何人不被牽。盡勇却非爲顧虎。凝神可惜用承蟬。探珠危事常僥幸。獻玉頻刑肯創前。休說負戈征戰險。功成猶得勒燕然。</text>
<title>又和前韻</title>,<text>多見工夫未十全。滔滔皆是妄希天。百錢買紙空耗産。連歲宰雞無警眠。羨雋孰能歸結網。濟河無不勇沈船。只圖呈券將焉用。瞞過妻孥且目前。</text>
<title>謹次叔氏次放翁韻</title>,<text>坐知桐柳减繁陰。對榻高齋晼晩心。藥餌久同城郭苦。琴書孤返薜蘿深。重陽短菊花應艷。滿沼衰荷露早侵。明日衡門愁獨立。暮山寥廓響村砧。</text>
<title>謹次叔氏次放翁韻 其二</title>,<text>久矣吾蹤斷圃陰。人亡事事可傷心。兒抛日課頭空嶄。門掩秋蕪巷更深。簷杞自長淸露湑。床書猶在素塵侵。蘗溪歸路膓應斷。渼上荒墟又暮砧。</text>
<title>謹次叔氏又次放翁韻</title>,<text>眼看世事萬般新。身隱松溪淺水濱。生子當如杜五氏。有兄堪比葛天民。蟹稀前渚時應過。芋喪千畦運固貧。猶喜栗林黃落近。渾家方待葉爲薪。</text>
<title>謹次叔氏過妙寂洞口韻</title>,<text>棲鶻巖邊望逝波。回思往事豈云遐。競呼釣艇春江闊。侍坐書樓遠峀多。陳跡雲烟歸變滅。遺墟蔓草恨如何。眼前歷歷三洲在。始悟恒河是舊河。</text>
<title>謹次叔氏過妙寂洞口韻 其二</title>,<text>古徑穿雲碧蘚封。呼鷹尙憶上前峰。先生獨坐臨寒瀑。老釋自歸鳴晩鐘。滿榻凍雲聞卧詠。開門大雪失來蹤。無人更識當時事。欲說前遊意轉慵。</text>
<title>謹次叔氏曉吟韻</title>,<text>耿耿空床苦少眠。堪愁遲夜遇衰年。風流亂葉桑如雨。霜送哀音鴈度天。奇翼徘徊八表外。殘軀輾轉四更前。塤箎有感斯相應。枕上詩多不記篇。</text>
<title>曉次放翁枕上偶成韻</title>,<text>靑騾昨日稅蘆門。澗道蒼凉葉滿村。半嶺人烟松磴細。沿溪虎跡槲籬昏。衰懷兒女聊相對。秋事鄰翁試與論。病弟襟軒勞悵望。莫踈詩句寄鴒原。</text>
<title>乍同彦兒觀穫前野。疊前韻。</title>,<text>乍覺身輕試出門。蹇驢駄我過前村。沙暄少渚魚遊淺。野遍繁霜稻色昏。豆蔓盡凋呼婢穫。芋田須賣共兒論。歸時病眼明何處。一樹丹楓映北原。</text>
<title>次放翁秋夜韻</title>,<text>獨卧寥寥詩自成。虛窓忽見夕陽明。靑銅久掩不照影。雄劍猶親如有聲。水落遙梁送魚至。雲歸寒峽望兄行。幽燕少展桑蓬志。不恨田間了此生。</text>
<title>次放翁秋夜韻 其二</title>,<text>卧數生平百不成。孤懷耿耿向誰明。詩衰只作寒蟲語。睡淺先聞遠鴈聲。奇士得於詩上見。名山時向夢中行。人來罕遇柴門啓。滿逕秋蕪白露生。</text>
<title>次放翁感秋韻</title>,<text>兒時志願識英雄。晩歲傾身事圃翁。駟馬無憂猶可慕。簞瓢有樂不妨空。天長老鴈遙歸碧。秋暖殘花未斂紅。髮白身衰意無限。斷臯扶杖立西風。</text>
<title>往西疇畊小麥。歸路過佛堂。</title>,<text>家人種麥在西疇。我亦隨來半日留。道上官人張盖去。松陰行客傍壚休。霜天更暖田蛇出。禾稼將空野雀愁。轉往佛堂僧不在。但觀甃井悵悠悠。</text>
<title>翌日。往新屋視種麥。倦卧少睡。鄰客有來問此屋當歸何子。</title>,<text>誰譏我屋在途邊。松際新簷久翼然。北漢橫雲樓堞見。東臯有徑佛堂連。十年䂓畫先栽木。兩日徘徊爲種田。傳子傳孫誰復識。小軒蕭灑且閑眠。</text>
<title>日暮歸家。得京信。</title>,<text>奴從城裏返柴門。何事愀然久倚軒。兒榜今朝消息靜。兄書近日職勞繁。草蟲吟斷墻陰冷。霜鴈飛低野色昏。佳節重陽亦近矣。菊花誰與泛寒樽。</text>
<title>用前韻和伯氏</title>,<text>望見西山輒出門。藍輿便已到幽軒。溪明返照丹楓疊。崖受淸霜紫菊繁。石壁掛巾曾赤日。天風落帽正黃昏。茱房未綴連枝遠。應共諸人悵擧樽。</text>
<title>用前韻和伯氏 其二</title>,<text>重陽新藻枉靑門。堪羨淸遊在遠軒。赤舃登高佳友命。秋山覔句白雲繁。菊花與世應相隔。城市令人未必昏。頗恨白衣終不至。日西林下對空樽。</text>
<title>和李士復 喜之</title>,<text>孤懷忽忽但憑楹。聽盡天邊過鴈聲。歲晩悲歌欲一放。人間何世寄餘生。滿城搗練西風急。深巷關門返照明。縱饒詩成來者識。愁君難寫此時情。</text>
<title>次杜詩秋興韻</title>,<text>東門老屋負靑岑。四望蕭條盡栗林。墟落暮光烟火㢠。水亭秋氣葦花深。田墝僅給王家口。牛澤應虛有里心。可道柴門偏寂寞。獵徒圃客每相尋。</text>
<title>次杜詩秋興韻 其二</title>,<text>塲稼初同菊有華。松溪秋色老田家。柴門葉脫千重柳。圃蔓霜凋五色瓜。鄰曲壺觴頗爛熳。城中歌吹正喧譁。虛亭獨上徘徊久。天半新譙落日斜。</text>
<title>次杜詩秋興韻 其三</title>,<text>悲歌平昔自噓唏。身世于今竟此歸。雪隴攀號餘翠栢。沙堤來往舊朱扉。年光荏苒偸生久。人事因循苦志違。寂寞稼齋伴劍宿。五更霜月入空幃。</text>
<title>次杜詩秋興韻 其四</title>,<text>昔我家人遇百罹。天寒初到歇庵時。乞葵燕谷爲朝茹。賣酒鷹巖繼夕炊。嬌女衣裳移舊繡。窮山井臼寄踈籬。秋來何事常難忘。蒸橡無時奉我慈。</text>
<title>次杜詩秋興韻 其五</title>,<text>玉洞名園非世間。入門花鴨一雙閑。朝衣退食淸暉晏。春服趨庭五色斑。萬事眼前桑變海。孤亭夜半澤藏山。三年不踏溪邊路。古柳依依忍更攀。</text>
<title>次杜詩秋興韻 其六</title>,<text>茫茫匹馬出遼東。萬里中原入眼中。華表長城空舊蹟。金㙜易水自悲風。千重雪嶂居庸口。百歲春光暢苑宮。屠肆英雄識一二。別來書信許相通。</text>
<title>次杜詩秋興韻 其七</title>,<text>千里全家徙朗州。天涯樂土四年留。鳩林美酒淸疑水。曹老高談好破愁。通夜樗蒲梅院閙。三冬馬史竹房幽。他鄕勝事膓堪斷。尙遣居人說舊遊。</text>
<title>次杜詩秋興韻 其八</title>,<text>西山楓檜百年池。我輩追遊亦一時。羣會定而常善謔。初筵士敬已陳詩。巖間流水春盃洗。亭畔繁陰夏榻移。人事風光俱夢幻。新齋突兀又堪疑。</text>
<title>漫吟</title>,<text>日晩空墻對菊花。四鄰多事獨留家。松溪水淺歸魚急。箭野風高過鴈斜。地僻故人那易見。身衰小疾亦難差。今秋懷抱增蕭瑟。猶倚吾村酒易賖。</text>
<title>同厚姪次放翁與兒輩夜坐韻</title>,<text>頗恠沉痾久未蘓。秋來忽自出庭除。吾家白酒三分熟。前野黃雲一半無。觸眼籬花能發詠。隨身竹杖尙要扶。不勞關節申邦禁。我自艱書右臂枯。</text>
<title>次放翁早秋韻</title>,<text>眼暗頭旋六十翁。閉門深卧似逃空。前溪水冷懸魚網。老屋窓踈任竹風。偶對病咸嗟世故。聊呼懶僕問田功。今朝獨喜知何事。應有詩筒自峽中。</text>
<title>次放翁早秋韻 其二</title>,<text>嗟嗟我姪亦成翁。自道今朝輔齒空。城市虛過菊花節。壺觴來就竹林風。欲除貧賤傷無策。猶有詩書願勉功。玉洞巋然華屋冷。又携妻子下湖中。</text>
<title>次厚謙圃陰感懷次唐人韻</title>,<text>墻陰冷色積秋苔。槐下雙扉喚始開。虛室曖然人似在。荒郊病起我能來。頑孤挾冊從鄰學。聾僕求柴趁祭廻。命駕名山前歲事。舊驂猶在使人哀。</text>
<title>厚姪往蘗溪。爲送百淵之行也。歷宿東庄。共次唐人韻。</title>,<text>木脫鴻歸悵暮天。相携共立碧梧邊。山多不見吾兄處。馬緩難追百里烟。萬慮縈懷那可道。一詩憑袖願歸傳。定知杖屨飄然邁。汝往能陪幾夜眠。</text>
<title>又次放翁韻</title>,<text>桂落楓凋自有期。竟移衾枕百淵帷。已知落落都無戀。欲挽區區但見癡。玉洞病兒追執袂。稼齋衰弟悵支頤。維摩乞食歸山晩。杉屋天寒更伴誰。</text>
<title>次山海關秀才李養和海樓韻</title>,<text>洪濤日夜拍城層。突兀危譙恐不勝。海氣晴來時見市。天雲垂處却疑鵬。山河勝槩千年在。今古英雄幾箇登。卽覺壯觀堪起疾。誰能七發待枚乘。</text>
<title>次遠心庵韻。示士敬，雨以。族姪時潤</title>,<text>愛看秋山山忽暝。遙聞谷口有人聲。捨琴來坐風亭上。酒在山樽却忘傾。</text>
<title>次遠心庵韻。示士敬，雨以。族姪時潤 其二</title>,<text>林鳥皆歸我不歸。病軀猶耐夜霜飛。山昏不用愁無月。一路黃花燦有輝。</text>
<title>到反聽軒。爲純行待榜。次主人韻。時寤齋在坐。論其胤科作得失。仍及少時塲屋事。故頸聯及之。寤齋定而號</title>,<text>郊扉稼納役車閑。步屧來看郭裏山。舊友逢迎阡陌上。高堂談笑菊花間。後生可畏難輕視。往事堪悲不再還。卒歲優遊聊爾耳。敢言透得利名關。</text>
<title>心㙜要定而，仲平，士敬小集。雨以，純行同之。臘月二十夜也。士敬先送竹盆。使童子抱琴隨至。賦一律。遂用其韻同賦。</title>,<text>琴隨竹至畵屛依。揔爲高齋有別離。城闕雪深留客夜。郡庭梅待下車時。地黃美酒家初釀。鍋熱新羹手自治。此去政聲何必問。知君到處口爲碑。</text>
<title>廿八夜再集。次叔氏寄定而韻。</title>,<text>寒夜相留燈火踈。蕭蕭五馬立窮廬。分符子有南州適。飮酒人無北巷居。梅褔吳門歸日遠。維摩丈室病年餘。鳳栖樓下梅成雪。持比離愁恐不如。</text>
<title>贈竹樹趙使君行 竹樹綾州號</title>,<text>春雪南州路。珠山皁盖前。自君爲吏役。到處有仙緣。交印梅登簿。題詩竹滿田。吾兄待命駕。勝事更堪傳。</text>
<title>贈趙定而竹樹之行</title>,<text>君騎五馬去悠悠。千里綾州使我愁。欲把上元明月贈。圓光難到鳳棲樓。</text>
<title>贈趙定而竹樹之行 其二</title>,<text>久矣心臺不見梅。夢魂頻向巷東來。故人作吏天涯去。一樹空齋獨自開。</text>
<title>具連川曾搆草堂于淸潭谷口。尤齋甞往遊。題七絶一首刻于石。又書西山精舍四字及晦翁雲谷五絶一首留之。後失其書。至其孫得焉。遂並淸潭圖作帖求詩。</title>,<text>淸潭終古幽。來往幾遊客。獨有華陽翁。留詩一片石。</text>
<title>具連川曾搆草堂于淸潭谷口。尤齋甞往遊。題七絶一首刻于石。又書西山精舍四字及晦翁雲谷五絶一首留之。後失其書。至其孫得焉。遂並淸潭圖作帖求詩。 其二</title>,<text>曾瞻大老卅年前。氣象巖巖萬仞懸。常恨丹靑模不得。雪中華岳却依然。</text>
<title>具連川曾搆草堂于淸潭谷口。尤齋甞往遊。題七絶一首刻于石。又書西山精舍四字及晦翁雲谷五絶一首留之。後失其書。至其孫得焉。遂並淸潭圖作帖求詩。 其三</title>,<text>西山有佳處。世人初未識。淸流與白石。終古自噴薄。</text>
<title>具連川曾搆草堂于淸潭谷口。尤齋甞往遊。題七絶一首刻于石。又書西山精舍四字及晦翁雲谷五絶一首留之。後失其書。至其孫得焉。遂並淸潭圖作帖求詩。 其四</title>,<text>自從置草堂。荒塗稍以闢。先生賞其趣。嘯詠來終夕。</text>
<title>具連川曾搆草堂于淸潭谷口。尤齋甞往遊。題七絶一首刻于石。又書西山精舍四字及晦翁雲谷五絶一首留之。後失其書。至其孫得焉。遂並淸潭圖作帖求詩。 其五</title>,<text>臨流落健筆。潭龍相與玃。我遊後廿載。悵然撫崖刻。</text>
<title>具連川曾搆草堂于淸潭谷口。尤齋甞往遊。題七絶一首刻于石。又書西山精舍四字及晦翁雲谷五絶一首留之。後失其書。至其孫得焉。遂並淸潭圖作帖求詩。 其六</title>,<text>人世閱滄桑。巖泉換主客。高風不可追。後人起歎息。</text>
<title>具連川曾搆草堂于淸潭谷口。尤齋甞往遊。題七絶一首刻于石。又書西山精舍四字及晦翁雲谷五絶一首留之。後失其書。至其孫得焉。遂並淸潭圖作帖求詩。 其七</title>,<text>蒼然紙色古。墨花烟霞積。悲歌一仰止。三峰立寥廓。</text>
<title>正月初六日。往定而叙別。室有兩梅。一謝一蓓藟。士敬，雨以皆來會。出韻同賦。已而伯氏亦至。觴詠留連。至暮而罷。乙未</title>,<text>東家歲酒有餘壺。春興今朝不可孤。坐處踈梅看欲放。來時飛雪與之俱。故人狂態蓬生鬢。太守風流竹映符。痛飮忘形非俗事。醉來渾遣別愁無。</text>
<title>正月十八日。士敬，雨以見過。心臺，伯氏訪士敬不遇。見其梅而來。用前韻同賦。</title>,<text>羸驂偶復入城門。勝事相隨到敝軒。家釀初開百花好。鄰梅頻報北枝繁。衰情數日春寒在。世故元宵月色昏。努力同人縱談笑。浮生難遇是淸樽。</text>
<title>又疊壺字</title>,<text>閉門佳酒自盈壺。太白揮來勸影孤。墻外春梅猶在否。坐中詩友偶來俱。靑雲於我同遺屣。白髮將年若合符。得句聊從後生問。不知能似古人無。</text>
<title>正月廿夜。期寤齋集反聽軒賞梅。出韻同賦。</title>,<text>春鳥驚鄰興忽佳。乍拚床薦到聾齋。梅花徑就呼開閤。竹樹隨來笑上階。信有三人心莫逆。還愁南國去難偕。鳳樓他日攀條處。應惜馨香但滿懷。</text>
<title>再疊和寤齋</title>,<text>爲詩偶喜放翁佳。可笑人呼作稼齋。萬事遺情盃在手。三年謝病竹盈階。西方華屋身還客。南畒覃犂子與偕。草得一編幽薊記。後來誰或識余懷。</text>
<title>三疊屬伯氏</title>,<text>坐對西山日夕佳。自吾先子有斯齋。門前老樹槐當逕。庭畔餘叢菊在階。把酒須思避賢遠。推車借問與誰偕。從來直道妨今世。莫信人懷似我懷。</text>
<title>三疊屬伯氏 其二</title>,<text>西崦人佳梅亦佳。幽期宿昔置高齋。春城稀漏風傳陌。夜箔踈聲雪到階。短燭猶明詩欲就。深杯更勸謔仍偕。傍人莫恠頻追逐。頭白猶存竹馬懷。</text>
<title>贈田成一次士敬韻</title>,<text>千古王孫未返閭。嗟君皓首意何如。微官感激空看劍。壯士嗟跎不讀書。下國蓼蕭傳詠日。故園梅樹畵來初。兒時尙記阿爺說。洺水邯山是舊居。</text>
<title>贈田成一次士敬韻 其二</title>,<text>久佇羣雄起左閭。中原消息竟何如。淸河未入詞人頌。閏統須歸太史書。燕市歌悲贈鞭際。廣平淚落示圖初。忍看永樂龍興地。輸與臊奴百歲居。</text>
<title>李雲峰碩輔挽</title>,<text>矍鑠猶堪用。蹉跎卧峽雲。誰能閫鉞授。竟止縣符分。老驥流沙夢。龍泉古獄氛。谷城春草綠。永葬李將軍。</text>
<title>趙扶餘正緖挽</title>,<text>到邑能幾日。訃來人共嗟。琴流百濟水。筆落一巖花。櫬逗新營隴。魂歸更賃家。夜臺逢我弟。應復好詩誇。</text>
<title>外從祖母遷葬挽</title>,<text>天錫夫人壽。唯敎閱百罹。涕洟茵有處。甘旨閣無支。松檟先丘隔。螟蛉後事悲。外孫來執紼。泉路慰相思。</text>
<title>外從祖母遷葬挽 其二</title>,<text>小子外家養。升堂自幼時。寒爐知夜永。踈屋見烟遲。每喜猶康健。終嗟薄報施。明村緫陳跡。南望我心悲。</text>
<title>與兒輩游楮島。舟中賦陰字。</title>,<text>相期及解纜。一笑破春陰。漠漠沿洲草。輕輕掠水禽。名亭柔櫓近。細雨綠尊深。幸未聾齋至。今行免苦吟。</text>
<title>與兒輩游楮島。舟中賦陰字。 其二</title>,<text>蹔輟東郊耒。浮舟泝漢陰。桃花五臺水。烟雨二陵林。岸樹兒時眼。春衣此日心。王孫好亭子。乘興一登臨。</text>
<title>宿奉恩寺。翌日始登楮島。</title>,<text>春江寺門闊。飯後喚輕舟。島上生靑麥。村前下白鷗。岸花移棹見。風纜傍沙收。酌酒長年別。中洲悵莫留。</text>
<title>次趙綾州定而次佔畢齋韻</title>,<text>憑君休詑老梅盤。笏外珠山萬竹寒。長嘯深林堪獨坐。能詩傲吏定貪看。樓因籟爽愁難倚。邑爲笋多恨未寬。莫遣官人輕剪伐。枝間鳳食實團團。</text>
<title>宗弟汝謙挽 盛益</title>,<text>子有凌霄氣。惜哉何遽亡。山丘換華屋。血淚在衰裳。遺澤楓溪斬。流風湖海長。衰兄撫陳跡。痛哭白雲傍。</text>
<title>送申正甫赴北幕</title>,<text>旗脚高風獵獵吹。鏡營評事北征時。行行送盡南飛鴈。愁殺磨雲上嶺遲。</text>
<title>送申正甫赴北幕 其二</title>,<text>白山終古路鴻濛。近入胡兒遍踏中。可惜朝廷看此小。不知圖在暢春宮。</text>
<title>送申正甫赴北幕 其三</title>,<text>爾祖當年戰穩城。至今蕃漢慴威名。此行努力追先烈。莫諉書生不識兵。</text>
<title>送申正甫赴北幕 其四</title>,<text>土門江上望穹廬。須識吾兄不腐儒。六鎭形便皆領略。何曾但讀案頭書。</text>
<title>送申正甫赴北幕 其五</title>,<text>鄭生之畵一源詩。自有金剛無此奇。正甫今携好手去。寧將勝事讓他爲。</text>
<title>綾州使君定而寄示盤字三律。次之。</title>,<text>空齋獨有篆香盤。懷抱無聊又薄寒。病後舊琴尋譜按。愁中時菊倚窓看。榮枯荏苒其誰宰。生死蒼茫且自寬。南去故人稀信字。鳳樓千里月團團。</text>
<title>綾州使君定而寄示盤字三律。次之。 其二</title>,<text>佳辰彊疾具杯盤。蟋蟀高堂歲欲寒。絲竹已從兒輩覺。詩篇堪作後來看。日將西昗丹楓麗。鴈向南飛碧落寬。把酒却思陶令宅。東籬露滿菊花團。</text>
<title>綾州使君定而寄示盤字三律。次之。 其三</title>,<text>須拂書床整蠟盤。稼齋修理及天寒。園空柴栗隣人得。籬敗黃花過客看。室有蝛蛜非我畏。病無醫藥待兄寬。歸歟弊簀窓間在。卧遲鴒原笑語團。</text>
<title>乙未十月五日。楚楚軒彈琴。</title>,<text>久病萬念休。高齋獨理琴。琴聲何泠泠。上有松千尋。誰能聽此曲。兄自山中臨。兩兒亦靜默。侍坐菊花陰。蒸芋共療飢。何必尊酒斟。今日不易得。彈罷復長吟。形神一以開。送目寒山岑。</text>
<title>無睡</title>,<text>孟冬夜已長。漫漫如一年。老睡一何短。每覺三更前。輾轉萬念起。往事悉森然。自謂夜向曙。良久雞始鳴。霜風撼空院。皎然窓月縈。衆人皆酣寢。獨我苦不寧。甞聞老人言。每說此苦情。况我屬久疾。床簟無人護。殘齡知無多。此夜良難度。起坐欲彈琴。又恐鄰里驚。靜言付空床。但使天自明。</text>
<title>書示叔氏</title>,<text>蕭蕭老稼齋。床茵粗自具。兄來處其中。半月爰笑語。諸子講朱書。亹亹說不停。我亦病少間。捨枕時參聽。奧義雖未解。庶遂夕死情。</text>
<title>待士敬</title>,<text>待人人不至。獨坐彈鳴琴。窓外月漸高。竹影散庭心。心知夜已深。絃聲潤以沈。</text>
<title>士敬至</title>,<text>夜深君始至。霜露滿襟纓。借問何以晩。答云乘月明。雞黍未及進。篇翰已縱橫。吾琴奏何曲。今日有緩聲。</text>
<title>共賦琴字</title>,<text>難得兄留久。堪忘弟疾深。說詩仍及易。對榻每橫琴。露菊垂寒圃。風松韻華陰。所悲常棣樹。凋謝不堪吟。</text>
<title>士敬又至共賦隨字</title>,<text>繞屋參差稼。柴門在斷陂。馬嘶佳客至。飯撤暝燈隨。曠野星臨戶。高齋菊傍帷。看君再來意。多是爲新詩。</text>
<title>道以携琴歌至</title>,<text>子能不負約。騎馬到寒扉。絲竹來相引。壺觴坐自揮。年豊爲黍易。病久見人稀。但與高歌耳。焉知世是非。</text>
<title>謹次叔氏</title>,<text>寒山隨處在。杖屨去留輕。信宿捐僧榻。歸來聽澗聲。琴書風雪灑。道路虎熊鳴。感興多吟詠。仍携數子行。</text>
<title>疊前韻。寄道以。</title>,<text>靑門賣瓜老。瓜盡掩荊扉。金石商聲發。丹靑老筆揮。寒禽啄窓久。融雪滴簷稀。更問西湖主。漁舟定是非。</text>
<title>次士敬遊棲雲寺韻</title>,<text>臨陽別業世稱稀。萬事誰知淚濕衣。華屋漫爲遊客閱。靑山不見主人歸。淮南桂樹凄霜雪。緱嶺簫聲閴翠微。試向後庵金佛問。世間興滅是何機。</text>
<title>和叔氏淸暉閣落成愴懷韻</title>,<text>苔蘚修巖字。丹靑煥水亭。先君所寄托。小子敢遑寧。起廢人皆悅。含悽我獨醒。楓松必恭敬。毋使斧斤經。</text>
<title>次叔氏臨別韻</title>,<text>滿目寒雲起路歧。罷琴怊悵掩門時。高山漠漠多松桂。何處還尋聽雨期。</text>
<title>次士敬賀伯氏晬日韻</title>,<text>每進玆辰酒。常瞻去歲顔。康寧世亦有。愷悌古猶難。太史傳萬石。詩人歌北山。願張愚弟畵。烟水五湖寒。</text>
<title>次金友顯甫韻</title>,<text>悠悠忽忽與誰羣。悵望寒空一片雲。閉戶高歌對僕妾。堆床陳冊雜詩文。風前老柳當門卧。雪後微蹊向井分。十里市朝還往斷。近來消息不曾聞。</text>
<title>再疊屬翠麓 李公涑堂號</title>,<text>城市常親白鳥羣。古松門巷蔚於雲。官無自至高其枕。客有時來會以文。朽木類山華岳取。新圖在壁輞川分。靑門老圃今垂死。一曲峩洋願遣聞。</text>
<title>三疊</title>,<text>啾啾寒雀動成羣。喬木蕭蕭日入雲。馮賊時人疑孔聖。仇凶徒黨嫉朱文。堪悲大義春秋晦。安用殘編主客分。歸去古亭籠水上。枕流高卧耳無聞。</text>
<title>次士敬韻。懷子以。</title>,<text>高齋聽春雨。獨卧掩柴荊。廢沼菖蒲出。空園布谷鳴。朝廷政多事。畎畒自閑情。忽憶江潭路。萋萋蘭草生。</text>
<title>士敬，雨以並轡來訪。</title>,<text>松下停琴卧。逢君筆硯開。庭陰桐始合。梁語鷰初來。春務親農器。朝廷隔酒盃。吾詩忘已久。啼鳥漫相催。</text>
<title>士敬，雨以並轡來訪。 其二</title>,<text>啼禽繞院野花飛。故吏門生次第歸。已信人言成貝錦。從來世變似雲衣。芳時忽忽聊酬盞。好雨霏霏共掩扉。新句古琴俱得意。塤箎勝事不曾違。</text>
<title>丙申閏三月初六日。以舟往幸州。士敬及彦信兩兒。童子履晉從。履晉。士敬孫也。舟中次唐人韻。</title>,<text>麻湖春水直連空。岸上樓臺盡畵中。催放輕篷幸州去。杏花如雪柳颺風。</text>
<title>次士敬韻</title>,<text>歷歷楊花渡。人家盡柳林。風潮祖江信。空翠華山陰。柔櫓鷗相逐。淸尊浪共深。携君却失計。聒耳短長吟。</text>
<title>停舟陽川岸待潮退</title>,<text>閏月桃花水。輕舟有所之。停橈訪簫客。分酒與篙師。浦樹童童立。風帆箇箇欹。來潮未可逆。繫纜待歸時。</text>
<title>解纜 舟中畵所過江山</title>,<text>解纜春潮滿。篷窓遣盡開。長江吟裏過。遠峀畵中來。釣艇吹簫在。商帆打皷回。中流各得意。我興自悠哉。</text>
<title>金聖器。京城樂師也。性通絲竹。無不妙解。中歲棄家。自放江湖間。以釣魚爲事。余是來。物色遇於陽川江中。扁舟篛笠手一竿。望之若物外人。其年六十八。而貌亦不衰。記昔丁巳元夜在鐘樓大街聽聖器笛。後不復見。今四十年。而遇於此亦奇矣。士敬有詩。遂次之。</title>,<text>相逢不能識。篛笠覆霜鬚。跡已魚蝦混。形惟山澤癯。心靈妙絲竹。身老愛江湖。安得扁舟買。烟波入爾徒。</text>
<title>泊幸州次士敬韻 道以是日方與鄕人爲煎花會幸州。後山松林。皆百年物。亭前水道變盡如白沙。</title>,<text>扁舟同父子。泛泛卽吾家。自爲葦魚膾。誰煎杜宇花。松陰四世樹。江勢十年沙。宛在中流望。樓臺落日斜。</text>
<title>翌日。與道以父子及彦信，履晉。同舟觀魚。至鴨島。得葦魚爲膾。雨以，純行，李器之，士安。自城中來。士敬遂同諸人乘舟追至。遇於中流。</title>,<text>釣艇載朝飯。沿洄鴨島來。潮平漁戶泛。檣立海門開。擧網江豚怒。吹簫浦鳥猜。追來有數子。喜甚並撓回。</text>
<title>次士敬韻</title>,<text>早潮相約去迎魚。小艇搖搖不畏孤。塵世杳然千里遠。江湖漫浪一家俱。天晴蓮嶽常臨睫。港闊風花不及壺。欲畵欲詩皆妄耳。瀟湘只合對虛無。</text>
<title>夜。信謙，純行，春行，履晉，士安諸人。以小舟泛前江。余與道以，彦謙在觀瀾亭。使聖器吹簫。次諸人韻。</title>,<text>洞簫幽怨在虛亭。數子揚舲去犯星。海國三更潮水白。江蕪十里暝烟靑。棹歌隱隱聞梧島。樓火亭亭閴柳汀。待至月傾方就寢。又聞狂叫濁醪甁。</text>
<title>歸舟次杜韻</title>,<text>來乘退潮下。去得好風歸。花柳時差晩。湖山興不違。篷窓張綠綺。桂棹掛春衣。翠老今何在。仙峰但夕輝。</text>
<title>杏洲曲</title>,<text>乘舟欲何之。春水方沄沄。所謂杏洲人。宛在鷗鷺羣。</text>
<title>杏洲曲 其二</title>,<text>樓高萬松間。俯臨滄江流。自言以駿馬。換一葦魚舟。</text>
<title>杏洲曲 其三</title>,<text>僮僕慣操網。乘潮上下頻。春來得魚多。時寄城中親。</text>
<title>杏洲曲 其四</title>,<text>開窓天未曉。一江燦星河。漁舟乘月去。卧聞歌聲過。</text>
<title>杏洲曲 其五</title>,<text>高樓散琴書。卧對桂陽山。興來乘舟去。杳然雲水間。</text>
<title>杏洲曲 其六</title>,<text>落日登西岡。倚杖共徘徊。潮上風自起。高帆蔽江來。</text>
<title>杏洲曲 其七</title>,<text>歸舟已整棹。日出潮頭放。送者在石磯。春波一何曠。</text>
<title>和士敬</title>,<text>稼齋四年抱奇疾。思向淸江散愁欝。杏湖老姪屢相邀。自冬至春煩書札。勝事不可更遲回。却與兩兒乘舟發。和風晴景亦邂逅。麻浦飛花亂如雪。聾齋詩客自隨來。招呼不復他人挈。衾枕壺榼載一艙。篷窓安穩如吾房。楊花渡下江面闊。岸樓津村盡微茫。拈筆欲畵還復止。注目遙山但揮觴。海口潮來風又逆。停棹且傍陽川石。西湖釣翁善吹簫。三十年前識面目。中流相見各敬惋。往事猶記踏橋夕。自言賣家買一舟。釣魚懶復向城郭。嗟汝身世亦不俗。此日堪爲舟中客。乘潮皷枻興若驚。顧眄已到觀瀾亭。輕纜容與未便繫。魚泳鷗泛皆似迎。主人岸幘喜可知。方與鄰老開酒甁。處我高堂床簟安。筆硯琴瑟恣所歡。明朝携我向何處。鴨島之外雲水寬。江豚帶怒競投舟。葦魚動色初登盤。歸來共坐長松下。此閒可以吾琴彈。萬帆過盡月東出。但見澄江涵遠巒。三更小楫放容易。少輩歌笑輕波瀾。江湖可樂我忘歸。世事已矣君休歎。鴟鵂鸑鷟相譏嚇。誰似冥鴻在雲間。烟波萬頃若可借。我亦從君持釣竿。</text>
<title>偶吟呈伯氏</title>,<text>空齋寡人事。水木自淸幽。庭雀新雛下。池荷小葉浮。病餘琴指澁。春去酒尊留。不合傳佳句。時危恐見尤。</text>
<title>偶吟呈伯氏 其二</title>,<text>小院如山寺。松陰白日幽。鷰斜蛛網避。花落硯池浮。客與春光去。兄因世故留。深知閉門是。懶拙庶無尤。</text>
<title>偶吟呈伯氏 其三</title>,<text>各有琴尊趣。棲遲一院幽。是非林鳥閙。榮辱野雲浮。難得連床樂。猶思異域留。塤箎極跌宕。籩豆豈愆尤。</text>
<title>次放翁春陰韻</title>,<text>郊園微雨至。綠樹轉陰陰。一世羣囂日。高齋對坐心。古琴山水韻。新句鶺鴒吟。回首關山役。悠悠我思深。</text>
<title>再疊和伯氏懷叔氏北行作</title>,<text>吾兄驅匹馬。直到土門陰。遍踏關山路。方酬弧矢心。風雲萬里色。詩律百篇吟。時憶東郊弟。應憐卧病深。</text>
<title>又疊前韻</title>,<text>四月園林潤。池塘槐柳陰。苔紋點石面。荇帶引波心。潑潑羣魚樂。嚶嚶百鳥吟。久存苕霅計。猶戀此幽深。</text>
<title>又疊前韻。和伯氏臨池作。</title>,<text>淸渠一道活。高柳數株陰。相暎遂爲勝。於焉每會心。禽魚濠濮想。月露浩然吟。城市無閑客。誰知我興深。</text>
<title>同伯氏次王維輞川閑居韻</title>,<text>一巷皆垂柳。由來不設門。陂塘常畜水。籬落儼成村。雨惜綿田濕。晴看麥隴翻。年年杖策懶。不覺自蕪園。</text>
<title>次伯氏韻</title>,<text>蒼苔門巷水縈沙。亂笋穿階逕欲斜。蓮沼戱魚初展葉。菜畦飛蝶已生花。吾詩自笑蛇添足。時事誰知鼠有牙。高卧小齋淸晝永。樹鸎梁鷰不妨譁。</text>
<title>次伯氏用放翁幽居初夏韻</title>,<text>稼齋身世似僧家。深掩柴扉暮景斜。得失只須看塞馬。公私不合問池蛙。園中宛轉相呼鳥。簾外繽紛揔落花。滿院松陰無客到。淸泉獨試雨前茶。</text>
<title>疊前韻</title>,<text>翳翳烟生屋。啾啾雀聚門。黃牛草間路。綠樹雨中村。出谷鸎喉滑。歸巢鷰翅翻。誰尋子桑宅。深卧網川園。</text>
<title>次伯氏韻</title>,<text>四月園林鸎囀初。紛紛恠鳥亦相呼。桃開李落誰能數。箎唱塤酬自可娛。數卷書床留酒榼。一張琴匣伴香鑪。城中人說多新貴。翠盖朱軒耀大途。</text>
<title>次伯氏晩眺韻</title>,<text>去鳥歸雲莽蒼間。悄然相與倚荊關。江南遷客今何似。塞外遊人久未還。極目靑蕪迷遠道。回頭紅日隱前山。園花不盡淸樽在。欲喚鄰翁共解顔。</text>
<title>次伯氏韻</title>,<text>霧裏生紅日。高窓向野開。耕牛早已去。啼鳥正相催。砌笋抽無數。庭花掃幾回。聾齋亦恠事。殊不寄詩來。</text>
<title>洪承旨 禹瑞 挽</title>,<text>運氣誠無奈。公亡又此辰。誰方酌彼酒。人欲百其身。稀闊儀庭鳳。吁嗟絶筆麟。湘潭待再譴。孰謂就幽窀。</text>
<title>申正甫挽</title>,<text>惻惻申學士。斯人埋九泉。那堪老眼裏。玉樹常森然。</text>
<title>申正甫挽 其二</title>,<text>惻惻申學士。了無富貴容。身是玉堂彦。蕭然韋布同。</text>
<title>申正甫挽 其三</title>,<text>惻惻申學士。文章展也成。足以傲一世。猶然不自盈。</text>
<title>申正甫挽 其四</title>,<text>惻惻申學士。淸踈一文人。誰知腹裏大。却自藏經綸。</text>
<title>申正甫挽 其五</title>,<text>惻惻申學士。前秋出塞行。柔毫挾霜電。悲慨滿氊城。</text>
<title>申正甫挽 其六</title>,<text>惻惻申學士。雅志在漁簑。榮塗視浮雲。牛渚渺烟波。</text>
<title>申正甫挽 其七</title>,<text>惻惻申學士。正直貫心膓。一䟽譁羣小。千秋簡冊光。</text>
<title>申正甫挽 其八</title>,<text>惻惻申學士。萬卷充華軒。猶恨讀書少。琅琅臨絶言。</text>
<title>申正甫挽 其九</title>,<text>惻惻申學士。丹旐上湖亭。一宿向新阡。江月萬古明。</text>
<title>申正甫挽 其十</title>,<text>惻惻申學士。稼齋綠綺停。平生山水曲。已矣無人聽。</text>
<title>金判書達甫 鎭圭 挽</title>,<text>道欲其方不必通。一言流俗恥雷同。知君化去爲何物。苦栢危松雪霰中。</text>
<title>白嵋堂小集。次壁上韻。</title>,<text>碧峀窓間見。白雲天際橫。園林無暑氣。城市有遐情。緩帶嘉羞進。凝毫好句成。還驚昔日會。忽復五年盈。</text>
<title>同叔氏定而，士敬集太古亭</title>,<text>太古亭中坐四人。蕭然鬢髮遠炎塵。晩來踈雨西峰過。半濕地邊老檜身。</text>
<title>次士敬韻</title>,<text>遲遲畏景下西山。散髮蒼藤老栢間。竹守聾齋交白戰。晩凉金屬稼翁閑。</text>
<title>和士敬長歌</title>,<text>君不見豆滿江水出白山。東奔千里入海灣。沿江亭障若星羅。吾兄匹馬遊其間。歸來城市說壯覿。却使聾齋詩胸寬。胸寬頓覺筆勢騖。奮髥動輒書長句。太古亭中赤日午。展紙落筆如風雨。六鎭山川在眼前。八池春嶺何蒼然。胡山四時雪未消。使人詠此忘炎天。氷盤瓜李不復愛。四座凜若陰風灑。自耳傳詩詩生想。又欲因想移于畵。畵成尺紙勢萬里。高枕相對吾老矣。</text>
<title>金監司 普澤 挽 丁酉</title>,<text>信有謝庭樹。其猶荀氏龍。才猷名祖武。詩禮大家風。喬木存休戚。榮塗讓闒茸。一言寧夕死。聖主感孤衷。</text>
<title>金監司 普澤 挽 丁酉 其二</title>,<text>淑世才難得。斯人天不遺。羣宵久側目。二竪竟相欺。劍失盤根用。松摧大廈支。風流滿江漢。千古峴山碑。</text>
<title>楡關郭擧人如栢。以目送歸鴻小像詩。遣示求和。遂次其韻。戊戌</title>,<text>楡關山氣秀。其士復如何。易講羲文熟。詩凌鮑謝多。襟情寄高遠。容鬢任蹉跎。試看傳神處。飛鴻天際過。</text>
<title>寄楊澄</title>,<text>短褐餘姚客。棲棲燕市間。虞翻懶就辟。嚴子憶歸山。竹箭東南美。烟波歲月閑。千巖與萬壑。何處掩荊關。</text>
<title>寄楊澄 其二</title>,<text>萍水同浮跡。風塵偶識顔。贈衣慚季札。弄斧遇輸般。禹穴蒼山古。箕封碧海環。婆娑二橙樹。長入夢中攀。</text>
<title>次叔氏</title>,<text>吾兄戀空谷。歸去卧秋雲。環堵琴書在。鄰庵水火分。松風奏天籟。溪石玩人文。欲製衣裳寄。池荷有晩薰。</text>
<title>酬楊澄</title>,<text>夙抱烟霞疾。死生久任天。惟求免形累。安敢慕神仙。灰冷丹竈敗。霜添白髮鮮。高人有秘授。庶可駐餘年。</text>
<title>酬楊澄 其二</title>,<text>魚雁書時見。峩洋琴獨張。同生老天地。各抱熱心膓。伏櫪衰騏驥。翻風欝豫章。燕都一邂逅。六載耿難忘。</text>
<title>寄角山寺僧 並序</title>,<text>角山寺中八十僧。少日鐵槍人無敵。玉關靑海幾橫行。戰功始授將軍職。一見不平毁幘去。懷遠告身視弊舃。姚平直入大面山。寒巖常乞國淸食。豪傑往往逃禪釋。此僧行藏誰復識。家在西河不思歸。凝坐蒲團髮皓白。窓間夜聞渤海濤。忽疑鐵馬行沙磧。起登長城放悲歌。胸中慷慨何曾釋。</text>
<title>士敬除夕律。追改頸聯。故輒依其韻。更作一首求敎。</title>,<text>六旬有二是吾年。歲酒盈壺但兀然。已識死生如晝夜。寧將窮達怨人天。過庭佳子謀修屋。上峽間官約共舡。不可今春兼二事。行留只合且隨緣。</text>
<title>酬閔士澄泓次聾齋韻見寄之作</title>,<text>白首居黃閣。吾兄寵若驚。羣情在姑息。一䟽警昇平。暗蜮方窺影。羣厖互吠聲。靑山東郭路。處處野花生。</text>
<title>伯氏奉審國陵歸路歷臨</title>,<text>三人相對各衰翁。昔日靑軒一半空。樂事難求城闕裏。公程蹔駐野堂中。川魚入網論風味。田稻連庭詑歲功。只惜藕花開已盡。繞池惟有蓼花紅。</text>
<title>疊前韻。酬閔士澄。</title>,<text>幽居長樹木。我髮亦蒼然。冷落非爭地。優遊是閑天。有驢稀入郭。無客可論田。獨喜蘭溪叟。詩來句句圓。</text>
<title>疊前韻。酬閔士澄。 其二</title>,<text>繞屋停寒水。稼翁坐嗒然。年衰書束閣。道拙食爲天。喬木障蓮岳。淸庭纍菊田。方知野人事。亦少十分圓。</text>
<title>又疊驚字。寄閔士澄。</title>,<text>盡室皆飢卧。先生了不驚。松風一谷滿。柳色萬家平。面自烟霞氣。歌猶金石聲。篋中書未獻。空遣蠹魚生。</text>
<title>伏奉燕行時御製二絶。不勝感泣。謹用追賡。</title>,<text>飮氷行色向幽都。前席同時醉御壺。誰想九重珍劑降。布衣亦被聖恩殊。</text>
<title>伏奉燕行時御製二絶。不勝感泣。謹用追賡。 其二</title>,<text>遠役燕都與伯偕。山河風景恨無涯。宸情特軫行人事。追睹奎章倍愴懷。</text>
<title>閔判書 鎭厚 挽</title>,<text>兩世難兄弟。公名冠一時。忠勤家法在。淸白國人知。南漢胥儲重。秋曹訟案疑。精神隨處見。千載定追思。</text>
<title>閔判書 鎭厚 挽 其二</title>,<text>人生何必壽。貴在死其時。朝野粗無事。功名亦不卑。能成蓐蟻願。獨免抱弓悲。去矣公奚憾。餘休又兩兒。</text>
<title>次伯氏辭家韻 壬辰</title>,<text>自幸懸弧計不違。出門何用謾依依。百年古匣防身劍。七尺衰軀短後衣。壯士寧能守蓬戶。兒時固願戍金微。從他擧世皆嘲笑。萬里幽燕遍踏歸。</text>
<title>次伯氏出城韻</title>,<text>久矣稼齋休問天。聊隨使節往幽燕。腐儒志大嗟生晩。俠窟歌悲識兆先。萬里雪風初發軔。數廵杯酒蹔開筵。靑門常務終難忘。分付田奴却悵然。</text>
<title>歷視亡女墓。次伯氏臨津韻。</title>,<text>迂途今至此。思爾尙如生。雪裏看孤墓。山邊駐去㫌。重泉已三載。萬里復孤征。揮涕隨徒儷。傍人亦愴情。</text>
<title>次叔氏松都臨別口占韻</title>,<text>吹角荒城曙色明。出看庭燎照危㫌。燕雲嶺雪東西路。白闋驪歌不盡情。</text>
<title>廻瀾石。謹次先韻。</title>,<text>百尺奇巖五色輝。淸流轉作小沙磯。停車欲訪皇華蹟。水鳥驚人磔磔飛。</text>
<title>洞仙嶺。謹次平山途中先韻。</title>,<text>日出問前路。先驅入谷深。嶺高愁馬越。山轉聽笳吟。朔氣添衰鬢。危塗損壯心。還思卧東郭。散髮不曾簪。</text>
<title>夕遊練光亭。謹次先韻。</title>,<text>沿江萬雉聳紅亭。水面如天與檻平。襟帶卽今雄一道。繁華從古號西京。沙堤十里驊駵熟。官妓三船錦繡明。醉放笙歌歸別舘。夜深銀燭下層城。</text>
<title>練光亭</title>,<text>西州佳麗大同川。城上高樓咽管絃。夜深月上淸流壁。直入珠簾照綺筵。</text>
<title>謹次安州先韻</title>,<text>鎖鑰西州壯。營門節度雄。山川多朔氣。民俗有邊風。妖妓羅高筵。危樓半遠空。胡塵幸久靜。高枕賀諸公。</text>
<title>嘉平途中。謹次先韻。</title>,<text>西征千里旆悠悠。未及燕山已弊裘。家在東郊那可望。曉星嶺上漫回頭。</text>
<title>嘉平途中。謹次先韻。 其二</title>,<text>自笑吾行計謬悠。布衣脫却豹爲裘。燕中壯士悲歌地。萬一相迎坐上頭。</text>
<title>曉星嶺。謹次先韻。</title>,<text>昨日雪驚眼。今朝風刮顔。車登曉星峻。旆拂朔雲寒。已遞淸南馬。初看塞上山。前途今尙遠。召僕戒征鞍。</text>
<title>郭山途中。謹次先韻。</title>,<text>客路纔千里。三冬已半過。晨裝常戒僕。暮舘却疑家。妓老人情熟。盤腥海味多。旅愁無處寫。沿道賦皇華。</text>
<title>倚劍亭</title>,<text>壯士憑軒意氣雄。宣州鐵劍利如風。他時洗血知何處。看取烏龍水盡紅。</text>
<title>和伯氏看劍舞</title>,<text>宣州妓樂作邊聲。舞劍佳人結束輕。曲罷華堂霜月白。卧聽門皷打三更。</text>
<title>金將軍祠宇</title>,<text>柳下勁弓不虛發。凶奴尙說左營軍。毅魂未返遺祠在。隴上悲歌不可聞。</text>
<title>次伯氏所串道中韻</title>,<text>驅車如昨日。吹角又今朝。忽報胡山出。眞知我里遙。僕夫愁欲哭。商譯暗生驕。長嘯看吾劍。相携可渡遼。</text>
<title>龍灣。謹次先韻。</title>,<text>矗矗胡山鴨水西。登高一望使人迷。歸書不必煩相報。聞此家人定欲啼。</text>
<title>謹次龍灣感懷先韻</title>,<text>茫茫往事與誰論。來訪殘碑只斷魂。北望深羞猶未雪。玆行又過壽星村。</text>
<title>龍灣雜詠。和息庵。</title>,<text>龍灣城上統軍亭。俯視胡山手可攬。鴨水滔滔東北來。九龍卧處色黲黮。</text>
<title>龍灣雜詠。和息庵。 其二</title>,<text>龍灣江北盡彼地。樹木參天禽獸多。我人相戒不敢近。時有胡騎倐忽過。</text>
<title>龍灣雜詠。和息庵。 其三</title>,<text>龍灣書院在城中。俎豆吾祖與乙公。村從麗代流傳遠。碑在千秋仰止同。</text>
<title>龍灣雜詠。和息庵。 其四</title>,<text>龍灣聖祖昔廵狩。一水盈盈欲濟辰。陪鑾內附非難事。未覺鰲城異衆人。</text>
<title>龍灣雜詠。和息庵。 其五</title>,<text>龍灣城池昔壯哉。丙丁之事寧不愧。安得砲手只一千。把截三江殺胡騎。</text>
<title>次伯氏謹次到龍灣寄叔氏先韻</title>,<text>蜩鳩詎識大鵬情。躍馬西來擧世驚。猶恨吾兄未聯轡。壯遊休說冠平生。</text>
<title>次伯氏謹次到龍灣寄叔氏先韻 其二</title>,<text>天寒絶澗一烟生。兄卧其間萬事輕。時憶吾行應不寐。滿山松月五更明。</text>
<title>寄信兒</title>,<text>匹馬輕裘意自閑。過江明日宿胡山。家人不必煩相念。何異東郊往又還。</text>
<title>九連城。謹次先韻。</title>,<text>槍軍一隊後先行。亂樹高低是廢城。雪滿荒山披草宿。天寒飢馬傍人鳴。虎豺交過朝看跡。徒旅相招夜有聲。却幸大衾同卧起。塤箎免奏苦寒情。</text>
<title>金石山朝飯</title>,<text>征人冒霜起。朝飯亦荒山。指直遺鞭易。裘重上馬艱。人烟望似有。甌脫曠皆閑。道上逢三虜。皆言伏虜還。</text>
<title>湯站途中</title>,<text>古壘今猶記。頹垣或有無。胡山寒自燒。磧樹遠如枯。葦密纔通馬。林空不見烏。未知棲宿處。去去問郵夫。</text>
<title>謹次湯站曉起先韻</title>,<text>荒原來茇草。張幕復懸燈。爲竈皆依岸。求泉或斧氷。胡霜厚似雪。塞月細生稜。耿耿誰能睡。披衣獨屢興。</text>
<title>孔巖途中</title>,<text>早發沙川霜滿顔。龍山紅旭上三竿。郵人已報柵門近。野色烟光十里間。</text>
<title>八渡河。借騎胡騾。騾主遼東人。</title>,<text>騰上遼東雪色騾。揚鞭去似鳥飛過。胡兒並轡爭相顧。頗恠衰翁意氣多。</text>
<title>謹次草河先韻</title>,<text>萬峀奔騰若海波。鎭夷形勝欝嵯峨。誰知鐵壁爲烟草。盡遣胡兒解漢歌。天下英雄終恨少。我東皮幣尙須多。傷心聖祖經過地。今日無人識草河。</text>
<title>謹次會寧嶺先韻</title>,<text>大嶺參天起。高高不見巓。谷虛增角響。樹密礙㫌懸。雪和胡雲暮。人從虎穴穿。征車何處稅。古鎭有寒烟。</text>
<title>會寧嶺</title>,<text>萬木參天不辨名。山邊小廟半頹傾。胡雲朔雪糢糊裏。銅角高低半日聲。</text>
<title>謹次遼東先韻</title>,<text>欝欝羈懷始欲寬。遼陽西望莽蒼間。荒城獨有千年塔。大野渾無一點山。皁帽高風知已遠。仙歌今日恨相關。可憐安市差彊意。不遣唐皇得志還。</text>
<title>又次先韻</title>,<text>華表西邊大野浮。乍看堪喜又堪愁。漫漫周道眞如砥。點點遙岑漸縮頭。積氣混沌初未判。巨量溟海竟無流。吾東小見爭譏我。歸日先須詑此遊。</text>
<title>遼東舊城</title>,<text>晨發狼子山。夕至遼東城。玆城是雄鎭。壯麗舊有名。崇墉不復存。濠塹荊棘生。借問何至此。往者酷被兵。瘡痍猶未蘓。閭井少遺氓。新肆雖繁華。荒墟尙縱橫。佛宇獨完全。所至金碧明。中國尙浮靡。舊俗今不更。城外百尺塔。高哉誰所營。造此誠勞費。未救家國傾。仰視久歎息。感慨徒傷情。去投城北村。夜聞河水聲。燕丹死此地。令我又沾纓。</text>
<title>遼東舊城 其二</title>,<text>千年城郭盡丘墟。白塔巍然百戰餘。若使令威今日見。不知悲恨復何如。</text>
<title>太子河</title>,<text>太子河邊寒日暮。三韓客子駐征車。千年感慨將何及。終恨荊卿劍術踈。</text>
<title>瀋陽感懷</title>,<text>恨未蹈東海。慨甞詠下泉。短衣隨使節。匹馬入胡天。城郭悲歌裏。旃裘冷眼邊。應無再來日。謾自記山川。</text>
<title>瀋陽。謹次牛庄先韻。</title>,<text>征途又見月生西。天外鄕山渺已低。跋涉慣來身却健。侏𠌯到處聽全迷。果逢街上思羣稚。魚在盤中憶舊溪。遙想故園寒日夕。家人應復歎雞栖。</text>
<title>瀋陽感懷。次雩沙韻。</title>,<text>天道如今可復論。尙看腥穢滿乾坤。長城虛繞蒙恬塞。椎䯻無非李廣孫。北海看羊地卽是。秦關生角恥猶存。嗚呼往事詢何處。征袖空添抆血痕。</text>
<title>謹次遼陽先韻</title>,<text>十里雄城帶闊濠。八門飛閣入雲高。金繒歲歲來塡壑。難見陰山壯騎逃。</text>
<title>孤家子途中。謹次先韻。</title>,<text>塞草茫茫翻夕輝。天長不見暮禽飛。故鄕已去二千里。誰念征人載渴飢。</text>
<title>次伯氏孤家子述懷韻</title>,<text>隨人渡遼水。携劍向燕雲。俠窟悲無士。窮廬恥有君。百年猶左衽。四海尙同文。何日夷風變。中原脫鹿裙。</text>
<title>次伯氏孤家子述懷韻 其二</title>,<text>幽薊黃塵外。朝鮮紅日邊。路長心已倦。目斷夢猶牽。大野天如盖。孤家夜抵年。家人應念我。相與坐燈前。</text>
<title>次伯氏歷大小黃旗堡及白旗堡次雩沙韻。</title>,<text>一夕天驕拔漢旗。烟臺警報入關遲。當時不殺袁經略。縱失全遼詎至斯。</text>
<title>次伯氏歷大小黃旗堡及白旗堡次雩沙韻。 其二</title>,<text>兒時壯志擬搴旗。來踏燕山恨却遲。莫訝渡遼增感慨。古來征戰盡於斯。</text>
<title>次伯氏歷大小黃旗堡及白旗堡次雩沙韻。 其三</title>,<text>過盡黃旗望白旗。茫茫大野日斜時。行人遙指靑山出。天畔巫閭一抹窺。</text>
<title>次伯氏黃旗堡途中韻</title>,<text>已入遼西界。寒蕪尙際天。野平遲落日。店遠有孤烟。胡漢車相續。金繒馬欲顚。可憐秦塞月。猶似古時懸。</text>
<title>遼野</title>,<text>大哉遼東野。浩浩復漫漫。不圖宇宙間。乃有如是觀。我行在其畔。初亦見遙山。及至入中央。四顧天團團。五日不遑出。孰能窮倪端。日月出其裏。淼瀰溟渤寬。烟樹時點綴。車馬走茫茫。風沙忽而起。澒洞迷四方。常聞天寒日。蜃氣出空中。樓臺粲可數。五色何葱籠。物大誠可觀。奇變乃無窮。其人定奇偉。氣量不褊窄。以此作事功。安得不磊落。區區生偏域。自視寧不悲。始知大河伯。望海驚且咨。東瀛與此野。天下有兩奇。却思中國人。未必皆見斯。我生亦何幸。壯覿能兼之。</text>
<title>次伯氏自小黑山過羊膓河韻</title>,<text>自問吾行有底忙。扶衰萬里犯風霜。秦關漢月徒盈矚。羌笛燕歌謾斷膓。</text>
<title>宿新廣寧</title>,<text>始識巫閭面。纔違小黑山。民居尙繁盛。城壘盡荒殘。遍野知胡畜。逢人羨漢冠。廣寧寒夜永。雄劍謾頻看。</text>
<title>次伯氏醫巫閭次雩沙韻</title>,<text>茫茫鶴野四無山。忽見巫閭廣漠間。名列職方爲北鎭。雄盤遼右控秦關。馳神每閱前人記。歸路思偸半日閑。賀老舊棲猶在否。高風緬邈恐難攀。</text>
<title>次伯氏十三山又次先韻</title>,<text>身健猶加飯。炕寒更穩眠。驅馳敢居後。歷覽每思前。大漠圓胡月。荒城少漢烟。塤箎且慰意。安得廢詩篇。</text>
<title>次伯氏大凌河風雪韻</title>,<text>一領羊裘萬里來。勁風打面雪如埃。去年東郭梅花發。深卧閑房戶不開。</text>
<title>大凌河</title>,<text>百戰山河在。窮陰天地昏。凍雲埋古堞。暮雪下平原。慘憺腥膻氣。煩寃猿鶴魂。高麗靦面日。能過錦州門。</text>
<title>小凌河</title>,<text>客子愁無寐。凌河曙月明。殊方身遠到。戰地意難平。報曉征笳咽。通宵虜馬行。那堪松杏路。處處見頹城。</text>
<title>見獵胡</title>,<text>憑凌百騎帶雕弓。射獸平原白草中。合散疾徐皆有法。至今鳴鏑尙餘風。</text>
<title>高橋堡早發。向連山途中。謹次先韻。</title>,<text>出門霜雪皓盈衣。歷歷烟臺月掛時。初角起人眠苦短。踈燈在店曙猶遲。征鞍句穩吟難罷。勸馬聲長聽却悲。行念故園梅已發。天涯誰寄隴頭枝。</text>
<title>訪祖大壽牌樓</title>,<text>屹屹層樓雙入雲。侈功嗟爾祖將軍。當年不耐片時痛。今日難誇四世勳。李氏陵夷眞可惜。工倕雕鏤亦徒勤。凌河百戰還他勇。一簣功虧竟負君。</text>
<title>寧遠衛。謹次先韻。</title>,<text>皇朝謬計撤重藩。坐見風塵百里昏。忍使吾民擧左衽。枉敎胡馬救中原。吳王部曲知誰在。祖氏牌樓見獨存。悲憤塡胸洩不得。仰看城郭謾傷魂。</text>
<title>次伯氏東關驛韻</title>,<text>客從東海向燕京。鄕月隨人處處明。卧筭關門明日入。戍樓南畔聽濤聲。</text>
<title>次伯氏中後所途中韻</title>,<text>行記山川短管携。有時遐眺極靑齊。峰高西北知關近。海映東南覺野低。壯志百年頭滿雪。浪遊千里馬穿蹄。吳王舊宅城中在。來問居人半已迷。</text>
<title>自兩水河向中前所。行四十里始明。</title>,<text>雞鳴兩水河。月照前屯衛。驅車旁濠去。隱隱見睥睨。</text>
<title>自兩水河向中前所。行四十里始明。 其二</title>,<text>明滅城下火。知是蒙古宿。投店天始曙。凝霜滿面目。</text>
<title>到山海關 關門扁曰天下第一關</title>,<text>第一關開正向東。地形人力兩誇雄。山如萬夫從天下。城引危譙入海中。扃鐍終歸大盜有。杵錐閑費幾年功。腥塵盡日胡車塞。默立濠橋憶魏公。</text>
<title>次伯氏山海關謹次先韻</title>,<text>粉堞華譙草盡生。尙看夷夏擅雄名。枕來渤海爲天塹。俯視陰山察虜情。秦政可言無遠略。李陵終惜墮家聲。潛身不敢悲歌放。恐遣胡兒識此行。</text>
<title>山海關</title>,<text>歷歷山河在。悠悠男子征。驅車李廣郡。秣馬始皇城。帶劍終何用。吟詩但不平。未知燕市士。能復記荊卿。</text>
<title>次伯氏望海亭韻</title>,<text>雄城枕海嶄東偏。上置層樓勢屹然。雲映登萊知幾里。山低靺鞨見三邊。腐儒始識乾坤大。勝覽仍將感慨連。朱檻碧牕無守者。敗碑惟認大明年。</text>
<title>榛子店。次季文蘭韻。息庵赴燕時。到此店。見壁上有江右女子季文蘭。手書一絶曰。椎䯻空憐昔日粧。征裙換盡越羅裳。爺娘生死知何處。痛殺春風上瀋陽。覽之悽然。遂步其韻。</title>,<text>江南女子洗紅粧。遠向邊雲淚滿裳。一落殊方何日返。定憐征鴈每隨陽。</text>
<title>和伯氏高麗堡作</title>,<text>草屋柴籬烟火踈。門前稻畒水平渠。村名不必煩相問。景色依然是我居。</text>
<title>次伯氏獨樂寺韻 佛前有綵花</title>,<text>寺在唐時創。人從海外來。千年金佛卧。臘月綵花開。覽古城池壯。憑高世界恢。前街多美酒。痛飮向燕臺。</text>
<title>和伯氏通州作</title>,<text>通州三面帶長河。天下舟車輻湊多。錦纜亘堤停越舶。朱樓夾路倚胡娥。雕籠處處調鸚鵡。金市嵬嵬繫槖駞。獨有東人穿葛屨。顧瞻周道歎頻過。</text>
<title>次伯氏東岳廟次雩沙作</title>,<text>禮秩尊爲五岳宗。普天香火競趍東。淸高帝座珪璋特。拱衛神官劍佩同。爐氣洞門深瑞霧。麾幢上界滿泠風。脩廊複閣行難遍。半日停車若夢中。</text>
<title>除夕</title>,<text>燕舘投來歲亦窮。夜深孤坐燭花紅。同來火伴相勞苦。共說家鄕若夢中。</text>
<title>次伯氏除夕韻</title>,<text>門外車聲隱隱然。坐知行樂異方偏。聯床玉舘憐今夜。秉燭靑軒憶去年。椒盤寂寂誰相頌。櫪馬蕭蕭揔不眠。半夜鴻臚來致宴。謾敎羣僕飫腥膻。</text>
<title>次伯氏元朝志感韻 癸巳</title>,<text>先君曾此役。往迹尙森然。豈意燕山舘。重逢癸巳年。天時謾回復。行色自傷憐。獨有塤箎詠。相將和舊篇。</text>
<title>元朝</title>,<text>玄帝燒香曉出宮。鐘聲先動午門中。雲隨騎去晨光黑。塵逐旗廻旭日紅。縱戒重瞳毋妄語。寧忘北地樹奇功。可憐天下無豪傑。萬國終然拜跪同。</text>
<title>元朝 其二</title>,<text>氊車銀燭織通衢。五鳳門前起曉烏。畵皷動天旗入闕。金鞍立仗象隨奴。殊慚季札來觀樂。謾憶荊卿奉獻圖。宮殿連雲增感慨。擎天柱下獨踟躕。</text>
<title>訪三忠祠</title>,<text>行至一古廟。乃是三忠祠。愀然起我感。下馬爲躕踟。廟中綸巾神。知是漢丞相。右有袍笏人。左有披甲將。兩人問爲誰。含笑盡如生。是則南宋臣。信國與鄂王。三人同其志。曠世相與鄰。祠傍一老人。爲余指而云。嗟神所遭世。千秋猶裂肝。廟貌却夷然。仰望益敬歎。始知大英雄。氣象皆安閑。偉哉宇宙間。乃有此等人。成敗與利鈍。陋矣不足論。胡塵塞天地。三光久無色。香火遂寥寥。古殿皆頹落。庭中萬曆碑。剝落無人讀。而我是遠客。偶來涕橫落。無物薦微誠。撫劍空躑躅。</text>
<title>次伯氏謹次暮景先韻</title>,<text>落日古時城。愁雲滿眼生。無人俠士窟。何處望諸塋。覇業今難問。悲歌空復情。胡兒他自得。道上皷簫聲。</text>
<title>次伯氏謹次人日先韻</title>,<text>家在東郊掩草扉。玉河深鎖對斜暉。羈懷悄悄鴉皆度。鄕信茫茫鴈未歸。錯料英豪隱屠肆。慢敎兒女泣閨闈。應知鄰曲皆相待。春動桑田戴勝飛。</text>
<title>次伯氏立春日雜詠韻</title>,<text>我生孤露幾逢春。瞻彼蒿芽歲歲新。今日遠遊膓更斷。倚閭誰念未歸人。</text>
<title>次李元英韻</title>,<text>霜園老果見方春。落在樽前色漸新。造次相投休望報。瓊琚元不在他人。</text>
<title>次李元英韻 其二</title>,<text>玉河東畔去遊春。邂逅詩朋結社新。竊比波斯能識寶。莫言明月暗投人。</text>
<title>次李元英韻 其三</title>,<text>海外狂歌五十春。交遊常恨白頭新。誰知今日金臺畔。邂逅輸肝剖膽人。</text>
<title>感懷</title>,<text>來見秦皇萬里城。九原回首憶吾兄。壯遊歷歷歸誰語。一曲渼湖舟自橫。</text>
<title>感懷 其二</title>,<text>吾弟平生慕荊軻。靑霞奇氣欝難磨。今來擊筑悲歌地。頭白愚兄憶爾多。</text>
<title>感懷 其三</title>,<text>萬里携來百句詩。天涯展看倍依依。遙知雪嶽千峰夜。板屋寒燈夢我時。</text>
<title>次伯氏偶吟韻</title>,<text>頭白無端入異鄕。玉河舘裏送年光。盆花黯黯看將謝。盤菜靑靑見漸長。雨露松楸違萬里。陂池竹樹憶東岡。歸期遠近憑誰問。分付郵人且進觴。</text>
<title>和伯氏無聊雜吟韻</title>,<text>欝欝燕京城。深深會同舘。門前玉河橋。一路東西貫。</text>
<title>和伯氏無聊雜吟韻 其二</title>,<text>海棠隨寒梅。水仙並幽蘭。羣芳萃一室。棣萼暎其間。</text>
<title>出正陽門觀天壇。至安定門外而歸。安定卽外城城門名。去正陽六七里。記沿道所見。</title>,<text>白馬雕弓聚如雲。猿臂少年獨出羣。不必從人勤問姓。渠家應是故將軍。</text>
<title>登安定門。次高適薊北韻。</title>,<text>春風滿千里。登高意自哀。山河四望豁。宮闕九重開。渺渺風沙起。紛紛車馬回。徘徊日已暮。悵望待誰來。</text>
<title>和伯氏七歌</title>,<text>有客有客東郊老。十年賣瓜靑門道。一朝短衣隨使車。擧世皆笑頭已皓。賣牛已買一蒯緱。携來却掛銀鞍好。嗚呼一歌兮歌始發。長路漫漫暗風雪。</text>
<title>和伯氏七歌 其二</title>,<text>有妻有妻今已亡。結髮恩愛何時忘。白雲山中同辛苦。至今井臼留麥庄。我今頭白有遠遊。萬里誰復念衣裳。嗚呼二歌兮歌噓唏。百歲之後歸其居。</text>
<title>和伯氏七歌 其三</title>,<text>有子有子凡三人。長子已死委荊榛。其餘二人亦皆病。十年喪憂傷心神。東郊有田且戮力。杜門相守甘賤貧。嗚呼三歌兮歌思深。歸歟蒼苔滿洞陰。</text>
<title>和伯氏七歌 其四</title>,<text>有女有女在泉臺。四年不見何時回。荒榛無路積雪深。嗟汝至斯良可哀。辛勤成屋處幾日。兩兒婉孌俱稚孩。嗚呼四歌兮歌最苦。來時淚濕長湍土。</text>
<title>和伯氏七歌 其五</title>,<text>有兄有兄隱百淵。桂樹枝樛荒塗綿。出山別我何所贈。衮衮悲歌五十篇。松都秉燭至明發。嗟我此別非壯年。嗚呼五歌兮歌激楚。陟岡欲望雲雪阻。</text>
<title>和伯氏七歌 其六</title>,<text>有弟有弟號圃陰。陋巷栖止古人心。環堵蕭然床有書。一生抱病閉門深。鴻鴈于飛鶺鴒急。送我坡州踰惠陰。嗚呼六歌兮歌自悲。我悔與汝生別離。</text>
<title>和伯氏七歌 其七</title>,<text>我辰何在二月二。哀哀蓼莪伊蒿蔚。此身無復遊方戀。萬里隨兄入異地。天涯怵惕履雨露。節序冉冉淸明至。嗚呼七歌兮雙淚流。渺渺平丘望松楸。</text>
<title>不寐</title>,<text>燕人多不寐。夜中動皷樂。轟轟過門前。驚我遠來客。音節倐悲壯。側耳疑羽聲。心動不復睡。喔喔遠雞鳴。</text>
<title>琉璃甁小魚</title>,<text>魚在小甁裏。江湖久已忘。何事玉河客。思歸漫斷膓。</text>
<title>次伯氏正月晦日書懷韻</title>,<text>日夕歸心憶漢陽。我廬東郭更蒼茫。淹留但賦旄丘葛。卧起常看北海羊。甕釀未成知水惡。河魴已飫想芹長。還家定落春風後。會見薔薇滿架黃。</text>
<title>次伯氏過五龍亭韻</title>,<text>玉泉流水掖垣通。百頃淸波禁籞中。彩閣浮空噓萬蜃。畵橋跨港飮雙虹。亦知靈沼成民力。終惜雕墻近鬼功。豈意先皇遊幸地。百年終屬老胡翁。</text>
<title>薊州途中</title>,<text>萬里高麗客。東歸柳可鞭。燕鴻已滿野。薊樹自生烟。累却除詩卷。狂應費酒錢。山川與店舍。所過亦依然。</text>
<title>玉田途中 用齊梁律</title>,<text>玉田烟樹遠。沿路亦靑山。鴈聲初到薊。草色未過關。村喧糞車出。堡逈戍旗閑。遙想春關柳。應復待人還。</text>
<title>永平府途中</title>,<text>春光遍原隰。四牡緩歸程。柳色無終縣。川暉孤竹城。人家盡男織。田野有驢耕。所遇存咨度。詩篇關物情。</text>
<title>夷齊廟</title>,<text>再到夷齊廟。古城春草生。江光繞墻碧。松籟滿臺淸。移日漁舟泛。親人渚鳥鳴。誰爲後來者。空壁漫題名。</text>
<title>永平途中</title>,<text>幽燕不得意。匹馬復歸來。縱酒漁陽市。題詩孤竹臺。山河眼孔大。宇宙老懷開。畢竟東郊外。携鉏理草萊。</text>
<title>楡關途中</title>,<text>楡關指百里。隱隱見長城。雨雪盧龍塞。風雲古北平。荒山通驛路。小店帶柴荊。關阨今猶在。令人想用兵。</text>
<title>角山寺。次碑上韻。</title>,<text>騎騾百折到禪廬。逈出人寰地勢孤。繞塔雪峰連北漠。度窓雲帆自東吳。偶看古碣驚前刦。遠撫長城歎壯圖。俯視向來爭戰處。茫茫落日滿春蕪。</text>
<title>高橋堡。謹次塔山先韻。</title>,<text>東瞻故國小如萍。惆悵歸人去不停。曠野聞鴻行近塞。荒城秣馬起侵星。戰塲春草迷前後。仙洞桃花問杳冥。回首薊門如有失。盤山已入暮雲靑。</text>
<title>謹次廣寧先韻</title>,<text>未說全遼鎖鑰雄。諸郞箇箇氣摩空。沙漠威聲專閫外。轅門韜略半閨中。空傳墟落留遺址。尙看街樓詑偉功。却恨當年縱黠虜。至今氛祲浩無窮。</text>
<title>甘露庵</title>,<text>名山不可負。策馬赴烟霞。洞釋初看客。巖桃早結花。林中掃地淨。簷際引泉斜。兩譯能隨至。皆言願棄家。</text>
<title>過大凌河</title>,<text>客路仲春盡。韶光沙塞間。河氷今始泮。關柳未堪攀。海鮓偏登市。村羊遠上山。計應遼水上。胡月見重彎。</text>
<title>次伯氏詠鴈韻</title>,<text>已涉萬里遠。休嗟數日違。聯翩渡鴨水。殊道竟同歸。</text>
<title>入遼東。謹次冒雨入遼東先韻。</title>,<text>遼陽休說尙繁華。城郭傷心不可過。荊棘舊墟餘佛宇。旗帘新肆半胡家。丘原漠漠春蕪遍。石塔亭亭夕照多。來訪高僧難問此。夜闌相對落燈花。</text>
<title>龍泉寺。次壁上韻。書贈主僧精進。寺在千山。</title>,<text>踏遍山東北。來經路四千。風沙涉苦海。烟雨到諸天。晩飯供楡蕈。新茶瀹石泉。何妨未通語。默坐更翛然。</text>
<title>龍泉寺。次壁上韻。書贈主僧精進。寺在千山。 其二</title>,<text>石扇啓初地。中藏界大千。龍潛峰有水。僧老洞爲天。壁色含春雨。松聲挾夜泉。明朝下蘿逕。回望但蒼然。</text>
<title>向虎狼谷宿村家</title>,<text>百里隨一轍。逶迤長谷間。村烟隔小隴。春日下荒山。客向漁梁過。人收牧馬還。主胡治酒待。却似舊知顔。</text>
<title>次伯氏自連山發行途中韻</title>,<text>未說三江近。先欣兩嶺過。孤村皆有廟。小水亦名河。石路逢車少。泥塗陷馬多。柵門餘數站。鄕信定如何。</text>
<title>八渡河。又用前韻。</title>,<text>八站行將盡。龍灣指日過。歸心正似水。朝飯每臨河。故國淸明近。殊方雨雪多。身疲詩轉拙。其奈壯遊何。</text>
<title>次伯氏寒食又吟</title>,<text>分付朝餐傍水傳。柵門將出意飄然。槖無長物惟留劍。路有閑詩詎直錢。千疊蒼山盡胡地。數竿紅旭是東天。忽聞今日爲寒食。惆悵吾行已半年。</text>
<title>次伯氏出柵韻</title>,<text>流水趍東地。歸人出柵時。家書隔年見。我域望山知。塞柳多難盡。胡雲遠欲隨。今行備苦樂。一一記須宜。</text>
<title>鳳凰山</title>,<text>亭亭鳳凰山。秀色春更潤。東南四五峰。特立如逬笋。我行雖甚忙。攬轡屢回眄。晨光尙矇矓。石角遞隱現。置此衡廬列。未知孰後先。惜哉在遐域。古人多未見。</text>
<title>過沙芚川</title>,<text>指點君知否。來時宿此丘。殘蒭猶滿地。舊竈尙臨流。汲處氷皆盡。燒痕荻已抽。人情戀桑下。那免一回頭。</text>
<title>記渡江</title>,<text>黃曛始到九連城。微雨忽收生月星。一點雲間明滅火。郵人指是統軍亭。</text>
<title>記渡江 其二</title>,<text>東臨喜見大江橫。數里仍穿蘆荻行。知是後徒今始到。柳林無數馬鈴聲。</text>
<title>記渡江 其三</title>,<text>兩岸喧呼到二更。中流咿軋艫搖聲。獨立岸沙高處望。亂山千疊是來程。</text>
<title>金將軍祠宇</title>,<text>壯士去不返。遺民悲至今。荒沙柳已老。戰地水猶深。胡虜傳神勇。天王悼腹心。新從北庭返。感憤倍沾襟。</text>
<title>次練光亭韻</title>,<text>江南江北暝烟多。坐聽中流欵乃歌。釣艇盡移亭下泊。綾羅十里起春波。</text>
<title>練光亭</title>,<text>普通門外草靑靑。浮碧樓前春水生。誰道吾行歸未晩。杏花如雪滿江城。</text>
<title>高陽途中</title>,<text>靑春作伴意揚揚。草碧花紅滿路光。却憶去時風雪裏。二更炬火入高陽。</text>
