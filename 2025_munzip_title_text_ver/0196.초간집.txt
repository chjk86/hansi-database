<title>吏隱庵。次洪太古 迪 韻。庵卽前扶餘守洪可臣所構</title>,<text>淨舍臨無地。名扁舊使君。使君何處去。魚鳥亦無言。</text>
<title>吏隱庵。次洪太古 迪 韻。庵卽前扶餘守洪可臣所構 附原韻</title>,<text>吏隱庵誰記。扁舟更使君。三更晴月落。可與白鷗言。</text>
<title>二月初吉。遊仙遊洞。</title>,<text>白石鋪牀滑。溪流漱玉淸。陽坡春欲動。陰壑雪猶明。</text>
<title>驪江舟中。月夜偶吟。</title>,<text>月白沙逾白。天淸水亦淸。空明迷上下。千里片帆輕。</text>
<title>串坪。次李監司 仲樑 令公韻。</title>,<text>有意客重到。無情春易暮。聊將酒一壺。慰我香山老。</text>
<title>串坪。次李監司 仲樑 令公韻。 附原韻</title>,<text>有酒客不到。客來春已暮。春歸客亦歸。奈此江村老。</text>
<title>公山樓上。次都事趙士敬 穆 韻。</title>,<text>獨立錦江上。行旌挽不留。何時溪上月。一笑共登樓。</text>
<title>公山樓上。次都事趙士敬 穆 韻。 其二</title>,<text>庭梧秋已到。湖海客初留。一笛相分後。令人憶倚樓。</text>
<title>板谷。和贈成師傳和仲 汝諧。</title>,<text>草徑無媒久。生涯一室中。谷深松翠合。春去衆花空。</text>
<title>次使相西郊韻。奉呈李一齋 恒 案下。</title>,<text>薖軸閒居處。梅簷對竹籬。靜中無一事。常讀古人詩。</text>
<title>偶吟</title>,<text>步出前溪上。投竿坐石苔。日晡魚不食。收釣獨歸來。</text>
<title>大殿迎祥詩</title>,<text>夏五天中節。和風滿上林。飛潛與動植。同是太平心。</text>
<title>敬次家君苦雨韻</title>,<text>電翻雲外火。雷捕柱邊龍。陸地生溟海。村村泣澤農。</text>
<title>敬次家君苦雨韻 其2</title>,<text>電母驅風伯。幽潭起老龍。秋禾隨水盡。無復占周農。</text>
<title>敬次家君苦雨韻 附參議公原韻</title>,<text>雲奔能走馬。湍急奮飛龍。過節連宵注。空傷害我農。</text>
<title>敬次家君苦雨韻 附參議公原韻 其2</title>,<text>秋雨甚霾夏。波形訝老龍。滿疇禾死後。何術補吾農。</text>
<title>自警吟</title>,<text>大都身靜心隨靜。一切言稀過亦稀。顧我行年未五十。已知四十二年非。</text>
<title>月夜舟中。次金彦遇 富弼，愼仲 富儀 韻。</title>,<text>移櫂江心月滿洲。夜深風露冷於秋。醉來更取瑤琴弄。山自峨峨水自流。</text>
<title>大殿春帖</title>,<text>一脈陽和遍四郊。人心天意脗相交。陶成聖代無爲化。瑞日曈曨禁樹梢。</text>
<title>次雙溪寺八詠樓韻</title>,<text>潺湲衆壑自成溪。擬㴑眞源路轉迷。鶴洞爐峯何處是。倚筇時讀昔人題。</text>
<title>次雙溪寺八詠樓韻 其二</title>,<text>孤雲遺跡舊山原。千載猶驚手澤存。欲識當年眞隱處。寺前看取石爲門。</text>
<title>次雙溪寺八詠樓韻 其三</title>,<text>千年龜背古賢詞。曾歷鷄林黃葉時。玉筋銀鈎森欲動。失眞誰數嶧山碑。</text>
<title>次雙溪寺八詠樓韻 其四</title>,<text>古木當磎歲轉遙。飽經霜雪不生條。春榮秋落渾無管。一任溪頭臥作橋。</text>
<title>次雙溪寺八詠樓韻 其五</title>,<text>聳身矯翼接圓蒼。望裏千層翠色長。控鶴驂鸞嘗有約。欲招王子共周章。</text>
<title>次雙溪寺八詠樓韻 其六</title>,<text>久負歸耕江上田。夢尋靑鶴已多年。今朝始訪棲霞客。斷盡塵緣骨欲僊。</text>
<title>次雙溪寺八詠樓韻 其七</title>,<text>長江千里孰窮源。流到山前隔洞門。月艇煙簑誰作主。等閒淸債屬漁村。</text>
<title>次雙溪寺八詠樓韻 其八</title>,<text>曳杖尋雲對碧嵐。神淸無復夢肥甘。登臨始覺蟠根大。湖嶺中分作兩南。</text>
<title>次使相韻。贈趙仲實 惟誠。</title>,<text>錦繡屛圍路轉廻。短橋窮處石門開。披襟坐愛松林晩。浮世塵懷一半灰。</text>
<title>南原廣寒樓。戲贈邊上舍善源。</title>,<text>虛幌風情淡若僧。一天霜月冷於氷。無緣靑鳥傳香信。知在瑤臺第幾層。</text>
<title>次金藥峯 克一 韻。書贈宗上人。</title>,<text>花山舊伯掩柴扉。風擺松鈴落滿衣。忽見山僧無贈語。碧雲紅樹好言歸。</text>
<title>夜中卽事</title>,<text>蟋蟀聲中夜漸長。五更風露冷於霜。短檠數尺挑將盡。夢入終南玉帝鄕。</text>
<title>金 世驥 訪栗村寓舍。贈一絶。</title>,<text>幽人遙在澗之中。來訪柴桑五柳翁。一罷淸談歸去晩。碧蘿衣帶芰荷風。</text>
<title>至日偶吟</title>,<text>往來消息六層中。復處宜勤靜養功。及到三陽旁達日。八方無地不春風。</text>
<title>輓趙忠衛 麟趾 夫人</title>,<text>鸞鏡埋塵鳳失棲。此生無復見眉齊。庭前寶樹春敷葉。少慰春堂白髮啼。</text>
<title>送副提學具景瑞 鳳齡 赴召</title>,<text>節迫淸明麗景新。驛程隨處起芳塵。東君一用雌黃手。萬樹千花摠是春。</text>
<title>鄭叔擧丈年過五十。鬚髮無一箇白。此乃壽徵。詩以爲賀。</title>,<text>紺瞳綠髮海中仙。五十元精敵少年。定作偸桃王母客。坐看瀛海變桑田。</text>
<title>鄭叔擧丈年過五十。鬚髮無一箇白。此乃壽徵。詩以爲賀。 其二</title>,<text>三載山廬獨抱憂。無情毛髮白渾頭。春風物色皆依舊。不改潘郞鬢上秋。</text>
<title>寄謝辛上舍景儀。昨夜。與景儀飮話于沙溪別墅。</title>,<text>沙白溪淸柳護堤。主人心事付幽棲。相逢一醉還分袂。回首山莊月滿蹊。</text>
<title>又用前韻寄景儀</title>,<text>溪柳成行繞短堤。後山松竹護新棲。主人莫道幽居僻。野客頻來已作蹊。</text>
<title>又用前韻寄景儀 其二</title>,<text>門對斜陽十里堤。遠林歸鳥欲投棲。悠然扶醉尋前路。溪月姸姸滿柳蹊。</text>
<title>次鄭判府仁吉 宗榮 韻</title>,<text>霜滿長安夜向深。十分淸酎凸杯心。舊遊蓮幕渾如昨。每憶湖樓盡意斟。</text>
<title>遊鷄龍山潛淵 勝覽云。有龍常乘雲氣。出入其中。</title>,<text>秋深楓樹錦成堆。峽裏澄潭萬丈開。千古神蹤潛不起。問渠何日鼓風雷。</text>
<title>鷄龍山。次徐孤靑 起 韻。</title>,<text>削立危巒白雪凝。半空雲氣共連承。何緣兩腋生風翰。飛上高高第一層。</text>
<title>書寄利仁郵丞金居敬 欽</title>,<text>風雨蕭蕭落葉顚。黃花虛老客牕邊。故人不見遙相望。空嗅餘香獨黯然。</text>
<title>次金居敬韻</title>,<text>落魄湖西作酒顚。半年醒醉錦江邊。今朝又送黃花節。歸夢先尋洛水船。</text>
<title>次金居敬韻 其二</title>,<text>黃花時節阻傳杯。秋盡江湖雁又來。咫尺還同千里遠。一樽何日對君開。</text>
<title>次南竹林張甫 彦紀 韻。呈韓雙松希仲 孝友。</title>,<text>風和日暖麝初眠。漸覺春光滿眼前。爲客夜來鄕思遠。夢魂飛入故山煙。</text>
<title>又用前韻。呈雙松，竹林兩丈。</title>,<text>一身蠶老欲三眠。世事紛紛鬧眼前。淸澗舊聲常在耳。自期歸釣趁春煙。</text>
<title>題海平縣東軒</title>,<text>墻邊黃菊半摧葩。風雨空庭落葉多。搔首乾坤時序晩。引杯聊復發長歌。</text>
<title>比安客館雪夜偶吟</title>,<text>小庭風定雪初晴。冷月交輝夜轉淸。孤館擁衾成假寐。故園歸夢不分明。</text>
<title>次具景瑞丹山客舍韻</title>,<text>芳菲時節屬三三。客到風軒倚半酣。吏退庭空山鳥歇。一簾疏雨夢江南。</text>
<title>次具景瑞丹山客舍韻 其二</title>,<text>世路崎嶇觸處難。仙區今洗十年酸。赤城玄圃應非遠。擬向丹崖鍊七還。</text>
<title>又次具景瑞和李鵝溪 山海 韻</title>,<text>夢魂長向故山飛。春半溪南客未歸。簿領侵尋人易老。莫將朱紱笑牛衣。</text>
<title>次金彦遇惇敍 富倫 見贈韻</title>,<text>席下淸流玉作聲。故人京國舊同行。十觴忘却前途遠。林外斜陽欲半傾。</text>
<title>次金彦遇惇敍 富倫 見贈韻 其2</title>,<text>一場淸話雜溪聲。多謝吾君慰客行。滿酌深杯情衮衮。醉中休惜玉山傾。</text>
<title>次金彦遇惇敍 富倫 見贈韻 附原韻</title>,<text>盤陀石上玉溪聲。匹馬來迎五馬行。人欲老時秋欲老。逢場莫遣報甁傾。</text>
<title>次金彦遇惇敍 富倫 見贈韻 附原韻 其2</title>,<text>南來數月已馳聲。又向陶山作一行。溪上偶然成酩酊。不妨斜日任扶傾。</text>
<title>慶山陳君餘慶家。次都事尹季初 安性 韻。</title>,<text>東風來訪故人居。樽酒相逢二月初。乳燕鳴鳩春事半。前山佳勝畫難如。</text>
<title>徐君思遠池亭。次座上韻贈主人。徐之族。自北道入居。將未免許接之罪。敬差推閱啓聞。自上分揀還放。</title>,<text>舊災消盡又何禳。春色方濃萬壽堂。靈雨今朝拚勝會。池波灎灩溢恩光。</text>
<title>輓玄風縣監朴知天</title>,<text>洛濱萍會豈前期。傾蓋情親勝舊知。前夕笑談還似夢。忍令今日寫哀詞。</text>
<title>達城秋夜卽事</title>,<text>空齋悄悄夢難成。一點殘燈翳復明。半夜無端風雨惡。臥聽牕外落梨聲。</text>
<title>秋日偶吟</title>,<text>憀慄西風陣陣生。客中懷抱漸凄淸。從今始覺詩情減。秋盡都無一首成。</text>
<title>次鷄林尹具景時紅流洞韻</title>,<text>楓林粧錦滿岧嶢。紅入溪流染不消。塵夢十年今始覺。却牽秋興上仙橋。</text>
<title>輓河陽縣監李彦胄 長胤</title>,<text>上有慈親鶴髮垂。胡令伯道又無兒。熊轓變作牛車返。路上何人不起悲。</text>
<title>慶山館。送金士純 誠一 使日本。</title>,<text>乳燕鳴鳩霽景新。離亭日晩惜殘春。秋來會合應非遠。莫歎今分去住人。</text>
<title>慶山館。送金士純 誠一 使日本。 附原韻</title>,<text>章山館裏一樽酒。啼鳥數聲驚送春。唱盡驪駒天欲暮。滄波萬里獨歸人。</text>
<title>謹次直長堂叔 祐 韻</title>,<text>今年秋色似前年。楓葉黃花九九天。滿酌牆醪巡不已。夕陽村興更悠然。</text>
<title>次藥山韻。題澄上人詩軸。</title>,<text>龍門山下鎖禪扉。雲水精神松鶴姿。仍憶昔年穿榻日。令渠夜夜點燈時。</text>
<title>雙岳寺。次金希玉 玏 韻贈岑上人。</title>,<text>偶得禪家數日遊。赤楓丹薜萬山秋。夜來淸味知多少。明月中宵滿石樓。</text>
<title>熊津舟中。次黃伯華 益光 韻。二絶。</title>,<text>江風吹櫂過城頭。到底禽魚自在游。千里錦波通海口。夕陽長笛下中流。</text>
<title>熊津舟中。次黃伯華 益光 韻。二絶。 其二</title>,<text>半竿斜日挂船頭。風定波明可泳游。長笛數聲催去興。今宵直泊白江流。</text>
<title>醴泉館。次城主柳君實 世茂 韻。</title>,<text>投紱歸來計已遲。今年又負菊花時。母恩未報徘徊久。此意唯吾太守知。</text>
<title>戲贈金生應友 金生期獵不至</title>,<text>背馳何向馬如飛。山外銀唇約已違。常怪吾君腰腹大。于今始覺食言肥。</text>
<title>舟中夜半遇大風。得山字連押。</title>,<text>半夜風顚勢撼山。滿江驚浪湧如山。舟中宿客難成寐。莊蝶無緣到故山。</text>
<title>安保驛馬上遇雪</title>,<text>雪深山谷白漫漫。琪樹瓊林縹緲間。南去北來何日了。此心非是爲飢寒。</text>
<title>次贈金景晦</title>,<text>江寒楓落雁橫斜。今日離亭意若何。還愧瓊琚無以報。階邊折贈傲霜花。</text>
<title>裵司諫汝友 三益。用柳太守君實韻寄來兩絶。因風和呈。</title>,<text>鏡中華髮歎衰遲。作客他鄕歲暮時。千里好音飛度嶺。故人先獲我心知。</text>
<title>裵司諫汝友 三益。用柳太守君實韻寄來兩絶。因風和呈。 其二</title>,<text>媿我迂疏見事遲。多君風采立淸時。男兒事業非徒耳。後日須令太史知。</text>
<title>病中。吟寄金季純 復一。</title>,<text>三載欒欒老病兼。行藏無意問巫咸。門前不省春風到。楊柳依依綠日添。</text>
<title>病中。吟寄金季純 復一。 其二</title>,<text>和風靈雨一時兼。物被春光處處咸。惟有騷翁頭上雪。年年空向病中添。</text>
<title>病中。吟寄金季純 復一。 附次韻</title>,<text>年來多病懶偏兼。修禊難謀少長咸。佳節前村今又過。坐看紅綠一般添。</text>
<title>次李逢原 安道 咏池龜詩</title>,<text>來自淸江伏小池。綠文玄甲入新詩。無心納錫充庭實。一任荷邊曝背時。</text>
<title>龍門寺。次盧公瑞 麒 韻。</title>,<text>松牕涔寂絶紛囂。喚得山醪酌用匏。明滅佛燈宵欲半。臥聽巖溜落林梢。</text>
<title>大殿迎祥詩</title>,<text>千載昇平際盛朝。一封寬詔下雲霄。八方羣庶安耕鑿。喜見虞臣頌帝堯。</text>
<title>次鄭藥圃 琢 韻。贈澄上人。</title>,<text>杜雲巖畔月光寒。聞說龍旌過此山。千載三奇留勝跡。憐渠來住久忘還。</text>
<title>次西郊韻。贈玄上人</title>,<text>松風蘿月屬吾師。一軸中藏幾首詩。想得千山飛錫處。白雲沈壑暮鐘時。</text>
<title>月夜。與金任甫 弘敏 乘雪馬。遊恭儉池。</title>,<text>十里平湖玉作橋。雪轎馳似馬蹄驕。轔轔響徹馮夷窟。應見風雷起怒蛟。</text>
<title>和李上舍逢原韻</title>,<text>日暮村村生白煙。淸樽相對杏花天。溪齋會話前春事。乳燕鳴鳩又一年。</text>
<title>洛江舟上。次姜明遠 霽 韻。贈盧公瑞所眷月城佳兒。</title>,<text>江上秋風一笛斜。夕陽紅淚自添波。明朝上馬分携去。煙水蒼茫奈爾何。</text>
<title>次友人韻。書大谷寺僧詩軸。</title>,<text>甲乙丙丁戊己間。春夏秋冬幾往來。慣宿禪房今六載。羞將白髮照深杯。</text>
<title>寄濟牧金亨彦</title>,<text>千里鯨濤接大荒。故人遙在此中央。春來病負江頭別。脈脈離懷對月長。</text>
<title>次朴大濟 濟 韻</title>,<text>潮入熊津寂寞回。濟王遺業秪池臺。千年往事憑誰問。空付舟翁自往來。</text>
<title>慶會樓池邊祈雨。巳時。自懿殿宣醞。各賜囊子。午時。自中殿宣醞。又自大殿宣醞。恩命重疊。惶恐賦一絶。</title>,<text>香醽宣自九天門。一日重沾雨露恩。誠未格天天藐藐。更將何術澤黎元。</text>
<title>送柳而見 成龍 以書狀赴京</title>,<text>吾友柳而見。溫溫君子人。使乎能獨對。公耳更忘身。幽薊三千里。皇城第一春。遙知孤館夢。長繞洛江濱。</text>
<title>驪江舟中夜吟</title>,<text>孤帆萬頃闊。千里一身輕。櫂劈滄浪破。波涵白月明。魚龍眠不得。鷗鷺夢還驚。曉過驪江寺。林間一磬淸。</text>
<title>次金季純思兄韻。仍憶士純。</title>,<text>持身一險夷。隨世肯依違。利器須先試。幽蘭不掩菲。銜綸燕北遠。羈夢海東飛。何日頒恩霈。淸樽對繡衣。</text>
<title>次金季純思兄韻。仍憶士純。 附原韻</title>,<text>征旂萬里去。消息一春違。鶴野雲空遠。燕都草自菲。夢寒風雨夜。魂斷鶺鴒飛。何日同携手。高堂舞彩衣。</text>
<title>松溪道中</title>,<text>十里松溪路。緣崖問幾盤。雲開山露骨。楓老錦飄舟。白石鋪氈滑。澄潭拭鏡寒。伽藍知不遠。淸磬出林端。</text>
<title>行到三田渡。偶吟。</title>,<text>昨過蕪嶺險。今到廣津東。沙草經霜白。江波漾日紅。南山孤鳥外。北闕五雲中。忠孝平生志。飄飄作轉蓬。</text>
<title>次金季純咏菊韻</title>,<text>小牕對短牆。寒菊發淸香。萬葉皆辭樹。孤英不受霜。無人來送酒。誰復採升堂。剗地嚴風急。臨階獨嗅芳。</text>
<title>客中書懷。贈金季純。</title>,<text>客裏秋空盡。愁中病亦兼。行藏隨用舍。人世幾涼炎。共苦聯衾枕。相從類鷢鶼。嶺雲長入望。歸夢繞鄕閻。</text>
<title>白馬江。次舟中板上韻。</title>,<text>白馬江連海。輕風漾晩舟。殘花添舊恨。芳草惱新愁。迎送留臺月。興亡付水流。蘇山靑獨立。今古管餘羞。</text>
<title>客中喜雨</title>,<text>洪造陶和氣。甘霖洽一犂。煙光濃遠岸。草色潤長堤。麥壟黃雲滿。秧畦翠霧齊。農談喧日夕。喜氣溢東西。</text>
<title>初夏雨中偶吟</title>,<text>需雲起半夜。靈雨洽前村。花盡尋無跡。春歸問不言。簾纖滋土脈。點滴潤苔痕。時向園中步。脩篁欲長孫。</text>
<title>次裵汝友贈山僧韻。醉中。走筆書于軸末。</title>,<text>甁錫無常着。三千世界通。梵風雙樹上。具葉一函中。眼遍雲山碧。心隨水月空。相逢欲贈語。其奈坐詩窮。</text>
<title>安奇驛亭。次郵丞李仲質 磾 諸君韻。</title>,<text>猒却公衙鬧。携朋上驛亭。斜陽明野店。遠樹護江城。琴和歌聲壯。詩兼筆法精。猒猒意不盡。深酌各輸情。</text>
<title>次贈白生 大鵬</title>,<text>嶺外路千里。孤蹤寄旅亭。胸襟比淸水。聲價重連城。剔艶詩傳雅。窮源語到精。相逢今數月。臨別若爲情。</text>
<title>次金士純贈商牧柳而見韻</title>,<text>斂將經世手。來試一州中。洛水尋龜範。商顔訪橘翁。城殘沙伐古。雲盡露陰嶐。滌舊陶新化。人人自感衷。</text>
<title>映湖樓。次半剌沈公立 信謙 韻。</title>,<text>千古花山府。南樓景最幽。楣間三大字。沙際一眠鷗。天闊雲俱遠。波平眼共悠。更乘江月上。擧白與君浮。</text>
<title>月夜舟上。次金彦遇愼仲韻。又求和。</title>,<text>舟移江上泊。人向鏡中閒。蟾吐三更白。風生六月寒。天淵上下影。村店有無間。半世溪山興。都輸此夜歡。</text>
<title>嘉興江船上偶吟</title>,<text>挺身文簿裏。出坐江頭船。暗淡黃昏月。依俙遠樹煙。水深魚計得。家遠客愁纏。春盡未歸去。羈遊已半年。</text>
<title>立春。題門上。</title>,<text>地底三陽動。人間萬象新。塢邊梅眼坼。門外柳眉𪚥。災逐寒威去。祥迎煗律臻。時淸無一事。蹈舞太平春。</text>
<title>洛中除夜。吟得支干字。</title>,<text>乾坤幾甲子。燈火又庚申。昨日梅迎臘。今朝斗建寅。蓂生新歲葉。盤薦舊年辛。願見堯天日。賡歌拊五辰。</text>
<title>公山衙偶吟</title>,<text>雪花迷遠山。天末凍雲頑。水底魚龍蟄。林間鳥雀寒。擁衾風打戶。偸飯鼠登盤。半月公山館。空凋鏡裏顔。</text>
<title>次八莒東軒韻</title>,<text>烏鷺天然色。誰能辨白黔。世情雲與雨。時事冷還炎。孤憤歌成嘯。愁吟筆退尖。琴溪歸思急。欲學老龍潛。</text>
<title>嘉興江上偶吟</title>,<text>旅牕花事盡。槐夏綠陰初。風浪看飜覆。山雲對卷舒。沙晴眠彩鴨。波靜樂游魚。久客歸何晩。溪南有弊廬。</text>
<title>輓崔大源 深</title>,<text>令胤吾門贅。緣承笑語溫。家貧心自泰。年邁德彌尊。忠信勖孤子。詩書敎後孫。弧南今隕彩。不忍過前村。</text>
<title>除夜。又用前韻支干字。</title>,<text>新春隨曉至。休命自天申。鳳曆年居丑。皇杓月旅寅。萍蓬長寄跡。桂玉久嘗辛。夢幾尋南嶺。心常拱北辰。</text>
<title>送權子迷 繼昌 還鄕</title>,<text>洛下萍蓬處。知君席上珍。三冬同作客。千里獨還人。白鶴蒼松路。靑鳧碧澗濱。鄕村多樂事。隨意踏靑春。</text>
<title>奉慈闈到楡城。以病久留。</title>,<text>楡城春欲半。多日滯歸旌。山潑雲容黑。風驅雨脚橫。池邊纖草出。枝上濕烏鳴。客裏愁兼病。吟詩句不成。</text>
<title>奉慈闈到楡城。以病久留。 其二</title>,<text>雲送鷄龍雨。江深霹靂津。風光隨處好。客病與愁新。杜鏡看勳業。潘輿滯路塵。楡城今半月。迢遞故園春。</text>
<title>洛城客中偶吟</title>,<text>客久囊垂罄。愁多病不饒。心同漢水遠。眼入楚雲遙。白髮梳邊亂。朱顔鏡裏凋。歸裝何日理。千里夢吾寮。</text>
<title>次白江亭船韻贈洪太古</title>,<text>故國千年地。騷僊一小舟。江山渾似昨。魚鳥不知愁。巖老花皆落。龍亡水自流。皐蘭基尙在。留作後人羞。</text>
<title>公山館。遇亡妹忌日。行祭後。得短律以寓悲。</title>,<text>逝妹臨初忌。幽明隔四年。精魂來夜夢。體魄委松阡。燈燭晨搖影。蕉漿曉奠蠲。孤兄今白髮。遙哭錦江邊。</text>
<title>沃川江上。書示同行朴公直。</title>,<text>路緣江岸細。如入武陵源。山拔千峯秀。江穿兩峽奔。魚龍欣得所。鳥鼠樂爲村。覽物嗟吾役。歸心滿故園。</text>
<title>嘉興江上偶吟</title>,<text>江上春歸盡。槐陰夏半强。芳菲時易失。炎熱日增長。喫飽倉中飯。愁添鬢裏霜。來時梅欲發。歸日子應黃。</text>
<title>重午日嘉興江舟中。奉贈諸君。</title>,<text>今節天中日。倉監遠客情。有愁無處遣。隨意放船行。膾縷供盤細。蒲香滿觶淸。夕陽回櫂緩。昏月送微明。</text>
<title>效白樂天體。吟得難忘酒四篇以寓意。</title>,<text>何處難忘酒。身縻簿領叢。米鹽塵眯眼。鬚髮白成翁。歲暮琴湖外。心懸鶴禁中。此時無一盞。何以蕩煩胸。</text>
<title>效白樂天體。吟得難忘酒四篇以寓意。 其2</title>,<text>何處難忘酒。胡塵柰屢驚。羽書連塞極。烽火達京城。白骨沙場暴。將軍氣像獰。此時無一盞。何以慰邊情。</text>
<title>效白樂天體。吟得難忘酒四篇以寓意。 其3</title>,<text>何處難忘酒。邊民刷括嚴。文移急星火。使騎困郵閻。老弱啼號遍。拘囚訊杖兼。此時無一盞。何以滌心炎。</text>
<title>效白樂天體。吟得難忘酒四篇以寓意。 其4</title>,<text>何處難忘酒。東西說久行。賢邪人孰辨。洛蜀禍將成。競作藤蘿繞。誰爲松柏貞。此時無一盞。何以破愁城。</text>
<title>達城館偶吟</title>,<text>甲申秋七月。辭闕向南邦。夢繞天門九。霜飄客鬢雙。知心琴與鶴。排悶酒如江。世事今無奈。沈吟獨倚牕。</text>
<title>三冬連旱。一不下雪。大風又作。飛塵漲天。變異非常。偶得短律一體以自歎。</title>,<text>無雪三冬盡。川源竭不通。風獰掀上下。塵漲暗西東。慘慘天容變。荒荒日色窮。農人相告語。無復占年豐。</text>
<title>羅州道上。雨中次使相韻。</title>,<text>錦城風雨夜。湖外一孤身。四野渾成海。千江渺失津。禾沈愁饁婦。路塞斷行人。嶺表音隨隔。空敎鬢雪新。</text>
<title>黃澗駕鶴樓。次板上韻。</title>,<text>鶴去千年後。仙樓名獨留。夜深人語少。簷豁月華流。溪響鳴巖底。山光入檻頭。東南行役裏。何幸得天遊。</text>
<title>曉頭。隨政丞詣璿源殿。</title>,<text>孤枕夜如年。殘燈耿不眠。霜寒千里月。鷄叫五更天。老馬羸呈骨。穉僮凍聳肩。凌兢催曉發。雙闕彩雲邊。</text>
<title>仲秋久雨。日氣甚冷。病中吟得短律。</title>,<text>鴻雁初賓日。陰霖久不晴。蠅寒癡自落。蟬病澁無聲。暗壁蛩音咽。虛堂夜氣淸。凄凄秋事早。楚客不勝情。</text>
<title>輓申敬祖壻郞潘生</title>,<text>喜得東牀客。還驚玉樹摧。靑霞歸厚夜。丹鳳落泉臺。寶瑟朞年斷。芳春卄載哀。問天天不語。回首曉雲堆。</text>
<title>蘆山書院。次金伯純。和李逢原韻。安東府伯時〇蘆山。今廬江。</title>,<text>千古天慳勝。諸賢會一場。蘆峯凌漢矗。淸洛發源長。立廟尊儒道。乘時樂世康。斯文天不喪。莫使本原傷。</text>
<title>蘆山書院。次金伯純。和李逢原韻。安東府伯時〇蘆山。今廬江。 附原韻</title>,<text>肅肅開祠宇。登登剗道場。風聲期樹立。山水與高長。地主能經紀。門生亦凱康。扶持傳不朽。毋使後人傷。</text>
<title>次後凋堂金彦遇韻</title>,<text>策馬宣城路。淸溪一路通。松聲和竹韻。梅塢接蘭叢。夜月三杯酒。庭梧一葉風。欣逢數三子。氣槩兩相同。</text>
<title>題金彦禧草亭</title>,<text>陰陰淸樾下。草草小亭孤。短竹孫初迸。瘦梅子半枯。雨昏雲潑墨。泥滑客迷途。獨倒三杯酒。平看水滿湖。</text>
<title>敬差推刷本府徙民。多至百餘。凍天牢獄。囚繫屢月。有感而作。</title>,<text>北虜憑陵甚。南方殄瘁多。逃移民散久。搜括令煩苛。械杻盈犴狴。啼號遍邇遐。荒城一病守。衙罷獨長嗟。</text>
<title>次西原降仙樓韻</title>,<text>故園花落後。湖外絮飛初。衰病思田里。疏慵畏簡書。名浮眞是幻。夢飽久知虛。寸廩終何用。妻孥亦笑余。</text>
<title>偶吟</title>,<text>琴鶴樓中客。居然送六朞。初來顔未謝。今去鬢如絲。雨過槐陰合。風輕燕語奇。歸裝治已久。須及落梅時。</text>
<title>次具柏潭韻。題大谷寺熙上人詩軸。</title>,<text>來往寺前路。居然歲六周。今逢己丑夏。忽憶甲申秋。簿牒凋華髮。雲泉負勝遊。居僧慣出候。應笑老遨頭。</text>
<title>題卓臺書齋</title>,<text>臺邊秋已盡。楓落楚天寒。山擁東西矗。江開上下寬。小齋依短岸。遠客㴑前灘。醉擊空明去。還慙白鳥閒。</text>
<title>冬霧歎</title>,<text>臘月南山霧。平沈卯至申。松林藏翠色。巖壑失嶙峋。豹隱文何處。鴉棲影半淪。當寒恒燠若。天意詰無因。</text>
<title>輓邊仲靜 以寧</title>,<text>白屋數間足。簞瓢卄載貧。疏迂無物忤。純默保天眞。欒棘三年淚。形骸半世身。一痾終不起。惆悵巷無人。</text>
<title>輓聘君郭公 明</title>,<text>係出苞山遠。相傳孝友純。遺風綿祚胤。餘慶毓賢人。喜睹人中鳳。爭稱嶺外麟。春容和氣像。秋肅凜精神。瑩澈心中玉。雍容席上珍。有盟尋畎畝。無夢到要津。迥脫塵中輩。高超世外身。旨甘供子職。怡悅篤天倫。起敬誠何間。因心久益新。鄕稱孝里郭。人指義門陳。百行能全備。餘仁及睦婣。賑窮敦九族。周急遍諸隣。質美非因學。心純自合眞。稀聞今世士。無愧古先民。誰復旌門里。無人達禁宸。晩年纏末疾。十載抱吟呻。豈意斯人命。終爲永訣辰。精魂歸永夜。行義薄層旻。錫類宜延慶。無兒未驗仁。身雖雲共逝。名豈土同堙。濫忝乘龍客。慙非坦腹賓。爺孃恩幷大。天地慟難伸。平日晨昏志。山原寂寞濱。几牀陳有踐。儀範接無因。壽福空堂月。柴桑故里春。惟敎餘化在。鄕俗盡還淳。</text>
<title>陶山。次李逢原韻述感懷。</title>,<text>遺化流風感慕多。重尋舊跡鬢生華。升堂那復當年敎。陟社空餘晩節花。淸洛寒聲和月咽。翠屛秋色入雲摩。瑤徽一斷無人和。搔首歸來獨自嗟。</text>
<title>雨後書懷。寄金季純。</title>,<text>住隣靑鶴息塵機。逕絶跫音獨掩扉。半夜殘花隨雨盡。數聲啼鳥惜春歸。雲輕北岳山如洗。風暖東郊草正菲。坐對罏香無一語。不禁淸興落苔磯。</text>
<title>忠孝吟</title>,<text>男兒生世豈徒爾。忠孝吾天付畀深。爲子期追曾閔志。致君常抱舜堯心。牀前宛轉斑衣舞。頭上昭明白日臨。脚踏自慙無實地。邵翁遺句珮爲箴。</text>
<title>久旱得雨。吟呈復齋鄭公 國成 案下。</title>,<text>雲同千里雨翻河。秧馬駢闐騁綠坡。始喜簷端懸瀑㳍。終驚平地起滄波。茫茫未辨雙溪樹。聒聒爭喧兩部蛙。想得江湖魚欲上。莫辭張網巨鱗叉。</text>
<title>前韻。奉呈松塢案下。</title>,<text>誰鑿龍門決九河。奔衝怒勢括平坡。山川變作鴻濛域。溝瀆翻成灎澦波。斗室夢驚喧白鳥。盆池耳亂聒靑蛙。悠然忽起江湖興。洛鯉河魴正可叉。</text>
<title>輓柳監司 仲郢</title>,<text>花岳儲精挺世賢。早年徐步上花甎。澄淸一道風威肅。撫字三州睿澤宣。蓮燭幾添天寵渥。錦袍常惹御罏煙。玉堂第一承家彦。爭賀于門慶益延。</text>
<title>奉別鄭立夫 彦信 書狀赴京</title>,<text>文定吾東萬福祥。匹休周室造舟梁。銜綸奏達須淸選。專對才華洽衆望。面帶霜威風範肅。身經遼左道途長。恭承錫命頒恩日。麟趾仁基萬世昌。</text>
<title>和趙士敬韻</title>,<text>萬事人間喜謬悠。百年天地抱閒愁。三春客裏堂堂去。一水城邊衮衮流。公案簿書鬚鬢白。故園湖嶺道途脩。杜陵遺句眞先獲。看鏡時時獨倚樓。</text>
<title>和趙士敬韻 附原韻</title>,<text>百歲浮生一夢悠。人人常抱許多愁。文章過鳥嚶嚶響。富貴浮雲泛泛流。白首無成羞後輩。靑陽虛擲愧前修。長途逸駕須强矯。吟罷君詩獨倚樓。</text>
<title>樂安郡。次鄭使相八溪君韻。</title>,<text>煙波久負釣魚簑。湖海今乘犯斗槎。蠻雨萬山連島嶼。嶺雲千里隔鄕家。吟詩旅思迷前路。撫劍雄懷入紫霞。莫歎一年行役苦。胸中豪氣亦堪誇。</text>
<title>彈琴臺。別金景晦。</title>,<text>仙臺來泊木蘭橈。白日仍邀羽化喬。豪興却從吟裏發。塵懷先向酒邊消。楓林粧壁看看好。漁店沿江望望遙。一罷奇遊還惜別。滿山秋思奈搖搖。</text>
<title>羅州撫夷樓。次鄭使相八溪君韻。</title>,<text>鳴弓獨上海邊樓。豪氣還輕萬戶侯。翠幄蔭來梧散暑。黃雲割盡麥登秋。錦江水膩煙中闊。無等山平眼底浮。行役一年頭欲白。此生何日賦三休。</text>
<title>次朴君沃 啓賢 別墅韻</title>,<text>平臨闤闠創書樓。華岳終南望眼悠。丹悃只緣恩寵報。素心非爲利名謀。但將至樂胸中在。何必幽棲物外求。身際淸朝無一事。只憑詩酒日休休。</text>
<title>鳥嶺道中</title>,<text>二月行人賦遠遊。踏穿二十四橋流。柳眉半破風猶峭。禽語初和谷轉幽。鷹去舊巢巖獨老。龍藏深竇跡空留。强鞭羸馬頻顚蹶。何日江船達漢洲。</text>
<title>樓巖卽事</title>,<text>斗起奇巖半入江。黃河砥柱可爲雙。雄蟠終古知難拔。䇄立奔波獨不降。雨暗苔斑連鶴渚。月明人語到篷牕。十年南北頻經過。慙對沙鷗倒一缸。</text>
<title>登南山觀燈峯</title>,<text>獨上觀燈第一峯。滿天桃杏落花風。參差萬瓦魚鱗錯。繚繞長城雉堞崇。樓閣家家韶景晩。絃歌處處夕陽紅。聖明方在憂勤裏。嘯倚松根願歲豐。</text>
<title>又步機字韻寄金季純</title>,<text>名途不學蹈危機。苔逕春來掩短扉。簾外燕兒如約至。夢中花事向何歸。梅迎細雨方成子。芝長靈苗可擷菲。遙想嶠南琴澗畔。半篙淸漲沒漁磯。</text>
<title>又步門字韻</title>,<text>苦厭紛囂到耳喧。孤齋寂寂對山門。風花學蝶何顚倒。溪雨和雲幾覆翻。半世萍漂添客恨。一庭春去長苔痕。思歸夜夜空搔首。鄕夢時時繞水村。</text>
<title>靑鶴洞屛巖。醉贈花川正諸君。</title>,<text>竹杖芒鞋一逕幽。豈知仙境祕城陬。陽坡雨霽初迎夏。陰谷風淸怳似秋。千古屛巖傳勝事。一區盤石作淸流。夕陽山下尋歸路。莫使紅塵沒馬頭。</text>
<title>輓奉常正李瑞老 嘗守醴泉</title>,<text>官梅南國幾經春。惠澤先沾蔀屋貧。彭澤暫施元亮化。穎川爭說次公仁。長途驥騁期方遠。短景駒催跡反陳。遺愛一碑西峴路。村氓墮淚盡盈巾。</text>
<title>醉題朴應心池亭</title>,<text>斲破荒原甃小塘。雪鋪氷上祕天光。凌寒翠杜依高砌。厄閏黃楊倚短牆。風入疏簷醒客耳。山銜斜日勸村觴。林鴉已滿忘歸去。羸馬前頭暝色長。</text>
<title>次金景悅池亭韻</title>,<text>爲揀荒原構小堂。雲林幽邃可鞱光。此君立立風生韻。淨友亭亭香滿塘。懶慢已成中散癖。醉醒堪學次公狂。晴牕獨對罏香噴。閒伴西山翠色長。</text>
<title>次不欺堂韻 盧正公瑞以不欺名其堂。有詩。姜白石次之。</title>,<text>莫顯乎微己獨知。明明臨上自難欺。意萌漸逐浮雲卷。子諒焉從外念移。暗室年來無鬼責。吾身觸處度威儀。聖門遺訓膺常服。始信誠明儘在斯。</text>
<title>金愼仲新亭。敬次退陶先生韻。贈主人。愼仲先君參判公得亭基于洛江上。未及成。愼仲繼構之。</title>,<text>十里長江碧一痕。壓流新構數楹軒。天慳勝地非今日。手拓前基在後昆。風入疏林秋攪恨。雁橫遙浦客驚魂。晩來獨占幽棲趣。送老湖山亦聖恩。</text>
<title>聚隣亭。次金伯純韻。亭主卽金珽。伯純以聚隣名之。</title>,<text>一村桑柘別般春。亭向林間結構新。鷄杜宴開迎野老。鴒原情洽樂天親。花前醉興杯盤錯。眼底羣山几案陳。洽比年年多勝事。任他身世作閒人。</text>
<title>代輓權居昌 審言</title>,<text>不將町畛置心中。鄕黨爭欽長者風。鳳穴四雛齊羽翼。牛刀三邑惠疲癃。焚魚忽作歸田賦。樂酒還爲遯世翁。福祿人間知未艾。慶觀佳客早乘龍。</text>
<title>代輓權居昌 審言 其二</title>,<text>同時同業又同鄕。君我居村數里强。車笠平生盟豈變。羔羊伏臘樂無央。銅章未奪歸來興。寶樹方知德厚光。執紼幽明今永隔。只將衰淚灑千行。</text>
<title>送李上舍子修 憙 戚丈赴別擧</title>,<text>腮暴龍門志未成。慈恩今日可題名。衝天鳥奮三年翼。逐電騏思萬里程。華岳風雲連去路。漢津春浪漾行旌。平生素志非溫飽。願以忠淸贐此行。</text>
<title>送李上舍子修 憙 戚丈赴別擧 其二</title>,<text>負笈相隨十載前。于今追憶夢依然。龍門鐘裏蓂三吐。雲洞溪邊月再圓。幾歎澗松含翠晩。自慙駑馬着鞭先。秋風㺚水連銀漢。佇見祥雲繞日邊。</text>
<title>興德縣培風軒。次使相西郊韻。</title>,<text>經營縣宇最高峯。軒外吹寒沆瀣風。毛浦孤城几案下。卞山萬疊水雲中。半簾曉色牕先白。四野春光雨正濛。一道河源知不遠。張槎千里豈難通。</text>
<title>喜雨。偶得一律。</title>,<text>疇圻龜文幾望霓。沛然甘雨慰羣黎。東西麥壟黃雲合。遠近秧畦翠霧齊。濕盡荷衣芳沼溢。靑添梅子小枝低。遨頭鈴閣閒無事。秪願年豐不食稊。</text>
<title>送金季純之京</title>,<text>之子于今有遠征。行旌遙指洛陽城。憂時兩鬢千莖短。戀闕孤誠一寸明。雨暗龍湫穿暮色。鐘鳴驪寺聽晨聲。平生所抱非溫飽。須爲淸時賁太平。</text>
<title>新秋氣候甚涼。吟得短律一體。</title>,<text>滔滔節序逝如波。又値新秋楚思多。夜氣産涼鏖暑熱。商飆挾雨戰池荷。郊頭處處收黃黍。晴後家家曝白麻。時向菊園理舊穢。待看霜下吐寒葩。</text>
<title>臘月。客中書懷。</title>,<text>陰盡陽生歲欲遒。洛中羈思轉悠悠。謾嗟白髮同銀縷。安得丹砂似箭頭。庭畔雪殘梅欲綻。嶺邊雲暗路何脩。明春准擬江帆挂。須及林園芳草稠。</text>
<title>次矗石樓韻。示金季純。</title>,<text>高閣登來氣像淸。下臨浮鷁鏡中行。依依翠黛朝雲態。浙浙脩林夜雨聲。江勢遠通南海窟。地形遙接岳陽城。嶠南第一山河勝。慙對波鷗點點輕。</text>
<title>大殿春帖</title>,<text>資生洪造體乾元。端拱先敦萬化源。寬詔時頒霑蔀屋。徵書頻降賁丘園。呼嵩珮響千官合。擊壤歌聲萬口喧。鈆槧何能形聖德。臣民徒自沐鴻恩。</text>
<title>送洪時可 聖民 書狀赴京</title>,<text>遏音寰內哭黎烝。進慰哀綸合奉承。遼水千尋連海口。醫山萬疊聳雲層。仰瞻舜殿重明日。還踏龍灣未解氷。聞說天庭消息好。屛奸今復拔賢能。</text>
<title>槐山路中 時拜公州牧使</title>,<text>母恩君寵久難酬。行止吾身可自由。衣上尙餘三載淚。胸中常抱百年憂。寒風栗烈蒼松面。羸騎凌兢黑石頭。山峻洞深行轉遠。路人遙指是槐州。</text>
<title>次南張甫韻</title>,<text>春風何事久留爲。鬢髮無情綠變絲。靑草幾煩池上夢。白雲空費嶺頭思。雕樑燕語初晴後。紅雨桃花欲落時。匹馬南鄕歸計急。對君聊復話心期。</text>
<title>輓隣友權子純 好金</title>,<text>生同一郡又同隣。兄事相隨四十春。數斗傾來知海量。一團和處見天眞。佳山久占閒中樂。浮世還爲夢裏身。門閉客稀寥落甚。令人空賦巷無人。</text>
<title>次尹上舍 大承 浮江亭韻</title>,<text>危亭高架碧湖邊。勝地來從赫世年。草長王孫堆極浦。江如西子媚晴天。槎牙古樹籠朝霧。來往商船帶晩煙。物外江山君獨占。從今喚作小神仙。</text>
<title>立春夜有感</title>,<text>半生乾沒米鹽塵。又是新年丙戌春。客裏光陰流似水。鏡中鬚鬢白於銀。琴湖氷合龍猶蟄。笠澤風寒柳未顰。旅夢連宵尋澗曲。明朝還作未歸身。</text>
<title>輓亡友進士壯元李强仲 中立</title>,<text>少小相隨同志業。雪螢聯榻十年奇。名魁蓮榜君何早。策獻龍墀我較遲。才大人期成國器。命邅誰料委英姿。九原最是傷心處。堂有偏親鶴髮垂。</text>
<title>輓厚陵參奉金彬之 就彬</title>,<text>詩禮庭中得妙傳。一生行義共推賢。兩年羈宦槐邊夢。千里歸魂嶺外天。鳥棧秋風吹落葉。烏山斜日照新阡。九原應悔名韁誤。洛水風煙倍慘然。</text>
<title>輓淸道郡守金翼甫 德鵬</title>,<text>卓犖軒昂八尺姿。素懷常與古人期。一登蓮榜推先輩。四試牛刀有後思。嶺邑羈魂飄不返。漢津丹旆遠難追。白頭幸忝同隣契。執紼空題感舊詞。</text>
<title>輓全持平季賀 慶昌</title>,<text>斯人何幸挺南荒。少小聲名間世良。珥筆螭墀嚴衮鉞。振綱烏府肅風霜。剛腸不逐人言改。淸論能扶國脈昌。天步漸艱還奪速。忍令吾輩賦哀章。</text>
<title>自上親詣敬慕殿行祭</title>,<text>長樂違歡奄二朞。因山霜露激宸悲。寒天輦路初移仗。午夜齋宮肅薦粢。僾僾慈容瞻陟降。欒欒聖孝感神祇。羹牆舜慕人無間。維則端爲萬世基。</text>
<title>憶家山。有感而作。演雅。</title>,<text>矮屋蕭條對鶴岑。矢藏龜六老園林。龍門薇蕨長牽夢。鷗谷煙霞謾入吟。七載銅魚將底用。百年鷄社自關心。鴻恩到處深如海。空把狸毛賦越音。</text>
<title>至日偶吟</title>,<text>於穆乾行無始終。往來都在不言中。雷聲忽自天根動。陽氣潛從地底通。觱發玄冥將退伏。生成功業漸昭融。盈虛消息無人會。願一鞭霆問邵翁。</text>
<title>次金仁伯 孝元 韻</title>,<text>廿載東西面撲埃。不堪心事冷如灰。銅魚幾向腰間繫。義馭空從客裏催。入眼故山千疊遠。逢秋新雁數聲哀。淸詩讀罷情無奈。一夕離腸費九回。</text>
<title>次金仁伯 孝元 韻 附原韻</title>,<text>身有沈痾面有埃。愁來不語但書灰。心期久被浮名誤。節序偏從短髮催。風入庭梧涼葉墮。露侵階草侯虫哀。百年懷抱無人會。千里公山夢幾回。</text>
<title>再次金仁伯韻</title>,<text>幾年乾沒米鹽埃。戀闕心餘一寸灰。湖外秋隨楓欲晩。愁邊老與病相催。驚寒雁陣連雲叫。促織蛩聲和月哀。賴有故人知我意。客牕頻見寄詩回。</text>
<title>再次金仁伯韻 附原韻</title>,<text>萬事於吾一點埃。夕薰閒撥獸罏灰。靜中偏覺身心退。頭上頻驚歲月催。從牧牛羊那得美。知求鷄犬正堪哀。幽懷多少憑誰語。賴有公山尺札回。</text>
<title>霜降</title>,<text>半夜嚴霜遍八紘。肅然天地一番淸。望中漸覺山容瘦。雲外初驚雁陣橫。殘柳溪邊凋病葉。露叢籬下燦寒英。却愁老圃秋歸盡。時向西風洗破觥。</text>
<title>偶吟</title>,<text>無人賭得一身閒。擾擾膠膠半世間。聲利海中誰畏溺。魚鰕江上不知還。終南霜重松筠老。朔北風高雨雪寒。寥落客牕空獨笑。眼穿孤雁沒雲端。</text>
<title>鄭而栗 汝寬 蓮堂。次金西臺沖 韻。堂卽而栗先世所構</title>,<text>龜峯來訪昔賢棲。老柳叢梅繞舊堤。簷影遠連修善岳。池波分灌種蘭畦。凌風翠竹千竿直。帶雨紅蕖萬柄低。淸德至今遺後裔。騷人應賦杜東溪。</text>
<title>臘月初九日。偶得蓂字。</title>,<text>臘月今朝九吐蓂。遠遊京國歎竛竮。雪風短日寒衝帽。霜月淸宵冷滿庭。鏡裏謾添雙鬢白。廚邊空老一樵靑。無人珮酒來相問。莫使兒曹笑獨醒。</text>
<title>冬暖如春</title>,<text>玄威失節轉氳氤。漏却陽和暖似春。山腹雪消嵐吐翠。江心氷解浪成淪。柳搖門外絲將動。鳥入枝間語漸新。箕範燠寒人不講。誰將休咎達楓宸。</text>
<title>沍寒</title>,<text>贔屭玄威剗地嚴。割人風力利如鎌。扶桑曉旭寒無彩。老樹飢鴉凍欲黏。雷蟄地中聲未發。酒氷杯面手難拈。傍人莫笑肩雙聳。肯學侯家鳥骨簾。</text>
<title>偶題</title>,<text>媿乏聲名動世人。只將疏懶保吾眞。行行止止皆由命。是是非非不繫身。藥裹詩編爲契活。鶴長鳧短任陶勻。空餘一片丹心苦。憂國多年鬢芊新。</text>
<title>送書狀金士純赴京 兼奏請</title>,<text>同時何幸立淸朝。專對才華拔俗標。路指西疆秦樹杳。首回南嶺楚雲遙。遼陽雪盡催朝駕。鴨水氷殘送晩潮。昭雪國羞知有日。定將恩命慰臣僚。</text>
<title>輓姜參議大猷戚丈</title>,<text>早攀丹桂雁行聯。經幄花甎日月邊。玉節再宣棠茇化。銀臺幾惹御罏煙。纔經蘧瑗知非歲。空負楊公致仕年。天不憖遺邦殄瘁。殲良非獨子車篇。</text>
<title>元日偶吟</title>,<text>天機人事遞相傳。衮衮光陰劇逝川。夜漏滴時猶舊歲。曉鐘鳴後是新年。功成北帝收玄律。節立東皇擅化權。三百六旬今日始。儘敎羣彙入陶甄。</text>
<title>書楡城縣客軒</title>,<text>湖外悠悠客路長。小軒今日憶桑鄕。雨餘雲氣連山氣。春暖煙光接野光。薄宦流年隨逝水。遠林歸鳥趁斜陽。羈懷到處難消遣。時喚奚童賦短章。</text>
<title>次趙上舍棐仲 翊 韻</title>,<text>半生乾沒米鹽埃。鏡面空傷白髮催。客裏共隨惟趙鶴。閣邊相對有何梅。琴湖入洛溶溶碧。文岳連天疊疊廻。西望嶺雲人不見。一罇誰與好懷開。</text>
<title>次趙上舍棐仲 翊 韻 附原韻</title>,<text>襄陽襟韻淨無埃。黑綬南州日月催。天外客愁驚白髮。嶺頭時雨屬黃梅。山圍古堞千層矗。水抱孤村一帶廻。門說浮江饒勝賞。芳罇應向習池開。</text>
<title>棐仲閱睡軒集。感吟一律。又次其韻。</title>,<text>風節能令百代欽。奔波砥柱幾千尋。狂炎慘惔焚良玉。白日分明照赤心。老死奸諛寒旣骨。數篇詩史賸餘音。名留宇宙人爭仰。庶使邦家氣脈深。</text>
<title>棐仲閱睡軒集。感吟一律。又次其韻。 附原韻</title>,<text>學士高風夙所欽。淸芬旋向卷中尋。誰知後輩無窮恨。能記先生未死心。萬事在天嗟往跡。千篇傳世賞遺音。盈虛一理君休問。拙句吟來感慨深。</text>
<title>次李綾城 耼龍 觀瀾亭韻</title>,<text>名途其奈命仇謀。晩築菟裘境占幽。扣枻時邀蘇子月。忘機長伴海翁鷗。開牕爽氣來山面。滿壁淸詩刮客眸。他日重尋元有約。擬將塵耳洗澄流。</text>
<title>次權松溪 應仁 韻。書李忠衛 善慶 樂益亭。</title>,<text>山漸高高洞益幽。中間一道碧溪流。軒牕直俯空虛地。身世渾疑汗漫遊。繞壁松篁靑未了。忘機魚鳥樂無休。登臨政値黃花節。羞把茱萸揷白頭。</text>
<title>初夏。病中述懷</title>,<text>九十春殘客夢中。一痾其奈已成翁。庭心雪落楊花白。池面霞蒸芍藥紅。藥譜針經長作契。酒兵詩陣苦無功。莫言歸計今難決。秋晩襄陽去路通。</text>
<title>哭弟靜元 文淵</title>,<text>生何我後去何先。五十年間一瞥然。一女兩男婚未畢。寡兄偏母慟相纏。堂前萊戲悲單影。雨夜蘇牀泣獨眠。哭妹十年今又哭。誰將此淚灑重泉。</text>
<title>輓金監司敬夫 宇宏 令公</title>,<text>一家詩禮挺三賢。鵷鷺淸班雁序聯。五色文章麟瑞世。數封囊奏鶻橫天。鸞棲澤洽湖民骨。棠茇思深召伯篇。莫歎鴒原千里隔。聖恩應到塞雲邊。</text>
<title>送金士純赴日本</title>,<text>文忠公後我公承。萬里東溟一葉凌。鼇背微茫天欲盡。鯨波盪漾日初升。朴葭冤血今應碧。孔壁全書豈足徵。回櫂西風須趁早。故山秋好興堪乘。</text>
<title>送金士純赴日本 其二</title>,<text>斑衣疆域接扶桑。溟浪無邊水驛長。數幅孤帆雲杳杳。一聲柔櫓海茫茫。身經馬島彈丸地。跡遍秦童採藥鄕。忠信異邦行可仗。神明到處正扶將。</text>
<title>題仙槎庵書堂</title>,<text>孤雲遺跡在山阿。庵號仙槎遠自羅。洗硯池存餘舊墨。爛柯臺廢沒寒莎。新營學宇尋前躅。更濬文源導後波。士子藏修今得所。溪風吹雨和絃歌。</text>
<title>輓全都事成之 應昌</title>,<text>相傳詩禮是靑氈。友愛家風世共賢。元季高名雙白璧。雲龍佳會兩紅牋。棣荊春滿華方茂。鵷鷺班淸珮幾聯。姜被豈知人事變。蘇牀無復雨宵眠。百年湛樂悲難又。一疾沈綿痛未痊。謝草王琴俱寂寞。誰將予奪問蒼天。</text>
<title>題曠如亭 洪寓庵所號。在道淵上。</title>,<text>斗起高峯俯碧潯。江山依舊到于今。崖松落落經千尺。潭竇深深問幾尋。鴉背夕陽迷遠樹。鶴天秋色霽靑岑。古人不見風猶在。時向灣碕獨自斟。</text>
<title>秋日偶吟</title>,<text>露冷風凄漏漸長。虛堂空攪客懷涼。千林錦疊楓全老。四野蛟蟠稻正黃。雁陣寒聲傳塞信。龍山佳節迫重陽。籬邊陶菊金將綻。須掇淸香泛羽觴。</text>
<title>向洛。宿素野村偶吟。</title>,<text>十年身世任浮萍。底事今朝又遠征。矗矗危峯天作柱。深深幽谷葛爲坪。蕭疏樹葉空埋路。寥落山扉半掩荊。四珮銅魚頭欲白。不如歸去老耘耕。</text>
<title>次宗正司韻</title>,<text>肇建宗司白岳東。飛甍翬翼萬松中。承綸共撰璿源錄。持憲猶存柏府風。四字分明慙坐席。一身鞿絆歎樊籠。淸宵步月難成夢。客裏無端歲欲窮。</text>
<title>又用金仁伯韻</title>,<text>秋晴江上絶纖埃。葭管初飛季月灰。半世形容隨日換。窮間科斂及時催。强顔貪戀眞堪笑。墑埴冥行亦可哀。千里陶園歸未得。錦津空對晩潮回。</text>
<title>差社稷臘享祭官。吟得一律。</title>,<text>臘天風雪擅玄權。香祝頒傳薦吉蠲。左右壇壝分有秩。春秋禋祀禮無愆。金罍明水歆三奠。玉磬淸聲徹九天。永鎭邦基千萬世。更觀周瓞咏綿綿。</text>
<title>三冬連旱。山火大起。有感而作。</title>,<text>過了三冬雨雪慳。還敎烈火起諸山。狂煙和霧欺朝日。猛勢如城抱夜巒。翠柏幽蘭焚欲盡。宿禽遊獸避尤難。令人忽發崑岡歎。時運如今占轉艱。</text>
<title>輓金正伯純</title>,<text>乾坤一氣鍾蜿蟺。挺出英豪間世賢。三峽詞源流不竭。九河洪量浩無邊。養專五邑人稱孝。官屈諸公命獨邅。天畀偉才施未大。定知融結作山川。</text>
<title>送姜明遠赴野城</title>,<text>行盡縱橫五十川。屹然雉堞繞山前。鯨波北接于山島。眼界東窮日域邊。戶富魚鹽知帝力。風淸琴鶴頌侯賢。公餘嘯咏仙樓上。醉裏洪厓可拍肩。</text>
<title>輓許監司草堂先生 曄</title>,<text>心潛性理盡精微。何幸斯文際盛時。坐對琴書恒主靜。入陪經幄幾論思。殷梅未試調羹術。棠茇空留勿剪悲。忝列門生今廿載。哭哀非是爲吾私。</text>
<title>次具柏潭。贈部將鄭廷器 璉 韻。</title>,<text>不必移封向酒泉。一區鋤谷樂悠然。雪殘小塢梅爲伴。燈暗虛堂月代燃。詩句幾吟驢背上。葛巾閒岸柳風前。年來獨保淸眞趣。事業須憑野史傳。</text>
<title>善山草谷槐亭。書贈金潛仲元仲。</title>,<text>文巖山下洛江頭。雲祖開基問幾秋。煙火村成連萬屋。蓮花池鑿灌千疇。世修姻睦風猶厚。家有琴書樂不休。今日高亭攀勝會。天敎佳雨滌塵愁。</text>
<title>喜雨吟。奉呈松塢復齋兩案下</title>,<text>靈雨淸除虐魃炎。干天喜氣遍窮閻。田疇潤合龜文坼。雲霧平沈馬耳尖。望裏秧禾將滿畝。秋來場圃可齊簷。年年願致穰穰瑞。庶使仁恩物物沾。</text>
<title>送金季純南歸</title>,<text>雪飄江畔朔風獰。南北悠悠去住情。霜雁數聲雲外過。亂山千疊望中橫。寒天薄酒三杯釅。匹馬羸僮幾日程。同客一年君獨去。北堂其奈夢魂驚。</text>
<title>獨坐。喜孫正郞 德裕 來訪。</title>,<text>獨對終南坐不移。洛陽城闕暮鐘時。欣逢故友同靑眼。媿把明銅各白髭。半世疏慵依舊態。百年懷抱付新詩。悠悠話到人間事。聲利前頭足是非。</text>
<title>輓鄭大諫子中 惟一</title>,<text>斗南聲望冠諸賢。纔過鄒書不動年。翰苑幾多嚴蕫筆。湖堂時復討陳篇。靑囊白簡醫民策。金燭銀臺滿袖煙。魂返故園泉路遠。嶠南千里涕漣漣。</text>
<title>中宮殿春帖</title>,<text>母臨中壼德柔溫。椒殿新膺萬福繁。太液池波晴欲動。昭陽宮柳暗生暄。幽閒閨化覃樛木。資始乾元賴至坤。脫珥尙勤中夜戒。聖心容受直臣言。</text>
<title>全子應映蓮堂。次金伯純韻。</title>,<text>池亭幽勝擅龍城。種得芙蕖契活成。時折碧筒花底飮。爲憐馨德雨中行。檻前箕水羅橫帶。簷外雲山畫作屛。閒裏乾坤寬且大。槐邊何必夢浮名。</text>
<title>大殿迎祥詩</title>,<text>五五佳辰屬泰時。雲開金殿媚朝曦。獸罏日暖香煙裊。太液波恬御柳垂。祥靄細隨宮樹繞。和風偏向禁林吹。淸平朝野無餘事。爭頌周家樂只詩。</text>
<title>次校官秦正字 冥鴻 韻</title>,<text>一珮銅魚客達川。如傷其奈媿先賢。自嗟行色三年久。且問歸期幾日遄。花落鈴齋春向晩。酒添詩肺病難痊。知心賴有鱣堂守。和寄詩章已四篇。</text>
<title>硏經書院柳亭下。次秦正字韻。</title>,<text>雨後溪湍疾若馳。境鍾淸勝足神頤。升堂諸子皆時彦。滿意深杯盡舊知。巖竇雲沈生暝黑。林間鴉鬧惜分離。重來景物渾無𧏮。病守還慙沒一詩。</text>
<title>達城衙軒。仲夏初偶吟。</title>,<text>四圍槐樹暑風淸。鬪蝶嬌鶯弄日晴。庭畔海榴紅定綻。牆根湘竹笋初生。江山滿目供新畫。詩酒無人話舊情。爲吏數年何所得。鏡中空對雪千莖。</text>
<title>輓秦正字</title>,<text>胡畀奇才不畀年。老玄無語更茫然。豹斑纔露還收蔚。鵬翮初摶未上天。銘帛空留芸閣字。鱣堂誰弔廣文氈。白頭舊好尋無跡。泣送靈輀不禁漣。</text>
<title>哭崔 晛 內子 先生甥女</title>,<text>誰將夭壽問天閽。廿九人間夢一番。撫養平生同己出。幽明何遽隔泉原。七年契活成陳跡。數歲嬰兒欲學言。寂寞他鄕衰草裏。可憐空作一孤魂。</text>
<title>除夜吟</title>,<text>臘盡梅枝歲屬除。明朝三百六旬初。鷄峯雪積寒猶錮。錦水氷鋪浪未舒。湖外滯爲新歲客。愁邊稀見故園書。一年所得知何物。白髮千莖滿鬢疏。</text>
<title>輓鄭直長制夫 彦義</title>,<text>誰屈靑霞入夜臺。寒堂無主客稀來。空餘牆角霜松老。忍對階邊露菊摧。永失平生同社約。不堪今日炙鷄哀。庭中印屐痕猶在。未見高談酒滿杯。</text>
<title>和呈金季純</title>,<text>年來苦被椰楡笑。幾把狸毛賦送窮。自許飢腸剛似鐵。肯隨餘輩曲如弓。閒中契活無非是。歲晩襟期豈異同。獨掩山扉人寂寂。半簾疏雨落花風。</text>
<title>輓孤山權訓導大凝</title>,<text>半世窮經歲月奔。一生功業寄林園。廣文官飽三年冷。鄕黨人稱一達尊。圭竇淸貧饒桂玉。門闌餘慶富蘭蓀。孤山寂寞今無主。忍對寒梅喚舊魂。</text>
<title>花山衙軒。次權默庵 應挺 韻。</title>,<text>梅開𪚥閣日吟詩。吏隱甘爲世棄遺。四面風煙開活畫。一區山水鐘淸奇。自嗟鷄肋人爭慕。誰信羊腸路轉危。十載重來渾似夢。爲賡餘韻慰相思。</text>
<title>輓金靑溪 璡</title>,<text>壽星當日耀南方。箕福人間八耋强。丹桂連枝三吐馥。靑雲幷袂幾高驤。南州斗印專城養。北塞風稜御史郞。鬱鬱堂槐培厚慶。於千條葉永敷芳。</text>
<title>輓金靑溪 璡 其二</title>,<text>猒却煩囂河上廬。探幽往卜水雲墟。穿渠引灌禾盈畝。結網臨溪酒有魚。錦彩交輝三桂影。鶴龜添算八旬餘。地僊今日空留跡。何處靑林訪舊居。</text>
<title>輓李逢原</title>,<text>茫茫天意孰能求。慟矣斯人去不留。半載廬居風樹泣。一庭花落紫荊愁。陶山舊舍悲無守。退水寒波咽不流。時運漸艱吾道否。白頭空抱杞天憂。</text>
<title>輓金靑溪 律二首已見上</title>,<text>夫子生南紀。中懷古人心。相傳詩禮訓。不蓄滿籝金。俗學非所慕。遠希賢聖音。悠悠策孤駕。去向長途尋。作噩泮水中。一和芹藻吟。蘭馨在處聞。英聲溢儒林。先子從之遊。契結金蘭深。心同道又同。昭昭星日臨。星霜忽變換。東西魚雁沈。約成兩家好。永保平生忱。莫逆義彌敦。世情徒嶇崟。痛我罪獲天。血淚盈衰襟。哀詞二十韻。信義孚古今。幽明永不負。張范風爭欽。古義誰復續。塵掩期牙琴。那知纔四載。又哭靑山陰。哀哀小子懷。惄焉如擣砧。和淚和遺辭。天昏山雨淋。</text>
<title>輓叔父 己卯</title>,<text>我獲罪於天。遽抱終天慟。喪事不可退。踰月纔襄奉。天胡又不弔。奪我天倫重。哀鳴鶺鴒原。血淚如泉湧。萱堂鶴髮垂。溫凊誰與共。欒欒衰絰中。兩朞眞一夢。幸我叔父在。少慰中心痛。甘旨視爺孃。期將百年供。微誠天不饗。又遭匈鬼弄。熱氣滿一家。時月當氷凍。哀哀禍忽慘。望哭徒擗踊。倉襲誰復尸。未親布橫縱。籲天天藐藐。哀情無處貢。日月逝不居。春風忽已動。窀穸事已迫。卜彼荒山洞。哀哉我叔父。早業詩書誦。窮經七十年。辛勤何所用。手栽陶令柳。謾學悲秋宋。淸貧又到骨。室中塵生甕。嗚呼命仇謀。誰向眞宰訟。賴有兩賢胤。氣質超凡衆。錫類永不匱。喜見王家鳳。窮通安足道。餘慶聞諸孔。靈輀曉載脂。䪥露風傳送。荒原白楊多。千秋伴翁仲。臨穴哭一聲。頭髮白種種。</text>
<title>次柳西厓書弘上人詩軸韻</title>,<text>金風一起天地秋。木葉脫盡江天虛。孤舟一葉泝中流。石厓來訪幽人居。幽人一出猿鶴怨。銀臺玉署飄仙裾。黃花空老俯瞰臺。霜雁數聲江郊墟。臨流一賦歸來篇。歲晩心事期同渠。</text>
<title>敬次老先生孤山亭韻。贈琴聞遠 蘭秀</title>,<text>石路何妨緩轡歸。仙區與我不相違。山靜雲霞偏嫵媚。洞深魚鳥自潛飛。梅花案閱新編譜。鶴氅身輕舊製衣。更上釣臺風氣別。江天移照少微輝。</text>
<title>草澗亭述懷 權淸臺相一</title>,<text>驅驢度側徑。林壑何窈窕。新亭繼先躅。澗草靑未了。牕牖靜無塵。曠與人境杳。我來適新秋。素月何皎皎。凉氣襍襟纓。晤語同老少。夜闌枕溪臥。神淸夢寐小。郊原外廣平。洞府中幽妙。巖圍作蒼屛。水匯成綠沼。天機翫躍魚。樂意聽啼鳥。緬惟大東翁。素志在蒼峭。玆焉結幽屋。日夕舒長嘯。時復記惇史。遠同龍門調。濡墨松露滴。揮手溪雲繞。于今不可得。我衷空悄悄。徒此挹淸芬。何由仰末照。遵渚采白蘋。再拜瓣香燒。</text>
<title>草澗亭述懷 權淸臺相一 其2</title>,<text>澗草靑靑不染塵。昔賢遺馥更薰人。遐心欲謝千鍾祿。小屋初成萬曆春。筆下陽秋根義理。案頭經傳著精神。我來盥手披遺卷。盈溢巾箱政不貧。</text>
