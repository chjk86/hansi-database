<title>日晩。扶人步庭。隣里故人皆逝。來現者皆是後生。愴懷。仍成一律。</title>,<text>金章已謝路漫漫。垂白歸鄕舊業殘。沿澗石田纔數畝。打頭茅屋只三間。一村黎老皆新面。兩岸靑山是舊顏。隣里不知蒙譴重。猶將白酒慰新還。</text>
<title>乘竹輿。往槐木亭。與宋汝佐，鄭和。觀築堰處。俄而日出風和。成一律。</title>,<text>連旬陰雨積沈憂。今日何知宿霧收。麗日曈曈春服穩。和風習習野亭幽。原頭草細看牛臥。澗底芹香聽女謳。千古浴沂遺想在。蘭亭何慕晉風流。</text>
<title>往槐亭。宋世欽，吳卿道亦到。終日相話。回家成一律。</title>,<text>平郊如掌雨新晴。老子何妨杖屨行。細草綿綿鋪錦罽。幽禽戛戛奏竽笙。天邊雙闕靑雲遠。澤畔孤臣白髮明。處世自知無寸長。不妨漁釣送殘生。</text>
<title>丁酉正月夜吟</title>,<text>身落南州已二期。夢尋京輦夜遲遲。曉來星月情何似。千古苽亭是我師。</text>
<title>二月旣望。行寒食祭于祖墓。欲得吉兆。周覽支壟。愴懷。</title>,<text>登山初與野翁期。陟巘緣岡步步遲。是處靑山骨可瘞。餘生何用問醫師。</text>
<title>惟吉去後尤愴懷。月夜偶吟。</title>,<text>注山東麓可棲身。恩許歸田白髮新。田畝耕耘爲事業。藥園蒔種亦經綸。南村父老遊從寡。北極星辰夢想頻。淸夜漫漫無晤語。照心猶有月孤輪。</text>
<title>夕雨後寒甚。見竈下積火。移于木爐以煖身。夜半得句。書示兒輩。</title>,<text>奴拾柴薪用力窮。煙消榾柮火通紅。昏鴉棲定風初下。旅雁聲高夜正中。北闕夢回天穆穆。東山蹟滯雨濛濛。一生枉走叨名位。竟與邯鄲呂枕同。</text>
<title>曉聞杜宇聲有感</title>,<text>北客歸期未有期。杜鵑何事苦催歸。可憐禽鳥無關繫。亦不因風學奮飛。</text>
<title>注山十律</title>,<text>西峯高崒嵂。松檜掩山椒。兒向煙中牧。奴投雲外樵。斸園蒔菜早。開畝引泉遙。可笑殘生計。何辭穡事勞。</text>
<title>注山十律 其二</title>,<text>村近成蹊逕。天晴捲霧雲。津津春事迫。寂寂世情分。到老詩成癖。消愁酒策勳。鵷班已絶跡。猿鶴與爲群。</text>
<title>注山十律 其三</title>,<text>無心雲出岫。有意鳥呼林。蛺蝶籬邊鬧。桑麻戶外深。北隣梅吐雪。南澗柳拖金。物物牽詩興。停杯費獨吟。</text>
<title>注山十律 其四</title>,<text>漠漠山雲靉。茫茫京國賖。靑歸原上草。紅矗澗邊花。萬象皆春色。孤生感物華。山僧情獨厚。霖潦亦來過。</text>
<title>注山十律 其五</title>,<text>耕稼隨時候。陰晴問僕夫。帝鄕雙闕遠。畬畝一身孤。卽事非高臥。閑吟是向隅。平明看隴陌。微雨洗平蕪。</text>
<title>注山十律 其六</title>,<text>聞說槐亭勝。携筇日往還。草芊牛臥穩。溪靜鳥飛閑。世事隨流水。人心劇怒瀾。歸來成小醉。妻子亦怡顏。</text>
<title>注山十律 其七</title>,<text>窮巷人蹤絶。春深百感生。庭空驚落絮。門掩見飄英。白髮明田隴。丹心指帝京。孤懷何處展。風雨夜冥冥。</text>
<title>注山十律 其八</title>,<text>有僕耕南畝。衰翁望北山。園蔬晨自灌。柴戶晝常關。犬吠疏籬下。鸎遷茂樹間。幽懷乃至此。可寄暮年閑。</text>
<title>注山十律 其九</title>,<text>仲春已蒸鬱。陰雨亦彌旬。耕僕愁侵畝。廚人苦濕薪。出門泥沒膝。過野路成津。無處排孤悶。開窓獨酌頻。</text>
<title>注山十律 其十</title>,<text>疇昔京朝客。今爲田野人。形骸元土木。吟詠費精神。野蕨供新美。山花媚暮春。孤村淸勝富。誰道野翁貧。</text>
<title>自懷德向金海途中吟</title>,<text>積謗如山竟見原。此生無計答天恩。十登峻嶺雙垂淚。三渡長江獨斷魂。漠漠高峯雲潑墨。茫茫曠野雨飜盆。暮投臨海東城外。草屋蕭蕭竹作門。</text>
<title>偶吟</title>,<text>故國淸秋晩。新晴眺望虛。野田黃稻亞。官路碧梧疏。孤塔金官舊。荒城羅代餘。空將懷古淚。添灑老臣裾。</text>
<title>偶吟 其二</title>,<text>搖落盆山暮。寒江向海流。魚龍回永夜。風露動高秋。獨鶴猶高邁。群鴉得自由。故園千里遠。心折此淹留。</text>
<title>偶吟 其三</title>,<text>高郭連紅樹。幽齋俯碧湖。天晴雙闕遠。海闊片雲孤。愁思憑詩遣。形骸用杖扶。無勞談世事。日日醉如愚。</text>
<title>臘雪</title>,<text>臘雪消災。條風致和。念我穡事。應受休嘉。雨暘順時。播種孔宜。長養南薰。以時耘耔。去我蟊賊。日致離離。黍稷穜稑。實穎實栗。及時而登。充場盈室。百室旣盈。民亦樂康。夫復何爲。宰豚烹羊。社鼓鼕鼕。祈來歲穰。亦用餕餘。來餉老耇。一觴又觴。春生枯朽。白髮龍鍾。但祝聖壽。聖壽何期。天長地久。</text>
