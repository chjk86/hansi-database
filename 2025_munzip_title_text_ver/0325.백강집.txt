<title>元朝書懷。贈金道源 世濂。</title>,<text>一統夏時行。萬國春王正。閏餘何參錯。日月自貞明。觚稜曙色促。苑樹條風生。節序空推遷。妖氛未掃淸。忍見今日事。顧影愧簪纓。經權互爲用。聖賢稱重輕。經天注海浪。百折寧變更。暫屈曷足傷。所貴事竟成。秖歎馬角遲。誰爲緩頰迎。落月龍樓曉。三宮笳鼓情。東朝舊僚屬。北望淚如傾。</text>
<title>銀臺。贈金道源。</title>,<text>峨峨九天上。濟濟群英集。退朝信馬歸。侵星待漏入。摛藻凌鮑謝。吐論追賈汲。時丁百六災。邦家屬危急。冠屨變尊卑。存亡決呼吸。同舟涉無涯。共濟在和諿。唯宜去毛皮。豈忍避燥濕。不才忝後塵。策勵思企及。還慙附驥尾。人一己未十。敢期蓬麻直。秖幸芝蘭襲。佇看會稽業。爲收新亭泣。雲霄鳳凰翔。山澤龍蛇蟄。五湖一漁翁。他年徇所執。</text>
<title>見月思人。贈金道源。</title>,<text>春空一片月。掛在蓬萊宮。色潤仙掌露。寒通桂樹叢。餘輝散城陌。照我屋梁東。依俙蘭雪姿。霽景仍光風。天上與人間。一般空明中。仙槎繫遐想。誰道銀河通。所貴氷壺徹。不必金尊同。他年五湖上。抱此擬長終。</text>
<title>見月思人。贈金道源。 附次韻 道源</title>,<text>煌煌靑鸑鷟。乃在蕊珠宮。翔集九霄顚。遊戲琪樹叢。朝飮醴泉流。夕宿滄海東。我願託此鳥。一擧凌長風。短翮諒難及。習習蓬蒿中。莫念毛羽陋。但願精誠通。豈不常苦辛。羞與黃雀同。九萬倘可搏。拊翼期始終。</text>
<title>挽尹知事</title>,<text>宣祖昔重恢。有相梧陰老。豐功食厚報。庭玉皆國寶。公居伯仲間。弱冠盛文藻。心潛一室靜。學從百家討。戰藝君東堂。佐幕關西道。家君時作宰。賓館問寒燠。同庚宿昔義。異鄕開懷抱。余亦侍坐隅。提掖勉洒掃。從遊荷警咳。灑落似㵸澡。梅簷月娟娟。燕寢日杲杲。吐辭聲擲金。揮筆勢穿縞。長笛詩稱趙。晴川句傳顥。存亡四十載。小子頑喘保。不泯終天痛。依歸幸繼好。暮境趣轉深。名途迹無躁。文星近奎躔。卿月映蒼昊。如何白鷄夢。無賴泣血禱。蟬蛻去塵寰。鶴驂歸三島。震一足傳家。稀五非爲夭。況復喪亂際。冠屨已顚倒。貴賤半死生。草莽塗肝腦。如公積善餘。達官仍壽考。五福一無憾。寧非天所造。乾坤莽空闊。逝水流浩浩。丹旐西城路。春風月色皓。平生一掬淚。未洒原上草。還將薤露曲。聊代薦行潦。</text>
<title>挽許連山</title>,<text>昔在白馬津。相從石城守。因聞大人賢。視履天畀壽。兩符亦爲榮。雙鸞且有後。秩躋上大夫。恩蒙優老厚。漂泊干戈際。艱難保十口。暮境抵窮途。沈綿終啓手。八袠固已稀。況復殆近九。鬱鬱西原路。山河擁岡阜。哀哀孝子淚。淚盡更血嘔。人心獨無恔。一杯躬擔負。坎然百年宅。佳城永無咎。</text>
<title>挽沈都事</title>,<text>古人有恒言。仁者顯且壽。此理更顚倒。有如吾老友。早恥不若人。委身文學藪。致力孝悌餘。詩書業富有。懷璧秦十城。滋蘭楚九畝。馨香出空谷。聲價掩瓊玖。采采芙蓉花。弱冠喧衆口。人期一戰霸。金紫可拾取。災丁百六運。帳殿在草莽。渾室罹風露。馬兔窘西走。蜀道星霜變。堯蓂及丁酉。家君時出關。一麾佩墨綬。從兄駒興公。吾家是甥舅。相逢死生際。靑眼亂離後。賓館日招尋。笙歌間樽酒。造次且慰意。寧論衣露肘。我纔免髫齕。周旋在左右。寶非謝家樹。雕慙宰予朽。不謂互鄕難。每將義訓誘。辟耳常負劍。掃洒時加帚。兄事禮或愆。弟視敎不咎。雖云錦城樂。各向狐丘首。歸尋洛陽陌。水丘還指某。明月長樂鐘。春風灞岸柳。差池荷警咳。切磋去瑕垢。絃誦咽東庠。杖履展南阜。妻黨有淑姿。歸作公家婦。久要義彌敦。連姻情益厚。仕宦執金吾。焉能償抱負。棲棲百僚底。跼促如械杻。喪亂旣云邈。胡爲又丁丑。流離嶺海間。辛苦偸生苟。日夕桑梓戀。歸來屋無蔀。腁胝百骸病。沈綿終啓手。哀哀遺腹兒。孑孑奉孀母。衰麻體不勝。叫擗天難叩。無以供夕饋。借粟親井臼。人生孰不死。到此理難究。達人亦何病。齊物用莊叟。歸土卽安宅。萬事宜順受。日月爲燈燭。天地爲戶牖。蟬蛻萬象表。俯笑群動醜。謾自攬余涕。瓦全反慙忸。全歸旣無憾。況復仍壽耇。雪消泉聲咽。雲沈日色黝。鷄黍阻鄕關。悵望心似剖。早晩南歸路。白馬尋培塿。荒原有宿草。彷彿知我否。</text>
<title>挽李守</title>,<text>同姓古所敦。況復同宗親。同宗又同閈。上下南澗濱。洛社修稧事。杖屨往來頻。國事昔蒼黃。山城風雪晨。紛然喪亂際。慷慨見天眞。孝篤家居日。忠昭主辱辰。職要當會計。恩紆賞從臣。一命猶盡悴。四壁不憂貧。而我自湖歸。顚倒枉車輪。頭白意轉深。眼靑情更新。爲語宗家事。相對涕沾巾。寧知死生別。倏忽未隔旬。凶聞怳疑夢。舊迹已成陳。凄涼屋梁月。寂寞繐帷塵。路轉西城曉。雲沈北印春。荒原新雨露。虛室舊精神。干戈止無日。天地愧有身。全歸復何憾。此理如屈伸。獨恨袒免後。無由攀素輴。</text>
<title>次贈遲川 以下在瀋館</title>,<text>愁思苦難堪。況復抱沈痾。誰悲百年促。自覺一身多。西風露結霜。北地葉振柯。志士惜暮年。流光劇逝波。虛弦驚病雁。掛壁怯杯蛇。欲憑詩遣興。才退愧陰何。賴有西隣老。潤色字正訛。交情如宿昔。切磋望非他。早晩倘同歸。寧嫌少蹉跎。</text>
<title>秋夜</title>,<text>秋夜苦難曉。秋日苦易夕。長夜君莫歎。短日君莫惜。夜長歸夢遠。日短歸期促。秖恐向此中。鏡裏添新白。</text>
<title>詠病鶴</title>,<text>自是靑田姿。天路任飄颻。曾隨王子晉。幾日更歸遼。華表迷胡塵。緱山轉玉簫。胡爲落人間。孤影日蕭蕭。無乃戀舊巢。翻成網羅招。乘軒且非願。況此隣鷦鷯。得食階除間。寧辭羽毛凋。長脛斷還悲。短翮翦難翹。高秋心獨苦。落日望赤霄。玄圃天外遠。碧海夢裏遙。哀鳴人不識。向月愁思饒。仙禽旣失所。俗眼視鴟鴞。鳳凰今不來。千載久寂寥。</text>
<title>次淸陰相公韻</title>,<text>至道無損益。人情有憂喜。情馳多害義。道在卽順理。況復浩然氣。豈知齒髮暮。旣近君子光。始覺平生誤。榮辱反顚倒。誰得知其故。熊魚取捨際。達人方自悟。死生且吾寧。去留何足論。素位佩嘉訓。服膺敢不勉。</text>
<title>次淸陰相公韻 附原韻</title>,<text>人生期百祀。一半憂與喜。況當艱虞際。所遇皆逆理。愁端結腸肚。危辱迫朝暮。平生慕仁義。仁義豈相誤。屈子亦有言。莫好修之故。問天天不語。問人人不悟。嘗聞聖人訓。素位有至論。顧我同志士。作詩重勸勉。</text>
<title>次李白韻 以下在沃州</title>,<text>星瞻北辰遠。地與南極對。偏邦非域中。況此滄溟外。彈丸着水面。誰云隔衣帶。星分翼軫回。浪接蓬萊會。波撼土疑浮。山擁天失大。臣罪堪鈇鉞。投荒荷仁愛。傍看叢棘高。仰恃蒼穹蓋。何必藏魚腹。依然臥鼇背。玉露炎蒸卷。金風節序代。戀闕勞夢魂。悲秋增感慨。只恨樗散姿。貪榮不知退。</text>
<title>詠燈火</title>,<text>殘燈勝聚螢。夜光不須羨。讀書臨黃卷。題詩照石硯。何如對月看。不減向日見。淸熒借隣壁。明滅似飛電。暗室一榻明。老眼五色現。遠映透破窓。近看嫌皺面。若非田畝產。黃金論貴賤。願與寒士親。莫照朱門宴。却憶視草夜。賜燭金鑾殿。那知叢棘裏。邂逅回舊眄。</text>
<title>合次工部述懷，北征兩詩韻。兩詩中去其疊押字。以他字代之。</title>,<text>早恥子夏儒。晩好溫公拙。敢望孔門回。无意虞庭契。妄希古人蹤。日與世情闊。首掉軒冕榮。胸呑雲夢豁。大道愧語氷。塵寰似執熱。升堂奉晨昏。讀書慕忠烈。案有伊洛訓。篋無安期訣。前修仰彌高。道義庶罔缺。中年立揚志。未免初心奪。榮比登龍門。勇若探虎穴。寸筳撞洪鐘。膠舟汎漲渤。誰期廣川對。偶通承明謁。低顏百僚底。隨人任乾沒。忽秉太史筆。思追董狐節。靑蒲以諫名。雲路心已絶。金墉萬古變。宇宙冠裳裂。佩符去朝端。黎庶困徵發。心驚眼前瘡。綬解肘下結。歸來行路難。太行失屼嵲。風波隨處起。平地側足滑。沿江二三朋。泛舟舷相戛。是時國如沸。怨氣侵寥嶱。屛跡猶畏人。草澤終衣褐。天生代邸賢。河淸聖人出。壽觴置未央。祥雲繞金闕。運啓赤伏興。澤洽蒼生活。典章復成憲。規模序品物。夏索馭凜凜。春氷涉慄慄。茅土待勳庸。鐘鼓宜家室。先朝麟趾慶。後嗣龍鳳質。宣室闢經帷。淸廟陳琴瑟。殿焚太康錦。庭獻楊州橘。加璧徵魯儒。捐金買燕骨。得人此爲盛。斯文煥可述。玉鉉登司馬。赤壁還軾轍。遣使西朝周。命將北拒兀。禮尊歲一聘。誠同水萬折。亨衢恒崢嶸。賢路免勃宰。運籌期滅胡。請纓思繫越。全遼暗妖氛。誓挽銀河雪。得賢思共理。側席似飢渴。兇鋒動邦內。南巡劇倉卒。錦水翠華遠。神邑悲笳咽。鼎魚豈假息。敵愾申九伐。迎駕渭水上。西平功屑屑。時議尙遵養。戢怒征伐撤。將相注意隆。薦紳多庶吉。柰何寇又深。鐵戈蔽雲日。列城望風潰。殺戮到蓬蓽。延秋半夜關。士女哭相失。帳殿移海島。霧卷龍旗勿。謀臣出計祕。直士抗章切。俱是爲國意。當時事怳惚。雖嫌城下盟。亦幸艱虞畢。莫恃歃未乾。誰云刃不血。旋軫鐘鐻在。共賀氛祲滅。寧惜皮幣賂。遠充犬羊窟。漢使阻楡關。乘槎凌蕩潏。非無渭川老。孰是傅岩說。如今趙得頗。詎患燕喪栗。中國棄金湯。奚賴長城漆。大邦尙如此。何能討軍實。忍言丙子歲。獨當強弩末。行宮奉天城。三板危一髮。戰士凍逼肌。朝臣雪盈襪。廟議請納質。敵情要屈膝。龍顏帶深憂。問策顧邇列。勞軍忘寢膳。擧趾蒙沐櫛。主辱義當死。衣袖淚痕抹。大梁値金圍。邯鄲怯秦喝。宗祊朝暮計。和戰盈庭聒。終然天祚宋。此事難重說。前星向沙漠。玉帛歸回紇。十年事大謬。堯封鐵騎突。控弦冒頓強。亂華永嘉匹。白水未易期。黃河已橫決。藝祖奮草萊。廓淸雷電疾。回戈姑蘇墟。揚旌武昌拔。秦隴次第收。席卷平幽碣。可憐後嗣王。亡國竟自殺。刑餘竊太阿。豈與桓靈別。況復遠忠良。淫荒寵妹妲。只冀高皇後。藩封挺明哲。先從江漢起。石頭開紫闥。虎豹昆陽走。梯航四海達。季札更適周。箕封憤一洩。大運有廢興。孤臣憂惙惙。仍念螻蟻微。識務非俊傑。但爲甘旨養。黽勉榮簪笏。煙霞物外想。耕鑿谷口逸。適値中興際。殊恩及駑劣。弱水度三千。瀛洲備十八。詞掖揮彩毫。天官秉銓筆。中書想鳳毛。專制受虎鉞。芹宮領菁莪。玉署掌綸綍。二南國所重。雙節臨藩臬。翺翔及瓜代。敢擬追棠茇。東曹佐權衡。司刑未讀律。春移大宗伯。非能習綿蕝。顧乏絲毫補。居然八座秩。誤恩還成災。異域幾縲絏。偏蒙愛欲生。不惜金百鎰。生還仗洪造。感激神明徹。夢寐不曾到。棟梁責枮楔。歇後自知明。涕泣辭印紱。負乘果致寇。比海望雁札。威德感殊俗。東還荷聖恤。銘肝肉白骨。萬死何曾歇。班隨大臣後。竊祿徒哺餟。未聞外廷議。閉戶看書帙。病覺故人疏。門絶長者轄。楓宸拱尺五。佳氣瞻鬱鬱。未忍便永訣。尙遲殘骸乞。前席承玉音。威顏寶座密。妄論經權際。不覺言語率。追思駟不及。臣罪堪伏鑕。擇賢堯舜意。爲臣誰強拂。至今延頸望。咸知祖宗騭。延英門下奏。嚴譴及元弼。公卿皆震惕。席藁共俟罰。冒據辱首座。在先是臣孼。一人旣再失。寧能逭遠黜。罪大責猶輕。仁深止受玦。長沙非薄賈。湘水合沈屈。睿澤禦魑魅。寧效藏魚鼈。非關雷隔海。肯憚台過浙。牂柯水如湯。藍田馬幾蹶。桂嶺無人到。鬼門逢吏叱。艱關千里餘。碧波波汩汩。沃州三戶郡。城頹半藤葛。彈丸海四圍。匝境土一撮。借屋竹爲扉。主人已蹙頞。幸得太守賢。高義憐孑孑。充腸食有魚。畏濕寢有堗。杯盤羅酒果。簟席避蚤蝨。傾蓋若故要。日覺情義昵。還思亦君恩。破石猶呼佛。風霆威未霽。荊棘限門闑。瞻天類坐井。跼身如着桎。泣血益起敬。如蒙父母撻。省愆倍踧踖。死生任坱圠。丹墀夢裏到。八彩朝彷彿。圖報此生已。庶向身後竭。松楸霜露降。香火誰爲設。十口散如星。稚子非二一。遙聞日號爺。涕泣聲唧唧。順俟欲理遣。到此心似割。禍福固由命。亦坐犯盈溢。高穹運大匀。舒慘隨回斡。舜海德水洪。湯網飛禽脫。死灰倘生煙。詎恨星霜閱。瞻彼滄溟外。老宿繞綵霱。持此奉聖壽。祝與嵩華埒。寒谷天日照。微忱鬼神察。幾時謝樊籠。歸采故山蕨。</text>
<title>次李白韻。詠老人星。</title>,<text>古人求長生。采藥蓬萊島。我來此仙鄕。幸隣南極老。淸輝掩朱鳥。瑞色連黃道。相隨波上下。幾看海枯槁。必待三秋見。常敎五雲抱。光輸北辰遠。影入滄溟倒。每與昏爲期。不共日爭早。還期聖人出。已入史臣草。長願玉宇淸。夜夜氛翳掃。持此奉明主。千年仰穹昊。</text>
<title>次八哀王思禮詩韻。詠金將軍應河。贈其胤伏波令公。</title>,<text>將軍爲世出。久戢凌雲翮。鵾鵬困泥沙。咫尺風濤隔。彎弧指天狼。撫劍望寒磧。斂跡行伍間。含智甘退斥。不好匹夫勇。誰知萬人敵。旣有胸萬甲。何須身八尺。氣凌千尺虹。揚穿百步鏑。馳橫敬德矟。羽沒李廣石。宣城鎭賊喉。彩增臨淮壁。蓄勇日饗士。遇敵期一擊。兵書通妙略。豈待元凱癖。平生裹革志。始與單于敵。六軍方東征。玉帳將新易。如山鳥卵壓。似虎群羊格。兵分西路進。詔以東師益。公將左營卒。獨當前鋒逆。天威失震疊。渡河鐵騎迫。三軍若崩角。總是元戎責。箕封禮義掃。千載汚簡冊。慷慨是何人。忠憤鬱不釋。獨立射如雨。虜血洒阡陌。稽蘭矢未盡。十里妖氛闢。都將子龍膽。隻手狂瀾搤。壯烈照後世。秋霜共淅瀝。三綱賴不墜。積雪餘秀麥。若非張巡死。幾爲讎人役。精忠九地埋。義聲四海窄。衮褒紆皇眷。恩榮及窀穸。寵贈大司馬。佳詠遍詞客。神明感忠丹。邦誣得暴白。若論當時功。詎下中興績。靑氈續後慶。閫外樹棨戟。</text>
<title>逢故鄕人。次李白紫極宮感秋韻。</title>,<text>爾自故鄕來。慇勤問松竹。昨夜夢江南。波添淚一掬。泛湖煙艇孤。霑霜老樹獨。泥巢海燕辭。露渚沙鷗宿。物色昔時同。歸期何日卜。雲蘿咲厚顏。猿鳥怨迷復。魂歸滄溟闊。舟楫恐顚覆。依然一枕上。已覺黃粱熟。</text>
<title>次杜工部韻</title>,<text>有意淮陽直。無心曲逆謀。發軔自近掖。奉檄來中州。河淸一千載。年垂四十秋。堯明及招賢。舜績方黜幽。治化新周命。彝倫敍禹疇。顧慙樗散姿。誤膺杞梓求。已多應列宿。寧望濟川舟。報主蔑寸效。離親傷遠遊。心懸葵藿誠。恩霑雨露稠。虛假三道節。未紓九重憂。豈料金甌卜。歇後還見收。未招東閣賢。徒作西河留。纔回北塞節。旋投南海頭。非因絳灌毀。自取共工流。黑子著地小。滄溟接天浮。魂歸朝玉京。不恨雲路悠。</text>
<title>次李白韻。詠仲秋月。</title>,<text>大塊運寒暑。更値西風時。仲秋三五月。開雲憶退之。天涯動羈愁。鏡裏驚醜姿。北望蟾輝高。南飛鵲書遲。影滯長沙岸。魂歸皇子陂。追思禍福倚。總爲功名欺。從命始自悔。到此將怨誰。天上露沾桂。庭前霜著梨。貧婦喜夜績。村杵急夜飢。餘輝湧大波。隙光透重籬。鄜州工部句。鄴下謝莊詞。遙連老星彩。似與遷客期。杯浥金波灎。毫揮玉𪚥宜。爲問淸渭上。能照舊臺池。</text>
<title>次杜工部韻送人歸故鄕</title>,<text>三間淸隱堂。百尺落梅臺。江上空歸夢。天涯喜遠來。況逢仲秋月。隨君影徘徊。煙霞我厚顏。猿鶴自怨哀。錦水門常掩。潯陽逕誰開。誤此身百年。總是位三台。自慙樗散質。那堪棟樑材。臣罪固大矣。世路亦難哉。傾陽似葵藿。戲彩慙老萊。泣血廢蓼莪。簪組趨塵埃。適値干戈動。遂見山岳頹。徒飧虜庭雪。未沾仙露杯。白首典屬國。歸來廁群才。含恩未忍訣。不退爲禍媒。都緣甁罍溢。豈因蛾眉猜。芳心有所托。子歸問寒梅。風霆無竟日。幾時夜郞回。會當漁磯畔。垂竿拂綠苔。</text>
<title>次杜工部韻</title>,<text>福過方成災。年衰更沈病。未識吾死所。如何禍相倂。莫云與仇謀。猶當順受正。急流不早退。巖墻豈知命。魑魅卽爲隣。天水相與映。人生會有盡。醉鄕願無醒。丹忱期結草。白髮羞攬鏡。自念下土臣。偶値中興盛。賈生雖慷慨。漢道尙淸淨。立朝昧時務。隨俗傷直性。如今竄百越。慙古應三聘。默坐數愆殃。吾不弄化柄。</text>
<title>次李白韻</title>,<text>無才忝東閣。有罪來南徼。滄海魚龍鬪。白日魑魅嘯。柳川留佳句。蘇齋有遺廟。仙路蓬瀛接。天文翼軫照。雲垂似潑墨。浪高如奔峭。重籬國制嚴。醜狀野人咲。錯莫心幾折。徘徊影相弔。光陰苦易變。倚伏信難料。立朝若鳧雁。在山非虎豹。急流不知退。悔吝自我召。空憐入地近。不敢仰天叫。波喧撼欹枕。棘擁蔽遠眺。遣懷吟詩苦。消愁覺酒妙。閉戶怯新霜。攬鏡減舊貌。逢人有殊音。知己無同調。神州片帆風。漢拏一點嶠。未見彩鵲來。空思巨鼇釣。碧波䧚衣帶。何時泛歸棹。憂患用玉成。先賢垂訓要。庶收桑楡境。得免簡冊誚。</text>
<title>述懷。次杜工部韻。</title>,<text>緬思太平時。偸生多難後。風塵儒服弊。學業更何有。鷃翼困楡枋。劍氣慙牛斗。不惜靑春過。唯期素履守。非才竊科第。斗祿僅糊口。雖爲簪組嬰。豈望靑紫取。自念受氣弱。不圖在世久。朝端早側跡。物外未揮手。遲回鵷鷺班。犇逐牛馬走。漢庭九卿尊。致身亦是偶。那知棟樑寄。浪及樗櫟朽。抱印泣聖恩。得馬愧塞叟。居然賦賈鵩。不是嘆韓狗。何須恨重籬。只感免獨柳。滄溟紫極遠。夜夜空回首。</text>
<title>次李白韻。悼兪子先。</title>,<text>汲稱漢庭直。傳期商川濟。況樹浴日功。隻手掃氛翳。幾牽至尊裾。無忝相公裔。聲名從此大。藉藉中興際。深識安危幾。獨陳宗社計。彌切明時憂。欲回狂瀾逝。漢文方興化。洛陽謾流涕。擬定千年業。思成一代制。戒切六馬奔。力當萬牛勢。而我托襟期。初從弱冠歲。鷄鶴早同群。鵷鷺晩連袂。君尋谷口耕。余鼓湖上枻。夙抱金矢姿。寧使匏瓜繫。不願靑紫榮。相希道義麗。世道有汚隆。人事易衰替。臥病車馬稀。投荒荊棘蔽。春來枉手札。慰我蠻鄕滯。披胸示情素。提耳荷勉勵。日月曾幾何。流光按白帝。依然昨夜夢。握手終南第。衰容對枯槁。高論聽精詣。那知一夕間。凶聞傳海㵝。心驚怳非眞。理遣情還係。所悲國無人。寧論兄若弟。嶙峋檻未緝。失此金作礪。顧瞻聖明朝。誰是邦家衛。空吟殄瘁詩。虛指山河誓。重籬似籠鳥。騎尾同蟬蛻。可憐白首囚。豈若黃壤閉。況復病在床。朝暮人間世。斯須更何恨。泉路百年契。無限天涯淚。呑聲滿老眥。</text>
<title>次工部韻。悼李文伯。</title>,<text>積慶必有後。明德神明饗。公能奉家訓。以正早蒙養。斬然見頭角。流輩爭稱賞。氷壺映皎潔。玉露凝淸爽。立脚素履敦。矯首靑雲上。冀爲君子儒。受學沙溪長。旣聞大道要。決科如反掌。逢君指迷路。快如爪爬癢。從遊歲旣久。漸覺意彌廣。愧我蔑寸效。多君無尺枉。共際中興運。銓席稱銖兩。鑑空見姸媸。藥籠儲標榜。桃李自成蹊。士林望歸往。鳳振千仞輝。鶴播九皐響。直節天回眷。淸名衆所仰。顧問三接榮。觀風千里壤。苦節夜却金。深仁蒲代杖。晝坐鳥下庭。夜讀螢照幌。威行解銅墨。化洽遍草莽。事業期鼎鼐。乾坤遭震盪。黽勉艱虞日。未泛湖海槳。相期携手歸。共拾同谷橡。人事喜參差。魯泮專函丈。我觸雷霆威。三危禦魍魎。南來一見書。珍重似疇曩。關緘若披霧。豁如天日朗。那知歲未暮。忽駕泉路鞅。凶聞海外疑。音容眼中想。不但哭吾私。孰能王室奬。叢棘困地牢。乘雲羨天放。箕尾化傅精。禽鳥悲湯網。早晩同歸盡。羈魂任飄蕩。</text>
<title>次李白韻詠懷</title>,<text>自從作楚囚。節序似電奔。明朝是先忌。今日已黃昏。孝慙養志曾。家如環堵原。傷心海上縶。若旌風中翻。遙知香火夕。稚子應候門。身阻蘋蘩薦。胸煩雲霧屯。重籬限跬步。遠近那堪論。欲結千里夢。已散三閭魂。微誠負如在。寸腸能幾存。況復歲已晏。霜露霑塋墩。衰草馬鬣荒。古樹鳥雀喧。百感集羈懷。欲寫難具言。深省虧子道。沈吟憶禍根。血泣撫孤枕。坐待朝日暾。最怕潮聲急。生憎蟲語繁。北望山河隔。何處是鄕園。客淚洒如泉。却疑眼有源。</text>
<title>次李白韻</title>,<text>露洗火雲蒸。氣激金風爽。却忘荊棘囚。倏起煙霞想。昔在中興初。猥蒙明主奬。含恩思捐軀。臨事常勇往。趙客忘碌碌。堯天望蕩蕩。禁闥亦云幸。岩廊安可仰。早退當急流。歸計在林莽。謝病慙疏決。拾遺愧汲讜。此行甘如薺。何處稅我鞅。唯存湘水魂。回首玉階上。</text>
<title>八月二十八日聞水操。次杜詩八哀韻。</title>,<text>八萬龍驤卒。三千水犀甲。閑暇軍情悅。肅殺天時愜。鳴梁搤峽口。樓船當海䝱。試張靑雀勢。擬樹銅柱業。風從赤壁回。氣拔泰山壓。多少南溟外。一擧可臣妾。安得揚帆去。島夷如獸獵。鯨鯢尙未戮。佇看日三捷。況聞主將賢。何曾大敵怯。渤澥雁鶩池。波濤萬里帖。國家壯藩維。控扼期萬葉。因憶李將軍。至今淚滿睫。山河帶餘恨。壁壘遺舊堞。魂逐浙江潮。劍埋豐城匣。卽今繼者誰。風彩古人接。艨衝制新巧。鐵鉞威震疊。衮褒纔降璽。謗書忽盈篋。方催朝天馬。誰擊渡江楫。秋風幾長亭。拂衣好跋涉。寧怕灞陵尉。歸臥東州峽。</text>
<title>次李白韻。贈山人善文。</title>,<text>杖錫曾北住。湖海又南征。心隨流水靜。跡與浮雲幷。楓岳凌雲陟。蓬山汎杯行。三十六名山。只恨隔四明。祝願天下安。害去胸中兵。神京咫尺地。三角揷天橫。中有僧伽寺。勢壓長安城。參禪面空壁。禮佛淸磬鳴。我時負笈遊。識汝緇流英。永夜伴書燈。不眠聞舌耕。常勉玄機靜。不屑軒冕榮。所存雖異道。相從却有情。秉性頗純靜。同舍稱師兄。恨余塵容濁。羨爾秀骨淸。別來未云幾。偶然忝科名。縣齋一來屆。跋涉勞遠程。禪門已啓鑰。妙訣到無生。金篦刮迷眼。靈臺息戰爭。中間寂不聞。世道劇紛更。重恢萬物新。布鼓亦雷鳴。豈料蓮花蹤。來尋細柳營。自言避西戎。暫就湖外平。燈前識舊顏。天涯感素誠。經年納旌節。虎鉢棲匡衡。日月今幾何。受玦竄巒荊。彈丸匝重溟。掩戶叢棘縈。無異犴狴牢。有若金鐵嬰。親朋俱掉臂。誰憐陷深坑。厚祿書斷絶。一札千金輕。跫音亦足喜。況聞咳唾聲。師獨過海來。穴隙倒履迎。相看靑滿眼。肯論白添莖。陽山水陸窮。海深波浪驚。潮洲逢太顚。留衣蓋初傾。矧汝卅載舊。杖屨來雷瓊。羈懷賴披霧。夜坐親短檠。語激煙霞興。逸氣淩蓬瀛。羨爾繼祖師。愧我忝公卿。棲空心蕩蕩。失路憂惸惸。更處山水窟。鑿石開華楹。拏山天外出。老星秋後呈。悤悤莫告別。使我鄙吝萌。無嫌枕相連。何妨月屢盈。安知風霆霽。雷雨遍八紘。碧波亭下路。同舟利涉泓。師歸金水洞。我尋鷗鷺盟。兩地非風馬。須訪少微精。</text>
<title>次李白韻</title>,<text>上林早借枝。窮海作轉蓬。波濤迷極目。魂夢近重瞳。戀闕雲接北。瞻天日生東。身世浮萍上。生涯棘籬中。風土秦關異。悲吟楚臣同。明慙郭有道。醉學王無功。已摧九天翼。難値萬里風。抽白悲潘岳。草玄笑揚雄。自恃聖明主。且任造化翁。身縶看黃鵠。地窄仰蒼穹。自憐微誠切。誰論世事空。莫云心似灰。時復氣吐虹。葵藿性難奪。金石誠可通。物理否還泰。天心仁且公。君看唐子方。終報宋仁宗。</text>
<title>九日次工部韻</title>,<text>客待三秋月。天成九日兩。露濕兼風撼。黃花何太苦。南極雲全掩。東溟浪自鼓。地窄身如絆。天高首常僂。才非殷鼎調。誠切舜衣補。竄逐今猶晩。愆殃昔追數。攻玉欲自新。投荒在前古。屈平非達士。長沙遇明主。虞庭亦四罪。共工實自取。萬里紫極迥。何由白日覩。引頸樊籠鳥。搖尾落阱虎。可憐嶺外柳。誰念潮洲愈。銜杯怯蛇影。臨水怕蜮弩。況復隔秦京。親戚何時聚。敢謂醉獨醒。素履塵半汚。空懷仲長園。欲營樊遲圃。他鄕節序變。落帽佳節遇。霜沾栗里英。木落瀟湘浦。登高憶故人。採菊思舊土。夜郞李謫仙。夔州杜工部。戀闕淚空揮。望鄕心欲腐。明年逢此日。何處酒滿酤。遍揷故園花。一醉長掩戶。</text>
<title>次李白韻贈珍島守</title>,<text>學劍早成名。執戟衛紫宸。心靜薀奇略。志欲淸邊塵。歸來臥草澤。蓑笠潛垂綸。猶能讀三略。不必擧千匀。逐獸供養志。穿揚妙稱神。適當中興際。寧愛八尺身。出關佩墨綬。叱御摧車輪。分憂思撫字。臨事敢逡巡。素履爽貪泉。餘波及涸鱗。南服典海邑。百里回陽春。屢當橫戈日。常思舞彩辰。專城綰銅符。深閨泣羅巾。簡拔更分麾。臨莅郡名珍。我作澤畔客。受玦此來臻。不是識面舊。相逢傾蓋新。莫道管與鮑。誰云越視秦。非關久要情。特以高義親。彈鋏異客齊。指囷救在陳。哀憐實愈戚。相周豈但隣。於今不足論。在古亦無倫。叢棘心如灰。對君氣似振。曾忝進退地。到此愧知人。徒知昔昏迷。不恨今苦辛。微誠托隨珠。壯志看靑蘋。雷雨倘施澤。一洗天池濱。</text>
<title>次李白韻。憶耽羅謫客。</title>,<text>靑年忝知己。白首保寸心。豈學世利交。庶托道義深。屢解孺子榻。更鼓伯牙琴。樽前我有詩。頭上君無簪。跡阻桃花源。心馳崑崙岑。縣棘困米鹽。席珍稱球琳。時當鴟梟翔。一播鳴鳳音。隻手扶三綱。鴻毛視千金。南荒飄一葉。席海天爲衾。魂歸屋樑月。淚沾秋水襟。十年嶺外客。三湘澤畔吟。天日忽重明。俊乂旁招尋。雷雨蕩無垠。臥龍起淪沈。布衣換靑蒲。墨綬專城臨。漁陽麥穗歌。河縣桃李陰。璽書褒異績。豸冠責規箴。汲黯直聲振。朝無邪氣侵。九遷大夫秩。再擢御史任。曳履卿月逼。專席霜威森。疾風知草勁。傾陽識葵忱。時命有大謬。天意誠難諶。雨露變風霜。忠良化孔壬。伊我一摴散。忝作商家霖。含恩若山重。得罪投海潯。瓊雷隔滄溟。兩地如商參。不堪意戀戀。況聞病涔涔。儂亦抱膏肓。怪底存至今。俱是桑楡人。敢冀歸故林。舜海溢恩波。湯網解飛禽。元和運四時。舒慘應酌斟。何當北歸日。竝轡驅駸駸。</text>
<title>次李白韻。憶李將軍。</title>,<text>憶昔伏波將。大捷鳴梁下。舡灰赤壁風。血入滄溟洒。龍驤愧出峽。吉甫慙詠雅。屈指古烈士。誰似將軍者。捐身誓裹革。免冑恥全瓦。歷數中興將。第一功在社。江山遺迹在。弔古泣病賈。</text>
<title>次李白韻。憶耽羅客。</title>,<text>夢見耽羅客。枕席却恨覺。珍重故人心。分明昔時貌。交情看此際。況復是舊要。莫恨滄溟遠。猶回白日照。直節嘆激烈。淺學慙高妙。我甘叢棘囚。君應宣室召。禍福豈須論。死生期同調。所以越滄波。通神對言笑。遙知登漢嶠。擧頭北辰眺。</text>
<title>賦喜雨。次工部韻。</title>,<text>體元調玉燭。天無雨暘恒。炎荒畏日永。有若繫長繩。甘霖日夜霈。田野望歲登。誠感南海神。術豈天竺僧。擢穗似虯盤。連穎如垂藤。龜拆百萬頃。融液如解氷。豈知黃埃地。一夕翠雲蒸。非因至德融。安得玄機乘。不但堯舜聖。亦多元凱朋。從今大有年。特書應相仍。</text>
<title>次工部韻。懷舊居。</title>,<text>百年菟裘計。經營江上村。倚岸開石室。壓水啓柴門。農學野人爲。趣與漁父論。舞雩時取涼。看書更負暄。月影一蟾斜。潮聲萬馬奔。盟深魚鳥親。夢斷軒冕尊。生涯付雲水。吾道任乾坤。中年戎馬起。封域風塵昏。絶裾遠慈闈。執靮隨行轅。非爲取靑紫。愛君性所根。玉椀誤盛矢。徒慙雨露繁。負乘自致寇。百孔果生痕。豈歎窮海竄。猶許性命存。愧負北山靈。虛歸南浦魂。</text>
<title>次工部韻</title>,<text>風濤海中瓊。瘴癘嶺外柳。豈學屈原醒。少傾成都酒。罪知不可逭。鄕入無何有。失路方噬臍。擎天倚隻手。誤恩不弊軒。況復負乘久。漏舟輕陽侯。棟梁責摧朽。雖叨鳳皇池。實同牛馬走。端揆愧非才。握籌寧替否。貪榮急流際。大戾身自取。敢嫌三危竄。唯慙百僚首。汲黯又妄發。興戎果自口。經年更過丁。周甲已過酉。重籬楚澤畔。白首滄溟叟。炎蒸侵百骸。針石及兩肘。對案厭腥羶。攬鏡驚老醜。只有朝天夢。中宵繞北斗。</text>
<title>送敍兒入京娶婦</title>,<text>吾家本淸貧。三世安素履。積善必有徵。餘慶後嗣庇。不肖如爾父。亦免家聲毀。況復協熊夢。晩境得驥子。非望氣食牛。敢擬趨庭鯉。汝生二三後。年今十五齒。稟性稍沈靜。小少謹諾唯。樞機自知愼。履屐頗循軌。戲遊厭放浪。刻苦好文史。摛藻或脫馽。吐辭時振綺。發軔就長途。穎脫方未已。燕石十襲藏。弊帚千金視。及投窮海上。從我荊棘裏。膝下衣相連。燈前書共披。患難相與依。忘却天南徙。生男願有室。父母心皆是。顧汝學未成。年亦纔拜起。早婚還成悔。余意不及此。矧當待罪日。抑恐添謗訾。螟蛉計已誤。義在重宗祀。竟致事參差。柰何亦天耳。碧波尒先渡。重籬我獨止。今朝強一笑。明日便千里。去留父子情。淚盡滄溟涘。人間足聚散。別恨亦張弛。海月待再圓。相逢亦伊邇。休憚道路遠。可慰門閭倚。是時春正暮。湖程飄落蕊。離懷得強制。遠圖切深企。成人百年初。合好萬福始。風火聖垂象。正家君子以。基禍在驕逸。養德絶華侈。謙恭福來聚。敬怠道臧否。威如必盡我。和順方責彼。閨範動遵禮。女工勤治枲。容儀去粉白。身章屛朱紫。盡孝事舅姑。推仁及娣姒。用此日訓戒。庶得成兩美。丈夫受丕責。一身備萬理。可勉非前修。窮經宜惜晷。事親是大要。文章卽小技。毋耽衽席歡。遠思老父跂。天中節將近。香火展桑梓。回鞭就南路。須從汝伯氏。臨風若聞聲。計程常屈指。岳翁吾所愛。意氣無與比。我昔北縶胡。捐金贐行李。窮途易爲感。耿耿銜在髓。還忝葭莩親。送汝將禽委。待以父兄間。受敎近案几。把筆心茫然。莫謂言耄矣。</text>
<title>贈李震冕</title>,<text>趙氏連城璧。荊山三刖璞。岷峨富珠璣。無脛走中國。或爲王府有。或入丞相刻。離鄕物始貴。振采在雕琢。夜光非暗投。一見光照壁。愛重雙南金。虛明一室白。汝是儒席珍。我似他山石。切磋今幾年。瑚璉不煩鑿。敢冀隨侯報。毋憂混魚目。蘊美方沈淵。寧敎久藏櫝。豈但十二乘。終期千里燭。瓊琚大放辭。珪璋庇嘉穀。誰論楚白珩。可備虞瑞玉。提携置重籬。拂拭比垂棘。輝連老人星。影動魚龍宅。難辭西入秦。必充北貢洛。登薦會有時。莫嫌委泥濁。</text>
<title>送高善行千秋朝京之行</title>,<text>憶昔壬辰兵火純。自有東方未有此。崆峒仙仗有行殿。河北列郡無義士。先公洒泣立赤幟。左袒遂自湖南始。三綱幾息賴不墜。爲我社稷天生李。孤軍錦城事大謬。一夕漬邊空壁壘。臣死於君子死親。國有我公公有子。高懸大節鬪白日。爭點文章照靑史。賢焉聖焉孰不死。獨留芳名滿人耳。大賢之後竟不替。之子高才世無比。忠孝元來子家事。文章亦能窺姚姒。揮鋒一掃北學者。直踐詞壇南面視。名編漢家羽林兒。職列周官司馬吏。於皇大明聖天子。四海九州車同軌。鶴禁虹流小海澄。千秋慶節淸秋是。嵩呼一聲萬邦歡。篚厥玄黃無遠邇。吾王事大出誠若。特咨廷臣進包匭。霜威旣假御史驄。鐵冠又戴中丞豸。斯人將命寸心赤。路指燕雲四千里。遼左提封限華夷。薊北山河壯表裏。禹迹千年碣石開。秦墉萬疊臨洮起。丁零鶴歸尙餘柱。都尉虎變猶着矢。安市城頓九伐威。首陽山含二子恥。楡關雁塞今歸籍。易水雲中古稱冀。鑿井耕田百萬家。遺氓尙識陶唐氏。峨峨帝居九天上。百官之盛宮室美。祥雲瑞氣滿龍樓。玉帛謳歌賀鳳紀。男兒本有四方志。壯遊斯行誠幸矣。長卿入漢我作臣。季札觀周子行侈。燕趙素稱烈士多。慷慨悲歌良有以。慷慨悲歌送君歸。不學兒女臨岐淚。送君歸贈以言。勉繼先公忠與義。先公忠義古誰倫。宋朝丞相文山似。嗚呼丞相何處尋。聞道皇城有柴市。</text>
<title>秋夜長 在瀋館</title>,<text>秋夜長。秋夜長。塞垣露先白。鄕關菊已香。愁隨曉漏添。起視月似霜。胡天錯莫深如海。星河不動雁叫雲。關山無限落木聲。摠入羈人枕邊聞。悲笳一發東方明。城鴉亂噪何紛紛。</text>
<title>次韓叔韻</title>,<text>門闌不肖有小子。安石非爲蒼生起。才微短綆及寸筳。恩荷隆天與厚地。不憚囊空乏一錢。每思山中有甘泉。茂陵久患相如渴。況値三伏洪爐熱。何幸淸詩錦新濯。快若披雲覩白日。若非地仙造化功。至寶寧向人間得。有德從來必有壽。人爵豈若脩天爵。莫言朱門競自娛。孰與曲肱爲善樂。萬事灰心形似土。泉路唯思彩衣舞。欲往從游几杖下。高飛安得腋生羽。</text>
<title>高山</title>,<text>峽裏秋容老。山中月色多。望雲無限意。離恨滿江波。</text>
<title>龍溪</title>,<text>嗚咽龍溪水。山門送客秋。西風遊子恨。空倚夕陽樓。</text>
<title>挽權佐郞</title>,<text>古磵秋聲咽。虛梁月色疑。忍看晨省地。猶待暮歸兒。</text>
<title>贈別</title>,<text>歲暮西郊別。問君去何之。臨岐無限淚。不是爲相離。</text>
<title>題利仁驛樓</title>,<text>存心於愛物。一命可行仁。況復置郵速。佳聲滿四隣。</text>
<title>題竹漏 二首○在沃州</title>,<text>截竹寬容水。盈壺瀉作聲。淸宵發深省。起坐到天明。</text>
<title>題竹漏 二首○在沃州 其二</title>,<text>秪擬消長夜。那知碎客心。燈前多少恨。不覺漏聲沈。</text>
<title>短檠</title>,<text>短檠近書床。黃卷對聖賢。何如八尺檠。照耀歌舞筵。</text>
<title>贈李正言 壽仁</title>,<text>爲問李正言。山中掩石門。南來澤畔客。回首杏花村。</text>
<title>題風雨所破靑紙扇</title>,<text>袖裏靑牋箑。南來風雨傷。提携不敢棄。曾襲御爐香。</text>
<title>新安。贈淮翁所眄妓。</title>,<text>公子風流好。慇懃有後期。存亡今日恨。淚濕五言詩。</text>
<title>挽趙璞</title>,<text>吾生如晝燭。子歸若登仙。寂寞山陰月。誰回訪戴舡。</text>
<title>偶吟</title>,<text>不待靑絲繫。壺傾滿眼春。朝來成一醉。疑是夢中身。</text>
<title>題白雲山僧詩帖 六首</title>,<text>僧自白雲山。自言心境閑。何如城市裏。臥遊白雲間。</text>
<title>題白雲山僧詩帖 六首 其二</title>,<text>白雲本在山。無心卷舒閑。僧今來乞句。何似臥山間。</text>
<title>題白雲山僧詩帖 六首 其三</title>,<text>山僧本在山。物外幾人閑。杖錫水雲迹。多逢城市間。</text>
<title>題白雲山僧詩帖 六首 其四</title>,<text>每歎未歸山。逢僧愧爾閑。尋眞雖已老。猶可臥田間。</text>
<title>題白雲山僧詩帖 六首 其五</title>,<text>白老騁文詞。潛翁勞建白。悠然見山人。獨臥終南陌。</text>
<title>題白雲山僧詩帖 六首 其六</title>,<text>僧來眼忽靑。心靜室生白。談禪日已西。忘却長安陌。</text>
<title>韓振甫溪堂。次曺子實韻。三首</title>,<text>飛泉跨壑到池深。雲影徘徊半畝陰。活水源頭心境靜。禁城南畔亦山林。</text>
<title>韓振甫溪堂。次曺子實韻。三首 其二</title>,<text>鑿石疏泉用意深。更將琪樹作庭陰。江湖我有幽居勝。幾日南歸臥竹林。</text>
<title>韓振甫溪堂。次曺子實韻。三首 其三</title>,<text>度壑淸泉曲曲深。羽觴相屬似山陰。蘭亭勝會今千載。物色分留有茂林。</text>
<title>贈愼學士 天翊</title>,<text>一鶴南歸渡漢津。何年却向上林春。瑤池弄影還無意。欲過丹丘鳳與隣。</text>
<title>巡到金馬。主倅鄭子容不在。留贈兩絶。</title>,<text>蓬島煙霞領略廻。東風徙倚此池臺。渭城朝雨渭城柳。誰唱陽關勸一杯。</text>
<title>巡到金馬。主倅鄭子容不在。留贈兩絶。 其二</title>,<text>萍水相逢未易期。驛程今日故遲遲。春深官柳無人管。誰向橋頭折一枝。</text>
<title>次晩沙韻</title>,<text>城市山林進退憂。一年強半負沙鷗。東風昨夜金鑾夢。猶到江南白鷺洲。</text>
<title>次晩沙韻 附原韻</title>,<text>慵眠淸晝爲忘憂。夢作江湖萬里鷗。若也幻他眞世界。桃花春浪上瀛洲。</text>
<title>己卯冬。拜刑判偶吟。二首</title>,<text>詰姦懲暴大司寇。勅典明刑翊聖朝。三月化行誅正卯。四方風動得皐陶。</text>
<title>己卯冬。拜刑判偶吟。二首 其二</title>,<text>聯輝卿月環宸極。曳履星辰步玉墀。蚊負還慙紆寵渥。駑才無路報恩私。</text>
<title>贈第二婦小學諺解</title>,<text>芳姿雅度玉爲心。執帚寒門喜慶深。素業靑氈無所贈。爲將嘉訓替籝金。</text>
<title>有感 五首○在扶江時</title>,<text>當年母子此相依。誰謂如今棄我歸。痛結重泉無處寫。獨將遺體拜遺衣。</text>
<title>有感 五首○在扶江時 其二</title>,<text>白首餘生失所依。乾坤雖大獨無歸。日月幾何從此逝。重泉會待舞萊衣。</text>
<title>有感 五首○在扶江時 其三</title>,<text>螢爝微光日月依。恩榮猶許蓽門歸。如今痛斷西淸夢。白首那堪淚滿衣。</text>
<title>有感 五首○在扶江時 其四</title>,<text>五雲宮闕九天依。此地曾經曳履歸。泣血三年人事變。爐香尙在舊朝衣。</text>
<title>有感 五首○在扶江時 其五</title>,<text>將身恨不聖門依。時雨光風得所歸。狂簡未裁身已老。不妨仍着碧蘿衣。</text>
<title>贈鄭副學 弘溟</title>,<text>論交豈必須黃金。自是人情異古今。爲問相公踰嶺日。朋知誰保舊要心。</text>
<title>贈白石洪都憲 三首○以下在沃州</title>,<text>西湖送我事蒼黃。南海聞君謫夜郞。天意亦憐垂老別。瓊雷猶許兩相望。</text>
<title>贈白石洪都憲 三首○以下在沃州 其二</title>,<text>分却名香替降眞。贐行何必橐中珍。蠻煙瘴雨薰爐夜。北望應須拜北辰。</text>
<title>贈白石洪都憲 三首○以下在沃州 其三</title>,<text>色似琉璃冷蘄簟。瘴炎失夏最相宜。中宵旅枕時成夢。長樂鐘聲拜玉墀。</text>
<title>立春 二首○代兒輩作</title>,<text>玉燭洪匀遍邇遐。雷霆收怒布陽和。還將舊日商川楫。好趁春風渡碧波。</text>
<title>立春 二首○代兒輩作 其二</title>,<text>一夕雲間彩鵲飛。湘潭遷客趁春歸。家人莫道行裝薄。相國還朝滿路輝。</text>
<title>立春寄題郡衙三首</title>,<text>春光已到一枝梅。燕寢香凝畫戟開。百里絃歌人自得。武城還復有澹臺。</text>
<title>立春寄題郡衙三首 其二</title>,<text>虛館無人春自歸。畫欄雕閣日初遲。東風消息扶桑外。滄海飜成雁鶩池。</text>
<title>立春寄題郡衙三首 其三</title>,<text>春生羅幕篆煙輕。慶協羆熊玉樹榮。聞道紫泥南渡海。將軍移鎭伏波營。</text>
<title>贈善文上人</title>,<text>僧伽寺裏昔同遊。屈指當年四十秋。珍重遠尋滄海上。不堪今日又離憂。</text>
<title>又贈善師</title>,<text>杖錫飄然何處來。滄溟此日眼初開。白雲回首仙山近。安得尋眞領略廻。</text>
<title>贈默師</title>,<text>山人來自達摩山。滄海浮杯乞句還。楓落湘潭秋欲盡。送師歸臥白雲間。</text>
<title>自南遷北時。寄贈愼學士。天翊</title>,<text>南來人作北遷人。却恨支離有此身。重過雲莊花下路。白雲深處對松筠。</text>
<title>自南遷北時。寄贈愼學士。天翊 其二</title>,<text>千里江南二月花。獨憐梅萼映孤査。今來月出山前路。羞過西湖處士家。</text>
<title>贈李正言 壽仁</title>,<text>仙家寄在白雲隈。琪樹瓊潭洞府開。存沒十年多少恨。一溪流水泛花來。</text>
<title>過李金吾 壽民 舊宅 二首</title>,<text>小桃花發映柴門。却憶當年對酒樽。芳草夕陽添客淚。嚴程無路灑荒原。</text>
<title>過李金吾 壽民 舊宅 二首 其二</title>,<text>二百人中今幾餘。三千里外淚沾裾。庭花池草封遺恨。指點金吾舊弊廬。</text>
<title>過石梯院 以下北遷時</title>,<text>曾持玉節過郵亭。細柳將軍小隊迎。此日蒼黃行色異。向來榮辱摠虛名。</text>
<title>過舊時主人家悼亡</title>,<text>桃花小雨掩衡茅。街柳春深露拂梢。惆悵人亡餘舊宅。客來還與燕尋巢。</text>
<title>別從姪</title>,<text>鬼門關外投荒客。建業山中泣血人。相逢說盡存亡恨。忘却分離隔此晨。</text>
<title>贈張自好 二首</title>,<text>蓬累三湘音信疏。萍逢猶說故山居。兩家無限存亡恨。淚落詩篇不盡書。</text>
<title>贈張自好 二首 其二</title>,<text>功名自與散人疏。月峽龍門有舊居。四面靑山一面水。生涯只有五車書。</text>
<title>答趙生 二首</title>,<text>書到三川問死生。慇懃却似故人情。世間多少靑雲客。誰識窮荒義女名。</text>
<title>答趙生 二首 其二</title>,<text>昏朝放逐盡名賢。行色宜爲女子憐。聖代卽今明四罪。錯勞書訊到三川。</text>
<title>次原平韻 在牙山</title>,<text>雷雨從天彩鵲隨。湘潭憔悴動春姿。聖恩欲報還無地。秪祝三元茂對時。</text>
<title>題枕海堂 牙山</title>,<text>雄呑湖海壓洪濤。百里風煙氣象豪。我有羅浮江上宅。品題他日較誰高。</text>
<title>寄長女，季子，季女。</title>,<text>生男生女將何望。男學詩書女女紅。聞道浪遊窮永日。爾等應幸室無翁。</text>
<title>寄二婦</title>,<text>近來安否日相思。膝下團圓復幾時。積善敢期餘慶在。老翁猶望抱孫兒。</text>
<title>山人道徽詩卷。次遲川韻。</title>,<text>老盡黃花不賦詩。滿庭紅葉下帷時。瓊琚入眼還添淚。物色如今屬老師。</text>
<title>次方丈韻。兼示白軒。四首</title>,<text>節序平分有四時。三秋物色最淸奇。鋪張安得如椽筆。寫出登山千首詩。</text>
<title>次方丈韻。兼示白軒。四首 其二</title>,<text>霜凋碧樹屬良時。江外螺鬟各獻奇。落帽龍山高會處。黃花應對謫仙詩。</text>
<title>次方丈韻。兼示白軒。四首 其三</title>,<text>揮毫闢闔摘髥時。正似陳平六出奇。臨水登山淸興發。錦囊收拾幾篇詩。</text>
<title>次方丈韻。兼示白軒。四首 其四</title>,<text>消愁遣興取當時。何用雕蟲巧鬪奇。雅頌正聲今寂寞。淸詩羞道建安詩。</text>
<title>敬次韓都事叔韻 二首</title>,<text>希夷曾入華山居。千日空輸一夢餘。遙想蒲團春晝永。日移花影蝶回初。</text>
<title>敬次韓都事叔韻 二首 其二</title>,<text>七十老翁何所望。不妨昭代有馮唐。他年輦過應先問。試可宜從符璽郞。</text>
<title>江上次白軒韻 四首</title>,<text>台茵當日愧明公。誰識如今進退同。東雨定應歸赤舃。獨留煙月屬閑翁。</text>
<title>江上次白軒韻 四首 其二</title>,<text>江山元不換三公。況復兼之楊鶴同。秪恨未成薪膽志。扁舟却愧五湖翁。</text>
<title>江上次白軒韻 四首 其三</title>,<text>賦與無私一箇公。從知堯舜與人同。閑中漸覺天機靜。自此委身造化翁。</text>
<title>江上次白軒韻 四首 其四</title>,<text>千帆齊上滿江風。湖海田租與大同。漢氏太倉紅腐溢。憂時獨有白頭翁。</text>
<title>次白軒韻。贈報恩寺澄上人。</title>,<text>梅軒昔日度淸宵。忘却歸槳月下搖。回首卽今成往事。幾時江外更逍遙。</text>
<title>又次白軒前韻 四首</title>,<text>南遷當日我辭公。不是同升道不同。萬死生還公又去。如今幸作兩閑翁。</text>
<title>又次白軒前韻 四首 其二</title>,<text>雨暘無奈任天公。山岳潛形遠近同。平陸漸看深數尺。田原處處泣村翁。</text>
<title>又次白軒前韻 四首 其三</title>,<text>陰陽逆順責三公。有國以來此理同。從古何人能盡職。商霖唯道築巖翁。</text>
<title>又次白軒前韻 四首 其四</title>,<text>白頭人對黑頭公。銓席當年幸得同。榮辱十年如夢寐。不妨今作兩閑翁。</text>
<title>贈金剛山上人楚雲 二首</title>,<text>曲巷無人白日長。臥看松際度雲光。山僧乞句來何處。花雨猶添屐齒香。</text>
<title>贈金剛山上人楚雲 二首 其二</title>,<text>二公文焰較誰長。入眼偏驚室有光。爲報山僧歸淨土。紗籠壁上日焚香。</text>
<title>白雲樓。贈東淮公子。</title>,<text>江湖歸思託瑤琴。流水高山兩地心。幽人每罷南歸夢。白鷗飛盡暮江深。</text>
<title>東館。次淸陰韻留別。三首○以下在瀋館</title>,<text>高名大節日爭輝。白首燕山鎖北扉。不識瓦全還自媿。謾將衰淚濕征衣。</text>
<title>東館。次淸陰韻留別。三首○以下在瀋館 其二</title>,<text>燕山館裏隔淸輝。止水亭前掩竹扉。唯有寸心無遠近。淚痕應着夢中衣。</text>
<title>東館。次淸陰韻留別。三首○以下在瀋館 其三</title>,<text>東歸正屬暮春輝。桃李千家柳映扉。春風倘解愁人意。不遣花香上客衣。</text>
<title>東館。次淸陰韻留別。三首○以下在瀋館 附原韻</title>,<text>寂寥孤館日斜輝。病客無聊獨掩扉。千里同來不同去。天涯芳草益沾衣。</text>
<title>呈淸陰，遲川兩相公。</title>,<text>二老經權各爲公。擎天大節濟時功。如今爛漫同歸地。俱是南冠白首翁。</text>
<title>呈淸陰，遲川兩相公。 附次韻 遲川</title>,<text>靑簡枰衡自有公。會稽臣妾敢言功。吾人事業荒唐甚。畢竟都輸西磵翁。</text>
<title>贈別再從弟韓聖任 五首</title>,<text>二十年來覺汝賢。相從患難意彌堅。如今忽作河梁別。岐路西風兩惘然。</text>
<title>贈別再從弟韓聖任 五首 其二</title>,<text>再渡遼河三避兵。百年何異弟兄情。却慙義重恩還薄。司果虛名白髮生。</text>
<title>贈別再從弟韓聖任 五首 其三</title>,<text>庭樹花殘葉正飛。別來春盡又秋歸。家人不識今朝發。應向窓前擣遠衣。</text>
<title>贈別再從弟韓聖任 五首 其四</title>,<text>三韓大姓是西原。王謝簪纓擅一門。誰識百年人事變。靑氈零落屬孱孫。</text>
<title>贈別再從弟韓聖任 五首 其五</title>,<text>秋來驥子候柴扉。君到應驚獨自歸。若問行人何日至。黃花欲盡雪初飛。</text>
<title>次輔養官金伯厚韻。示同館諸公。二首</title>,<text>蟣蝨三韓一介臣。乘槎路斷海無津。今逢地拆天崩日。白首那堪淚滿巾。</text>
<title>次輔養官金伯厚韻。示同館諸公。二首 其二</title>,<text>高皇大烈掃荒屯。三百年來四海春。天意豈庸終漢業。舂陵佳氣有眞人。</text>
<title>贈遲川</title>,<text>權時事業與心違。白首窮途有是非。一夕死灰回暖氣。覆盆偏照少陽輝。</text>
<title>秋夜客懷</title>,<text>旅枕殘燈伴寂寥。一聲歸雁夜迢迢。西來漢節猶零落。莫怪孤臣鬢已凋。</text>
<title>夢趨朝班</title>,<text>金吾喚仗曉催班。故國分明枕上還。好事暫時添客恨。莫敎殘夢度秦關。</text>
<title>夢歸故山</title>,<text>南飛蝴蝶塞天悠。黃葉靑山夢裏秋。淸隱堂前朝海水。至今猶解向西流。</text>
<title>朝來病臥涼床。從者催作家書。有感偶吟。</title>,<text>王土何曾一片餘。文山不是好樓居。家人錯待南歸雁。病裏無心寄遠書。</text>
<title>步月有感</title>,<text>塞月無心照大荒。秋來却解斷人腸。思家莫向淸宵立。那似空簾夢洛陽。</text>
<title>次淸陰相公寄示韻 四首</title>,<text>好事時成夢裏閑。覺來空自撫刀環。玉關何日東歸後。淸隱堂前臥看山。</text>
<title>次淸陰相公寄示韻 四首 其二</title>,<text>高樓歎息末應閑。況復龍沙月再環。壯志卽今猶未歇。男兒幾日定天山。</text>
<title>次淸陰相公寄示韻 四首 其三</title>,<text>奔走風塵未暫閑。誰言否泰更循環。南冠再縶西河館。天外猶看夢裏山。</text>
<title>次淸陰相公寄示韻 四首 其四</title>,<text>關城將士意閑閑。虎旅千群帳外環。莫道投鞭江可斷。中原亦有八公山。</text>
<title>次淸陰相公寄示韻 四首</title>,<text>少時憂惱鎭時閑。人事從來若轉環。歸去釣龍臺上臥。一區煙月舊江山。</text>
<title>次遲川韻 六首</title>,<text>金蘭早托兩無疑。流水千年待子期。世事卽今如覆雨。人間莫道太行危。</text>
<title>次遲川韻 六首 其二</title>,<text>常經大道理無疑。成敗難容智慮期。疹疾應爲攻玉地。操存須省此心危。</text>
<title>次遲川韻 六首 其三</title>,<text>樂夫天命復奚疑。軒冕由來不自期。此日同升眞不分。更將何策效時危。</text>
<title>次遲川韻 六首 其四</title>,<text>學貴多聞且闕疑。升高致遠有前期。千塗萬轍同歸一。要把人心戒入危。</text>
<title>次遲川韻 六首 其五</title>,<text>不辨亡金直不疑。後來誰得繼風期。唯君耐受盈車謗。素履宜看處險危。</text>
<title>次遲川韻 六首 其六</title>,<text>蓋世勳名主不疑。經邦事業古人期。如何白首南冠縶。一木誰支大廈危。</text>
<title>奉呈淸陰台案。恭俟斤敎。三首</title>,<text>皇明一統萬邦賓。此日孤忠海外臣。直與首陽爭義烈。夷齊猶是域中人。</text>
<title>奉呈淸陰台案。恭俟斤敎。三首 其二</title>,<text>先王待士禮如賓。養得精忠一介臣。他日九原朝覲處。不知無愧有誰人。</text>
<title>奉呈淸陰台案。恭俟斤敎。三首 其三</title>,<text>穆陵仙馭已天賓。應喜如今我有臣。萬折朝宗歸海意。有辭千載賴何人。</text>
<title>奉呈淸陰台案。恭俟斤敎。三首 附次韻三首 淸陰</title>,<text>奉節朝周昔作賓。皇恩如海到陪臣。天飜地覆逢今日。未死終爲負義人。</text>
<title>奉呈淸陰台案。恭俟斤敎。三首 附次韻三首 淸陰 其二</title>,<text>中原爲主海隅賓。萬國蒼生共帝臣。三百年來恩澤厚。臨危效節幾多人。</text>
<title>奉呈淸陰台案。恭俟斤敎。三首 附次韻三首 淸陰 其三</title>,<text>鼎水龍沈隔上賓。滿朝冠冕盡逋臣。欲求前後從容死。共說張春第一人。</text>
<title>呈淸陰遲川</title>,<text>單于千帳對斜暉。客裏春歸人未歸。會趁黃梅花上雨。鴨江東畔好沾衣。</text>
<title>次遲川</title>,<text>曾將智慮擬經綸。自誤吾身更誤人。聞道韋編尋舊學。願回前轍避荊榛。</text>
<title>次遲川 附原韻</title>,<text>雲雷枉許效經綸。晩節眞成累故人。一片丹田還自在。共君努力芟荒榛。</text>
<title>送金伯厚陪元孫還京師 三首</title>,<text>元孫輔養屬儒臣。今日陪還慶益新。宗社萬年基本地。陶成至德責誰人。</text>
<title>送金伯厚陪元孫還京師 三首 其二</title>,<text>鳳質龍姿映塞春。天敎周命屬重新。盛朝自有通經士。不待商顏羽翼人。</text>
<title>送金伯厚陪元孫還京師 三首 其三</title>,<text>上苑秋生雁已賓。混河分手莫傷神。先須沽酒長安市。遠慰西還萬死人。</text>
<title>秋思</title>,<text>遼河西渡已經三。不是橫戈虎穴探。旅枕却忘關路遠。半窓秋雨夢江南。</text>
<title>喜見謝使</title>,<text>乘槎使節日邊來。未死蘇卿眼忽開。若見單于問漢事。須傳上苑雁書回。</text>
<title>送謝使 二首</title>,<text>博陸勳名冠薦紳。再持龍節爲和隣。還朝倘念南冠縶。北海風霜有故人。</text>
<title>送謝使 二首 其二</title>,<text>曾從鼎席近中台。握節如今次第來。此日去留還異路。上林須待雁書回。</text>
<title>贈別書狀 二首</title>,<text>星槎歸路正迢迢。遼塞西風鶴影遙。君到漢庭如有問。節旄未落鬢先凋。</text>
<title>贈別書狀 二首 其二</title>,<text>仙輧東去杳難攀。天外歸心雁帶還。會向上林傳帛札。樽前且莫示刀環。</text>
<title>次韻</title>,<text>西來幾送故鄕人。感子偏憐去國臣。歸道子卿今白首。秋風淚盡混河濱。</text>
<title>寄白洲</title>,<text>東城南陌惜離群。況復如今萬里分。家在未央宮外住。上林歸雁最先聞。</text>
<title>見月有感 三首</title>,<text>塞月關雲霽後開。入簾中夜却驚猜。山河大地妖氛暗。何得雲間送影來。</text>
<title>見月有感 三首 其二</title>,<text>觸境難堪淚滿巾。悲秋況復客愁新。如何淸隱堂前月。更向天涯訪主人。</text>
<title>見月有感 三首 其三</title>,<text>龍樓高處五雲開。鳳輦何時問寢回。無限西風憂國淚。暗和秋雨入蓬萊。</text>
<title>七夕</title>,<text>河西帝女向天津。烏鵲成橋雨浥塵。莫怨年年纔一渡。世間無限別離人。</text>
<title>客夜有懷</title>,<text>淸宵送月朝迎日。今革還成晝夜間。縱得百年猶過半。幾時歸去少偸閒。</text>
<title>聞雁有感</title>,<text>春來杖節向金微。正伴關河雁北飛。昨夜西風回舊侶。楚雲湘水喚同歸。</text>
<title>次伯厚韻</title>,<text>巖棲當日謝簪紳。自擬煙霞老此身。宿債未酬奇禍重。送君今日倍沾巾。</text>
<title>奉酬淸陰謝油席韻</title>,<text>何幸親承君子光。玉壺氷盌映秋霜。還慙微物非宜夏。自是淸風起首陽。</text>
<title>奉酬淸陰謝油席韻 附原韻</title>,<text>油席煌煌亂日光。滑於湘竹冷於霜。翛然滿榻淸風起。一任西窓送夕陽。</text>
<title>七月初一日有感</title>,<text>蒼梧巡斷暮雲虛。不忘還如遏密初。誰知此日人間雨。便是當年聖澤餘。</text>
<title>賜金換書有感而作</title>,<text>眞賜輕金不敢專。餘波却換古遺編。善和亦有書千卷。秪爲恩榮永世傳。</text>
<title>七夕後一日雨</title>,<text>烏鵲仙橋昨已成。應知別後轉關情。西風不盡千行淚。更向人間作雨聲。</text>
<title>謾吟 三首</title>,<text>銅龍門外問安歸。空館那堪對落暉。却算西行餘幾日。孤臣淚濕舊朝衣。</text>
<title>謾吟 三首 其二</title>,<text>胡天錯莫日無晶。一半秋陰雨後生。天意却敎雲掩月。應憐孤客倍傷情。</text>
<title>謾吟 三首 其三</title>,<text>星暉北照薊門遙。虛館秋深鎖寂寥。淚入暮江添幾丈。西流應到玉河橋。</text>
<title>贈人</title>,<text>遼河霜落雁初歸。貝水波寒葉正飛。兩地秋來無限意。秪看明月共淸輝。</text>
<title>初見蓮房有感</title>,<text>蓮已成房失粉紅。新粧無復舊時容。遙知此夜南湖上。鏡裏香殘露自濃。</text>
<title>次諸質子韻</title>,<text>萬里西看曉月沈。閨中力盡擣衣砧。關河驛使明朝發。錦字千行一寸忱。</text>
<title>偶吟</title>,<text>行宮笳鼓向燕山。賈客皆從北地還。獨有蘇卿淹漢節。西風望斷玉門關。</text>
<title>端午有感。呈淸陰。</title>,<text>去歲今年雨露思。淸明端午兩參差。龍城亦是中原地。謫客當時浪自悲。</text>
<title>呈遲川</title>,<text>蝗蟲亦作鳳凰食。野雀或能爲鳳凰。野雀鳳凰人莫辨。不如千載待文王。</text>
<title>次伯厚韻</title>,<text>剗岸臨流結屋新。水禽山鳥好相親。江湖亦自多憂思。落日危樓望比宸。</text>
<title>雨中聞雁</title>,<text>塞垣秋早雨紛紛。旅枕唯聞雁叫群。飛到衡陽知幾日。憑將一札寄南雲。</text>
<title>次淸陰嘲吸煙韻</title>,<text>蘇卿餐雪今三歲。鄒子回春亦一時。水火元來成旣濟。淺深功用有誰知。</text>
<title>次淸陰嘲吸煙韻 次淸陰嘲吸煙韻</title>,<text>氷盌蜜香餐雪地。金爐獸炭吸煙時。兩家風味誰能辨。却問靈臺笑不知。</text>
<title>詠柳 二首</title>,<text>好將生意托栽培。淸影非關帶月廻。莫道玉關春不到。東風亦解逐人來。</text>
<title>詠柳 二首 其二</title>,<text>庭前笛裏一般春。零落何如嫩葉新。却憶渭城朝雨後。折來還送出關人。</text>
<title>次淸陰畫帖韻</title>,<text>百濟千年有舊臺。吾家於此小亭開。今朝輸入詩中畫。物色還如夢裏回。</text>
<title>次淸陰畫帖韻 附原韻。鳳巖見余所藏畫帖。頗憶江南舊莊。題此以奉。</title>,<text>君家正對紫雲臺。畫裏依然眼忽開。鱸膾蓴羹秋興晩。月明江上夢先回。</text>
<title>次遲川</title>,<text>交情不必似陳雷。磨鏡須敎絶點埃。莫道世間人事變。白頭隨處好懷開。</text>
<title>次遲川讀易韻</title>,<text>大畜光輝自日新。不須箋註說津津。天根月窟君先到。肯許冥行躡後塵。</text>
<title>次遲川讀易韻 附原韻</title>,<text>箋註紛紜各出新。毫分縷劈轉迷津。欲從畫上求眞易。先向靈臺洗垢塵。</text>
<title>次遲川喫氷韻</title>,<text>王制司寒月令嚴。況將蜂液味兼甜。衰年最有相如渴。對此還忘爽口嫌。</text>
<title>次遲川韻</title>,<text>單于臺上日無晶。大漠秋陰暮色生。羌笛一聲微雨過。愁邊喚起故園情。</text>
<title>九日。次淸陰韻。</title>,<text>白露初成北海霜。高秋已斷南飛雁。登高此日洛陽人。幾處黃花香滿盞。</text>
<title>次淸陰詠畫韻</title>,<text>三山銀闕五雲陰。徐市樓船入海尋。更有琅琊臺百尺。秦皇於此騁雄心。</text>
<title>謾吟用前韻 五首</title>,<text>扶桑西影半天陰。方丈蓬萊何處尋。堪笑驪山銀海裏。飛昇猶有鼎湖心。</text>
<title>謾吟用前韻 五首 其二</title>,<text>羲輪難度崑崙陰。萬里河源不可尋。唯有乘槎漢使到。當年應斷玉關心。</text>
<title>謾吟用前韻 五首 其三</title>,<text>劉郞豪氣想汾陰。欲向秋風古跡尋。飛雁白雲依舊在。千年誰得悔萌心。</text>
<title>謾吟用前韻 五首 其四</title>,<text>當年講學向鵝湖。千載誰能辨紫朱。無極元非先太極。濂翁指訣有斯圖。</text>
<title>謾吟用前韻 五首 其五</title>,<text>天授眞人起自湖。龍盤虎踞始歸朱。東南王氣今猶在。跨有荊楊北可圖。</text>
<title>次遲川讀易韻</title>,<text>秋宵看易小燈開。月窟天根好往來。香篆欲殘人不見。繞窓唯有鶴徘徊。</text>
<title>春宮頒賜西瓜</title>,<text>仙人掌上露初團。何似新成鼎裏丹。玉井宮氷添爽氣。却勝金盌蔗漿寒。</text>
<title>次遲川韻 六首</title>,<text>水色山光似有無。南湖歸夢雁聲餘。庭前芳草春來遍。小逕誰敎帶雨鋤。</text>
<title>次遲川韻 六首 其二</title>,<text>群芳莫恨此間無。嘉穀還生小雨餘。盡日庭前看不厭。郊原却憶把犁鋤。</text>
<title>次遲川韻 六首 其三</title>,<text>中策由來大漢無。長城何處訪秦餘。堯封幾日干戈定。漠北關南遍耒鋤。</text>
<title>次遲川韻 六首 其四</title>,<text>平陽禍亂古來無。天地瘡痍百戰餘。安得長鑱千萬丈。九州荊棘一揮鋤。</text>
<title>次遲川韻 六首 其五</title>,<text>吾友眞能有若無。收功却自讀書餘。山蹊茅塞還容易。莫向人田枉自鋤。</text>
<title>次遲川韻 六首 其六</title>,<text>猿愁幾怨主人無。好事時成午夢餘。湖上小亭春已盡。豆花田畔雨中鋤。</text>
<title>次遲川詠菊韻</title>,<text>金華巧翦未成房。翠萼纔分暫着黃。嘉辰却恨重陽過。一夜淸霜吐細香。</text>
<title>呈遲川 五首</title>,<text>大漠陰雲四面堆。單于臺上雨聲來。天心亦厭妖氛暗。倒瀉銀河洗八垓。</text>
<title>呈遲川 五首 其二</title>,<text>胡天月黑夜迢迢。華表千年鶴影遙。城郭已非人事變。一聲羌笛撼全遼。</text>
<title>呈遲川 五首 其三</title>,<text>南飛蝴蝶意迢迢。行盡關河道路遙。何處胡笳三雨曲。却將歸夢落西遼。</text>
<title>呈遲川 五首 其四</title>,<text>纔聞東土御天歌。已見眞人北渡河。三百年來紆聖渥。扶顚無力奈今何。</text>
<title>呈遲川 五首 其五</title>,<text>千古悲涼正氣歌。空敎志士淚傾河。文山自盡爲臣義。趙氏存亡奈爾何。</text>
<title>次遲川韻。謝前夜虛枉。</title>,<text>輾轉纔成半夜眠。西風夢落泛湖船。那知月下門還掩。不覺台星動塞天。</text>
<title>次遲川韻</title>,<text>秋生旅枕月窺床。風捲疏簾雨送涼。跬步莫愁泥路滑。人間歷盡幾羊腸。</text>
<title>呈淸陰求遠憂堂詩 二首</title>,<text>江南小築水雲涯。白鷺三山鏡裏移。人道鳳臺宜伯仲。壁間唯欠謫仙詩。</text>
<title>呈淸陰求遠憂堂詩 二首 其二</title>,<text>黃鶴千年海上歸。江南樓觀再光輝。願得晴川芳草句。窓前重見白雲飛。</text>
<title>謝人惠藥物</title>,<text>衰年正苦文園渴。況失殊方水土宜。偏荷故人瓊草惠。却全孤客命如絲。</text>
<title>次遲川韻</title>,<text>秋後離憂一倍強。誰憐詞客滯西涼。君詩賴有千匀力。看破愁城萬里長。</text>
<title>思故山</title>,<text>江南宅近濟王都。鏡裏靑山月滿湖。紅樹白雲門掩處。任敎行客喚仙區。</text>
<title>次淸陰韻</title>,<text>琴臺驛路繞沙明。石室幽居小澗鳴。多少行人指點處。何人不道漢蘇卿。</text>
<title>見月有感</title>,<text>旅窓無夢到秦京。坐對三更塞月明。萬死孤臣心已折。胡笳莫作斷腸聲。</text>
<title>寄東淮 二首</title>,<text>秋後還添一倍悲。節旄零落鬢如絲。上林應有南歸雁。浿水東邊過幾時。</text>
<title>寄東淮 二首 其二</title>,<text>關河書到抵千金。況復瓊詞寄遠心。却念文園常病渴。故將仙液滌煩襟。</text>
<title>寄贈</title>,<text>西風昨日送君歸。赤舃今朝又別離。萬里愁心隨塞月。南雲夜夜寄相思。</text>
<title>戲贈許參判。兼示館中諸賢。</title>,<text>指揮臺諫禍成胎。萬里西河鎖項來。如何更起田中喜。進取還誇紙上才。</text>
<title>次遲川韻 九首</title>,<text>平湖滿望作階庭。列岫爭輸萬點靑。蕙帳久空猿鶴怨。勒移應有北山靈。</text>
<title>次遲川韻 九首 其二</title>,<text>煙霞滿室案黃庭。簾幕光搖遠岫靑。長笛一聲江月白。不須瑤瑟聽湘靈。</text>
<title>次遲川韻 九首 其三</title>,<text>白草黃沙老上庭。明妃何處獨留靑。夜月倘歸環佩響。秪今巫峽有精靈。</text>
<title>次遲川韻 九首 其四</title>,<text>東韓玉帛走王庭。陸出幽燕海達靑。莫恨星槎銀漢隔。天心終豈改三靈。</text>
<title>次遲川韻 九首 其五</title>,<text>曾聞全盛漢朝庭。富庶兼稱海岱靑。一夕風塵迷赤縣。可憐無策濟生靈。</text>
<title>次遲川韻 九首 其六</title>,<text>握節西來蹈北庭。塞垣春盡野無靑。何時却向東江路。歸臥湖山養性靈。</text>
<title>次遲川韻 九首 其七</title>,<text>手栽衰柳近前庭。秪爲貪看嫩葉靑。小雨過來生意動。一般隨處見心靈。</text>
<title>次遲川韻 九首 其八</title>,<text>漠南何日更無庭。出塞曾聞漢衛靑。南牧卽今方猾夏。中興誰得振皇靈。</text>
<title>次遲川韻 九首 其九</title>,<text>楚臣當日哭秦庭。兵出遼陽粟運靑。草木亦知蒙帝力。秪今無路報皇靈。</text>
<title>贈人書帖</title>,<text>王謝家藏絶世珍。一朝零落染胡塵。傾囊爲買遼陽市。灑涕題封寄故人。</text>
<title>夜雨有感</title>,<text>塞風吹雨入前簷。點滴秋窓碎客心。飜成無限思鄕淚。添得遼河一倍深。</text>
<title>卽事</title>,<text>非煙非霧轉熹微。邊色蒼然暗夕霏。天爲愁人看月苦。故敎寒雨掩淸輝。</text>
<title>東宮賜蟹</title>,<text>秋江風味憶天涯。殊賜還添少海波。懷土感恩雙涕淚。濕來衣袖問誰多。</text>
<title>次遲川有感韻</title>,<text>從古人間鬧是非。一心無愧復奚疑。千年江漢風流在。功業休論峴首碑。</text>
<title>道中有感 二首</title>,<text>河陽千樹拂征塵。一片螭頭峴首春。多少行人猶墮淚。紫荊花落倍沾巾。</text>
<title>道中有感 二首 其二</title>,<text>天涯歸路屬芳辰。故國東風景物新。長道關心催白髮。浿江花柳爲誰春。</text>
<title>途遇翊贊之行。戲贈諸質子。</title>,<text>離筵最是恨難裁。況復河梁把別杯。他日公卿從此出。莫敎生子又重來。</text>
<title>劍水站</title>,<text>豐城不必問張華。紫氣從來此地多。川名劍水非無意。擬斷天驕洗碧波。</text>
<title>新安。贈淮翁所眄妓。</title>,<text>粧成共老有佳期。誰識人間萬事非。公子夢中尋舊約。將軍帳下舞新衣。</text>
<title>車輦前川。示天章。</title>,<text>小溪嗚咽向何之。日夜滔滔放海湄。逝者如斯知有意。朝宗似與萬邦期。</text>
<title>贈量使李天章</title>,<text>爲愛丘園靜。非關水石憐。逢君靑眼地。呼我紫陽仙。濟北旌初駐。江南夢幾牽。何時報客鶴。湖上更蹁躚。</text>
<title>次巡相東岳韻贈天章</title>,<text>福星辭北極。時雨決西江。春脚齊民悅。霜稜黠吏降。行仁滕小國。成賦夏中邦。五十湖西郡。爭瞻漢使幢。</text>
<title>聞太守行野値雨。贈一律。</title>,<text>上中均夏賦。阡陌訪秦餘。蔽日雲隨蓋。行春雨滿車。還尋階伯廟。更過石灘廬。制產兼敦化。應看染俗除。</text>
<title>聞虜使入京。流涕而作。二首</title>,<text>氈幕車相接。皇華路未通。漢儀終必復。胡運屬將窮。不有臣吳辱。寧收伯越功。江南無寸鐵。撫劍向西風。</text>
<title>聞虜使入京。流涕而作。二首 其二</title>,<text>無人終免死。有國孰長存。興廢一時事。綱常萬古尊。還慙東蹈海。寧望北回轅。爲語三韓士。毋忘再造恩。</text>
<title>贈東淮</title>,<text>松桂淮南隱。煙霞水北樓。龍門雲萬古。牛渚月千秋。境僻避秦地。江分淸漢流。桃花已零落。猶得記仙區。</text>
<title>次寒碧堂壁上韻</title>,<text>湖海一都會。雄藩獨此州。亭臺嫌壯麗。水石占淸幽。畫舸波迎月。雕闌雨送秋。征西駐節地。興在武昌樓。</text>
<title>偶吟</title>,<text>石室寒初重。松關雨不開。村燈數點暗。庵磬一聲來。道體閑中見。天時客裏催。窮陰龍戰後。誰識一陽回。</text>
<title>贈白洲 二首</title>,<text>素分今三世。交情我二人。異時猶泛愛。同病倍相親。渭北還成別。城南更愴神。君家近長樂。仙漏夜聞頻。</text>
<title>贈白洲 二首 其二</title>,<text>飜思當日事。始覺暫時人。不到死生際。那知道義親。捐金新寵渥。餘燼舊精神。戀闕兼求友。回頭北望頻。</text>
<title>贈別海伯朴 遾</title>,<text>离筵纔罷講。衮職更騰名。久鬱登壇望。還膺攬轡行。登淸河北路。控扼隴西營。小范安邊策。終能報聖明。</text>
<title>贈金道源</title>,<text>久厭承明直。還爲吏部眠。庭前茂叔翠。簾下子雲玄。理向沈潛得。幾從善惡硏。靜中今日業。看取野無賢。</text>
<title>贈別海伯吳 䎘</title>,<text>國有西門重。君從左掖行。那堪此日別。還媿故人情。雪擁甘棠路。天寒細柳營。新亭爲收淚。誰是濟時英。</text>
<title>寄驪江舊伴趙翊衛</title>,<text>白馬新居僻。黃驪舊業疏。時危今日淚。春到故人書。洛社逢庭鯉。荊門憶剡鱸。艱虞猶滿目。何處共樵漁。</text>
<title>贈洪勉叔</title>,<text>落日群鴉噪。朝陽一鳳鳴。不知何事業。可報此恩榮。驄馬新風采。儒冠舊直聲。故人今白首。猶得賀延英。</text>
<title>送舒川守兪 榥</title>,<text>股肱河外郡。喉舌幄中臣。特簡非無意。推恩爲有親。更當均夏貢。何術救齊民。況復長沙近。池塘夢草頻。</text>
<title>送關東伯金仲文</title>,<text>海上神仙窟。觀風使者行。黃庭非誤讀。玉節亦殊榮。豈取探眞勝。唯思攬轡淸。艱虞猶滿目。佳境秪傷情。</text>
<title>次東溟東州韻。贈卞上人。</title>,<text>虛庭微雨過。花落擁柴門。巷絶高軒轍。春深獨樂園。逢僧說楓嶽。愧我滯塵喧。恨負重尋約。空將舊跡論。</text>
<title>次方丈韻。兼示白軒。四首</title>,<text>我豈吟詩瘦。君今戰勝肥。心閑觀道體。語妙逼天機。莫歎知音少。還慙命駕稀。西湖存晩計。從此共苔磯。</text>
<title>次方丈韻。兼示白軒。四首 其二</title>,<text>龍顏兩朝瘦。鰈域萬民肥。玉几承遺命。台躔動駭機。黑頭爲相早。靑史似君稀。已試商川楫。何妨老釣磯。</text>
<title>次方丈韻。兼示白軒。四首 其三</title>,<text>節序黃花早。郊原白露秋。居然今日樂。摠是舊時遊。草動魚潛躍。杯傳水曲流。登盤堆玉雪。何必弄漁舟。</text>
<title>次方丈韻。兼示白軒。四首 其四</title>,<text>芳草傳遺響。星移度幾秋。千年鸚鵡去。一代鳳凰遊。逸韻今猶昔。高名水共流。孟明三曳甲。不復更焚舟。</text>
<title>贈太白山僧</title>,<text>湖藩曾按節。方丈得窮探。獨鶴歸仙洞。孤雲宿廢庵。逢僧說往事。揮麈聽山談。似遂重來約。何勞夢向南。</text>
<title>題金剛僧詩軸</title>,<text>臥聽蟬鳴樹。閑看鳥墜枝。有僧來乞句。扶病強題詩。寺是曾遊處。人今異昔時。何當雲霧窟。與爾結幽期。</text>
<title>贈別永安尉赴燕</title>,<text>秦樓乘鶴客。燕塞泛槎行。萬里黃龍府。千年白玉京。易水寒風早。金臺古月明。悲歌屠肆上。爲我訪荊卿。</text>
<title>次白軒韻</title>,<text>未成蹈海志。還作釣魚徒。樹老將軍宅。梅明處士湖。無因朝象魏。安得化仙鳧。秪幸台輝近。時時映玉壺。</text>
<title>挽許石城</title>,<text>初逢承相第。晩卜善和坊。少長纔一歲。從遊幾十霜。可憐漳水疾。終歎逝波忙。次第同歸客。胡爲涕淚滂。</text>
<title>挽沈判書 詻</title>,<text>金燭承前席。靑雲忝後塵。披襟忘老少。傾蓋許情親。聚散中年異。遭逢聖澤均。滄浪一掬淚。寄向廣陵津。</text>
<title>挽永安尉大夫人</title>,<text>貴爲丞相女。歸得侍郞家。壼備三從義。門迎百兩車。瓊琴晩絶響。玉樹早交花。劍會龍津日。千年葬六珈。</text>
<title>挽族夫人</title>,<text>眼枯雙淚盡。家破一身留。疇昔終天痛。如今入地休。何須說往事。到此卽眞遊。只篤親親意。寧論衆口咻。</text>
<title>挽人</title>,<text>詩禮傳家久。江湖引興長。漁樵爭席地。煙月共舟航。不死吾何樂。全歸子最強。況聞餘慶遠。人道白眉良。</text>
<title>挽人</title>,<text>交道從齠齕。姻親託弟兄。慈良隨地見。孝友自天成。貧病常嫌壽。喪憂果促生。凄涼一抔土。獨幸近先塋。</text>
<title>挽申平城</title>,<text>國有重恢慶。公今社稷臣。元功歸武烈。同德出周親。智效經權際。恩分將相均。祈連新賜塚。雨露九原春。</text>
<title>挽朴判書</title>,<text>海淺蓬萊日。魚龍震蕩時。飄然化箕尾。今也失蓍龜。北闕車音斷。南星瑞色虧。靑氈徵積慶。玉樹有雙枝。</text>
<title>挽金信川 會宗</title>,<text>門闌忝末屬。閭井接仁隣。聚散身全老。從遊晩更親。三珠聯彩服。五馬躡芳塵。忍看堂前月。虛樑照殘春。</text>
<title>挽金兵使 大乾</title>,<text>志大嘗投筆。才多更執弓。北平初射石。西塞久從戎。專閫三邊固。還家四壁空。蛟龍匣裏劍。無復倚崆峒。</text>
<title>挽梁司諫 曼容</title>,<text>塵寰頭有白。句漏鼎無丹。跡阻金華省。天催白玉棺。凄涼宣室席。嗚咽使君灘。一哭南雲淚。無由灑錦官。</text>
<title>挽尹堦內</title>,<text>桃夭纔結子。花落竟無言。篋笥殘紅在。粧奩舊澤存。輀車無返迹。閨閤待歸魂。白首門闌客。那堪老淚捫。</text>
<title>挽河主簿</title>,<text>丹桂終留恨。靑雲竟割榮。洛陽魂未返。京口病還嬰。塡海平生恨。窮天孝子情。輀車過商嶺。忍見更南征。</text>
<title>沈司諫大夫人挽</title>,<text>未亡餘晝燭。相倚只孤兒。澤畔蒙恩日。途中寢疾時。人間母子隔。泉下祖孫隨。謾灑湘潭淚。無仍哭素帷。</text>
<title>挽洪監司遷葬</title>,<text>殘生餘白首。夙契託黃泉。鍾鼎高門地。星辰上列天。龍津開舊匣。馬鬣啓新阡。一哭臨風淚。那堪再灑牋。</text>
<title>挽李正 井男</title>,<text>棄我欲何之。踟躕班馬悲。人間無此友。泉下有歸兒。意氣今誰見。交情獨自知。從遊應不遠。收淚待前期。</text>
<title>挽沈監司 澤</title>,<text>玉節關西伯。輀車漢北歸。恩偏新雨露。魂逐舊旌旂。地下三呼恨。人間萬事非。千年峴山下。涕淚幾人揮。</text>
<title>挽黃洪州 㦿</title>,<text>藝苑文章伯。洪都刺史榮。橫金卿月逼。切玉綵毫輕。不是捐才子。何須弔屈平。千年翼軫外。霞鶩有餘情。</text>
<title>挽尹寧海</title>,<text>善人多得壽。天道不全非。秪是身無愧。方稱死得歸。三尊天下達。五福世間稀。莫恨衡山葬。猶能體魄依。</text>
<title>挽人</title>,<text>南麓相從後。如今四十年。無端摧玉樹。有淚到黃泉。墨綬浮名薄。淸氷素履全。山陽日暮笛。聲斷廣陵絃。</text>
<title>挽朴佐郞</title>,<text>丹桂天成願。靑雲鬼割榮。時來皆有命。世亂欲無生。漂泊干戈際。存亡母子情。西風一掬淚。南望秪沾纓。</text>
<title>挽趙生 鼎重 母夫人</title>,<text>人道孰爲大。本源在事親。吾鄕趙氏子。善養大夫人。不使家聲墜。終知內敎純。一抔原上草。空帶百年春。</text>
<title>挽辛高城 喜業</title>,<text>白麓遺風遠。靑氈後嗣傳。丹成句漏鼎。鶴化華陽天。蓬島雲無迹。延津劍有緣。揚廬經過意。追憶倍潸然。</text>
<title>挽金朔寧子</title>,<text>門親兼共井。情義兩相宜。聞有麒麟種。還摧玉樹枝。忍看晨省地。長待暮歸兒。隣杵猶停相。那堪薤露悲。</text>
<title>新安途中。別子敏迪。</title>,<text>父子死生際。關河千里程。今來多少意。昔日去留情。此地爾先別。明朝我獨行。春風好歸去。收拾舊神精。</text>
<title>次遲川韻二首 以下在瀋館</title>,<text>刺史榮何有。山河已剖符。北望棠影冷。南去雁行孤。春草池塘夢。明珠薏苡誣。羊腸今歷盡。幸免素心渝。</text>
<title>次遲川韻二首 以下在瀋館 其二</title>,<text>丹靑明漢閣。舟楫濟商川。萬戶封侯貴。重恢命世賢。燕霜凋舊節。荊璧讓新篇。功業兼詞翰。應求兩漢前。</text>
<title>次遲川韻。奉呈淸陰。</title>,<text>位逼魁三象。年尊漢五更。圍城看玉貌。遯世抗雲情。論議他年定。綱常此日明。卷中猶景仰。況共一時生。</text>
<title>次遲川韻 二首</title>,<text>僻處文終宅。門臨小水邊。荷風香斷續。松月影團圓。散步尋常地。長瞻尺五天。人間煙火氣。却與瑞雲連。</text>
<title>次遲川韻 二首 其二</title>,<text>海上旌旄盡。愁邊鬢雪添。星槎春後動。彩筆夢中拈。獨樂思君實。先憂想仲淹。城南有小築。吏隱得相兼。</text>
<title>次韻 二首</title>,<text>北望胡塵暗。南瞻漢日明。鴻毛非惜死。燕獄且偸生。此去顏逾厚。何時眼亦淸。秦關雖脫險。吾道豈云平。</text>
<title>次韻 二首 其二</title>,<text>遼河通小海。塞雪映离明。大慶逢今日。餘波及此生。謳歌騰八域。笳鼓向三淸。坐算帷宮路。應過右北平。</text>
<title>次遲川韻 四首</title>,<text>光陰隨日逝。衰病逐年加。鬢雪排春色。書釭怯眼花。淚添邊漏滴。夢罷塞雲遮。尙想元宵近。燈籠十萬家。</text>
<title>次遲川韻 四首 其二</title>,<text>春送愁邊色。霜留鏡裏皤。看羊蘇屬國。刑馬漢蕭何。向日同升忝。經年共患多。東城與南陌。從此數相過。</text>
<title>次遲川韻 四首 其三</title>,<text>子是商山皓。吾非秦士皤。霜添方未已。春到亦無何。黯黯王孫恨。萋萋芳草多。鷄鳴天欲曉。函谷待君過。</text>
<title>次遲川韻 四首 其四</title>,<text>地不春光到。天猶斗柄廻。遼城鶴未返。湘浦雁初來。菜甲登盤嫩。梅魂入笛哀。關雲迷遠眼。莫上望鄕臺。</text>
<title>夜歸謾吟。追償昨課債。呈遲川。二首</title>,<text>三更霜露白。萬點劍鋩尖。正覺愁腸割。還同客淚沾。秋聲走落葉。月影碎空簾。物色催人老。誰憐北海淹。</text>
<title>夜歸謾吟。追償昨課債。呈遲川。二首 其二</title>,<text>淸秋今夜月。白首故人情。語到平生際。光嫌造次傾。長安應一色。仙漏已三更。幾處朱門客。金樽醉玉笙。</text>
<title>次韻 二首</title>,<text>疇昔花映肉。如今雪滿梳。光陰如許過。事業竟歸虛。不爲吟正始。唯思賦遂初。王門盛才俊。無意曳長裾。</text>
<title>次韻 二首 其二</title>,<text>霜添鬢毛白。衣重淚痕斑。天地兵猶滿。關河客未還。葵忱向日苦。樹色待秋殷。莫恨歸期晩。應須雪滿山。</text>
<title>呈遲川</title>,<text>謾憶少年事。驚聞號我翁。敢擬商家雨。難乘列子風。鄕音此地別。月色故園同。弱植添霜露。飄飄似斷蓬。</text>
<title>次韻</title>,<text>悲秋人易老。天地日蕭蕭。況復燕山暮。還瞻鶴駕遙。可憐遼海水。不到玉河橋。永夜孤臣淚。行宮灑寂寥。</text>
<title>次遲川佛寺韻 二首</title>,<text>野水碧如藍。天光上下涵。琳宮郭外近。淸磬月中參。香濕深秋露。燈殘古石龕。無人解方語。誰與問禪談。</text>
<title>次遲川佛寺韻 二首 其二</title>,<text>大漠看無際。還如海色涵。中間野寺在。多少路人參。地理全遼界。規模天竺龕。徘徊千古恨。無意及禪談。</text>
<title>食西果謾詠</title>,<text>北地何曾有。靑門舊未栽。應知同軌日。始自異方來。蜜瀉蜂房割。丹成鼎腹開。何如仙掌露。瀲灎滿金杯。</text>
<title>次遲川詠夜韻</title>,<text>愁因看月劇。病豈待秋痊。暗淚蟲邊濕。羈心雁外懸。風催梧葉殞。霜與菊花姸。來旣同春燕。歸應聽暮蟬。</text>
<title>次遲川感懷韻 五首</title>,<text>報國吾老矣。思鄕路杳然。有時餐積雪。無意畫凌煙。晩計南湖外。窮途北海邊。從遊得二老。應是了前緣。</text>
<title>次遲川感懷韻 五首 其二</title>,<text>疏慵喜臥穩。持敬愧朱然。鑷白休看鏡。燒丹已息煙。死生隨分內。榮辱在誰邊。秋後還多病。唯應戀主緣。</text>
<title>次遲川感懷韻 五首 其三</title>,<text>元來方寸地。本體自澄然。莫使塵侵鏡。還如月掩煙。有時無着處。不識在何邊。但學惺惺訣。終應絶俗緣。</text>
<title>次遲川感懷韻 五首 其四</title>,<text>有意終虛着。無心任自然。去來秋雁燕。舒卷塞雲煙。何限寰區內。胡爲渤海邊。吾將問造物。冥漠竟難緣。</text>
<title>次遲川感懷韻 五首 其五</title>,<text>壯心知已矣。吾道豈其然。碣石波掀海。天山月壓煙。鄕愁歸雁外。生理牧羊邊。應續前身事。蘇卿有宿緣。</text>
<title>次遲川感懷韻 五首 附原韻</title>,<text>客意誰相問。秋風已颯然。江湖新過雁。沙磧冷無煙。舊國靑山外。丹心白日邊。東隣兩詞伯。聊此結前緣。</text>
<title>次遲川韻 三首</title>,<text>日覺行宮遠。愁添塞雨來。旌旗無乃濕。笳鼓有餘哀。秦火新經地。燕金舊築臺。河山應一洗。秋後動雲雷。</text>
<title>次遲川韻 三首 其二</title>,<text>星槎淹北久。奎璧自東來。鄴下工還病。騷人怨且哀。平生鸚鵡句。千古鳳凰臺。從古才偏忌。蘇翁亦滯雷。</text>
<title>次遲川韻 三首 其三</title>,<text>已惜三秋晩。偏驚九月來。那堪簷雨響。更起客心哀。夢濕江南路。烽昏海上臺。同舟無楚越。異域有陳雷。</text>
<title>次金賓客韻 二首</title>,<text>終朝如度歲。此地更逢春。東海慙齊士。南冠似楚臣。報主知無策。偸生愧有身。千秋傅介子。誰得繼芳塵。</text>
<title>次金賓客韻 二首 其二</title>,<text>南土多才俊。如君更絶倫。同行方托契。異域轉相親。懷寶宜儒席。推賢愧相臣。敢論天下士。從此讓知人。</text>
<title>遊行宮有感二首 時世子向燕京</title>,<text>禮義三韓國。謳歌貳極尊。胡爲來北塞。又此向中原。秪是宗祊計。從知孝思敦。行宮掩秋色。庭戶易黃昏。</text>
<title>遊行宮有感二首 時世子向燕京 其二</title>,<text>爲避穹廬制。寧論峻宇嫌。雖加少增飾。亦爲此觀瞻。纔取庭容馬。還敎地近簾。他年昭儉德。須識自龍潛。</text>
<title>鳳林大君舊館 二首</title>,<text>秪爲風霜蔽。非關棟宇隆。猶存花萼制。故近少陽宮。地勢階庭限。天倫友愛融。東平爲善樂。千載仰餘風。</text>
<title>鳳林大君舊館 二首 其二</title>,<text>白日重門掩。淸秋小閣涼。荒庭從短草。燕寢尙餘香。異域還遷次。幷州亦故鄕。明年春草綠。莫遣斷人腸。</text>
<title>有感。又步前韻。</title>,<text>送行猶倉卒。追憶轉凄涼。笳鼓聞新曲。衣裳減舊香。誰知黃屋處。更望白雲鄕。秪有千行淚。還無一寸腸。</text>
<title>次遲川種柳韻</title>,<text>笛裏聞堪折。庭前種近墻。最憐當夏晩。猶自保春光。淚入顰眉濕。愁牽翠線長。貪看生意處。秪恐雪霜忙。</text>
<title>次韻</title>,<text>我豈一言相。君封萬戶留。如今有三傑。從古笑千秋。魏絳寧懸樂。文山不下樓。生還應有日。聖德日聞休。</text>
<title>次遲川有感韻 二首</title>,<text>木落三秋晩。霜添兩鬢滋。幾時殷道復。今日楚囚悲。志士元多感。孤臣況此時。中宵四五歎。非爲滯歸期。</text>
<title>次遲川有感韻 二首 其二</title>,<text>漢武橫汾曲。秋風淚眼滋。氣隨黃葉落。心結白雲悲。寶鼎今安在。雄圖亦暫時。興亡宇宙內。誰是萬年期。</text>
<title>病鶴 二首</title>,<text>凌霄知未易。行地覺猶難。夢入秋雲遠。聲悲塞月寒。誰憐翠脛斷。自惜玉毛殘。正似羈棲客。南冠淚未乾。</text>
<title>病鶴 二首 其二</title>,<text>庭空拳一足。天遠入雙眸。對月憐欹影。臨風叫素秋。雲霞華表想。霜露玉階愁。自是吹笙伴。緱山夢幾遊。</text>
<title>次遲川韻 三首</title>,<text>誰識凌霄翮。空憐涸轍魚。三臣俱異域。孤館此同居。向日心猶苦。逢秋鬢已疏。何時穎水上。春雨把犁鋤。</text>
<title>次遲川韻 三首 其二</title>,<text>胡爲來玉塞。秪是誤金魚。霜露驚新候。蓴鱸憶舊居。非關蓬鬢改。自惜節旄疏。却想東籬菊。誰敎衆草鋤。</text>
<title>次遲川韻 三首 其三</title>,<text>流行看道體。飛躍有鳶魚。擧足皆窮道。存心卽廣居。非關愁緖亂。漸覺俗緣疏。山徑還茅塞。唯應日日鋤。</text>
<title>次遲川韻</title>,<text>趙璧價連城。隨珠覺夜明。王風從此振。世道亦應亨。句得驚人妙。功知用意精。池塘夢裏草。日日喚愁生。</text>
<title>先忌有感</title>,<text>虛名非所顯。至養負平生。霜露添新感。蘋蘩愧遠誠。終天今日淚。寸草百年情。夢入荒原夜。還驚木落聲。</text>
<title>有感謾吟 二首</title>,<text>漢日遼陽鎭。皇朝海上關。何時歸禹貢。尙記向燕山。草樹霑新血。雲煙失舊顏。千年華表在。應待鶴飛還。</text>
<title>有感謾吟 二首 其二</title>,<text>東海無齊士。西河有楚冠。星槎天外斷。黃屋越中看。塞月聽笳苦。秋雲倚劍寒。穹廬白首客。豈是惜停官。</text>
<title>次遲川韻 二首</title>,<text>宮簾夜色動。庭草露華殘。笛裏梅花濕。霜前鶴夢寒。秋添雙鬢白。月照寸心丹。戍角中宵發。城鴉亦未安。</text>
<title>次遲川韻 二首 其二</title>,<text>星河秋影動。鼓角塞聲殘。蟲語燈前苦。鷗盟夢裏寒。關雲看太白。遼水憶燕丹。十月歸何晩。無妨臥雪安。</text>
<title>謾吟 二首</title>,<text>石質非攻玉。蓬心幸倚麻。常慙靜處定。那免發時差。未愼樞機際。欣蒙砭石加。中情不敢隱。忿懥亦微瑕。</text>
<title>謾吟 二首 其二</title>,<text>今日是何地。相逢此亦天。異時猶莫逆。同病最堪憐。倘使中心滯。誰稱久要全。須求方寸內。毋若俗人然。</text>
<title>呈遲川 三首</title>,<text>有意思歸壑。無心歎繫匏。山河今日改。天地幾時交。殷鼎君追說。箕山我愧巢。鄷城氣猶鬱。半夜劍騰鞘。</text>
<title>呈遲川 三首 其二</title>,<text>我心忽不樂。孤坐似懸匏。慘慘雲容變。颼颼葉響交。吟蟲初近壁。暝鳥各歸巢。三尺腰間劍。時時自躍鞘。</text>
<title>呈遲川 三首 其三</title>,<text>白露黃花酒。淸秋赤壁匏。去年今日樂。此地舊時交。報答禽塡海。棲遑鳥失巢。何當乘早雪。關路共鳴鞘。</text>
<title>呈遲川</title>,<text>作相吾慙鄭。封留子似張。勳名舃仍赤。歇後鬢先蒼。屬國應歸漢。文貞竟佐唐。千秋麟閣上。還使姓名香。</text>
<title>呈遲川</title>,<text>葵性偏傾日。秋陰少見星。秪添愁緖亂。那惜鬢毛零。海隔恩波闊。風悲戰血腥。山東更震蕩。岱色未全靑。</text>
<title>次遲川 二首</title>,<text>月色東臨塞。星輝北渡河。漢臣今痛哭。燕市昔悲歌。客夢驚秋雁。邊聲入暮笳。西風吹淚去。少海更添波。</text>
<title>次遲川 二首 其二</title>,<text>東封瞻岱嶽。南狩憶汾河。白日埋金冊。秋風入棹歌。竟罷雲中戍。空愁月下笳。何當海重潤。人許酌餘波。</text>
<title>呈遲川</title>,<text>人間無此事。身上有今朝。北海來何遠。前星望更遙。雲霾天漠漠。風急馬蕭蕭。歸路千行淚。非緣獨滯遼。</text>
<title>次竹所韻</title>,<text>行人蘇屬國。詞客漢相如。此地萍蓬合。流年鬢髮疏。那知趙卒御。不待楚臣書。千載三韓慶。看君羽翼初。</text>
<title>謾吟 二首</title>,<text>鏡裏傷頭白。霜前見葉黃。露團珠有淚。月近桂無香。秪益悲秋苦。非關引興長。還思故園菊。衆草沒孤芳。</text>
<title>謾吟 二首 其二</title>,<text>海上中郞節。河源博望槎。愁心寄明月。歸計負黃花。報主身何有。傷時氣益加。無端志士淚。不覺墜胡笳。</text>
<title>偶吟</title>,<text>千三屯難極。六七聖神承。縱有驪山禍。寧無白水興。赤眉非漢敵。玁狁會周膺。海外朝天客。仙槎幾日乘。</text>
<title>次遲川韻</title>,<text>與君逢異地。携手喜相容。世亂偏傷別。田荒可務農。家鄕千里隔。村酒十分濃。早晩幽期在。湖山不負儂。</text>
<title>次遲川種花韻</title>,<text>着土空庭得。開顏向戶虛。風來香自遠。雨打葉全疏。照眼催成句。飛簷巧點書。莫言春不到。留得故園餘。</text>
<title>次韻 二首</title>,<text>客中愁緖劇。秋後月輪高。歸計還無賴。詩情更覺豪。燭思宣室夜。香歇侍臣袍。靑瑣中宵夢。休嫌枕上牢。</text>
<title>次韻 二首 其二</title>,<text>邊氣日凄凜。胡風吹漸高。兔毛秋更細。鷹翼晩仍豪。四海皆戎馬。春坊亦戰袍。儒臣老無用。孤館閉門牢。</text>
<title>謹以拙語。用謝失言。二首</title>,<text>末路憐同病。窮途喜得朋。情深還似狎。語放却無徵。駟馬當追舌。纖毫莫着膺。從今思益勉。舊習恐相仍。</text>
<title>謹以拙語。用謝失言。二首 其二</title>,<text>東走嗟無路。西來幸得朋。戲言君莫訝。妄罵我宜徵。迷轍新回策。忠規舊服膺。慇懃詩上語。感愧轉相仍。</text>
<title>浪吟呈遲川 三首</title>,<text>豈知逢此日。猶幸有前期。老恨年光促。今嫌節序遲。誰憐關外縶。空歎鬢邊絲。可但同朝惜。還應異俗悲。</text>
<title>浪吟呈遲川 三首 其二</title>,<text>莫恨三秋晩。猶存十月期。歸京如有日。入塞敢辭遲。摧折籠中翮。分明鏡裏絲。無由漢儀覩。空作楚臣悲。</text>
<title>浪吟呈遲川 三首 其三</title>,<text>白髮添新雪。黃花有後期。羈懷驚歲晏。歸計恨秋遲。每灑楊朱淚。誰憐墨翟絲。白雲空北望。殘日更西悲。</text>
<title>次遲川韻</title>,<text>愁劇今無奈。心閑此亦安。開簾風落木。攬鏡雪盈冠。客意驚秋晩。交情待歲寒。東歸如有日。不恨路漫漫。</text>
<title>次遲川燈下有感韻</title>,<text>北望天門遠。西來客路脩。心隨秋雁去。影伴塞雲留。漢月三更夢。胡笳萬里愁。燕支寒更早。已覺雪盈頭。</text>
<title>秋夜有懷</title>,<text>詩從枕上得。家向夢中歸。蟲語天機動。鍾聲曉漏稀。簾疏看落月。床冷挽秋衣。知有前期迫。飜疑事却非。</text>
<title>詠月</title>,<text>初升滄海外。轉壓塞雲開。影入秋河動。光呑大地來。金尊幾處照。畫角此時哀。多少悲歡地。盈虛夜夜催。</text>
<title>示白洲 二首</title>,<text>孝達經權際。功參轉斡時。深仁同覆載。微物荷恩私。淚向行宮滿。心隨去路遲。离筵舊僚屬。無復進箴規。</text>
<title>示白洲 二首 其二</title>,<text>仁孝天將聖。邦家運屬艱。今臣拯水火。何路報丘山。行殿新殊渥。春坊舊從班。莫敎鷄唱曉。那忍出秦關。</text>
<title>次遲川</title>,<text>中原今日亂。戎狄古來膺。漢武雄圖遠。周宣盛烈稱。壯心驚曉鏡。靑史對秋燈。已矣吾衰甚。寧從物外僧。</text>
<title>次遲川韻</title>,<text>閑忙他日異。飮啄此時同。顚沛心如矢。炎涼月幾弓。節旄今屬國。劍履舊文終。附驥還多愧。唯應共向東。</text>
<title>次遲川韻 附原韻</title>,<text>物情隨地別。秋色逐年同。截塞風如劍。當天月似弓。雲鴻看漸盡。戍角聽難終。何日秦關曉。歸鞭與子東。</text>
<title>前韻呈遲川 三首</title>,<text>誰道九州大。還無一步容。心如船不繫。愁似醉方濃。猾夏逢今日。經春憶老農。滄洲有鷗鷺。應笑未歸儂。</text>
<title>前韻呈遲川 三首 其二</title>,<text>自愧耽詩晩。還慙哲匠容。花嫌春已謝。菊待露方濃。窘步追夸父。專功問老農。嘗聞蜀刺史。衰白亦如儂。</text>
<title>前韻呈遲川 三首 其三</title>,<text>霜露驚新節。丹靑換舊容。交情比水淡。歸意到秋濃。已誤淮南隱。休論穎上農。他年滄海上。散髮是吾儂。</text>
<title>偶吟</title>,<text>大義吾宣廟。通權後嗣王。所遭時有異。隨處道無常。武烈如存越。文孫可繼昌。千秋穆陵月。夜夜照西方。</text>
<title>宣城。次遲川韻。</title>,<text>大堤行樂處。冠蓋幾相迎。井邑開新制。絃歌絶舊聲。野田經燒黑。山月透雲明。興廢傷今古。茫然過客情。</text>
<title>雲興。次遲川韻。二首</title>,<text>小店春山下。荒茅野水邊。蒲萄新館宇。禮義舊朝鮮。泰運從今始。妖氛自此蠲。四方待蘇息。須得牧民賢。</text>
<title>雲興。次遲川韻。二首 其二</title>,<text>淸北一都會。雄開定遠門。粧樓緣碧柳。畫角動黃昏。盛事憑誰問。荒原何處村。爲言二千石。努力報殊恩。</text>
<title>安州道中</title>,<text>畫戟元戎幕。嚴城節度營。月明聞鬼哭。關曉絶鷄聲。花濺東風淚。雲迷北望情。何時旋鶴駕。父老渡江迎。</text>
<title>次白洲韻。奉呈細柳幕下。</title>,<text>自幸秦關出。非持漢節回。看花還濺淚。見月強登臺。芳草留佳句。靑蓮愧俊才。紗籠新拂拭。對此客懷開。</text>
<title>贈李節度</title>,<text>澹月兼昏靄。輕飆且夕涼。人應歌入塞。馬亦喜還鄕。玉帳樓船敞。轅門畫戟長。病身經萬死。今夜盡君觴。</text>
<title>前韻贈西伯</title>,<text>孤城當落照。畫角送微涼。香暖偏凝寢。臺高幾望鄕。江河流不盡。天地恨何長。莫下新亭淚。臨風入酒觴。</text>
<title>雲興道中 先人所莅邑</title>,<text>更過雲興館。星霜幾變移。雙垂家國淚。一樣去來悲。花老河陽樹。春深峴首碑。相逢舊父老。不敢問當時。</text>
<title>寄贈兩兒 以下在沃州</title>,<text>南來已半歲。北望最誰思。膝下數三輩。眼中十二時。如今學語過。趁此讀書宜。只灑燈前淚。何年聽誦詩。</text>
<title>懷迪兒</title>,<text>書旣到滄溟。行應過錦城。終朝連夜雨。今日滯前程。縱遂團圓會。那堪去住情。門閭望雖切。須勿犯鷄鳴。</text>
<title>次敍兒韻</title>,<text>渡江花始發。爲客雁初歸。白首身餘幾。滄浪計已違。重溟天作險。輕典棘成圍。夜夜凌波夢。猶能近衮衣。</text>
<title>別子書懷 二首</title>,<text>叢棘滄溟外。分離父子情。依然從我地。無復讀書聲。南極千行淚。西風幾日程。今宵應入夢。展轉恐難成。</text>
<title>別子書懷 二首 其二</title>,<text>西塞先歸日。滄溟此別時。寸心能有幾。奇禍更因誰。所愧爲人父。餘殃及豚兒。今宵何處宿。兩地夢相隨。</text>
<title>憶迪兒書懷</title>,<text>月出山前路。雲飛首幾回。遙知旅店夜。強把主人杯。霜露添新感。松楸問舊栽。那望吾北去。更待汝南來。</text>
<title>次敍兒韻。憶仲兒。</title>,<text>北極斗杓轉。西風海氣收。眼懸千里月。心繫一孤舟。病覺虞飜老。悲添宋玉秋。重籬夢不隔。夜夜故鄕遊。</text>
<title>次敍兒韻 五首</title>,<text>稷契千年業。浮雲過太虛。神仙亦妄耳。吾道欲何如。只幸黃卷在。宜尋白首餘。詩書散明燭。忘却此遷居。</text>
<title>次敍兒韻 五首 其二</title>,<text>床下蟲聲近。庭前雁影過。聖恩隨處大。臣罪省來多。霜剝知勁草。香殘識破荷。淸淮今已渡。何處聽漁歌。</text>
<title>次敍兒韻 五首 其三</title>,<text>風撼浪頭白。霜淸木葉黃。寒蟲床下咽。旅枕夜來涼。湘岸楓香歇。衡陽雁影長。歸雲忽送雨。窓外聽淋浪。</text>
<title>次敍兒韻 五首 其四</title>,<text>滄溟連夜雨。紅葉滿山霞。簷溜隨風細。漁燈隔浦斜。淋浪驚客枕。魂夢失京華。環島波濤撼。疑乘博望槎。</text>
<title>次敍兒韻 五首 其五</title>,<text>雲歸迷遠嶠。露結下空庭。漲海千尋黑。拏山一點淸。此生知有盡。未死願無醒。萬里鵬摧翮。何能運北溟。</text>
<title>詠魚</title>,<text>勺水銅盆內。窮鱗一寸餘。環溟水皆應。擇地智全疏。似鳥籠中縶。如人棘裏居。相憐在同病。放爾托傳書。</text>
<title>次敍兒韻 二首</title>,<text>一札魚沈海。三湘雁報秋。幾年燕塞苦。今日楚臣愁。節序隨時變。風霆竟日收。重籬夢亦隔。不作屈原遊。</text>
<title>次敍兒韻 二首 其二</title>,<text>竹影臨階動。秋聲作雨霏。淸湘恨未歇。前席事還非。絶域黃花晩。重籬白日微。滄溟一片月。把酒對淸輝。</text>
<title>次工部韻 十一首</title>,<text>緇衣半夜思。前席未央宮。譴薄三湘外。恩深一歲中。誰憐滄海畔。更有白頭翁。自是緣愚拙。紛更道不同。</text>
<title>次工部韻 十一首 其二</title>,<text>桂嶺身如寄。楓宸夢幾懸。空瞻黃道日。誰艤碧波船。葵藿沾秋露。芝蘭惜暮年。心期無處託。獨對菊花前。</text>
<title>次工部韻 十一首 其三</title>,<text>燈送黃花影。風傳滄海聲。他鄕亦樂土。遷客自傷情。賦鵩梁王傅。懷沙楚屈平。汨羅如不死。宣室或承榮。</text>
<title>次工部韻 十一首 其四</title>,<text>身滯窮南極。魂歸拱北堂。可憐霜後菊。如帶殿前香。我志希仁宅。人情貴智囊。玉成天有意。鄕路莫嫌長。</text>
<title>次工部韻 十一首 其五</title>,<text>吾憐江上宅。更憶遠憂堂。白露凋芳草。黃花報晩香。攬鏡驚華髮。揮毫愧錦囊。殷勤秋夜夢。不覺海天長。</text>
<title>次工部韻 十一首 其六</title>,<text>十月連宵雨。重籬喜却晴。絳河簾外轉。黃道夜來淸。更覺年將改。還愁月屢明。未央前殿隔。誰召洛陽生。</text>
<title>次工部韻 十一首 其七</title>,<text>籬高天爲小。海闊地無多。直道慙三黜。悲懷付九歌。風傳千樹落。雁送一聲過。鼓角中宵振。營門近伏波。</text>
<title>次工部韻 十一首 其八</title>,<text>憂國期同范。全身愧學莊。芝蘭困荊棘。葵藿老風霜。鏡裏傷頭白。樽前愛菊黃。空瞻南極外。瑞彩隔微茫。</text>
<title>次工部韻 十一首 其九</title>,<text>何事來炎海。誰能識禍根。滿盈宜水溢。榮辱昧雲飜。不死皆人境。全生亦主恩。百年餘恨在。虛負仲長園。</text>
<title>次工部韻 十一首 其十</title>,<text>薄酒難排悶。重籬易落輝。求仙方術晩。戀主寸心違。歲律驚灰變。寒威度海微。風霆無竟日。應許賈生歸。</text>
<title>次工部韻 十一首 其十一</title>,<text>窮海隨親日。蒙泉養聖功。須知敬長者。不願號神童。攻玉資山石。燃燈誦國風。他年成就地。應自棘籬中。</text>
<title>題竹漏 二首</title>,<text>愁人常少睡。昏坐到天明。竹管添杯水。瓢壺作漏更。寒宵隨點轉。短景逐籌行。幾日長安陌。重聞五夜聲。</text>
<title>題竹漏 二首 其二</title>,<text>汲水分官井。添壺小漏成。還驚旅枕夢。更起故園情。點點羈心碎。惺惺夜氣淸。因思催曉仗。仙蹕下層城。</text>
<title>次工部韻 七首</title>,<text>早抱圖南志。將空冀北群。霜蹄纔汗血。風翮奄垂雲。白日天威震。滄溟地勢分。未央今夜夢。佳氣繞氤氳。</text>
<title>次工部韻 七首 其二</title>,<text>冬月再生魄。春明一出門。治安期賈傅。忠佞變王尊。敢望齊存馬。還同楚失猿。人生不須久。世事幾傾翻。</text>
<title>次工部韻 七首 其三</title>,<text>歲暮窮陰積。炎荒雪亦飛。眼昏新涕淚。香歇舊朝衣。更覺乾坤窄。誰憐性命微。重籬無所見。唯送海雲歸。</text>
<title>次工部韻 七首 其四</title>,<text>少睡早開戶。怯寒夜擁爐。長沙吟賈賦。太極檢周圖。道在身何屈。心安德不孤。惺惺喚主處。點點漏添壺。</text>
<title>次工部韻 七首 其五</title>,<text>未遑存晩計。何暇惜餘年。海匝寬無地。籬高小有天。愁城攻不破。亂緖斷還聯。可笑長沙客。空留簡冊傳。</text>
<title>次工部韻 七首 其六</title>,<text>聖主重恢日。如今廿四年。化行流率土。德盛格皇天。益算堯蓂換。垂衣舜衮聯。享國由無逸。周文以是傳。</text>
<title>次工部韻 七首 其七</title>,<text>蘇老投荒日。掩留十九年。玉成由此地。灰煖豈非天。愚智殊前後。官班愧接聯。安知千載下。名與古人傳。</text>
<title>夢朝正。次前韻。</title>,<text>北去憑歸夢。朝正祝華年。祥雲低舜殿。瑞色散堯天。露冷金盤結。香飄劍佩聯。覺來簷溜滴。疑是漏聲傳。</text>
<title>次工部韻 二十五首</title>,<text>窮海蛟螭宅。荒村鳥獸居。茅茨依樹密。荊棘補籬疏。摧翮樊籠鶴。垂頭涸轍魚。家今三易主。誰保善和書。</text>
<title>次工部韻 二十五首 其二</title>,<text>面慙瀧吏問。耳厭相臣名。把釣思龍伯。凌雲想馬卿。詞仙炎海竄。狂客夜郞行。今古終歸盡。何須念死生。</text>
<title>次工部韻 二十五首 其三</title>,<text>人間無樂土。身外有浮名。自恨梁王傅。難追衛叔卿。瞿塘今捨去。宦海昔冥行。葵藿霜偏早。愚忠誤此生。</text>
<title>次工部韻 二十五首 其四</title>,<text>山河秦地異。憔悴楚臣同。只羨雲歸北。空瞻日出東。冬深無雪白。臘盡有花紅。髭髮今來變。偏驚鏡裏翁。</text>
<title>次工部韻 二十五首 其五</title>,<text>東閣迎多士。南荒見幾人。炎涼看世態。宇宙任風塵。地有千重險。隣無四顧親。蓬萊如可到。衰白亦尋眞。</text>
<title>次工部韻 二十五首 其六</title>,<text>賈誼陳長歎。相如賦上林。俱爲名世久。誰是愛君深。封禪傳遺稿。離騷繼絶音。千年湘水畔。恨入楚人吟。</text>
<title>次工部韻 二十五首 其七</title>,<text>滄溟非故土。朱紱似前身。此日禦魑魅。何時對鬼神。空瞻東出日。未見北來人。積水彈丸動。常疑地軸淪。</text>
<title>次工部韻 二十五首 其八</title>,<text>軒冕朝中貴。煙霞物外身。誰能兼進退。徒此費精神。豈識調鹽客。曾爲餐液人。蓬山還可到。桑海恐沈淪。</text>
<title>次工部韻 二十五首 其九</title>,<text>海上無瓊草。山中有隰苓。鸞驂信杳杳。鴻擧亦冥冥。二者失前路。百年勞我形。終爲澤畔客。莫學屈原醒。</text>
<title>次工部韻 二十五首 其十</title>,<text>月掩新年魄。人招故國魂。方爲窮道哭。休作絶交論。簷落天南雪。春生渭北園。愁城攻未破。對壘怕空樽。</text>
<title>次工部韻 二十五首 其十一</title>,<text>逝水年華促。投荒地勢偏。淚添殘漏滴。春入早梅傳。身似窺籠鳥。心如不繫船。南溟雖限隔。北極夢常懸。</text>
<title>次工部韻 二十五首 其十二</title>,<text>不耐南荒苦。還思北塞寒。高天常欲雨。后土未曾乾。正覺藩籬窄。寧知宇宙寬。人間多少險。莫道太行難。</text>
<title>次工部韻 二十五首 其十三</title>,<text>春生楚澤畔。家隔善和坊。失路偏多感。浮生漸覺忙。牛山亦流涕。鯨海況投荒。萬物陽和遍。芝蘭倘再香。</text>
<title>次工部韻 二十五首 其十四</title>,<text>環海彈丸地。用舟不用車。葉靑霜後草。芽白雪中葮。園植封侯橘。冬留滿樹花。異鄕風味在。秖是酌流霞。</text>
<title>次工部韻 二十五首 其十五</title>,<text>谷暗朝霞聚。川明夕照斜。堯封此絶域。漢地卽長沙。衡岳回春雁。蓬萊隔浪花。北歸憑夜夢。好去莫嫌賖。</text>
<title>次工部韻 二十五首 其十六</title>,<text>三宗觀德廟。百年中興休。纔傳玉几命。奄作白雲遊。黃道遺衣出。蒼梧瑞彩收。付托神孫在。應無陟降憂。</text>
<title>次工部韻 二十五首 其十七</title>,<text>憶昔布衣日。曾聞聖德休。未通金馬籍。猶送鼎湖遊。龍馭瞻愈遠。蠻鄕淚不收。孤臣逢此夕。徒抱萬端憂。</text>
<title>次工部韻 二十五首 其十八</title>,<text>塞外雁初去。雲間鵲不來。蒼黃驚歲改。衰白怯春回。獨弔籬中影。空瞻海上臺。乾坤大自在。吾道轉悠哉。</text>
<title>次工部韻 二十五首 其十九</title>,<text>炎海流年改。春明此日離。榮枯人事變。冷煖世情移。雪貸叢篁節。霜凋玉樹枝。空瞻南極外。秪對老星垂。</text>
<title>次工部韻 二十五首 其二十</title>,<text>不作窮途哭。常憂國步頻。胡塵迷禹服。聖筆絶王春。蹈海齊無士。和戎晉有臣。三韓禮義地。摠是達權人。</text>
<title>次工部韻 二十五首 其二十一</title>,<text>愁多把杯數。睡少點燈頻。渡海花經眼。環籬雪罷春。浮生餘幾日。未死一孤臣。冠冕官儀盛。誰憐棘裏人。</text>
<title>次工部韻 二十五首 其二十二</title>,<text>松巖石作室。蘭浦雁爲群。山雨驚初夢。江風解宿醺。寧知今日淚。遙灑舊時雲。海鎭金笳夜。那堪月下聞。</text>
<title>次工部韻 二十五首 其二十三</title>,<text>海闊天逾遠。籬高日易陰。王孫芳草恨。遷客老葵心。枕席波濤咽。魚龍窟宅深。雪霜春後盡。不改鬢邊侵。</text>
<title>次工部韻 二十五首 其二十四</title>,<text>州牧分麾再。藩維按節三。甘棠江漢愧。貞石峴山慙。恥與宵人伍。材非大廈堪。山河氣猶壯。長繞斗牛南。</text>
<title>次工部韻 二十五首 其二十五</title>,<text>人世年無百。仙山海有三。靑春夢裏過。白髮鏡中慙。乘鶴心猶在。嬰鱗力不堪。邯鄲失舊步。留滯異周南。</text>
<title>送長兒後。次工部韻。二首</title>,<text>聚散經年內。悲歡一夜間。重籬今碧海。匹馬舊靑山。有淚常沾臆。無時可解顏。羅浮春欲盡。好與雁同還。</text>
<title>送長兒後。次工部韻。二首 其二</title>,<text>昨夜滄溟雨。應沾遊子衣。花飛春欲盡。雁去爾同歸。聚散雲千變。悲歡涕兩揮。夜闌明燭處。相對說重圍。</text>
<title>次工部韻</title>,<text>髮變春還後。愁添日落時。江南雁歸盡。天外鵲來遲。失路逢人怯。窮途觸事悲。那堪羈枕夜。心緖亂如絲。</text>
<title>別敍兒</title>,<text>海外一千里。懷中十五年。今朝此地別。何事非天緣。白馬門閭倚。滄溟涕淚懸。臨分無限意。願得鹿卓賢。</text>
<title>送敍兒後作</title>,<text>倉卒臨分際。難堪去後情。群居虛舊席。獨坐計前程。庭有曾行跡。燈無夜讀聲。夢中期見汝。還怕曉啼鶯。</text>
<title>次工部韻 四首</title>,<text>客寓荊籬匝。人家橘柚園。殘花沾淚重。芳草喚愁繁。浪蹴魚龍鬪。林深鳥雀喧。偸生強一飯。山蕨入盤飧。</text>
<title>次工部韻 四首 其二</title>,<text>那堪日憔悴。空憶舊歡娛。老去花如霧。春來雪滿鬚。杯乾恥罍罄。囊澁貸錢沽。早晩西湖醉。煙霞不負吾。</text>
<title>次工部韻 四首 其三</title>,<text>逐客荊籬屋。人家橘柚林。窮鄕嘉樹在。托契暮年深。露濕淸香重。風來翠葉吟。非關秋後實。只取歲寒心。</text>
<title>次工部韻 四首 其四</title>,<text>浮生元是客。着處卽爲家。憶昨頭無雪。如今眼有花。幽蘭委榛棘。病鶴困泥沙。鬱鬱豐城氣。難逢博物華。</text>
<title>憶敍兒娶婦日</title>,<text>生男願有室。還覺淚沾纓。未見委禽夕。那堪舐犢情。悲歡一般意。契闊百年成。節迫天中節。歸期日計程。</text>
<title>次工部韻 二首</title>,<text>含泥任雨濕。矯翼喜風微。不向雕梁去。那從棘戶飛。行藏吾已誤。寒暑爾無違。怪底滄溟外。年年自北歸。</text>
<title>次工部韻 二首 其二</title>,<text>書灰借竹箸。煮茗擁銅爐。楊柳愁中色。煙霞夢裏圖。靑春人共老。滄海月同孤。何日長安陌。鶯花醉玉壺。</text>
<title>次唐律韻贈上人</title>,<text>天冠海雲邊。厖眉有老禪。懸燈坐淨榻。刳木取寒泉。眼對拏山碧。心參道契玄。浮杯還振錫。應厭俗因緣。</text>
<title>次唐律韻</title>,<text>淸輝月壓煙。翠色竹鋪筵。落日看歸鳥。頹齡嘆逝川。窮途無樂土。何處有諸天。却羨長沙傅。當時卽少年。</text>
<title>謾吟</title>,<text>松菊思陶徑。煙霞想釣臺。今無錢若水。古有漆雕開。皆趨靑瑣上。誰臥白雲隈。況我冥行久。巖廊忝不才。</text>
<title>次唐律韻 六首</title>,<text>眼底蓬瀛在。安期若可尋。秦皇鞭白石。漢帝化黃金。鍊液非無術。還丹只有心。樓船與祠竈。銀海雁飛深。</text>
<title>次唐律韻 六首 其二</title>,<text>有災彌率土。無賴禱桑林。圭璧山川遍。蛟龍窟宅深。未看殷雨霈。空望楚雲陰。遷客憂時嘆。還添澤畔吟。</text>
<title>次唐律韻 六首 其三</title>,<text>客淹滄海外。家在泗河前。松暝雲歸壑。樓明月壓煙。有時思鄭谷。無夢到秦川。北去山資乏。從今用計然。</text>
<title>次唐律韻 六首 其四</title>,<text>歸魂淸渭北。隻影夜郞西。省己顏無怍。逢人氣欲低。更聞新燕語。還與舊烏啼。自笑籠中鶴。猶嫌伴野鷄。</text>
<title>次唐律韻 六首 其五</title>,<text>光陰東逝水。霄漢北望心。爲問愁多少。何如海淺深。王孫芳草恨。棄妾白頭吟。豈若湘潭客。憂時淚滿襟。</text>
<title>次唐律韻 六首 其六</title>,<text>節俠春秋際。休稱有四君。虞卿棄相印。高義薄層雲。黃卷當時事。淸芬後世聞。儀秦反覆子。鷄鶴敢同群。</text>
<title>次李觀海題韓甥扇韻</title>,<text>扇封憑宅相。詩到慰途窮。西塞曾愁鵩。南溟更轉蓬。沾襟今日淚。披面故人風。秪有楓林夢。時時說素衷。</text>
<title>次兒輩韻 三首</title>,<text>戶外滄溟闊。壺中白日閑。人情灎澦浪。世路太行山。禍福相推蕩。盈虛自往還。達人遺萬物。遐躅庶躋攀。</text>
<title>次兒輩韻 三首 其二</title>,<text>鏡裏人垂白。城邊柳拖黃。鮑魚常惡臭。橘柚莫聞香。落日南溟外。歸心北斗傍。蓬瀛隔一水。何處是仙鄕。</text>
<title>次兒輩韻 三首 其三</title>,<text>窮海環無際。浮生浩有涯。年華同逝水。春事已殘花。種竹期棲鳳。垂楊厭噪鴉。靑楓餐亦久。莫待似蒸霞。</text>
<title>得京信</title>,<text>秋來傳雁信。夏過恨魚沈。怳近長安日。如開積水陰。孤臣去國淚。稚子望雲心。推枕要成夢。休敎鵲噪林。</text>
<title>書懷用前韻</title>,<text>重籬天似窄。積水地疑沈。月送三山影。雲成半海陰。殘生餘白首。未死秪丹心。南極秋騰彩。何由照上林。</text>
<title>過鎭川</title>,<text>按節湖西久。投荒塞北遙。依然芳草路。過此夕陽橋。官柳千絲弱。山花萬點飄。榮枯前後事。知有幾人嘲。</text>
<title>偶吟 在三川</title>,<text>南荒窮海盡。北地出關遙。夢罷長安道。春還渭水橋。塞鴻初過洛。丁鶴會歸遼。莫待羅浮下。梅花似雪飄。</text>
<title>冬雨</title>,<text>淅淅風生壑。蕭蕭雨色多。偏傷辭樹葉。可惜傲霜花。簾滴俄成溜。溪流遠送波。一陽應未盡。承旭更光華。</text>
<title>金山寺。別李從事晩沙北行。</title>,<text>豐西岳麓勢崔嵬。松桂叢中寶刹開。眞界山河雲聚散。上方臺殿月徘徊。剡溪乘興寧回棹。灞水臨分爲折梅。我亦隨春從此逝。終南共把賞花杯。</text>
<title>廣寒主人。新製玄圭。品甚佳。謹將十五笏。均奉澤堂，玄谷，白洲三學士。以爲揮洒之資。仍以一律戲呈。</title>,<text>銀河水接廣寒樓。翦作春雲翠欲流。玉兔擣成千杵下。玄圭價重萬金優。昭回天上曾垂象。揮洒人間更煥猷。爲寄羲圖三五數。人文須向此中求。</text>
<title>浪吟 四首○在馬江</title>,<text>千年形勝此江流。冠絶湖西五十州。芳草落花亡國恨。蘭槳桂棹幾人游。歸來桂樹淮南隱。忘却萍蹤水上浮。物色分留知有在。襟期共托五湖秋。</text>
<title>浪吟 四首○在馬江 其二</title>,<text>羅浮山勢石崢嶸。洞壑雲煙次第平。玉樹歌傳千古恨。瓊花影送半江淸。興亡有數渾如夢。風月無錢屬此生。聞道皐蘭春事歇。從今數去聽流鶯。</text>
<title>浪吟 四首○在馬江 其三</title>,<text>千古興亡一片雲。濟王臺殿此江濆。潮喧極浦迎神怒。花落層巖護水紋。獨管煙霞存契闊。最憐魚鳥解慇懃。故人今在潯陽曲。采采汀蘭爲贈君。</text>
<title>浪吟 四首○在馬江 其四</title>,<text>扁舟直下使君灘。滿地江湖次第看。天外鶴歸誰報客。夜深舡到獨憑闌。朝雲乍向陽臺散。過雨還添水府寬。景物惱人僧榻冷。消愁又惜酒杯乾。</text>
<title>史局初設。李澤堂汝固，鄭玄谷德餘，李白洲天章秉筆刪潤。余亦忝後塵。聞今史事已完。不能無周南之歎。謹以一律奉呈三學士。</title>,<text>冠冕乘春奉御筵。五雲多處集群仙。晴窓已絶波濤筆。詞掖時聞月露篇。砥硤煙霞開戶納。駱峯風雪擁爐眠。終南學士玄虛子。能憶楊江舊釣船。</text>
<title>次晩沙韻 四首</title>,<text>久臥淮陽兩鬢絲。還朝猶保雪霜姿。龍蛇豈蟄寒沙水。鸞鶴宜棲玉樹枝。有意班楊詞翰業。無心牛李是非私。文章少技徒勞爾。早展才猷濟此時。</text>
<title>次晩沙韻 四首 其二</title>,<text>萬片蒸霞萬縷絲。秪將花柳飾春姿。籠煙影掃長安道。帶雨光含上苑枝。造化自然群物遂。洪匀豈着一毫私。天心可見何須復。生意宜觀靜坐時。</text>
<title>次晩沙韻 四首 其三</title>,<text>野鶴霜毛垂素絲。尋常標格異仙姿。曾棲玉樹遊三島。更向瓊林借一枝。斂翼猶思歸汗漫。乘軒還愧被恩私。君當鵬路搏風日。問我瀟湘月白時。</text>
<title>次晩沙韻 四首 其四</title>,<text>邦命危如一縷絲。英豪誰是濟屯姿。從知越霸由嘗膽。可惜齊強不折枝。休道廢興皆有數。向來離合本無私。傷心多少看花淚。洒盡東風北望時。</text>
<title>次安通禮韻</title>,<text>聞君昔日泛槎還。歷盡淮河又泰山。日繞罘罳瞻寶座。香傳劍佩集瓊班。千年聖化堯封地。萬里皇靈漢閉關。白首孤臣空涕淚。何時更訪斗牛間。</text>
<title>送李廷而令公按嶺南</title>,<text>專制羅封七十州。南維無復九重憂。江沱化洽甘棠雨。鈇鉞威行細柳秋。忠孝若爲今日計。事功須向古人求。仍思去歲遊方戀。此別還添一倍愁。</text>
<title>送崔興海之行</title>,<text>驄馬何如五馬榮。聖恩推類許專城。春明門外孤臣淚。綵服堂前孝子情。仙島雲晴看出日。官橋柳細聽流鶯。着鞭先我偏傷別。烏鳥誠微愧此行。</text>
<title>聞判官決賦歸來。健羨之餘。還用黯然。欲以一盃相別。而必使本府辦備。別人而使之持酒來餞。事非妥當。亦涉文具。茲以拙語一律。以替離筵酒杯。只自領情。勿掛他眼。</title>,<text>匹馬多情款石扉。異鄕誰道故人稀。江南夜雨梅初動。渭北春風客未歸。煙渚得魚收夕網。杏村沽酒典朝衣。荒原草色淸明近。携手空將老淚揮。</text>
<title>次遲川韻。奉贈韓振甫燕山之行。</title>,<text>幽居共卜小溪邊。隔水常聞笑語傳。亂後生涯頻聚散。眼中人事幾推遷。离筵乍致商山老。醴席仍邀楚士賢。海燕塞鴻相背發。洛陽花月負新年。</text>
<title>詠懷</title>,<text>嬴得隋珠賁草廬。龍眠何必畫幽居。誅茅非爲湖山勝。叱御還嫌定省疏。物色不殊經變後。庭闈已改倚閭初。彷徨天地無歸路。十載經營摠是虛。</text>
<title>贈崔承旨 有淵。仍憶子容。</title>,<text>故人曾住西湖濱。今日萍蹤幸比隣。欲往從之病在席。還思逝者淚沾巾。百年存沒誰前識。萬死生還怪此身。天道是非終有定。肯敎萊閔竟沈淪。</text>
<title>贈韓知事 明勖</title>,<text>東望仙莊隔漢津。南歸病客滯湖濱。壽星徧映三江月。花事平分兩地春。長樂鍾聲他夜夢。鬼門行色去年人。時危老去無因見。書抵千金莫厭頻。</text>
<title>謝子陵見過空返</title>,<text>初識荊州未弱冠。如今白首更追攀。松楸久寄龍門下。舟楫時從月峽間。湖上煙霞分物色。雨中簾幕隔春灣。城南未遂登龍願。郭外還驚寫鳳還。</text>
<title>偶吟 二首</title>,<text>中書伴食忽經年。上相虛名果疾顚。楚國重輕吾豈敢。秦王與奪我何權。江湖廊廟先憂地。進退行藏一任天。不是煙霞無樂土。爲瞻京闕此廻延。</text>
<title>偶吟 二首 其二</title>,<text>老去詩因謾興牽。羞將騷客較媸姸。江山有助非虛耳。城市無閑轉索然。浪詠不妨隨處得。鉤章肯向俗人傳。賡哉雅頌如斯已。雕琢求文璧未全。</text>
<title>懷楊浦</title>,<text>詩仚遺跡此湖山。楊浦風流杳莫攀。空留夜月來相照。唯見江流去不還。玉佩星冠歸海上。寶珠瓊屑落人間。後生亦知先人畏。一曲山陽淚自潸。</text>
<title>聞白軒東還</title>,<text>零雨春風二月天。台星更近五雲邊。一時予奪徒爲爾。萬死生還豈偶然。國恥未湔如白水。君恩期報誓黃泉。江湖路阻瞻東閣。何日龍門更執鞭。</text>
<title>聞趙龍州東還</title>,<text>何事經年西海濱。天敎趙璧硺成珍。升堂不弊斑衣線。入室偏傷篋笥塵。莫恨蘇卿淹絶域。何妨元祐作完人。時危正賴扶顚手。肯許田園老世臣。</text>
<title>次白軒韻示潛谷</title>,<text>眞遊一夕上昇天。大德胡爲不百年。潤色豈煩靑史筆。揄揚還愧白雲篇。孝承武烈文謨顯。恩許堯樽舜樂宣。此日老臣悲喜極。當筵倍覺涕汪然。</text>
<title>江上雨後。喜勉叔來過。</title>,<text>積雨初晴江路融。輪蹄斷絶一旬中。此時忽見故人至。相對偏驚舊義隆。危鬢白添春有雪。衰顏紅剝酒無功。炎天畏日方如燬。莫促歸鞭待夕風。</text>
<title>灣尹金公 徽 來告別。仍起感舊之懷。謹以短律一篇。忘拙書呈。</title>,<text>星落營空歲幾移。行人猶泣峴山碑。誰云漢代無良將。幸見嚴家有好兒。分竹纔通新節制。登壇應摠舊旌旗。西風一曲陽關淚。非爲偏傷遠別離。</text>
<title>題太白山僧詩軸</title>,<text>玉節當年下邑巡。茂陵橋下駐征輪。孤雲獨鶴曾遊地。瑤草瓊花幾度春。石室煙霞留古態。老禪衣鉢付前身。南歸爲報雙溪水。能憶臺邊記姓人。</text>
<title>贈沈司諫𦨣</title>,<text>江村寂寂午鷄催。僮僕驚呼諫議來。出郭已知人事少。披雲況復客懷開。休嫌今日升沈異。秪幸當年次第回。淸坐相看移白日。誰將此水却添杯。</text>
<title>有少年僧。來自金剛。持軸乞詩。見其人。明眸白晳。洒然有出塵之表。愛其爲人。忘拙題贈。</title>,<text>小庭微雨長蒼苔。何處山僧乞句來。自謂金剛淹柱錫。暫回人境踏塵埃。瑤壇月滿桂花落。玉洞秋生猿鶴哀。欲拾珠璣添物色。却慙魚目混蚌胎。</text>
<title>夢見友人偶吟</title>,<text>簷溜成氷雪壓松。雀羅終日隔塵踪。煙生貝闕風傳漏。月出瓊崖玉作峯。枕上白雲詩句得。夢中靑眼故人逢。南湖却憶漁樵興。滿地煙霞擬素封。</text>
<title>贈崔承旨 有淵</title>,<text>才子當年擬孔融。如何落魄百年中。嗟君驥足臨途蹶。愧我麟楦致位隆。句漏空餘留鼎火。商巖敢望濟川功。從來榮辱還如夢。白首唯期管鮑風。</text>
<title>贈別海西伯朴遾</title>,<text>經帷古有廉頗出。諫掖今稱小范齊。漢節纔從豺虎窟。秦雲乍繞鳳凰棲。靑蒲白簡傾朝右。犀甲熊旗壓海西。報主一心惟耿耿。登車安得念新閨。</text>
<title>贈東淮 三首</title>,<text>翩翩公子有東淮。漢臠秦簫濁世佳。義膽幾嫌蹈海晩。文山爭仰入雲排。門前已散三千客。物外還成六一齋。萬死經來今送別。百年何日好開懷。</text>
<title>贈東淮 三首 其二</title>,<text>靑草湖邊解纜後。白雲樓上有前期。扁舟渺渺越溪峽。落月依依瓊樹枝。造物自然多戲劇。歸程忽謾竟參差。萍蹤倘失江南計。更上龍門共賦詩。</text>
<title>贈東淮 三首 其三</title>,<text>落帆牛渚暮煙生。詠史何人待月明。報客林湖誰放鶴。尋仙緱嶺喜聞笙。蹣跚不避美人笑。長揖寧嫌公子迎。莫比郢中珠履客。夷門亦自有侯嬴。</text>
<title>次李副學 一相 韻</title>,<text>寶典重瞻石室開。祥雲還擁彩轝廻。先王大訓人間出。左掖詞臣海上來。遠嶽極天疑列髻。洪波匝地似浮杯。三山咫尺猶回首。莫怪臨江喚渡催。</text>
<title>贈東淮公子 二首</title>,<text>指點亭臺淸漢濱。名區何處最精神。煙霞從古無爭地。風月如今有主人。止水終爲趙氏鬼。文山豈獨宋忠臣。莫嫌公子樓居好。壺裏乾坤亦臥薪。</text>
<title>贈東淮公子 二首 其二</title>,<text>輕舸聊停月峽濱。得攀瓊樹玉爲神。誰知此日東歸客。更對當時北去人。魯仲素稱天下士。澹庵非是小朝臣。湖山自有漁樵伴。朝罷垂竿暮採薪。</text>
<title>謝洪都憲見訪</title>,<text>曲巷人稀病在床。高軒不礙雀羅張。中丞赤捧驚閭里。御史風稜映雪霜。世事那堪新涕淚。交情唯托舊峨洋。何當置我琴書裏。共把寒梅嗅早香。</text>
<title>敬次韓都事叔韻</title>,<text>如何八袠氣愈疆。不是丹田種玉糧。爲善樂知今日最。居閑味覺老來長。吟詩把酒身猶健。覆雨翻雲道不妨。伏枕窮閭瞻几杖。典刑欣對白眉良。</text>
<title>奉和趙丈</title>,<text>斐然狂簡未成章。尺度何能審短長。秦楚富強非敢敵。宋齊辭受亦無常。愚蒙承誨兼瓊韻。鄙吝消萌對玉郞。義利路頭方見得。錙銖從此更斟量。</text>
<title>白雲樓。贈東淮公子。</title>,<text>白雲峯上白雲留。影入月溪江水流。雲白山靑兩蕩漾。淸光都入白雲樓。回風斷雨廣陵峽。月笛漁歌牛渚秋。中有老仙千日醉。緱山笙鶴謾悠悠。</text>
<title>挽宋僉正 煕祚</title>,<text>連家分義自情親。況復從遊四十春。方朔恢諧甘吏隱。元方孝友盡天倫。靑氈有托非無子。白首縻官却爲貧。忍看城西餘舊宅。空閨唯泣未亡人。</text>
<title>挽朴判書 遾</title>,<text>口吐經綸縱復橫。登筵奏對壓群英。星躔曳履大司馬。豹尾驂乘太僕卿。日飮自同曺相國。歲遷還似洛陽生。夕言未了俄傳訃。天奪才臣愴聖情。</text>
<title>挽金判書 壽賢</title>,<text>曳履星辰接壽星。人間福慶屬耆英。賓興行備周三物。宗伯官尊漢列卿。大耋九旬期造次。靈光一夕奄頹傾。先人同榜公今逝。掩淚那堪感舊情。</text>
<title>挽李正郞 碩基</title>,<text>意氣咸稱倜儻姿。淸江之後好男兒。小連血泣因成疾。王椽風流也不癡。敎子常思門戶計。爲官不恨省郞遲。庭蘭化桂纔騰喜。俯仰那知慶弔隨。</text>
<title>挽李參議 之恒</title>,<text>掛劍徐墳木未拱。那知今日哭賢郞。詩書世業傳緗篋。簪組家聲繼玉堂。前席只期他夜夢。朝衣猶襲舊時香。情親兩世還無托。和淚何堪寫挽章。</text>
<title>挽呂參判 爾徵</title>,<text>楊江舊伴幾人存。公又騎龍上白雲。玉佩瓊裾奎耀彩。鸞驂羽節鶴爲群。詩書滿案貧還樂。城市藏蹤世不聞。哀挽那堪和淚寫。歸舟出峽雨紛紛。</text>
<title>挽鄭判書 廣成</title>,<text>金吾仕宦亦云榮。況復生男早蜚英。亂後常存蹈海志。年來始遂首丘情。人間大耋黃粱夢。天外眞遊白玉京。攀柏新阡霜露積。不堪南望淚縱橫。</text>
<title>挽安正郞</title>,<text>湖外音書雁幾回。一般霜雪鬢邊催。曾從縣舍懸燈話。更向江干載酒來。星宿在天官取象。雲霞滿地富非財。靑氈更有賢郞托。應使家聲也不頹。</text>
<title>挽沈判書 詻</title>,<text>宣廟當年集俊良。惟公早補舜衣裳。湘潭久滯心逾赤。玉署重來鬢已蒼。天耀壽星臨洛社。班踰卿月逼巖廊。三尊五福知無憾。大耋猶嗟日昃忙。</text>
<title>挽閔同知</title>,<text>童稚情親六十年。中間聚散若雲煙。橫金進秩侵卿月。剖竹臨邊攝將權。漳水沈痾終不起。峨洋舊曲更無傳。同歸別有前期在。題挽難禁涕自漣。</text>
<title>河師傅洛遷葬挽</title>,<text>南冥門下道無傳。獨有河公繼昔賢。癸未抗章回白日。壬辰投命掩黃泉。羈魂幾惱洛陽夢。旅櫬初成潁水遷。正氣至今連翼軫。騎箕何處御風煙。</text>
<title>挽淸陰相國 不用</title>,<text>擎天大節古無倫。何幸登龍兩世親。東國未聞蹈海士。西山始見採薇人。三韓喪亂逢今日。萬代綱常屬此身。況復難兄與難弟。爭輝日月映千春。</text>
<title>挽李知禮 廷喆 室內</title>,<text>蘭姿玉質自天成。亦有家庭賢父兄。惠順能承夫子意。幽閑正合婦人貞。生男克繼靑氈業。有壻纔題雁塔名。同里十年兼世分。那堪寫挽送冥行。</text>
<title>挽許參判 啓</title>,<text>姻親兼有久要情。況復危途共死生。南漢城中三板急。西河館裏一身輕。春深關道聯裾日。雪滿遼天竝轡行。却憶三人吾獨在。不堪揮涕洒丹旌。</text>
<title>挽金三宰 光煜</title>,<text>早致靑雲擅席珍。爭瞻標格出風塵。昏朝幾歲泥塗客。宣祖中興玉署臣。轉斡黃扉合宿逼。揚名藝苑彩毫新。凄涼江海餘茅屋。栗里空懷五柳春。</text>
<title>挽金承旨</title>,<text>初拜堂堂大憲公。每稱阿姪繼家風。靑年氣槩形骸外。白首浮沈聚散中。晩節甘棠淮海路。早朝銀燭大明宮。騎箕一夕歸天上。却笑風塵蹩躠翁。</text>
<title>挽崔安山</title>,<text>孤竹淸風屬後人。官居三品室愈貧。三間破屋玉川子。五斗通神劉伯倫。丹穴寄毛聯五彩。玄臺暝路賁千春。雲迷漢水丹旌遠。回首那堪涕滿巾。</text>
<title>挽南監司 翧</title>,<text>父子同升上大夫。共張鵬翼躡雲衢。西京循吏二千石。南國風謠七十都。咸道德門當代最。寧知凶禍一年俱。可憐兩世從游客。和淚題詞眼再枯。</text>
<title>挽西平府院君遷葬</title>,<text>山河間氣洩重泉。瑞色祥光遍大千。元帥碧幢開舊路。羽林玄甲擁新阡。祈連塚賜魂歸地。箕尾星明象列天。鄧馬事功題墓道。令名寧使古人專。</text>
<title>挽權察訪</title>,<text>曾將藩節鎭南維。聞道河陽孝不違。顧復有恩同己子。晨昏無憾奉慈闈。如今追憶七年後。存歿還驚萬事非。白首纔經風樹痛。一般哀淚倍沾衣。</text>
<title>挽崔義城大夫人</title>,<text>倜儻世稱崔氏子。零丁敎自大夫人。專城嶺外三牲養。避地山西一壑春。每算前程傷老蜀。獨扶孤櫬忍歸秦。曾從少小聞閨範。此日題詞倍愴神。</text>
<title>挽徐相</title>,<text>壽到希齡世果稀。靑雲況復致黃扉。鹽梅纔施經綸業。喬木還驚薤露晞。氣作山河酬壯志。心灰軒冕却全歸。松楸百里泉臺路。卿月台星夜夜輝。</text>
<title>挽達城尉</title>,<text>王姬下嫁必名門。禁臠如公更出群。江左風流王氏子。大梁豪貴信陵君。緱山笙鶴千年迹。沁水樓臺一片雲。俯仰便成今古恨。不堪和淚寫哀文。</text>
<title>挽人</title>,<text>庚戌于今二十年。中間世事更茫然。悲歡聚散翻成夢。榮辱升沈欲問天。鴻雁影聯丞相貴。貂蟬章飾大夫賢。人生六十元非夭。況復靑氈屬大連。</text>
<title>挽尹大司諫 煌</title>,<text>誰云少似朱雲人。勁節如公邁漢臣。倘使當年容汲直。肯敎今日臥吳薪。英雄有淚沾襟滿。良史無私汗策新。一片三韓乾淨地。荒原獨保大明春。</text>
<title>挽鄭參判 弘溟</title>,<text>天廻奎璧映南維。世陟騷壇建鼓旗。魏國有兒聲不墜。鄧公無子理難知。詩成珠玉留人世。氣薄星辰化尾箕。垂死襟期何處託。屋梁明月夢中疑。</text>
<title>挽卞經歷 悌元</title>,<text>昔日西關躡後塵。爭稱衛玠好風神。襟期仍託靑春早。交道偏從白首親。萬死歸來尋舊好。百年存沒隔此晨。可憐同穴牛岡地。不見攀號泣柏人。</text>
<title>挽李正 厚基</title>,<text>呼弟呼兄五十年。中間聚散兩茫然。榮華鬼割靑雲器。福慶人稱白璧聯。庭館春風回舊色。屋梁明月滿虛筵。可憐埋却衝星氣。時向龍門吐紫煙。</text>
<title>挽韓相 興一</title>,<text>從遊弱冠鬢俱華。呼我爲兄兩歲加。鼎鉉共升慙虎鼠。鄕隣同井類蓬麻。延賢新闢公孫閣。奉使纔還博望槎。謝傅一朝鷄夢罷。過門無復聽鳴珂。</text>
<title>挽李參判 伯溫</title>,<text>仁祖初年得諫官。惟君直截鐵爲肝。春隨玉節甘棠老。霜澈氷壺苦蘖寒。弧矢無兒傳緖業。螟蛉有子繼衣冠。峨洋從此知音絶。頭白人間淚不乾。</text>
<title>挽嚴永興 滉</title>,<text>橫金杖鉞是男兒。況復庭聯玉樹枝。豹略再施橫海日。龍顏一解據鞍時。營平雖老知猷壯。李廣難封歎數奇。偏荷窮途能急困。不堪和淚寫哀詞。</text>
<title>挽沈正 鏶</title>,<text>杞溪忠直化星精。洗馬淸狂隔死生。獨有靑松猶伯仲。那知玉樹奄摧傾。鄕隣行誼周三物。朝著功名漢九卿。映碧堂前一片月。屋梁唯照舊心明。</text>
<title>挽延城夫人</title>,<text>寶笄加恩稱禮容。門闌燀赫意逾恭。德星半聚高陽里。卿月分輝石窌封。鶴算百年知有限。鸞驂一夕杳無蹤。尙書退食延英晩。幾把朝衣泣舊縫。</text>
<title>挽成僉正 遠</title>,<text>西湖煙月昔同遊。物色平分白鷺洲。携酒幾回尋陋巷。投竿時復弄漁舟。有才用合盤根試。無命官纔擊柝優。萬事卽今隨逝水。不堪揮淚暮江頭。</text>
<title>挽韓姪 明哲</title>,<text>西原大姓此陵夷。投筆如今有好兒。壯志肯居文士後。揚名欲及少年時。那知東洛求官日。便作南鄕隔世期。爾父於吾猶我弟。不堪和淚寫哀辭。</text>
<title>挽朴載寧 澈</title>,<text>呼弟呼兄五十春。情親不是爲姻親。自從吏隱分憂日。幾處民蒙若保仁。花縣昔曾隣白馬。草堂時復枉朱輪。人間一夢還無跡。和淚題詩倍愴神。</text>
<title>挽李生 萬堅 室人</title>,<text>麒麟抱送白眉賢。負笈瓊雷閱幾年。久弊身邊慈母線。頻傳海上寄兒箋。重還白首隣南宅。一夕丹旌向北阡。萬事卽今歸一夢。忍看攀柏泣號天。</text>
<title>挽全昌尉翁主</title>,<text>蘭陵嶺外備艱辛。千載重逢日月新。寵渥仍封湯沐邑。樓臺更闢泌園春。何煩應宿干私澤。已見趨庭作近臣。笙鶴一朝朝玉闕。五雲多處奉君親。</text>
<title>挽李判書 基祚</title>,<text>尙書爲父尙書兒。父子榮名世莫追。過嶺行裝回玉節。朝天歸路限丹墀。壽星佇見連台宿。卿月那知化尾箕。魂返舊堂曾幾日。忍看靈櫬又西移。</text>
<title>呈遲川 以下在瀋館</title>,<text>功冠重恢帶礪新。時危隻手任經綸。心存霸越寧辭辱。志在尊周不顧身。學業已驚三日別。交情轉覺十年親。回頭還恐迷歸路。須喚惺惺作主人。</text>
<title>呈淸陰</title>,<text>東海高風仰魯仲。南冠幾日共周旋。季孫來往今三歲。屬國淹留又一年。芳草未應封客恨。早花猶許賞秦川。靑春白髮關河路。後載爭瞻釣渭賢。</text>
<title>次遲川韻</title>,<text>桑弧壯志已全差。蓬轉今朝幸倚麻。靑眼偶成同舍住。白頭還忘異鄕遐。論文共對床前燭。開卷渾如霧裏花。從古玉成由處困。工夫只在十分加。</text>
<title>呈遲川 二首</title>,<text>漢使西來關路斷。金繒無賴郅支和。西京七貴朱門鬧。北海中郞白髮多。世事卽今殊往昔。河梁從此幾經過。他時倘得東歸去。鷗鷺尋盟有泗河。</text>
<title>呈遲川 二首 其二</title>,<text>泗泚兩邊是吾家。北來何事滯黃沙。天寒海上蘇卿節。路斷河源博望槎。九月嚴霜催木葉。一年歸夢惱煙霞。可憐手種東籬菊。應向西風獨自花。</text>
<title>秋懷一律。寄白洲兼呈東淮。</title>,<text>繡戶笙歌公子宅。朱門車馬上卿家。秋來正覺添愁思。露下應驚換物華。況復此時持漢節。那堪異域聽胡笳。交情却向窮途見。白髮須憐鏡裏加。</text>
<title>次遲川韻 二首</title>,<text>浮生世界孰無涯。大耋人間亦有嗟。嘆我千莖添白髮。驚君兩頰失丹霞。梅傳臘意窓前到。草洩春光雪裏芽。歸去故園桃李在。不妨關路未開花。</text>
<title>次遲川韻 二首 其二</title>,<text>孤臣淚盡塞天涯。行路人間蜀道嗟。北極雲消瞻日月。南湖夢罷失煙霞。庭梅迎臘香生萼。野艾偸春雪吐芽。莫恨參差歸計晩。征驂猶及洛陽花。</text>
<title>呈遲川</title>,<text>霜添鬢髮滯龍沙。香歇宮袍減赤霞。萬里行裝看古劍。一年佳節負黃花。西風吹盡笛中柳。落月影寒天外槎。不用登高望鄕國。夜來唯待夢還家。</text>
<title>次遲川韻 二首</title>,<text>異域偏驚早雪霜。嘉辰不覺近重陽。一年明月愁邊色。此日黃花夢裏香。金掌想添仙露冷。星輝更隔塞雲長。瞻天淚眼西南斷。那用登高望故鄕。</text>
<title>次遲川韻 二首 其二</title>,<text>遼河秋晩露爲霜。遠在異方思洛陽。嘉節更驚逢此地。菊花何處有寒香。函關倘見烏頭變。塞嶺寧愁鳥路長。強欲登高還掩戶。客窓欹枕夢江鄕。</text>
<title>次竹所韻</title>,<text>天時邦命一般新。少海波通若木津。節屬彩虹流渚日。恩分皓首出關人。遙知太史瞻雲氣。已報前星近紫宸。曉月龍樓朝罷後。胄筵三接採芝賓。</text>
<title>次竹所韻 其二</title>,<text>晨鷄聲與午鷄連。却恐烏頭白更玄。鄕信已傳芳草外。歸期忽誤落花前。煙霞上苑春嫌早。笙鶴緱山月待圓。更漏向殘催客夢。他時錯恨夜如年。</text>
<title>記夢</title>,<text>片月當城塞角哀。五更歸夢日邊催。香分寶篆飄雙袖。露瀉金莖賜一杯。仙漏重聞宣室報。玉音頻慰冷山回。依然枕席空流涕。坐待秋窓曙色開。</text>
<title>呈遲川 二首</title>,<text>我家何在泗河濆。百尺危欄出白雲。蒼翠自然成活畫。丹靑不是假虛名。珠聯竹露簾前滴。風送松濤月下聞。有此勝緣身便遠。祗因思報聖明君。</text>
<title>呈遲川 二首 其二</title>,<text>漢水何如白馬濆。離塵正合臥松雲。瑤臺石徑天成界。秋葉春花錦作文。載酒客過孤鶴報。讀書聲落老龍聞。香爐丹鼎依然在。小洞誰尋華蓋君。</text>
<title>臨行次竹所韻</title>,<text>緱山鶴御返天東。羽翼仍瞻綺季公。雪窖金華前歲異。驛亭關路此時同。佳期恐失參差後。春色分携聚散中。千里吳門猶命駕。一城何啻夢相通。</text>
<title>次遲川詠畫韻 二首</title>,<text>丹靑零落風塵間。一夕君家天遣還。鳧雁舟車分水陸。樓臺亭館經倕般。江山自此托新契。物色依然生舊顏。不有千金能解取。終敎寶墨埋榛菅。</text>
<title>次遲川詠畫韻 二首 其二</title>,<text>我有郊扉水石間。從君畫裏得重還。橫雲臺閣雖多讓。滿地江湖亦一般。魚鳥似驚終歲別。煙霞應識故人顏。寒松古木皆無恙。却憶黃花沒草菅。</text>
<title>次遲川詠畫韻 二首 附原韻</title>,<text>層樓輝映小窓間。擾擾千夫往復還。馱駕驅牽非一狀。驢牛駝馬亦多般。指揮題品煩詩叟。目擊從容慰病顏。欲乞高文爲畫記。可憐谿谷已荒菅。</text>
<title>觀史詠淮陰</title>,<text>誰道高皇有大度。千秋冤血灑淮陰。黃金亦報王孫飯。靑史安知壯士心。天下三分辭蒯舌。固陵一會翦商林。當年竟死蕭何計。鳥盡弓藏恨至今。</text>
<title>呈遲川</title>,<text>老去始聞詩律細。他年恨不學何陰。終慙彩筆驚人句。祗奏孤桐半死心。風格敢期唐正始。姓名誰記漢儒林。多君逸響傳千古。芳草晴川更見今。</text>
<title>次遲川韻 三首</title>,<text>淚盡秋風碣石邊。興亡何路問蒼天。長城不改千年險。寶曆曾期萬世傳。函谷有灰經楚炬。八公無樹却秦堅。高皇社稷今如此。海內英豪得晏然。</text>
<title>次遲川韻 三首 其二</title>,<text>戀闕情懸去雁邊。星槎路斷牧羊天。陰山秋色愁中盡。長樂鐘聲夢裏傳。素髮莫嫌梳更短。丹心正覺老彌堅。不才未有涓埃報。明主何曾棄浩然。</text>
<title>次遲川韻 三首 其三</title>,<text>萬里羈棲北海邊。百年身世任皇天。却嫌管晏非吾事。更就羲文究正傳。志氣還看老更篤。功程不憚鑽彌堅。他年學海通河洛。三十宮春路豁然。</text>
<title>次杜甫秋興 八首</title>,<text>少陵光焰映詞林。矛戟霜看武庫森。千載名高文苑傳。百年身老楚江陰。荊巫幾灑思鄕淚。霄漢長懸捧日心。歸計秪憑中夜夢。古人先解怨秋砧。</text>
<title>次杜甫秋興 八首 其二</title>,<text>萬里岷江繞蜀斜。滔滔出峽拆中華。橫分巴徼通吳楫。遠接河源泛漢槎。何事少陵來白帝。當年萬國盡金笳。一般今古傷時恨。淚眼誰堪對菊花。</text>
<title>次杜甫秋興 八首 其三</title>,<text>孤城何事怨殘暉。曾道成都有少微。非爲浣花生事拙。却因營幕戰塵飛。遷居楚塞身如寄。歸去秦川計又違。舟子莫愁如馬險。淚添秋浪一篙肥。</text>
<title>次杜甫秋興 八首 其四</title>,<text>帝里神州若置棊。秦川飜覆最堪非。傷心天寶亂離日。莫問西京全盛時。灰燼忍言三月後。經營便覺百年遲。當年已入騷人恨。何況如今海外思。</text>
<title>次杜甫秋興 八首 其五</title>,<text>中州三十六名山。萬國星羅繡錯間。隨地自成襟帶勢。唯天特設劍門關。胡爲工部此投迹。幾處畏途多苦顏。却向夔城存晩計。何時靑瑣更趨班。</text>
<title>次杜甫秋興 八首 其六</title>,<text>岷峨勢盡楚江頭。井絡風煙白帝秋。月峽波濤終古險。陽臺雲雨至今愁。臥龍壁壘空沙磧。躍馬興亡問海鷗。只是少陵名不泯。暮年詞賦數夔州。</text>
<title>次杜甫秋興 八首 其七</title>,<text>北伐曾誇萬里功。滇池更入上林中。玉鱗飛動鯨邊月。銀闕參差鶴背風。金馬有人知土黑。宮粧無面讓蓮紅。白雲黃葉初萌悔。何待西巡已老翁。</text>
<title>次杜甫秋興 八首 其八</title>,<text>終南北走勢逶迤。環抱中開萬頃陂。浩渺杯看太液水。蒼茫月轉扶桑枝。金支翠蓋雲間出。畫舸樓舡鏡裏移。假使當年歸杜曲。歡娛無那鬢絲垂。</text>
<title>和遲川感友篇 二首</title>,<text>甘棠細柳已飄零。浿水旌麾只舊營。浮世不堪今日淚。窮途偏憶去年情。春風哀挽行中見。落月餘輝夢裏明。峴首碑前君莫過。行人猶憶雪山輕。</text>
<title>和遲川感友篇 二首 其二</title>,<text>三軍半菽一城危。尙憶孤臣盡悴時。羈靮纔隨仙仗入。彩衣終抱蓼莪悲。身嬰金鐵南遷遠。戀結楓宸北望辭。何處乘雲遊八極。天崩地拆不曾知。</text>
<title>次金賓客韻</title>,<text>西來馬兔北庭頻。路斷星槎博望津。蹈海幾慙天下士。泛湖還愧會稽臣。那知喪亂逢今日。却恨支離有此身。東去何顏朝魏闕。旌毛落盡染胡塵。</text>
<title>次遲川韻 三首</title>,<text>旅榻寒生早下帷。閉關時有月來窺。念深難作還鄕夢。愁劇空吟遣興詩。出戶看雲已斗轉。攬衣散步無人知。胡爲不寐獨流涕。天下紛紛皆赤眉。</text>
<title>次遲川韻 三首 其二</title>,<text>平生不下十年帷。老去看書如管窺。視我衰遲漸魯莽。多君俊逸過唐詩。陽春白雪無人和。魚目隨珠獨自知。奎璧近來臨紫塞。文星莫道照峨眉。</text>
<title>次遲川韻 三首 其三</title>,<text>霜飆淅淅撼虛帷。旅枕唯看塞月窺。老眼靑燈催掩卷。秋庭黃葉到吟詩。魯連大義滄溟在。漢使孤忠玉節知。天下風塵今未已。邊憂却恐上堯眉。</text>
<title>戲贈質館諸人</title>,<text>公卿子弟盛於斯。他日公卿捨此誰。爲學必須辛苦得。操心宜戒視聽移。思親正在離親遠。事主還從少主推。蠻貊可行唯篤敬。聖賢遺訓是吾師。</text>
<title>次遲川秋雨韻</title>,<text>傾盆伏雨水奔車。平地俄成數尺渠。旅館夜來愁不寐。玉樓高處問何如。寒添鴻雁三更後。洗盡山河百戰餘。從此妖氛東北豁。不妨床漏濕衣裾。</text>
<title>贈遲川二首 時遲川修從政圖</title>,<text>聞君方講周官制。知子嘗存經濟心。尙德還如登俊乂。浮名亦似有升沈。莫言博奕猶賢已。更勝詩篇謾苦吟。此日成來應有意。客愁鄕淚恐難禁。</text>
<title>贈遲川二首 時遲川修從政圖 其二</title>,<text>武德文勳幷用三。更將貪軟戒邪貪。消憂可代黃粱夢。巧宦猶無素食慙。堪笑功名眞亦妄。誰將勝負戰方酣。由來天爵爲良貴。宜把經書細討探。</text>
<title>七月初一日大雨有感 仁宗大王昇遐之日</title>,<text>年年此日雨翻空。遺澤猶能致歲豐。東土佇看三代化。南薰未散五絃風。誰知雲漢仁民意。便作甘霖潤物功。人到于今歌聖德。餘波更願洗崆峒。</text>
<title>七月初一日大雨有感 仁宗大王昇遐之日 附次韻 遲川</title>,<text>龍髥已遠鼎湖空。七月甘霖歲屢豐。黃道一年瞻瑞日。靑丘千里囿仁風。遺民尙被前王澤。神化同歸造物功。絶域可堪逢此夕。只將雙淚灑崆峒。</text>
<title>悼亡友</title>,<text>重恢昔日盛鸞鴛。才子當年最渥恩。地絶邇班聯左掖。天將大任試南藩。孤卿名數大司馬。八路旌麾半在門。蟬蛻人間知有意。不敎雙眼見塵昏。</text>
<title>次遲川韻</title>,<text>世途元自任亨窮。詩律何曾較拙工。正類徘優供雜戲。強將頻笑效諸公。看君筆下陽春曲。肯數江西別派通。應繼鶴樓千古響。却勝麟閣一時功。</text>
<title>次遲川初度韻 二首</title>,<text>鸞凰瑞彩照雲煙。快覩爭先萬目憐。鞠育恩深傷此日。門闌喜動想當年。蓼莪哀淚霑詩卷。鍾鼎勳名入簡編。霖雨卽今思舊佐。暫時窮厄任皇天。</text>
<title>次遲川初度韻 二首 其二</title>,<text>藍田玉潤自生煙。價掩連城衆所憐。龍御乘時歸白水。麟臺動色最靑年。名傳夷狄還招禍。學究羲文幾絶編。秪是吾心元有易。須將進退莫違天。</text>
<title>次遲川韻 二首</title>,<text>萬戶樓臺煙火消。鶴歸應失舊時遼。金城鎖鑰人何在。玉塞河山氣盡凋。碣石廻波皆北注。燕然走勢此東條。觀周故道三叉外。幾日重看玉帛朝。</text>
<title>次遲川韻 二首 其二</title>,<text>東北煙塵萬里消。當時飛將似張遼。百年右臂凶奴斷。一夕中權大樹凋。禹貢河山移舊植。漢家金帛失前條。終看玉座妖星動。征鎭何人衛聖朝。</text>
<title>再次</title>,<text>浴日咸池氛祲消。功看劉郭不相遼。封留萬戶心逾下。爲漢三公鬢未凋。盛業他年歸汗竹。造攻當日自鳴條。從知側席思霖雨。會見平陽促駕朝。</text>
<title>次遲川韻 四首</title>,<text>嚴霜夜落送寒威。九月遼河未授衣。書劍無成雙鬢改。煙霞有約寸心違。風傳曉漏聲聲碎。雁拖鄕愁夜夜飛。安得繞朝鞭贈我。華陰東畔雪中揮。</text>
<title>次遲川韻 四首 其二</title>,<text>少日才慙劉孝威。十年空着侍臣衣。延英雨露恩偏重。句濡丹砂計已違。星節路從靑海斷。籠禽夢逐白雲飛。塵昏宇縣三精晦。長劍猶思萬里揮。</text>
<title>次遲川韻 四首 其三</title>,<text>雷車北走自南極。聲動秋空大漠雲。從古幽燕分地理。卽今夷虜應天文。滿盈將啓重恢盛。匕鬯寧驚百里聞。佳氣東南成五彩。經綸更待聖明君。</text>
<title>次遲川韻 四首 其四</title>,<text>舂陵千載眞人起。沛澤重看五采雲。麥飯幾年成帝業。羊裘一夕動星文。從知啓聖殷憂始。況復尊賢四海聞。堪笑公遜還躍馬。不知天授中興君。</text>
<title>次遲川韻 二首</title>,<text>玄冥猶拒玉關春。暖候唯從刻漏分。梅憶故園應破萼。菜因新甲不嫌葷。誰傳太史尊麟紀。只見衡陽起雁群。却記蜀州前歲作。東歸那忍覓遺文。</text>
<title>次遲川韻 二首 其二</title>,<text>次第西來度幾春。三居共向一庭分。城笳到枕偏驚夢。市菜登盤却厭葷。出險正如魚縱壑。渡河還似雁離群。欲知別後相思處。篋裏長披嶺外文。</text>
<title>贈金賓客</title>,<text>氷拆遼河見鯉魚。春來不待雁傳書。帷宮行漏嚴更報。綿蕝賓筵禮數疏。少海已通東渭水。前星漸近北宸居。遙知笙鶴祥雲繞。暖氣應同二月初。</text>
<title>呈淸陰</title>,<text>握節西來愧漢槎。不堪垂淚渡遼河。窮荒萬里春無迹。碣石千年海有波。東土卽今誰魯仲。中原從古憶廉頗。胡天昨夜旄頭落。幾處王師奏凱歌。</text>
<title>呈淸陰 附次韻 淸陰</title>,<text>使節初乘博望槎。行人誰道滯西河。高風却羨東飛鷁。涸轍難通萬里波。北極朝廷終不改。三韓禮義永無頗。重興盛業天應定。江漢吾將續舊歌。</text>
<title>次竹所韻</title>,<text>南湖遙憶水雲居。松桂叢中處士廬。鷗鷺初盟慙久負。煙霞晩計覺全疏。六旬周甲明朝是。三百流光此夜除。東去直須淸漢渡。春明門外莫停車。</text>
<title>冬至日謾吟</title>,<text>歲暮邊愁鬢髮蒼。樽前看劍吐虹光。新年只隔三旬近。短景纔添一線長。紫塞風霜侵漢節。舊莊煙月掛昭陽。曉來飛雪還多態。故作林花媚素粧。</text>
<title>呈淸陰。遲川。</title>,<text>博陸勳名已絶倫。西山節義亦成仁。自慙螻蟻唯求穴。敢擬鯨鯤欲振鱗。軒冕在天非所願。煙霞滿地不全貧。如何做錯風塵際。白首終爲負國臣。</text>
<title>呈遲川 三首</title>,<text>金笳何處斷腸聲。吹遍陰山牧馬鳴。古月獨留靑海色。太陽初掩萬方明。孤城葉盡秋無響。故國書傳雁有情。風撼曉窓驚客夢。起看銀漢已西傾。</text>
<title>呈遲川 三首 其二</title>,<text>風雷昨夜始收聲。月出關山羌笛鳴。天上更疑仍晦塞。人間還喜此淸明。陽舒陰慘何從問。桂影梅花却有情。未必禁愁須蜀酒。胡姬壚上百杯傾。</text>
<title>呈遲川 三首 其三</title>,<text>風格初傳正始聲。河梁更繼不平鳴。陽春白雪無人和。荊璧隨珠覺夜明。遇境未忘魚藻詠。聯篇都入薜蘿情。他年文苑論詩價。千載應知鮑謝傾。</text>
<title>次遲川韻 四首</title>,<text>興亡從古卷中恨。患難如今身上臨。寶曆還期三代統。薰風忽斷五絃琴。長城易水非燕有。四海蒼生係漢心。未死孤臣餘壯志。倚天雄劍聽龍吟。</text>
<title>次遲川韻 四首 其二</title>,<text>重恢寶曆奉徽音。睿智聰明足有臨。逆節屢萌空觸瑟。宸居高拱只彈琴。從知廿載無爲化。都是三王不忍心。泰運已回興漢日。前星況復係謳吟。</text>
<title>次遲川韻 四首 其三</title>,<text>白雪陽春和郢音。細論仍許日相臨。無端紫塞聯奎璧。却勝朱門醉瑟琴。黃鶴再回芳草色。蒼鷹一繫碧霄心。少陵夔後篇章富。摠是當年費越吟。</text>
<title>次遲川韻 四首 其四</title>,<text>天限華夷別語音。大夫何事儼然臨。旃毛非苦還如薺。塞曲增悲異聽琴。滄海水從今日變。關山月照老臣心。乘槎却忘星河斷。白首猶爲梁甫吟。</text>
<title>呈遲川</title>,<text>窮海三霜到鬢班。凌煙生色換愁顏。心存報主寧辭險。語取驚人不厭刪。漢月夜看千里夢。塞雲春解萬重頑。三階正待調元手。此日誰能濟世艱。</text>
<title>次竹所韻。兼呈遲川。八首 進退格</title>,<text>南冠北滯一年蹤。秋色曾欺歸意濃。靑眼更添今日淚。白頭偏失舊時容。天回鶴駕函關曉。春到龍樓泰運隆。萬里雲霄看羽翼。先敎佳氣滿箕封。</text>
<title>次竹所韻。兼呈遲川。八首 進退格 其二</title>,<text>靑春追憶少年蹤。白首交情淡不濃。樗櫟可堪供世用。蓬麻相倚荷君容。花明玉節才初展。金照离筵寵始隆。已識弱翁終大用。黃扉佇看進堂封。</text>
<title>次竹所韻。兼呈遲川。八首 進退格 其三</title>,<text>小巫難躡大巫蹤。形色何妨有淡濃。旗鼓主盟齊晉匹。牲書在列莒邾容。遺音不屑梁陳艶。妙思還隨正始隆。肯學應劉誇鄴下。銅龍日進諫書封。</text>
<title>次竹所韻。兼呈遲川。八首 進退格 其四</title>,<text>廊廟叨陪稷契蹤。中書判事五花濃。風淸沙路聞仙漏。袖襲爐香近玉容。秪令優游申聖祝。難將歇後答恩隆。春風倘遂歸田計。肯羨人間萬戶封。</text>
<title>次竹所韻。兼呈遲川。八首 進退格 其五</title>,<text>自從齠齕逐高蹤。似飮醇醪味更濃。先我五年前輩視。多君厚德後生容。能詩聲價今靈運。晒腹經書古郝隆。此日重逢關塞外。却驚雙鬢雪霜封。</text>
<title>次竹所韻。兼呈遲川。八首 進退格 其六</title>,<text>商顏羽翼躡仙蹤。曉月銅龍瑞色濃。共喜少朝賢士近。已知他日直臣容。由來海宇仁聲遠。況復賓筵禮數隆。從此三韓回泰運。應敎氛祲淨邊封。</text>
<title>次竹所韻。兼呈遲川。八首 進退格 其七</title>,<text>龍盤虎踞六朝蹤。霸氣東南五彩濃。金亮那能窺宋室。曺瞞終自走華容。登臨莫作新亭淚。克復唯期舊業隆。佇見大原飛月捷。肯敎函谷一丸封。</text>
<title>次竹所韻。兼呈遲川。八首 進退格 其八</title>,<text>獵騎山中雪滿蹤。羌姬壚上酒初濃。鳴弓去去從禽遠。倚市盈盈爲客容。夷夏自從千古別。金元枉恃一時隆。寧敎禹甸妖氛暗。會見胥山驃騎封。</text>
<title>次韻 二首</title>,<text>當年南漢事堪驚。猛士如雲意未平。渭水纔成香火約。咸陽仍作布衣行。離筵豈合殊方陋。別寢聊存舊制營。笳鼓西風今更遠。滿庭秋葉上階鳴。</text>
<title>次韻 二首 其二</title>,<text>西來玉弩射天驚。南漢孤城殺氣平。神策六軍誰北首。單于萬騎又東行。空傳細柳兵前檄。無賴龍驤海上營。主辱却慙臣死義。秪今雄劍匣中鳴。</text>
<title>失題</title>,<text>玉弩先傾十二樓。龍髥不許鼎湖留。華夷境界中分日。南北山河半帶羞。後世始知江萬里。凶奴幾笑漢千秋。八公草木今猶在。莫道投鞭可斷流。</text>
<title>次遲川韻 二首</title>,<text>菟裘曾卜錦江頭。誰識當年進退憂。非爲有田終歲計。却緣無策上書休。倘來軒冕知何與。歸去湖山可自由。失路卽今翻百感。不堪回首望神州。</text>
<title>次遲川韻 二首 其二</title>,<text>百年強半始回頭。未死翻成白首憂。夕惕敢言來日有。朝聞期與此身休。功加時省傳程氏。勇在能行得仲由。天欲玉成方處困。肯數髭髮變涪州。</text>
<title>前韻</title>,<text>履地常慙不下樓。旌旄落盡此淹留。春愁伴客秦鷄破。窮鬼隨人越橐羞。關路更看芳草色。塞鴻曾負上林秋。從今便向桃源去。莫遣山花出洞流。</text>
<title>呈遲川</title>,<text>白首未堪憂國淚。黃昏更上望鄕臺。遼天鶴去秋將晩。函谷鷄鳴曉未開。漢月自來如舊識。塞鴻何事有餘哀。分明記得前宵夢。玉陛爐香滿袖回。</text>
<title>詠明妃出塞圖</title>,<text>龍眠筆下巧傳神。馬上明妃畫裏身。毳幕謾誇供帳盛。愁容還入翠眉嚬。羅巾尙濕昭陽淚。靑草終留紫塞春。黃金枉却毛延壽。千載丹靑此是眞。</text>
<title>詠明妃出塞圖 附次韻 遲川</title>,<text>畫手何人妙入神。故敎衣帶減腰身。新粧豈爲單于喜。絶艶還添西子嚬。馬上琵琶秦塞月。夢中花柳漢宮春。和親正誤當年事。不獨黃金枉寫眞。</text>
<title>送人</title>,<text>靑春盛會杳難攀。聚散悲歡一夢間。世事不堪新涕淚。年華俱失舊容顏。莫嫌白髮尊前醉。更對黃花霜後班。淸漏禁城鐘定夜。何妨倒着接罹還。</text>
<title>關西途中</title>,<text>千山影裏路高低。故國歸來意轉悽。壟樹雲沈春雨降。草堂花發小蹊迷。身名有玷慙先訓。水竹無心訪舊棲。莫向西湖論物色。亂餘衰柳似隋隄。</text>
<title>贈子敏迪送行 二首○以下在沃州</title>,<text>蒼黃當日共吾行。棘裏晨昏月五盈。人事自然成聚散。歸程不是爲科名。死生已信神明理。去住難堪父子情。南北奔遑今四歲。只緣翁錯慕浮榮。</text>
<title>贈子敏迪送行 二首○以下在沃州 其二</title>,<text>學業宜防物欲侵。文章亦待着功深。興戎須法三緘口。慕聖宜師寸惜陰。患難榮枯安素履。威儀瞻視念朱箴。北行勉抑庭闈戀。南望毋忘老父心。</text>
<title>偶吟 二首</title>,<text>歸心還逐雁聲廻。叢棘難敎鵲噪開。睿澤只期身後報。天香時帶夢中回。西淸路斷瞻雲氣。南極星臨入酒杯。我欲因之祝聖壽。嵩華萬年不崩摧。</text>
<title>偶吟 二首 其二</title>,<text>雁回南極瘴炎殘。遙想西風紫殿寒。賈傅羈魂淹草澤。莊生曉夢繞金鑾。壽星夜夜方騰彩。天日昭昭不照丹。叢棘省愆臣罪大。滄溟到處聖恩寬。</text>
<title>次敍兒韻</title>,<text>誤恩何至秉衡匀。終始難容不肖臣。極富貴無今世欲。修心性愧古賢人。投荒敢恨禦魑魅。前席寧望問鬼神。十二鐘聲長樂夜。夢歸猶得繞楓宸。</text>
<title>竹下詠懷</title>,<text>籬棘初移綠玉叢。鳳凰他日待雌雄。雖慙漢幄無雙士。寧愧周庭不二忠。白日肯回南極照。丹忱方到北邙空。長沙才子何須恨。賈傅靑年異老翁。</text>
<title>秋旱得雨。次前韻。</title>,<text>淅瀝初聞洒竹叢。中宵聲壓海天雄。方當萬寶收功畢。更見群龍效職忠。不待桑林千里霈。還敎荊棘百憂空。遙知八彩愁眉改。謙德應歸造化翁。</text>
<title>讀書有懷。次前韻。</title>,<text>尙友論人萬卷叢。千年誰最是英雄。赤松黃石子房智。白髮丹忱諸葛忠。魚鼈却嘲龍蟄水。鳳凰寧顧鳥過空。重籬莫恨無人到。一室常從太極翁。</text>
<title>次敍兒韻 二首</title>,<text>海氣蒸成水國陰。秋回棘屋更蕭森。炎涼自識隨天運。憂樂還殊易地心。蓬島有無雲縹渺。桂宮消息月升沈。重籬不限凌波夢。冉冉群仙上下尋。</text>
<title>次敍兒韻 二首 其二</title>,<text>海雨終朝溜決渠。重籬羈客意何如。非關湘水無魚腹。莫道衡陽有雁書。老藿逢霜猶向日。剛腸制淚亦沾裾。還思先正涪州竄。髭髮寧殊萬死餘。</text>
<title>八月初三日有感二首 先祖妣忌日也</title>,<text>膝下班衣四十春。含飴提抱異諸孫。蒼黃却憶終天痛。泣血偏傷此地魂。不肖致身由積慶。爲臣得罪亦孤恩。難堪海外逢今日。況想丘原白露繁。</text>
<title>八月初三日有感二首 先祖妣忌日也 其二</title>,<text>溫溫笑語氣如春。膝下常存二十孫。怵惕幾慙如在孝。彷徨應念未招魂。那堪此日無涯慟。難報終天罔極恩。泣血中宵秋色冷。半庭唯見露華繁。</text>
<title>次敍兒韻</title>,<text>臨水登山宋玉悲。羈蹤況復縶重籬。霜凋碧樹霞蒸錦。露泣叢篁玉碎枝。毒霧愁添天外色。鳴笳怨向月中吹。長沙北望迷歸路。前席唯從夢裏期。</text>
<title>詠月桂</title>,<text>春將嫩杏爭紅白。秋共寒花較紫黃。捧日宜承金掌露。紀時堪作土階祥。于今北土無嘉樹。終古南方有后皇。早晩碧波同利涉。暮年相對老江鄕。</text>
<title>次敍兒韻 三首</title>,<text>臨水空悲宋玉秋。乘雲難作屈原遊。魚龍影斷千尋海。鴻雁聲添萬斛愁。賈誼何須傷止鵩。博陽堪笑問犇牛。北飛未借王喬舃。東入寧尋采藥舟。</text>
<title>次敍兒韻 三首 其二</title>,<text>天外羈蹤海上村。乘槎何處問河源。心驚床下秋蟲近。眼斷雲間彩鵲飛。未報聖恩身已老。自知臣罪命非屯。如今倘免瓊雷縶。松菊重尋栗里園。</text>
<title>次敍兒韻 三首 其三</title>,<text>蓬瀛一點眼中靑。漲海茫茫接太淸。輕典特蒙三有宅。窮途猶保百無營。三湘衰鬢逢秋色。千里歸魂繞禁城。旅枕不眠成反側。噬臍中夜數平生。</text>
<title>九日遭風雨。次敍兒韻。二首</title>,<text>風雨猶能強把杯。重籬元自限登臺。春花秋葉淹留久。海燕江鴻氣序催。遷客偏傷佳節過。異方難見故人來。仍憶洛中今夕會。朱門何處玉樽開。</text>
<title>九日遭風雨。次敍兒韻。二首 其二</title>,<text>愁邊獨把重陽杯。棘裏難登百尺臺。冷蕊猶知霜後發。羈愁便向雨中催。雲迷北極瞻天遠。風撼東溟捲地來。已隔茱萸遍揷處。菊花從此不須開。</text>
<title>次工部韻</title>,<text>瓊雷此日三千里。簪組由來四十春。寵辱卽今如脫屣。聖賢從古幾成塵。神州瓜裂空看劍。南國風行憶采蘋。日遠肯回窮谷照。歲寒誰識傲霜筠。</text>
<title>謝主人明府送盆菊</title>,<text>彭澤花開賈傅宅。故園香到異方聞。凌霜苦節天全畀。窮海芳姿地不分。玉露落英供楚客。黃金勝友襲香薰。重籬對作良宵伴。爲謝琴堂用意勤。</text>
<title>次工部韻 七首</title>,<text>荊棘爲籬屋蓋茅。階庭四畔海成郊。雲沈嶺樹霜凋葉。風撼湘篁露泣梢。更負佳辰人臥病。還憐社日燕辭巢。鵾鵬萬里摧䨥翮。一夕還爲螻蟻嘲。</text>
<title>次工部韻 七首 其二</title>,<text>不願峨冠坐廟堂。每思漁父釣滄浪。那知舜日風霆怒。無賴靈均蕙茝香。旅枕羈魂迷遠近。落花歸雁變炎涼。何時高臥西湖上。畎畝生涯學楚狂。</text>
<title>次工部韻 七首 其三</title>,<text>秋來轉覺客愁新。却憶蒼黃二月春。更負當年梅鼎業。誰憐此日棘籬人。霜添破絮寒無褐。壁借餘輝夜有隣。宇宙一身何處托。三山在彼欲尋眞。</text>
<title>次工部韻 七首 其四</title>,<text>曲江丞相貶荊州。風度當年已白頭。莫道開元有姚宋。誰知巨猾起燕幽。名高大庾梅花嶺。簾捲華堂海燕秋。終古忠賢多坎坷。沅湘莫自謾憂愁。</text>
<title>次工部韻 七首 其五</title>,<text>晨昏承敎少年時。不志功名慕孔思。戰藝豈嫌三北恥。趨庭嘗學二南詩。黃扉玉鉉初非分。白首滄溟更怨誰。近覺涪州髭髮變。湘潭謾作誼原悲。</text>
<title>次工部韻 七首 其六</title>,<text>太極無爲理本深。一陽生處便乘陰。潛觀周子循環義。謾詠堯夫首尾吟。須識盈虛隨橐鑰。莫將榮悴惱胸襟。他山有石還攻玉。點鐵猶希或作金。</text>
<title>次工部韻 七首 其七</title>,<text>祿位侈驕自不期。古賢於此最深思。方知人事終無了。誰識浮生亦有涯。人百已千須勉力。朝聞夕死豈嫌遲。餘波底處非恩渥。棘裏看書老後宜。</text>
<title>詠山火</title>,<text>林木成灰虎豹愁。千群赤幟匝山樓。若非卽墨龍文鬪。應是蓬萊絳節遊。勢燭雲霄朱鳥避。光搖翼軫火星流。反風無賴神明宰。棘裏羈人亦叩頭。</text>
<title>次工部韻 四首</title>,<text>秦人避世落花溪。千載塵寰一水迷。荊楚元非文軌外。神仙近住武陵西。猶嫌谷口引漁艇。況向山涯迎馬蹄。宇宙卽今有此地。胡爲我獨在塗泥。</text>
<title>次工部韻 四首 其二</title>,<text>家在終南傍小溪。天中雙闕望中迷。祥雲偏繞宜春北。落日遙看毋岳西。朱芾在身花映佩。靑驄躡影玉飜蹄。如何一夕炎荒外。染盡朝衣百尺泥。</text>
<title>次工部韻 四首 其三</title>,<text>南湖小築挾江溪。十里煙波上下迷。落日心懸淸渭北。平沙潮落海門西。開軒偏愛孤帆影。掃逕常嫌五馬蹄。天道一年應有變。歸期會待燕含泥。</text>
<title>次工部韻 四首 其四</title>,<text>光風霽月慕濂溪。喚主惺惺自不迷。敬義挾持銘左右。頑愚訂砭有東西。唯知鄒孟觀瀾術。不學蒙莊踐雪蹄。棐几猶存磨鏡帖。何時洗盡汚珠泥。</text>
<title>偶吟</title>,<text>半夜盲風萬竅號。屯雲捲盡海天高。聲掀五岳奔千馬。勢拔三山倒六鼇。朱鳥浮沈隨積水。銀臺明滅接驚濤。鵾鵬萬里方張翼。病鶴徒勞望九皐。</text>
<title>次尹師傅 舜擧 韻 二首</title>,<text>難期不死會歸秦。萬里炎鄕一病身。莫謂投荒心壹鬱。猶勝歐血事酸辛。重籬敢恨淹南土。歸夢那堪繞北辰。更覺涪州髭髮變。却慙先正道無磷。</text>
<title>次尹師傅 舜擧 韻 二首 其二</title>,<text>春明門外卽潮州。葵藿微誠死不休。聖主恩深全性命。孤臣罪大省愆尤。重籬蔽屋看天小。蕩海臨城覺地浮。莫怪碧波亭下渡。當年已愧濟川舟。</text>
<title>柚子</title>,<text>品物流形孰主張。洪匀元不限遐荒。后皇嘉樹生南國。錫貢惟楊走北方。何處家封千戶素。幾枝香散九秋黃。上林苑隔長淮水。安得移根獻未央。</text>
<title>次工部韻 四首</title>,<text>編茅爲屋棘爲欄。半夜風聲似急湍。南國謾成傷鵩賦。東溟未拂釣魚竿。還添照鬢千莖白。猶保傾陽一寸丹。信有人間行路險。何如蜀道上天難。</text>
<title>次工部韻 四首 其二</title>,<text>急雨回風壞竹欄。夜深簷溜瀉鳴湍。魂驚宦海千層浪。足躡危途百尺竿。往事却慙身被紫。初心還誤鼎成丹。瞻雲故國空歸夢。積水橫天北去難。</text>
<title>次工部韻 四首 其三</title>,<text>地底陽生見大來。聖朝由此盛群才。希元更赴金鑾召。蘇老初從赤壁回。日色纔添仙漏永。春光偏向禁林催。璣衡玉燭洪匀轉。一氣三韓壽域開。</text>
<title>次工部韻 四首 其四</title>,<text>東閣求賢倒屣迎。平津千載際休明。南平閩越歸圖籍。北服匈奴款塞城。如彼功名當世重。至今論議後人輕。況如痛哭長沙傅。何怪湘潭有此行。</text>
<title>憂子病謾吟</title>,<text>人言生子勝封侯。況復衰年望已休。膝下相隨時解悶。客中惟疾却添憂。西河共縶知誰故。南土同來對爾羞。我死便能安汝輩。猶堪他日護松楸。</text>
<title>偶吟</title>,<text>千載河淸禍難戡。仁明且武道兼三。化沾魚鼈與禽獸。威服東西曁北南。罪戾始從今日悔。恩榮終坐晩來貪。何時雷雨盈天地。寒谷窮崖遠近覃。</text>
<title>元日</title>,<text>春王月紀麟經絶。丁亥年回鳳曆新。天地已知成泰運。臣工更賀際昌辰。丹蓂表瑞光陰變。玉燭調元雨露均。獨有湘潭憔悴客。何時解網荷湯仁。</text>
<title>聞今年。百官始復冠帶。</title>,<text>三韓復覩漢官儀。此日還添楚澤悲。香歇朝衣藏篋笥。塵埋初服綛蘭芝。夢隨仙仗星初落。漏報金壺日已遲。欹枕覺來驚起坐。滿天風雪掩重籬。</text>
<title>次工部韻</title>,<text>攬取滄溟作近坰。壯觀誰似碧波亭。龍噴巨壑池中物。鼇戴仙山水上萍。眞主幸逢千載作。中興期見萬方寧。東南王氣瞻天遠。瑞色遙分翼軫星。</text>
<title>次前韻。贈金水使。</title>,<text>靑年宜勉歃銅盤。壯士何須老據鞍。敵愾君如唐敬德。窮經我愧漢倪寬。伏波營裏笙歌咽。環海籬中雨雪寒。會待春風彩鵲至。太平樓上共拚歡。</text>
<title>次前韻謾吟</title>,<text>行路難於九折盤。老髀消盡百年鞍。如今水陸路何適。到此方知海最寬。風伯每掀南極動。祝融全勝北風寒。浮生榮辱渾閑事。把酒須成一日歡。</text>
<title>次工部韻 二首</title>,<text>疾痛人皆父母號。愛君無賴宿心勞。籬中春信看梅萼。天外鄕音隔海濤。力盡愁城歡伯退。才慙筆陣彩毫操。長沙日落迷歸路。南極雲沈北極高。</text>
<title>次工部韻 二首 其二</title>,<text>南隣要使北要質。無乃憂勤玉體勞。紫塞卽今空壘壁。滄溟從此靜波濤。誰知邦運治還亂。却在君心捨與操。寶曆應垂千載永。神功迥出百王高。</text>
<title>次前韻</title>,<text>燕山此日映胡星。雁塞何時勒石銘。志士幾慙東蹈海。將軍誰使北無庭。華夷鼎沸三分據。宇縣塵昏百戰經。聞道天南雲五彩。乘槎應啓舊時程。</text>
<title>喜宋弟來見</title>,<text>辛苦來登駕海航。北風吹雪洒征裳。靑燈夜半看疑夢。白首樽前醉欲狂。楚澤我宜來作客。幷州君亦久離鄕。相逢此日還添淚。泉下何年拜渭陽。</text>
<title>次工部韻</title>,<text>蓬島波連枕下寬。山河影入月中看。瞻雲秪待鸞驂至。擣藥空望兔杵寒。愁緖強將杯酒遣。牙洋久廢匣琴彈。瓊雷今古幾人到。始信人間行路難。</text>
<title>詠賈生</title>,<text>漢代胡爲哭賈生。到今方見愛君情。親逢盛際猶慷慨。遭遇昌辰恃聖明。梁地若令同黑子。吳兵誰使頓堅城。絳侯縱有安劉智。無賴他年七國橫。</text>
<title>次工部韻 四首</title>,<text>灞水橋邊柳拖絲。前年二月發京師。今逢海曲春回日。正値湘潭客到時。容換鏡中駒過促。眼寒雲外鵲來遲。風霜已盡陽和遍。漢席承恩會有期。</text>
<title>次工部韻 四首 其二</title>,<text>聖朝休運富才賢。夔契都兪拱御筵。豈但太平今日鑄。應將盛烈後來傳。沖融禮樂三王右。篤厚風流兩漢前。聞道銅盤新歃血。丹靑幾箇煥凌煙。</text>
<title>次工部韻 四首 其三</title>,<text>爐香已散舊朝衣。報君微誠始覺非。執靮奉天隨豹尾。絶裾江表隔萱闈。如今忠孝他生卜。從古恩榮到老稀。賴有此心無愧怍。不妨含笑得全歸。</text>
<title>次工部韻 四首 其四</title>,<text>六十三年今已至。一千餘里我何來。芝蘭豈必懷湘岸。雲雨非因夢楚臺。涸轍窮魚誰爲顧。捲簾歸燕不曾猜。淮陽妄發猶堪棄。況復元非棟宇材。</text>
<title>別長兒之白江本家</title>,<text>異鄕相別自霑纓。況復分離父子情。白露寒蟬思去歲。落花芳草卽歸程。休嫌晨夕違吾側。亦有門閭待爾行。栗里靑氈無長物。莫敎松菊怨淵明。</text>
<title>次工部韻。聞伏波將軍將樓船下海。謾吟。</title>,<text>龍驤出峽擁戈船。南斗平臨浪接天。畫角却吹三島震。風帆不待萬夫牽。揚兵直跨黿鼉窟。饗士高開玳瑁筵。會見滄溟歸雁鶩。將軍納節臥林泉。</text>
<title>憶洪勉叔 時謫耽羅</title>,<text>標格凌霜識歲寒。明庭峨戴惠文冠。百年膠漆窮途見。兩地瓊雷隔海看。歸夢亦應朝北闕。羈心不暇到長湍。終知白首丹忱在。俯仰無慙死亦安。</text>
<title>次李震冕韻</title>,<text>豐盈犀角玉麟姿。樂育誠深返愧師。萬理有餘求自得。一心難保戒惟危。幾年處塾猶吾子。他日歸庭作好兒。左國文章初發軔。關閩事業勉前期。</text>
<title>次工部韻 九首</title>,<text>龍庭左纛號爲淸。東土從今失義聲。氛祲忍聞迷海岱。謳吟猶自戴皇明。黃旗瑞彩騰南極。白水官儀待北征。藝祖神功天不釋。湯孫應有聖人生。</text>
<title>次工部韻 九首 其二</title>,<text>淚眼矇曨未辨花。春光不覺到長沙。王孫芳草催人老。楚澤幽蘭送歲華。夜暗正要隣借燭。月明惟有夢還家。園畦雨足盤行菜。異地休敎再見瓜。</text>
<title>次工部韻 九首 其三</title>,<text>衡陽雁盡度三春。一札初從白馬濱。楚澤芝蘭弔屈賈。宋朝荊棘開恩新。雲間五色無彩鵲。天外孤星有老人。過隙百年吾不恨。滄溟他日亦生塵。</text>
<title>次工部韻 九首 其四</title>,<text>籬中豈識海天寬。夢裏難成一日歡。腰下金凋三褫帶。頭邊貂改五梁冠。玉焚寧待崑山火。灰暖誰燃內史寒。憂樂莫論當世事。是非須向後來看。</text>
<title>次工部韻 九首 其五</title>,<text>巨浸漫漫接太淸。怒濤聲裏旅魂驚。雁歸已斷雲中信。驥病空悲櫪下鳴。花露再和遷客淚。林鶯便起故園情。秦川此夜笙歌咽。銀燭紗籠映火城。</text>
<title>次工部韻 九首 其六</title>,<text>萬死殘生到海涯。再逢燈夕倍思家。千門銀燭龍含璧。十里瓊林鳳吐花。何處歡娛酬令節。誰憐憔悴滯長沙。難期雷雨三湘霈。秪見風霜兩鬢華。</text>
<title>次工部韻 九首 其七</title>,<text>榮辱平生任自然。不妨顏巷曲肱眠。春來詩句鶯花續。老去鄕心水竹牽。巢燕重尋茅屋裏。棲鴉亦避棘籬邊。成都細酌猶排悶。三百靑銅奈乏錢。</text>
<title>次工部韻 九首 其八</title>,<text>魚龍噓氣海雲屯。白日何由照覆盆。燕識舊巢尋白屋。鴉啼古樹報黃昏。生憎蔓草籬邊合。最惜殘花葉底存。故國今春知不負。每憑歸夢過江村。</text>
<title>次工部韻 九首 其九</title>,<text>錦水西回百濟都。金湯表裏擁重湖。王師萬舸從天下。霸氣千年掃地無。聖代絃歌開縣邑。名區煙月屬臞儒。離鄕終作瓊雷客。榮辱浮沈愧丈夫。</text>
<title>次唐律韻</title>,<text>白首重籬只自憐。炎蒸最怕海雲煙。簷鳴細溜心同碎。露滴叢篁淚共懸。更怪淹留五嶺外。秪緣叨在百僚前。憂時益切西郊望。每祝南風入五絃。</text>
<title>次工部韻 二首</title>,<text>一片彈丸海氣昏。還如黑子面留痕。魚龍噓作空中市。桃李粧成雨後村。嫩葉籠煙橫翠幙。寒潮帶月到柴門。王孫芳草封春恨。夜夜空歸渭北魂。</text>
<title>次工部韻 二首 其二</title>,<text>重籬寂寂近黃昏。庭草煙添過雨痕。白首他鄕荊棘地。靑帘何豦杏花村。如今東海無仙島。從古南荒有鬼門。湘潭夜色深如水。望斷楓宸獨斷魂。</text>
<title>次唐律韻 六首</title>,<text>蓬瀛東望海難涉。烏兔西飛影易斜。萬物朝生還夕死。四時秋葉與春花。彭殤俱盡豈殊道。胡越若通皆一家。白首始窺眞世界。逍遙從此師南華。</text>
<title>次唐律韻 六首 其二</title>,<text>瓊雷水闊海無涯。北斗微茫南斗斜。湯沐素封千樹橘。繁華活計一園花。他鄕白首非春事。何豦靑帘問酒家。窓外曉鶯驚客枕。夢魂難得到京華。</text>
<title>次唐律韻 六首 其三</title>,<text>纖雲卷盡月流輝。一夜南天烏鵲飛。玉兔光涵眞界闊。銀河影動列星稀。却嫌孤枕驚羈夢。未到三淸拜瑣闈。散步小庭瞻北極。不知籬隙露沾衣。</text>
<title>次唐律韻 六首 其四</title>,<text>中宵月出海宇寬。半夜風來湧碧瀾。幾日更尋江北路。經年猶作楚南冠。桂嶺跕鳶知夏熱。潮州搖扇失冬寒。寧爲彈鋏無魚嘆。腥味登盤強一餐。</text>
<title>次唐律韻 六首 其五</title>,<text>春來厭見月華流。旱魃如今遍八州。聖主尙勤桑野禱。逐臣還切杞天憂。忍看大火方焦土。却恐重溟變作洲。虎豹九關千里隔。翠華安得省方遊。</text>
<title>次唐律韻 六首 其六</title>,<text>魂歸不覺海天長。身老便驚鬢髮蒼。楚澤幾傷梁太傅。忠州更作陸平章。千金半夜慙殊渥。九畹今朝保舊香。葵藿抱霜猶向日。庶幾無疾祝吾王。</text>
<title>次山谷韻 二首</title>,<text>那堪白首困炎蒸。勇退當年恨未能。碧海魚龍藏巨壑。淸宵蝴蝶撲殘燈。涓埃敢望添河岳。跛躄安期備股肱。棘裏孤臣無限意。揮毫寫盡越溪藤。</text>
<title>次山谷韻 二首 其二</title>,<text>天闢瓊雷幾萬年。提封未入禹山川。魚人拾月常沈海。蜃市分珍不用錢。千樹木奴炎雨裏。一春梅信瘴雲邊。無端來作環溟客。何日歸耕湖上田。</text>
<title>別主倅</title>,<text>含情不耐去留間。況復離懷有萬端。嘆我窮途今日極。多君高義古人難。嚴程正値黃梅落。別恨何如碧海寬。却憶重籬分手後。一般明月兩鄕看。</text>
<title>聞遲川訃。有感而作。三首</title>,<text>雲雷締構賴英姿。十八元功第一誰。學業常從窮豦得。辰猷方到做時奇。浮名不用三錢買。大廈思將一木支。白首那堪吟殄瘁。沾襟非但哭吾私。</text>
<title>聞遲川訃。有感而作。三首 其二</title>,<text>通家兩世意相傾。少我一年呼我兄。蒼狗白雲幾變態。麟圖黃閣摠浮名。西河館裏共飡雪。南海圍中頻寄聲。聞道騎箕隨化去。不悲長逝愧吾生。</text>
<title>聞遲川訃。有感而作。三首 其三</title>,<text>招賢非是市私恩。桃李當年盡在門。功著重恢從古少。名騰衆口至今喧。持衡久係淸朝望。下席能容拂士言。窮巷悄然車馬絶。湘潭唯有北歸魂。</text>
<title>次唐律韻</title>,<text>炎州風氣異秦京。四月初旬杏子成。瘴海龍噓雲易合。漏天河注雨難晴。還踰巴峽五溪遠。豈是長沙千里平。臣罪如山寧擇地。瓊雷亦幸許全生。</text>
<title>次山谷韻 二首</title>,<text>孤忠豈是異賢愚。恩譴寧論罪有無。不作離騷楚客賦。唯看動靜濂溪圖。方知軒冕招奇禍。却向煙霞夢別區。白首省愆方悔悟。聖朝肯許老江湖。</text>
<title>次山谷韻 二首 其二</title>,<text>銜杯避暑是奇方。況復愁人不擧觴。月透荊籬疑隙火。風留叢竹似秋涼。空庭散步吟成句。老眼看書字亂行。孤夢欲尋江北路。前程只怕有羊腸。</text>
<title>舍弟忌日</title>,<text>逐客尋常淚滿巾。那堪此夕更傷神。楚江分手曾聞古。荊樹纏悲久轉新。兩地看雲猶惜別。九原埋玉況成塵。滄溟白首逢今日。屈指存亡二十春。</text>
<title>次山谷韻 二首</title>,<text>非居廊廟希文憂。不見長安太白愁。誰豦人寰無喜慼。正如天地有剛柔。魯連却笑千金贈。范蠡還辭萬戶侯。多少人間夸毗子。寧知終作一荒丘。</text>
<title>次山谷韻 二首 其二</title>,<text>石榴花下映朝霞。叢棘還嫌物色奢。歸燕爭飛泥汚席。棲鴉竝坐樹交叉。空驚白遍頭邊雪。無賴丹成鼎裏砂。從此浮生餘幾日。不知天肯許還家。</text>
<title>憶亡弟</title>,<text>少我六年才夙成。遒文勁筆兩縱橫。方期彩翼棲珠樹。那識靑春悴紫荊。入地魂纔歸洛社。終天痛又奠殷楹。支離頑喘今猶保。前後重逢歲在庚。</text>
<title>次山谷韻</title>,<text>棘戶茆簷日易西。孤城暝色壓雲低。一枝不惜棲鴉借。再拜唯聞杜宇啼。長樂鐘疑天外到。蓬萊路向夢中迷。滄溟四匝無人到。桃李成陰草沒溪。</text>
<title>次唐律韻 二首</title>,<text>智士途窮亦噬臍。二疏高蹈邈難齊。寧要寵渥黃金賜。厭向塵寰白首低。通籍自知千石足。上林非惜一枝棲。冥行不覺滄浪取。景仰還慙失路迷。</text>
<title>次唐律韻 二首 其二</title>,<text>重籬難上望鄕臺。黃道遙瞻日色開。嶺海卽今經歲滯。忠賢從古幾人來。天機互轉雲千變。節序相催燕再回。更覺聖恩隨處在。石榴花下日銜杯。</text>
<title>詠陸贄</title>,<text>忠州別駕撰神方。點檢閑中百草嘗。欲試當年醫國手。非緣異術滌人腸。丹衷恨負千金報。靑史名留萬世香。悵望英姿一洒淚。九原安得奠椒觴。</text>
<title>次山谷韻 二首</title>,<text>官荷花落子成房。雨滴湘珠風送香。翠蓋中宵連月色。金波半畝映雲光。羞將紅蕊爭春艶。秪愧黃花傲晩霜。咫尺銀塘淸賞阻。唯看煙草滿庭荒。</text>
<title>次山谷韻 二首 其二</title>,<text>未死孤臣歸未歸。堯天猶望五雲輝。湘潭草色添鄕淚。楚澤蘭香上客衣。棘裏容光瞻白日。枕邊羈夢繞彤闈。洛陽年少猶傷鵩。況復頹齡已迫稀。</text>
<title>次山谷韻。悼李澤堂。四首</title>,<text>流水高山失伯牙。匣琴從此斷洋峨。騷壇鼓死留餘壘。學海雲沈咽舊波。汲戇氣高言或妄。蘇仙語妙意匪他。聖朝非不容才子。可奈騎箕脫罔羅。</text>
<title>次山谷韻。悼李澤堂。四首 其二</title>,<text>得罪明時有淺深。猶期末路共浮沈。那知子成白鷄夢。使我哭盡滄海潯。十二樓中還舊籍。三千里外負初心。鸞驂鶴馭冥冥外。肯念人寰有斷琴。</text>
<title>次山谷韻。悼李澤堂。四首 其三</title>,<text>龍門山下是吾居。此去仙莊一舍餘。林壑共成終老約。風雲偶際中興初。夜趨瑣闥分金燭。朝奉絲綸下玉除。恩譴一時還遠近。那知先作茂陵書。</text>
<title>次山谷韻。悼李澤堂。四首 其四</title>,<text>聖人體道權能用。臣子循常分所宜。不是雷霆鱗易犯。當時口舌駟難追。却喜星輝添少海。何妨葵性向明离。莫將定策貪天力。盡節貞觀竟是誰。</text>
<title>送李郞還京</title>,<text>一顆隨珠昔暗投。如今屈指九經秋。東床幸托百年契。南國還成千里遊。白露黃花添客恨。滄溟明月動離憂。春來倘遂西歸計。會見三冬學業優。</text>
<title>送韓甥還京</title>,<text>海上三年慣別離。銷魂秪是送君歸。那堪日後逐臣淚。未挽春來遊子衣。憔悴自知成土木。形骸愼勿報庭闈。瘴江收骨如能免。會向羅浮共釣磯。</text>
<title>次兒輩韻 二首</title>,<text>雙燕差池彩翮齊。含泥飛入小堂西。來從幽谷春爲伴。歸渡滄溟路不迷。幾處樓臺經畫棟。何須荊棘訪羈棲。韶光九十今將盡。莫蹴殘花落晩溪。</text>
<title>次兒輩韻 二首 其二</title>,<text>棘裏叢篁手自移。秦城物色此相隨。遊蜂錯恨開花落。歸鳳應嫌結子遲。垂竿非待周文獵。晩節唯希衛武儀。却憶渭川千畝在。淸陰不改近前池。</text>
<title>詠珍島</title>,<text>雲壓譙樓海壓城。朱門夜掩捲雙旌。笙歌誰異成都府。壁壘還同細柳營。南極星分臨燕寢。東溟浪蹴接蓬瀛。五更鼓角三聲斷。却爲愁人夢不成。</text>
<title>詠竹</title>,<text>新梢解籜已過墻。密葉翛然散夕涼。秪爲羈人迎海月。非關御史傲秋霜。成陰却喜來烏鵲。結實無心待鳳凰。更憶故園齊出地。斬竿何日釣滄浪。</text>
<title>逢秋偶吟</title>,<text>秋後金莖露一杯。何人擎出建章臺。詞臣前席應三接。遷客孤腸已九回。幾托羈魂時北去。五看新月自東來。恩沾禽獸天同大。湯網終知四面開。</text>
<title>書懷</title>,<text>儒臣半夜承前席。壯士中宵氣吐虹。文武卽今興漢業。治平從此邁周風。銜恩晩節孤忠在。報國初心萬事空。富貴不淫貧賤樂。丈夫何必愧英雄。</text>
<title>示長兒</title>,<text>冠岳山前帶雨廻。瓊雷海外趁秋來。西河古館經年苦。南浦重籬幾日開。爲孝汝雖思盡職。貪榮我實愧招災。三千往返身餘幾。相對從今好把杯。</text>
<title>贈李正言 壽仁</title>,<text>天元館裏昔摻裾。意氣還輸傾蓋初。三十年前如幻夢。二千里外過仙居。滄溟獨洒孤臣淚。石室方開萬卷書。寸地卽今天壤別。鷦鷯空羨北溟魚。</text>
<title>更步前韻。以謝再問之意。</title>,<text>滄溟環島阻仙裾。玉佩重承過海初。慙我遠投炎瘴地。多君高臥水雲居。自憐天外無人事。何處山中有報書。休道他年歸老計。白頭羞對錦江魚。</text>
<title>題蘇齋遺廟 以下係北行錄</title>,<text>蘇齋過後百餘年。我又重來更北遷。風采可能追此老。窮途不敢怨皇天。莫恨當時淹十九。猶勝今日涉三千。回瞻遺廟興餘感。宣祖臨朝急用賢。</text>
<title>別沃州鄕士</title>,<text>三載居停亦有緣。一鄕來問摠豪賢。詩書爲業非關地。孝友因心蓋出天。傍海名園千樹橘。壓闉高閣半池蓮。風謠形勝兼仁里。此日幷州倍黯然。</text>
<title>還渡碧波亭</title>,<text>常思還渡碧波亭。過此那知又北行。不恨三千逾鐵峽。唯欣咫尺望神京。炎風朔雪皆王土。未死偸生荷聖明。沿路皆呼舊相國。鬼門關外亦恩榮。</text>
<title>別珍島守池公</title>,<text>南海相逢賢主人。西江水激及窮鱗。三危行色承嚴譴。一夕離筵屬暮春。高義鏤肝當結草。深杯到手秪霑巾。從今摠是相思日。燕頷何年得再親。</text>
<title>別金水使</title>,<text>元戎小隊出郵亭。把酒當筵慰遠行。義激西江沾涸轍。威加南海掣長鯨。國恥欲湔心益壯。君恩未報罪還成。伏波城裏瓜將熟。靑海應開細柳營。</text>
<title>發海南</title>,<text>追挈妻孥泊海涯。纔成團會更分離。窮途到此十分地。他日那論再見期。向壁却嫌頻告別。驅車不忍暫臨岐。人情天理蒼茫際。只恨含恩勇退遲。</text>
<title>別李正言</title>,<text>曾從海上訪柴荊。更自山中匹馬迎。揮涕那堪存沒恨。把杯休惱去留情。官名諫議非虛授。世繼忠貞豈忝生。聞道急流常勇退。白頭今日愧吾行。</text>
<title>別長興從弟</title>,<text>桂嶺曾聞別弟兄。如今始識去留情。南來却幸相依近。北去何爲又此行。俱是白頭難再見。況茲靑海隔脩程。聊知別後重逢處。秪向春宵夢裏成。</text>
<title>過愼學士門前路</title>,<text>玉帛徵賢集近班。如何公獨臥雲閑。靑春早謝功名際。素履常存出處間。建武治平無少損。太原風節有誰攀。三危行過門前路。悵望仙莊只靦顏。</text>
<title>過靈山浦橋</title>,<text>玉壘城西萬里橋。闊呑長浦納歸潮。雲衢浪蹙龍騰海。華表柱高鶴返遼。使者行裝他日過。鬼門關路此時遙。瓊雷遷客皆由此。幾箇羈臣負聖朝。</text>
<title>南院。贈和順洪宰。</title>,<text>金鑾學士武城宰。忽漫相逢更別離。春到河陽花映面。路窮關外棘爲籬。人情已變張羅日。世態寧論落井時。男兒捨去如斯已。分手何須泣路岐。</text>
<title>贈長城鄭守</title>,<text>逆旅重逢意益勤。武城高義薄層雲。榮枯始覺世情變。去住獨憐岐路分。雁塞有時回遠夢。龍門無淚洒新墳。山陽笛裏添離恨。把酒那堪對使君。</text>
<title>過蘆嶺</title>,<text>峻阜長岑拔地橫。國家於此設新城。人行錯比蜀門險。寇至還如周道平。荊棘何年開此路。瓊雷幾日望歸程。如今又作三危客。草窠羸驂任側傾。</text>
<title>過天元驛</title>,<text>嘗經古驛半頹堙。此日初看棟宇新。行客暮投如幸舍。虛堂晝靜絶纖塵。經營却賴神明宰。談說偏騰道路人。無驗亦能容一宿。聖朝爲法儘寬仁。</text>
<title>贈井邑權使君 使君曾爲河陽守。故首句及之。</title>,<text>紅白花交滿縣開。河陽春色逐君來。瓊雷有路曾南過。關塞無端又北回。細雨簷前嫌短漏。離懷燈下屬深杯。殷懃苦惜明朝別。其奈嚴程日日催。</text>
<title>贈古阜守李叔</title>,<text>西行昔日慣逢迎。北去今朝慰遠征。義著窮途親戚故。春深岐路去留情。孤臣正合逢三黜。壯士何爲守一城。聞道九重方拊髀。旌麾應鎭伏波營。</text>
<title>憶金山寺</title>,<text>金山古寺昔登臨。丈六浮圖遍體金。更費幾家多少產。誰知千佛一般心。傳燈亦用慈悲得。迷筏徒爲物欲侵。却悔觀風當道日。任它緇類競浮淫。</text>
<title>贈朴榮川</title>,<text>少我一年呼我兄。通家義篤繼家聲。羅浮却憶從遊日。彩服同懷喜懼情。不幸先纏風樹痛。失途還作鬼門行。多君冒雨來相送。欲說平生淚已橫。</text>
<title>過礪山。見邑居凋殘偶吟。</title>,<text>壺山境接兩湖間。十室蕭條井邑殘。有事甘棠淹玉節。兼開細柳駐旌竿。海陵紅粟西輸遠。荊楚靑茅北致難。安得惟良宣聖化。仁民能似晉陽寬。</text>
<title>過恩津古縣</title>,<text>潢池狂逆古來無。天討猶寬赤族誅。不忍殷民離故土。唯明漢法創兇徒。三城不置官居守。一邑初存縣大夫。更得循良專撫字。龍蛇赤子變須臾。</text>
<title>見恩山太守浪吟</title>,<text>一見知爲君子人。連城果是待儒珍。仁行單父鳴琴日。氣暖河陽滿樹春。北海化成馴乳翟。西江水激濟窮鱗。從今始遂荊州願。未死何由躡後塵。</text>
<title>謝白江諸伴來送</title>,<text>漁樵舊伴遠相送。憐我貪榮得罪深。蕙帳鶴驚添曉怨。叢篁風折改淸陰。聊知疊嶂應瞋膽。更對諸君獨愧心。淸隱堂前他夜月。鬼門關外亦同臨。</text>
<title>謝寡嫂來見旅次</title>,<text>痛結鴒原三十春。同居幸有未亡人。偏闈共奉營甘旨。四壁徒存備苦辛。海嶠幾年勞手札。驛亭今日枉輜輪。相看還切分離恨。去住那堪各愴神。</text>
<title>喜子婦抱兒來見</title>,<text>生男有室人皆願。父母常思得配良。香播芝蘭初出谷。禮成棗栗早升堂。分離海上三年隔。邂逅途中一日忙。白首抱孫翻倒劇。提携忘却此投荒。</text>
<title>見孩孫有喜</title>,<text>常憂不字十年婚。却幸今朝始抱孫。孝敬出天宜食報。英姿墮地似能言。豈恨天涯幽栫棘。唯欣庭際長蘭蓀。那堪別後臨前道。犀角明珠眼底存。</text>
<title>謝燕岐金守</title>,<text>天道回還日再明。聖朝恩渥許專城。身經大禍多增益。義軫窮途見性情。欲說當時堪涕淚。此行今日卽恩榮。連家倍切分離恨。到手行杯不厭傾。</text>
<title>別季父</title>,<text>先人同氣非爲少。在世今唯叔父存。自擬百年隨几杖。那知一夕竄湘沆。南來歸路從便道。北去嚴程暫過門。半日淹留還告別。不堪揮淚向西原。</text>
<title>別從弟</title>,<text>爾兄吾弟實同庚。到此俱傷隔死生。諸從盛年皆已沒。老夫衰境又斯行。相看已切存亡恨。旋別那堪去住情。猶慰椿庭無疾病。顯親須勉早揚名。</text>
<title>過西原有感</title>,<text>專城特許奉庭闈。母子當時荷聖慈。霜露幾年沾壟草。瓊雷一夕詠江蘺。揚名敢望榮親孝。得罪還慙負主知。却向三危幽栫棘。無顏更過峴山碑。</text>
<title>謝淸牧韓得之</title>,<text>官尊漢竹二千石。年過堯蓂七十春。此日敢安當厚禮。故園猶憶接芳隣。慙無惠政傳新尹。喜有嘉聲滿後塵。却憶鴒原已宿草。不堪談昔各傷神。</text>
<title>過西原</title>,<text>上黨名區淑氣全。太師餘慶至今綿。鼎鍾百代袁楊盛。翬翟三宮馬鄧賢。人事那堪新涕淚。官城不改舊山川。三危逐客無人識。東閣鳴琴憶去年。</text>
<title>謝利川倅</title>,<text>燀赫家聲幾代聯。至今卿月照重泉。嘗聞嘖嘖先人說。得見承承後嗣賢。高義彌存顚沛際。眞情已得語言前。金吾向我偏留意。仁厚從來自世傳。</text>
<title>贈竹山倅</title>,<text>君家叔父我親朋。負笈山房共曉燈。自愧駑蹄三步蹶。終期鵬翮九霄騰。那知鞶帶終朝禠。却向尾箕半夜乘。逢着阿咸說舊事。不堪相對淚沾膺。</text>
<title>到梨湖憶舊遊</title>,<text>梨湖煙月昔同遊。摠是騷壇屈賈儔。德水終能鳴聖代。疏菴亦自卓儕流。可憐地下俱黃土。何物人間此白頭。榮辱百年君已了。騎箕何似向幽州。</text>
<title>憶玄谷</title>,<text>楊江學士亦追隨。避世林泉跡共危。際會非緣椒掖近。才名自與鼎鍾期。十年風月騎鯨後。千里行裝禦魅時。惆悵不堪回首望。龍門山色解增悲。</text>
<title>過洪監司三代墓</title>,<text>南陽大姓冠朝簪。綿竹終看後嗣瞻。節義大閑誰與倂。文章餘事亦能兼。鬼割榮名三世促。天留福慶百年添。投荒路出松楸下。宿草那堪老淚霑。</text>
<title>過品谷山門。追憶從弟。</title>,<text>爲護先原谷口居。暮年生計在樵漁。凶聞遠到行人館。衰服纔除孝子廬。宿草已荒南去後。松楸卽近北遷初。可憐嗚咽亭前水。爲出山門似送余。</text>
<title>過仰德完平舊居</title>,<text>居東赤舃昔淹留。不見風雷大有秋。聖主龍興延寶曆。宗臣馹召正金甌。扶倫一節看靑史。爲相三朝到白頭。仰德何人不指點。滿江鷗鷺亦深愁。</text>
<title>省拜先塋</title>,<text>誤逐浮名世路趨。幾年抔土任荒蕪。自知不孝難容罪。敢恨明時獨向隅。跼地無顏攀柏樹。呼天有淚徹泉途。從今麥飯知誰洒。却羨林間反哺烏。</text>
<title>過亡弟墓</title>,<text>蘭摧玉碎路人悲。況在天倫痛豈涯。數十年來還似昨。三千里外此何時。靑氈已借迷兒託。白首寧遲見汝期。未死投荒先墓隔。泉塗却羨彩衣披。</text>
<title>別舍妹</title>,<text>妹爲吾弟我爲兄。隻影相依保此生。窮海幾年春草夢。嚴程此日棣華情。西行不惜千金助。北去寧辭百里迎。促駕便成無語別。登途始覺涕縱橫。</text>
<title>別宋姪之濂</title>,<text>策馬隨行到海涯。揮鞭又及北遷時。可憐素志歸黃土。唯幸靑氈屬白眉。感爾事吾猶爾父。慙吾視爾異吾兒。此生難卜重逢日。別後相從夢裏期。</text>
<title>別東床客</title>,<text>東床嘉客蘊奇才。南海窮途負笈來。大節每稱丞相亮。單瓢遠慕孔門回。那知不謂瓊雷惡。有命還移栫棘催。岐路分離當此夕。不堪流涕強含杯。</text>
<title>見子婦</title>,<text>芳姿始見戊辰夏。棗栗升堂甲戌春。昏定每聞環佩響。晨粧不學翠眉匀。今來面目還如舊。此去離懷轉覺新。使我抱孫知汝孝。休將聚散漫傷神。</text>
<title>見第三婦</title>,<text>人言新婦室家宜。海上聞之喜且悲。省問幾時憑手札。逢迎此日見容姿。天倫造次知親愛。岐路明朝悵別離。倘使他年能哺子。雖令倂踞亦何辭。</text>
<title>別李判官楚老</title>,<text>箯輿暫向楊江邊。雀舫纔穿越峽廻。不意白頭還一見。那知靑眼得雙開。深情非爲婚姻故。高義應從世分來。明日更成千里別。前村却怕曉鷄催。</text>
<title>別李座首普</title>,<text>吾生乙酉子辛未。方外相從五十春。一自廣陵傾蓋後。幾回楊浦往來頻。蒼黃行色當今夕。終始深情謝故人。俱是白頭成遠別。再開靑眼悵無因。</text>
<title>偶吟</title>,<text>列栅迎風萬竅號。羈人枕上聽刀刀。非關亭障防驕虜。却似宣房塞漏濤。北海雲垂鵬翼振。西湖潮急浪頭高。三更每破還鄕夢。前席無由近玉袍。</text>
<title>別兩兒 二首</title>,<text>人間別恨最難堪。況復今朝父子心。甲嶺極天連鳥道。關雲匝地動春陰。去留更憶滄溟渡。羈縶何如雪窖深。獨算歸程眠不得。殘燈無焰曉星沈。</text>
<title>別兩兒 二首 其二</title>,<text>誰道愁人怨秋夜。春宵漸短亦難眠。常安城似眼中見。長樂鍾疑雲外傳。旅枕應沾遊子淚。班衣最憶少兒憐。東風倘送南歸夢。先訪寒梅渡渭川。</text>
<title>贈洪勉叔 四首</title>,<text>少日炎涼自聽天。老來偏覺易推遷。新詩照眼慙瓊報。危喘如絲愧瓦全。不見王春頒夏曆。空瞻宸極祝堯年。鴻恩倘與陽和遍。應許田園共任便。</text>
<title>贈洪勉叔 四首 其二</title>,<text>星河耿耿五更天。棘裏偏驚斗柄遷。乾體每看三面缺。月輪常失十分全。兒童喜遇庚申夜。老子空傷己丑年。却憶鳴珂躍馬豦。重籬此日亦閑便。</text>
<title>贈洪勉叔 四首 其三</title>,<text>孤忠常慕陸宣公。却與虞庭四罪同。處世不妨俱失路。傷時愼莫漫書空。榮枯有命身雖否。憂樂無心道自通。況復洪匀播萬物。南歸應趁落花風。</text>
<title>贈洪勉叔 四首 其四</title>,<text>聖朝謇諤孰如公。若比前人汲黯同。妄發固宜俱得罪。淸詩時復慰逃空。瓊雷昔阻千重險。關嶺今難一路通。白首莫沾䨥涕淚。陽和已變雪山風。</text>
<title>遇先忌有感</title>,<text>何用支離有此身。蘋蘩歲歲負茲辰。蓼莪淚盡叢籬夜。風雪悲纏壟樹春。入地不嫌駒隙促。終天方得草心伸。迎神髣髴虛堂曉。香案前頭夢裏人。</text>
<title>聞虜人祭天地頒赦作</title>,<text>正當詔諭江南日。却幸身幽塞北秋。親種敢安稱帝號。皇天豈肯享圜丘。眞人已據龍盤險。遺老難堪鰈域羞。栫棘孤臣遲一死。更瞻黃道洗雙眸。</text>
<title>聞元孫冊封</title>,<text>謳歌已喜屬元良。況復神孫寶冊揚。天意自然歸有德。邦家從此保無疆。龍顏帶笑開春色。鸞誥頒恩捧彩章。寒谷亦應回暖氣。落花班路好還鄕。</text>
<title>聞元孫冊封後。設科策士。</title>,<text>臨軒發策集賢良。幾箇豪英奉對揚。直諫應聞鳴殿陛。雄才兼得鎭邊疆。倘敎文武風雲會。何取縱橫月露章。叔季宜監紅粉榜。周家三物自賓鄕。</text>
<title>寄洪勉叔</title>,<text>計程方得到咸山。營幕歡娛一席間。共說聖恩唯涕淚。欲殫臣節奈衰顏。今朝莫嘆分離遠。他日應將次第還。待我松楸歸省後。仙舟共下白雲間。</text>
<title>三川喜雨</title>,<text>皇天雨露本無私。遠近同雲遍一時。窮髮亦霑千里霈。嬰茅豈待七季期。重關不礙洪匀轉。寒谷猶望細草滋。左海卽今開壽域。湘潭獨有楚臣悲。</text>
<title>仁烈王妃挽詞</title>,<text>沙麓興祥地。塗山啓自天。德追三后後。功邁十臣前。葛藟基姬業。謳歌托啓賢。儷暉黃道日。配極紫微躔。玉度磨無玷。金枝棣有聯。龍池流水戒。鷄寢會歸篇。搖手心逾下。承顏意在先。重恢千一運。厚載十三年。慶報高禖協。哀聞率土纏。蓮凋藏劍匣。琴斷在床絃。深墨滕廬制。悲號舜海連。昭陵虛築觀。湘浦已昇仙。冷御眞遊遠。瑤圖盛烈傳。春殘繭館裏。花落玉闌邊。物色渾如昨。雲輧更杳然。椒香留故殿。桂月下重泉。永卜靑烏吉。那堪素仗遷。喬原新雨露。京闕舊山川。乘彼將奚適。於焉倘少延。臣民從此訣。朝謁更無緣。法從蒙恩久。榮頒受賜偏。端門哭送處。餘痛付哀牋。</text>
<title>挽月沙李相國</title>,<text>五百重煕運。三千有武臣。人才於此盛。相國更殊倫。公輔三韓望。文章兩漢親。楚珩懷國寶。魯席貯儒珍。螭陛初簪筆。龍池始躍鱗。銓衡留藻鑑。詞掖煥絲綸。瀝血揮珠玉。披丹泣鬼神。覆盆皇覽揆。盈篋國誣伸。北極風霆霽。東方日月新。功高存趙仲。忠過哭秦申。睿眷傾前輩。靑雲動後塵。騷壇爭主晉。正始獨推陳。荊鼎攀號日。殷臺縲紲辰。顚躋逢世亂。扤捏値時屯。昌邑纔承詔。舂陵已卽眞。雲雷成締構。巖穴起沈淪。命哲知初服。圖功任舊人。奎星環斗極。卿月領冠紳。賁飾登賢佐。平章秉大匀。庭聯雙白璧。門擁十朱輪。恭儉心逾下。溫仁道益純。人稱萬石奮。德聚八龍荀。暮景如馳駟。稀齡近獲麟。摧梁撓大廈。亡鑑軫楓宸。孟氏三尊備。箕疇五福均。執鞭曾忝御。函丈荷傾囷。群飮皆充腹。薰陶似醉醇。嘗爲先子畏。素結兩家因。義見存亡際。形忘寵辱身。南雲今日淚。東閣舊時賓。流落湘潭外。沈綿漳水濱。薤歌違執紼。鷄黍阻臨窀。多少公私痛。那堪涕滿巾。</text>
<title>挽李時楷大夫人</title>,<text>天上文星晦。人間壽算稀。專城三邑養。聯璧一時輝。雁序參晨省。蚊床待暮歸。斑衣留手線。寸草失春暉。婺采騰南極。泉塗指北圻。纔經蓼莪痛。老淚不堪揮。</text>
<title>挽鄭監司 百昌</title>,<text>共際重恢日。聯翩步瑣闈。奎星明近掖。卿月耀邦畿。俊逸凌雲體。澄淸攬轡威。恩偏新雨露。魂逐舊旌麾。素服傾朝列。椿堂待暮歸。三年漳水臥。一哭寢門違。東陌佳城閉。南州老淚揮。廣陵原上草。猶自向春暉。</text>
<title>挽姜相國 碩期</title>,<text>異日聞名久。同朝托契親。离筵聯步武。銓署竝簪紳。宣室同前席。中書添後塵。揚鑣扈聖蹕。鳴玉儐王人。共歷艱虞際。還沾兩露均。靑雲誰所致。白首笑如新。宮醞金華夜。綾衾玉漏晨。常將道義勉。更覺性情眞。卿月吾非分。台躔子秉匀。搏風溟海闊。臥病漳江濱。世亂身如寄。時危氣益振。主恩猶未報。臣節若爲伸。多少殘生事。支離未死身。安危方注意。禍福竟相因。縶跡纔歸洛。舂歌奄輟秦。悲號連委巷。殄瘁動楓宸。況我存無益。如今鬼與隣。那堪便永訣。伏枕獨傷神。祗幸徵餘慶。終期濟否屯。姬周配齊岳。殷夏啓塗莘。莫道東京馬。吁嗟公子麟。天心知有屬。不必浪沾巾。</text>
<title>挽李結城 慶恒</title>,<text>先世同曾祖。吾門異姓親。鵬摧半海翼。草謝九原春。鏡奩留手澤。綵服近庭椿。忍看晨省地。猶待暮歸人。舊宅芳林苑。新阡漢水濱。在床孤執紼。白首倍沾巾。</text>
<title>挽金判書 益煕</title>,<text>詩禮傳家業。忠勤報主知。妙齡通桂籍。昭代侍丹墀。賈傅才無敵。方平志有爲。風雲三接日。際會百年期。曳履臨華蓋。持衡逼鼎司。詞垣開壁壘。霜鑑照姸媸。佇看經綸術。還吟殄瘁詩。如公嗟莫贖。顧我痛非私。寵異群臣禮。悲纏八彩眉。佳城錦水遠。祖帳渭橋移。玄甲神開路。牛岡吉協龜。天高瞻杳杳。魂去想遲遲。賴有三珠樹。應抽萬丈枝。那堪餘白首。和淚寫哀詞。</text>
<title>昭顯世子挽詞</title>,<text>寶曆重恢日。离明正位初。謳歌新係望。濬哲早騰譽。孝友因心得。紛華與性疏。案無黃卷廢。賓有紫芝茹。貽燕延周祐。垂髫載漢儲。行當黃道避。色得彩眉舒。國步迷金革。妖星犯玉除。忍言三板急。終以一身紓。小海連沙漠。銅闈近拂廬。風霜萬里外。笳鼓八年餘。趾踐干戈際。心傷麥黍墟。蒼穹纔悔禍。紫塞竟回輿。更備通宵輦。俄驚晏出車。彤庭變縞素。玄衮換齊疏。鶴馭仙遊遠。龍樓曉月虛。哀纏禹甸服。淚落舜衣裾。異地曾俎肉。餘波及涸魚。寧同趙卒御。幾愧楚臣書。弊節隨雕蓋。歸槎逐翠旟。悲號均率土。血泣倍霑袪。甲觀徵餘慶。崇岡就永居。千秋史臣筆。盛德在瑤琚。</text>
<title>挽韓同福 楙</title>,<text>義篤同居際。情深異姓親。鼎鍾歸地望。肝肺見天眞。花縣鳴琴日。漳濱臥病辰。蘭叢廻雨露。鵬翮出風塵。吉凶俱一夕。存沒旣千春。在古那聞此。於今亦罕倫。崩城淚已盡。攀柏痛愈新。丹旐臨京口。滄波接上津。歸舟遙向峽。旅櫬惜離秦。不幸曾罹疾。經年患採薪。西江一步外。掩戶倍沾巾。</text>
<title>挽義昌君</title>,<text>國撫重恢運。公今叔父親。謙恭由素性。才藝亦殊倫。濁世佳公子。明時最樂人。夷門能下士。楚醴喜迎賓。曲阜封仍舊。維城望益新。宗英方絶席。睿眷獨回春。禮樂河間獻。波瀾鄴下陳。深仁憐入井。汎愛及窮鱗。未忝龍門御。何由雀報伸。無人繼朱邸。福善問蒼旻。繐帳虛梁月。空簾閉網塵。鏡奩葬有地。松柏卜爲隣。玄甲開新路。蒼梧扈聖巡。千年緱鶴夢。猶自繞楓宸。</text>
<title>送黃翼就赴龍灣 黃參知一皓字</title>,<text>事急南城日。心期北地行。捐軀猶不惜。受命此爲榮。秪是艱危際。難堪母子情。龍樓虛月色。雁塞已邊聲。顏低新戟纛。淚濕舊簪纓。蹈海人誰在。歸山計未成。葡萄回紇館。笳鼓晉陽城。況復堯封近。西瞻有帝京。</text>
<title>挽李參判 景憲</title>,<text>吾生乙酉與君同。弱冠從遊今老翁。欒棘悲纏三樂後。峨洋契托百年中。宛駒頓足翻珠血。齊馬摧眉怕錦幪。雁斷衡陽無舊影。蘭凋湘澤有餘叢。輝連卿月黃金帶。詠播甘棠赤縣風。門館一朝賓客散。獨留衰白泣途窮。</text>
<title>送沈𢋡赴鐘城</title>,<text>秦地河山成沛邑。漢家亭障界羌戎。臨邊猛士屯營壯。出塞儒臣節制通。郞署輦過思鉅鹿。延英朝罷占非熊。范韓不待詢朝右。頗牧方知在禁中。花纈錦袍新照渥。馬驕關雪舊乘驄。誰憐都護靑油客。曾是長沙白髮翁。六郡良家環幕府。千群夷落仰仁風。當陽不必能穿札。仁貴何須早掛弓。莊夢却忘身在北。葬忱猶喜日生東。淹留玉塞心逾赤。歸賜金蓮燭更紅。窮巷有人添別恨。出門無路廁諸公。二千里外相思處。秋訊唯瞻度漠鴻。</text>
<title>挽淸陰先生</title>,<text>先人契托早相親。小子摳衣躡後塵。元禮操持爲世範。林宗明哲表人倫。文瀾倒海呑雲夢。氣宇凝霜映昊旻。奎壁回光明藝苑。琮璜蘊寶擅儒珍。登階紳笏群邪退。補衮山龍五彩新。百六災年當盛際。千三否運嘆非辰。存亡造次孤城日。成就生平一箇仁。東國未聞蹈海士。西山始見採薇人。名騰夷夏飜招禍。路盡舟車視比隣。衛劍累加頭肯俯。燕樓雖窄膝猶伸。靑雲附驥俱從魯。函谷聽鷄共出秦。華表月明歸鶴影。龍河花落泛槎津。珠璣日覺囊中富。樗櫟華添座上春。大老歸來爭覩鳳。儒林痛惜幾傷麟。三韓禮義存餘燼。萬代綱常屬此身。几杖追隨如拱璧。提撕訓戒每書紳。偶因禍患憐同病。敢取行藏擬效嚬。不愧宋朝文信國。獨爲天下大明臣。菉葹盈室欺芳草。霖雨思賢畀化匀。加額歡均傾父老。懸車年過謝經綸。肩輿特造延英席。匹馬終辭丞相茵。綠野堂前連檟域。丹忱夢裏繞楓宸。幽居尙係蒼生望。陋巷還甘白屋貧。姬舃離朝周罔賴。謝鷄驚寢晉將淪。扶顚其奈摧梁木。易簀應思臥越薪。淚洒劉公尊帝表。誠深孟氏敬王陳。天收正氣還冥寞。地閉貞姿反穸窀。竹策芳名喧宇宙。縑箱徽跡載瑤珉。斯文旣喪嗟安倣。吾道彌窮失所因。箕尾星輝瞻彷彿。郊原秋色想精神。死生自此須臾事。去住如今孰是眞。哭罷繐帷尋舊路。不堪回首更沾巾。</text>
