<title>感興 四首○以下五言古詩</title>,<text>魯鄒秋陽沒。冥冥夜何長。名儒雖衛道。星有小大芒。濂關弦月出。河洛望宵昌。卓哉紫陽山。瑞日湧扶桑。乾坤倏白晝。萬微盡昭彰。有目皆可覩。但當尊康莊。云何二三子。沾沾借隙光。治經笑雙峯。纂史怪正綱。固矣王氏學。敢亂大學章。解道主世盟。北溪不可忘。</text>
<title>感興 四首○以下五言古詩 其二</title>,<text>我生後朱子。三百年已疏。我居遠建陽。其里萬有餘。儀形不可見。空讀所著書。初味猶啖蔗。遂通芻豢如。溫故漸知新。先礙後還虛。輪扁雖見譏。魯齋實起予。中宵欲舞蹈。沛若江湖魚。窮通縱萬變。此樂恒如初。只恨子期逝。瑤琴爲誰攄。淵源黃卷裏。獨尋聖人閭。</text>
<title>感興 四首○以下五言古詩 其三</title>,<text>吾觀園中樹。至理諒斯存。崢嶸行是幹。磅礴德爲根。事業枝條盛。文辭花葉繁。道將基地喩。學以栽灌言。本末雖有等。體用元一原。勉哉邁種德。英華照藩垣。</text>
<title>感興 四首○以下五言古詩 其四</title>,<text>朱聖主世盟。長夜變白晝。玄思徹萬微。後生那易究。綱目有劉尹。格言偶未附。文集與語類。註釋誰當就。陋邦不得門。寧識百官富。嗟我窺千一。但慙非傳授。鑽仰化工妙。竊欲妄雕鏤。何能發精蘊。庶以分章句。旣開吾墻面。亦爲童蒙扣。何年會書籍。寸誠天應祐。</text>
<title>讀韓退之三上書詩</title>,<text>退之剛腸士。猶爲貧賤移。文堪煥皇猷。蹭蹬靡所施。一名雖僅得。微祿沾無期。家無甔石儲。恤恤苦寒飢。遂伏光範門。上書干台司。始言育英材。自進不必疵。中言蹈水火。大聲望仁之。終言憂天下。論說豈無裨。儻得九品官。可補公與私。待命四旬餘。幾被閽人辭。碌碌當時相。藐藐莫聞知。千載讀遺文。星斗光陸離。恨不陳民瘼。仰塞淸問時。胡爲明月珠。暗投不見奇。又況古志士。不忘溝壑屍。冒進非所願。貧病豈足悲。干祿張未仁。簞瓢顔孰夷。韓公學古道。失髓得毛皮。抑此少時事。晩年心忸怩。趨營悼前猛。君看自悔詩。</text>
<title>困學</title>,<text>行年二十二。始知味眞腴。獨坐上院寺。潛心紫陽謨。小學觀外篇。惕然汗生膚。大學硏或問。語錄窮錙銖。爰玆知向方。記誦不足趨。慇懃編古學。蚤夜持自娛。如何氣質弱。道遠不策駑。義利雖粗辨。積累無工夫。佩韋不汲汲。病根何年無。未免安舊習。好對象戲徒。終然心屢放。空却血肉軀。縱獲蓬麻益。奈無大根株。管窺何足喜。井蛙議江湖。憂患那增益。但見歲月徂。悠悠四十年。只學太玄麤。操存甘自畫。靈臺日以蕪。昨看考亭訓。忽覺轉戶樞。丁寧收放心。步步進長途。始也操一霎。漸到終食踰。但使一日間。提撕三五蘇。自警輒自存。暗室生明珠。從玆窮萬理。顯微燭九區。驅車萬里道。兩輪不可俱。卅九日終斜。豈無收桑楡。他年記困學。渺渺鍾山隅。</text>
<title>黃鸝一首。送許演。</title>,<text>黃鸝來何處。沙漠驚好音。翺翔漢江滸。邂逅紇干禽。學習侔鷹隼。從叢飛上岑。晛晥隨春風。百禽皆盍簪。豈無捿托木。獨依楊柳陰。形殊氣味契。鶼蟨何足欽。恨爾出安定。無由集鄧林。鸞凰不可追。那和薰風琴。三載遶鍾山。聞者盡歡心。故山鶴久怨。鷗盟今忽尋。鶢鶋元涕淚。送渠轉悲吟。何年會嚶嚶。渺渺南海潯。</text>
<title>借光吟</title>,<text>瑞月聳紫陽。萬古昏霧空。朱輝散六合。一點付燭龍。何人跨遠遊。觸處盡昭融。細分秋毫末。幽見九淵宮。魑魅無遁跡。鸞鳳明行蹤。儻微斯光照。冥行山徑蓬。咫尺不能辨。況睹羣纖洪。顧語墻面子。白生虛室中。</text>
<title>九月十五夜。翫月有感。</title>,<text>深秋十五夜。月色白晝同。是月萬寶成。午時日正中。兩曜方光大。天誕紫陽翁。五星旣聚奎。紫氣復騰空。巍巍出庶物。長夜奄昭融。羣聖推主盟。造化讓神功。苟受一寸光。足啓迷路蒙。誰哉可告語。十九盲且聾。</text>
<title>徐巖歌</title>,<text>徐巖鍾府氓。孝性自童騃。貧寠無一錐。奉養心不解。戊戌旱太甚。川竭爛魚蟹。紛紛轉溝壑。骨肉相捐擺。感彼爲反嘯。慷慨淚幾灑。求粟欲自賣。繫軍誰肯買。負父行且乞。間關終不罷。迎陽喜曝曬。避風恐颯躧。粒米輒炊進。精衛塡渤澥。寧隨薄俗變。志剛百鍊諧。父膝兒曾上。兒背父還矮。終焉免凍餒。父却飮兒嬭。孰云北無人。管竹不必嶰。使君褒華衮。陋邦嘆且駭。齊名範碩寶。永作人模楷。</text>
<title>瓜子金</title>,<text>貝玉商禁具。寵賂周戒邪。逶迤不復振。贜吏肩相磨。宋祖碎七寶。欲以儉變奢。相普獨何心。專務富其家。身爲百辟師。受祿復幾車。溪壑尙無厭。黷貨恣紛挐。牢籠四海珍。勢若風卷沙。錢塘匪自媚。胡椒臭已加。十甁方列廡。天遣逢翠華。固知海物佳。啓果金如瓜。無脛豈自至。篤好無邇遐。雖諉鯉未剖。洞見狼長呀。張武縱賜錢。朝著顔何赮。恨無史魚直。劾退彌子瑕。十年專威福。凶狡太矝誇。私易尙食園。胃販秦隴槎。開門遠招賄。東越西三巴。馮李亦何辜。兔脫雉還罝。矧玆外交罪。春秋誅不賖。千載讀靑史。志士空咨嗟。古貢三品金。直進舜廊衙。一作照膽鏡。淸光決雲遮。一作斬佞劍。凜凜輝蓮花。如何至精物。反歸權門斜。世無關西鳳。今古幾烏鴉。</text>
<title>悼明妃</title>,<text>昭君在漢宮。三千讓傾國。自信不行賂。畫工亂白黑。含情强入辭。驚動天顔赩。國香嗟無主。飄泊龍沙北。延壽膏齊斧。聊以酬冤抑。尤物何足戀。所貴在有德。堂堂蕭大傅。曾爲恭顯賊。愛賢如痛惜。赫然誅姦慝。不惟廢天討。翻與其天職。孔聖嘆未見。好德如好色。</text>
<title>泣受萱堂寄髮</title>,<text>高堂自斷髮。封寄絶域兒。絶域音信阻。想我面與眉。我亦欲如對。可送一寸奇。開緘再拜受。涕淚紛交頤。囓指久未歸。慈天乃至斯。宛如侍膝下。益篤陟屺思。回獻頂心毛。惻愴抽肝脾。臨封揀星星。恐驚兒衰悲。</text>
<title>次李侯留別高進士韻</title>,<text>南明而北暗。此理吾聞邵。幽都錮陰鄕。人才古來少。偉哉高氏子。獨也擅風調。淵源鄭公門。波瀾自齡妙。詩齊子勉月。賦壓成公嘯。蓮榜破天荒。徘徊泮水潦。鈆槧老不休。巨源頭屢掉。鴛行旣未躋。桑鄕甘漁釣。鳩巖天所慳。一朝向君糶。卜築娛一壑。造物不我誚。我嘗造衡門。虛室靜相照。年德鄕里稱。政膺存問詔。邊將賤儒冠。俗流時見笑。李侯金門彦。三世績彌肖。深知敬齒德。實是善俗要。旣致河東酒。復念飢腸叫。霜稻與藥餌。要使病軀療。昌黎行雖戒。玉川非可召。聊將四十句。爲代百盞釂。一別縱萬里。神交非在眺。才慳慙屬和。吮筆恨詩料。</text>
<title>娼妓歌謠</title>,<text>昔在九天上。曾陪夫子居。刺繡學天孫。爲補靑霞裾。黃庭謫人間。榮賤又異閭。公如雲際鶴。妾乃溝中蜍。登瀛步玉署。豈憶曩相於。那知五十載。惠然乘軺車。瑤琴奏雲和。懷舊不我疏。瀟湘逢縱晩。蓬島約可虛。況彼江漢化。皎潔返吾初。願爲徑寸玉。長作腰間琚。願爲菲下體。日進盤中菹。一笑三千歲。聚散浮雲如。</text>
<title>長城懷古 七言古詩</title>,<text>雉堞連延萬里程。啾啾鬼器天陰聲。首洮尾遼何等城。至今白骨相拄撑。祖龍呀口血六國。鞭笞虐焰燔八紘。防胡計起海中圖。興徭築怨驅蒼生。三十萬衆背生疽。哀哉相枕塡溝坑。但喜楡塞限夷夏。那知邦本搖難平。睽睽側目勢土崩。函關獨夫自聾盲。岌岌奚啻九層臺。誰將累卯卵喩危傾。蕭墻冦賊在高亥。疆外謾怕風塵驚。沙邱纊息曾未定。探穴噉雛敵何勍。咸陽宮廟忽焉灰。塞北積石徒崢嶸。蒙公自數眞堪哂。地脈人命誰重輕。千年留與後代跨。繕修尙擬遮奔鯨。五胡金元據中原。扃鐍却爲大盜成。王公設險豈謂是。人和足弭遐邇兵。君不見周城朔方玁狁襄。八百王業由仁亨。</text>
<title>送四皓還商山</title>,<text>祖龍呀口血朱殷。高人携手棲商山。天摧地坼了不聞。相將採芝雲共閑。避世何嘗果忘世。未央日月會開顏。前星將暗孰回天。儲皇玉帛叩松關。翻然起作鴻鵠翼。橫絶四海誰思彎。我輩徒將口舌爭。先生德感如轉圜。國本再安俄頃間。奇功奚趐首止班。古山松冷猿鶴怨。白駒誰得留塵寰。莘野耕叟旣造殷。浩然畎畝收身還。鳳凰覽德閑來去。悵望高蹤不可攀。</text>
<title>韓亡子房奮</title>,<text>周衰秦虎呀咸陽。六王宮廟成榛荒。魯連蹈海不可作。章臺街裏紛趨蹌。枕戈報仇誰是夫。韓邦獨有張子房。曾從五葉任柱石。此日孤憤摩穹蒼。彼雖弘大吾往矣。一椎自足鏖豺狼。千金買得拔山力。博浪巨刃磨天揚。副車破碎須臾間。天崩地坼驚雷硠。六軍那能禦神兵。黃屋一夫魂已亡。壯志不自快狙撃。夙慕牧野鷹飛翔。大風吹起芒碭雲。龍鞱往佐三尺鋩。帷中談笑破百二。纍纍白馬軹道旁。豈惟四海欽風稜。地下瞑却先王眶。孰知下邳一男子。百萬兵甲胸中藏。鞭平子胥尙遺楚。撃衣豫讓徒彷徨。偉哉英雄不可測。墮城殺傑終何防。奮義政如沐浴孔。儒者氣象扶綱常。後來何代無滅亡。戴天誰人懷慨慷。靈運有詩謾大言。屈身已作劉家郞。英風千載豎人髮。烈烈正氣爭秋霜。君不見六千里爲讐人役。後有宋高前楚襄。</text>
<title>庚戌閏六月十五夜。記事示三生。</title>,<text>今夕何夕桐葉落。蓐收按節暑歛虐。連翩吾友二三子。與我共翫滿輪魄。上穹爲君卷纎雲。湛湛淸地騰一璧。淸寒瑩骨肝膽醒。水精宮裏身如託。雖無一盃勸爾歌。高唱聲聲出金石。歌闋朗吟古人詩。丹山孤鳳九臯鶴。昌黎舂容豈不好。紫陽更有淸廟樂。光風秋月共無邊。三嘆撃節神鬼愕。集句競誦較輸贏。指瑕叩頭恣諧謔。侵更歷漏興悠然。羈愁萬斛消胸膈。嗟我飮啄南海濱。三千里外投沙漠。縮頸土屋已三秋。望雲對月空撫擗。不有蹮蹮媚學子。誰遣跫音慰蓬藋。人生意氣貴契合。白頭傾蓋奚減益。他年迢遞山水隔。相思應看天心白。</text>
<title>半畝塘</title>,<text>建溪溪邊有寒潭。泓澄凝綠萬象森。光風徐來波不動。日星雲物無差參。此中查滓無一點。明珠莊底魚浮沈。儻非原泉混混來。淸冷還濁陽還陰。洙泗濂洛會玆塘。觀瀾始識淵源深。堪嗟何處無止水。涓涓欲達黃流侵。泥沙澒洞孰淘淨。咫尺不映太山岑。我有小沼靈臺下。一脈初從武夷潯。澄治少懈便不潔。下流幽黑不堪臨。安得寸膠救大渾。紫陽活水傳至今。</text>
<title>府文廟。新設鄭文忠公位版。</title>,<text>東方學海久無尋。烏川獨自張孤帆。觀瀾直泝武夷溪。紫陽精舍開扃緘。歸來惻然覺大寐。儘知寶鑑開塵函。平生一身任綱常。臣子大節何巖巖。朝廷通諭祀文廟。欲尊賢哲興庸凡。胡爲北鄙昧白日。幽谷復自遮雲𩁺。伊我一聞激夙慕。丁寧使君感至誠。墜典一擧靑衿動。燕雀賀廈相諵諵。光風霽月縱難傳。秉彝好德人人咸。君不見伊洛關閩淵源有自來。濂溪卓識超羈銜。</text>
<title>謝張景順見假晦菴詩</title>,<text>考亭獨主斯世盟。回却長夜爲新陽。文齊六經詩大雅。直與日月爭晶光。我嘗酷好味眞腴。膏粱芻豢那堪方。胡爲北來不携伴。參商夜夜遥相望。誰謂故人知我渇。不待一瓻假千章。開卷宛到滄洲墻。胸中鄙吝氷消亡。春秋未敢續虞卿。註易忘憂慙仲翔。且將優游涵泳武夷瀾。風沙魑魅那能攪我腸。</text>
<title>倭奴嘆</title>,<text>扶桑之海渺無邊。倭奴胎卵最東灣。磨刀銜劍性猜暴。翫刑嗜殺魁百蠻。潮廣愚民狎溟渤。冒利輕生常往還。闌出財物通夷虜。守宰不解嚴防閑。文錦忽動溪壑欲。操弧敢自干高圜。千艘越海侵華夏。一扎飛我矜凶姦。東南久安不習戰。風塵倉卒應間關。建寧矧是朱孫里。門人萬里悲潸潸。所恃天道豈大謬。逆順曾驗八公山。況此凶徒元怕射。一矢貫兩堪朱殷。吾聞廣淵著靈異。驅駕風浪須臾間。不覆賊船餌蛟鰐。坐享王祀將何顏。慷慨題詩呼上天。天遣豐隆霆撃頑。</text>
<title>送李慶源遷刺光州</title>,<text>磊落王子氣象高。才全文武推英豪。潛心已發五經庫。壯氣欲掁三山鼇。北門鎖鑰須舊將。故來邊郡揮牛刀。自謂分憂卽近君。夙夜綜理忘焦勞。百里蒼生入撫摩。三軍共醉河簞醪。旌旗精彩一朝變。大羊凜凜生寒毛。威靈豈徒殊俗壓。文風更振靑袊袍。朔望拜闕敎禮義。社壇文廟親焄蒿。授經發矇不知倦。多方鼓舞如鍾鼛。飮氷食蘖那自苦。要令赤子沾流膏。我嘗承顏窺雅量。彭蠡秋接長江濤。哺飢之仁及掘鼠。天涯何幸萍蓬遭。瓜期又紆南州綬。一琴歸袂風颾颾。靈邑仁聲入光邑。共迎來暮觀干旄。傍人莫訝屢出守。鄴侯歷試終槐曹。遥聞旌旆不相送。自嗟土屋重重牢。但願老老救凍餒。冷山少弛心忉忉。</text>
<title>南鄕嘆</title>,<text>南方連歲旱赫赫。千里彤雲渾一色。泉枯井涸渇不堪。況見西成稻與稷。哀哉蒼生遇不淑。呼天不聞空昏黑。剝囓草木噉泥土。當秋人面黃而黑。赤子飢啼不忍聞。婦女啜泣分南北。祈雨誰如張希孟。饋𩝠未見富彦國。救荒自古無善策。矧今持節愧前德。四方湯湯何處歸。相將慟哭塡溝洫。我今鎩翮投萬里。空吟鴇羽毋何食。蔡順分椹邈無因。孟熙販果何從 缺缺缺缺缺 不下咽。恨負耕田人子職。明秋洪皓定歸都。禱天一歲賜蘇息。</text>
<title>門人作詩賀余病愈。謝以詩。</title>,<text>君不見裵俠工部大夫官。五更鼓聲病自㦨。又不見張署痁作椽江陵。自期殞命淚潸潸。男兒氣候有否泰。豈隨窮達爲强孱。我來沙漠禦魑魅。有如雀寄紇干山。羸形固爲鬼所欺。九瘟乘虛來作姦。初如凝氷旋炎火。脣焦鼻衄六月間。奇功忽收淸心圓。造化小兒何處還。感荷慇懃二三子。朝候夕診忘其艱。歲寒奚獨庾衮異。東陽冒雪堪追攀。嘉我精神日蘇醒。欲把黃卷談𠴨𠴨。讀檄尙可愈頭風。輞川圖亦平人癏。浩氣苟能塞天地。二豎寧復窺吾關。</text>
<title>五朔無消息 五言律詩</title>,<text>五朔無消息。夢歸涕淚流。雁來誰繫足。鵲噪謾添愁。愛日誠空負。窮天恨未休。何年沾渙汗。戲綵北堂秋。</text>
<title>悼逢春</title>,<text>吾弟眞奇骨。精神霜後鷹。常哦千字外。未畢五年登。天地偏恩薄。零丁自閔矜。九原今可作。奉養正堪憑。</text>
<title>避病寓村。次金惟善韻。</title>,<text>霜巖久蟄室。風煖似褰簾。坐對煙雲嶂。閑看烏雀簷。春光山欲富。眼界我非廉。報道明來訪。眞能忘世嫌。</text>
<title>聞造山堡事</title>,<text>三烽初報警。五炬奄來東。蜂蠆雖懷毒。熊羆正競雄。劉笳非壯略。薛箭有奇功。遥想長安聖。應施魏絳忠。</text>
<title>問中秋月</title>,<text>爲問中秋月。曾明洙泗傍。回琴鳴至樂。參唱動淸商。敎雨三千子。文風億萬霜。聖人不可見。空對爾揚光。</text>
<title>問中秋月 其二</title>,<text>爲問中秋月。曾明浩氣翁。規模三代上。雄辯七篇中。王道齊梁隘。原泉泗洛通。大賢不可見。空對爾騰空。</text>
<title>問中秋月 其三</title>,<text>爲問中秋月。曾經伴五星。濂溪圖太極。關右掲西銘。龍德輝千古。琴絃續六經。大儒不可見。空對爾晶熒。</text>
<title>問中秋月 其四</title>,<text>爲問中秋月。曾明建興徽。武夷千聖會。雲谷衆賢歸。玉宇包無外。天陽照盡微。至人不可見。空對爾依依。</text>
<title>苦雨城屋俱頽</title>,<text>始怪陰欺日。俄驚雨若繩。石城猶莫保。茅屋不論崩。黃雀窓間叫。長蛟橋下騰。何時風掃霧。快覩火陽升。</text>
<title>卽事</title>,<text>聞說瀛洲島。倭塵滿眼黃。風中刀閃閃。江上血滂滂。禦侮非干櫓。折衝在紀綱。孤臣憂國念。絶域但彷徨。</text>
<title>踰鐡嶺</title>,<text>斷蓬無復返元叢。行遍關東遡北風。雲棧倚天登不盡。石梁橫澗渡無窮。雉鳴角角人煙罕。馬足深深山雪融。遥羨江頭張網侣。一家歡笑百年中。</text>
<title>贈金興祖</title>,<text>邂逅相從天一方。嶄然頭角異尋常。精神似奪三秋水。意氣終追萬里驤。問字慙無楊子識。觀眸空誦孟謨良。他年縱步靑雲路。珍重毋忘字士楊。</text>
<title>謝高伯雋</title>,<text>誰道風沙不可停。年深榮衛自和平。泉甘不待東坡鑿。蛇遠猶無韓子驚。豺逐征人非入室。蚊侵膚革豈戕生。窮途幸遇開靑眼。假我詩書分我羹。</text>
<title>遥謝宋庭筍庭篁</title>,<text>獨立風沙天一邊。故人書到喜跫然。詞鋒不減梅花賦。科甲何須蟻竹編。徐晦藍田曾繾綣。后山儋耳極哀憐。何年雷雨湔瑕垢。共作韓張會合聯。</text>
<title>久雨嘆</title>,<text>霏霏雨脚一旬間。生耳禾頭幾涕潸。竈突生鼃家似壑。城門怕水晝常關。床床屋漏悲工部。角角頽墻嘆后山。安得天官誅黑蜧。普將紅日慰區寰。</text>
<title>十月卽事</title>,<text>沙漠冬深陰氣屯。凶飆來自黑龍濱。江邊蝴蝶騰空石。窩裏黿龜縮頸人。詢地每驚呼子慶。樂天長嘆錫名春。何時郤逐南賓雁。歸拜萱堂說苦辛。</text>
<title>答李景晦示文</title>,<text>誰把和瑜示楚工。驚看荷出碧潭中。相輕久笑蘇黃態。好問深多顏季風。張悅孫吳終受石。楊耽詞賦悔雕蟲。欲披雲霧覩天日。景晦應須景晦翁。</text>
<title>答李景晦示文 附次韻</title>,<text>末俗論文各鬪工。阿誰說到古今中。冥行每歎孤師友。忠吿那知暢道風。自得瓊琚忘暑扇。有如金石破秋蟲。沿流始解尋源本。講讀何時對兩翁。</text>
<title>送釋行南歸</title>,<text>揚沙飛雪豆江湄。直去長安百舍奇。爲訪故人今北極。寧懷庭樹已東枝。懶殘涕淚誰能識。惠遠歡咍只自知。歸路無糧非所愠。松泉隨處足充飢。</text>
<title>題高進士 君粹 樂天堂</title>,<text>眼力精明覰地藏。千年葭薍一朝堂。嶺雲堪悅凭晨檻。澗水多情鳴夜床。白首窮經回日入。靑春奏賦破天荒。傍人只道仲長樂。誰識任安鐵石腸。</text>
<title>題高進士 君粹 樂天堂 附次韻</title>,<text>輕霧鳴湍不歛藏。一區山水屬閑堂。昇仙未遂相如志。遼海曾穿管子床。秫熟秋田常就醉。草生春徑自鋤荒。此間眞樂無人會。遣興還掩錦繡腸。</text>
<title>題高進士 君粹 樂天堂 其2</title>,<text>世與相違合卷藏。此公聞道臥玆堂。門前流水堪垂釣。窓外靑山半入床。老去新知多日富。謫來舊學愧榛荒。却慙素壁題詩惡。只把陽春洗結腸。</text>
<title>題高進士 君粹 樂天堂 次韻 景晦</title>,<text>聞道高人學退藏。樂天華扁掛山堂。幾吟海月閑拈筆。應愛松風慣倚床。玉塞六年吾覺老。田園三徑孰鋤荒。想君偃仰多幽趣。欲和眉巖只斷腸。</text>
<title>呈仲沿公</title>,<text>行盡關西塞北移。桑蓬初志不相違。鐘山旗幟增精彩。朔野風雲失指揮。却縠詩書今復見。畢諴頗牧古來稀。後車更有三千卷。應假虞卿消寸暉。</text>
<title>次柳侯</title>,<text>土室常愁暑氣驕。閑陪樓上暫逍遥。胡山風景歸雙筆。故國魚蝦談一朝。玉斝縱蒙漁笑屈。楸枰還見趙驚毛。韓公鯨鱠眞堪飽。瑣瑣江鰱盍少饒。</text>
<title>中秋。陪柳侯遊江西。</title>,<text>雲滅秋晴爽氣寒。豆江淸興好盤桓。山迎赤幟增丹色。竿引銀刀供玉盤。胡沙恬靜偏明眼。水樂鏗鏘轉助歡。遥憶湖南香稻熟。酒邊爭擘蟹臍團。</text>
<title>嘯巖江邊卽事</title>,<text>爽氣曾收西塞山。北湖煙景更同觀。游鯈出沒聆琴瑟。胡女蹁躚響珮環。皓月留連袁紹酒。淸風輕拂伏波鞍。傍人莫訝遨頭樂。太守江干詠伐檀。</text>
<title>謝景直寄遠</title>,<text>獨立風沙天一方。故人書到淚盈眶。數封藥物裵行立。十幅花牋李伯康。感激空知動肝膽。窮愁那解著文章。少年槐市曾靑眼。白首難忘魑魅鄕。</text>
<title>次令公江上韻</title>,<text>秋江錄淨絶堪憐。對此胸襟便爽然。風伯多情開白霧。馮夷好事出紅解。行雲初遏狂歌外。細雨還零醉耳邊。倒着接離山簡去。寫圖安得倩龍眠。</text>
<title>謝令公惠硯。復用前韻。</title>,<text>文房四友總堪憐。最愛陶泓節確然。逐客曾悲龍尾缺。使君今貺紫潭鮮。孤蓮濯濯淸冷裏。雙鶴飄飄雲物邊。梅月又思和靖句。何年相伴白鷗眠。</text>
<title>元日記夢</title>,<text>當年自許謝資深。晚節還爲不孝男。冷壑今居洪皓半。朝陽曾倍李臯三。松楸幾歲悲霜露。菽水何時供旨甘。元日夢環驚寤擗。神魂先到月山南。</text>
<title>次慶源掛弓亭韻</title>,<text>明廷方擬濟川船。羽扇翻揮黑水壖。靑海永投諸部箭。蒼生淨洗百年瘨。籌邊樓上春長暖。君子亭中月正鮮。儒將風流今第一。班名馬檄總非賢。</text>
<title>投壺呈柳侯</title>,<text>投壺精意孰推尋。三代容儀禮記森。洓水有銘維白馬。魯齋無害試靑襟。祭遵帳裏生淸興。鵬擧樽邊助朗吟。爲問風流詩禮將。何妨古器好娛心。</text>
<title>次柳侯詠範碩韻</title>,<text>卓行彫零罔保頭。誰將天道詰恩讐。守瘟庾衮危何懼。代戮行芳死不休。此日孤魂蒙異獎。他年善籍定相求。却嗟荒塚臨寒食。麥飯他人奠庶羞。</text>
<title>題玩翠堂</title>,<text>盤谷何能擅窈深。卜居當日獨來尋。門前衮衮靑羅帶。宅後亭亭碧玉簪。籬下揮鋤收鴨脚。塍頭曳杖賞秧針。曾聞公理田園樂。今備堂賓目擊吟。</text>
<title>次金惟善韻</title>,<text>文武休論晩節知。從來氣味兩相宜。追隨村舍維駒數。空對楸枰下子遲。縱媿袁絲吳國飮。猶賢蘇軾海南棋。他年若數鐘山獲。應出囊中却縠詩。</text>
<title>巖下灣上。贈惟善。</title>,<text>勝日尋芳灣水濆。持竿挈榼見夫君。春光好事催新句。風伯多情卷宿雲。巖上森森張翠蓋。溪邊艷艷笑紅裙。蒼顔得酒猶乘興。忘却囚山慰十分。</text>
<title>懷遠亭卽事。呈柳侯。</title>,<text>黃童白叟逐麾幢。呀口爭觀候鼓撞。中鵠舊欽公第一。穿揚今見士無雙。簷前凍雨眞堪聽。堂上絲篁不必哤。多謝飛廉知主意。紗籠燈焰直如杠。</text>
<title>陪府伯。遊烽燧臺。</title>,<text>烽燧臺邊眼豁然。秋來景物倍澄鮮。遠山排髻低還矯。近水裁羅斷復連。風裏張弧穿畫鵠。雲間飛鳥落虛弦。孤臣一出慙張柱。歸去西岑日尙懸。</text>
<title>觀海</title>,<text>茫茫無涘隘乾坤。東極扶桑半夜暾。海氣新從秋氣爽。波光長與日光翻。琉球萬里眞堪玩。鼇首三山不必論。曾到耽羅南北遍。溟邊一髮是靑原。</text>
<title>墜雁效西崑體</title>,<text>雁墜龍荒落羽毛。回思羿彀不曾超。上林翔集遷金馬。宦海漂淪隨鐵描。霄漢已悲追孔翠。楡枋空戀伴鷦鷯。何年喜鵲來傳赦。江上沙鷗久見招。</text>
<title>呈彦愼公</title>,<text>誰知豆滿江邊守。曾是金鑾殿上儒。中禁詞臣侔李牧。西平文子鎭東胡。淸風已逐春風暢。赤子還從燕子呼。只欠虞卿消日物。肯分公擇數函無。</text>
<title>送李廣文還密陽</title>,<text>覆鐘山下四時風。萍水相逢南國翁。我蟄龍荒經七燕。君來虎席過周鴻。登樓共愴山河異。玩月俱嗟鄕塞同。今日征車隨不得。望雲回首淚淫瞳。</text>
<title>金觀察使歌謠</title>,<text>東北藩維屬珥貂。天威咫尺敢言遼。溪山不置潘陽酒。崖島頗驅茂叔軺。玄行褒時新化溢。蒼生問處宿痾消。應須三載心如一。方見甘棠沒世謠。</text>
<title>次彦愼公武威樓韻</title>,<text>星環五十尙前程。三世聯翩龍虎鳴。柱杖纔先千指合。崇墉俄屹百年傾。不須山外三弧矢。自有胸中萬甲兵。更遣絃歌回僻陋。宏功奚趐李長城。</text>
<title>牛瘴嘆</title>,<text>去年曾歎疫虔劉。今又愆陽怪㡳由。黃犢家家顚四足。蒼生日日泫雙眸。窮民休怕田爲穢。賢守應敎劍化牛。更喜飛霙連日降。爲收瘴氣布淸飀。</text>
<title>次詠範石</title>,<text>靑山何處土饅頭。天向斯人有底讐。千里原裒情轉急。十年隣老嘆應休。幽光潛德將歸泯。佳傳高文不待求。健筆發揚由易色。肯論諛墓得金羞。</text>
<title>憶故園</title>,<text>南園初種王猷竹。北麓還栽弘景松。當日曾看黃角犢。近年已想白鱗龍。一日難疏今十載。千林盡落更三冬。無情植物猶相憶。何況連環夢裏悰。</text>
<title>風寒歎</title>,<text>初踰鯨海浪方巍。旋徒龍山道轉巇。賦𩗃愧無蘇過筆。苦寒空誦退之詩。摧林飛石乾坤震。僵虎殘螭日月危。二氣循環屬開歲。定知淸晏百昌滋。</text>
<title>造山嶺中</title>,<text>叱僕鞭羸日已西。蒼藤翠壁若無谿。林深不見金鵶翥。霧暗曾聞玄豹棲。亂石遮溪欣響亮。低枝檏面困提携。靑銅入望眞堪喜。病眼如逢大旱霓。</text>
<title>次李侯春雪</title>,<text>覆鐘山下四時風。漠漠胡沙來孰從。社燕翎殘迷舊宅。戍軍裘冷怕新烽。不廉顓頊三冬後。有脚陽春百里封。位育從來無大小。期公三載驗中庸。</text>
<title>聞宗系改正將頒降</title>,<text>長嗟會典誤朝鮮。晩矣精修入至尊。宗系百年蠅點玉。皇朝今歲日穿盆。十行他日擎新詔。七廟斯時洗舊冤。喜氣騰空雷雨作。應敎禦魅返鄕園。</text>
<title>送李侯</title>,<text>金鑾學士豆江湄。奕世恩威世所奇。桑下縱懷三宿戀。夢中叵耐一環持。修城已設千秋險。種柳還留百歲思。一別淸塵那易接。只應看豎記仁碑。</text>
<title>寄侄沿漑 排律</title>,<text>伯氏當年早顯親。靑春地下遽修文。煢煢孤子傳先業。碌碌阿奴襲舊芬。河水縱懷韓氏歎。竹林猶有阮家欣。播州禹錫無辭去。秦嶺韓湘有意勤。七十年餘慙愛日。三千里外泣望雲。何時戲綵春暉下。潘母穪觴和氣醺。</text>
<title>喜大叔登第 五言絶句</title>,<text>玉署推瑚璉。鴛行見鳳凰。如何病柏悅。松茂遠相望。</text>
<title>謝高上舍貽苽</title>,<text>海潮無進退。社燕尙差池。何事鳩巖信。源源無已時。</text>
<title>次無波居士</title>,<text>文星來北極。爽氣自南中。好把凌雲筆。江山寫一通。</text>
<title>次無波居士 其二</title>,<text>問鵩鯨波外。嗔鴻龍塞中。詩來添別恨。始識賦文通。</text>
<title>觀玩溫泉 七言絶句</title>,<text>冉冉靑煙起綠波。已風功邁永州蛇。我有膏肓能療否。學朱血脚向天涯。</text>
<title>讀柳游零陵諸記</title>,<text>𪚥𪚥𪚥𪚥似宿醒。𪚥𪚥𪚥記賞零陵。黃溪石澗窮佳景。忘却囚山四面騰。</text>
<title>感尹元禮</title>,<text>初踰鯨海粟生肌。旋徙龍荒雪政霏。誰解綈袍哀范叔。爲君揮淚賦緇衣。</text>
<title>送金興祖</title>,<text>南天回首里三千。一望飛雲一泫然。今日送君還獨坐。楚纍何處暢幽悁。</text>
<title>題三圖</title>,<text>三圖豈翅一場娛。行遠登高次第摹。誰識良工心獨若。他年果有子雲無。</text>
<title>題玩心圖</title>,<text>鑿得方塘玩鏡明。夜來涵泳幾多星。但將査滓勤淘滌。莫慮淸冷何處生。</text>
<title>七朔無消息</title>,<text>三千里外無黃耳。二十旬中只白雲。安得長房來縮地。李臯還慰倚閭勤。</text>
<title>晩悟</title>,<text>曾泛南溟億丈深。溪湖到處盡蹄涔。風帆千里無歸宿。那似方塘萬象森。</text>
<title>聞放謫人。又聞許演夢。</title>,<text>誰將烏獲千尋綆。拯却三塗墜壑人。只解成湯全解網。孤臣盡被放魔仁。</text>
<title>狂僭歌</title>,<text>管窺那解盡穹蒼。敢改前賢何太狂。試述黃陳兼李說。此言非是出愚腸。</text>
<title>壬子正月</title>,<text>久苦玄冥鼓黑風。今欣朝日照窓紅。東君和氣來何晩。回首千山已盡童。</text>
<title>過柳林</title>,<text>千株蔽日蔭淸渠。一夜蕭條斤斧餘。安得栽培濡雨露。穹林他日鳳來居。</text>
<title>送金許詣匡城</title>,<text>新詩不假江山助。舊學寧資囹圄論。渠若永觀衆丘小。白山千仞是龍門。</text>
<title>心痛</title>,<text>慈親囓指幾欽欽。萬里癡兒空痛心。祝網終當開四面。罝麑何日返山林。</text>
<title>贈陳國光</title>,<text>象戲曾看洪邁羣。機權非子向誰分。薛譚辭去何須遽。猶有秦靑響遏雲。</text>
<title>七夕。陪柳李二公。登武威樓。</title>,<text>天上雙星悲下淚。人間三士喜登樓。武威從此名文德。兩却詩書第一流。</text>
<title>題續蒙求</title>,<text>三千支水導同歸。擬看汪汪萬頃波。主人好弄眞堪笑。先作芙蕖半畝池。</text>
<title>謝李侯假我莊子</title>,<text>高詞河漢翻穹昊。險語雷霆駭鬼神。鄴侯千軸眞堪謝。洗盡胸中舊染塵。</text>
<title>十一月十五日</title>,<text>經幄多年拳德音。合𪚥還荷特恩深。今日孤臣飄北海。茂陵松柏聳蕭森。</text>
<title>文山集來自洛中</title>,<text>信書自誤尙甘心。書向窮愁味轉深。千里異書無脛至。家人拍手笑書淫。</text>
<title>嘆墨碎</title>,<text>鸞膠獺髓煩吳子。璧返珠還控君侯。恨不保卿勤十襲。相看慙愧晏狐裘。</text>
<title>趙璋落水</title>,<text>趙生好古昧生遐。錯認鐘溪是汨羅。尋屈謾勞濡手足。不如歸去讀騷歌。</text>
<title>海上夜驚失火</title>,<text>滄波秋興夜逾淸。欹枕方酣鼾睡聲。回祿一聲也非惡。陽侯喚我賞空明。</text>
<title>勸府伯褒報範石</title>,<text>使君題碣動觀瞻。十載幽光今發潛。更會天書搜卓行。浮圖須合上層尖。</text>
<title>勸府伯褒報範石 其二</title>,<text>文擧千秋遇子瞻。荊卿百世詠陶潛。若揚孝友旌閭墓。何啻追褒筆舌尖。</text>
<title>戲柳侯不能棋</title>,<text>鰣魚多骨何須嘆。海萼無香亦自奇。只恨東坡三島客。生平不解橘中棋。</text>
<title>柳侯求改棋譜</title>,<text>無限機權一局中。誰排八陣動雷風。堪笑使君求易曉。未聞師羿改彎弓。</text>
<title>謝公擇</title>,<text>窮愁著述念虞卿。百舍勤貽十襲珍。絶勝山房供擧業。固知公處是仁人。</text>
<title>送金鎬</title>,<text>飛雲入望戒征騶。蹋雪凌霜不自休。何處登臨思老子。磨天嶺上一回頭。</text>
<title>金說假金鎬以馬</title>,<text>茫茫風雪太無情。千里空携一影行。不有仲溫追仲子。金生繭足泣長程。</text>
<title>觀虹</title>,<text>虬光何事照城隅。大白將軍膽氣麤。布陣橫空知有意。要開李牧掃東胡。</text>
<title>方待南奴。燈花報喜。</title>,<text>燈花非爲好詩開。金粟良由吉語來。七十慈親身萬里。寸腸一日幾番廻。</text>
<title>戲投羽溪</title>,<text>龍興江上水仙花。何事飄來豆滿涯。知是江梅交雪李。肯同蜂蝶若春葩。</text>
<title>朴藟欣得舊狎老妓</title>,<text>誰道涼秋扇自藏。玄都桃杏遇劉郞。傍人莫笑紅成綠。二紀相思債始償。</text>
<title>飮酒一盃</title>,<text>欲破愁城萬丈延。故將竹葉作戈鋋。一盞千鍾俱滿量。槍楡不羨戾天鳶。</text>
<title>張鳳靈醉不能來。以詩招之。</title>,<text>曾憐粹美似黃童。挾几開懷恨晩逢。莫怪今宵邀醉士。他年南北詠喁喁。</text>
<title>次李侯春雪</title>,<text>三日關門魂獨居。今朝剝喙問何如。山陰未理王猷楫。北海還擎孔守書。</text>
<title>雪中松</title>,<text>森森昨日蒼髥叟。晧晧今朝鶴髮翁。形貌縱隨滕六變。貞心終幷此君風。</text>
<title>雪中松 其二</title>,<text>縱敎白雪變蒼蒼。自有純剛鐵石腸。獨立峯頭何所似。一雙孤竹首陽岡。</text>
<title>聞賊胡敗</title>,<text>犬羊欲噬守狼煙。翻作將軍旗上懸。莫煩師旅追窮冦。積雪衝風盡㦸鋋。</text>
<title>寄權公擇</title>,<text>裵侯藥物徒防瘴。須賈綈袍只救寒。那似分書公擇意。天球弘璧惠淸歡。</text>
<title>戲投李侯</title>,<text>莊叟玄談元未解。包羲妙畫又何知。只有紋楸無限著。管中時得一斑窺。</text>
<title>賀李侯監兵二薦</title>,<text>元戎方伯薦俱魁。胡著爭推文武才。試問三軍哮虎臥。何如一路福星開。</text>
<title>李侯惠網巾</title>,<text>爲憐巾敝改爲之。白髮從今不復垂。北鄙裹頭皆毳帽。忍投章甫服從皮。</text>
<title>雙巖</title>,<text>雙巖臺上缷征鞍。碧玉流中白雪瀾。蕩盡煩冤心爽快。悠然忘却日西山。</text>
<title>卜築詩 四言○海南西門外</title>,<text>水環于西。山擁于北。東城遮風。南路通陌。允矣吉地。天地之錫。開基至八。霧捲天晴。豎柱望已。雲淡風輕。鄕人競來。冬日溫然。君子居之。福履萬年。</text>
<title>天獎吟 感聖上知獎。千載一時。謹摘天語。作此詩二首。</title>,<text>博學精思。觸處洞然。愛君之誠。前後拳拳。</text>
<title>天獎吟 感聖上知獎。千載一時。謹摘天語。作此詩二首。 其二</title>,<text>博古通今。累見忠誠。知心之友。予所素敬。</text>
<title>仁順王后輓詞 五言古詩</title>,<text>窈窕含章質。胚胎積善門。鳳飛配潛龍。德容兩淸溫。天人受大寳。隨陟中壺尊。洞洞承三殿。夙興問寒暄。中歲前星落。上勤主器掄。密贊得人志。祗浴扶桑暾。玉几竟傳授。同聽萬機煩。勝私却漢戚。闢門進虞元。久憫崑岡火。河漢洗沈冤。盡收流落士。熏沐入禁垣。雅量無芥蔕。樛木有餘恩。和熹猶貪位。宣仁貽後言。超然捐大柄。半歲簾已掀。坐受盡心孝。萱草寧樹園。長樂春暉永。和氣長源源。謂宜享眉壽。終見雲仍蕃。如何一不豫。梓宮替魚軒。遐邇懷德澤。淚如九河翻。千官賦輓詞。競畫博厚坤。肫肫仁孝心。終古諒不諼。</text>
<title>感舊吟</title>,<text>昔在乙巳秋。明廟代昆升。臣立經筵班。悲感交塡膺。朱丹點小學。進講期聞應。吁嗟太阿倒。戕逐元凱明。簾捲還日照。仁澤逮黎蒸。解綢遷邊謫。鸞鳳生高興。只銜恩肉骨。奄忽聞天崩。還朝已三載。末由謁茂陵。今朝奉香火。來拜心兢兢。付器得英主。白日中天昇。</text>
<title>登紺嶽 恭懿殿不豫祈禱</title>,<text>平生嬰足疾。不解陟高岡。今日爲王事。跨馬歷羊腸。憐渠憩山腰。勞汗如流漿。行行到上方。衆峯低食牀。那知憂中眺。却得洞八荒。少佩先民訓。行止戒垂堂。中遭宦海厄。南北險備嘗。鳥道磨雲漢。鯨濤盪三光。生還眞天幸。誓欲安耕桑。只緣天眷渥。七載經帷傍。叱馭九折坂。未暇學王陽。童游水與邱。耿耿終難忘。秋來逐賓鴻。尙戀華岳陽。</text>
<title>輓從弟榮春</title>,<text>希春年九歲。嘗受叔父知。叔父靑年殁。只存遺腹兒。零丁陪寡母。孤苦護羣嫠。我謫三千里。參商二十期。重來悲握手。懽喜不自持。如何三歲阻。遽作幽明離。老淚無從下。猶欣𪚥𪚥奇。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句</title>,<text>鐘山天下僻。沙礫日交相。十載南音客。空勞夢故鄕。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 其二</title>,<text>塞北無人問。河西獨我思。新詩三百字。遥寄話毫釐。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 其三</title>,<text>陟屺思殊苦。停雲詠不一。誰言窮裏增。麗澤久相失。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 其四</title>,<text>傾蓋福川春。同調漢陽夜。金蘭契自然。縞紵投非假。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 其五</title>,<text>詩齊靖節菊。賦逼廣平梅。更喜探原本。曾知夜半雷。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 其六</title>,<text>仙才侔太白。淸水出蓮花。顧我詞源涸。望洋歎罔涯。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 其七</title>,<text>絃韻縱孤彈。宮商誰互發。塵編千萬言。一敬悟楨橜。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 其八</title>,<text>蘿葍盛門徒。蓬麻倚倏忽。共稱金厚之。有似星中月。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 其九</title>,<text>新齋兩三賦。東方古未到。祗今想廣襟。彭蠡秋正浩。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 其十</title>,<text>靑靑籠土屋。悄悄倚寒窓。稚子南來北。團圝一室雙。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 其十一</title>,<text>英才函丈上。玉樹戶庭前。羨子無窮樂。圖書復坐邊。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 其十二</title>,<text>掘泉雖自力。琢玉乃無疑。縱識書中樂。奈吾仁友離。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 其十三</title>,<text>裘葛六般書。明明道在是。面墻雖暫開。常抱半塗恥。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 其十四</title>,<text>離索無如我。優游獨有君。欲知芻豢味。請嚼紫陽文。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 附原韻</title>,<text>端居歷歲月。奈復物交相。氣質極難變。因循未免鄕。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 附原韻 其二</title>,<text>有美眉巖子。胡然使我思。何當共一榻。開卷析毫釐。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 附原韻 其三</title>,<text>世學苦多端。所趨宜不一。如何求放心。勿使須臾失。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 附原韻 其四</title>,<text>不愧爲無忝。存心當夙夜。事天順以寧。此性非他假。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 附原韻 其五</title>,<text>庭滿濂溪草。春深康節梅。憐他朴未散。起處一聲雷。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 附原韻 其六</title>,<text>已分頭全雪。那堪眼欲花。朝聞恐不及。臨履度生涯。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 附原韻 其七</title>,<text>德性養迷方。聰明難自發。終身白鹿規。誰爲除株橜。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 附原韻 其八</title>,<text>雲天曠寥寥。極目路超忽。驥子遡北風。相思一片月。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 附原韻 其九</title>,<text>淸詩自不忘。意切理未到。一室醉吟中。神期入浩浩。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 附原韻 其十</title>,<text>微煙生草屋。松翠落閒窗。鳥語渾依舊。鷄聲不作雙。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 附原韻 其十一</title>,<text>心懸萬里外。面隔十年前。桃李春風際。江湖夜雨邊。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 附原韻 其十二</title>,<text>聞寡徒慙陋。知眞孰解疑。羨君勤日進。衰病獨支離。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 附原韻 其十三</title>,<text>一毫莫徇非。十分須求是。此義早聞之。行難常自恥。</text>
<title>和金河西 麟厚 韻 以相思一夜梅花發。忽到窓前疑是君爲韻。○五言絶句 附原韻 其十四</title>,<text>棹歌歌九曲。人說武夷君。反覆齋居詠。天應未喪文。</text>
<title>又寄河西</title>,<text>理在堪輿內。妙藏方寸間。陰陽寓動靜。鷄犬放須還。</text>
<title>又寄河西 其2</title>,<text>聞道無先後。觀瀾有淺深。若窮源出處。應契聖賢心。</text>
<title>又寄河西 附次韻</title>,<text>太極無窮妙。流行宇宙間。倀倀誰與問。日夕待君還。</text>
<title>又寄河西 附次韻 其2</title>,<text>乾父坤吾母。同胞分益深。貧窮吾不怨。蕩蕩百年心。</text>
<title>題薪浦寓舍 丙寅以後</title>,<text>握手驚華髮。開樽慰遠人。如何朝露至。使我淚沾巾。</text>
<title>詠續蒙求藝苑 二字缺</title>,<text>浩浩蒙求海。煌煌藝苑春。不爲採花客。願作弄舟人。</text>
<title>仲秋</title>,<text>塞北風霜闊。湖南日月長。相從應未遠。黃菊泛淸觴。</text>
<title>重九小酌</title>,<text>紫極承恩日。黃花泛酒時。一堂親五六。同樂太平期。</text>
<title>重九小酌 附次韻 德峯夫人宋氏號</title>,<text>昔日分南北。那知有此時。淸秋佳節會。千里若相期。</text>
<title>重九小酌 次韻 景濂</title>,<text>鶴髮俱堂上。斑衣舞此時。吾家無限樂。此外更何期。</text>
<title>大旱喜雨</title>,<text>昨恨廉纎夕。今欣霶霈朝。莫嫌施已晩。猶活未亡苗。</text>
<title>過月出山有感</title>,<text>月出山形聳。乾坤一丈夫。難將爲人屈。應掃北單于。</text>
<title>放鯉魚</title>,<text>汝本游河海。如何在煎中。今朝逢吉士。得意向龍宮。</text>
<title>求人</title>,<text>因假期將實。求人不得眞。安得心惇敏。從容自樂春。</text>
<title>自警</title>,<text>守口如甁塞。窒情若水防。凝身山嶽重。時動必安詳。</text>
<title>贈朴公和叔</title>,<text>三十年前舊。四千里外來。今朝天地霽。同上快心臺。</text>
<title>贈朴公和叔 附次韻</title>,<text>魂招楚臣去。環賜大夫來。選勝携賓從。高蹤散石臺。</text>
<title>與愼正言 喜男 誦蘿葍先生韻</title>,<text>君當謂我兄。我謂君如弟。悠悠俯仰間。對面今三世。</text>
<title>登羅州臨溪臺。憶昔年與圭庵同登。</title>,<text>江山迎節鉞。好在舊游臺。四十年前客。三千里外來。</text>
<title>端午與吳姊會新舍</title>,<text>地曠靑山遠。簷高夏日涼。南廊成鵲室。應報子孫昌。</text>
<title>秋夜</title>,<text>淸風生雨後。皓月露雲端。促織雖嗚咽。今宵幸得閒。</text>
<title>小詩</title>,<text>水抱山環地。藏風聚氣時。卜居兼定穴。何事不相宜。</text>
<title>伏喜</title>,<text>昨日西宮膳。薰成大殿春。箇中誰最喜。經幄二毛臣。</text>
<title>以大憲詣陵所。寄成仲。夫人字</title>,<text>吾願光明鏡。相隨不暫離。一旬知會合。夜夜尙相思。</text>
<title>更思留住德峯下。不爲遷居計。示成仲。</title>,<text>初如議婚鼠。還似定名松。陶翟無窮樂。須尋安分中。</text>
<title>次韻成仲詠東堂</title>,<text>四十年前夢。如今驗始還。新堂春色至。同樂太平閒。</text>
<title>次成仲除夜韻</title>,<text>舊學凝氷久。新知活水來。四十年紬繹。如今萬理開。</text>
<title>贈沈喜壽</title>,<text>汲汲無欲速。循循無敢惰。此是考亭謨。請君爲日課。</text>
<title>牟木洞墓前鑿池</title>,<text>四十年前歎。三千里外來。池湖今作案。永世福胚胎。</text>
<title>與申正字大壽飮</title>,<text>二十年前舊。三千里外來。一杯相屬處。紅日照江臺。</text>
<title>光先光延友愛之篤。感而成詩。</title>,<text>伯仲襟裾密。塤箎意味長。無源那有此。氣脈固芬芳。</text>
<title>十節烏竹杖 二首</title>,<text>靑藜古稱杖。扶老赤陶云。氣味同松柏。吾心愛此君。</text>
<title>十節烏竹杖 二首 其二</title>,<text>三冬不改色。十節竟成終。若問吾心事。須看靖節翁。</text>
<title>贈天安郭孝子義</title>,<text>天安郭孝子。爲父斷其指。太守好人倫。慇懃獎厥美。</text>
<title>送慶連兼示繼文 七言絶句。○鐘城作</title>,<text>送兒南去見吾孫。聞道窺牛當谷蹲。遠貽硯墨規模大。知爾應承二祖源。</text>
<title>言志</title>,<text>茫茫至理八紘中。萬緖千般會我胸。誰訪天人仙佛道。欲將糟粕刮盲聾。</text>
<title>寄成仲 丙寅以後</title>,<text>高如廬嶽三千仞。淸似瀟湘八九秋。更有陽春生物意。方成君子德剛柔。</text>
<title>寄成仲 丙寅以後 附次韻</title>,<text>君詩誇詑無謙讓。淸淨那同湘水秋。除却少年雲雨夢。無心事物果無儔。</text>
<title>呈沈同知逢源</title>,<text>白首還京膝未安。華堂偏荷許抽關。優游更有無窮樂。北闕南山咫尺間。</text>
<title>呈沈同知逢源 附次韻</title>,<text>體道身心到處安。居堂美惡有何關。愧將陋止承傾謝。相許惟存腔子間。</text>
<title>韓應敎時中 澍 相對懽然</title>,<text>豈料生還得一處。引袖拭淚悲且慶。各言生死兩追隨。直置心親無貌敬。</text>
<title>重到太學</title>,<text>一別芹宮四七年。重來松柏故依然。風霜萬變猶强項。正性從來受自天。</text>
<title>秋夕有感</title>,<text>蓮亭雖飮陸安茶。回首仙桃意味多。曾論小學無窮義。未吐區區蠡測河。</text>
<title>還鄕時呈監司</title>,<text>歲首分携漢水船。那知重會一陽天。男兒邂逅誰前定。何處開襟膝又前。</text>
<title>與閔李聯枕</title>,<text>二十年前南北客。那知今夜對床眠。白頭依舊丹心在。荷德如何報昊天。</text>
<title>晉州全伯溫來傳李氏冤獄之解</title>,<text>誰使當年楚獄深。天人一理古猶今。聖明環榻金鷄放。直待民田三日霖。</text>
<title>與閔起文口占</title>,<text>事有至難天幸耳。重來京國豈偶然。歸路與君連轡語。天敎皓月助歡妍。</text>
<title>以掌令乘馹</title>,<text>戊辰正月十三辰。天欲培松雨露新。聞道漢江氷已泮。行舟何處不通津。</text>
<title>銀臺</title>,<text>翰林曾在此銀臺。三十年還承旨來。永夜頻頻發深省。丁東玉漏遞相催。</text>
<title>喜雨詩 二首</title>,<text>誰敎佳穀爛秧針。一夜翻成勃起心。聖主精神回二氣。滂沱不待禱桑林。</text>
<title>喜雨詩 二首 其二</title>,<text>安徐曾被文公好。霢霂仍從周雅嘉。從此龜腸還可飽。聖人氓唱太平歌。</text>
<title>燈下小詩</title>,<text>孤鶴江臯夜半吟。鳳凰天上幸知音。不嗟塞北曾毛落。爲喜春風到上林。</text>
<title>憶美人</title>,<text>三接慇懃度屢親。一言褒獎衮還新。如今漢上遲遲去。回首終南憶美人。</text>
<title>喜追贈</title>,<text>早年曾誦千篇快。晩歲終無一榜登。今日追榮兒豈辦。陰功積善久方徵。</text>
<title>馬上吟</title>,<text>丁未窮冬愁向北。今年春仲好朝天。從來否泰循環至。弱柳偏霑雨露妍。</text>
<title>烏原驛道中 湖南方伯時</title>,<text>柳綠花紅三月暄。旌旗節鉞蔽川原。金花誥又榮三世。螻蟻那酬天地恩。</text>
<title>感追贈三世</title>,<text>先考知來言甚悉。萱堂臨沒夢還明。那知北海看羊子。今被乾坤雨露榮。</text>
<title>上辭職狀</title>,<text>旌節鄕關晝錦歸。人生如此世間稀。緣何未到先投紱。衰病難堪千古機。</text>
<title>聖旨勉赴</title>,<text>天人相近不瞻望。千古歸來意思茫。今見明珠三百顆。始知君子不相忘。</text>
<title>湖南雜詩</title>,<text>二紀孤颿渤海天。如今杖節擁樓船。陽候問我殊今昔。衰盛從來本偶然。</text>
<title>湖南雜詩 其二</title>,<text>平生不解戲操弓。二見旌旗映日紅。始識星官言不妄。祿元曾入坎宮中。</text>
<title>湖南雜詩 其三</title>,<text>靑春曾把詩書會。白首今持節鉞還。四十年前游戲地。回頭古跡尙依然。</text>
<title>湖南雜詩 其四</title>,<text>一生黃卷結因緣。今擁旌旗亦偶然。迂儒只知繩投石。亦逑戡倭庚午年。</text>
<title>湖南雜詩 其五</title>,<text>看花弄玉總關天。離合循環十二年。最後瓊枝曾入夢。不妨時玩橘林前。</text>
<title>湖南雜詩 其六</title>,<text>海上看羊十九年。歸來城郭故依然。如今晝錦遊鄕土。却愧人非魏國賢。</text>
<title>湖南雜詩 其七</title>,<text>何幸今秋九穀成。蒼生處處盡歡聲。誰知雨順風調瑞。都出君王方寸明。</text>
<title>湖南雜詩 其八</title>,<text>昔養專城𪚥𪚥𪚥。中遷北海夢依然。如今玉節尋花縣。襁褓頎頎擁馬前。</text>
<title>湖南雜詩 其九</title>,<text>製錦當年曾率爾。褰帷今日又茫然。聖恩天大無絲報。方丈深慙對案前。</text>
<title>湖南雜詩 其十</title>,<text>深谷簫聲導八騶。天晴日暖野禽娛。如今始覺監司貴。昔日幽蹊今坦途。</text>
<title>湖南雜詩 其十一</title>,<text>黃童曾逐含飴至。白首還成杖節來。半世漂淪君莫問。蒼顔相對好銜盃。</text>
<title>湖南雜詩 其十二</title>,<text>此墓荒涼二百年。如今三石豎森然。玄孫豈解光先祖。遺澤從來久遠傳。</text>
<title>湖南雜詩 其十三</title>,<text>少年較藝四登玆。三度倫魁飮守巵。如今杖節重來日。城郭依然似舊時。</text>
<title>答成仲</title>,<text>越女一笑三年留。昌黎曾刺放心劉。平生願入程朱戶。肯向東門錯轉頭。</text>
<title>湖南被大憲之命</title>,<text>頭上玲瓏鏤白玉。腰間輝煥貼黃金。但將心事如金玉。莫負行裝夙昔心。</text>
<title>感君恩</title>,<text>南溟北海三遷客。白玉黃金累寵臣。若報天恩圖萬一。合將芹曝獻楓宸。</text>
<title>聞家報</title>,<text>揮鞭本爲馬難前。頓輿蹣跚主孔艱。若也駑駘能取道。不須千里歎行難。</text>
<title>追感 二首</title>,<text>慈父曾書詩一章。一朝名譽達君王。如今十載承天寵。盡是當年敎義方。</text>
<title>追感 二首 其二</title>,<text>阿孃氣是錦南蘭。晩歲貽孤熊膽丸。十載金閨恩眷渥。空令季路慕南壇。</text>
<title>喜晴</title>,<text>黃昏倚枕到天明。積雨浸陰氣不平。睡覺開窓東引領。扶桑紅日照寰瀛。</text>
<title>晴後納涼</title>,<text>大廈深簷樹木連。光風時至氣冷然。誰言大地紅爐熱。獨占淸涼三伏天。</text>
<title>夢見紅日照身</title>,<text>窮中安泰達中危。世上凡人鮮有知。丹心白日今相照。明歲秋風解組歸。</text>
<title>詠懷</title>,<text>庚寅曾誦中丞貴。執義還題大憲花。尤喜細君曾有夢。白梨黃菊入詩歌。</text>
<title>示兒</title>,<text>昨夜森園陸吉黃。今朝玉樹報蒼蒼。早歲已懷公紀橘。晩年應致鬱林礓。</text>
<title>勉學吟。示門生</title>,<text>驊騮先邁駑猶及。蚯蚓雖遲蟹可追。有志從來無早晩。橫渠邃學達夫詩。</text>
<title>贈館吏趙啓沃</title>,<text>秋水精神眼目多。抽書萬卷不懸牙。莫道金閨無玩好。十年長對解文花。</text>
<title>登北嶽 二首</title>,<text>陟巘今升昔未曾。衆峯眼底盡盆甁。南海連天觀亦熟。從今可進魯鄒庭。</text>
<title>登北嶽 二首 其二</title>,<text>曾泛南溟億丈深。如今又上最高岑。蹄涔邱垤那堪覩。始識當年孔孟心。</text>
<title>直木吟</title>,<text>鼓瑟琴中遇賞音。古朱今李契尤深。獻芹更遇鹽梅漿。楊柳從來直木尋。</text>
<title>慕華館習儀日入戶。不覺衣攬於戶。大悟存心爲應事之本。</title>,<text>壬申陽月十三辰。忽悟存心是大根。從此源源無間斷。何慙蘧瑗化前痕。</text>
<title>至樂吟。示成仲。</title>,<text>園花爛熳不須觀。絲竹鏗鏘也等閑。好酒妍姿無興味。眞腴惟在簡編間。</text>
<title>至樂吟。示成仲。 附次韻</title>,<text>春風佳景古來觀。月下彈琴亦一閑。酒又忘憂情浩浩。君何偏癖簡編間。</text>
<title>疊瀟湘八九秋。贈成仲。</title>,<text>高如廬嶽三千仞。淸似瀟湘八九秋。感君期我除人欲。只把朱文至樂求。</text>
<title>定遷居于潭陽廣洞</title>,<text>遷岐曾夢丁酉夏。貫籍還徵乙卯春。荀避穎川完眷屬。丁寜先訓耳邊新。</text>
<title>送門生赴會圍</title>,<text>十年磨劍凜奇容。一夕詞場試利鋒。碧海長鯨曾快斫。秋來雲際又屠龍。</text>
<title>謝呂牧送燈油</title>,<text>山堂歲暮夢頻驚。永夜惟聞澎湃聲。如今映雪黃堂念。却喜蘭膏可繼明。</text>
<title>雪夜</title>,<text>談經九載德音頻。啓沃從容久會神。恩許歸田尋至樂。新堂萬卷是吾珍。</text>
<title>雪夜 附次韻 德峯</title>,<text>聖眷方隆何事退。休官林下養精神。黃金盈櫃非吾願。新室淸溪亦一珍。</text>
<title>偶吟</title>,<text>過盡驚波與險山。歸來華髮侍龍顔。承恩八載祈骸骨。又得餘生日月閒。</text>
<title>思美人</title>,<text>經幄多年奉德音。重來千里九重深。美人縱隔關山外。一飯那忘魏闕心。</text>
<title>初到南宮</title>,<text>登科三十六年春。始作南宮第二人。六曹風味今方識。當日謄郎假非眞。</text>
<title>乙亥正月望日。詣康陵口占。</title>,<text>鷄鳴整服爲陵原。纔聽晨鐘卽出門。莫嗟王事凌霜苦。皓月今宵踏上元。</text>
<title>次李應震韻</title>,<text>少日同遊一歲餘。中間南北斷鱗魚。莫言此日雲泥隔。曾是論文意豁如。</text>
<title>又贈李應震</title>,<text>回首同遊四十春。依然一堂會精神。莫言待漏趨衙苦。明歲應聞解組人。</text>
<title>伏蒙上敎以講官爲知心友。感激有作。二首</title>,<text>三旌高位非吾願。百鎰兼金不足尋。只幸承恩經幄裏。聖明偏許友知心。</text>
<title>伏蒙上敎以講官爲知心友。感激有作。二首 其二</title>,<text>十載携經入講筵。毎慙啓沃未如泉。君王却許知心友。商室鹽梅美豈專。</text>
<title>以副學上京時作</title>,<text>到處郵官隨駕後。一途方伯讓軒東。儻來榮貴無加損。至樂常存方寸中。</text>
<title>三異詩</title>,<text>興文吾愛奇男子。恩遇人稱德夫人。更有海歸溫似玉。一家三異罕儔倫。</text>
<title>詠鴻雁</title>,<text>鴻雁歸巢欲久休。鳳凰催起不能留。觚稜一集還歸去。不肯乘軒戀故邱。</text>
<title>喜光先病差</title>,<text>胸中炎火十日烿。一藥那知濯爽風。架上詩書千萬卷。從今搜整不勞儂。</text>
<title>敬服御賜衣靴。感泣作詩。二首</title>,<text>黃金殿上賜朱衣。白首帷臣感淚垂。十載陳經無寸補。歸田何日報鴻私。</text>
<title>敬服御賜衣靴。感泣作詩。二首 其二</title>,<text>溫溫天語問還期。予御衣靴卿服之。不是愚臣稽古力。聖君恩逮老經帷。</text>
<title>道中吟</title>,<text>虞卿白璧非爲寳。疏傳黃金亦是常。那似鹽梅今日錫。天香御澤十分光。</text>
<title>道中吟 附次韻</title>,<text>十載經筵嘉啓沃。優容乞退豈尋常。臨行又受朱衣賜。一身長帶聖恩光。</text>
<title>感吟</title>,<text>追崇祖考已榮先。退受朱衣寵異常。知足封留無不足。都堂當日講張良。</text>
<title>以術士李江邁言。鑿池深隱洞墓前。</title>,<text>兩溪交劍近墓前。內鎖來龍氣脈全。若見成湖石灘急。貴榮何止百來年。</text>
<title>又吟</title>,<text>菩提墓側曾儲水。深隱墳前又作湖。池湖作案規模遠。苗裔能知此意無。</text>
<title>光陽金水滋九十八歲。老職別侍衛。</title>,<text>人生百歲說超倫。萬木之中罕見春。大耋金公聰且瞭。直將遐壽倡東民。</text>
<title>喜語草被珍島人輸來海南</title>,<text>由來山麝愛臍香。寤寐何曾頃刻忘。金帚今聞無恙在。固知大塊假文章。</text>
<title>雩祀壇</title>,<text>三庚一室苦炎噓。纔出都門病已蘇。齊居更友蒼髥叟。最愛窮冬節確如。</text>
<title>除夜吟</title>,<text>元朝甲子罕千齡。萬化胚胎幸今丁。主聖時豐無一事。老臣歸舍註前經。</text>
<title>喜雨詩。贈李邦柱。任重</title>,<text>黃昏一雨到天明。夢裏豐年有頌聲。起望平疇煙草綠。如今始識晦翁情。</text>
<title>又贈索和</title>,<text>甘澍來酬布穀鳴。三農踴躍賀更生。天公又遣阿香笑。慰滿田翁未盡情。</text>
<title>輓羅松齋 世纘○五言律詩○鐘城謫中</title>,<text>宇量千間厦。才猷萬斛舟。臨危堅似石。從諫速如流。謂作明堂棟。翻成宿草邱。生平松遠志。今慟北荒陬。</text>
<title>連入晝講 丁卯以後</title>,<text>中人傳殿坐。午鼓正鼕鼕。跼蹐靑銅畔。從容黃卷中。臣慙蠡測海。主許木撞鐘。小子微先訓。那收稽古功。</text>
<title>追感</title>,<text>佐賢修玉佩。教子賜蔘丸。花誥蒙三命。魚軒享𪚥官。鳲鳩家有頌。紡績老無難。德美超今世。終期靑史看。</text>
<title>作蘭詩</title>,<text>舊聞蘭可恃。無實謾容長。謂是香充室。那知臭滿堂。蚊蠅偏入腹。松柏不同岡。日月無私照。終明醜與芳。</text>
<title>登車峴逢雨</title>,<text>車峴逢甘雨。端陽第一朝。田牟方結實。塍稻競抽苗。手舞三農庶。眉伸八彩堯。歸來寳成日。應聽太平謠。</text>
<title>登科吟</title>,<text>登科今四紀。風色幾玄黃。殿上陪三歲。天涯閱廿霜。鹽梅前夜席。鴻雁伴南鄕。更有無窮樂。書窓日月長。</text>
<title>與宋震</title>,<text>喜汝廬新就。還憐產未優。莫嗟家四壁。會見穀三秋。堂裏雙珠躍。祠前一柏樛。曾孫元有福。心地況溫柔。</text>
<title>哭退溪先生</title>,<text>朱文流海外。墜緖孰追尋。圃隱無傳字。先生獨得心。靑邱變鄒魯。白日豁氛陰。樑壞雖長慟。芳編照古今。</text>
<title>輓韓判校 灝</title>,<text>一代三珠樹。遭風散四方。尋兄如鴨綠。訪弟到雲黃。握手嗟環晩。蓋棺驚露忙。空令壯夫淚。長滴善人亡。</text>
<title>輓沈同知 逢源</title>,<text>曠宇元無際。虛舟只有忱。一生長抱病。萬累不關心。人誦三尊備。自甘大隱深。金蘭曾四紀。題輓淚沾㯲。</text>
<title>輓李仲久 湛</title>,<text>瑚璉曾騰賢。文章又擅名。靑雲方縱步。黃霧忽遺行。玉署重承爵。甘棠偶駐旌。如何樑棟器。奄忽向佳城。</text>
<title>輓柳太浩 景深</title>,<text>宇量千間廈。才猷萬斛舟。方爲朝野重。遽入夜臺幽。靑史名應著。儒林淚不收。猶欣餘慶在。蘭玉紹箕裘。</text>
<title>輓尹元禮 復</title>,<text>早歲文場擅。中年吏隱幷。靑衫安下邑。白首入承明。湖海鷗方狎。佳城馬忽鳴。猶欣三玉樹。衮衮保家聲。</text>
<title>效劉中山詩 七言律詩。丁卯以後。</title>,<text>南溟北海凄涼地。二十三年棄置身。懷舊空吟聞笛賦。到鄕翻似爛柯人。沈舟縱見千帆過。病樹猶含一點春。今夜聞鐘長樂畔。不憑杯酒暢精神。</text>
<title>感恩</title>,<text>二紀漂淪南北溟。那知長樂聽鐘聲。承恩宣室初前席。蒙獎經筵更和羹。近世未聞薰沐寵。遐方盡說老蒼驚。欲酬殊遇知無路。惟註前經助聖明。</text>
<title>榮及三世</title>,<text>塞外歸來金殿陪。敎書華衮重瓊瑰。南方不用旗旄樹。北闕曾擎節鉞來。金花誥裏春光滿。綠柳池邊眉宇開。好荷聖恩歸老地。和風吹面舞雩臺。</text>
<title>天祭吟</title>,<text>人嗟衰病我崢嶸。天祭來時意自平。鬚白尙多頭潤黑。牙殘却喜眼精明。胸藏萬卷脣無𤁧。睡穩三更息屛聲。更欲修書三百冊。擬將事業紹朱程。</text>
<title>元日詩</title>,<text>還朝九載汗添衫。倦鳥歸林睡始酣。後飮屠蘇今八八。歸窮黃卷更三三。妻能中饋要多暇。孫解箕裘喜克擔。萬事隨緣無適莫。惟求至樂晦菴龕。</text>
<title>見成仲規畫大廳。因成四韻。</title>,<text>營度規模誰是奇。夫人心匠似班垂。南開書室新明朗。北接樓厫舊桷楣。老叟倚窓長寄傲。兒孫開卷效唔咿。却思先子遷居訓。啓我雲仍百歲禧。</text>
<title>夜臥口占</title>,<text>四十年來歲變常。乾坤風色幾玄黃。叨陪殿上纔三歲。流落天涯過十霜。晩遇龍顔前夜席。終隨鴻雁返南鄕。閒中又得書中樂。淨几明窓白日長。</text>
<title>甘菊</title>,<text>數叢甘菊日邊裁。隱逸何年起草萊。不向東風經雨發。還將秋月冒霜開。仙官已飽臨軒上。詩客初欣秉筆來。遙想家山親舊會。掇英隨意泛瓢杯。</text>
<title>枕上口占</title>,<text>南溟北海幾萍蓬。苦盡甘來獲此窮。投紱歸尋黃艶菊。契心遙指碧霄鴻。九重衣襪褒賓友。四面溪山拱主翁。新架又盈五千卷。從今至樂示無窮。</text>
<title>次風詠亭韻</title>,<text>誅茅結舍得純休。四顧靑山總豁愁。靜夜開窓迎皓月。暮春成服向芳州。看書足供賓朋話。投轄非關盃酒留。更有心期相契許。黃花綠竹耐深秋。</text>
