<title>過楊經理鎬去思碑 在沙峴北○丙戌冬</title>,<text>聞道嵎夷碣石標。紛紛殺氣未應消。三年故國胡笳急。萬里孤城楚泣遙。北望煙塵迷大陸。西來雨雪接寒霄。唯餘一片羊公石。長使征人淚濕腰。</text>
<title>丁亥立春有感</title>,<text>金陵西望一隅天。廟貌南移涕更漣。江左衣冠還甲第。石頭花柳尙狼煙。傷心節物蕭條裏。擧目山河感慨前。東海小臣誠不淺。我皇親爲掃燕然。</text>
<title>三月十一日曉。夢得一句曰雨過春草見遺香。覺而足之。戊子</title>,<text>日照東窓罷曉光。雨過春草見遺香。欲知夢裏文山事。好是分明此夜長。</text>
<title>廣陵拜外王父申文貞公墓</title>,<text>外家先隴廣陵頭。駐馬佳城再拜休。雨露廿年增涕淚。山河百里護松楸。空樓寂寂無人到。寒谷凄凄盡日留。最愛昭陽江下水。只今猶向墓前流。</text>
<title>聞韶蓮亭偶吟</title>,<text>春盡思家且未還。客中何處破愁顏。傷心關塞亂離後。回首風塵天地間。昨夜星辰瞻北斗。孤城臺榭對南山。蓮亭此日腸堪斷。厭見殘花滿目斑。</text>
<title>病中懷尹希仲 鑴</title>,<text>嬰疾南城隅。閉戶增離憂。春光忽晼晩。好鳥嚶相求。感時仍懷友。心情爲綢繆。邈矣輔仁義。後來唯吾儔。希追往哲軌。肯數陳人流。詩書須日親。富貴猶雲浮。昂然避世姿。或在驪江丘。昔携東村酒。却掃風塵愁。顏面久契闊。一夕如三秋。何時重相逢。聯策曹溪頭。</text>
<title>感物</title>,<text>鬱鬱厓上松。冉冉庭中竹。葉含千峯雪。幹挺萬林玉。芳菲盡衰歇。貞色此可掬。寒聲北窓來。白雲南嶺宿。嗟嗟君子心。徘徊撫幽獨。始知歲寒姿。不待春風綠。</text>
<title>請栗牛二先生從祀時作</title>,<text>敦化門前路。鶬鶬自學宮。斯文千載事。努力道將東。</text>
<title>除夕志懷呈閔子昂 嶪 丈 二首</title>,<text>歲除風物苦無悰。何事今宵意更濃。自媿篔簹三秀草。誰憐霜雪後凋松。年來美疢唯移枕。海內深羞尙塡胸。賴有城南知己在。詩書須遣日撞舂。</text>
<title>除夕志懷呈閔子昂 嶪 丈 二首 其二</title>,<text>日窮星轉歲相因。物理還從舊得新。學未通方憂道志。時當衰世問津身。華夷衮鉞誰垂策。王伯經綸本在人。陽復陰消千載會。幾回翹首涕沾巾。</text>
<title>聞白江 李公敬輿號 相國南歸 庚寅</title>,<text>新說蘇卿海上歸。茂陵松柏自沾衣。他時一馬東還日。可識蒼生願不違。</text>
<title>六臣墓 讀書露江時</title>,<text>四尺頹塋是處疑。六臣遺髂得相隨。萇弘冤血千年碧。不放春來向北枝。</text>
<title>有感 七首</title>,<text>神州戎馬七年餘。萬里山河朔氣噓。誰解魯連天下士。由來蹈海計非疏。</text>
<title>有感 七首 其二</title>,<text>聖門心法是春秋。大意諄諄只在周。衮銊華夷尤炳烺。令人三復淚橫流。</text>
<title>有感 七首 其三</title>,<text>萬折江波日夜深。東流汨汨古猶今。我來未暇觀瀾術。且取朝宗到海心。</text>
<title>有感 七首 其四</title>,<text>日昔涇舟膠漢流。薊丘春至鹿來游。皇家赫業空千古。掩涕君王祖訓留。</text>
<title>有感 七首 其五</title>,<text>龍飛淮甸帝之眞。共謂湯文後一人。海外波臣歆聖德。簡編思欲揭星辰。</text>
<title>有感 七首 其六</title>,<text>煌煌成祖定燕都。擬絶天驕猾夏區。自是鈞天天帝醉。任敎薰鬻擁黃圖。</text>
<title>有感 七首 其七</title>,<text>孝宗皇帝漢文儔。元老從容有謝劉。人到于今歌盛世。大明弘治卽誰侔。</text>
<title>西湖過王父梧窓公舊居有感</title>,<text>西湖留滯十年前。大父遺蹤此地偏。怊悵孤舟經過處。靑山猶帶舊風煙。</text>
<title>感物有作 三首</title>,<text>望花隨柳漢江濱。弄月吟風自一春。陋巷久聞顏氏樂。湖山十里敢言貧。</text>
<title>感物有作 三首 其二</title>,<text>江面天光一色開。凄風急雨四邊來。從知外物翻爲累。紙是良心却未灰。</text>
<title>感物有作 三首 其三</title>,<text>一朶時花水在甁。東風吹送近閒屛。箇中物趣今方得。不愛深紅只愛馨。</text>
<title>得京報 三首</title>,<text>白馬孤城鴨水流。相君行色卽邊州。文章奚啻江山助。摠爲蒼生不盡愁。</text>
<title>得京報 三首 其二</title>,<text>試院當年座主人。龍洲學士倚樓身。他時蝢首姑蘇下。須信公孫始善隣。</text>
<title>得京報 三首 其三</title>,<text>崖州銀信逐春歸。五彩端宜補衮衣。共道君臣懸越膽。金臺千載莫相違。</text>
<title>讀孟子 二首</title>,<text>大哉浩氣固難言。天地中間以直存。孟子不欺吾已定。到玆方識聖賢恩。</text>
<title>讀孟子 二首 其二</title>,<text>可憐濯濯牛山木。有似人心則牿亡。雨露豈無萌蘖在。孤根須養百尋強。</text>
<title>志感 二首</title>,<text>洙泗群賢七十人。當時好學只顏仁。濂翁有訓須尋樂。前後同規到伯淳。</text>
<title>志感 二首 其二</title>,<text>黌序寥寥聖學離。善端淪沒更多岐。滄洲已去龍門邈。誰挽淳風絶遁詖。</text>
<title>秋日感懷 時統上泮疏</title>,<text>自憐心事世相違。思向西園却息機。賈誼治安休痛哭。陶潛歸去悟前非。南城地僻初聞應。八月秋深近授衣。籬菊吐華書凡靜。不嫌門巷故人稀。</text>
<title>悼馬行</title>,<text>此馬神駿世共愛。聲價未惜千金賣。熒熒雙瞳紫有焰。飄飄四蹄輕如畫。昔日當駕自關東。先人動色嗟神怪。牽來幾試紫陌步。騎出每識金門路。秋風未畢櫪上恩。悲鳴失主無人顧。尙恨糟糠食不飽。更從河山道中老。天寒遠峽任玄黃。日暮危棧愁顚倒。齒長病瞎瘦見骨。放之坡陽齕春草。盡力還深田子悲。終惠方擬少陵詩。騰驤幾時物已化。空遣奴星施蓋帷。嗟嗟此馬信殊傑。況復由來惠養別。幾向前墀戀蒭豆。可憐高骨連雪霜。滅沒權奇竟何所。不見龍媒汗流血。感動微物意無窮。春天錯莫行雲絶。</text>
<title>病起望春。感物有作。呈洪兄大而 命夏。 因事不果。壬辰</title>,<text>窓前草色正如茵。檻外垂楊已拂人。誰請宋君無故折。願存濂叟自家春。</text>
<title>哭淸陰 金公尙憲號 先生 二首</title>,<text>孤竹千秋後。淸陰尙至今。濺衣南漢血。操節北庭心。天失文星彩。山摧石室岑。詩人殄瘁慟。此日更悲吟。</text>
<title>哭淸陰 金公尙憲號 先生 二首 其二</title>,<text>去歲東關路。淸風得再親。正憂髭髮異。猶喜典刑眞。鵑歇燕山月。羝迷北海春。堂堂留正氣。哀淚漫沾巾。</text>
<title>讀文山集有感。時纔聞淸老訃。</title>,<text>千年燕獄事酸辛。石室文山一樣人。華柱行裝歸鶴夜。蕙樓心事怨鵑春。簷前古道虛無盡。竹下淸陰寂寞新。回首首陽顏色少。可憐吾計日沈淪。</text>
<title>癸巳立春日。偶書呈子昂丈。</title>,<text>白日不停輪。春光着吾廬。何以慰寂寞。勖爾愼閒居。身無原憲病。床有孔氏書。夫道若大路。云胡尙躊躇。工夫須日用。體段在太虛。思誠是爲貴。持敬愼莫疏。前聖豈欺我。希舜聞子輿。玉人惟椎鑿。農夫惟耒鉏。求源卽六經。俛首勉三餘。恒抱寸陰感。況値履端初。書紳更相敦。努力從此舒。</text>
<title>次退溪先生憶陶山梅韻 二首</title>,<text>牕前一樹卽寒梅。疑是春風玉友來。想得溪翁淸意味。令人千載首重回。</text>
<title>次退溪先生憶陶山梅韻 二首 其二</title>,<text>回首西湖憶老仙。每憐氷蕊到春天。依然爲向梅花道。風雨陶山久絶絃。</text>
<title>雨後登西園。次晦菴夫子春日偶成韻。</title>,<text>藹藹春光雨後深。嫰楊芳草助東臨。欲道皇天生物意。須知惻隱滿腔心。</text>
<title>次李彝仲 敏敍 寄示韻</title>,<text>南山春雨歇。白雲悠然生。明月自何許。皎皎雙手盈。浩漡芳時興。綢繆良友情。鳳鳥千仞遠。玉人三刖貞。我自甘小隱。君須勵晩成。相思意無盡。更待淸蟬鳴。</text>
<title>曉過南漢城下有感</title>,<text>尙洒秋風南漢淚。更懷中夜北辰悲。悲來欲論規恢策。此事隆興已失之。</text>
<title>春日感懷 甲午</title>,<text>條風扇微和。萬物欣始榮。扶藜陟東園。引領望南城。庭則芳草遍。院外細柳縈。林容含淑氣。禽語變新聲。盎然宇宙間。藹藹生意盈。元道本如斯。天心益自明。惟我號最靈。惻隱貫四情。恒性乃可驗。善端此其萠。充之保四海。放之彌八紘。程觀卽鷄雛。張聞寔驢鳴。陽氣一以動。萬化從此生。天人豈有異。物我元相幷。云何穢性靈。埴任心盲。未論日月至。每被斧斤爭。巷顏有遺法。四勿是尺程。精神若能到。何事諒不成。靜言省舊諐。介爾發新誠。維此履端初。天理悉昭呈。春光正駘蕩。佳興殊縱橫。陳編手自披。瑤瑟時當鏗。幾微愼毋失。體用要偕行。詩成意綢繆。白日復南征。</text>
<title>坡山道中</title>,<text>坡陽春色卽前程。匹馬今朝發漢京。幾向東風傳冷節。不堪西日到佳城。山邊鬱鬱松楸路。客裡悽悽雨露情。更想新安先墓在。海天歸思劇懸旌。</text>
<title>臨溪</title>,<text>逝水雖無息。由來必滿科。曉聞山雨迅。愼勿起風波。</text>
<title>城南漫興 五首</title>,<text>二月長安宿雨晴。一番春色滿南城。陽和有意隨時轉。桃李花開次第明。</text>
<title>城南漫興 五首 其二</title>,<text>幾時東出薊門關。燕市行人鴨水還。報道春風消息好。朱家不改舊河山。</text>
<title>城南漫興 五首 其三</title>,<text>南渡君臣仰膽秋。中興諸將邁韓劉。春來定挽黃河水。洗盡高元不盡羞。</text>
<title>城南漫興 五首 其四</title>,<text>天下重恢會有時。我君努力攘東夷。閒居每讀高皇紀。不拔鴻基萬世期。</text>
<title>城南漫興 五首 其五</title>,<text>皇華高館已荒塵。宣武遺祠尙近隣。再造藩邦空大字。只今慙媿魯連人。</text>
<title>偶吟 二首</title>,<text>聞道鑾輿講武行。千乘萬騎出江城。由來益信仁無敵。湯武曾知一誓兵。</text>
<title>偶吟 二首 其二</title>,<text>春風江漢獨傷心。萬國兵塵日日深。共道雲南王業盛。肯敎胡馬近河陰。</text>
<title>次申子晉 碩亨 丈韻</title>,<text>書中萬理容微髮。心下千頭劇亂蓬。要得外方須內直。肯將人欲更撞舂。</text>
<title>次子晉丈遣懷韻 二首</title>,<text>古人不在世。今世少可人。心猶出谷鳥。跡實入籠鶉。知音諒難遇。歎息撫芳辰。邂逅申夫子。德義故無貧。荊玉豈器蓄。宛馬難廐馴。窮堅簞瓢樂。老保薑桂辛。邇來久契闊。雨喟兼風呻。濯足淸漢水。曳衣東華塵。遺我五言作。苦懷悉披陳。眷眷斷金好。實繇傾蓋親。平生尙友志。庶幾得輔仁。同聲是天賜。進學須日新。願言酬佳貺。下里廁陽春。靑雲幸附驥。白首永卜隣。寂寞歲寒義。珍重爲君伸。</text>
<title>次子晉丈遣懷韻 二首 其二</title>,<text>鬱鬱淸漳客。耿耿懷昔人。惟懼衣不絅。且甘庭無鶉。念我狂狷質。逢時又非辰。少旣失敎義。長仍憂道貧。中年事翰墨。俗習頗擾馴。井蛙實見小。蓼蟲本忘辛。邇來六春秋。疾病恒吟呻。幸賴天之靈。一思除毒塵。憂中亦有樂。聖訓稍鋪陳。居敬洛閩貴。愼獨曾思親。精一舜以中。克復顏由仁。其言何炳烺。千載白日新。俛焉日孳孳。庶幾及我春。塡慾苦如壑。止鬪奈非隣。因君重起感。敢將拙志伸。</text>
<title>詠菊</title>,<text>可憐當素節。誰遣發黃華。佳色秋金比。貞心夜玉加。餐來猶屈子。采去卽陶家。千載吾能繼。幽期到歲賖。</text>
<title>次子晉丈前寄韻 五首</title>,<text>嗟哉東陽仕。母氏老且羸。思將寸草心。寫入南陔詩。一字還一涕。意與朋友施。反哺豈非衷。戚施亦有私。回頭念王延。千載媿無知。</text>
<title>次子晉丈前寄韻 五首 其二</title>,<text>幽居觀萬化。皓皓終易辱。荊林忌直木。狹邪委疾足。苟不晦其光。卞和亦禍玉。心裏保戒愼。口端休蠻觸。處世莫憂痗。持此永爲服。</text>
<title>次子晉丈前寄韻 五首 其三</title>,<text>庖犧畫八卦。陽陰各有義。惟人稟是氣。正邪亦異治。所以冬至日。閉關非私智。靜言閱前世。此義孰明示。酸鼻元祐禍。撫心白馬事。</text>
<title>次子晉丈前寄韻 五首 其四</title>,<text>晉玄佛老後。唐陋文辭中。往者德靖間。二王續舊風。虛推太史高。妄謂良知同。其徒滿海內。逐逐耳無聰。爭壞中國事。復蠧下民衷。</text>
<title>次子晉丈前寄韻 五首 其五</title>,<text>可憐小家子。本非絶世人。幽閒乃其秉。無笑亦無嚬。東隣競妖風。不待媒妁倫。聞之長歎息。誓保空谷春。惟懼德未至。豈爲此酸辛。</text>
<title>次子晉丈後寄韻 五首</title>,<text>吾家貴克己。不爾鸚鵡言。愚智雖異質。涼溫各有門。治之若去草。一鉏須絶根。寄語同心友。此義期辛勤。</text>
<title>次子晉丈後寄韻 五首 其二</title>,<text>仲尼力尊王。子輿志救民。所視在天命。俱爲儒者眞。奈何遭世故。復異前人身。春秋有筆法。肯數末俗嗔。</text>
<title>次子晉丈後寄韻 五首 其三</title>,<text>卓哉石潭翁。欲做唐虞俗。東西願大同。上下要相屬。舟楫一以摧。生民未云福。斯道已緬邈。其奈匹士欲。</text>
<title>次子晉丈後寄韻 五首 其四</title>,<text>海鳥知天風。爰集東門道。穴蟻知天雨。封戶且深造。二物豈故異。誓言遺熱惱。由來智有專。莫謂計太早。</text>
<title>次子晉丈後寄韻 五首 其五</title>,<text>世人欲徇己。君子願全天。夸毗信鄙哉。道義宜俛焉。思將孟氏訓。昭晢悟時賢。逶迤白日逝。咄咄坐悄然。</text>
<title>熟復顏子希舜之語。感而有賦。</title>,<text>精一危微學。文明濬哲姿。可憐顏氏志。能與有虞期。問政周殷夏。爲仁視聽思。何人千載後。努力更希斯。</text>
<title>乙未春帖</title>,<text>聞道新春性共生。滿腔非亦惡其聲。燈前更會相根理。元不生元本在貞。</text>
<title>二月晦始雨志喜</title>,<text>顚風浹月未堪看。忽喜南城雨氣漫。春事正荷今日潤。田家莫惜舊天乾。盎然草木生成意。倏爾乾坤感遇端。遙想黔巖川漲起。會將蓑笠恣盤桓。</text>
<title>哭樂靜 趙公錫胤號 令丈 三首</title>,<text>仁聲孝友南陽匹。淸節文章石室聯。梁木一時天不弔。寸心千古月同懸。</text>
<title>哭樂靜 趙公錫胤號 令丈 三首 其二</title>,<text>先子論交晩不虧。郭西逢我倍深悲。延陵片石今無託。却恨門墻舊較遲。</text>
<title>哭樂靜 趙公錫胤號 令丈 三首 其三</title>,<text>手扣天閽憶歲庚。是時朝議太無平。誰知一語關輕重。定使千秋得鑑衡。</text>
<title>懷南陽叔父 渟 旅櫬 丙申</title>,<text>湖外歸來正暮春。城遇迎拜喜相新。深情每擬連宵展。美疢那堪隔歲因。西郭雲䨪曾問簀。銅津氷泮已催輴。今朝想到曹溪路。更向東風泣滿巾。</text>
<title>過金化戰場 洪公命耇死節處</title>,<text>惟昔艱虞際。勤王獨數君。素知輕一死。終道坐孤軍。嗚咽南溪水。徘徊古驛雲。傷心取義地。遺事不堪聞。</text>
<title>病中苦懷 三首</title>,<text>自是吾生備百艱。病懷孤絶苦無閒。秋來已負斑斕舞。雪裡將尋寂歷山。誠媿何平看屋破。官非狄傑顧雲還。愁心半夜堪頭白。泣向中天月一彎。</text>
<title>病中苦懷 三首 其二</title>,<text>歸臥南城七載餘。閉門非欲愛吾廬。閒中始擬全初性。病裡唯耽閱舊書。不是治絲嫌理密。還將琢玉歎功疏。悠悠萬事終無賴。刻意明誠愼莫徐。</text>
<title>病中苦懷 三首 其三</title>,<text>驚雷已撼文宣廟。亂颶旋沈下瀨船。總爲皇天提耳警。仍思我后側身賢。千秋盛事金臺後。四海腥塵碣石前。曾讀紫陽垂拱奏。攘夷非必在防邊。</text>
<title>入永平白雲山。阻雪信宿聖俊上人禪房。</title>,<text>偶到招提境。誰知爛熳遊。入山關素雪。連夜臥紅樓。霽月心俱曙。孤雲鬢欲秋。明朝西去路。重過白鷗洲。</text>
<title>偶感靖節事題新曆</title>,<text>淵明本晉人。甲子非其至。却笑豫章翁。千秋眞好事。</text>
<title>送金延之 壽增 赴石城 二首○丁酉</title>,<text>寂寂衡門掩。驚傳五馬臨。相看曾闊面。欲語已離襟。湖外春風早。郡中白日深。殷勤戒行李。須保歲寒心。</text>
<title>送金延之 壽增 赴石城 二首○丁酉 其二</title>,<text>維楊有正氣。寥落六年中。昔我親承範。惟君不忝風。無論官道拙。益厲世傳豐。此義堪持贈。千秋漢水東。</text>
<title>春望</title>,<text>萬物經時雨。氤氳滿眼中。依然沂水意。盡日立春風。</text>
<title>題高城鑑湖堂 四月</title>,<text>人間久覺知章遠。海外空傳剡曲留。霽色虛無天一鏡。宵光浩蕩月雙鉤。疏簾晩爲仙山捲。畫棟春兼積水浮。已識湖樓勝越地。煩君須繼舊風流。</text>
<title>鑑湖訪先公舊居有感</title>,<text>先子曾棲地。孤生此省辰。天時餘十稔。山色卽三神。舊誓春鷗夢。遺蹤海月輪。沈吟數行淚。添與鏡湖濱。</text>
<title>聞尹吉甫 宣擧 丈承召入城。兩日風雨。不得相訪。苦吟志懷。戊戌</title>,<text>纔聞稅駕漢城陰。南望泥塗不可尋。昨日天開寧動色。何山雨急正關心。斯文一線君應繼。舊學千岐我轉深。回首春風相憶地。此生端爲洗塵襟。</text>
<title>病吟 二首</title>,<text>十年多病臥南村。風雨無端日又昏。佳興隨時花遍地。幽懷絶俗柳垂門。韶光歷歷誰能賞。塵世紛紛不欲言。只是乾坤生意洽。分明仁愛共玆源。</text>
<title>病吟 二首 其二</title>,<text>物理生生本易明。如今造化可推形。悠然不費安排力。花滿天津草滿庭。</text>
<title>七月十五夜翫月偶吟</title>,<text>霽景初秋好。淸光此夜幷。悠然懷茂叔。莞爾得延平。一代無瑕語。千秋有道情。臨風感古義。自媿鄙心萌。</text>
<title>臘月十六夜</title>,<text>四望無雲一氣淸。滿天孤月雪中明。殷勤更憶新安語。正是寒鍾未絶聲。</text>
<title>尹希仲曾索晦菴文集末報。適得仁山前編。聊敢幷呈。幽憂之中。因此竊有所感。偶成長律。仰浼高案。尙無以見僭而蘄敎之也。二首○己亥正月</title>,<text>删述由來自聖門。武夷重道素王尊。如何魯叟迷深慮。若有蘭谿踵易言。離合不關曾孔正。是非徒使易詩翻。請君鑑此休多路。敬義誠明幸共存。</text>
<title>尹希仲曾索晦菴文集末報。適得仁山前編。聊敢幷呈。幽憂之中。因此竊有所感。偶成長律。仰浼高案。尙無以見僭而蘄敎之也。二首○己亥正月 其二</title>,<text>平生愛讀文公奏。是日悲吟吉甫編。流涕非惟三復後。撫心端爲百罹前。君臣父子終成憾。湯武唐虞只有憐。解道春來無限意。一篇要與故人傳。</text>
<title>春日風雪異常</title>,<text>蕭蕭北風涼。吹彼漢陽樹。病夫起長歎。天氣恐參互。方春正駘蕩。萬物各有趣。萋萋芳草長。飛飛黃鳥度。嗟嗟當此節。奈何奄陰涸。況乃雨雪集。於馬二月暮。天意固難測。人事寧非故。欲往愬紫極。悵望失歸路。</text>
<title>寒食日有感</title>,<text>冉冉逢寒食。悠悠憶故山。刀圭坐白日。雨露有朱顏。風海新安外。雲松長嶺間。玆辰天下重。令我淚潸潸。</text>
<title>到鳳城舊莊作 三月</title>,<text>昨日發漢陽。今朝滯鳳城。鳳城是何許。汾水東北橫。於焉有莬裘。王父蓋經營。維時際昏亂。自日無光晶。大禍祟遺詔。犴狴何崢嶸。君子屛其蹤。小人乘其輧。幸玆棲遑地。實符丘壑情。買屋崔東皐。卜隣申文貞。窓前挹遠髻。軒外聞幽琤。詎作湘潭怨。常懷魏闕誠。天綱一以踣。海曲復西征。名區自此違。風月知誰爭。浮雲固善變。流水本不贏。冉冉人代改。悠悠歲月更。伊余小子采。云卜先君塋。行行到別業。感鬱無由傾。種樹成十圍。訪屋失前楹。無恙鳳山色。不廢汾河名。枯魚泣何及。歸鶴鳴徒輕。況乃値天陰。景物隨人生。林風爲我悲。溪雨爲我驚。餘懷命短翰。涕淚自沾纓。</text>
<title>道中</title>,<text>有客乾坤內。棲棲江海傍。離親生白鬢。覓地倚靑囊。暮雨金陵暗。春風汾水長。臨岐無限意。回首一悲傷。</text>
<title>孝宗練日哭班作 庚子</title>,<text>纔道龍髥不可攀。那知此日若刀環。傷心最是孤臣淚。灑向金臺碣石間。</text>
<title>宣武祠將行春祭有感 辛丑</title>,<text>聞說先朝有外訌。將軍承命靖吾東。恩深定遠曾攀馬。績茂文淵卽紀銅。豈謂廿年天地變。空敎雙節鬼神通。腐儒此日還多感。北指燕山訴顥穹。</text>
<title>病中聞元君始 萬春 將陪大閤原平相國 斗杓 赴燕。書贈。壬寅</title>,<text>此行非復舊同文。有淚應沾薊北雲。歸日幸沽屠肆酒。爲吾親酹望諸君。</text>
<title>江樓夜坐。懷李養而 之濂。</title>,<text>偶扶沈病到江干。徙倚高樓意自寬。入檻煙波疑地盡。隔林漁火和星看。天邊旅雁秋聲早。月下孤帆夜色寒。最是廣陵垂釣客。夢中無賴故情歡。</text>
<title>偶吟志懷 二首</title>,<text>屛跡城南巷。歸心漢北磯。年來生事少。病後故人稀。殘雪靑山遠。寒天白屋微。枕邊多苦恨。歲暮掩柴扉。</text>
<title>偶吟志懷 二首 其二</title>,<text>孤吟自夕日。沈病政冬天。道拙人爭笑。身殘世莫憐。行裝滄海外。心事白雲邊。不是揚雄意。默然獨守玄。</text>
<title>懷尹子仁 拯</title>,<text>幾向湖中飽盛名。爾來何幸忝同聲。高車邂逅唯憐病。遠札頻煩蓋慰情。旅舍惜離思切切。春山求伴詠丁丁。鷄西漢北今千里。鄙吝無由得再傾。</text>
<title>始到西湖作</title>,<text>十載西湖計始成。一區煙月較誰爭。江連黑石晴潮壯。山接靑谿暮靄平。未是風塵辭俗累。爲將田圃趁春耕。窓前尙對終南色。望裡依然舊國情。</text>
<title>二哀詩 幷引○五月</title>,<text>月出何奇秀。南海浩無垠。李子生其間。白璧光四隣。觚翰早蜚英。家聲更絶倫。中年謝世紛。魚鳥日相親。幽居愜箕穎。雅志慕洛閩。六籍不離手。所勉惟義仁。浮雲在大空。回首視朝紳。鳴騶往復還。趨召竟逡巡。時寄一札至。慰我寂寞濱。上言長相思。下言願日新。深衷兩莫閡。大業庶共循。窮冬際屠維。天地昏埃塵。耿耿半夜語。倏忽死別辰。河魚久已沈。漬綿無由陳。迢遽萬山裡。寒梅已經春。悲來撫瑤徽。涕泗空沾巾。</text>
<title>二哀詩 幷引○五月 其2</title>,<text>申生洛陽彥。晩落商山陬。蜀犬吠朝日。燕石欺良璆。高堂有鶴髮。黽勉復西遊。稅駕城南里。及余因綢繆。溫溫七尺姿。婦孺可狎優。凜凜千仞氣。雪霜橫淸秋。高識在講磨。淸詩見贈投。誓將歲寒義。永託同心儔。休沐遭射工。顚沛輟歸舟。羽翼從此乖。雲樹鬱以幽。南山旣嵯峨。洛水更東流。中間尺素通。慷慨抱沈憂。所戒愼行藏。無使起悔尤。珍重六句中。厚意唱莫酬。寂寞龍川子。蕪沒江夏丘。況値臥淸漳。何由謀素輈。長吟當一慟。惻惻腸內抽。</text>
<title>夜臥偶吟</title>,<text>病起江城月色殘。滿天風露一床寒。中宵默抽身心事。舊愆新知恰數端。</text>
<title>晩晴有作 三首</title>,<text>海日陰陰入。山雲暗暗收。西湖秋雨後。寂寞更登樓。</text>
<title>晩晴有作 三首 其二</title>,<text>歲晏身將隱。居閒病欲蘇。從知東海畔。天與着吾徒。</text>
<title>晩晴有作 三首 其三</title>,<text>且道心難定。毋論理未窮。良醫在九折。終不易三公。</text>
<title>詠月</title>,<text>色黑元含水。形圓本象乾。行天違幾度。受日有重𣃡。掩蝕朝修政。高卑野驗年。還將十分影。照我一堂邊。</text>
<title>對菊 二首</title>,<text>令節重陽過。高秋九月賖。阿誰管物色。籬下有黃花。</text>
<title>對菊 二首 其二</title>,<text>嫰葉疑春在。孤英逼雪開。幽懷當歲暮。眞似故人來。</text>
<title>冬夜偶吟</title>,<text>寒宵獨起正徘徊。遷次經年萬事頹。富貴係天吾不取。林泉隨地爾無猜。閒中舊業靑編絶。病後新功白鬢催。總爲桑楡收晩景。不妨棲息漢江隈。</text>
<title>記夢</title>,<text>孤操同楚客。殘色類韓臣。歲暮須加愛。幽貞保百春。</text>
<title>李兄士常 恒 以長律二十韻要和。其中蓼莪之感。尤足起余。竊欲效顰。兼述鄙懷。久而病澁未果。茲於立春日。閑坐試筆。仍用呈覽。</title>,<text>華嶽之南江漢漘。中間偶着一閒民。門前老柏纔含雪。湖上寒梅政漏春。繼世忠貞身獨遠。趨庭詩禮跡徒陳。行裝聽貫歸休好。啓牖言亡學業貧。西郭追歡仍附驥。東床攻苦共資薪。黃金滿篋才慙漢。白璧連城價倍秦。忍想河魚空泣歲。那知風樹莫停辰。重泉杳杳懷安放。淺土悠悠事未伸。邂逅幽居賓館畔。婆娑末路泮宮濱。憂時賈誼寧嫌少。抱病陶潛更喫辛。家備五窮惟素帙。道非三黜尙紅塵。烏雅有意循常性。麋鹿無心逐衆人。瞻彼田園聊得地。嗟余婦子足藏身。山河入眼情猶舊。日月低頭境愈新。飮水敢論尋孔樂。操琴詎耐痛殷淪。千秋梧野悲儀鳳。幾日岐邦頌見獜。會拚經書探妙賾。謾隨吟弄愛淸眞。深衷荷與詞如玉。暮景欣將節幷筠。七里披裘嚴子鈞。三江掛席季鷹蓴。南阡北陌今非晩。杖屨何妨卜我隣。</text>
<title>去年行 癸卯</title>,<text>去年元日終南下。今年元日京西野。去年元日得情話。今年元日寄僑舍。病裡韶光倏已迫。窮村何以慰寂寞。江山漫自饒風景。骨肉無緣共和樂。況將先壟隔兩鄕。海樹蕭瑟坡雲長。新春空復感雨露。舊俗猶能薦酒漿。我行不歸已三歲。曉天暗洒雙行淚。又聞君子重履端。隨時進德期無替。仰惟天道元爲統。俯察人事仁由詣。平生眷眷曾氏訓。孝誰爲孝弟誰弟。百年長抱蓼莪思。一日孤吟常棣詩。眼看陽和遍宇內。勖哉此心胡不爲。</text>
<title>西門外玄谷 趙公緯韓號 先生宅松壇感舊 二首</title>,<text>弼雲南畔郭西村。少小游行只淚痕。今夜可憐寒月色。不堪陳迹向人論。</text>
<title>西門外玄谷 趙公緯韓號 先生宅松壇感舊 二首 其二</title>,<text>浮世悠悠十載餘。一壇松柏政愁余。平生撫養知無似。惟有興公賦遂初。</text>
<title>玄石村訪王父舊墟 二首</title>,<text>玄石聞先業。靑春到故林。江湖空有跡。宇宙自無心。流涕看衰樹。沈吟送暮禽。隣人盡零落。誰與討幽襟。</text>
<title>玄石村訪王父舊墟 二首 其二</title>,<text>擧目尋常地。回頭四十春。路邊遺址小。江上此亭新。尙憶憂時意。仍嗟去國身。當年詩句在。點檢重傷神。</text>
<title>江上偶吟</title>,<text>臥病西湖又送春。傍花隨柳總無因。沂陽雨後饒閒景。會待冠童五七人。</text>
<title>五月四日卽孝廟諱辰。値雨有感。</title>,<text>此日賓天慟。當年禱旱心。居然中夜雨。何異太宗霖。</text>
<title>移居玄石村作</title>,<text>倦鳥趋林急。閒雲出岫遲。輕陰在天際。不用淚垂頤。</text>
<title>雨中苦懷</title>,<text>新居偶卜滄江口。茅茨數椽大如斗。南山秀色正悠然。幽人朝暮煩回首。邇來炎雨動浹旬。悄悄却憶同門友。箇中一樂差有味。是外萬事皆無取。眼看白日入崦嵫。東海鈞竿行在手。安得湛盧倚天起。上決雲霓下羯狗。</text>
<title>次權兄禮卿 讓 韻</title>,<text>昨辭西郭外。今住石湖間。門納滄浪水。牕開大華山。希夷非道詘。漁父覺心閒。莫笑吾多事。孤蓬溯洛關。</text>
<title>挽羅海州于天 星斗○二首</title>,<text>直道鷗翁後。儒門雪老甥。生聞三邑頌。死見四家惸。美器知難得。淳心許孰爭。沈吟福善理。無地驗眞情。</text>
<title>挽羅海州于天 星斗○二首 其二</title>,<text>世誼今誰講。交情舊自親。纔嬰漳水疾。忽卜夜臺春。愛畫終成志。傳經復有人。東門阻執紼。慟絶幾沾巾。</text>
<title>送趙高敞 億 之任</title>,<text>此別如何使我悲。驪歌非復少年時。鴒原痛急情難說。鶴髮堂高壽自知。西過錦江氷路滑。南歸蘆嶺歲華移。悠悠不啻傷離恨。起視明朝雪兩髭。</text>
<title>甲辰立春書懷</title>,<text>新春懷抱苦忡忡。世事多端未足窮。陋巷幾慚烏鳥養。邇齡愈感蓼莪衷。心知久病深於水。眼覺瘦容颯似蓬。須信憂中還有樂。幽棲汶上又條風。</text>
<title>懷東溟 鄭公斗卿 號 丈 二月</title>,<text>余懷在西郭。高風與古期。泉生無水地。花映未春時。道釋旁通妙。詩文兩造奇。行知開九袠。懿戒若爲辭。</text>
<title>懷楊湖 閔公嶪號 丈</title>,<text>最愛驪丘子。幽期共我論。心追汶水在。跡似士師援。破屋茅三架。微醺酒一罇。乘椾信可念。努力聖人門。</text>
<title>過白沙遺祠</title>,<text>倦客經行處。高山久寂寥。地靈挺異表。天運屬昏朝。砥柱頹波激。雲霄瑞羽遙。復違尋古廟。佇立自魂消。</text>
<title>過鄭松江墓</title>,<text>春風杜字樹層層。流水高山意更增。眞是世間元不滅。路人爭道鄭公陵。</text>
<title>春雨</title>,<text>濛濛煙霧灑江濆。坐挹和風萬象新。物理每看陽本動。人心却驗性惟仁。沖瀜草木浮元氣。窈窕山河入暮春。造化分明誰會得。因憐時雨澤生民。</text>
<title>次鄭上庠 廣徵 韻</title>,<text>水國連陰偶小晴。淡雲初月喜雙淸。鶯花眼管三春富。雨露身同萬物榮。莫說新詩窮後善。元知妙道樂時生。龍門會有群鱗躍。未信沙鷗共我盟。</text>
<title>次養而閱明季遺聞韻 二首○六月十九日</title>,<text>國亡非特在官尸。陰長陽微久自知。千載幽燕猶守死。一成桂越尙延時。綱常士女誠如彼。忠義臣隣莫盛斯。解道吾邦偏大造。下泉陰雨更生悲。</text>
<title>次養而閱明季遺聞韻 二首○六月十九日 其二</title>,<text>九世宗祧絶象尸。八陵霜露淚空知。深讎欲報嗟無日。大義重恢見幾時。終右武鄕徒死了。如今平仲豈容斯。強秦不是伊川禍。慚媿前賢蹈海悲。</text>
<title>登仙遊峯作</title>,<text>六月南湖泛小舟。一帆西去過蠶頭。雲煙緲緲靑山繞。江海茫茫白日浮。是處雙流眞底柱。何來孤客猥仙遊。臨風爲報遼東鶴。城郭依然尙可求。</text>
<title>追次尹子仁游楓嶽用栗谷先生韻見寄之作</title>,<text>石潭先生雲水癖。翛然弱冠理雙屐。當時入山巨篇存。畫出東方第一岳。每想前賢恣遊賞。陡覺高蹤賁林麓。於今忽已百餘載。斯文盛事何寥落。吾友子仁有宗風。聖經千卷在尊閣。能言早爲伯魚詩。負笈幾玩雲谷瀑。自是天姿比金玉。況乃學力加十百。餘閒何處可適情。萬二千峯亘嶺北。由來久慕仁樂山。奮飛直願風生腋。邂逅前歲踵尤翁。芒鞋豈憚探幽窄。越城大人許先倡。烏川老子 欣相得。初從盧泉尋一逕。復度雁門窮衆壑。山映樓臨石橋紅。穴望峯對蕭寺碧。山間傳道最勝迹。更有龍淵漱珠斛。裨海千丈遙睥睨。毗盧萬仞聊剝啄。日月分明照人頭。雲煙窈窕迷山足。然後始盡物外觀。却歎吾人不在側。歸來千里解行橐。殷勤卅韻追遺跡。寄將遠地託寓深。爲是頻年契闊極。中間緬懷鹿洞講。短長非向仙區摘。屬我幽憂臥淸漢。未酬佳詞同曳白。春來又送大庭行。興到能令小夫作。耿耿孤襟秋後月。飄飄逸氣雲外鶴。別時贈言誠不腆。篇末致意計已宿。殷師以降到石潭。海東夫子斯可目。平生洞達太極論。半世遲回莘野色。至今一派吾道南。庶免千秋長夜黑。況聞楓岳發軔地。較之廬阜寧有隔。惟我願學仰彌高。幸子共敦尋所樂。江干淫雨正滔天。長歌落日空相憶。</text>
<title>西門秋夜。聽草蟲有感。二首</title>,<text>愛爾天機活。嗟吾夜氣輕。自然興感意。非獨客中情。</text>
<title>西門秋夜。聽草蟲有感。二首 其二</title>,<text>露重聲猶澁。宵分意轉忙。誰云通一路。却自盡天常。</text>
<title>秋夜偶吟</title>,<text>自從羸病睡難成。坐到涼宵思自淸。世味豈饒閒裡樂。道心還喜靜中明。方知夜氣操存力。久覺浮雲富貴情。爲報天君須作主。不敎衾上媿吾誠。</text>
<title>王山渡口。敬望寧陵。</title>,<text>敦化門前一片心。王山渡口淚沾襟。茂陵日落秋風起。彷彿行邊萬馬音。</text>
<title>將入谷雲阻雨</title>,<text>偶過春州宿。仍逢秋雨連。江山稱貊國。人物憶資玄。衡岳寧無禱。桃源倘遇仙。遯居有素志。肯許自蒼天。</text>
<title>谷雲示金堪輿</title>,<text>雲樹參天石路通。與君雙屐幸相從。諸峯競朶三千秀。衆瀑爭門一萬重。莫說人間無異境。須知海外有眞蹤。沙邊鳧鷖猶相樂。較得山翁道意濃。</text>
<title>謁紫雲書院</title>,<text>落日荒原半畝宮。神明肅肅鞠吾躬。金聲玉色依俙裡。霽月光風想像中。道喪如聞衰世歎。時危正見大人衷。稚年要訣偏承澤。恐懼爲山一簣空。</text>
<title>高嶺寺</title>,<text>客路從雲谷。征鞭到法扉。溪邊雙杵響。巖下一僧歸。殘雪塵機淨。高山道意肥。中宵燈火炯。肯使聖經違。</text>
<title>病中志懷</title>,<text>何來高嶺地。此臥漢陽生。病白經寒得。憂寧失道成。鳶飛推至隱。屋漏想無聲。努力中和學。傳心有一誠。</text>
<title>將歸</title>,<text>歲暮招提境。天寒客子吟。艱虞瞻象緯。罷病滯雲林。每負西山業。空懷北極心。何時具木食。重爲劍州尋。</text>
<title>避厲入城作 乙巳</title>,<text>江海沈冥自在身。四年重踏洛城塵。街鍾不是無情物。更和東風起野人。</text>
<title>聞鄭扞城 瀁 丈遷其先松江相國墓。挐舟東歸。</title>,<text>千年華表事堪傷。一片丹旌過漢陽。想得孤舟東去路。穆陵松柏正蒼蒼。</text>
<title>次養而寄示韻</title>,<text>愛子幽憂作。寬吾倦客襟。寥寥悲聖道。默默奈天心。夢裡煙霞動。愁邊歲月深。方知元亮意。遙憶武陵岑。</text>
<title>端居卽事 二首</title>,<text>春暮百花明。好鳥相和鳴。居然風雨至。閉門芳草生。幽人此時臥。端憂無所營。頗開周孔書。獨希羲皇情。</text>
<title>端居卽事 二首 其二</title>,<text>悄悄坐高舂。耿耿發深省。況茲淸和節。萬物入涵泳。南山雲雨合。西江波浪靜。徘徊念斯世。悵望不可永。</text>
<title>余得足疾今五年矣。鍼藥無效。方自爲撓。偶讀晦菴先生贈程道人之作。聊敢攀和。鶴林云文公足疾旋大作。逐道人而不得。</title>,<text>罷躄頻年久廢筇。刀圭何地可收功。平生願學今𪚥病。一首新詩和晦翁。</text>
<title>七月一日</title>,<text>幽居在漢隩。撫時增歎息。淸晨意慘愴。緬懷仁廟陟。聰明出百王。孝悌乃天得。靑宮富聖學。素冠敷文德。民思堯舜軌。野多夔龍色。東方信無福。窮谷忽纏衋。中間凡幾歲。白雲望不極。耳孫昔繼述。天意復難測。我慕不忘人。哀淚空垂臆。</text>
<title>初秋夜吟</title>,<text>喞喞蟲聲苦。依依月色淸。今宵無夢寐。古義自分明。薇蕨由來志。簞瓢夙歲情。何當沈病豁。庶幾哲賢程。</text>
<title>夜臥偶吟寄養而</title>,<text>風雨閉門裡。客心何太悤。寒聲聽蟋蟀。秋色落梧桐。未惜年華暮。惟希道力充。平生無極論。今日共君通。</text>
<title>秋雨滯西城</title>,<text>一雨生涼景。三江寄弊廬。雲連秋樹合。風打暮窓虛。多病仍辭祿。懷憂且著書。故人新卜宅。歸意動郊墟。</text>
<title>與養而訪楊湖丈新居。仍登望遠亭。次冲菴用天使韻之作。二首</title>,<text>城中山水最高名。此日登臨陰復晴。背指五城雲氣逼。眼看三島海門平。冠童邂逅秋江會。物色分留感興呈。共道皇華停節地。空敎游客涕如零。</text>
<title>與養而訪楊湖丈新居。仍登望遠亭。次冲菴用天使韻之作。二首 其二</title>,<text>幾識高亭喜雨名。偶來天氣屬秋晴。鳶魚化育悠然樂。風月胸懷到底平。一日淸遊稱自得。四時佳態認交呈。湖邊繫纜孤吟久。正是亭皐木葉零。</text>
<title>重陽前日。訪東溟丈。暮歸有作錄呈。</title>,<text>數疊茅茨半畝塘。西城秋色近虛堂。黃花影下山當戶。白酒樽邊月照床。千載高名今谷口。一年佳節小重陽。平生願逐東溟隱。手洒淸風滿四方。</text>
<title>讀魯陵志。寄童土 尹公舜擧 號 丈。</title>,<text>否運當年事。微辭後世悲。仰看天亦老。默念理全疑。跡與思恩苦。心惟望帝知。憑將再拜淚。遙洒錦江祠。</text>
<title>西城月夜示趙士威 得重</title>,<text>病起秋天月正娟。匡床披對兩超然。箇中自有相傳法。默坐澄心體我天。</text>
<title>重過楊經理碑下</title>,<text>少年曾賦峴山篇。回首陳蹤二十年。天下卽今無一士。不知何日勒燕然。</text>
<title>行經松都有作</title>,<text>西風殘照到王州。駐馬南門訪古丘。後嶺靑松依舊色。前臺滿月秪今愁。土城有跡人何在。石甃無情水自流。欲弔忠魂迷處所。碧崧千仞不勝秋。</text>
<title>次養而松都懷古韻</title>,<text>西京形勝比秦州。尙憶高麗統合秋。伯業初開滄海外。王宮舊築碧崧頭。山河一望傷心麗。風月千年極目愁。最恨孱孫射天計。靑丘不廢鴨江流。</text>
<title>送族兄仲八 世柱 先歸洛中</title>,<text>爾來自罕入城時。此地相逢豈夢思。君去試從郊上望。白雲秋草使人悲。</text>
<title>次許使君仲玉 珽 韻留贈</title>,<text>魂驚蓬海久生塵。身到滄洲聊作賓。相對不堪懷舊意。曉燈明處兩情人。</text>
<title>古金郊館</title>,<text>谷風吹游子。山日有餘暉。行行抵古驛。往迹空依俙。緬想皇華使。玉節幾東歸。淸裁勝氷壺。妙選稱紫薇。擯相亦有人。沿途盛珠璣。悠悠時事變。遺墟秋草腓。悲來塞宇宙。淚洒寒雲飛。</text>
<title>過崧陽書院</title>,<text>箕聖東來爲國亡。彝倫千載復崧陽。志扶漢祚英雄淚。統接朱門道學光。宇宙長新空白日。山川不改自高堂。可憐善竹橋頭水。嗚咽西流古廟傍。</text>
<title>崇義祠用東溟韻。與愼仲任 景尹 共賦。</title>,<text>一片靑山萬古存。何年祠廟擁江門。行人莫說前朝事。秦政猶爲柏翳孫。</text>
<title>過思菴遺祠</title>,<text>丞相風流何處尋。遺宮松檜晩陰陰。蒼生海內先憂志。白屋山中獨樂襟。雅操至今稱水月。高標終古仰雲岑。林間日暮鵑聲絶。誰識當年再拜心。</text>
<title>次士常兄寄示韻</title>,<text>冬至陽生臘月中。林居物色興難窮。梅英雪裡非輕鬪。蕙帳山間鎭不空。身病久無斯世志。朋來共勉昔賢風。須知百事由咬菜。恐負當時擊節公。</text>
<title>曉起</title>,<text>犬吠鷄鳴自一村。層氷白雪掩柴門。生涯陋卷貧中樂。心事羲皇夢裡論。歲運陰陽機是妙。帝衷仁義敬斯存。晨興夜寐知何意。舜蹠由來亞聖言。</text>
<title>丙午元日在坡山作</title>,<text>故山松柏在東陂。一酹今朝幸自持。不分風光正歲日。尙懷筋力少年時。新芽淺雪生春色。古木寒鴉攪客思。疲馬駸駸緣底事。王孫更有倚門慈。</text>
<title>將入白雲山。與李兄幼能 端相 同行。歷拜其先君白洲 李公明漢 號 墓。感而有作。二首</title>,<text>隴西家世謫仙風。父子高名滿海東。最是前灘明月夜。不堪回首卅年中。</text>
<title>將入白雲山。與李兄幼能 端相 同行。歷拜其先君白洲 李公明漢 號 墓。感而有作。二首 其二</title>,<text>女史彤管久絶倫。夫人淑德出吾門。孤生血淚無窮痛。此日幽堂更有痕。</text>
<title>送楊湖丈游楓岳</title>,<text>皆骨山頭海接天。送君東去興悠然。從知象外眞無事。未信人間別有仙。想像緬懷宣聖志。摩挲高詠晦翁篇。桃源洞裡如相憶。莫使游人更失傳。</text>
<title>過高陽癸巳戰場</title>,<text>聞道高陽嶺。王師昔失機。冤隨春草綠。魂與野雲飛。上將謀輕敵。偏裨勇解圍。藩邦再造日。追憶涕雲衣。</text>
<title>過聽松，牛溪兩先生墓有感</title>,<text>松楸寄在驛程東。東距幽棲一舍中。倉卒能成投杼惑。淵衷慈母古今同。</text>
<title>登花石亭舊墟</title>,<text>名區花石始來攀。聞昔先生住此間。芳草油然窓外意。和風怳爾座中顏。江流曲作雙鉤水。地勢橫分五點山。無限西州登眺處。幾亭能與舞雩班。</text>
<title>客舍曉起</title>,<text>微雨一犂足。曉窓聞啼鳥。游子起歎息。孤雲在嶺表。芳時忽晼晩。況復音問少。平原一以眺。草色靑已了。幽憂自難任。古書堆牙縹。開卷讀未遍。良心秋月皎。</text>
<title>崔漢卿 後亮 次前日溫泉韻以示。奉酬。</title>,<text>平陽似與魯城通。泉脈東西一氣融。風詠非關爲相志。冠童何啻足民功。胸懷萬物乾坤際。氣象千秋堯舜中。獨立淸和思古哲。浩然終日意難窮。</text>
<title>浴後洪秀才 聖敍 與再從弟仲瞻 世標 觀魚川邊。余輩病不從。遂次其韻。</title>,<text>指點平沙有釣磯。岸花溪柳淡春暉。閑游却在冠童後。不是風雩古意微。</text>
<title>伏聞孝廟於亂後西行時。經過湯泉。感而有賦。</title>,<text>傳聞孝考駐湯邊。正屬殷憂啓運年。石勢全如坤軸靜。泉流還似璧形圓。當時聖躅成遺感。此日恩波樂共痊。仍憶翠華天外隔。欣欣鐘鼓徧東堧。</text>
<title>次洪秀才雨後翫月韻</title>,<text>人心月色共虛明。浩氣中宵一倍淸。寒水照來千載意。可憐今日起微情。</text>
<title>謁花谷書院</title>,<text>一路緣溪洞乍寬。儒宮窈窕出林端。淵源地近烏州倡。門戶人推邵子安。世外雲山元自得。谷中魚鳥幾同歡。斜陽徙坐淸潭上。照徹心肝十分寒。</text>
<title>訪馬巖太學有感</title>,<text>斯文天欲啓東垠。爲有遺風自聖仁。國學重開殷鑑日。師傳爭述宋賢人。言符仲虎橫兼豎。節擬淵明僞亦眞。惆悵絃歌無處問。古壇杏影掩淸塵。</text>
<title>路見餓莩者。慘然有作。</title>,<text>面無生色體無裳。盡日彷徨路更長。低首不堪看此態。令人重媿訂頑章。</text>
<title>雨中端居</title>,<text>積雨江村苦鬱蒸。端居稍覺我思增。虛閒境界寧難得。莊敬工夫況易承。湖外懷人書尙滯。林中留約屋誰憑。悠然更倚高軒望。依舊南山綠樹凝。</text>
<title>前宵月色甚佳。偶得二律。敬呈白軒相國閤下。不敢避僣也。</title>,<text>宿德三朝最。高名一代無。忠元移孝行。貴不改寒儒。社稷當時淚。江湖此日桴。應知中夜月。天與借眉蘇。</text>
<title>前宵月色甚佳。偶得二律。敬呈白軒相國閤下。不敢避僣也。 其二</title>,<text>少小蒙提手。邇來許及門。事緣家世好。心異國人尊。變化雲千片。盈虛月一痕。徒將感古意。秋夜陪餘論。</text>
<title>訪楊湖丈不遇。登喜雨亭。</title>,<text>曠野寒雲日欲底。暮天歸客意悽悽。江留漢使孤槎迹。石帶周王八馬蹄。宇宙無窮人事變。山川不盡地形迷。田橫魯仲今蕪沒。淚洒千秋碧海西。</text>
<title>奉寄尤齋 宋公時烈 號 靑川精舍 二首</title>,<text>靑川流出俗離山。中有高齋俯曲灣。罷睡尋常紅日上。關門造次白雲還。龍藏本不要全性。蟬蛻猶能解晩顏。枕下飛泉如可化。應將霖雨徧人間。</text>
<title>奉寄尤齋 宋公時烈 號 靑川精舍 二首 其二</title>,<text>當時敍別弼雲東。回首寒天十載中。書爲遞人常不盡。夢因無路却都空。幽期已與秋風誤。道意惟將霽月通。最是南州仙桂樹。嚴冬猶自綠生叢。</text>
<title>雪 丁未</title>,<text>朝來飛雪亂如麻。起倚寒窓玩白華。不是西湖和靖宅。春風無限落梅花。</text>
<title>高王父祠廟奉往林郡。預到江頭久坐。口號贈族姪錦昌副尉。泰定</title>,<text>遠客分携處。寒威尙未歸。風塵孺子興。江海老萊衣。殘雪千山白。新春一雁飛。傳家有舊學。造次愼無違。</text>
<title>李生子望 東耇 百里徒步。從我于玄江。留講數旬。於其辭歸。不勝戀歎。書此爲贈。三首</title>,<text>由來性善聖愚同。名利滔滔孰反躬。歎爾蓬蒿能自立。於今重驗子輿功。</text>
<title>李生子望 東耇 百里徒步。從我于玄江。留講數旬。於其辭歸。不勝戀歎。書此爲贈。三首 其二</title>,<text>吾東靜菴比河南。麗澤磨齋學共參。君子遺風眞不斬。須將琢玉效靑藍。</text>
<title>李生子望 東耇 百里徒步。從我于玄江。留講數旬。於其辭歸。不勝戀歎。書此爲贈。三首 其三</title>,<text>徒步從人見至誠。寥寥此義破膏肓。臨岐白鹿勤相贈。珍重朱門舊法明。</text>
<title>桂陽閔丈 昕 相遇於稠人中。已且十年。近以兩絶來問。厚意不可負也。茲故續貂浼呈。幸博一粲。二首</title>,<text>邂逅從來未敢忘。詩情何料荷深長。紛紛俗子多驚怪。願得高人說我腸。</text>
<title>桂陽閔丈 昕 相遇於稠人中。已且十年。近以兩絶來問。厚意不可負也。茲故續貂浼呈。幸博一粲。二首 其二</title>,<text>素心寧欲守山扉。古聖今人是和非。歎息平生魯男子。要看出處義同歸。</text>
<title>郊行偶作</title>,<text>春日偶出游。藹藹閒景多。山留不盡雪。水增方生波。谷風自東來。生意遍中阿。吾人同此理。豈不念陽和。先王養幼政。後代賑貧科。雲天邈難攀。仰首空悲歌。</text>
<title>寒食日有感</title>,<text>陽春正雨露。萬物自發生。偶然履斯境。怵惕令心驚。況値寒食節。永念新安塋。茫茫白楊樹。脩夜無時明。回風赴帷闥。似欲助我情。嗚咽蓼莪篇。悲淚徒沾纓。</text>
<title>抱寒疾 二首</title>,<text>輕寒不與舊痾謀。深室披衾轉自愁。閒讀南朝靑史了。可憐仍抱杞人憂。</text>
<title>抱寒疾 二首 其二</title>,<text>江皐風雨草新靑。多病由來不出庭。須識靜中方有味。一窓明處對遺經。</text>
<title>讀麟齋遺稿</title>,<text>興廢中間迥自愁。遺篇一讀淚橫流。君臣有義今袁粲。父子同仁後葛侯。正氣幾多爭白日。淸風奚啻立靑丘。傷心最是山中哭。永使千秋樂府留。</text>
<title>次幼能兄過石室偶吟韻</title>,<text>海客新從靈武來。行朝尙傍會稽開。孤臣此日無窮痛。更喜涒灘太歲廻。</text>
<title>南門外奉僉樞族父 煥 從叔父 濠 二公會話。歸家夜適無寐。謹步蓬字韻以呈。</title>,<text>始知平地有瀛蓬。二老仙風過赤松。更待武公年至後。遽將懿戒好相從。</text>
<title>曉吟</title>,<text>寂寂宵方盡。亭亭歲欲遷。傷時魯史在。憂道孔書傳。心事將秋月。行藏任昊天。朋來無別勉。妙敬受前賢。</text>
<title>至後月夜偶吟</title>,<text>道體悠悠自至誠。中宵俯仰契無聲。寒來暑往知機妙。地下天高見禮行。一陽復爲群動始。萬川圓出太空明。牛山夜氣兼吟弄。直到平朝氣象淸。</text>
<title>訪楊湖丈歸路作</title>,<text>相思幾時惱吾神。爲訪西湖未臘春。起嗅淸香寒日晩。萬山殘雪一歸人。</text>
<title>詠雪</title>,<text>有氣和而得。當寒遇則成。性緣時雨結。色取土金明。萬品仍殊賦。千形自共情。休徵看此日。天道好流行。</text>
<title>戊申立春感懷</title>,<text>春至常年喜得新。如何此日淚盈巾。纔聞少帝開基地。復見高皇受命辰。諸葛老煩天下計。邦衡早免小朝人。丹心一片終難滅。排闥無由叫玉宸。</text>
<title>偶書 三首</title>,<text>物外乾坤靜。閒中日月遲。爾來編絶意。直欲問庖犧。</text>
<title>偶書 三首 其二</title>,<text>至德無終始。沂公述聖言。更聞三孝語。愈見典刑存。</text>
<title>偶書 三首 其三</title>,<text>敎學何年廢。嚴師此法餘。寒窓無外事。追理聖賢書。</text>
<title>月夜有感</title>,<text>水國春生後。茅齋月色新。不堪存歿感。中夜涕盈巾。</text>
<title>上元 二首</title>,<text>中朝盛觀上元燈。海外遺風久未能。嬴得村翁滿街巷。齊看新月協何徵。</text>
<title>上元 二首 其二</title>,<text>江天氷月爽塵襟。爭奈春寒擁弊衾。夜久淸光流入戶。悠然如見古人心。</text>
<title>聞沂川 洪公命夏 號 相之喪明將發引。病不能往。掩涕以書。三首</title>,<text>儒林顦顇痛無依。聞道都民更鬻衣。二字忠淸知不媿。佇看金石出彤闈。</text>
<title>聞沂川 洪公命夏 號 相之喪明將發引。病不能往。掩涕以書。三首 其二</title>,<text>明夷尙幸有昌辰。風虎雲龍一德臣。冢宰當時稱得士。應將衡鑑照千春。</text>
<title>聞沂川 洪公命夏 號 相之喪明將發引。病不能往。掩涕以書。三首 其三</title>,<text>城南少日許周旋。漢上邇來猥下賢。却負生芻奠一束。空敎孺子涕潸然。</text>
<title>鳳村大父舊居有作</title>,<text>卜築于茲知幾年。鳳溪流水尙依然。當時盛事令原樂。此日悲悰宰樹緣。古路纔分春草裡。遺墟偏住夕陽邊。東岡石室仍回首。無復山茶賞約傳。</text>
<title>三月旣望夜</title>,<text>半夜光風起。長空霽月明。可憐今日興。何異昔人情。影到梧桐轉。聲從楊柳輕。閒庭時獨立。顥氣却方生。</text>
<title>詠當歸草 尤齋 所寄</title>,<text>碩人在山中。寄我當歸草。謂有新茅長。與子永爲好。手種北砌下。正値東風早。此物已可愛。此意復難道。幽樓托首陽。豈待薇蕨老。</text>
<title>白采叔 以受，汝三 以復 諸生辭歸。精舍闃然偶成。</title>,<text>皐比久撤我何當。幸爲諸君數墨行。從此精廬無外跡。門前泌水自洋洋。</text>
<title>讀重峯集</title>,<text>晴日和風午景遲。鳥聲山色共相宜。何人會送重峯集。盥手披來一涕垂。</text>
<title>挽郭掌令 聖龜 丈</title>,<text>當時南紀挺三良。獨喜吾公福履昌。靜谷無兒同伯道。西疇違養似歐陽。靑雲少逮高堂老。白首重看二璧光。從此金陵先誼盡。不堪哀涕海天長。</text>
<title>七夕</title>,<text>江上逢今夕。幽懷使我驚。梧桐葉已落。河漢影漸明。寂寞虞庭事。徘徊汶水情。春秋會一變。裘葛任時行。</text>
<title>酬桂陽閔丈</title>,<text>翟公門羅久已設。杜陵書束今亦絶。驪上丈人幸虛枉。歸家遺我詞數闋。連篇非但慰窮緖。時義還能了出處。病我見此仍三歎。願將愚衷聊一擧。河汾夫子愛田廬。栗里先生解歸去。人生富貴豈自慕。終古聖賢多不遇。昨夜秋風度江水。蕭蕭欲落漢陽樹。郢中白雪久未答。林下靑眼行當及。遙將抑戒爲君壽。衛武時年過九十。</text>
<title>是月十五日。與士威及宋子文 斗章 諸君。泛舟西湖。</title>,<text>西湖秋色正蒼然。有客悲歌共扣舷。勝迹幾多迎漢節。佳辰不少憶蘇仙。雲生桂嶺山銜日。風起巴江水接天。欲識今來奇絶處。仙遊一片大於拳。</text>
<title>哭鄭正 瀁 丈</title>,<text>松翁淸節世爭傳。我敬兒孫尙象賢。取義早知戎馬後。遯居晩在海山前。春風邂逅還成訣。秋日幽憂未漬綿。一氣嶺湖無所隔。莫愁遺魄寄西川。</text>
<title>漢卿水部在津所。寄示諸作。聊次津字一韻以報。</title>,<text>聞道鑾輿度洛津。和風引雨浥行塵。纔頒寶札人皆喜。佇見神功日又新。簫鼓喧喧生漢仗。衣冠濟濟盛虞隣。沙鷗不是無心者。似願君王與物春。</text>
<title>送養而歸湖中</title>,<text>風雨重陽過。黃花數朶明。秋江一夜話。論斷百年情。</text>
<title>追次族兄李肯 世堂 蓑字韻。贈別燕山之行。</title>,<text>送君今日意如何。路指燕山感涕多。未說王風悲秀稷。須知時雨備衣蓑。高臺有迹空三馬。太歲無情自一梭。想得春來迎候地。驚看鬢髮盡成皤。</text>
<title>梁生季通 處濟 寄一絶。有乾惕無咎之語。遂次其韻。時余承召未赴。</title>,<text>由來矰繳自恢張。無奈崑山鳳遠翔。多媿平生迷此義。從君有味九三章。</text>
<title>小至夕偶作</title>,<text>隱隱桑柘煙。悄悄行旅人。風光逼歲寒。耀靈復西淪。朅來凡幾日。使我潛傷神。仰惟君臣契。俯念母子親。耿耿激素衷。回首望紫宸。天行今將復。何時見陽春。</text>
<title>冬至日</title>,<text>臥病侵旬覺每遲。曉來啼鳥報新期。微陽昨夜纔回節。旅客今朝已息岐。日上寒簷聊點易。山當幽戶自吟詩。餘生幸遂林間願。始識君恩分外宜。</text>
<title>雨中志懷</title>,<text>寒雨正如絲。村墟暮色至。出門望京口。雲山空復翠。願託長飛翼。百里和風墜。歸來掩小齋。泯默抱深思。</text>
<title>夜起偶吟</title>,<text>缺月窺人夜末央。山窓起坐意偏長。憂周嫠婦今方大。憶母王孫舊自忙。心遠何須論髮短。道亨非敢恤身涼。囊封六事嗟難繼。忽撫流年淚滿裳。</text>
<title>病中作 二首○己酉</title>,<text>依依漢上人。偶作山中客。自謂免內熱。誰知招外厄。舊疾復見侵。瘦面無華澤。封章以爲辭。庶幾永今夕。</text>
<title>病中作 二首○己酉 其二</title>,<text>寓居依隴下。林木頗淸新。農人數三家。來往自成隣。巖高見雪在。鳥鳴知山春。倚枕還一笑。悠然無懷民。</text>
<title>記夢 幷引</title>,<text>歸魂忽入五雲關。天語丁寧咫尺間。自是微臣思己分。素心元不在箕山。</text>
<title>挽尹正 舜擧 丈</title>,<text>生晩猶及古。幸玆二三公。皎皎滄江操。卓卓烏川風。夫公最中和。崇蘭秀芳䕺。溫然仁愛姿。慷慨懷孤忠。落筆多古意。對床無今容。心遠地則偏。歸期指魯東。自我罹幽憂。次第抱長恫。深知千載士。獨泣萬山中。緬想越州志。耿耿有餘衷。臨風寄短些。悵望飛旐紅。</text>
<title>曉起感懷 二首</title>,<text>回首西湖掩小扉。二年空望白雲飛。庭前寸草日應長。弊盡游衣猶未歸。</text>
<title>曉起感懷 二首 其二</title>,<text>病臣留落故山陂。頭上分明白日垂。自媿匪才蒙特達。此生何計答恩私。</text>
<title>三月十五日在淨土寺。是日三宮幸溫泉。</title>,<text>風滿江關雪滿山。東皇不恤六龍寒。微臣一病留蕭寺。南望行宮意不安。</text>
<title>步出溪上。次晦菴武夷精舍韻。</title>,<text>截彼高嶺山。特立倚天半。其下淸溪水。春波方渙渙。我來自東村。沿流探幽觀。平生塵土襟。灑若濯江漢。巖花已播芬。渚柳方成灌。微風散宿陰。淑景媚晴朝。況有好鳥音。相對鳴兩岸。深谷一以眺。平蕪正可按。倦步坐樹蔭。居然薄輪奐。始知象外趣。固異寰中玩。忽憶武夷作。藹藹空雲爛。千秋續遺意。一拍媿胡喚。暝煙自遠至。欲歸類紲絆。懷哉二三子。幾日此爲伴。</text>
<title>病後閑眺。次明道郊行卽事韻。</title>,<text>病後登臨忽經時。一溪中半四山圍。和風日晏無行跡。曲渚林深有釣磯。生意已將芳草遍。韶光還與早花飛。偶逢暇日酬閒樂。不是沂雩詠以歸。</text>
<title>卽事</title>,<text>谷裏殘春色。庭前轉午陰。黃鶯時欲語。碧草自無心。正値淸明氣。爭如灑落襟。未須嫌獨往。山水有知音。</text>
<title>挽宋扶餘伯興 奎禎</title>,<text>與君萍水昔相逢。共爲斯文喜志同。西郭講論纔有緖。南湖離別忽分蹤。春來遠札嗟仍訣。病裏哀詞媿未衷。更誦考亭程表語。敬將長逝一寬胸。</text>
<title>沈生 世綸 來訪。偶吟一絶以贈之。</title>,<text>六月禪房近暮天。松陰石路忽跫然。知君病後勤來意。只在吾門學習篇。</text>
<title>雨中不寐作</title>,<text>古寺寒泉比。幽懷暑雨連。堪嗟浮海日。却憶去周年。秋月心空在。高山仰自偏。狂情殊未了。潦霽媿時賢。</text>
<title>挽魯西 尹公宣擧 號 先生 三首</title>,<text>道喪坡山北。時危海國西。源惟自仲素。迹實似蘭谿。喬嶽巖巖想。深淵戰戰提。禮書纔卒業。經典大堪稽。</text>
<title>挽魯西 尹公宣擧 號 先生 三首 其二</title>,<text>獨立今天下。常求古哲中。千年麟史在。一道劍州同。菽粟無餘味。簞瓢不改風。那能忘此世。經濟竟成空。</text>
<title>挽魯西 尹公宣擧 號 先生 三首 其三</title>,<text>端爲心相契。仍將義共勤。平生翟黑子。師友范希文。亟丈違千里。丹靑會七分。秋江一慟盡。哀涕劇紛紛。</text>
<title>酬養而留贈 二首○八月</title>,<text>昔君遠訪我。淸漢西北流。今我坐思君。坡山鬱以幽。別來未一月。惆悵過三秋。佳篇久不報。此意增綢繆。山中何所有。桂樹枝相樛。仰拂蒼壁聳。俯臨寒溪周。秋風日蕭瑟。白雲正悠悠。安得闢茅廬。與君共淹留。</text>
<title>酬養而留贈 二首○八月 其二</title>,<text>維南有喬木。好鳥嚶其鳴。聞之長太息。感彼求友聲。念我抱菲薄。與子結弟兄。爾來頗發憤。妙敬初所爭。主一自體要。整齊較分明。矧玆出處謀。各安賢愚情。非關柳下和。豈效孤竹淸。恨無仁聖人。廓然破縱橫。相觀語日親。嚴大以爲程。苟微識瞑眩。何能起膏肓。仰歎君子意。怵惕如有驚。從今庶努力。誓不負平生。</text>
<title>偶尋珠尼洞寺。贈元上人。</title>,<text>秋日暉暉白。寺樓處處紅。山藏千樹錦。川斷一橋虹。陡覺塵心少。還看世路窮。偶然尋異境。非是愛禪風。</text>
<title>曉覺</title>,<text>夢罷村鷄喔喔鳴。靜看窓色欲漸明。年來遯迹隨時義。歲暮雄圖見客情。初志未成常八九。本心無媿庶平生。開春結屋坡溪上。不羨襄陽舊隱名。</text>
<title>燕山懷古。贈愼行臺仲任。二首</title>,<text>靡靡遠行役。悠悠上金臺。金臺事報怨。撫迹令心哀。昭主高世王。樂毅振古才。君臣志旣合。弱小非所裁。謀結四國歡。終致強齊摧。磨室反故物。汶篁植薊材。奇功邁五伯。大義昭九垓。歸來千載下。何人能激頹。</text>
<title>燕山懷古。贈愼行臺仲任。二首 其二</title>,<text>荊卿古酒徒。悲歌和擊筑。太子更淺謀。餓虎自委肉。其事不足稱。其人不足錄。如何靖節翁。曠世挹遺馥。勇者志喪元。義士恥若僕。裴回易水上。泫然沾我服。</text>
<title>次栗谷，牛溪二先生題僧軸韻 二首○幷引</title>,<text>斯文天未喪。後事命俱憎。欲訪曾題句。山空不見僧。</text>
<title>次栗谷，牛溪二先生題僧軸韻 二首○幷引 其二</title>,<text>學道身將老。憂時意更新。平生幾景行。今日倍傷神。</text>
<title>過惠陰嶺。馬上口號。</title>,<text>至月中旬惠嶺邊。風光猶似菊花天。偶吟邵老伊川集。仍憶倪仙碧館篇。或往或來須某事。旋鄕旋洛是何年。回看四海腥塵合。東土棲棲亦幸然。</text>
<title>送靜齋 幼能兄號 發引于東關廟。雪涕有作。</title>,<text>秋風石室齋中約。夜月河梁壁上詩。誰料殷勤留一債。東城今作素車期。</text>
<title>李重賚 啓晩 遠來相訪。一宵旋返。不勝悵然。</title>,<text>凍壑氷崖百里艱。土床燈火一宵閒。遙知別後相思處。雪月淸光滿福山。</text>
<title>酬養而次晦菴雪中懷人韻</title>,<text>懷君殘臘夢俱闌。病客知時久掩關。春變梅花羞白雪。歲寒松柏賁靑山。天心默驗陰陽際。世事行看進退間。沂水條風應不遠。莫辭吟詠到前灣。</text>
<title>夜吟</title>,<text>十口寄草廬。萬山鎖寒隴。窮冬風氣殊。陰霧忽濛澒。皇天本仁愛。示警自太重。玆承玉體愆。復聞邊塵聳。中宵起撫枕。鬱陶心如壅。借問胡爲爾。漆室諒非俑。</text>
<title>家奴取薪。有一老査雜於其間。從第世集持歸。以爲木假山。置於案側。仍賦五言律來示。戲次其韻。</title>,<text>何心循假號。無地見眞顏。每歎身同物。還嫌木作山。材非杗桷際。榮愈几牀間。老我知斯免。應絶俗眼慳。</text>
<title>除夕上墓。河梁氷薄。移就銅崔船路。</title>,<text>平生魯論門人戒。當日朱文畫像詩。履薄臨深惟此大。河梁豈獨畏春澌。</text>
<title>過白休菴遺墟 庚戌</title>,<text>坡原西與月山連。休老遺風已百年。莫道三更傳獨啓。能將一脈啓雙賢。</text>
<title>交河道中望海</title>,<text>羸驂倦客路縈廻。河上春風意未開。嶽勢橫奔猶北拱。川流曲折盡西來。悠悠萬里朝宗義。隱隱千秋蹈死哀。海晏山寧知幾歲。雙懸日月照東隈。</text>
<title>寒泉感懷</title>,<text>故丘松檜正參差。卅載歸來事轉悲。白水不堪長淺土。紫荊何料半摧枝。數聲谷鳥如人意。一抹炊煙近午時。贏得明朝登覽後。海山佳處卜新基。</text>
<title>自露梁乘舟歸西湖作</title>,<text>孤舟一葉下滄洲。落日春風無限愁。東望五雲飛紫極。遙將聖壽祝千秋。</text>
<title>與養而，子文及高汝根 晦 訪衿陽紫霞洞。歇馬溪上。次養而韻。</title>,<text>偶來山水裏。携手樂相忘。物理從君會。沈吟味更長。</text>
<title>宿三幕寺別養而</title>,<text>步上西山望海顚。淸晨起坐共悠然。臨分不少憂時意。萬事前頭自有天。</text>
<title>伏聞今日春宮行冠禮。不勝畎畝之祝。有作。三月九日</title>,<text>重离繼照會淸明。羽翼啇顏更頌聲。未歎臨軒歉舊制。行看喜色溢吾氓。</text>
<title>過牙山高涌山。次王父九日登高韻。</title>,<text>匹馬湖西路正艱。高山遙指海雲間。薰風碧草今行遠。素髮黃花舊上閒。杜宇有聲餘血淚。湘潭無地問容顏。悠悠六十年來事。贏得遺篇次第還。</text>
<title>歷拜李忠武舜臣墓</title>,<text>奇功薩水後。霸業角干前。行人自駐馬。再拜武侯阡。</text>
<title>到華陽洞作</title>,<text>川原轉處洞門開。陡覺塵心已不猜。策馬乍過蒼玉壁。扶藜仍上白雲臺。殷山日月流餘照。閩曲煙霞似舊隈。會待主翁旋駕至。一堂函丈得親陪。</text>
<title>葩串 二首</title>,<text>生平聞異境。邂逅辦閒行。水比淸氷勝。山如衆蕊成。奇花春未盡。怪鳥客俱驚。更欲論盤石。寰中果孰爭。</text>
<title>葩串 二首 其二</title>,<text>雨歇殘春日。雲深小洞天。淸和眞氣象。閒靜好因緣。白石誰爲力。蒼松不記年。人間有此樂。何處是神仙。</text>
<title>仙游洞</title>,<text>疊石蒼崖共一門。落花流水是眞源。千山顥氣迷仙躅。萬壑淸風灑客魂。巖際漫傳黃鶴去。臺前猶見翠獅存。煩君且莫愁遲暮。浴詠歸來自聖論。</text>
<title>次宋秀才 疇錫 韻</title>,<text>雨餘時物一番新。山色泉聲摠可人。養得此心無內外。晦翁先已會尋春。</text>
<title>溪上謾吟 三首</title>,<text>高山常不動。逝水自無停。二樂慙非分。悠然對翠屛。</text>
<title>溪上謾吟 三首 其二</title>,<text>水暖魚爭躍。林深鳥共飛。與君同此樂。盡日幾忘歸。</text>
<title>溪上謾吟 三首 其三</title>,<text>世外靑山在。壼中白日遲。他年分華意。留與石臺知。</text>
<title>過慶徵君 延 閭</title>,<text>彝倫全孝獨聞君。昭代徵書更出群。惆悵遺閭回首地。不堪天道是非云。</text>
<title>新昌蓮堂偶吟 壬子</title>,<text>小齋鶴城東。翛然似梵宮。方塘映黃菊。孤嶼落丹楓。片月生遙岫。羈鴻叫暮空。秋風不相待。歸夢過神嵩。</text>
<title>偶吟示沈士磬 俔 任大年 元耇 二生 幷引</title>,<text>西來病倦歲將遷。文獻興懷倍凜然。宇宙淸風孤竹子。皇王大法九疇編。綱常圃老符高義。道學潭翁得正宗。斯取魯邦元一事。憑君庶不忝前賢。</text>
<title>雪夜詠懷 五首</title>,<text>白雪千村暗。靑松一嶺寒。天涯閉戶意。歲暮更加餐。</text>
<title>雪夜詠懷 五首 其二</title>,<text>未窺前聖道。深媿遠方朋。澄心仍默坐。相照一寒燈。</text>
<title>雪夜詠懷 五首 其三</title>,<text>治忽非關數。安危自繋人。周家有嫠婦。亦足厚彝倫。</text>
<title>雪夜詠懷 五首 其四</title>,<text>百世陶彭澤。千秋管幼安。詩書浮海志。童稚候門歡。</text>
<title>雪夜詠懷 五首 其五</title>,<text>故園無一字。先隴隔三江。悄悄更深後。臥聞雪打窓。</text>
<title>癸丑立春書懷</title>,<text>客地孤悰夢亦驚。逢春況復涕沾纓。關河北望腥塵眯。桑梓東懷雪浦橫。皓首不堪同道逝。蒼生無奈洊饑丁。嘉陵小白平生計。屈指他年倘好成。</text>
<title>挽石湖 尹公文擧號 令丈</title>,<text>坡山流派八松風。甑岳由來又我公。元祐賢人今幾箇。武夷家世昔難同。平生德性黃通老。晩歲行藏劉病翁。天末忽聞殄瘁痛。瓣香何計薦微衷。</text>
<title>移寓栗浦。値寒食日作。</title>,<text>稚年猶感柳州書。衰日仍懷杜曲居。南望不禁遙祭淚。寒煙宿草定何如。</text>
<title>哭同春堂 宋公浚吉號 先生 二首</title>,<text>伊洛師傳遠。隆興國步艱。斯文看再煥。大義得同攀。灑落論思際。雍容進退間。拳拳追悼意。白日照寒山。</text>
<title>哭同春堂 宋公浚吉號 先生 二首 其二</title>,<text>出處歸身潔。哀榮要道彰。寒松自節操。良玉轉精光。寂寞延和奏。凄涼祭禮章。年來責沈恨。慟絶海西方。</text>
<title>哭楊湖丈靈几</title>,<text>栗里田園廢。襄陽物色新。臨江一慟盡。無復會心人。</text>
<title>馬塲舊寓偶吟 二首</title>,<text>六載歸來四月天。高山溪水望欣然。薰風草色渾無恙。晴晝鶯聲最可憐。罷病幾多懷舊隱。棲遲猶足贖前緣。平生不淺滄洲興。只爲閒蹤近市㕓。</text>
<title>馬塲舊寓偶吟 二首 其二</title>,<text>年來應接苦頗喧。忽到深林意自敦。白日正長方有事。靑山相對却無言。從知物理間中見。始覺心源靜後存。不是吾家厭外撓。要看春意滿乾坤。</text>
<title>卽事 二首</title>,<text>盡日無人扣客扃。蒲團默坐似沈冥。悄然尙起彝倫感。林外鵑聲不可聽。</text>
<title>卽事 二首 其二</title>,<text>庭院風微午熱煩。抛書徒步出山門。蒼崖曲水眞如畫。却恨前時失細論。</text>
<title>次沈明仲 世煕 寄示韻</title>,<text>寂寥生叔世。敢道會眞源。手熱猶思水。心萠未卷雲。膺懲存魯閟。直方係周坤。賴有斯文在。潛脩爾共惇。</text>
<title>紫雲書院。次朱子濂溪書堂韻。尤齋於戊申冬來謁。手書此作於尋院錄下。</title>,<text>祗回幾歲月。復此升高堂。弦誦雖寂寥。黌舍頗開張。怳若先覺人。臨質在我旁。沈吟聖學編。不用空涕滂。</text>
<title>登熊潭臺上作</title>,<text>蒼厓挿入半溪心。復有奇峯列戟森。道窟熊潭經理計。秪今唯與後人尋。</text>
<title>謁坡山書院</title>,<text>兩世高名百世師。坡陽牛浦共棲遲。松風竹雨前脩興。山月溪雲後學悲。俯檢詩書猶手澤。仰瞻宮廟更心期。曾聞圃靜源流遠。吾道重恢會幾時。</text>
<title>甘露寺次晦軒先生韻 本金海甘露寺題詠。今移刻于此。</title>,<text>蘭若前頭水鏡平。江山爭似潤州城。五峯簇簇迷閒影。七浦依依送遠聲。竹老高風增髮豎。錢湖冷日照心明。摩挲解道憂時意。閉戶無端媿此生。</text>
<title>挽東溟先生 三首</title>,<text>物外眞仙骨。人間老客星。道非今世識。心與古賢醒。不假茅山諷。猶令綺略聽。千秋東海表。奇寶絶空靑。</text>
<title>挽東溟先生 三首 其二</title>,<text>龍門漢太史。少陵杜先生。世孰微存體。公惟並擅聲。風翻蓬海嶠。雪蹴玉樓城。最是詞林快。一空衆鳥鳴。</text>
<title>挽東溟先生 三首 其三</title>,<text>先友稱同志。孤生荷下床。雖微奇字問。已覺鄙心亡。夏日南江遇。秋風北浦觴。招邀違永訣。淚酒鳳山蒼。</text>
<title>延安平遠堂。次梧陰諸公韻。</title>,<text>偶訪名都勝。先開倦客心。棲高天若出。海闊地無臨。北望占宸極。西歸抱玉琴。羊公碑一片。多難更長吟。</text>
<title>望首陽山作</title>,<text>宿雨霽村墟。微風動客袂。首山碧未了。岧嶢入天際。二子竟何許。高臺正迢遞。我來愛其名。征輈不可滯。自是箕氏民。復論孤竹世。寄言同心人。此道如旒綴。</text>
<title>過海州州治有感 幷引</title>,<text>浮雲往迹杳難尋。贏得秋風桂樹林。回首艱虞猶盛事。秪今孤客度西岑。</text>
<title>謁隱屛書院</title>,<text>平生夢想武夷天。海外風煙尙宛然。地去東南餘萬里。世爭前後半千年。寒溪素月空傳影。寶匣瑤琴已斷絃。欲向遺祠聞大道。雙將敬義楬堂邊。</text>
<title>謝沈君 瓘 携酒遠訪</title>,<text>客有坡山士。相逢西海涘。棲棲更多病。居然眷故里。是時菊半吐。去留離思起。提壼遠來候。壹獻以爲紀。此意良獨厚。歲寒猶可恃。冀君素心人。扣我東阡裏。</text>
<title>重陽登金谷江岸 閔震元，沈束稷從。</title>,<text>與君携手上高巓。道是重陽薄暮天。萬壑秋陰黃菊裏。一江閒意白鷗邊。風流宇宙眞非淺。形勝山河最覺全。翹首雲間新月色。中宵贏得滿歸船。</text>
<title>十五夜登壓海樓。示同遊諸君。</title>,<text>茲樓名擅大能西。秋夜登臨意轉迷。錢浦潮歸孤棹遠。匡山木落暮鴻低。乾坤納納長羈旅。歲序悠悠共解携。已信修身能立命。臨風數句爲君題。</text>
<title>寧陵靈駕今將進發於黃驪。而臣適待罪秋曹。不克往哭於陵前。路次雪涕有作。以寓無窮之痛。</title>,<text>孤臣雪涕望東門。一哭誰知阻禿原。解道遺黎霑雨露。忍看脩夜入乾坤。因山有卜今微悃。負罪無誅舊大恩。隱隱曉天雷動意。應將海隔洩煩冤。</text>
<title>除夕在秋曹後洞作 二首</title>,<text>虛名忽作近刑身。誰道牛災及邑人。禮本援賢非好用。書要首實異求伸。疑尤尙愧先師戒。容默寧憂聖世親。飮啄由來皆有命。秋曹門外已新春。</text>
<title>除夕在秋曹後洞作 二首 其二</title>,<text>客窓燈火夜如何。交歲孤懷感慨多。壟上松楸瞻未得。門前朝暮倚幾過。今來學力看髭髮。舊隱行裝戀芰荷。解道河汾先屋在。春風倘遣泛滄波。</text>
<title>觀桃源圖 二首○甲寅</title>,<text>平生不看畫。偶此愛桃源。借問緣何事。欲言已醉昏。</text>
<title>觀桃源圖 二首○甲寅 其二</title>,<text>未歎謀身拙。寧爲學道成。堂前一披拂。猶覺寸心明。</text>
<title>送養而入堤峽 乙卯</title>,<text>風雪緣江路。湖關避地人。吾行知不遠。好趁武陵春。</text>
<title>過東淮 伯舅申公晩號 靑白堂</title>,<text>臺謝何年始。江山自在新。峨洋當世樂。動靜至今春。一練含虛遠。千鬟送翠頻。經過多感慨。似舅媿非人。</text>
<title>謁石室遺祠</title>,<text>親承警欬石山翁。白首重來謁悶宮。大節千齡看棣萼。遺蹤一體近封崇。溫城粉堞猶含雪。蘇渡腥塵尙起風。聞說南兵方破竹。應將日月照吾東。</text>
<title>宿祠宇村舍。夜夢尤齋丈。遺以詩札。寫在綿布云。北方無紙。故如此感而有賦。二首</title>,<text>平生師友自雙賢。存沒中宵思黯然。詩札分明來入夢。木綿布代古蠻牋。</text>
<title>宿祠宇村舍。夜夢尤齋丈。遺以詩札。寫在綿布云。北方無紙。故如此感而有賦。二首 其二</title>,<text>聞說班荊驛路前。夕陽回首涕漣漣。交情士志先賢語。更覺今時爲國偏。</text>
<title>楊山途中有感 六首</title>,<text>落月疏星淡曉光。龍門歸客路何長。維楊舊迹渾無賴。滄海于今已變桑。</text>
<title>楊山途中有感 六首 其二</title>,<text>道峯山下卽儒宮。玉澗雲屛入夢中。惆悵今行違咫人。幾時雙屐趁春風。</text>
<title>楊山途中有感 六首 其三</title>,<text>吾兄閑臥碧山扉。不向淸時惹是非。已遣高風驚末俗。須敎大業副初衣。</text>
<title>楊山途中有感 六首 其四</title>,<text>太王宮址久荒蕪。野草寒煙一望孤。父子彝倫由至性。非關墜鼠正銜雛。</text>
<title>楊山途中有感 六首 其五</title>,<text>六載東岡已絶絃。山齋寂寞獨巋然。誰知一疏防微意。終見橫瀾自拍天。</text>
<title>楊山途中有感 六首 其六</title>,<text>寬仁聖澤入人深。此日猶知萬姓心。況復孤臣山下過。秋曹公案亦輕斟。</text>
<title>歷拜申兄用晦 炅，季良 最 墓有感 四首</title>,<text>褐衣蓬累欲何之。相對無言只自知。誰料玆行成永訣。幽墟春日不勝悲。</text>
<title>歷拜申兄用晦 炅，季良 最 墓有感 四首 其二</title>,<text>尊周大義日星新。此事能行堇數人。文獻師資俱可述。應將卓行耀千春。</text>
<title>歷拜申兄用晦 炅，季良 最 墓有感 四首 其三</title>,<text>荒山宿草一孤塋。匹馬歸人淚滿纓。埋玉重泉終古恨。臨風回首若爲情。</text>
<title>歷拜申兄用晦 炅，季良 最 墓有感 四首 其四</title>,<text>弱歲詞場仰盛名。兼將禮易討群精。天生又殺知何理。畜眼奇才未易爭。</text>
<title>奉次尤齋道中韻</title>,<text>知猶君子患。講或聖人憂。此外非吾病。心安道自悠。</text>
<title>次李君 光周 留贈韻</title>,<text>江漢纓斯濯。龍門韻自深。徘徊山水裡。庶見古人心。</text>
<title>曉起偶吟 二首</title>,<text>窓外狂風振壑聲。覺來昏室一心明。周流體用元無間。須識操存聖訓精。</text>
<title>曉起偶吟 二首 其二</title>,<text>大易微言貴審幾。消長內外轉難違。如今尙議迎元使。媿殺潘陽百世輝。</text>
<title>謁沂川書院</title>,<text>慕翁棲築晦翁風。百世沂陽共閟宮。十絶分明興化意。五書珍重距邪功。原泉不息觀中妙。天地同流浴後衷。敢道莊生朝暮遇。海邦猶幸一溫公。</text>
<title>敬過長陵有感</title>,<text>紫極風雲斷。喬山草木深。宣光自盛業。舜禹卽傳心。歲轉亡胡運。人忻復漢音。恭思望闕義。感淚更霑襟。</text>
<title>坡山道中。聞皇朝吳將軍三桂使蒙古兵襲取瀋陽。將會圍北京。雖未辨虛實。不覺喜躍。仍有所述。五首</title>,<text>上穹仁愛本昭然。氣數窮來理復全。堯舜遺風今庶見。春秋大義舊同傳。乾坤再整須何會。日月重明幸此年。莫道漂蹤偏有喜。野花山鳥總隨緣。</text>
<title>坡山道中。聞皇朝吳將軍三桂使蒙古兵襲取瀋陽。將會圍北京。雖未辨虛實。不覺喜躍。仍有所述。五首 其二</title>,<text>高皇神聖冠群王。創業文治幷漢唐。豈謂夏家亡卅載。從知周命續千霜。謳歌父老思遺澤。疆場山河協舊章。手掃腥膻爭再覩。仲尼差足慰哀傷。</text>
<title>坡山道中。聞皇朝吳將軍三桂使蒙古兵襲取瀋陽。將會圍北京。雖未辨虛實。不覺喜躍。仍有所述。五首 其三</title>,<text>興亡終亦係逢辰。痛哭誰知甲歲春。誠切憂民還燬室。謨勤禦敵忽狂塵。漢家賴有中天慶。夏后爭傳出竇神。萬里滄波猶悵望。幾時崩角拜恩綸。</text>
<title>坡山道中。聞皇朝吳將軍三桂使蒙古兵襲取瀋陽。將會圍北京。雖未辨虛實。不覺喜躍。仍有所述。五首 其四</title>,<text>寧考當年志攘夷。治兵禮士自身推。文公淹恤天應啓。先主傾頹鬼亦悲。從古英雄皆得運。如今邦國轉乖宜。曾聞禦外先修內。默誦隆興上殿詞。</text>
<title>坡山道中。聞皇朝吳將軍三桂使蒙古兵襲取瀋陽。將會圍北京。雖未辨虛實。不覺喜躍。仍有所述。五首 其五</title>,<text>由來羯胡事難權。不在強兵在任賢。漢盛呼邪猶款塞。金亡韃靼轉擾邊。天星早識靑丘始。帝德行看紫極旋。多媿晨炊猶未備。空將愚慮付殘篇。</text>
<title>雨後散步 二首</title>,<text>山日倏西沈。林風暮轉急。田夫荷鋤歸。隣里互來集。爭言禱雨足。將見根耕及。我亦畒畝人。瞻雲增感泣。</text>
<title>雨後散步 二首 其二</title>,<text>兩後氣更佳。中谷望逶迤。雲端有新月。隱現光復遲。淸景正如許。令我忘調飢。回頭塵世上。歎息將何爲。</text>
<title>山谷有歸來兮逍遙。西江波浪何時平之語。晦翁見之以爲可以泣鬼神。率意命筆。寄懷南海。十二首</title>,<text>自聞遷南海。栫棘以爲依。晝看鯨鯢偃。宵惹魑魅譏。仰首隔旻天。俯躬託蠻畿。緬想君子居。憂樂諒靡違。嚮風勖明德。前喆幸同歸。</text>
<title>山谷有歸來兮逍遙。西江波浪何時平之語。晦翁見之以爲可以泣鬼神。率意命筆。寄懷南海。十二首 其二</title>,<text>庖羲始畫易。陰陽猶可開。姬公更系繇。扶遏明所裁。靜觀復姤際。已成消長胎。偉歟紫陽書。撫世思深培。有畏一豕往。無補五龍來。</text>
<title>山谷有歸來兮逍遙。西江波浪何時平之語。晦翁見之以爲可以泣鬼神。率意命筆。寄懷南海。十二首 其三</title>,<text>宇宙生已久。治亂亦相提。最是元祐失。復鑑淳煕迷。擧措誠有過。開悟要當躋。豈無大人手。閩南與涪西。禍亂自同條。何況漢唐兮。</text>
<title>山谷有歸來兮逍遙。西江波浪何時平之語。晦翁見之以爲可以泣鬼神。率意命筆。寄懷南海。十二首 其四</title>,<text>海邦崇大師。文敎侔中朝。禮樂世室盛。仁義孝園饒。天地際翻覆。聖人挺舜堯。凜凜大義在。孜孜心學昭。千載慶斯會。一域喜相逍。</text>
<title>山谷有歸來兮逍遙。西江波浪何時平之語。晦翁見之以爲可以泣鬼神。率意命筆。寄懷南海。十二首 其五</title>,<text>鷄山鬱以秀。熊水淸以遼。中間遯巖人。蚤承首陽標。龜山倡道明。鳳鎭敎禮饒。幸茲二三子。乘時賁旌招。矧彼石室翁。義聲溢四遙。</text>
<title>山谷有歸來兮逍遙。西江波浪何時平之語。晦翁見之以爲可以泣鬼神。率意命筆。寄懷南海。十二首 其六</title>,<text>斯道有顯晦。造化苦不齊。鼎湖忽纏慟。窮谷號耄倪。胡知制服議。永作招禍梯。經義異甲乙。人情從白黧。是非諒自在。混淪歸東西。</text>
<title>山谷有歸來兮逍遙。西江波浪何時平之語。晦翁見之以爲可以泣鬼神。率意命筆。寄懷南海。十二首 其七</title>,<text>聖朝饒黨錮。來往終不降。亹亹乙巳辨。漫漫辛癸撞。邇來幸彌縫。聚訟尋舊腔。排抑豈善道。闒茸更充邦。一日巨浸決。平陸成湖江。</text>
<title>山谷有歸來兮逍遙。西江波浪何時平之語。晦翁見之以爲可以泣鬼神。率意命筆。寄懷南海。十二首 其八</title>,<text>憶昔尋葩串。爽若登閬峨。靈芝谷中秀。白雲隴上多。耳絶名利爭。門無塵俗過。唯茲扶世意。翻作妨賢窠。在己儻盡分。由人柰推波。</text>
<title>山谷有歸來兮逍遙。西江波浪何時平之語。晦翁見之以爲可以泣鬼神。率意命筆。寄懷南海。十二首 其九</title>,<text>素患各有道。聖賢豈不諒。周伯柔順以。箕子艱貞當。舍去龍門力。壁立考亭量。爲柔非己枉。爲剛非禍養。此義好稱停。庶幾無孟浪。</text>
<title>山谷有歸來兮逍遙。西江波浪何時平之語。晦翁見之以爲可以泣鬼神。率意命筆。寄懷南海。十二首 其十</title>,<text>吾道幸未喪。晦翁孰敢多。神思闡六藝。德業想九歌。餘力見文字。一理方無差。先進從己敦。空言戒非訛。聞說魯男子。善學將如何。</text>
<title>山谷有歸來兮逍遙。西江波浪何時平之語。晦翁見之以爲可以泣鬼神。率意命筆。寄懷南海。十二首 其十一</title>,<text>寒波咽石塘。素月沈牛湄。所幸兩家緖。傳遠猶未隳。奈何事參差。百怪仍盱睢。友誼不失故。師道當解疑。漁人自古患。黽勉須及時。</text>
<title>山谷有歸來兮逍遙。西江波浪何時平之語。晦翁見之以爲可以泣鬼神。率意命筆。寄懷南海。十二首 其十二</title>,<text>小少抱疾病。平生絶經營。偶然觸世網。本非祟簪纓。黃塵蔽天地。白虹翳朝明。大運旣如此。微事詎足驚。語嘿自隨時。一吟寫不平。</text>
<title>楊寓茅茨成已久矣。七月初吉。始引井爲塘。夕坐偶吟。時方大旱。二首</title>,<text>偶闢茅雙架。閑臨水一方。瓢飮顏氏井。鑑開晦翁塘。河海觀逾大。暑寒感幷長。誰能化作雨。霑灑遍東鄕。</text>
<title>楊寓茅茨成已久矣。七月初吉。始引井爲塘。夕坐偶吟。時方大旱。二首 其二</title>,<text>殘熱秋猶盛。高齋夜更淸。素行憐尾厲。旅次愛童貞。水靜明河映。山空宿鳥鳴。憂來苦不掇。總爲杞人情。</text>
<title>次蔡伯瑞 龜章 韻</title>,<text>琴書顚倒泝楊津。思向龍門仰後塵。迹似羈旅非遯世。心無殀壽是修身。斯文詎喪箕封域。吾道終存魯海濱。此意分明誰可會。西風一夜憶同人。</text>
<title>渡龍津</title>,<text>水鍾山色聳層雲。寺下寒江碧似裙。安得扁舟乘興去。淸平洞裏挹高芬。</text>
<title>平丘過金大成忠簡二公墓 二首</title>,<text>曉霧迷江路。新碑刮客眸。名賢己卯傳。同德靜齋儔。公議寧偏廢。仁人自暗愁。如何數世後。不斬有承羞。</text>
<title>平丘過金大成忠簡二公墓 二首 其二</title>,<text>先祖東還日。空悲一瓣香。牛門師表早。龍塞扈從長。凜凜明倫筆。哀哀捨命觴。臨風增感慨。非獨爲公傷。</text>
<title>東坡驛有感</title>,<text>聞說宣宗世。寇從日域邊。呼兵臨渡夜。問策驛程天。社稷今如許。艱虞昔未專。客過多少意。前後怕相緣。</text>
<title>哭任榮川 濬 丈</title>,<text>從游疇昔有驪陽。每到吾公說輒詳。不謂偶成傾蓋願。那堪遽綴奠楹章。西山算數將誰繼。彭澤歸休雅自量。況復少連稱共學。遺風差足慰悲傷。</text>
<title>戲贈南仲輝 二星</title>,<text>蠻海歸來南逐客。烏臺削罷朴閑人。幾年共住宣祠里。此日相逢白浦濱。萬事心邊如敝屣。一名身外等微塵。唯應歲晩蓬山下。徧見桑田碧水春。</text>
<title>次兪顯叔 晦一 寄示用朱文公自警韻 二首</title>,<text>東游詩句也淸新。況復因茲得反身。須信本心如日月。操存方是聖賢人。</text>
<title>次兪顯叔 晦一 寄示用朱文公自警韻 二首 其二</title>,<text>幼年景仰魯連生。海上幽居久未成。今日輸君還一着。幾時鏡水眼雙明。</text>
<title>金久之 壽恒 相久謫朗州。思欲以句語寄懷。偶閱先王父在謫時贈仙源，淸陰二先生之作。怵然興感。步韻却寄。二首</title>,<text>自從泮水上書還。卅載台階不可攀。白首遯居西海外。丹心致主北辰間。漢朝黨籍身俱放。魯國嫠憂淚並湲。莫訝爾來均出處。石山高仰暮雲間。</text>
<title>金久之 壽恒 相久謫朗州。思欲以句語寄懷。偶閱先王父在謫時贈仙源，淸陰二先生之作。怵然興感。步韻却寄。二首 其二</title>,<text>我本江南錦里人。生平夢想出紅塵。仙區月嶽無多地。嘉樹山茶度幾春。砥柱政回滄海色。晩顏空對屋梁神。涪州學易今能及。不用離騷作賦頻。</text>
<title>酬羅生仲輔 碩佐 留贈</title>,<text>之子生吾黨。淸修更尙賢。聖門難率爾。豪士豈徒然。曾氏深淵履。邵翁寶鑑懸。毋將一點氣。虛度百來年。</text>
<title>臘月十一日雨雪。舟渡錢浦。</title>,<text>江頭雨雪政茫然。臘月行人喚渡船。西望齊門滄海闊。不知何日去朝天。</text>
<title>携家到砥平玄淵作 二首○丙辰</title>,<text>淸峽神猶往。洪陽計已遷。向來聞白谷。今日到玄淵。山迹西臺起。川流北陸旋。更憐關嶺近。回首鏡湖天。</text>
<title>携家到砥平玄淵作 二首○丙辰 其二</title>,<text>長路逾雙峙。淸溪抱一坪。眼開桑樹境。心爽石門亭。倒屣多親友。披裝獨聖經。殘生隨處樂。雲水任浮萍。</text>
<title>去歲初李養而入堤峽。有詩相贈。久未酬謝。今適意到。次韻寄之。</title>,<text>幽抱中年幸細評。雲山相望若爲情。林堤隱迹疑秦士。淵谷僑居似蜀城。素履豈隨雙鬢變。靑編愈覺片心明。何時更續玄江樂。對榻消詳不待盟。</text>
<title>將作湖西行。出次澤堂 李公植號 墳菴。</title>,<text>平生愛閑景。無心雲出岫。朅來寄禪菴。嘉名非邂逅。寒泉境斯幽。彭澤語何秀。緬懷獨立人。百載仰領袖。高風挹不盡。丘木澹淸晝。</text>
<title>敬過英寧二陵 二首</title>,<text>聖際東方作。星從北極旋。詩書小中華。功德後朝鮮。驪府因山慶。曾孫有道聯。微臣經過日。社稷祝蒼天。</text>
<title>敬過英寧二陵 二首 其二</title>,<text>每撫箕侯迹。君臣失始終。爭如我聖主。有光海東風。九合功猶阻。三分恨未窮。惟餘江漢水。萬折近幽宮。</text>
<title>過稷山丁酉戰場有感</title>,<text>屬國今猶活。王師昔有征。長橋好設伏。平野入鏖兵。勝敗資多算。興亡係得氓。遂令人慟哭。恩未報皇明。</text>
<title>牙州懷古 二首</title>,<text>說到神門涕欲垂。湘潭物色有餘悲。山林獨往嗟無賴。請看徵君度嶺時。</text>
<title>牙州懷古 二首 其二</title>,<text>董㧓死鬼苦煩冤。楚客佯狂意自存。歲晩一行還不祿。備荒橡栗亦難言。</text>
<title>訪外先祖尙成安公林川遺基</title>,<text>相國遺墟在。彌甥仰歎深。廢池波不起。荒砌草難尋。默運匡時計。常存愛士心。平生感君曲。留寄七絃琴。</text>
<title>扶餘白馬江懷古</title>,<text>扶蘇山對濟王都。白馬江連野草蕪。興廢有時龍已去。城隍無迹雁相呼。雙成義烈遺祠遠。一望皐蘭古寺孤。春日登臨何限意。煙波惟見釣魚徒。</text>
<title>到定山彌勒堂。尹子仁，子恕 推 兄弟來會。別後有作。</title>,<text>淸溪繞中野。孤村隱山阿。倦客思暫憩。良朋荷遠過。別來凡幾歲。人事各蹉跎。我毛鮮黑髭。君顏困沈痾。周道亦已變。法門將孰劘。緬懷浿上敎。朗詠首山歌。相對討幽蘊。中夜仍咨嗟。遲明與君辭。耿耿懷柰何。</text>
<title>成歡驛樓新成頗壯麗</title>,<text>孔道經由數。郵亭結搆新。澄湖遙映日。芳樹蚤含春。尙冀知時屈。尤宜惜歲貧。仳離多在眼。何計活斯民。</text>
<title>過弘慶寺碑。次鄭松江韻。</title>,<text>勝國崇天笁。宗儒撰石文。秪今夫子廟。非獨媿孤雲。</text>
<title>雨後水原道中望冠岳山有感</title>,<text>昨夜東風雨。今晨北岳天。浮雲凝不散。瑞日儼猶懸。萬品昭蘇際。群生化育邊。行仁惟務本。聞在魯書篇。</text>
<title>敬過孝陵</title>,<text>玉殿空山裏。瑤池小路隈。至仁西伯後。大孝有虞來。思子臺何遠。昭冤死益恢。孤臣感古意。攬涕更徘徊。</text>
<title>次海伯趙弟公擧 師錫 寄仲輝韻</title>,<text>元戎不分此相迎。村杏花邊有鳥鳴。媿我猶非扶谷杖。喜君還似隔年旌。時危原隰丹衷苦。春晩江湖素髮明。回首首陽松柏老。歲寒顏色豈曾更。</text>
<title>挽李參判 俊耇 令丈</title>,<text>城南賓客斷春風。白首重逢洛邑東。不欲方能推孟老。打乖終自忝韓公。浮雲暮岫蹤還散。落月宵梁影却空。泣想衿陽棲息地。寒花猶得淡香叢。</text>
<title>次李季周 端夏 寄示韻</title>,<text>此學由來不害心。如何劍婺別加鍼。喜哀未發看中訣。動靜隨時調息箴。夜養能令仁義復。氣充寧被闇驚侵。須知體用元相管。然後方將主敬斟。</text>
<title>過婆娑城</title>,<text>江水惟天險。山城特地高。艱虞一路事。廊廟二公曹。禦敵民和在。臨戎將算勞。那堪聞四鎭。天下尙嗷嗷。</text>
<title>過中良浦有感 幷引</title>,<text>宅湮園廢摠成塵。桑海爾來一夢春。最是先墳迷所在。夕陽揮淚對蒼旻。</text>
<title>拜義谷曾叔祖退菴公墓 二首</title>,<text>玉立朝端古爭臣。淵源況復誦關閩。仁川義谷渾無恙。不見當時號退人。</text>
<title>拜義谷曾叔祖退菴公墓 二首 其二</title>,<text>陽春寒沍好相尋。康穆之交冠古今。更憶諸公摧廓意。波濤大筆賁儒林。</text>
<title>次族姪泰徵寄示韻</title>,<text>故山霜露客心驚。珍重東州一緘淸。爲問晴窓何事業。硏經方獲聖賢情。</text>
<title>蓮城山下有懷參奉家叔 㴲。兼示仲瞻弟。二首</title>,<text>長沙舊迹使人愁。仙岳蓬萊度幾秋。遼郭有時歸白鶴。秦關無處候靑牛。籠中日月煩君惜。壺裏山川待我搜。惆悵高蹤追不得。暫携藜杖寄松楸。</text>
<title>蓮城山下有懷參奉家叔 㴲。兼示仲瞻弟。二首 其二</title>,<text>風樹孤生卅載春。海虞情事幸今伸。西關邂逅猶難保。東嶺崎嶇汔莫因。潭底龍神匪九四。巖邊蓍德遇家人。安時處義吾何敢。會結茅茨慕葛閩。</text>
<title>曉發忘憂里。回望京闕有感。</title>,<text>蓬萊宮殿鬱岧嶢。萬世園陵氣象遙。鼎定山河饒魏國。龜從曆數邁周朝。興隆自古須賢士。征伐如今要布昭。無柰野臣當日祝。曉來辰極耀層霄。</text>
<title>八月十七日過王山灘。聞閔尙書大受 鼎重 持叔 維重 仲季來會崇陵。次前孝廟練日韻却寄。翌日是國祥。</title>,<text>蒼梧秋色會來攀。嗚咽王灘歲再環。遺慟明朝誰共切。楊山回首二難間。</text>
<title>夜坐偶吟 二首</title>,<text>病起寒齋夜氣澄。候蟲聲急感懷增。誰知靜極羅浮意。萬理怡然若解氷。</text>
<title>夜坐偶吟 二首 其二</title>,<text>從來此學豈難尋。千聖相傳只一心。這裏虛明名主靜。要看光霽驗斯深。</text>
<title>洪川泛波亭。次林塘諸公韻。</title>,<text>孔雀東南叢桂林。泛波高閣對披襟。橋邊異迹傳黃鶴。檻外淸徽勝綠琴。秋月怳乘雲漢影。春花宛入武溪心。飄飄最是忘機客。歲晏同盟也孰禁。</text>
<title>訪壽泰寺。歸時由詠歸坪作。</title>,<text>欲訪名山勝。行從別界尋。一溪黃葉盡。萬壑白雲深。佛宇龍湫畔。仙蹤鶴嶺陰。向來棲築意。斜日費長吟。</text>
<title>洪陽感古</title>,<text>伊昔丙丁經亂後。先君初解東郡綬。蓬山嚴沍怯踐雪。洛城荒破愁糊口。思將歸老山水間。有地擅名關嶺右。秋風月峽灑客淚。蕭然匹馬仍却走。斷橋千秋令威仙。淸江一曲淵明柳。築室猶嫌林不深。求田但願石可耦。風流使君領華亭。置酒相邀看北斗。翩翩鶴書下九重。久廢君王渥恩厚。北闕待詔榮豈懷。西監供職義不苟。天門黽勉一謝訖。玉堂金馬非吾有。高駕自此遂不返。世事牽掣難膠守。朱翁寂歷墓纔改。尙子損益嫁未偶。歸雲病鶴謾入詠。滄海桑田倏翻手。惟我平生風樹戚。晩計誓不菟裘負。側耳四海煙塵色。傷心一邦鉤黨藪。邇來經理竟蹉跎。孔雀寒溪廻白首。玆行偶幸候板輿。往迹仍悲落戶牖。泥邊鴻雁印徒在。匣裏蛟龍聲猶吼。明朝拂袖渡江水。留詩道懷誰知否。</text>
<title>雪後過東湖讀書堂。懷靜齋兄有感。</title>,<text>東湖寒雪遠連江。西海歸人度石矼。回首蓬山懷舊迹。白雲愁色鎖晴窓。</text>
<title>寄別柳弟悠久 尙運 赴江界</title>,<text>賦得驪駒沈隱侯。此行非復別離秋。纔收孝子三年泣。忽佩書生一障憂。箕聖新祠猶海表。高王舊塞卽遼州。無荒數語虞朝事。誰爲吾君奏冕旒。</text>
<title>玄巖偶吟。示士磬諸君。</title>,<text>新春倏變序。殘雪猶在地。病夫滯隴下。戚戚心如醉。惟玆烏石源。不讓寒泉次。況有二三子。遠來非無事。時從川谷間。復結煙霞志。斯言倘不負。歲晩以爲記。</text>
<title>出驪江路中作</title>,<text>天地氤氳裏。江山景物融。靜能生意見。樂自與人同。訪柳思程伯。看花學邵翁。陽和行已遍。遙祝聖王功。</text>
<title>季春廿六日。與君始諸友。重尋泰安洞。歸路逶迤訪東溪而上。洞壑奇邃。實近地所罕。翌朝有作。示李載叔 堉。</title>,<text>客討川巖勝。時當浴詠期。石奇疑鬼刻。洞異怕人窺。顯蔽元關數。煖涼各適宜。還慙仁智樂。共爾聖爲師。</text>
<title>次林德涵 泳 留贈韻却寄 二首</title>,<text>周室禮樂盛。孔氏詩書備。歸來千載餘。治絶儒猶起。矧茲雲谷翁。靑出劍浦士。牛蠶理自密。銖寸功非易。下學達天德。講服諒虛己。殊異沂水狂。詎容龍門擬。畢竟道統論。未始外三事。願子重俛首。先難聖訓視。</text>
<title>次林德涵 泳 留贈韻却寄 二首 其二</title>,<text>義固惟所比。言豈若是幾。前哲貴自得。後秀宜深希。柰何廣漢說。令我靡憑依。造道鄒孟首。潛心伊洛微。苟莫由斯戶。私己事轉違。大而金谿悖。小猶花谷非。平生誦學弊。今日助德輝。</text>
<title>偶吟寄尤齋籬中</title>,<text>民憂隴畝火包原。世患儒紳水倒源。二事中間無著手。幸將賢緖繹微言。</text>
<title>聞寅伯 申公晸字 兄來省先墓於忠原。往訪一宿。歸路有作却寄。兼示公擧弟。</title>,<text>山下逢君喜自知。破窓燈火意何居。心猶止水難容物。迹與寒裘要識時。千古渭陽饒受用。一宵丙舍盡襟期。慇懃更有高峯客。手折秋花寄所思。</text>
<title>記夢 幷引</title>,<text>微言斯世已難知。盛誨中宵幸有時。弱歲門墻今白首。傳心一髮舍公誰。</text>
<title>贈羅顯道 良佐 奉親還洛中 二首</title>,<text>聞君行色意酸辛。東洛風波更惱人。秪是移居遺範在。聽松堂畔好藏身。</text>
<title>贈羅顯道 良佐 奉親還洛中 二首 其二</title>,<text>漢時風節晉淸虛。名敎中間樂有餘。患難貧窮要學處。誰將斯語遍儒裾。</text>
<title>北原新寓喜雪 二首</title>,<text>屛迹東鄕日。誅茅北谷年。三冬苦臥病。一雪訝登仙。地借幽居色。天增遠客緣。猶憐曉夢罷。山月失嬋娟。</text>
<title>北原新寓喜雪 二首 其二</title>,<text>色似龍門映。形疑兔苑浮。誰知今夜興。仍抱古人憂。襄漢傳金柝。瓊雷望玉樓。行看老松樹。擎得萬琳球。</text>
<title>中原道中有感</title>,<text>有客黎明發。遙指可興里。山霞捲宿靄。谷流赴大水。前灘氷已澌。石棧路方始。矯首正東嚮。雲洞渺幾重。生平棲遯志。歲晩跋疐蹤。世事不相謀。歎息靡所從。</text>
<title>可興村感舊 二首</title>,<text>一路穿重峽。平郊眼忽開。閭閻幾百戶。舴艋定千廻。江勢嘉陵似。民風峴首猜。上游佳麗地。駐馬正徘徊。</text>
<title>可興村感舊 二首 其二</title>,<text>始至孩提日。重過弱冠年。劉子玄觀後。呂仙岳陽邊。千載長沙遠。三春舊國偏。臨風自多感。非是怨穹天。</text>
<title>寄題申玉爾 汝栻 斗月亭</title>,<text>月峽之西斗峽頭。高亭物色兩相侔。地回漢水雙源合。天借君山一島浮。樓上白雲留勝迹。舟邊赤壁憶淸遊。主人亦是江淮客。獨愛朝宗萬折流。</text>
<title>過水落山有感 卽金東峯棲隱處</title>,<text>孤竹淸風仲雍權。斯人奇迹古今憐。東峯瀑布猶依舊。媿殺伽藍一宿緣。</text>
<title>助浦憶金元會 澄</title>,<text>寢門衰淚有餘晞。忽到滄江更濕衣。幾歲遷居亭館是。異鄕游跡夢魂非。南州淸奠情徒在。北海銘辭義敢違。默誦考亭莆鄭誄。秋天一鶚政高飛。</text>
<title>渡迷半程有小洞。峯巒奇秀。石澗琮琤可愛。賦而記之。</title>,<text>奇峯撑碧似蓬萊。洞裏煙霞面水開。澗草巖花春更好。爲回征馬暫徘徊。</text>
<title>驪州路上。拜從舅申承旨 翊亮 墓有作。</title>,<text>尙記終南奉誨辰。高風德宇久書紳。朝中黨禍憂方重。天下兵機業未伸。避世猶懷當日志。閱人徒激後生神。荒阡駐馬西歸路。誰識延陵是逸民。</text>
<title>過衿陽樂靜丈舊居</title>,<text>馬水牛坡一望春。遺風想像重傷神。家庭孝德仍淸節。廊廟忠謨却卷身。賈子晩疏嗟有主。程公先逝恨無辰。河東石背猶堪記。誰是當時第一人。</text>
<title>旱旣太甚。不耐畎畝之憂。偶記先王父己未七月十五日詩。謹步其韻以志之。時戊午六月三日夜也。</title>,<text>八條爲國自殷師。聖化從來若保兒。周甲忽成災且饉。環東詎得肉兼糜。桑林責巳今應徧。雲漢憂民昔罔遺。最是年饑論盍徹。誰將斯術奏衣垂。</text>
<title>携李生仁甫 時春 諸人泛舟蟾江翠屛下</title>,<text>倦稅山門駕。欣開渡口篷。半邊東岳雨。一陣北江風。翠壁蟬聲外。淸流樹影中。超然倚棹樂。幸與數君同。</text>
<title>訪龍頭亭</title>,<text>涼生興不淺。閑到此亭林。鼯老穿蘿逕。蟬淸隱樹陰靑山秋欲落。白水暮還深。一曲龍巖好。吾將爾共心。</text>
<title>寄沖鳳寺讀書二生。時仁甫與趙君 頊 共讀小學。二首</title>,<text>聖學須從小子書。溫柔應對是權輿。先傳後倦非吾事。直到心存號復初。</text>
<title>寄沖鳳寺讀書二生。時仁甫與趙君 頊 共讀小學。二首 其二</title>,<text>河南主敬自宗風。追補前蹉最有功。勉子更加千百法。剛柔不患至其中。</text>
<title>謝韓山李使君仲周 紳夏 歷訪。仍充別語。</title>,<text>雨餘秋色鎖林泉。忽見雙旌枉惠然。人舊自應紆聖簡。政寬猶足解民懸。寒年出處要身潔。客地分携柰迹攣。安樂一言終有味。爲君重入穆如篇。</text>
<title>過孤山 卽李長沙存吾少日賦詩處</title>,<text>落日扁舟過。淸秋舊客心。百川惟一柱。四野更孤岑。直道當時聳。儒風後人尋。斯文千古意。獨立爲沈吟。</text>
<title>次文谷 金公壽恒ㅡ 號 韻。寄李姪同甫 喜朝。二首○幷引</title>,<text>羞惡嗟來哀墓墟。非關賢實與愚虛。寥寥此意君應會。矧向田廬讀舊書。</text>
<title>次文谷 金公壽恒ㅡ 號 韻。寄李姪同甫 喜朝。二首○幷引 其二</title>,<text>當時卜築俯畿墟。靜裏回看只太虛。尙有源泉能放海。臨風重感子輿書。</text>
<title>次金起之 壽興 相退憂堂追步朴思菴空字韻以塞記銘之請。</title>,<text>簪笏浮雲過太空。秉彝終奈藹胸中。三綱自有君臣大。一節寧論進退同。象魏心懸梁室士。江湖憂切宋朝公。知君不是修墻壁。要見精忠冠海東。</text>
<title>楊江滯雨。錄示權致道 尙夏。二首</title>,<text>湖關每恨不同林。何幸今行愜素心。娓娓舟中三日話。悠悠世外百年襟。</text>
<title>楊江滯雨。錄示權致道 尙夏。二首 其二</title>,<text>百世夷禽隘不恭。歸來誰復慕中庸。方知雅識無澄澆。遮莫明誠逐聖蹤。</text>
<title>雨中書懷 二首</title>,<text>九秋寒雨下疏林。久客幽懷自不禁。白髮滿頭猶抱疾。靑山在眼儻開襟。千年鰈域殷師化。萬世麟經孔聖心。惆悵無人與理會。獨將衰涕灑瑤琴。</text>
<title>雨中書懷 二首 其二</title>,<text>少小孤窮抵一生。祗今漂泊滯山楹。時淸自鮮簪纓志。世亂愈多隱遯情。蚤識武昌遺種地。更聞巴蜀保家行。還慙四海腥塵暗。手撫吳鉤望薊城。</text>
<title>夜過寧陵</title>,<text>園陵松柏遠蒼蒼。仰視長空月有光。較取遺臣今夜意。蜀山偏斷子規腸。</text>
<title>睡覺不寐。詠太極圖。</title>,<text>品化由來一理張。濂翁於此好消詳。寧從有極加虛極。却向無方闡大方。動靜相根元繼善。義仁同定更循常。中宵默會天人意。至樂如今詎敢忘。</text>
<title>挽李樂甫 藼 ○庚申</title>,<text>憶昔露梁亭。逢君秀風姿。永念兩家故。藐然各生悲。自玆托末契。歲寒爲素期。時蒙直諒義。畢竟無磷緇。爾來異顯晦。世事遂參差。春深鳳山樹。俯臨驪水湄。征途一摻手。喜極雙傳巵。別來今幾載。凶問遽先馳。嗟哉瑚璉器。不見廟朝施。病迹滯江漢。鷄絮難自持。唯餘屋梁月。聊以慰悲思。</text>
<title>四月一日大雨。近歲所未有。喜賦。</title>,<text>幾歲西疇惜雨期。霈然今日好知時。皇天似有循環意。誰遣吾民入皞煕。</text>
<title>次金士直 揉 韻 幷引</title>,<text>多君登賞値春晴。老我聞來興轉淸。岱嶽不違齊北境。沂川好在魯南城。須將大眼知無蔽。莫把高胸行有傾。誰道靑山無內外。一言要更訂縱橫。</text>
<title>五月二十五日大雨志喜。旋聞尤齋諸人皆蒙恩霈。二首</title>,<text>朝聞恩赦軫宸衷。夜見甘霖徹海東。感應由來知不爽。乾綱亦在一旋中。</text>
<title>五月二十五日大雨志喜。旋聞尤齋諸人皆蒙恩霈。二首 其二</title>,<text>去年新景氣干陽。歸日乾天雨作祥。共道賢人殊出處。幾時相討五皇章。</text>
<title>次外王父送淸陰韻。贈申兄寅伯赴燕山。蓋皆以六月登程也。</title>,<text>聞君六月啓西行。遙指燕山舊帝京。原隰何年周道改。兵塵幾日漢邊平。亭寒督亢秋風起。樹老汶篁暮靄生。想得吾人興感地。玉河館裏續題名。</text>
<title>聞同甫病蘇。賦此却寄。</title>,<text>聖道心空在。衰風力未回。雲山一片地。誰與共徘徊。</text>
<title>蒙朴大叔 鐔 自石室院舍來訪。適坐病故。不克就謝。詩以代之。二首</title>,<text>高堅志操邁常倫。何幸吾儒有此人。自媿撑船多放退。憑君一柁溯伊津。</text>
<title>蒙朴大叔 鐔 自石室院舍來訪。適坐病故。不克就謝。詩以代之。二首 其二</title>,<text>先知後行在曾書。鳥翼車輪自不孤。莫把兩邊優劣是。是心元與理相須。</text>
<title>風雨孤坐。偶閱先王父墓下呈仲氏之作。不勝愴感。謹步其韻。</title>,<text>人間復見雪盈頭。正値高秋落墓楸。冷雨蕭然孤坐意。不堪追憶舊風流。</text>
<title>挽趙正 泰相 ○二首</title>,<text>猥從先府荷謙虛。風燭居然十載餘。衰病更揮韓子淚。白頭今日意何如。</text>
<title>挽趙正 泰相 ○二首 其二</title>,<text>沈幾不伐兩難倫。誰謂高風出摰莘。商也一言猶有味。世間何限學書人。</text>
<title>挽趙江西復亨 根 ○二首</title>,<text>崑岡火烈玉俱焚。萬死言歸岳北村。佇見淸班仍接武。驚聞美疢遽招魂。汴都慱洽推公是。唐世循良數大原。極識高材還厄會。重憐遺典出君門。</text>
<title>挽趙江西復亨 根 ○二首 其二</title>,<text>曾看默志飽先規。復踵尤門識雅姿。千古斯文蒙共理。一區某水擬終隨。那堪白郭乖摻恨。誰料靑郊走位悲。想得西河臨穴地。會將何語慰深慈。</text>
<title>挽崔校理周卿 後尙 ○辛酉</title>,<text>少年同病許相隨。垂老凶音淚滿頤。尙記南城虛首訪。況聞東麓失長辭。淸時散迹丹心在。奕世榮塗素履宜。最是人琴千古恨。絶絃非獨子猷悲。</text>
<title>挽成知事稷丈</title>,<text>獨得淳厖氣。能全隱德門。高年推國老。餘慶有賢孫。爛熳梅花樹。凄涼竹雨村。永違床下拜。哀挽遍啼痕。</text>
<title>谷雲金延之取崔孤雲流水籠山語以名溪亭。仍次韻求和於諸公。茲敢續貂。</title>,<text>谷裏間雲雲外巒。何嘗臧否到玆間。油然一雨塵埃靜。始信吾君學愛山。</text>
<title>新齋正對南漢山城有感</title>,<text>仰視玄天迥。前臨碧水橫。新齋望不極。舊蹟意難平。寂寞千金骨。蕭條七里城。麟經猶在手。幾日見塵淸。</text>
<title>六月廿四日生朝有感。書以志之。</title>,<text>氷淵深戒昊天恩。一念區區詎敢諼。直到今晨知有忝。更將殘齒托儒門。</text>
<title>送德涵試士湖南 三首</title>,<text>幾歲東西恨索居。如今湖海復離裾。山齋寂寂秋宵永。更與何人討古書。</text>
<title>送德涵試士湖南 三首 其二</title>,<text>鰲山正氣已荒蕪。泰岳豪風久未蘇。此道由來無遠近。須將聖化振諸儒。</text>
<title>送德涵試士湖南 三首 其三</title>,<text>月生山下有滄浪。道是吾家舊幷鄕。一去超然知蛻俗。只今衰病滯東岡。</text>
<title>謝申叔弼 翼相 屢訪山齋</title>,<text>門外雙槐轉午陰。溪邊匹馬肯相臨。交情北海通家重。寓迹東岡展墓深。關峽固知耕野計。廟朝須體救民心。慇勤爲掇牙籤贈。二老規模幸細尋。</text>
<title>族兄仲固 世堅 沈疾。不得相見者已將十年矣。不堪悵菀。賦此奉寄。</title>,<text>屛迹淹關峽。沈痾臥洛城。當時猶恨別。此日重含情。曉月憐相照。征鴻羨共鳴。聊將赫蹄去。寄我寸心明。</text>
<title>與季肯兄泰徵姪。約宿佛巖寺。翌日歸家。徵姪獨滯。却寄。</title>,<text>一帶溪山信馬還。三秋風物靜柴關。慇勤前夜論心話。回首禪房紫翠間。</text>
<title>挽曺兄判官 敬彬</title>,<text>有眼不能明。有耳不能淸。寒齋噤坐類入定。獨有一念哀曺兄。曺兄於我是表親。淚逬請從當時伸。我祖昔遭旡妄會。鞮屨遠徙南海濱。兄家大人住適邇。風期落落稱國士。子男五人兄則長。爲遣三龍負笈俟。先人昆弟方侍側。欣然相愛忘疏戚。亦有同遊李郭徒。角藝奚啻衡湘式。乙丙年來禍變洊。匪兄誰復爲後先。自茲厚誼難具論。況我少孤增繾綣。蓮城舊兆木已拱。冠山新壟草屢茸。擧首天地惟兄我。相逢話昔悲喜動。念兄才賢命不偶。西河痛切位管庫。我自東還今三載。咫尺王城阻面晤。昨聞疾革馳赫蹏。答辭凄黯不忍提。得此幾日凶問至。令我一慟腸猶刲。丹旌復指狎鷗地。漢水嗚咽終南翠。我病旣失素車以往哭。家貧又負綈袍以贈襚。此痛不可極。此恨不可破。徒將長句當蒿里。魂兮歸來曺兄些。</text>
<title>次李弼卿 翊相 寄示韻以謝</title>,<text>頷髭全白視茫茫。無賴晴窓對墨莊。聞說紫陽恬養法。試來眞箇異禪忙。</text>
<title>送南仲輝赴燕山</title>,<text>人生一世間。有命亦有義。男兒事明主。夷險安敢貳。矯矯宜春姿。夙抱四方情。天寒仲冬節。乃啓幽薊行。行行渡淸浿。樓觀壯練光。兔山一片土。云是太師藏。嗟嗟行遯志。眷眷禮義敎。吾東免禽戰。豈不以此效。遼野正逶迤。巫嶽復嵯峨。雄關扼山海。本意竟若何。征車苦不停。夕飮灤河水。灤河在何許。緬想孤竹子。大義昭日月。淸風振宇宙。遂令萬世後。綱常終不繆。碣石歲云徂。通州名勝在。城郭縱依舊。山河久已改。金臺忽入眼。感激情難抒。欲哭旣不可。欲泣近婦女。獨行訪柴市。聞有文文山。正氣凜如昨。古道空照顏。爾來四百歲。鈞天帝更醉。事異白馬客。痛踰泰離使。怒髮自衝冠。匣劍龍吼頻。嗟我同閈友。生世亦不辰。足履三賢地。心懷千古羞。春風動漢塞。悤悤理歸輈。知君義不昧。反命仍都兪。願追越諸稽。毋爲箕大夫。</text>
<title>挽姜鍾城叔夏 碩昌</title>,<text>去時征斾荷迂尋。歸日輀車阻赴臨。情厚幾悲中道失。才高還惜左遷深。鑾坡翰墨生平事。臺省風裁宿昔心。久識老薑猶性辣。平陂要在互加斟。</text>
<title>贈申公獻 琓 北行 三首</title>,<text>聖人司世敎。六藝已昭晢。詩書如藥方。春秋用乃決。大義在尊攘。至節重報雪。悠悠千載間。誰能振芳烈。威公與昭王。寔惟燕齊傑。君今向彼境。撫迹應感咽。</text>
<title>贈申公獻 琓 北行 三首 其二</title>,<text>太師之東海。孤竹餓首陽。時同處則異。本心要不喪。微君挹遺躅。此義孰引長。世事目萬變。天理豈終亡。苟能擴羞惡。來者可追償。</text>
<title>贈申公獻 琓 北行 三首 其三</title>,<text>我生戎馬後。久無當世志。區區事典籍。所闕茲有二。箕學乏妙解。朱書困衍義。如非資考信。安得臻完粹。今行諒不虛。斯文庶大備。</text>
<title>挽龍溪李處士 榮元 遷葬</title>,<text>落落風期不世賢。儒門㙯苑兩難肩。生平直氣朱游劍。歲晩弘規范老田。虎逝河淸饒舊恨。人亡禮緬起新悁。黃泉父子相迎處。誰遣中郞表壽阡。</text>
<title>大雪後翫月偶吟</title>,<text>淸宵獨立起子衷。雪月乾坤玉鏡中。這箇虛明應不讓。令人深媿復初功。</text>
<title>壬戌立春日感懷</title>,<text>歲序駸駸不少留。行裝踽踽儘難謀。知非盛德嗟無及。過二頹齡媿有侔。北報誰傳雲貴破。西行會待誄祠脩。翔鴻一擧將安適。滄海洋洋弋者愁。</text>
<title>正月廿九日。朝廷遣官宣諡於先祖潘南先生墓次。翌日致祭。感歎志懷。</title>,<text>遺墓靑郊外。迷墟紫洞傍。功仍贈祭重。道自院祠光。一體賢規近。千齡聖化長。幸親宣命日。感淚濕衣裳。</text>
<title>文會書院東西祠成已踰年矣。余始來謁。有作示閔春卿 震元 諸君。</title>,<text>桐海錢湖是白川。儒宮蕪沒在西偏。憂聞御額絃歌地。喜見群賢爼豆年。鹿洞規餘應有起。屛山約近豈無傳。憑君更味文公訓。汪馬遺風儘卓然。</text>
<title>拜東陽雲峯祠有感</title>,<text>窮山遺廟半荒蕪。獨拜英靈氣自吁。倡世儒風稱比學。擎天忠節揭東隅。雲仍外泒今成劣。師友雙傳昔有敷。惆悵無人謀棟字。巖靑水白闢新模。</text>
<title>助浦訪愼仲任書室</title>,<text>故人今在漢挐山。海上仙遊幾度間。春日獨尋書室至。滿床牙縹自披看。</text>
<title>挽慶寧郡主</title>,<text>周南聖化本稱仁。銀漢休光更宜人。一視蚤蒙宸眷異。多男晩協梱儀純。寧知甲第靑春謝。遽見佳城白日堙。衰病尙能歆四德。手將哀誄寄東垠。</text>
<title>江西寺壓海樓感舊。次壁上諸人韻。</title>,<text>曾從蘭若領叉湖。十載重來意不孤。塵世豈須論碧水。春遊況復勝玄都。千莖鬢髮看逾變。一芥胸襟覺更無。最是西陲消息惡。幾時遼薊靖驕奴。</text>
<title>湖西僧惠忍進一絶。因示尤翁所贈西林達觀四大字。</title>,<text>西林師道向關西。達觀方能兩眼齊。我亦欲尋箕子跡。病身無奈氣先低。</text>
<title>送尹叔麟 趾完 奉使日本 二首</title>,<text>寒泉邂逅幾經春。炎海離懷自損神。惟是此行王事重。勉將忠信服南人。</text>
<title>送尹叔麟 趾完 奉使日本 二首 其二</title>,<text>聞說台灣在海隅。一方人士得爭趨。歸時倘遇行商舶。爲問中天運有無。</text>
<title>雨後復登壓海樓有感</title>,<text>危樓迥壓海西頭。徙倚前楹客自愁。四野山光晴更絶。兩江帆影夕偏稠。延城露布懷奇士。華府役戈覺永羞。滿眼詩書知底用。禪家猶欲濟衆求。</text>
<title>次沈丈 宗迪 孔潭書室韻</title>,<text>數疊靑山一曲潭。中間著我卽成三。地經孔氏猶藏匵。人仰朱門敢勝藍。豪傑固知心悅北。淵源孰使道傳南。惟應盛夏淸風至。直到羲皇午夢酣。</text>
<title>沈丈聞余與明齋 尹公拯 號 會于甘露寺。有詩相寄。次韻以酬。</title>,<text>不遠長沙路二千。誰將玆義說吾邊。朋來固自希今世。道喪還能慕古賢。蕭寺扁舟曾一到。錢湖佳客會雙全。和篇爲報靑松老。懿戒前頭好保天。</text>
<title>送玉爾赴高城</title>,<text>炎威遍四野。狂潦爭一門。君行適何許。路指滄海濆。是時東郡饑。咨詢在至尊。矧玆君子心。愛物諒深存。得情愼勿喜。無告宜先惇。遂令海山民。普被父母恩。然後登蓬萊。方能見欣欣。</text>
<title>送養而赴靑山</title>,<text>尺地猶愁講習稀。玆行況復隔湖畿。從來潦霽雖殊指。歲暮峨洋要共徽。古峽黎民仁自化。方春振貸義無違。黃堂政罷詩書靜。溫理須先救世機。</text>
<title>庚申五月。猥膺召命。自是不敢歸省安山先壟。今年九月。乃克詣闕陳情而退。又以事故遷就。十二月初旬始得遂志。感而有賦。</title>,<text>山下孤齋曉色沈。眼看松檜日蕭森。歸來省掃今三載。須識君親兩盡心。</text>
<title>過三田渡</title>,<text>客行臨野渡。悲涕忽闌干。六里靑山老。三田白水寒。何年雪大恥。此日値多難。擊楫平生志。誰能濟怒瀾。</text>
<title>恭聞聖上草哀痛敎。頒示于八方。不覺感涕以書。癸亥</title>,<text>舊國千年業。新敎一代光。遙知黎庶意。扶杖遍東方。</text>
<title>靜然亭有作</title>,<text>十載園林草未靑。小桃花發最分明。誰言樹下仍成路。獨向東風嗅醉馨。</text>
<title>三月十三日。在闕庭感作。</title>,<text>龍飛却憶甲前辰。天運循環幸又新。敎下一邦風動地。財分內帑澤回春。綱常百代誰爭烈。冠屨千秋庶有伸。最是老臣今日淚。願將君德協吾仁。</text>
<title>寄贈李留守彝仲</title>,<text>欲拂歸裝鶴浦陰。居然天遣鎭江潯。生來一啄皆由命。病後千方莫過心。憂國公私宜更透。籌邊名實要相斟。君看保障無他術。只在霑濡惠澤深。</text>
<title>八月五日。壽母生朝。次晦翁先生韻。</title>,<text>山下高秋壽席淸。川西涼景照簾旌。稚齡蓼雅懷常切。晩歲萱堂興自傾。敢道親心安處得。佇看兒齒樂時生。愚民所願無餘事。一斝年年更國平。</text>
<title>與沈丈及諸學子會宿孔潭書室。時中秋翌日也。</title>,<text>從來老少自懷安。會宿新齋興未删。侵曉開窓仍嘿坐。川流道體儘相關。</text>
<title>登東湖梨花亭有作 孝宗大王潛邸舊亭</title>,<text>名亭久在漢江東。暇日來登九月中。魏地山河千里寶。膝王樓閣萬家雄。晴空落鶩無邊景。紫極瞻雲不盡衷。總爲朝宗滄海意。臨風重憶魯連翁。</text>
<title>挽兪玉果 瑾</title>,<text>平生汶上座。與子最心親。養靜江干日。分憂海徼春。常思簪一盍。忽覩劍雙淪。何限都門送。遙悲是故人。</text>
<title>伏聞聖候已得安復。喜極有作。是日適冬至。</title>,<text>吾王聖德合天心。祈永眞功幸驗今。萬姓初聞憂共切。一邦終見喜同斟。呱兒返室仁聲洽。疑罪開門感淚淫。更說中宵陽氣動。應將新命赫斯臨。</text>
<title>明聖王大妃挽詞 三首○甲子</title>,<text>內德興周則。慈儀盛宋風。新推元祐冠。舊頌關睢隆。節儉存遺誥。憂勞格上穹。長秋百世烈。宗祏共無窮。</text>
<title>明聖王大妃挽詞 三首○甲子 其二</title>,<text>聖承家法正。明軫國憂全。內府猶分賑。東朝矧起賢。陰功協地道。遐福靳天年。無限哀榮事。要看大行傳。</text>
<title>明聖王大妃挽詞 三首○甲子 其三</title>,<text>仙游差十載。治命卽同岡。當宁攀號切。群工抱痛長。凄涼社飯賜。慘惔鏡奩藏。廞衛靑郊道。孤臣淚更滂。</text>
<title>雨後松亭作</title>,<text>雨後山光翠復濃。溪邊風起亞雙松。誰言外境非眞樂。陡覺淸和滿我胸。</text>
<title>寄淮陽張使君叔涵 善冲</title>,<text>淮陽古名郡。刺史人所榮。如何德水子。晩寄此一城。風塵滿四海。日月沈光晶。世道又迫阨。太行起夷庚。惟茲山水間。庶幾協行藏。陶公有遺言。地偏心則長。今日爲君吟。此義要消詳。</text>
<title>次載叔韻</title>,<text>此道原天詎可驚。中間萬理儘難明。煩君十分潛心學。守約知要一體行。</text>
<title>挽草廬 李公惟泰 號 丈</title>,<text>秋曹何意枉高車。道是溪門號草廬。問禮早升諸子列。規恢曾獻萬言書。熊江計至今哀誄。香岳音回舊謫居。惆悵遺經疑會約。海天南望淚交如。</text>
<title>送南右相雲路 九萬 使燕山 二首</title>,<text>行行每想黍離恨。歲歲空悲王首春。太息重恢今不見。憑君更仰晦翁人。</text>
<title>送南右相雲路 九萬 使燕山 二首 其二</title>,<text>曾誦西山奉使章。晉家夷甫入雌黃。歸來不盡忠謨在。痛恨于今一鑑長。</text>
<title>次仲任追寄韻。兼奉沈丈。</title>,<text>江浦從遊有若人。雲山奚啻自安身。孔潭卜築寧無道。明谷棲遲足起倫。數畝方塘開活水。半輪寒月照淸塵。新齋獨臥仍懷友。朗詠非關筆下神。</text>
<title>恭書摹刻毅宗皇帝非禮勿動四字後</title>,<text>一片煤山血詔新。幾年東海泣遺民。誰將四字傳遺墨。應有虹光跨翠旻。</text>
<title>次韻張叔涵四聖御筆歌 乙丑</title>,<text>張公寄我宣城作。字字流出方寸赤。爲有芝函擎至寶。一日降自蓬萊闕。於戲本朝四聖人。雲漢昭回見彩筆。幸値當宁命臣工。金石刻畫于藏室。神翰豈讓慶曆書。盛德正叶淸廟什。我聞成廟太平主。金科玉條皆可法。文能致治武綏遠。煕煕壽域民安逸。矧玆仁祖與孝宗。欲陳功業神自慴。金墉禍變不忍說。東朝正位爭拭目。誓雪大恥復大讎。燕昭蜀先眞繩墨。惟茲二事光海東。共議世室歲已昨。顯考仁政入人深。至今一邦雙淚激。我願當宁繼四聖。將乃渭濱相狼跋。外攘從知本內修。義方要須先敬直。然後始稱愛君意。不數周家萇血碧。和公長句寫紙末。悵望淸淮水一曲。</text>
<title>二月廿七日。是五冠書院賜額。寒食來路。謹參祭列有賦。</title>,<text>儒祠翼翼紫溪濱。衿佩來迎聖額申。活國深忠殷士匹。尊王大義魯經倫。菁莪舊學無多地。俎豆新宮有幾春。默念朝家崇獎意。華夷懲毖儘書紳。</text>
<title>次任大年示院中諸益韻</title>,<text>三月淸和雨後天。一春光景浩無邊。溪花笑處心同樂。山鳥啼時夢欲圓。偶與冠童棲靜寂。誰將講習獲精專。知君起我佳篇在。須識存存是自然。</text>
<title>族孫錦平 弼成 北行日。迂路來見於助浦。書贈。二首。</title>,<text>翩翩軒蓋向燕山。弱國儀賓義亦安。秪爲冠裳終莫易。紫溪春色不勝寒。</text>
<title>族孫錦平 弼成 北行日。迂路來見於助浦。書贈。二首。 其二</title>,<text>慇勤西浦屈嚴程。愈見天涯骨肉情。千載聖門忠信戒。贈君今日較分明。</text>
<title>雨中過廣津</title>,<text>由來宇宙此江山。多少行人領略還。一水溶溶橫白練。群峯簇簇列靑鬟。南城破堞神徒激。北極浮雲淚自斑。匹馬悤悤歸去路。滿天風雨擁郊關。</text>
<title>送權君敬 持 赴錦山 三首</title>,<text>雙旌斜日扣柴關。不憚東津道路艱。相對莫言山外事。凝氷猶在寸心間。</text>
<title>送權君敬 持 赴錦山 三首 其二</title>,<text>錦州終古號名闉。地僻天深俗尙淳。只爲治人難舍學。應將絃誦牖山民。</text>
<title>送權君敬 持 赴錦山 三首 其三</title>,<text>羲易精微未易權。曾書體用自渾全。須知一貫惟吾聖。不是中間有倦傳。</text>
<title>禿浦哭淸城金相 錫胄 歸櫬</title>,<text>罕世文章蓋世勳。丹旐一片溯江濆。誰知白馬來迎意。痛哭秋天日向曛。</text>
<title>挽趙副學光甫 持謙 ○二首</title>,<text>朋比紛紛一世中。多君獻替尙依公。剖心直欲扶皇極。衛足寧能背帝衷。身後物情差可見。善餘天道或難窮。千秋海上聞奇鳥。幾向丹霄血灑風。</text>
<title>挽趙副學光甫 持謙 ○二首 其二</title>,<text>手札辛勤隔數晨。旋承凶計淚盈巾。松楸浦外居徒定。薇蕨山中事偶均。苦節自無當世志。剛腸不減古人倫。年來喪予成長痛。媿負生芻一酹親。</text>
<title>送同甫姪赴鎭川 三首</title>,<text>出處從來未易齊。濂翁枳棘好鸞棲。如今更着高堂養。不是麟經大義迷。</text>
<title>送同甫姪赴鎭川 三首 其二</title>,<text>學道平生媿繫匏。任他塗炭遍東郊。吾人事業元康濟。莫視雷封作寸膠。</text>
<title>送同甫姪赴鎭川 三首 其三</title>,<text>頻年朝市夢相牽。此別前期又渺然。惟有一心終不昧。鏡中姸醜愼輕權。</text>
<title>挽貞明公主</title>,<text>漢家公主四朝恩。魯國靈光一殿存。誰料金墉經禍後。還聞唐棣協王孫。人間不盡箕疇福。天上無端寶婺昏。遙想豐山同穴葬。鳳簫雙斷彩雲飜。</text>
<title>至月十日夜</title>,<text>淡霧寒煙樹影淸。一宵光景正參橫。悠然步出南窓下。秋月氷壺起我情。</text>
<title>寄藍浦鄭使君眞卿 尙樸 ○二首</title>,<text>茫茫宇宙來。人物幾起滅。功名亦已多。富貴安足說。偉哉鄒聖氏。啓我屢昭晢。心思是大體。耳目非能奪。矧玆善與利。舜跖斯須決。萬鍾又奚加。一簞固不屑。其言類藥石。法門有至訣。頭白力未逮。冀君復軌哲。</text>
<title>寄藍浦鄭使君眞卿 尙樸 ○二首 其二</title>,<text>一麾聞出守。儘是山水鄕。別來已換序。堅氷由履霜。懷君不可見。爲君歌慨慷。存心自程訓。得情卽魯章。于今州縣間。視民猶如傷。不然舍此道。大賢亦倉皇。珍重自警編。參倚宜勿忘。</text>
<title>送任大年赴寧海</title>,<text>平生隱侯句。此日好重吟。別有臨岐贈。要終學古心。</text>
<title>聞崔汝和 錫鼎 略退燕行之期。無路拚別。偶吟三絶以寄之。丙寅</title>,<text>敦倫有道君臣大。制事無門義利專。須向中間審就舍。方稱白地路頭仙。</text>
<title>聞崔汝和 錫鼎 略退燕行之期。無路拚別。偶吟三絶以寄之。丙寅 其二</title>,<text>大學篇題啓告勤。詞章記誦兩皆云。知君遠出無歸處。駐馬回鞭是六軍。</text>
<title>聞崔汝和 錫鼎 略退燕行之期。無路拚別。偶吟三絶以寄之。丙寅 其三</title>,<text>羞惡從來號本心。如今行邁自難任。堯天舜日何當見。六合冥冥霧塞深。</text>
<title>挽崔參判逸之 逸</title>,<text>谿老坡翁互質誠。少年才藝冠諸生。低回却避權要跡。遲暮猶稱佐貳名。潦霽寸心看桂辣。存亡四壁邁氷淸。從知七十元稀古。痛哭斯人不世情。</text>
<title>挽族姪察訪泰維 三首</title>,<text>溫如辭氣介如身。衰世名場見此人。遇事一言非衒直。謫官還踏鐵關塵。</text>
<title>挽族姪察訪泰維 三首 其二</title>,<text>嶺雪瀧氷幾飽更。歸來美疢轉膏肓。那堪赫蹄成長訣。慟哭東陽淚滿纓。</text>
<title>挽族姪察訪泰維 三首 其三</title>,<text>去歲鷗湖此日君。茫茫天意有誰分。傾淪縱是關時運。持向春庭不忍云。</text>
<title>過東津有感。寄南雲路相。時有燕山再行。</title>,<text>此途常閉眼。今到重驚心。蘇渡三千字。燕城二萬金。山河元不改。日月轉高臨。懲毖平生意。遙將越子禽。</text>
<title>敬題端午賜扇後 二首</title>,<text>湘竹溪藤一體聯。題封降自九重天。微臣不敢私君賜。願扇仁風遍八埏。</text>
<title>敬題端午賜扇後 二首 其二</title>,<text>年年佳節號天中。宮使翩翩聖渥融。只是愚忠昧報國。須將華祝向宸聰。</text>
<title>送任汝諧 元聖 赴大同督郵</title>,<text>抱病山齋已半年。聞君西邁意茫然。檀王邑裏初開郭。箕子井邊尙有田。鰈域卽今連朔漠。龍灣幾日御天仙。寒妻弱國由來恨。篤敬要知當韋弦。</text>
<title>挽李掌令 三錫 ○二首</title>,<text>蚤年詞藝奉淸塵。中歲丘園阻幾春。却憶向來乖一握。不堪衰涕倍傷神。</text>
<title>挽李掌令 三錫 ○二首 其二</title>,<text>東郭林居分外淸。四時佳詠愜高情。懸知異日經由地。腸斷山陽一笛聲。</text>
<title>寓石室院齋。偶吟志懷。二首</title>,<text>寒齋獨起夜如年。箇裏幽懷好互旋。自覺春秋無共述。誰言道學失眞傳。人心不廢中和在。天運終當否泰禪。偶到黌堂依近哲。已將裘葛受前賢。</text>
<title>寓石室院齋。偶吟志懷。二首 其二</title>,<text>此道東來會幾秋。異邦爭喚小中州。殷師避地誠多幸。孔聖思居尙可酬。設敎自關千古化。進夷奚止一方休。從容鑽仰知無似。猶把洪書敬事求。</text>
<title>訪養而溪堂路中作</title>,<text>雲薄風微午景新。柳綠花紅更可人。從知萬物皆吾體。爲有靈臺一箇春。</text>
<title>將移家坡山。登舟於平丘江上。</title>,<text>十載維楊一夢間。扁舟暫指石江灣。坡山廣水應相待。回首松楸淚自斑。</text>
<title>次許夏昌 𤊟 詠新居韻。兼奉地主申玉爾。</title>,<text>經理新棲廿載難。傍人漫說考槃寬。千鬟隱隱開閑野。一鏡澄澄靜倒瀾。放迹敢論山水樂。服田還欲子孫安。東阡北陌無來往。會待跫音各盡歡。</text>
<title>次權兄說卿 說 寄贈韻</title>,<text>莫言京信近來疏。纔得花山有韻書。進德久歆非一暴。愛人深荷問三餘。閑雲遠岫心常喜。明月前湖興未除。最羨稀加宣聖歲。也能留約訪新居。</text>
<title>牛浪洞感古有作</title>,<text>萬山深處小溪橫。半畝遺墟更有情。惆悵夕陽無限景。不堪悲涕濕歸纓。</text>
<title>挽驪陽府院君閔公 維重 ○二首</title>,<text>寧王儲養幾名臣。豈作當時第二人。臺閣風裁推切直。廟朝獻替見忠純。官尊不讓咨詩衛。身老爭傳護醉津。居然一夕成天奪。深痛應知徹紫宸。</text>
<title>挽驪陽府院君閔公 維重 ○二首 其二</title>,<text>芹宮少日忝周旋。黨籍中年共蹇連。屛迹寒江紆一問。便途暮峽對雙眠。安治未料巖廊阻。殄瘁徒聞弔服傳。最是向來論免役。瞽言端爲馬公賢。</text>
<title>挽韓執義魯詹 泰東</title>,<text>名利關頭勇退身。誰知今日哭吾人。詩書滿腹雄詞闡。孝友因心至行馴。苦節豈將雲屢變。淸標還與月同淪。湖齋勉學蒙相肯。痛失他時寤發臣。</text>
<title>挽朴秀才師賢 希古</title>,<text>妙年風範最淸修。更向儒門志業求。不謂斯人今遽失。薤歌空咽北城頭。</text>
<title>送李子文 東郁 赴鍾城 三首</title>,<text>每恨西垣阻一歡。何知北路枉征鞍。男兒事主無中外。要使邊人畏老韓。</text>
<title>送李子文 東郁 赴鍾城 三首 其二</title>,<text>愁州自古設雄關。一抹長江萬仞山。荒城敗壁今如許。不是升平鼓角間。</text>
<title>送李子文 東郁 赴鍾城 三首 其三</title>,<text>書生憂慮苦難窮。元裔當時自北通。有勇且存親上義。尙文毋變守邊風。</text>
<title>戊辰元日志感</title>,<text>仰見天時苦不停。俯徵人事好乖經。春王魯朔今回甲。十祀箕篇舊有丁。國泰年豐誠固在。山寧海靖願徒形。臨風獨詠先人句。腰下吳鉤若發硎。</text>
<title>留棲天神山文殊庵偶吟</title>,<text>神岳伽藍幾載蹤。留棲端合更從容。千巖瑞色看朝日。萬壑寒聲聽夜松。多病未酬同學望。匪才還媿聖時逢。坡溪雪水春應漲。會待歸歟試短筇。</text>
<title>挽李判書彝仲 三首</title>,<text>相國眞良弼。銓衡更趾賢。高文推黼黻。直道動雲天。玉署三朝老。金甌衆望先。忽驚邦殄瘁。應切鍳亡憐。</text>
<title>挽李判書彝仲 三首 其二</title>,<text>眷顧丹心苦。棲遲素計敦。龍塘新卜築。鶴浦舊丘園。勇決寧無地。艱虞未報恩。却思隣比語。衰淚與風飜。</text>
<title>挽李判書彝仲 三首 其三</title>,<text>象舞初交歲。陵班遂訣辰。參商幾日月。顯晦兩情親。高誼煩詢事。微規效惜神。羈蹤限城市。無計送靈輴。</text>
<title>挽鄭判樞 知和</title>,<text>袁楊世德擅吾東。一介能容復相公。黃閣幾推間退節。蒼生猶識老成風。時經否泰名仍重。事有哀榮壽已崇。憂國不惟親表義。白頭凄絶哭編蓬。</text>
<title>挽李右相仲羽 䎘</title>,<text>金甌比歲覆名頻。我識仁中有勇人。主辱早知明義死。時艱晩切訓邦親。儒門服習靑氈久。德性謙恭素履因。矧是平生憂國語。更聞臨命極諄諄。</text>
<title>七月入朝。蒙恩遞職後。出舍玄石江上。感而有賦。寄示汝和。</title>,<text>感激惟知聖有恩。挽回敢謂國無門。囊封密勿治規擧。殿箚丁寧主德存。納約留侯慙善寤。好謀尼父負微言。丹心一片終難改。猶待雙更日月痕。</text>
<title>到高嶺寺偶吟</title>,<text>高嶺曾棲地。中間幾度年。僧迎無舊面。客至有新篇。興廢存吾道。行藏信彼天。翛然成獨坐。秋雨正留連。</text>
<title>待命之餘。不敢歸家。轉寓棠山小庵。適値慈親生辰有作。</title>,<text>慈親白髮倚門明。此日高堂未省情。只爲君恩思欲報。姓名還解入臺評。</text>
<title>送族姪主牧泰輔棄官歸。時李，成二先生有黜享事也。</title>,<text>風凄月暗送君行。山下灘鳴更有情。聞道斯文今遽喪。臨岐奚啻景高誠。</text>
<title>雨後望春有作 二首</title>,<text>花謝前山草未勻。天光雲影氣猶新。因知造化還多事。風雨無端減却春。</text>
<title>雨後望春有作 二首 其二</title>,<text>洙泗風流浴詠情。歸來千載更誰爭。臨流默念鳶魚樂。何似吾心一段誠。</text>
<title>挽白汝三</title>,<text>我昔在玄石。草廬枕江湄。君時洎叔氏。賁然同來思。願言講所疑。次第開書詩。妙年志斯道。相愛眞不訾。自是每加勉。歲晩以爲期。窮途意繾綣。東西幾載脂。別後未數月。遽見凶計馳。一慟行自病。窀穸諒在茲。我欲理素車。尸氣已難持。徒將薤露辭。庶幾寄深悲。</text>
<title>次滄海 許公格 號 丈寄意之作</title>,<text>平生快意北江遊。晩泛蘭舟碧玉流。惆悵仙翁難再訪。幾時雙鶴報楊州。</text>
<title>七月十八朝。聞尤齋於是日歸葬隋城。雪涕有作。</title>,<text>疏星落月曉蒼茫。驚起東窓意自偒。遙想隋城歸櫬會。長虹百丈跨塋旁。</text>
<title>挽尹正言公度 世喜</title>,<text>朝野論交勢自懸。與君同病獨相憐。初蒙郵騎楊山日。再枉扁舟石浦年。臺閣幾推忠直氣。丘園佇見退藏緣。那知一夕成長訣。淚盡哀歌半幅牋。</text>
<title>庚午元日偶書</title>,<text>廣灘西北郡城南。放迹翛然寄一菴。偶値元朝三始會。還憐衰齒六朞含。魯論進德嗟何與。蘧使知心媿未堪。却憶首陽棲遯地。海山歸興夢中酣。</text>
<title>承李君實 世華 來別栗谷店舍。賦此以謝。</title>,<text>人日臨江客路新。一壺相送荷情親。居然小軸聲伊軋。知是西村勃宰人。</text>
<title>宿花石亭。偶閱文谷一絶。感涕追步。</title>,<text>周詩幾度歎風泉。箕學從來悼失傳。何意故人遺墨在。一燈殘夢淚痕邊。</text>
<title>過牧丹山。懷牧隱先生。</title>,<text>牧老何年住。嘉名遂至今。深知東土計。緬想北辰心。流水淸斯濯。高山景可尋。千秋詠歸意。臨路更沈吟。</text>
<title>鵲川新基。示同行崔士溫 瑞吉 諸君。</title>,<text>舊識龍塘路。今尋鵲水村。行藏豈避地。仁智要窮源。雷首臺空古。屛山廟尙存。平生二三子。留與共柴門。</text>
<title>溫泉留別兪顯叔 二首</title>,<text>名實從來喜講精。如今更覺起予情。雖然聖學終須勉。莫把誠明作薤羹。</text>
<title>溫泉留別兪顯叔 二首 其二</title>,<text>子先經後晦翁風。奚啻區分草木同。只是吾儒由下學。庶幾能始亦能終。</text>
<title>次晦菴夫子日用自警韻。示精舍諸生。</title>,<text>化育鳶魚儘有餘。如非實體道終虛。參三俯仰心惟貴。主一東西敬是腴。行欲力時加愼密。理當窮處戒粗疏。船浮水到吾何望。冀免人寰小丈夫。</text>
<title>滄海丈寄示所次白生重晦 海明 戊辰歎要和。余坐病昏不克續貂。謹以長律申謝。</title>,<text>從來歲月自環循。誰遣中間着戊辰。始喜高皇生世日。終悲末運建元春。興亡有係人何與。怨德無酬淚幾因。獨賴同心滄海子。爲將長句起遺民。</text>
<title>挽許滄海丈 二首</title>,<text>滄海嵎夷尙有人。高風淸節冠東垠。淵明紀歲猶非志。炎午操文更盡倫。一曲江山歸遯世。百年詩酒供藏身。放翁欲冀來孫告。宇宙如今入劫塵。</text>
<title>挽許滄海丈 二首 其二</title>,<text>邂逅維楊十載今。征途幸獲一聯衾。文章岳老初傳鉢。節義淸翁舊賞音。推轂反貽忝盛德。賡篇愈覺負虛心。從知鰈域無男子。慟哭靑山日色沈。</text>
<title>夏日病苦偶書</title>,<text>方夏茅齋病欲催。倚床何得好懷開。眼看白日堂堂去。門對靑山衮衮回。萬事已應天命在。一操猶可道心恢。居常未解三閭願。度世長生豈易裁。</text>
<title>松都金生國卿 士珍 來讀書堂。得疾徑歸。余適感痛。不克面別。詩以替意。</title>,<text>君先我後病同經。未必膏肓在外形。獨有中庸存省法。了斯方得一身寧。</text>
<title>中秋前夕病吟</title>,<text>年來沈痛苦無痊。起撫書床意自憐。道喪時艱胡此極。民憂帝怒豈徒然。死生有命吾非怛。治忽關天衆莫愆。賴有中宵端正月。流光如見聖心傳。</text>
<title>翫菊 二首</title>,<text>遯荒何事護山居。爲種黃華數道疏。一自重陽風雨後。寒香萬朶耀吾廬。</text>
<title>翫菊 二首 其二</title>,<text>感物懷人見至情。靈均千載復淵明。興衰自古由天數。其奈雙忠不沫誠。</text>
<title>偶飜呂與叔詩語。示金生宇卿 普。</title>,<text>隋唐仕進猶非癖。昌六文詞庶異徘。秪爲聖門成法在。五倫三德卽心齋。</text>
<title>挽李領樞 尙眞</title>,<text>南紀宗臣又報傾。四朝忠藎較誰爭。時當進退常循道。事到安危幾殫誠。莫說樓臺無隙地。從知廊廟有完名。陪陵一誨渾如昨。哭向湖天不盡情。</text>
<title>聞淸兵大敗於韃子。勢甚危急。慨然有作。二首</title>,<text>煤山崩坼幾經春。痛結乾坤入海民。夏曆詎期恢禹積。宋朝還似困蒙隣。由今世運知陰長。從古天心仰帝仁。禮樂聲明中國地。不應腥穢再揚塵。</text>
<title>聞淸兵大敗於韃子。勢甚危急。慨然有作。二首 其二</title>,<text>憶昨親登玉陛秋。恭將尊攘控垂旒。文公舊義猶思擧。眞老新猷政勉修。比歲遯荒深茹恨。今來柔遠更懷憂。南城大恥終無報。獨倚吳鉤淚不收。</text>
<title>挽兪留守伯圭 瑒 ○二首</title>,<text>谿翁門下早知名。孝廟廷中久有聲。雅望通才蜚不盡。淸文直道用何宏。山林勇退看初志。丘墓歸依認至情。儘說思峒遺蹟近。憑公奚啻繼群英。</text>
<title>挽兪留守伯圭 瑒 ○二首 其二</title>,<text>傾蓋西城四紀因。窮交厚意兩無磷。中年一出嘗蒙義。荒野重臨更荷仁。舁疾秋江驚替報。呼皐旅館痛幾臻。東郊執紼嗟難及。忍想諸孤血泣辰。</text>
<title>助浦留別。追送諸君。崔融，尹殷聘，申世雄，李綖。</title>,<text>曈曈朝日照山城。煙霧初收碧浦橫。珍重同人相送意。要磨古鏡在明誠。</text>
<title>挽朴承旨仲憲 元度</title>,<text>往歲西街竢罪時。桂陽歸斾肯過之。驚憂不盡同宗眷。契闊仍成永訣悲。漢吏循良聞異績。虞司出納見忠規。高才自古多憎命。爲綴哀辭涕更垂。</text>
<title>耳聾</title>,<text>頭童齒落病仍侵。靜裏風川入聽深。不是皇天偏苦我。須知聾耳勝聾心。</text>
<title>寄豐壤李進士 后晟 丈</title>,<text>相逢何處最從容。憶在禪窓雪壓松。此夜東峯新月上。應將兩地照龍鍾。</text>
<title>錦城崔生平仲 衡 留學數月而歸。臨別書贈。二首</title>,<text>三賢舊套幾成空。每歎湖儒不振風。今日逢君猶有望。願同諸益進新功。</text>
<title>錦城崔生平仲 衡 留學數月而歸。臨別書贈。二首 其二</title>,<text>此學從來不假言。先知後行敬居尊。中間德性頻提警。却是朱門意別存。</text>
<title>今年寒食是上已。前一日爲淸明。次少陵小寒食韻。時在花谷。</title>,<text>良辰雲物殿春寒。病起孤齋却整冠。澗草未饒生意見。林花那得化工看。愁邊洛社還陰暮。夢裏蘭亭自曲湍。解道聖門狂士興。浴沂風舞總心安。</text>
<title>挽恥菴 李公之濂 號○三首</title>,<text>聖道嗟榛莾。斯文早自尋。性資元拔萃。經訓幾潛心。學豈膏肓間。時還潦霽斟。林堤思再隱。遺恨到今耽。</text>
<title>挽恥菴 李公之濂 號○三首 其二</title>,<text>落落君臣義。偲偲執友情。行藏吾晩見。講習子先鳴。黽勉陳王道。棲遑惠海氓。邇來經濟業。寂寞掩佳城。</text>
<title>挽恥菴 李公之濂 號○三首 其三</title>,<text>遷徙要便講。明揚爲薦賢。同心踰卅載。永訣阻新年。無復安車望。徒傷麗澤緣。哀歌淚不盡。霑灑海西天。</text>
<title>東陽書院偶吟志感</title>,<text>大極無形象。中和體用全。何人更理會。此路正夷然。主敬傳千聖。存誠本一天。沈吟道東意。靡地寫幽悁。</text>
<title>挽尹副學養一 敬敎</title>,<text>魯門經業有賢聲。出侍金鑾衆望傾。淸世進忠眞敢直。頹波持議矧公平。纔聞歲晏尋丘水。誰謂時艱失老成。多恨屛蹤違一識。臨風題挽不勝情。</text>
<title>挽趙同樞 逢源 丈 二首</title>,<text>尙德家風遠。敦倫士行高。將身超俗臼。有迹隱林皐。訓迪名仍盛。循良績幾褒。惟應孝義傳。終不讓時髦。</text>
<title>挽趙同樞 逢源 丈 二首 其二</title>,<text>遺老今誰在。斯賢又報亡。西河痛未艾。南極壽猶光。冷落棠山約。悲涼薤露章。居然三世淚。斜日並沾裳。</text>
<title>挽兪顯叔</title>,<text>吾衰聾且瘖。了無生世樂。矧茲數載間。親知盡冥漠。老矣固非異。少兮尤僧愕。念昔神嵩東。與君初交托。氣直心則溫。一見令人作。俄然吐高論。金石亦銷鑠。時運屬多艱。志不忘溝壑。迢迢東海涘。携挈於焉泊。閑居事墳典。服行期無斁。朅來返子舍。値吾維楊客。沿途鎭垂訪。情義自莫逆。中間孔氏書。來講要探賾。儘是陶山編。敬玩如拱壁。云何鍾危疾。阻闊歲屢易。幸昨東陽遇。肝膽乃再擘。吾意猶勸學。君言名可怍。先傳非後倦。有作倡斯酢。歸輈戾精舍。慷慨恩彌擴。世道又至此。霜刃宜韜鍔。言下蒙首肯。庶幾無已諾。誰知半夜話。永作千秋迹。聞君死於孝。非惟祟柴瘠。恒處土室中。哭壟窮曉夕。豈不念聖訓。至性奈硬白。嗟吾本畸人。處世多孤厄。荷君相信篤。不徒蓬麻益。愛君絶俗姿。賞君一士諤。更冀臻斯理。中和兼慱約。交臂倏已失。痛懷誰能酌。輀車過門前。溪山總依昔。一慟涕無從。回風丹旐拍。</text>
<title>五月三日夕。小泛前溪。二首</title>,<text>孤舟一葉溯空明。雲影山光總有情。忽見西邊初月色。爭如玉瓜半天橫。</text>
<title>五月三日夕。小泛前溪。二首 其二</title>,<text>辛苦移舟薄暮天。斷崖千尺俯前川。翛然怳入桃源界。始信寰中別有仙。</text>
<title>書堂月夜偶吟</title>,<text>雨後微風轉。天中片月懸。湖齋時獨立。此景浩無邊。</text>
<title>次李秀夫 萬挺 寄示韻</title>,<text>此道猶徵費隱書。小而無內大無餘。從知上達非他事。日用工夫是我居。</text>
<title>五哀詩 幷引</title>,<text>少小實終鮮。視君猶同氣。觚翰各自厲。心期永相慰。如何異出處。生平阻江渭。晩歲一邂逅。焉能寫肝胃。渺渺碧海水。歸舟增我愾。淸操邁氷檗。逸氣凌星緯。斯人豈復見。流淚如川沸。</text>
<title>五哀詩 幷引 其2</title>,<text>相國生不世。栗然良玉姿。矧承大賢後。九四更自持。我昔泮宮遇。俄成雲泥期。誰知更化日。猥與弓旌施。非不念同調。時議奈分馳。蒼茫炎海徼。蕪絶石室陲。悲來不可掇。朗詠人日詩。</text>
<title>五哀詩 幷引 其3</title>,<text>弱齡飽聲譽。半世勞夢想。逮承神嵩訪。復紆龍門枉。却來寓里閈。同病時還往。高文猶不屑。正學要相彊。復聞皇極奏。末路見曠蕩。平陂好屢襢。一醉吾何放。楚山朞又再。長慟仍愴怳。</text>
<title>五哀詩 幷引 其4</title>,<text>尙書累世交。穎脫富游藝。憶在昭陽春。惠然情可諦。不虞時命屯。乃有關塞逝。屬余遘危疾。死生違躬詣。驚聞旅館復。忍見歸旐掣。白日負冤恨。蒼穹照幽翳。至今神尙悸。撫迹增悲涕。</text>
<title>五哀詩 幷引 其5</title>,<text>疇昔戰禮闈。逢君靜觀傍。璧水暫周旋。雲路遂參商。自返春州駕。幸屈楊山庄。匪才媿濫吹。𦇯縫荷相將。世事倏又變。羈魂蓬海洋。斷斷文言義。亹亹宣公方。回風爲我至。浩歌有餘傷。</text>
<title>死別已矣。生別惻惻。溪齋關雨。默坐馳想。懷不自裁。書用識哉。時六月流頭後二日也。七首</title>,<text>維楊山色正蒼蒼。若有高人好自臧。我欲尋君論故誼。白頭罷病滯西鄕。</text>
<title>死別已矣。生別惻惻。溪齋關雨。默坐馳想。懷不自裁。書用識哉。時六月流頭後二日也。七首 其二</title>,<text>一別淸河度幾春。夢中歸路更迷人。高年舊疾今安否。尺素猶嫌觸養神。</text>
<title>死別已矣。生別惻惻。溪齋關雨。默坐馳想。懷不自裁。書用識哉。時六月流頭後二日也。七首 其三</title>,<text>看君神俊竟無成。贏得臨淮拙宦名。遙想高軒方好靜。達觀何限古今情。</text>
<title>死別已矣。生別惻惻。溪齋關雨。默坐馳想。懷不自裁。書用識哉。時六月流頭後二日也。七首 其四</title>,<text>久識巖棲在華東。翛然仙躅起淸風。頻年不耐人琴慟。應向溪齋作笑聾。</text>
<title>死別已矣。生別惻惻。溪齋關雨。默坐馳想。懷不自裁。書用識哉。時六月流頭後二日也。七首 其五</title>,<text>上游淸絶最驪濆。聞說移家在北原。安得與君尋舊隱。金堂神勒遍苔痕。</text>
<title>死別已矣。生別惻惻。溪齋關雨。默坐馳想。懷不自裁。書用識哉。時六月流頭後二日也。七首 其六</title>,<text>向來天意果何如。痛切西河涕淚餘。蟹嶺東南知不遠。至今辜負兩懷紓。</text>
<title>死別已矣。生別惻惻。溪齋關雨。默坐馳想。懷不自裁。書用識哉。時六月流頭後二日也。七首 其七</title>,<text>阿咸卜築古東州。廿載幽期苦未收。炎雨拍天音信斷。不知何日共敖遊。</text>
<title>周甲生朝。雪涕志感。</title>,<text>觚稜辨色早鴉飛。一曲西坊急步歸。却道弄璋今日在。誰敎含索此生違。淵氷戒裏庸知免。詩禮庭中倘得依。聞說大翁題小字。撫心愈覺涕交揮。</text>
<title>挽李尙州大而 恢 ○二首</title>,<text>觚翰寧人後。勳庸自衆先。應知時一會。忽見計全遷。仲子平生樂。桐鄕數歲緣。傷心游海岱。無路哭靈筵。</text>
<title>挽李尙州大而 恢 ○二首 其二</title>,<text>海山營窀穸。莵裘訪高齋。小洞煙霞祕。平川水石佳。仍嗟負華約。詎忍隔泉懷。更憶銀州日。回頭淚幾揩。</text>
<title>過香洞約會尤翁處有感</title>,<text>往迹依俙不可尋。重來物色自沾襟。存亡進退文言訓。尙恨當時未盡心。</text>
<title>楊江獨渡</title>,<text>楊江秋水碧於天。獨倚蘭舟興杳然。今日始知吳市意。傍人錯道是游仙。</text>
<title>趙相公擧之行。病不能送。貧不能贐。老懷益惡。書此爲贈。</title>,<text>羲易存亡義。離騷小大風。斯言可相勉。頭上自蒼穹。</text>
<title>挽金星州夏卿 禹錫</title>,<text>一曲停雲久斷絃。幸將交義托童年。方知雅操平陂在。每覺通才出入賢。次第儒編蒙嶺表。辛勤候札阻湖邊。幽明倏隔情何限。哭送靈輀淚似泉。</text>
<title>次李生 潗 留贈韻</title>,<text>幽居寂寂斷逢迎。不料今辰奉眄淸。洛士曾聞推雅志。溪堂還見愜新情。鄒書善利須要辨。孔訓明誠詎可驚。從古美資多斲小。莫辭斯學啓脩程。</text>
<title>挽李都事 徵龜 弟 二首</title>,<text>親表中間幾箇人。重君貞操出常倫。孜孜善利元非較。仕止從來不顧身。</text>
<title>挽李都事 徵龜 弟 二首 其二</title>,<text>衿陽邇歲好棲遲。數畝田園絶世期。可惜高才猶未試。誰將黃赤夢徒爲。</text>
<title>挽李判書弼卿</title>,<text>樗軒家世月翁孫。蘭玉襟期氣自敦。經幄向來推雅望。廟朝邇歲荷殊恩。淸詞豈讓齊芳盛。素履還看苦檗存。故國忽聞喬木盡。不堪人事入聲呑。</text>
<title>冬至後大雪。書堂偶吟。</title>,<text>凝雲白雪擁溪東。散步孤齋氣彌沖。碩果自生寒歲後。新芽猶在凍封中。要看動靜相根意。可識陰陽不息功。道體循環吾已槩。會當天地變春風。</text>
<title>聞淸國大敗。假道將入于白山。朝廷議欲準許。憂憤有賦。</title>,<text>環海爲疆四國東。南隣日本北隣戎。魯經萬世知誰繹。周雅千秋媿靡功。不是假道成晉虢。還應代出遞金蒙。臨安獻䤋猶稱晩。忍見凶鋒據肇豐。</text>
<title>寄知禮徐使君士和 文淑</title>,<text>頭流山下一偏城。湖嶺中間政化淸。遙願故人重致意。河南四字自分明。</text>
<title>上巳次少陵曲江韻</title>,<text>佳辰強起試春衣。處處淸遊懶不歸。子美窮愁詩總廢。浩然多病客全稀。林花著雨垂垂發。梁燕含泥習習飛。回首可憐佳麗地。暫時行樂莫相違。</text>
<title>送申兄寅伯 晸 歸覲光山</title>,<text>送君南去意如何。況是淸秋數雁過。秦地暮雲勞遠夢。楚人春雪動離歌。歸心白日行將盡。客路靑山漫自多。遙想弟兄荊樹會。故園回望隔煙波。</text>
<title>寄李彝仲 敏敍</title>,<text>四海爲兄弟。結交不相疑。況我新知樂。復此遠別離。欲往道路長。會合安可期。浮雲蔽天起。白日西南移。願言懷良友。展轉生深悲。勖君崇明德。努力今在茲。</text>
<title>寄金兄一正 佐明 安邊謫所</title>,<text>洛陽才子謫長沙。匹馬今朝路更賒。聞說邊山皆北向。憐君何處望京華。</text>
<title>南城晩眺寄張靜之 善澂 ○戊子</title>,<text>城上登臨倚暮樓。白雲回首興悠悠。傷時賈傅虛垂涕。多病文園故倦游。萬里春風吹漢水。三冠晴雪照楊州。題詩爲問張平子。何似河間賦四愁。</text>
<title>送李兄咸卿 一相 出守錦城</title>,<text>緋衣新賜綬仍黃。五馬雙旌滿路光。炎海再飛仙宰舃。襜帷初識令君香。微風漢口歸帆遠。芳草塘邊別夢長。莫道主恩偏雨露。由來汲黯在淮陽。</text>
<title>懷李兄幼能 端相</title>,<text>天涯相憶夢悠悠。才子南征賦遠遊。已向郢中歌白雪。還傳蘇小在黃樓。離杯落日金臺岸。客棹秋風錦水洲。惆悵暮雲西北起。孤飛鴻鵠使人愁。</text>
<title>敬次先君韻寄均上人 幷引</title>,<text>浮世悲歡一問師。十年風海此身危。慇懃更結東林約。三笑何須話別離。</text>
<title>己丑立春日雪 二首</title>,<text>春風昨夜至。白雪滿長安。天地瑤臺晩。山河玉壘寬。色臨三闕動。花飄五城寒。爲報東君道。無將六出看。</text>
<title>己丑立春日雪 二首 其二</title>,<text>朔風吹積雪。春至更紛紛。入夜疑明月。終朝似白雲。千年留塞磧。萬里渡河汾。嶺上梅花發。飄颻却是君。</text>
<title>風雨曉聞鷄</title>,<text>凄凄風雨獨鷄鳴。不失啼時似有情。滄海樹邊知日出。建章宮裏覺天明。非關函谷催晨意。可是司州半夜聲。咿喔聽來多感慨。漢庭還欲請長纓。</text>
<title>太華春雪歌</title>,<text>巉巉太華域內鎭。白帝西下金精振。巨靈咆哮裂地維。玉女騰蹋馳天駿。飛斧削出一拳峙。神功窈冥不可問。上當帝座呼吸通。遠接蓬島波濤潤。三峯突兀如有訴。萬古特立誰能運。匝地連城幾百重。倚天直上五千仞。石井俯視河流小。雲臺顧笑嵩丘峻。六鼇撑柱老骨緊。雙龍變化仙蹤迅。半夜星辰羅絶頂。白日劍戟排行陳。雲梯石壁何煩複。層巖疊嶂相倚伏。日月蔽虧割昏曉。虹霓偃蹇飛巒谷。華標盡入赤城霞。匹練倒掛香爐瀑。夏氣森沈松嶺碧。秋容蕭瑟楓崖赤。春山白雪最奇絶。乃是東君初按節。玄神多事弄陰機。北風慘惔天爲黑。勾芒太皥氣已死。昆侖地軸凍欲折。靑女紛紛駕豐隆。凌空蹴踏層氷裂。天衢崢嶸羽蓋亂。日車寒急輪輿沒。六出瑤花大如席。一陣鵝毛深可尺。積素凝華移物象。連璐重壁工雕鑿。生梅苑裏不足數。散鹽空中差可作。洛妃從來舞帝宮。海騎相趨朝仙闕。宇宙春光玉芙蓉。神靈縞儀銀幡幢。誰將瑤臺數千點。占盡雲邊三兩峯。或云天上白玉樓。剛風吹落東楊州。又云廣陵八月潮。回瀾怒作雪山浮。白雲晩疑蒼梧色。明月曉似峨眉秋。玲瓏瓊樹照咸京。差池贄帛堆華陽。張超居南成霧市。李白峯頭落雁行。四顧晶輝若無地。崔嵬絶巘遙相望。人間壯觀有如此。和以陽春爲筆戲。曲終浮雲西北起。搔首靑天千古意。</text>
<title>送再從兄汝道 世模 下第南歸</title>,<text>豐城劍氣燭天紅。行色蕭然驛路中。漲海雲濤南去遠。華山雨雪北望窮。燕臺未試千金步。宋國還驚六鷁風。聞喜一花知有日。明年獻策大明宮。</text>
<title>露梁送從兄與乘 世橋 上忠原</title>,<text>終南山色對層層。落日扁舟病未能。離恨滿江君已遠。渡頭唯見打魚燈。</text>
<title>懷申寅伯兄李弼卿 翊相 時棲道峯 庚寅</title>,<text>三冠直北道峯山。衣帶江流百里間。誰使爾曹留二室。空敎紫氣滿東關。</text>
<title>別柳弟悠久 尙運</title>,<text>未畢歡娛十日遲。江湖稍幸我君隨。終南山下先鞭地。須識春來草滿池。</text>
<title>別李兄汝瑞 元龜</title>,<text>春城離別故人樓。隨意淸江綠水流。天際白雲飛不盡。孤舟明日上楊州。</text>
<title>將歸</title>,<text>惜別高樓漢水邊。春風鴻雁散江天。來宵夢罷疏鍾裏。回首南湖月一船。</text>
<title>辛卯寒食日雪</title>,<text>二月春風晝閉關。飄飄玉蕊滿南山。誰將白雪傳寒食。恐是東君尙未還。</text>
<title>贈申兄季良 最 還狌川任所</title>,<text>終古文章意不須。于今仙吏復江湖。笥捐漢殿仍秋扇。劍視梁家是夜珠。天外浮雲愁李白。人間岐路泣楊朱。東風漳水渾多疾。孤負春明一玉壺。</text>
<title>新院</title>,<text>野外行人杳杳。橋頭流水濺濺。綠水靑山不盡。白雲芳草堪憐。</text>
<title>城南漫興 甲午</title>,<text>唐陽洛水璧雙圓。無賴秦城十五連。不向君王臺上望。應從承相市中憐。</text>
<title>贈朴眞卿 安期 赴甕津</title>,<text>送君西去使人愁。雲海蒼茫古甕州。唯是別來無限意。一輪明月照城頭。</text>
<title>次申子晉 碩亨 丈遣懷韻</title>,<text>明公起南紀。叔世無此人。矯矯雲中鶴。顧視笑䳺鶉。聖朝急巖穴。德聲徹北辰。朅來京輦下。實以高堂貧。童蒙卽志應。誦習俱雅馴。與我結綢繆。臭味浹芳辛。終南雨後色。白雲助嚬呻。淸篇幸再枉。金玉淨無塵。欲效木李報。鬱陶難具陳。末路浩風波。部黨生懿親。役役名利間。安之若得仁。縱云百鍊剛。化作繞指新。此事誠痛心。勖子未暮春。挺然松柏姿。豈怕霜雪隣。沈吟意有餘。更從驪陽伸。</text>
<title>挽崔安山 振海 戚丈 乙未</title>,<text>當時孤竹未成陰。獨有淸風映晩林。白屋窮來多苦節。靑雲疏後見貞心。非關寡和郢人雪。政賴傳家韋氏金。已看先君親愛少。秪今春日倍霑襟。</text>
<title>僑居得寒疾偶吟 丙申</title>,<text>南山屛跡病仍侵。無賴春風滿弊衾。解道輕寒能薄體。非關幽菀正撩心。邇來久惱文園渴。此日還悲越客吟。起倚烏皮時發想。故人今在洛江陰。</text>
<title>挽權處士 師吉 ○代金泰叔丈作</title>,<text>歎息師傳爛不收。尙懷夫子善藏修。詩書妙契輸吾樂。衡泌高風絶世謀。野外幾年成間闊。漢中今日報長休。生平豈啻同門義。痛哭斯人未易求。</text>
<title>客夜用圃隱先生韻</title>,<text>遠客還中夜。孤吟已數更。生涯悲子美。心跡憶淵明。短袖迎風急。殘燈逗雪驚。低頭語童僕。須趁早鷄鳴。</text>
<title>曉發抱川</title>,<text>寒月掛西山。嚴霜覆四野。曉色何蒼茫。行人已秣馬。</text>
<title>巴陵渡 丁酉</title>,<text>華嶽千峯偃。楊江一派開。巴陵回首望。落日意悠哉。</text>
<title>歸思</title>,<text>故園歸路意難舒。楸嶺浮天夏雨餘。一夜行人頭欲白。不知何日是安居。</text>
<title>阻雪公山示金堪輿 兌厚 ○二首</title>,<text>濯錦江邊暮對君。仲冬風雪更紛紛。天涯賴有車名嶺。此日回頭共白雲。</text>
<title>阻雪公山示金堪輿 兌厚 ○二首 其二</title>,<text>遙想孤墳嶺海間。故山西望正風寒。平生罪我仍知我。說向夫君意未闌。</text>
<title>七月十五夜翫月偶吟 戊戌</title>,<text>七月新涼至。三庚溽暑休。風含秋浩浩。雲度夜悠悠。郝子纔幽興。蘇仙正漫游。仍憐東出影。偏照北林頭。</text>
<title>人有寄示游覽自然海上之作者。次韻以報。二首○己亥</title>,<text>知君滄海也相宜。更說春山與馬騎。總爲先民觀水術。要將宗國徹桑時。行裝無恙雲邊鶴。風物多情畫裏詩。最是神州頻北望。令人聞此轉西悲。</text>
<title>人有寄示游覽自然海上之作者。次韻以報。二首○己亥 其二</title>,<text>太平巖上屬丁春。二十年中政虜塵。萬里腥波迷島嶼。千厓愁色帶松筠。孤帆險阻還前日。三尺昂藏更我人。已識魯生逃世志。從今東海永爲隣。</text>
<title>僑居漫詠</title>,<text>自愛南山色。仍吟白石歌。雲煙連夕暗。雨雪入春多。舊學時將晩。羈懷鬢欲皤。臨軒還有恨。天下正干戈。</text>
<title>朝日</title>,<text>朝日入前櫳。春氣滿平原。病客一起望。幽趣已難言。北瞻太華山左右對孱顏。而忘城市喧。境絶心自遠。緬懷古隱淪。何當歸去早。餘生老丘樊。</text>
<title>初秋旣望夜 壬寅</title>,<text>秋氣經霖爽。江風入夜催。梧桐一葉落。鴻雁數行廻。鬢較潘生改。襟憑宋玉開。床前仍臥病。明月自無猜。</text>
<title>江上偶吟 癸卯</title>,<text>江干風雨近來多。一葦蕭然溯晩波。洗出前山春更好。望中煙樹碧嵯峨。</text>
<title>挽韓生 世五</title>,<text>夙賞在西湖。遷居幸前歲。怳若逃空虛。柴門鎭長閉。頎頎二秀才。翩翩來相詣。願言質其業。大人有所勵。念子頗淸修。色夷兼心惠。所趣唯墳典。所急非綺麗。諒是有志士。顧自困肘掣。拋荒一片地。況敢爲人藝。感歎誠意切。時與發𢛈懘。首及大小學。法門寔次第。慇懃栗老訓。從事繇鄙滯。鄒書儘雄辨。精思氣益銳。憤悱知日闡。唯諾行無細。陞堂必趨隅。人室寧忤睇。醇良乃素秉。愼勤庶永濟。夏熱劇火傘。冬雪擁石砌。往返無少憚。難問更不替。中間到新屋。左右愈執篲。儗子同心人。遂我終老計。嚴風日夕至。吹彼玉山桂。死生倏焉分。失聲仍掩袂。惟是所難忘。聞子篤孝悌。愛敬誠旣至。出入告亦諦。年來要力學。蓋欲奉庭制。云胡終養心。中途如解蛻。蒼茫九原脩。慘憺西日翳。薤歌咽不成。祖餞病莫逮。徒將涕無從。灑向新豐瘞。</text>
<title>夏間蒙族父丹陽公 煥 命。以醫字一絶和進。纔得二句。旋遭喪慘不敢遂。今始續貂。</title>,<text>從知天壽不煩醫。復道吾門盛此時。縱是鴒原新痛在。睢陽五老尙堪追。</text>
<title>西門石橋月夜步歸</title>,<text>臘月中宵盡掩扉。淸霜寒透木綿衣。平生慣踏橋頭路。依舊蟾光趁客歸。</text>
<title>宿山谷村</title>,<text>石上泉流盡夜鳴。谷中孤月有餘淸。回頭默念東來事。依舊雲山十載情。</text>
<title>到從兄蓮城丙舍作</title>,<text>不謂頻年痛。居然一夢空。素冠纔戚戚。黃壤遽悤悤。山色微茫外。人煙寂寞中。唯餘紅藥在。和淚長新叢。</text>
<title>待幼能兄於明月亭感作 三絶</title>,<text>孤舟催上廣文亭。依舊終南一抹靑。日暮雙旌猶未到。暗風凄雨摠冥冥。</text>
<title>待幼能兄於明月亭感作 三絶 其二</title>,<text>吾兄高閣壓江湄。幾度留連醉玉危。風物不殊人事變。壁間空泣舊題詩。</text>
<title>待幼能兄於明月亭感作 三絶 其三</title>,<text>門前數柳已成陰。檻外千山翠更深。看取主人中酒態。滿江明月是知音。</text>
<title>楊山道中</title>,<text>西野人方病。東行路忽開。幾年經石室。是處訪金臺。霜落千林赤。湍鳴萬壑哀。車山在眼底。也應待吾來。</text>
<title>重陽月夜</title>,<text>湖上寒風水自波。況逢佳節易蹉跎。秋高素月今宵最。歲暮黃花此日多。元亮非關成醉飮。少陵還解賦悲歌。年來病負登高約。回首龍山夢裏峨。</text>
<title>將歸</title>,<text>聞說禪門好。來棲病體安。老親違席定。稚子廢書攤。谷靜無人到。山深與鳥看。如何計大謬。歸路雪風寒。</text>
<title>挽宋進士 國蓍 ○乙巳</title>,<text>隱德雙淸老。雲仍世有良。周宮是俊士。魯杖自仁鄕。未遂床前拜。空吟薤上章。少連風樹痛。西望一摧腸。</text>
<title>楊山感舊 二首</title>,<text>跨鶴風流號上仙。使君爲政更堪傳。山丘華屋空千古。回首黃堂涕自漣。</text>
<title>楊山感舊 二首 其二</title>,<text>四月炎程逐旆旌。中宵迎我出風楹。吾生無復論心地。猶幸當時辦一行。</text>
<title>吹笛橋</title>,<text>天風振曠野。夕日下長洲。吹笛何年事。空傷故國秋。</text>
<title>次李養而 之濂 詠溫泉韻</title>,<text>源疑銀漢一流通。溫似春臺十分融。陽盛火生元地用。冬寒水暖自天功。昭蘇美疢靈波裏。涵養殘形瑞靄中。已識西來蒙聖澤。應敎東國化無窮。</text>
<title>抱城分路贈沈上庠 宗迪</title>,<text>梁門驛畔雨霏霏。抱縣川邊雪滿衣。東路幸逢連日晤。西州不恨積年違。孤城曙色行人少。十月寒天旅雁稀。惆悵今朝分散後。靑山何處駐征騑。</text>
<title>滯雨楊蓬萊山下</title>,<text>夙愛茲山水。行行復永平。旅窓江客滯。春雨午鷄鳴。峯秀靑谿色。洲傳白鷺名。幾年勞往返。何地是佳城。</text>
<title>寒食日聞李尙書 一相 兄入地。雪涕有作。</title>,<text>漢陽寒食客心驚。水國春風淚自傾。獨向淸江懷舊跡。空聞白日閉新塋。城東卉竹今無主。峽裏煙霞雅有情。復違此時臨穴慟。眼看芳草伴愁生。</text>
<title>重經松都</title>,<text>臨江鵠嶺擁神京。中有宮墟縱復橫。一去英雄留勝迹。幾回天地結愁情。春風鹿走迷行殿。朝日烏啼滿寢城。表裏山河誠絶險。久知王政在仁氓。</text>
<title>次李星州 斗陽 丈寄示韻</title>,<text>客歲西游臨浦濱。高堂得御卽相親。風期歷落曾無着。淮海棲遲晩自珍。眼看浮雲舒復卷。思存尺蠖屈還伸。新詩正屬羈懷苦。佇對逢迎亂酒巡。</text>
<title>雨夜偶吟</title>,<text>東風一雨夜連山。西海行人久未還。遙想故園春色好。門前五柳正堪攀。</text>
<title>四月八日次崔漢卿 後亮 憶觀燈韻</title>,<text>淸晨起坐會新晴。客去纖塵滿席凝。向夕不須天竺法。靑空自有半輪燈。</text>
<title>族父永春公 垓 經歷松都時。創小閣蓮塘上。名曰淸香。先伯父汾西公有詩記之。今行偶到此歇馬。有感敬次其韻。</title>,<text>歇馬淸香閣。憑軒興自豪。池虛雲冉冉。風起葉嘈嘈。柱笏知襟爽。摛詞屬手高。經過多感慨。今日忝兒曹。</text>
<title>霽夕偶吟 二首</title>,<text>陰雨淹長夏。行潦愁狂瀉。昏如坐深室。幽懷政難寫。茲辰忽開霽。快若升天者。俄頃素月高。復有微雲惹。依依漢川樹。杳杳蒼梧野。可憐虞帝魂。何時見陶治。徒然成短詠。不恨和人寡。</text>
<title>霽夕偶吟 二首 其二</title>,<text>高閣涼生坐偶遲。夜深還遣月華移。亭皐一夕秋風起。採罷幽蘭有所思。</text>
<title>西城夜坐</title>,<text>耿耿星河夜向深。暗中松竹滿庭陰。秦城十月催寒色。坐聽千家急暮砧。</text>
<title>登蠶頭峯作</title>,<text>寒天十月古蠶頭。落日煙波無限愁。匹馬短筇秋草裏。可憐何處弔仙遊。</text>
<title>彝仲中書見訪不遇。留題一絶而去。戲次其韻。丁未</title>,<text>城市時來往。元非隱者居。行持一壺酒。却笑醉中書。</text>
<title>江樓風雨偶吟</title>,<text>四月湖樓雨乍涼。望中孤嶼隔微茫。誰知萬里東天外。風物依然似岳陽。</text>
<title>有聞</title>,<text>酌之東海水。侑以西山薇。珍重漂來子。淸風幸共歸。</text>
<title>挽成上舍 震昌</title>,<text>曾記城隅辱訪時。窮交世好兩心宜。才名北洛生平事。儒雅南州歲晩期。嶺樹幾傷靑眼阻。江雲自媿素車遲。坡山宿草尋常地。一哭他年淚已知。</text>
<title>送汝瑞兄赴慶山 戊申</title>,<text>童稚相親以到今。西城寒日照離襟。新春嶺路參天險。較取毛生奉檄心。</text>
<title>雨中卽景</title>,<text>環堵蕭條一草廬。筒中光景復何如。翛然坐我滄浪畔。雲水蒼茫暮雨餘。</text>
<title>晴後外軒口號</title>,<text>南江水漲遠連空。冠岫浮雲夕照紅。今日偶然軒外坐。恰如身在畫圖中。</text>
<title>酬寄崔水部漢卿</title>,<text>一篇淸製數行書。正是玄江伏枕餘。多荷故人相愛意。擬將明月慰離居。</text>
<title>宿楊山夕。夢見趙兄禹瑞。翌朝馳省其墓。感作一絶。</title>,<text>幽明此理會相通。驚起中宵一夢空。匹馬荒原仍掩涕。萬山寒色不勝恫。</text>
<title>送鑑湖堂主人崔丈 琢 東歸 己酉</title>,<text>留取當年一片心。海山千里夢中尋。如今送別牛川上。幾歲相逢鏡水陰。</text>
<title>曉起感懷</title>,<text>滿臆憂端夢亦驚。亂風時送曉鷄聲。春山處處堪高臥。會待幽棲協我情。</text>
<title>夜作</title>,<text>永夜驚無眠。山齋秋月黑。惟聞蟋蟀聲。暗在虛堂北。</text>
<title>謾吟 後贈金相起之</title>,<text>玉帛周庭不可尋。山河楚囚若爲心。臨岐一語煩相贈。終古姑蘇有子禽。</text>
<title>次權兄說卿 說 寄示韻 庚戌</title>,<text>玄石氷將泮。坡山草欲繁。故人長惜別。今日倍銷魂。行跡雖殊道。心期自共論。煩君且稅駕。一尋武夷源。</text>
<title>金而精就礪。退陶門人也。聞其世居蓮城。仕至諸寺正。歿而從葬先塋。第身後只有一庶子。今亦已絶矣。余適路出其墓。又無表識。遂感歎有作。</title>,<text>陶山書札慣高名。蓮邑丘墟迷舊塋。況是遺文無處覓。東風駐馬不勝情。</text>
<title>西亭晩步 二首</title>,<text>獨步西亭上。俯臨南澗水。蓮池久自湮。松簷時已毀。人亡物亦謝。惻惻懷未已。山靈如有會。東風雨凄只。</text>
<title>西亭晩步 二首 其二</title>,<text>空谷何窈窕。衡門日棲遲。鬱鬱桑梓林。恭敬式在斯。偶携小咸至。正値中春時。雨露自多感。此意誰得知。</text>
<title>新昌客館。次聽松先生手書杜律韻。</title>,<text>偶到新城裏。況吟古壁中。詩堪少陵色。筆有伯機風。宇宙斯文在。湖山過客通。遲回意不盡。淚洒舊花叢。</text>
<title>寄寅伯兄時以接倭官在萊山</title>,<text>間披靜藁涕漣如。忽得行人海上書。存沒一時俱自感。榮枯十載詎相疏。須收懶習供周度。莫把深杯惹積虛。珍重此懷君必會。暮雲迢遞接離居。</text>
<title>留贈主倅再從兄廈卿 世樑 ○壬子</title>,<text>東洛逢迎苦太忙。誰知此日復黃堂。蓮齋共被情何限。溫室連床味更長。雨世豐碑成有數。幾時華岳分無妨。中宵翦燭傷離意。靜聽鴻音斷後行。</text>
<title>松厓次南郭大父韻 癸丑</title>,<text>六曲風厓四曲松。吾行恨未及楓紅。携朋更與潭前坐。爲愛松林萬壑風。</text>
<title>挽李執義世卿 有相</title>,<text>隴西家世最稱君。蘭室淸風幸早薰。東谷追歡常邂逅。南城問疾獨慇懃。久知棘邑辭榮意。新誦霜臺堲譖文。回首忽成千古別。漫揮哀涕向停雲。</text>
<title>鳳頭亭別李樂甫 藼 ○乙卯</title>,<text>邂逅驪江上。離懷不可聽。暮春龜尾浦。斜日鳳頭亭。逃世思商皓。傷時愛楚醒。臨岐一回首。風雨滿前汀。</text>
<title>驪陽歸路</title>,<text>雨後西歸路。春風興杳然。巖花紅似錦。野草碧勝煙。驪水心猶繫。龍山眼欲穿。棲棲何所止。夢入武陵邊。</text>
<title>臨津憶趙通川 億</title>,<text>倦遊西海客。歸路北津亭。却憶平生約。徒傷逆旅經。江雲不改白。岸草幾回靑。更欲尋山下。悲風自莫停。</text>
<title>與洪生聖則 有龜 訪上院寺。翌日歸路作。</title>,<text>伽葉連天起。招提入霧深。泉聲豗萬壑。秋色擁千林。翠嶂如相待。丹崖不可尋。歸騎愼莫促。風露襲前衿。</text>
<title>重陽前夕散步</title>,<text>霜落楓林菊吐香。滿山秋色一溪長。悠然步出東籬下。不是龍山醉後狂。</text>
<title>重陽病吟</title>,<text>高秋風物靜柴荊。中谷林塘氣共淸。歲暮閒居彭澤老。天涯多病杜陵生。寒花赤葉重陽興。落日孤雲故國情。怊悵龍山猶不遠。一筇無計眺江城。</text>
<title>過山壇追次白沙 李公恒福號 先生韻</title>,<text>終南臺榭遠微微。白日寒光照客衣。城郭人煙渾似舊。此身疑是夢中歸。</text>
<title>助浦悼姜粹卿 文粹</title>,<text>往歲遊臨浦。逢君是故人。閥高還白屋。辭富豈朱輪。牛卜尋常地。鴻飛寂寞春。眼看宰樹長。懸劍更霑巾。</text>
<title>寄愼仲任 景尹 ○三首</title>,<text>問君底事復西征。原隰皇華不自寧。報國男兒還有義。要看出處協時行。</text>
<title>寄愼仲任 景尹 ○三首 其二</title>,<text>天時人事喜相因。祗恐仍成不孝倫。車轉金牛誰與識。請君斟量正通神。</text>
<title>寄愼仲任 景尹 ○三首 其三</title>,<text>樂浪城外是箕山。聞道賢孫廿載間。洪範遺風應有述。一通毋憚寄江關。</text>
<title>雪後發松都</title>,<text>曙雪南街客路開。故都風物轉悠哉。橋邊異獸群應凍。嶺上寒松半已摧。是處遙瞻承相廟。幾時重踏霸王臺。山川盡入氷壺裏。一抹嵩高信馬回。</text>
<title>渡迷津 二首</title>,<text>楚塞瞿塘險。齊門碣石崇。誰知萬里外。復見兩崖中。天地西南豁。江淮日夜通。可憐朝海意。終見衆流東。</text>
<title>渡迷津 二首 其二</title>,<text>江路通南北。山城接廣楊。刺天雙岫峻。劃地一泓長。氣蹴龍門轉。聲驅夢澤藏。回頭淸渭近。凍雨暗咸陽。</text>
<title>松都懷洪少尹國寶 錫龜。兼示其季聖則。</title>,<text>絶世奇才伯仲間。襲薰蘭室喜相攀。西京逆旅煩加禮。東峽逢迎荷利艱。雪裏仍聯千里轄。天涯猶隔一年顏。風塵萬事非吾願。共逐雲龍臥碧山。</text>
<title>驪江道中</title>,<text>窮峽關心久。淸江縱目初。千年神勒寺。萬世聖王墟。落日孤雲遠。春天旅雁疏。征途從此始。回首意何如。</text>
<title>阻雨竹山店舍</title>,<text>去家越層巒。驅車到旅店。春陰蔽天宇。夜雨響山塹。晏起不能發。縮坐增憂念。靜聽時鳥語。間見村煙斂。霽潦亦無常。呼僕勖善覘。</text>
<title>過牙山王父謫寓。攬涕以書。二首</title>,<text>海上靑山數點開。天邊白雁一行廻。春風落日西來客。却望薪城淚映腮。</text>
<title>過牙山王父謫寓。攬涕以書。二首 其二</title>,<text>高山西接貢城津。兩地遺蹤一樣春。怊悵離騷無處覓。此情聊與白鷗伸。</text>
<title>過李相國白江 李公敬輿號 舊居</title>,<text>孤山一彎抱江頭。翠竹蒼松自別區。細算楊驪無與敵。衍然吾欲老斯丘。</text>
<title>過禿城</title>,<text>聞昔權公建大旌。勤王北上住茲城。兵家制勝由天險。笑殺相州節度名。</text>
<title>過基谷</title>,<text>春山卉木氣佳哉。惠日和風興轉開。好鳥林間相對語。奇花谷底若爲裁。氤氳萬物東皇節。荏苒三春西海隈。默算向來勞卜築。征途猶自首頻擡。</text>
<title>哭金元會 澄 靈筵。歸路志感。二首</title>,<text>故園風物正蒼然。誰謂斯人已化仙。范子西來嗟已晩。不堪矯首白雲邊。</text>
<title>哭金元會 澄 靈筵。歸路志感。二首 其二</title>,<text>去歲湖西尺素還。秪今哀淚洒行間。丁寧爲道心中事。秋夜寒空月一般。</text>
<title>九月旣望。偶步西園。次少陵登高韻。是夕風雨。</title>,<text>霜落楓林萬壑哀。大寒關峽一鴻廻。雲山幾處迷西望。風雨孤村擁北來。佳菊尙殘元亮逕。客星還傍子陵臺。年年九日憂中樂。歲暮仍傾太白杯。</text>
<title>睡覺詠懷</title>,<text>衰病邇年夢未闌。幽懷憀慓爲誰寬。天邊落月千山曉。地上凝霜一陣寒。養木已將心共靜。結囊還與跡俱安。龍亭卜築知何日。玉水蒼厓畫裏看。</text>
<title>到坡山病臥。寄趙高陽 逢源 丈。</title>,<text>最愛西山有菟裘。丈人歸紱更風流。閑看碧澗氷輪迥。臥對丹厓琪樹幽。浮世自關雲變態。遠心何賴酒寬愁。年來逆旅今罷病。媿殺楊公老一丘。</text>
<title>曉發德淵村</title>,<text>江村鷄唱夢難圓。倦客東歸路杳然。最是眼前無限好。曉雲寒月隱高天。</text>
<title>神勒寺月夜。贈李兄士常 恒 南歸。</title>,<text>離合人間不可常。誰敎五馬會驪陽。天高素月孤輪影。地淨澄江一練光。湖外歸程春已暮。樓前別恨夜還長。陶公栗里千秋事。愛子猶能戀杜庄。</text>
<title>挽李上庠 師命 內 二首</title>,<text>精一苦不長。況復論閨闈。猗歟伊川志。哀哉豫章詞。雖然事參差。使我心齎咨。嚴霜隕谷芳。淑質竟同歸。有母望旅櫬。有郞撫遺兒。相對哭呑聲。白日黯無輝。</text>
<title>挽李上庠 師命 內 二首 其二</title>,<text>少小生名家。結髮配良士。入門媼御賀。上堂尊章喜。豈惟協女則。閉戶味經旨。顏過思不貳。曾孝戒無始。庶幾受天祿。內正佐君子。娟娟蘭玉姿。奄忽泗山趾。我亦忝外黨。哀歌淚映紙。</text>
<title>贈羅顯道 良佐 奉親還洛中</title>,<text>鳳山龜浦路差池。離思今朝自不怡。倘得春來蕭寺約。聖經疑處兩相推。</text>
<title>中原</title>,<text>久說中原勝。東南國有門。山蟠馬辰界。江匯劍琴濆。世亂雄關振。時豐轉運煩。龍蛇事蕪沒。却憶大邦恩。</text>
<title>冒雨過月溪峽</title>,<text>春雨侵晨急。村煙隔水橫。江波增月峽。嶽色失龍城。是日征途險。當時客棹輕。猶憐小山草。回首共愁生。</text>
<title>具濟伯 時經，吳子順 壽昌 自首陽來訪。仍與同宿金谷村。閔春卿 震元 亦自龜巖至。翌日敍別。歸路有作却寄。</title>,<text>篙師數報艤扁舟。爲敍離懷輒少留。何意石潭親友訪。却携金谷舊朋遊。聯衾半夜論心話。索處頻年講學憂。莫道西歸泥政滑。險塗元不此間求。</text>
<title>牛場途中</title>,<text>兩山高並一川流。怪石層松自別區。最是柴門臨水處。向來遺恨失咨諏。</text>
<title>安山哭朴僉知 瞰 ○二首</title>,<text>藏蹤星曆幾廻春。達識貞操更出倫。多少世間榮利輩。應將守分媿斯人。</text>
<title>安山哭朴僉知 瞰 ○二首 其二</title>,<text>林端隱映駕牛翁。每向寒泉話舊衷。今日山齋無客到。東風淚灑牡丹叢。</text>
<title>到泰安洞。草深不得尋東北兩源。悵然而歸。</title>,<text>直北松厓沒。迤東石谷微。却從秋草裏。空玩水簾飛。</text>
<title>楊江滯雨。錄示權致道 尙夏。</title>,<text>高秋一葦溯空明。風雨蕭然氣更淸。回首明朝重九會。不堪愁思滿江城。</text>
<title>挽金上舍 道凝</title>,<text>寓跡金堂隔一川。沖襟高義荷相先。前磯邂逅今難再。淚盡氷天月未弦。</text>
<title>挽孟右尹元徵 胄瑞 ○己未</title>,<text>相門風烈久猶傳。昭代榮名更自專。新說主恩卿月逼。舊聞民愛福星聯。溫城旅櫬仍成負。驪浦歸舟竟阻宣。却憶平生煩易子。重將哀淚望湖天。</text>
<title>挽洪國寶 二首○庚申</title>,<text>龍岳楊江氣未漓。愛君才調出明時。心函往古諸家祕。眼析當今萬務疵。餘事詞章空絶俗。左官湖海尙稱治。風塵滿地人先逝。無復論兵報主期。</text>
<title>挽洪國寶 二首○庚申 其二</title>,<text>慇懃尺素枉郊垠。凶問誰知隔數晨。驚憶選文編裏奬。忍看題墨篋中珍。蕭條白岫雲千載。寂寞東亭月一輪。雅度高才難再得。幾時回首涕盈巾。</text>
<title>次兪伯圭 瑒 令公寄示韻</title>,<text>白雲金柱久神傾。每憶春霖滯峽程。多羨故人棲地勝。重蒙佳句類天成。身同栗里修三徑。跡異靈均愛獨淸。谷口風流吾亦願。媿無心力務於耕。</text>
<title>聞李同甫 喜朝 病蘇。賦此却寄。</title>,<text>我病嗟猶臥。君危喜已蘇。相思何處是。冷雨北山孤。</text>
<title>挽南雲路 九萬 大夫人</title>,<text>瘴海歸還早。淸朝省未遲。人方推孝道。天遽喪慈儀。夙昔齊眉禮。生平采藻詩。千秋有女史。一涕望靈輀。</text>
<title>挽趙正 泰相</title>,<text>妙歲殊官豈自榮。矧將思慮稱英聲。可憐一片楊山土。掩却家邦不盡誠。</text>
<title>挽領相女李氏婦 八韻○辛酉</title>,<text>造化無全理。徽風更索然。名家鍾淑異。夙歲妙芳姸。皎皎珠含彩。盈盈璧合圓。有敎言與德。監古史兼箋。禮盡尊章事。仁增父母憐。誰知六男慶。難保一閨賢。短世眞成夢。新阡竟促緣。由來孝女志。差足慰台躔。</text>
<title>月夜偶吟</title>,<text>片月疏星點遠空。古松流水帶淸風。今宵步出西皐下。陡覺胸襟浩不窮。</text>
<title>懷寅伯兄 二首</title>,<text>醉酒非無事。哦詩爲自怡。爾來較愚智。不待辨曹碑。</text>
<title>懷寅伯兄 二首 其二</title>,<text>病鶴心徒遠。寒花趣政深。楊亭秋向晩。無計共登臨。</text>
<title>寄趙士達 逢源 丈</title>,<text>歲序忽回薄。秋聲滿客耳。我懷咸陽人。聞在西湖涘。孤鴻擧四海。老驥思萬里。別來今已久。中間足悲喜。依依栗島樹。淼淼楊江水。何當對此景。一討方寸裏。</text>
<title>寄題申夷簡公祠下 幷引</title>,<text>澤厚流光自古言。東陽遷廟到今存。遺規已遣玄軒大。素志猶徵遯院尊。中省同銜眞盛美。西郊候駕最便蕃。吾生病阻彌甥後。獨把柔毫頌德門。</text>
<title>贈士磬二學徒 成胄昌○壬戌○康世鳴</title>,<text>沈氏江廬靜。翩翩學有人。強須展氣象。寬合着精神。此道隨天賦。吾心要日新。平生敬義字。勉子更書紳。</text>
<title>沈丈 宗迪 次人字韻以示。謹步申謝。</title>,<text>城市無眞趣。江湖有可人。遷居貧在客。垂老筆驚神。水國春風暮。山齋曉月新。知君臥此界。不復羨簪紳。</text>
<title>挽李沃溝 廷麟</title>,<text>少承嚴府視情親。晩荷明君誼更新。玄墅向來勞遠趾。靑郊前度枉淸塵。徒聞桂苑風摧夜。不見琴堂化扁春。差幸賢郞仍契好。獨揮衰淚廣陵濱。</text>
<title>寄申公獻 琓 代言。時遊楓岳未還。</title>,<text>華山一夢幸初醒。楓岳眞遊興未停。多少世緣無下手。始知先聖泛滄溟。</text>
<title>挽林德涵 泳 母夫人</title>,<text>天道悠悠不可尋。夫人福履更難諶。庭前寸草今應綠。泣想三春孝子心。</text>
<title>挽李弼卿女尹氏婦 癸亥</title>,<text>商南驛裏韓公恨。伊水塋前伯子悲。不謂隴西纏此痛。況聞情愛甚男兒。</text>
<title>謝淸風崔使君漢卿寄酒</title>,<text>深室䨪炎意豁如。淸風秋露故人書。誰言子產能寬猛。無奈池中有逝魚。</text>
<title>挽兪參判 瑒 夫人 甲子</title>,<text>每喜秋潭退。偕棲有孟光。山蔬猶在饋。野服自宜良。往歲加封慶。新春旅殯傷。從知牉合義。重賦悼亡章。</text>
<title>道中贈愼仲任</title>,<text>宿昔知君山水盟。相逢此日辦閑行。群峯木葉淸霜盡。曠野川流翠石橫。燈底從容今古事。馬頭商略往來情。千秋景仰東陽會。爲誦遺編不沫誠。</text>
<title>題沈丈次栗谷外集卷尾</title>,<text>德水先生久絶絃。靑松老子爲賡篇。誰言郢曲難巴和。恰似龜詩入愼傳。逸興少年猶不逮。淸操稀歲自能賢。三藏大耳胡孫語。持向吾君更覺仙。</text>
<title>送李姪久而 益壽 赴忠淸亞幕 乙丑</title>,<text>士生斯世豈徒云。少侍庭闈壯事君。盡職不須論近遠。嘗時還自愼蕕薰。牙籤素帙南圖在。錦水高樓北望勤。聞說靈椿猶未老。歸來助浣石家裙。</text>
<title>暮春訪孔潭書室贈沈丈</title>,<text>百花潭上一茅廬。風暖春深午景餘。爲問吾人何事業。詠歌閑趣自居諸。</text>
<title>崔以遠來訪東陽。關雨少留。及其辭歸。書此以謝。</title>,<text>多君鄭重訪新居。三日從容意自舒。最是暮春風雨息。百花叢裏又分裾。</text>
<title>羅顯道 良佐 使君壽親。縣齋諸客有詩。遠徵拙句。步寄。</title>,<text>徵士專城日。慈堂奉壽辰。蟠桃頌已舊。彩服喜猶新。孝順家傳訓。循良國有人。老吾違賀席。拙句重馳神。</text>
<title>挽尹忠州汝休 嘉績</title>,<text>東風花柳惜離情。尙憶前年客蕊城。纔喜高堂隨彩鷁。忽驚孤櫬載丹旌。悲涼玉署平生跡。蕪絶甘棠一路聲。唯想西江波浪起。幾人名與范翁爭。</text>
<title>挽永安尉洪公 柱元 遷葬</title>,<text>穆廟儀賓有數賢。中興公又與相肩。丹陽座上豪風盡。蕭史臺前道氣遷。一紀坡山開馬鬣。千秋德水會龍泉。通家舊誼今猶在。白首哀歌淚欲穿。</text>
<title>挽朴判書 長遠 夫人 丙寅</title>,<text>去歲南湖上。高堂奉候前。門闌戚誼舊。蘭玉友情偏。纔輟專城養。空悲若斧阡。千秋彤管在。奚獨伯鸞賢。</text>
<title>挽朴察訪 成阜</title>,<text>久識先庭不世心。淸於氷玉重於金。多君自有承家烈。媿我猶從濯俗襟。雅志不關雲萬變。高才無賴錦孤針。山河邈邈幽明隔。回首佳城淚忽淫。</text>
<title>偶到禿浦。次參奉叔寄示韻。丁卯</title>,<text>風雪蕭然臥漢陰。江山歷歷古猶今。東岡舊里尋常近。西磵遺祠次第深。不向浮雲愁世態。獨憐明月照人襟。丹心耿結知無賴。誰遣嫠憂入苦吟。</text>
<title>挽延陽府院君李公 時白 夫人</title>,<text>國有中興佐。家仍繼室賢。徽聲盛梱範。象服對台躔。哀訃南湖遠。遺恩北極偏。通家餘小子。題挽淚雙懸。</text>
<title>蔡進士 時鏡 寄示一絶。未報遽聞其凶訃。今始次韻爲挽。二首</title>,<text>塵世由來事糾紛。高才終遣老衡門。山雲江月依然在。回首羊洲不見君。</text>
<title>蔡進士 時鏡 寄示一絶。未報遽聞其凶訃。今始次韻爲挽。二首 其二</title>,<text>往跡東遷一夢紛。此生無復踵高門。哀歌並灑行間淚。痛切當時蜀使君。</text>
<title>過蘿菴寺。懷申留守寅伯兄歸櫬。</title>,<text>蒼茫絶嶼海雲間。飛旐翩翩幾日還。却憶少年同苦處。北風揮淚過西山。</text>
<title>挽柳兄奉事 燦然 ○二首○戊辰</title>,<text>河東戚懿散如雲。晩歲相逢獨有君。錦水龍山長悵望。不堪今日淚繽紛。</text>
<title>挽柳兄奉事 燦然 ○二首○戊辰 其二</title>,<text>窮堅老壯果誰敦。氣岸還能近哲門。白首郞潛嗟已矣。哀歌聲斷海西濆。</text>
<title>翌日風雨大作</title>,<text>萬山環擁一禪龕。風雨漫天打弊菴。誰遣病身棲此地。憂端元不讓終南。</text>
<title>白川洪使君 萬煕 歷訪溪居。索別語甚勤。率爾口占以贈之。</title>,<text>三世交親五馬行。白頭傾蓋更多情。江樓片月應依舊。留待新秋共擧觥。</text>
<title>挽李右相仲羽 䎘</title>,<text>弱冠相隨齒辟雍。同將尺疏叫天重。榮枯一世看雲化。聚散中年入夢濃。每憶濱陽欣再會。何知選部陪高蹤。衰痾媿負生芻奠。淚灑春來舊藥封。</text>
<title>挽宋生希文 晦錫 ○二首○己巳</title>,<text>天賦淳明最白眉。家傳詩禮矧兼爲。誰知一疾乖終孝。緬想隋城慟返時。</text>
<title>挽宋生希文 晦錫 ○二首○己巳 其二</title>,<text>往歲玄淵滯旅蹤。君時甥館幸過從。鄒書肯綮蒙相發。恨不因緣透數重。</text>
<title>挽李判官夢卿 廷龍 ○二首</title>,<text>世德推先子。人倫數季方。福鍾多謝樹。才屈幾桐鄕。姻好情仍重。孤孀事目傷。遙聞觀化遽。衰淚獨霑裳。</text>
<title>挽李判官夢卿 廷龍 ○二首 其二</title>,<text>去歲西郊日。君先策馬迎。寒溫豈見異。憂樂未心驚。竟負陵班會。徒蒙藥裹情。善人天不祐。哀挽更呑聲。</text>
<title>挽曹上舍 ○二首</title>,<text>傾蓋坡山廿載餘。野花垂柳訪幽居。誰知白首重逢日。一曲哀歌淚滿裾。</text>
<title>挽曹上舍 ○二首 其二</title>,<text>仙鄕耆老鮮吾人。丘壑平生葆性眞。較取世間榮辱事。多君長臥故山春。</text>
<title>挽兪上舍 卨言 ○二首○庚午</title>,<text>坡齋絃誦盛于斯。誰是當時立雪姿。不謂山頹滄海劫。逢君猶守舊師資。</text>
<title>挽兪上舍 卨言 ○二首○庚午 其二</title>,<text>往歲遷居喜不容。溪山勝日幾相從。蘧然一夢嗟先覺。泣向東天不盡胸。</text>
<title>次兪寧叔 得一 歸江舍寄示韻</title>,<text>東陽邂逅計全非。南浦淸遊夢却隨。詠罷新詩還有喜。不徒晴曉起孤吹。</text>
<title>挽申坡州玉爾 汝拭 ○二首</title>,<text>遯居靡計哭親朋。又到東陽痛轉增。只是薦紳人物較。古侯耆壽自難能。</text>
<title>挽申坡州玉爾 汝拭 ○二首 其二</title>,<text>幾人今日得歸全。世事蒼茫未易宣。矧道新阡先墓近。羨君長臥華山顚。</text>
<title>挽成進士 虎錫</title>,<text>親交三世舊。寓迹一州新。士議推文雅。宗風襲道眞。纔驚書鳳返。遽痛壑舟淪。却憶城南日。哀歌淚滿巾。</text>
<title>次顯道寄示菊秋壽席韻</title>,<text>非關雨雪北風涼。聞道靈萱映後堂。潘子閒居仍就賦。朱翁樂事更稱觴。年知喜懼慈恩重。饗有饘疑壽味長。淸漢終南方入頌。多君善報未中央。</text>
<title>歸路與鄭眞卿 尙樸 謁五冠書院。將尋紫霞洞。適値眞卿疾作不遂有賦。辛未</title>,<text>紫霞風物久關心。三月煙花政耐尋。好事由來多戲劇。不堪回首負雲林。</text>
<title>挽李僉正文翁 星齡</title>,<text>驚吁忍題哭君篇。三世韓山誼更偏。久說人倫能善道。深知勢利若無緣。金鑾雅望渾成幻。大藥仙風倏告旋。多少塵寰夸奪子。幾人回首媿全天。</text>
<title>偶作</title>,<text>病久增鬱陶。杖藜孤望聘。彩霞起西海。白雲度東嶺。時雨亦已降。農畝喜氣逞。仰惟皇天心。哀我下民境。歸來尙蘊結。歎息不可永。</text>
<title>雨中見釣者</title>,<text>煙雨空濛外。山川浩緲中。阿誰理蓑笠。知是釣魚翁。</text>
<title>蓮城路投宿高峯禪庵。留寄洪判書伯涵。萬容</title>,<text>燕山別語眞成債。蕭寺留詩剩有情。惆悵安東老宗伯。一壺無計對同庚。</text>
<title>挽李參奉 基 ○二首</title>,<text>灘上居然著一黌。愛君風義更多情。誰知別語輸心日。奄見孤舟返櫬行。</text>
<title>挽李參奉 基 ○二首 其二</title>,<text>生離死別是何辰。昨共蘿溪對濕巾。聞說秋山遙擧靷。病身無計送靈輴。</text>
<title>寄題大興楓巖書堂。爲李生啇泰作。</title>,<text>下有飛流上有楓。這間端合設黌宮。須知聖學原仁義。不似科場尙利風。</text>
<title>挽李判書弼卿</title>,<text>兩家凶禍慘同時。猶幸諸孤得世隨。東郭幾趨文酒會。西園每軫病貧欺。風霜次第歸黃壤。魂夢頻煩阻白髭。不謂如今君更逝。百年交誼淚雙垂。</text>
<title>安東權生 命大 遠來相訪。茲以一絶申謝。</title>,<text>氷塞前川雪滿山。何人千里扣柴關。流風善俗今猶在。知是南州舊友還。</text>
<title>挽趙都事 錫命</title>,<text>樂靜群從號白眉。宗風彝行自終持。牛山馬水棲遲地。忍想丹旌擧雪陂。</text>
<title>寄李文若 觀周 ○二首</title>,<text>西山白石無多地。暇日從容是素期。世故崢嶸兼凍雪。不堪矯首費相思。</text>
<title>寄李文若 觀周 ○二首 其二</title>,<text>稚年交好幾人餘。榮落中間摠是虛。賴有賢郞庭訓在。應將明善復吾初。</text>
<title>挽楊掌令 顯望</title>,<text>傾蓋東陽化。亡論柏府名。士風思嚮義。民俗頌均征。一別心常係。三皐淚自盈。遙聞嗣子孝。奚獨繼家聲。</text>
<title>挽金成川 必振 ○壬申</title>,<text>尙憶秋曹辱訪時。舊家風義自無羈。屠龍藝絶還稱屈。制錦名高幾善辭。塵世久違靑眼喜。春山重負素車悲。如今萬事皆紛糺。不恨鄧公更欠兒。</text>
<title>聞南判書雲卿 龍翼 訃</title>,<text>北關行色素書遲。千里凶音涕更垂。泰岳鴻毛前史語。臨風奚啻哭君悲。</text>
<title>崔丈漢卿 後亮 病中次春字韻以寄之。茲用續貂。</title>,<text>久別常思座上春。淸詩況復語驚人。傳筒不是吾衰事。端爲沈痾一慰神。</text>
<title>次申甥成甫 聖夏 寄示韻</title>,<text>久知先聖勉人恒。不比禪家說上乘。言行顧來心自直。明誠進處道愈增。溫柔氣質要恢拓。博約工夫愼接承。從古儒門無外事。須君一善繼顏膺。</text>
<title>哭李參判擇之 選</title>,<text>南北凶音會一時。胡爲吾黨轉陵夷。剛腸久服平生操。博識常推故實資。峽裡雙旌非偶過。江干尺素荷深知。衰骸竟負歸舟慟。悵望光山不盡悲。</text>
<title>次文生明仲 後開 寄示韻</title>,<text>古琴元是不要縆。吾道如何力莫勝。尋樂固應忘枕席。存心還自洗炎蒸。山前卉木隨時長。屋下川流得雨增。賴有良朋詩什至。爲將磋切一開膺。</text>
<title>聞申叔弼 翼相 移家入南陽海中。賦此却寄。二首</title>,<text>聞說新齋海上成。龐公盡室更高情。床頭也有詩書靜。這箇要須實地行。</text>
<title>聞申叔弼 翼相 移家入南陽海中。賦此却寄。二首 其二</title>,<text>群山抱海是南陽。雙廟巋然義自長。惆悵英風今掃地。憑君一思振東方。</text>
<title>挽李參判重習 慣</title>,<text>雲臺餘業賁淸朝。出入賢勞世共饒。觚墨固應超甲乙。韜𩎖還自邁嫖姚。那知棣萼頻年逝。却憶分携別淚遙。眼底已看親愛盡。人間何得有松喬。</text>
<title>讀退栗二先生四七說。示金叔涵。載海</title>,<text>性發爲情共一源。如何四七更分門。千秋語錄先師意。却向中間以主言。</text>
<title>書堂庭前蓼有紅白二色。命奚奴翦其白者。有賦。</title>,<text>不關紅白異。其奈假眞翻。翦去斯須盡。猶勝邵老言。</text>
<title>聞老峯 閔公鼎重 號 凶訃</title>,<text>龍蛇非歲是何辰。相國潼江訃又新。紳笏已無敦行士。廟朝安得奉公臣。衰齡遇疾民猶望。絶塞招魂運自屯。朽質亦蒙推轂義。寢門哀淚灑秋旻。</text>
<title>哭趙伯靜 仁壽</title>,<text>少壯閱人士。老大見終始。赴義若飮渴。去義或棄屣。而我夙所愛。乃在豐城子。嶷嶷秀風儀。溫溫秉倫理。囂然聲利場。奮志寔爲己。憶昨歲敦牂。蒙君訪玄涘。文義已大闡。步趨復循軌。中間淹數月。次第究遺旨。妙質更劬書。相期非偶爾。世路倏荊榛。我行果顚躓。委曲司寇巷。蕪沒長山里。君時枉匹驢。吐露情何似。逮返金谷居。却忻莬裘邇。亹亹去復來。往往發粃滓。竊聞諸益言。志業猶未已。縱少講劘習。固多彝則美。操履見素守。識慮在親比。初旣棄擧業。旋且拋祿仕。脫略名與利。居然一閒士。自我遷坡溪。征車屢載脂。有田寄南谷。誓將共耒耟。最後試勉君。舊學盍更紀。言訖便謹諾。相對各心喜。新年聲息大。庶冀用尊簋。豈料幽明隔。世事遽至此。一慟腸幾絶。三秋葬已擬。永念平生義。猶令喑躄起。非惟保始終。直可洞表裡。膴膴東山土。瘞茲金玉只。我欲往會之。衰病纏骨髓。聊將薤露曲。哭望當哀誄。</text>
<title>七月初旬月夜偶吟</title>,<text>潦盡秋生夜氣淸。一庭零露候蟲鳴。無人會得閑居意。山月溪風自在行。</text>
<title>詠前溪釣磯 二首</title>,<text>周道方興殷道微。渭川風雨滿前磯。老翁不是無心者。釣得波心玉刻歸。</text>
<title>詠前溪釣磯 二首 其二</title>,<text>千仞高山百尺臺。客星孤照暮雲開。停橈爲問垂綸客。噓起炎皇幾代灰。</text>
<title>臨津有感 二首</title>,<text>臨江東畔有高廬。相國今遷海瘴餘。怊悵未收霾後信。陸公方藥近何如。</text>
<title>臨津有感 二首 其二</title>,<text>津頭秋日拂征衫。路人遙指是場巖。沈吟不耐山河感。分付蒿師暫擧帆。</text>
<title>在楊山時。偶吟平日住迹。多事中輟。今於省墓東陽路中足成之。因此庶見流離跋㚄之蹤云爾。十二首</title>,<text>終南山下是先廬。洞裡群賢卅載餘。尙賴遺文明簡策。箇中玄白兩鋪舒。</text>
<title>在楊山時。偶吟平日住迹。多事中輟。今於省墓東陽路中足成之。因此庶見流離跋㚄之蹤云爾。十二首 其二</title>,<text>宣祠東接太平樓。緬想皇華淚莫收。一室詩書能自靜。不分城市與林丘。</text>
<title>在楊山時。偶吟平日住迹。多事中輟。今於省墓東陽路中足成之。因此庶見流離跋㚄之蹤云爾。十二首 其三</title>,<text>自從羸疾臥漳濱。遷次西湖度幾春。栗島籠巖無限好。秪今風月屬漁人。</text>
<title>在楊山時。偶吟平日住迹。多事中輟。今於省墓東陽路中足成之。因此庶見流離跋㚄之蹤云爾。十二首 其四</title>,<text>玄江精舍壓滄浪。幸有同人自遠方。入景當時詩未賦。三賢到今傳頗詳。</text>
<title>在楊山時。偶吟平日住迹。多事中輟。今於省墓東陽路中足成之。因此庶見流離跋㚄之蹤云爾。十二首 其五</title>,<text>誰料虛名解誤人。倉皇一騎出西垠。孤懷不耐門閭望。雪壑松窓興未伸。</text>
<title>在楊山時。偶吟平日住迹。多事中輟。今於省墓東陽路中足成之。因此庶見流離跋㚄之蹤云爾。十二首 其六</title>,<text>大侵凶禍到南城。蓬累棲棲指舊京。却喜圃翁留盛烈。更將先祖挹孤貞。</text>
<title>在楊山時。偶吟平日住迹。多事中輟。今於省墓東陽路中足成之。因此庶見流離跋㚄之蹤云爾。十二首 其七</title>,<text>白州形勝冠西隅。宿昔才賢自不孤。更有黌堂文會額。煌煌四字出蘭嵎。</text>
<title>在楊山時。偶吟平日住迹。多事中輟。今於省墓東陽路中足成之。因此庶見流離跋㚄之蹤云爾。十二首 其八</title>,<text>月溪秋色正迢迢。盡室居然一棹飄。千載龍門餘韻在。却從尊行仰賢標。</text>
<title>在楊山時。偶吟平日住迹。多事中輟。今於省墓東陽路中足成之。因此庶見流離跋㚄之蹤云爾。十二首 其九</title>,<text>洪陽計屈轉玄淵。別洞煙霞興杳然。澤老流風猶未遠。詩書膏馥尙堪銓。</text>
<title>在楊山時。偶吟平日住迹。多事中輟。今於省墓東陽路中足成之。因此庶見流離跋㚄之蹤云爾。十二首 其十</title>,<text>玄淵東出卽長山。正是黃驪最上關。秋晩南臺千樹落。春深北谷百花殷。</text>
<title>在楊山時。偶吟平日住迹。多事中輟。今於省墓東陽路中足成之。因此庶見流離跋㚄之蹤云爾。十二首 其十一</title>,<text>西河痛急返東城。爲有寒泉數世塋。偶値朝家加禮會。多慙小草出山行。</text>
<title>在楊山時。偶吟平日住迹。多事中輟。今於省墓東陽路中足成之。因此庶見流離跋㚄之蹤云爾。十二首 其十二</title>,<text>坡溪卜築廿年中。牛栗遺居一邑同。矧是精廬遊息地。滿床經訓聖賢功。</text>
<title>敬省新壟。翌日上後洞禪菴偶吟。</title>,<text>西來病客扣禪門。坐對秋山靜不言。雲白天高無一蔽。靈臺箇裡自淸溫。</text>
<title>歸過臨津</title>,<text>落日臨津渡。秋風意若何。江草年年染。巖花處處酡。無心瞻北極。有淚灑東坡。擊楫平生計。空傷此地過。</text>
<title>姜叔重 錫朋 扶病遠訪。臨別書此以贈。二首</title>,<text>思君幾歲臥漳濱。雲樹迢迢夢自頻。不料今朝勞遠訪。一堂商略兩懷伸。</text>
<title>姜叔重 錫朋 扶病遠訪。臨別書此以贈。二首 其二</title>,<text>晦翁曾及劍州門。一語丁寧訓戒存。末發前頭看氣象。不惟心養學兼敦。</text>
<title>挽洪漣川 澤普 內</title>,<text>相國閨庭兩美宜。如今翻作鼓盆悲。窮泉永隔懷無已。爲誦安仁五字詩。</text>
<title>挽李主簿 之憕</title>,<text>怨恩初不暇。顯晦矧堪形。識面從童歲。知心剩暮齡。剛腸屈管庫。雅操老林坰。鐵野空留約。哀歌淚更零。</text>
<title>晉陽趙使君祥甫 儀徵 歷訪。口占以贈。時適重陽日也。</title>,<text>幽懷佳節共誰裁。忽見南州五馬催。籬菊半開溪月白。不堪離思滿前臺。</text>
<title>挽沈驪州龍卿 壽亮 ○二首</title>,<text>死喪自古有。如君最惻怛。嬰疾返漢師。輕舟猶未泊。斯須臻凶禍。奄忽歸冥漠。俄然伯子繼。此理尤舛逆。親知擧驚痛。行路自懷戚。況我素誼重。長慟淚垂臆。却憶蚤春書。移居喜邇迹。病憂訖未報。聞此情愈惡。衰骨阻匍匐。葬期倏侵迫。平生趙伯靜。次第埋幽宅。自哭二良友。腸割仍氣塞。嚴霜落渚柳。飛旐映水驛。遙將不盡淚。空灑秋雲白。</text>
<title>挽沈驪州龍卿 壽亮 ○二首 其二</title>,<text>昔我困返本。擧世駭且異。長老嗟迹屈。同隊訝志僞。惟君年甚少。感悅眞不啻。始從欒棘中。講問紙相繼。珍重小學編。要妙太極議。朅來玄江濱。孔經與曾義。對榻討遺旨。庶幾會深祕。非惟驗美資。固多踐實地。繄自祿養計。得間竟自遂。翛然掃一室。有時借郡寄。往在鶴城日。還書撫初志。煌煌三賢刻。至今惠儒類。近聞讀戴記。閒居富覃思。早晩擬相質。不以老我遺。誰料幽明隔。倏忽如夢寐。依俙屋梁色。寂寞雲路氣。倚門更何人。悲歌增憔悴。</text>
<title>感秋偶吟</title>,<text>窮秋風物轉蕭然。遲暮行藏任彼天。黃菊東籬心自遠。白鷗西海夢猶偏。腥塵宇宙何年豁。飢事山河此境愆。解道吾邦興喪會。誰將仁政貢氈筵。</text>
<title>次李甥久叔 眞望 留贈韻 二首</title>,<text>大學明新是範圍。箇中天理更樞機。心存博約功方正。志任君民道始輝。鄒聖梓桐猶自養。謝賢鸚鵡儘眞譏。靑年努力知何礙。須卞公私愼所歸。</text>
<title>次李甥久叔 眞望 留贈韻 二首 其二</title>,<text>人百由來已又千。斯言共受孔門邊。嘉君有意尋初地。媿我無成負素天。師友誼蕪嗟世降。詞章習痼恨居偏。從知海國多豪傑。應遣明誠自不鐫。</text>
<title>挽久堂 朴公長遠號 遷葬 二首</title>,<text>先朝濟濟盛皐夔。算到明公孰等夷。至行固應由性出。淸操況復畏人知。台階雅望心逾遜。冢宰崇班迹若遺。一惠佇看頒諡策。兼將大業日星垂。</text>
<title>挽久堂 朴公長遠號 遷葬 二首 其二</title>,<text>孝理由來感至誠。先人別語記平生。東華未紓孤羈意。西洛徒驚死病情。一債比年伸舊義。雙銘今日指新塋。延津寶劍時應合。爲想三緦泣血傾。</text>
<title>雪夜有懷書齋諸友。賦此以示之。兪檝，韓德恒，金載重。</title>,<text>一帶溪山半畝宮。中宵雪月盡難工。虛明箇裡知何似。較取黌齋學道衷。千載坡山有兩賢。高風正學自無前。誰將此義同鷄肋。願及諸君事我天。</text>
<title>挽金生國卿 士珍 ○六首</title>,<text>舊都淸淑氣無餘。毓秀鍾英尙未虛。頻歲更多夭壽感。斯文天道竟何如。</text>
<title>挽金生國卿 士珍 ○六首 其二</title>,<text>知君始迹一廛存。北學遷喬古所言。矧是美資兼雅操。溫然天璞絶瑕痕。</text>
<title>挽金生國卿 士珍 ○六首 其三</title>,<text>我昔歸棲華漢東。君時携笈扣門蓬。丁寧許子闡書義。父母神明要克終。</text>
<title>挽金生國卿 士珍 ○六首 其四</title>,<text>年來羈寓在南溪。幾度黌堂共挈提。作聖規模功固大。通經羽翼路胡迷。</text>
<title>挽金生國卿 士珍 ○六首 其五</title>,<text>傳說山齋隔叫囂。才高亦自理風謠。箇中向背猶相勉。異日期君作後凋。</text>
<title>挽金生國卿 士珍 ○六首 其六</title>,<text>尹老金生次第亡。自聞嬰疾倍憂傷。中秋一訪成長訣。慟哭寒山日已荒。</text>
<title>挽梁僉樞 錫九 ○二首○癸酉</title>,<text>天嶺名家世所賢。喜君文雅叶相傳。邇來更憶蓬坪隱。不在求田不在仙。</text>
<title>挽梁僉樞 錫九 ○二首○癸酉 其二</title>,<text>少年芹榜忝齊肩。晩歲楊罔荷申鞭。惆悵故人零落盡。白頭和淚寫哀篇。</text>
<title>迎汝吉 泰遜 姪歸櫬於廣灘。雪涕有作。二首</title>,<text>溪橋曉雪少人行。誰料輀車此共迎。回視斷厓遺刻在。不堪新舊淚交橫。</text>
<title>迎汝吉 泰遜 姪歸櫬於廣灘。雪涕有作。二首 其二</title>,<text>湖南凶計至今恫。三世居然似祖風。白首塵寰惟我在。善人天道本難衷。</text>
<title>余以神衰不欲作句語。來住墳庵。寶蓋山人聰印進一絶。遂次之。</title>,<text>老去心馳少。春寒睡起遲。宵來風雨急。強和客禪詩。</text>
<title>松京路中偶吟</title>,<text>野草隨時綠。山花逐地紅。爭如西海客。歸興殿春風。</text>
<title>病中志懷</title>,<text>曉來啼鳥夢難憑。起傍南窓日已升。病裡都忘春事變。愁邊猶覺老懷增。世卑俗學誰敎盛。道敝禪機却恐乘。一線斯文無地救。惟將好卞當膺懲。</text>
<title>七月十八日夜。待崔汝和不至。</title>,<text>月出山空夜氣淸。憑軒靜聽候蟲鳴。珍重一會眞難得。悵望高峯若箇情。</text>
<title>挽林綾州 渙 姪 三首</title>,<text>累世深交外黨情。還嗟屛迹鮮逢迎。猶聞柏府風稜在。幾報琴堂政化成。</text>
<title>挽林綾州 渙 姪 三首 其二</title>,<text>兄弟相携臥海陲。風塵自度錦湖遲。誰知世外塤篪樂。奄作人間棣萼悲。</text>
<title>挽林綾州 渙 姪 三首 其三</title>,<text>衰病年來輟薤歌。奈君千里淚偏多。佳城鬱鬱鄕山裡。更覺存亡不負羅。</text>
<title>寄賀會津再從兄 世楷 壽席</title>,<text>吾宗兄弟幾人餘。雲樹迢迢久索居。高福已徵婚歲月。異恩還見寵門閭。從來善慶嗟流遠。次第筵觴媿負虛。却憶南坡平日語。雙分富貴更均如。</text>
<title>哭金上庠伯雨 濡 ○六首</title>,<text>多少人倫盡分難。純公於此好常觀。如今末俗吾無責。歎息商山絶行間。</text>
<title>哭金上庠伯雨 濡 ○六首 其二</title>,<text>愛君天質出尋常。孝順溫謙寔士良。矧是都中推物論。文詞筆翰兩皆臧。</text>
<title>哭金上庠伯雨 濡 ○六首 其三</title>,<text>往歲將命到平川。正爲曾翁石表鐫。仍憶崧陽投訪地。承顏養志幾心賢。</text>
<title>哭金上庠伯雨 濡 ○六首 其四</title>,<text>邇年風樹痛莫言。誰料纖冠卽九原。含涕更聞賢弟語。小連東土豈專論。</text>
<title>哭金上庠伯雨 濡 ○六首 其五</title>,<text>倫彝言行自無虧。復欲相從託聖規。千載晦翁陳誌義。一回披讀一增悲。</text>
<title>哭金上庠伯雨 濡 ○六首 其六</title>,<text>兩家先誼講猶徵。平日逢君擬少朋。風燭居然成永訣。白頭惟有淚垂膺。</text>
<title>謹次金河西詠仁宗大王墨竹韻</title>,<text>淵源聖學本危微。一體君臣鮮九圍。千載鹽梅還有恨。却將遺墨淚無違。</text>
<title>贈別鄭結城 庥</title>,<text>孤村十月夜。相對兩衰翁。爲有前期在。鹽州海國東。</text>
<title>冬至日偶吟</title>,<text>世事千層浪。人心百尺竿。誰知一線氣。還作地雷端。</text>
<title>三月念四日後病勢猝谻。不得見客。戲書。二首○甲戌</title>,<text>黃公調息語。朱聖勉人心。此日方知負。兢惶更不任。</text>
<title>三月念四日後病勢猝谻。不得見客。戲書。二首○甲戌 其二</title>,<text>衰病春來甚。詩書業却輕。神明好相戒。夢裡解硏精。</text>
<title>李君實 世華，申子平 懹 因坤宮復位。同日赴召。戲贈一絶。</title>,<text>金山啖菜申參議。梨浦飛觥李判書。今日相携朝極去。獨憐沈疾死生於。</text>
<title>余不作燕行別語久矣。今被兪行臺 得一 強責要爲異地面目。兼示正副二价。七月</title>,<text>我爲箕氏民。子涉灤河地。世事雖百遷。人心要不貳。</text>
<title>錦平之北也。主上賜宸章以寵其行。錦平請賡載甚勤。竊敢有賦。三首</title>,<text>周詩歌六月。魯史有王春。愾我平生志。徒悲使者巾。</text>
<title>錦平之北也。主上賜宸章以寵其行。錦平請賡載甚勤。竊敢有賦。三首 其二</title>,<text>四牡駸駸日。新秋迥絶埃。都門不相送。天外雁空來。</text>
<title>錦平之北也。主上賜宸章以寵其行。錦平請賡載甚勤。竊敢有賦。三首 其三</title>,<text>憤深休切齒。淚落莫留腮。大義君王語。于今庶可哉。</text>
<title>九月晦日將再赴朝。有感信筆。</title>,<text>行藏孔道在。去就鄒書明。溪堂秋雨裏。料量百年情。</text>
<title>十月十四日。將奉審徽陵。有往省先壟之命。感作。</title>,<text>東門朝日簇麾旌。誰辨行裝舊鯫生。聖主恩深臣力少。不知何計鑄昇平。</text>
<title>敬望諸陵有作</title>,<text>園陵佳氣鬱蒼蒼。東土重安有聖王。最是藩邦聞再造。老臣哀淚灑崇岡。</text>
<title>送申公獻 琓 再使燕山 十月</title>,<text>燕山使轄年年發。箕壤人心日日非。老我不知時已變。獨將瞽說奏天扉。</text>
<title>退歸後許夏昌 𤊟 來訪。書以贈之。</title>,<text>匹馬來尋廣水陰。許君今世是知音。平生不盡君民策。兩箇都成一箇心。</text>
<title>乙亥元日戀闕有感</title>,<text>一歲元正品物新。九天宮殿頌王春。衣冠濟濟千官盛。律呂鏘鏘百獸循。彩傘臨時仙仗動。繡袍旋處瑞煙伸。老臣病阻彤庭賀。遙祝重恢向紫宸。</text>
<title>挽朴進士 文開</title>,<text>年衰不復賦哀歌。誼重奚論犯俗訶。却念宗風君最彥。從知心契我偏多。軍民大計曾相賁。文獻遺規尙不磨。何限有才無命士。隋城南望淚如波。</text>
