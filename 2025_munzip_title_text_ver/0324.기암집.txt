<title>感遇十四首寄示持國</title>,<text>大均播萬有。人生眇稊米。胡爲足名數。局束治詩禮。混沌旣已死。欺詐日以啓。誰能返元始。與道爲一體。</text>
<title>感遇十四首寄示持國 其二</title>,<text>周孔首庶物。人文昭下國。董狐載直筆。是非垂簡策。時代旣陵夷。理亂紛遞易。悠悠混眞僞。不復見心跡。桀跖資嗃矢。輪扁議糟粕。所以老莊徒。無爲貴道德。</text>
<title>感遇十四首寄示持國 其三</title>,<text>林臥時已久。眇然觀物化。勞生亦幾時。逝者如晝夜。泝古旣冥漠。傷時足悲吒。書史適自娛。襟懷誰共瀉。優游聊卒歲。永稅塵中駕。</text>
<title>感遇十四首寄示持國 其四</title>,<text>陰雲塞天地。日月韜光晶。雪霜有肅殺。松柏終堅貞。竊飯誰復辨。殺人豈近情。是非竟相蒙。疑似誠難明。鬱屈欲無言。中心自不平。咄咄知奈何。擧世如聾盲。</text>
<title>感遇十四首寄示持國 其五</title>,<text>芙蓉出綠水。灼爍敷天葩。處子在深閨。窈窕多容華。豈不懷靑春。誰知我脩姱。明粧徒自好。綺窓籠煙紗。靜性守幽獨。羞向市門誇。佳期坐睕晩。終歲空咨嗟。</text>
<title>感遇十四首寄示持國 其六</title>,<text>樹萱堂北砌。種蘭園中疇。蘭以充我佩。萱以忘我憂。二者欲滋茂。霰雪紛飄浮。容光忽凋落。感歎何時休。</text>
<title>感遇十四首寄示持國 其七</title>,<text>玄運無停機。元命天所祕。四時各平分。榮落亦常事。達人識損益。昧者趨名利。膏火日相煎。羅網終自致。鵬鳥憐賈傅。蕙茝悲湘纍。留侯從赤松。千載高其智。</text>
<title>感遇十四首寄示持國 其八</title>,<text>黃雀何微細。志在求稻粱。十步一飮啄。百步一飛翔。不知長安兒。挾彈窺路傍。翻身中要害。毛羽終摧傷。豈如丹穴禽。棲宿崑山岡。虞羅旣不及。噦噦鳴朝陽。</text>
<title>感遇十四首寄示持國 其九</title>,<text>猛虎落檻穽。爪牙無所施。搖尾乞哀憐。閉目困低垂。周防苟少疏。咆哮楊獰威。搶突萬人前。快意一噉之。不如仍急縛。食肉寢其皮。庶令林中士。夜宿安藩籬。</text>
<title>感遇十四首寄示持國 其十</title>,<text>平明跨驢出。去向長安道。道逢車馬客。意氣橫晴昊。吏卒拜後塵。棨戟紛前導。觀者多於麻。嘖嘖稱美好。誰知此去客。致身靑雲早。笑罵從他人。恩榮但自保。有口不敢議。國勢日顚倒。歸來衡門下。掩涕愁欲老。</text>
<title>感遇十四首寄示持國 其十一</title>,<text>我有一古劍。寶匣錯璣具。掛壁今幾年。秋蓮光欲昧。豈乏削礪工。誰將倚天外。會當跨滄溟。一斫鯨魚膾。</text>
<title>感遇十四首寄示持國 其十二</title>,<text>吾聞魯連子。戰國一高士。却秦在片言。攻城費一矢。東海豈必蹈。千金終芥視。淸風洒六合。末路誰得比。</text>
<title>感遇十四首寄示持國 其十三</title>,<text>有客事遠遊。去入柴桑村。漠漠閭井非。蕭蕭風景昏。苔生醉臥石。草沒東籬根。平生本朝心。寂莫與誰論。其人骨已朽。千載名尙存。弔古不忍去。惻愴傷幽魂。</text>
<title>感遇十四首寄示持國 其十四</title>,<text>海中有三山。琪樹生其巓。豈惟絶俗塵。復聞棲眞仙。我欲擺物累。脫身同蛻蟬。婆娑采靈藥。可以忘歲年。</text>
<title>哭大容兄</title>,<text>林花落無數。溪水流不歇。水流不復廻。花落何時發。對此感我懷。浮生眞倏忽。朝言自娛嬉。夕訃傳倉卒。不辨夢與眞。驚呼腸內熱。香煙夜繚繞。薤唱曉悽咽。去去入蒿里。山靜風蕭瑟。黃壤深幾尺。冊旌蔽白日。輦土瘞玄棺。載主返茒室。白酒滿樽疊。蒼鷹守鞲紲。良朋累歎息。弱妻頻隕絶。死豈有所知。生作無涯別。風流善戲謔。意氣時激烈。嗚呼不復見。衰涕空滋筆。</text>
<title>記夢</title>,<text>十月十五日。晨起記夜夢。夢與石洲翁。聯翩跨彩鳳。止于一佛寺。寺在雲蘿洞。樹林光玲瓏。丹碧煥簷棟。洲翁據石床。玉環在手弄。詩篇迭相酬。琖斝亦頻送。玄談雜仙釋。曲折頗紛閧。籧然形忽開。離合劇倥偬。晨光入虛牖。小雨作寒霧。獨灑滿襟淚。題詩呵硯凍。</text>
<title>送終</title>,<text>死生有常理。脩短無定期。所以長悽惻。流落傷孤羈。幽明忽分異。葬在天南陲。高堂杳千里。哭泣朝暮悲。骨肉雖歸土。魂氣無不之。我病窮困甚。恩義多忸怩。將身竟何適。弔影無因依。惟應同穴願。耿耿神所知。</text>
<title>悼亡</title>,<text>自我抱愁慽。奄忽經時月。初意久消釋。愈往增忉怛。固知生期促。無乃情好絶。淹病臥空室。左右無子妷。撫躬念平生。顧影悲單孑。木主在中堂。精魄存彷彿。小婢設盤飧。朝昏強啼聒。中情雖自俛。逬淚時橫臆。行止復何有。生死將焉託。棲遑値時危。祗應羨冥漠。</text>
<title>驅雀謠</title>,<text>有雀飛成群。啄我秋田粟。秋粟日已空。老農難望腹。結棚田中土。晨夕煩驅逐。驅逐不遠去。回翔乍還集。老農心力疲。夜歸但垂泣。十口共啼飢。家徒四壁立。</text>
<title>偶然作</title>,<text>納納天壤間。生世誰非客。富貴非我榮。貧賤非我辱。年至易凋謝。居然得衰白。脩短摠須臾。無異駒過隙。傳聞廣成子。抱道離塵濁。守一處天和。坐閱千二百。我欲順下風。試求金七藥。玆計嗟已晩。悵望傷羈束。</text>
<title>八音歌述懷</title>,<text>金神按素節。曉涼生虛幌。石林雲霧收。郊墟氣高朗。絲絲抽鬢星。耿耿抱塵想。竹葉已無分。柴門閉蟲響。匏繫久不出。游塵染屨杖。土室任靜便。聖代容骯髒。革裹羞壯士。租逋謝官長。木災在靑黃。不願鍾鼓饗。</text>
<title>建除體檃括舊詩</title>,<text>建午秋之孟。臥病在林樾。除非朝暮死。屈指向西日。滿腔悲憤懷。咄咄空掉舌。平生慕道義。若飮水瘠渴。定非夸毗子。趨營事俗物。執心自孤貞。與世頗抹摋。破敗早因仍。譏罵終交集。危哉行路難。跬步見蹉跌。成敗一昭琴。榮枯誰得失。收拾摩尼珠。不受泥滓淈。開篋檢舊書。持此餘生畢。閉戶人不知。長吟撲枯筆。</text>
<title>挽歌戲作</title>,<text>吾聞閻羅國。乃在無有鄕。其土極曠朗。其俗頗淳良。善惡各有報。是非都兩忘。小人囚地獄。君子登天堂。比之人間世。苦樂難槩量。送君此間去。得所誰悲傷。</text>
<title>五子詩次韻 竝引 錦陽朴君仲淵 瀰</title>,<text>處世良亦難。擧足蹈機穽。煩冤抱長慼。欲語淚先逬。天心旣冥漠。誰復論才命。子貴我卽賤。相憐實同病。行藏俱坎壈。風力失雄勁。淸詞峽流決。片心氷壺映。有唱欲酬報。悵望川途憂。</text>
<title>五子詩次韻 竝引 完山崔君子謙 鳴吉</title>,<text>識子童丱時。嶄然見骨相。潛心抱經傳。刺口論霸王。亹亹爲善樂。藉藉負士望。顧我實疏戅。論交愧貞諒。叨趨稷下風。難和郢中唱。世故莽相仍。會合嗟久曠。吾儕寡許與。惠好有三兩。斐然錦陽詩。襟期在殘行。</text>
<title>五子詩次韻 竝引 德水張君持國 維</title>,<text>張侯具道眼。今古窮探覽。詞源肆滂沛。胸次日沖澹。如何千里足。一落萬仞宿。蔡澤自蝎鼻。班生空燕頷。失志不挫抑。論事頗果敢。蟠龍混泥沙。翔鳳羞葭萏。人生易凋謝。世道日黔黮。孤絃誰激賞。曠世必相感。疏慵忝追攀。氣槩蒙延㰖。乖離各南北。氷玉照肝膽。</text>
<title>五子詩次韻 竝引 東陽申君君奭 翊聖</title>,<text>君惟禁床臠。出入近丹陛。芝蘭擢榛叢。珊瑚生海底。時運遽大謬。古今同一體。偪側閉門巷。朝衫舊抆涕。恩榮向時事。夢想空數眯。與我晩定交。相從問客邸。各保歲寒心。神明勞豈弟。</text>
<title>五子詩次韻 竝引 延城李君天章 明漢</title>,<text>相門有白眉。文采吾愛爾。騰名擅詞場。結交非俗士。軒冕本倘來。雌黃謾多訾。擺落萬鍾榮。探賾六經旨。男兒貴樹立。莫作閑生死。此意豈從然。試語同抱子。</text>
<title>苦旱</title>,<text>去冬臘無白。方春彌月旱。萌芽句未抽。凍麥枯亦暵。土脈漸看坼。泉源久告斷。雲煙遞霾曀。風氣殊凄煗。西疇失耕劚東。作苦遲緩。我家本貧窶。爲事且疏嬾。徒然抱經籍。其奈昧計算。朝虀僅充腹。暮飧不盈椀。糴倉畏吏嗔。殖貨笑榮短。十口日呼飢。寸腸長抱懣。老杜是吾師。窮郊作強伴。今古儘同塗。命存分已滿。</text>
<title>喜雨</title>,<text>苦旱近太甚。齊民望穹昊。天心憫赤子。霈澤應虔禱。雲色暮慘慘。雨氣朝浩浩。亂滴聞屋溜。狂豗見行潦。靑靑隴上麥。肅肅園中草。豈惟物華滋。令我顏色好。貧家聊偃息。廳宇靜洒掃。修營課僕隷。尋歷有隣老。怡然相勞苦。促膝罄懷抱。農談不知倦。村釀豈辭倒。衣食苟自足。餘外何足道。只願時運平。小大各相保。</text>
<title>送權靜吾怗巡察海西。用持國韻。</title>,<text>賢豪處濁世。逸跡何翩翩。際會淸明朝。身承恩渥偏。地部重推擇。聲譽傾班聯。驅馳急難日。秉心金玉堅。中原有格鬪。兵氣纏遼燕。至今西顧憂。關海爲喉咽。千艘接舳艫。來自靑徐天。羸師日望餔。開口眼欲穿。犒勞或不及。難捄溝壑塡。邦域新去難。戍壘驚烽煙。防秋點行頻。織路人駕肩。兩省嚴鎖鑰。萬幕森戈鋋。士奮死國志。赴敵張空拳。居民阻旱飢。大命劇倒懸。有誰當盤錯。改張琴瑟絃。雅望愜宸衷。汝往其愼旃。豈惟威靈暢。要使惠澤宣。貪墨貴澄淸。煩苛務除蠲。藩屛方倚重。政化貴烹鮮。首陽大都會。塡城流百廛。山川故國寺。風月方塘蓮。文獻舊存祠。栗翁已沈泉。褰帷問謠俗。遇境應留連。垂老聞遠別。此去道苦邅。有使寄書來。問我西淸邊。</text>
<title>哭林監司子愼令公 㥠</title>,<text>錦里多人物。惟公實英特。軒昂骨相殊。見者潛動魄。餘力業詩書。怡顏奉晨夕。襟期樂閑曠。漫浪江海跡。羽儀入國門。芳名登片玉。專城侍板輿。銅虎映綵服。豈惟備物榮。民歌去思績。無心處溷濁。歸意見介石。徵起際昌辰。感激風雲託。旬宣仗才俊。去筦西門鑰。潢池敢稱亂。屹然嚴控扼。提師遏狂猘。忠信爲戈戟。廟社再全安。勳伐爛竹帛。金貂荷褒嘉。恐懼義形色。驅馳豈辭病。運窮鷄夢厄。有淚垂死睫。憂國寸心赤。孤忠嗟未意。萬事付風燭。交遊伯仲間。提奬自疇昔。閱世幾炎涼。蘭金無變易。逢場每傾倒。樽酒雜諧謔。舊好已陳躅。餘生抱長慼。那堪送歸櫬。弔影滯京洛。</text>
<title>李汝固 植，李子時 敏求 兩承宣。寓眞銀臺。以二詩見示。屬余次韻。效體述懷。</title>,<text>忽忽垂老日。慽慽感秋情。羈旅本鮮懽。憂病復相嬰。幽期與俗務。落落終難幷。白頭愧簪紱。遲回違寸誠。中宵禁省直。遠夢空屢驚。獨臥布衾冷。靜對殘釭明。霜嚴涼籟合。漏盡曙鍾鳴。居然攬衣起。日出事還生。</text>
<title>李汝固 植，李子時 敏求 兩承宣。寓眞銀臺。以二詩見示。屬余次韻。效體述懷。 其2</title>,<text>節候逼歲暮。夜氣入空堂。流月揚素輝。殘菊傲嚴霜。吟餘動遐想。地淸聞暗香。起坐悄無寐。百感集中腸。自惟樗櫟質。叨被雨露光。報效蔑涓埃。進退失宜當。泯默負平生。咄咄增惋傷。</text>
<title>賣癡獃 月課</title>,<text>吳兒爆竹罷。攔街爭號嗄。行拉黃髮翁。揶楡煩說話。土風多癡獃。難醫甚痼瘵。顚冥了一生。膠固誠難解。幸於歲除夕。推去與翁賣。福利有所歸。幾死休相怪。老翁撚髭笑。要買心反快。古來處人世。智巧多傾敗。猿狙來畢杙。虎豹死機械。不如添儂癡。從他弄狡獪。</text>
<title>次澤堂韻贈萊伯柳守而 汝恪</title>,<text>萊山經戰地。毀堞拾枯骴。地勢際窮海。風土亦殊異。瘴癘鑠肥骨。將息須藥餌。廟議重守邊。推君任疆事。蔚然文武姿。素稱盤錯器。恩光煥珥貂。榮貴非力致。拜命出春明。意氣軒席次。蹣跚笑跛鼈。奔軼見神驥。腰間三尺水。舊刻春坊宇。長揖謝朋儔。疾馳事鞭轡。政出民吏讙。威行狗鼠避。襟懷本夷曠。略不存嫌忌。我來日飮氷。內熱常自愧。幸託主人知。盍簪論交地。持觴慰羈情。劇談破昏睡。男兒脫拘束。俗流饒謗議。醉取澤公作。拭目仍諦視。和成投贈君。足見二友志。</text>
<title>僑居湖舍。夜値大風雨。坐以達曙。偶賦古詩一篇。書寄城中知舊會此心者。</title>,<text>僑居就江干。未慣江湖事。日夕江動波。黯黮雲垂地。聲氣夜驟怒。急風驅雨至。屋角乍掀撼。簷溜亂霣墜。紛披卷帷幔。滴瀝沾衣被。老夫困呼喚。稚子破昏睡。蒼黃移寢怵。防補煩婢使。秋宵苦不晨。倚壁坐成痺。糟糠有舊妾。呻病久憔顇。寒飢何足道。餘外亦撥棄。遲遲去國心。耿耿懷鄕思。恩私百不報。俯仰徒自愧。萍蓬本無所。棲息終安寄。達人有曠懷。榮枯同一致。</text>
<title>醉鄕詩</title>,<text>朝起開小釀。兀然成獨醉。神氣適懶散。昏昏窓底睡。如有鉥我行。飛騰謝鞭轡。翩翩跨穹壤。漠漠窮頫視。少憩得一鄕。潛身且棲寄。風氣極和淳。俗尙絶巧僞。怡然愜心期。頓覺遺俗累。初將外形骸。漸欲泯愚智。白黑苟不分。爭奪知何事。雷聒耳猶聾。山摧魂不悸。萬緣徒糾紛。擺脫等敝屣。牛馬任他呼。禍福何自至。安知人間世。有此閑田地。煕皥日無何。造化與同類。自託昏冥逃。甘爲禮法棄。直願百年內。無訛尙長寐。誰令混沌死。六鑿醒可愧。惝怳失大和。內熱極炎熾。向來懽樂場。夢幻難可記。百感集雙眉。撫躬頻興喟。當壚破疊空。入牖寒日媚。作詩弔伯倫。千秋應會意。</text>
<title>代田畫送鄒浩 月課</title>,<text>諫官初受玦。出門戒行輈。相看不忍別。握手立道周。我欲贈君言。雙淚且少留。男兒抱剛腸。恥爲繞指柔。立朝事明年。誓將身命酬。容容徒竊祿。到死猶包羞。況君處臺省。今當得言秋。袖裏綠衣詩。奏徹九關幽。凜凜動宸聰。嘖嘖驚俗流。雷威幸寬假。拜辭趨新州。人生行處是。分外非他求。君看夸毗子。奔走爲身謀。一朝內熱死。豈異移壑舟。禍福苦無門。榮辱知自由。眷彼嶺海路。連天阻且脩。風霜雖慘毒。松柏終無憂。厄窮果何病。去矣莫遲留。蓋棺事始定。君知此意不。</text>
<title>弘慶碑</title>,<text>迢迢南去路。去京百餘里。路上弘慶寺。千秋認廢址。我來訪古跡。回馬行迤邐。殿臺已銷沈。塔劫半頹圮。尙有一片石。屹立蔓草裏。蟠龜呀向人。近前得諦視。石上留撰刻。名傳崔學士。時代累遷改。不知幾百禩。文艱字遒硬。鸞鳳交橫起。纖毫無缺訛。的歷絶塵滓。乃知諸天力。扶濟能保此。苒苒征途者。搜索日投趾。誰開法眼覷。潛究眞如旨。萬緣指浮雲。一元隨逝水。沈吟久彷徉。不覺移日晷。繞碑三歎息。幽懷豈終已。</text>
<title>沈靑松德用挽詩</title>,<text>我生五十年。親舊半淪逝。枯腸飽長慼。何樂居此世。與君早通家。情好嫓兄弟。危時兩坎壈。世業日陵替。身遊羿彀中。魄奪伺影際。欠死少須臾。長夜重開霽。英名載鐵倦。散迹近丹砌。相逢話疇昔。悲喜落衰涕。國步尙迍邅。奔走無安稅。江都扈駕日。眠食接居第。出入或隨肩。過從每聯袂。世故莽相仍。乖慵謝趨詣。城西罷昔酒。一疾淹時歲。福善豈顚倒。神明勞愷悌。誰知彈指頃。觀化若蟬蛻。登堂一呼滅。寂莫形神閑。侵晨祖馬嘶。東去路迢遞。丹旐影飛翻。靑山愁掩蔽。浮生有此日。萬事何足計。白頭舊知音。悵望劍壇瘞。</text>
<title>騎省直廬。酬芚翁感舊見寄。</title>,<text>身世三眠蠶。光陰能走馬。寒霜下蕭蘭。秋色滿郊野。此時多少懷。倦取柔毫寫。白首靑綾直。靜對金釭火。歷歷數殘更。欹枕不能臥。隻影儘多情。相與隨行坐。無端百憂集。有淚數行下。夢廻曉窓白。水咽宮壺瀉。居然攬衣起。作詩記前夜。</text>
<title>又和懷石洲作。昔在癸卯十月望夜。洲翁與子深。過我城西僑寓。仍相携步月。遍尋知舊索酒。迤至盤松塘畔。鼎坐劇飮。及罷。鷄已叫矣。爾后與洲翁相値。輒記前夜事。以爲半生勝遊無過於此。今已閱了二紀。吾與子深。再會城西。適當十月之望。陳迹宛然如昨。而存亡之感。係于中矣。子深詩中。道及此意。愴然和報。</title>,<text>平生四吾翁。文彩兩司馬。豪情傲俗物。大名傾朝野。斗酒百篇詩。十手不供寫。有才竟無命。事同蛾赴火。詞壇失勝流。湖榭負高臥。盤松十月望。尙記三人坐。往事水東流。餘生日西下。君詩起余感。淚向杯中瀉。得閑尋舊迹。淸景酬良夜。</text>
<title>再用前韻寄芚翁</title>,<text>處世貴含光。呼我從牛馬。與君早託交。韓子逐東野。身名悲齟齬。襟抱輸寫。利欲易熏心。熬煎劇膏火。俗客不願來。淸樽惟恐臥。閉門獨草玄。亂帙時侵坐。乘興日招尋。相對茅簷下。疏鬢葉同凋。流年酒爭瀉。及時須盡醉。何妨日繼夜。</text>
<title>再用前韻寄芚翁 其二</title>,<text>宦味笑腐鼠。筋力憐老馬。無心立乎朝。只思畊於野。憂愁酒消遣。性情詩陶寫。萬事似風燭。浮生隨石火。碌碌逐隊行。寂寂關門臥。趨營病轉妨。語言狂仍坐。久抛魚鳥盟。日夢松楸下。衮職愧無補。恩波徒見瀉。幽懷有誰知。鬱結窮晨夜。</text>
<title>次韻金廷叟 壽賢，李子時 敏求 兩祭酒詠頖宮狀元柏行。</title>,<text>彼美學宮柏。厥初誰移置。栽培能幾時。盤踞貴得地。自閱歲月深。不怕霜霰至。天姿是後凋。晩成眞大器。紛紛衆木林。鬱鬱見孤翠。標以壯元號。名下人所萃。連年觀國賓。白戰張赤幟。爭趨處其陰。交口談故事。往往副所望。誇詡眩愚智。流傳久不朽。愛惜亦同致。椶枏固常材。詩史收不棄。聯翩兩詞伯。博雅多古意。聚士習俎豆。玩物記奇異。繞樹樂婆娑。封殖蘇枯悴。根深葉自茂。比興知所寄。勖爾靑衿徒。周旋寧或墜。賢關風化首。作成無老稚。要得廊廟具。喜見菁莪遂。眷玆柏之生。樹立知不易。出土已非常。于雲竟誰企。千秋古壇杏。氣槩終髣髴。何論蔭炎暍。試看戰寒吹。植物本無情。騷人自多思。駑慵忝後塵。交契幸無貳。空慙和柏詩。禿盡筆鋒利。</text>
<title>次谿谷東淮遠寄之作</title>,<text>俗情隨榮悴。世道閱淳漓顧我樗櫟材。幸際淸明時。乖慵日交加。紱冕非分宜。歸來望京國。山川遙間之。悠悠懷數子。寂寂守白癡。書回眼忽開。詩好情還悲。縱有滿樽酒。誰與持舊巵。從來賞心處。悵望高陽池。玆歲已云暮。浮生自有涯。中宵屋樑月。千里寄遙思。</text>
<title>次陶靖節責子韻</title>,<text>衰病轉孤畸。行世愧名實。呻吟伏枕席。久抛篋中筆。幽懷增鬱悒。顧影寡儔匹。簪纓本非願。棲遁苦無術。委蛻能幾時。流年五十七。家業竟無託。念來祗憂栗。棄置乘化去。誰復記此物。</text>
<title>病中。戲別持國南征長句。</title>,<text>翰林詞客張次公。身僅六尺膽卽大。讀書干君官不達。棄置十年多坎軻。言疏有時招謗刺。計拙無能救飢餓。幽居日日喜吟哦。短毫破硏隨坐臥。有舅千里宰南邦。發書邀公馳一介。公乃欣然戒行裝。詩囊掛鞍無負馱。出門長嘯皺兩眉。入眼物色供寶唾。道邊過者視凡庸。有唱不酬言寡和。是知天意苦心志。有才故令經摧挫。丈夫所期豈易知。身外阨窮都無奈。顧我多病少徒侶。塵事屛來增驕惰。駏蛩氣味許相憐。逆旅每覺朱顏破。今朝脂轄告行忙。離恨勉勉驚四座。世間憂喜苦推遷。他日相逢定相賀。</text>
<title>鵂鶹詩</title>,<text>客居僻近丘山岑。鵂鶹夜集窓前林。夸矜凶狡恣叫嘯。正値月黑天氣陰。童兒急輟燈下讀。問此怪異何名禽。來鳴休咎果安在。何遽使人驚難任。答云此物世常有。非古斯古今斯今。晝伏叢榛夜飛翻。伺候災厄恒侵尋。長沙憂憤入楚騷。韓子慷慨成悲吟。我今棄置自多病。千愁萬恨塡胸襟。朝昏礙目少適意。遠近入耳無好音。不須聞此獨慘愴。寥寥坐覺寒更深。須臾忽報羊胛熟。瑞旭已昇星河沈。鵂鶹飛去一室靜。倚窓獨奏南風琴。</text>
<title>記夢</title>,<text>夜夢此身騎紫鸞。翩翩去入靑霄間。須臾自致雲霧上。俯視積蘇愁塵寰。別區風光極曠朗。不覺心魂已飄蕩。淸都眞觀四大字。煌煌棲在黃金榜。欲進怵惕久邅回。雙童衣色靑於苔。攝身前行命我後。踉蹡踏上瓊瑤臺。冷風吹送環佩響。半空閶闔訇然開。祥雲五采光縹緲。擧目遙瞻天日表。庭墀寬敞列寺分。冠冕濟楚千官繞。紫誥黃麻及微躬。承恩儤直蘭臺中。抽書久掌董狐官。直筆迥繼前人風。賢豪瀝膽望顏色。姦究側目驚彈射。經綸密勿未及了。蘧然魂散南柯國。茆齋布衾臥藤床。曉窓急雨鳴滴瀝。得失空歌蕉覆鹿。物化誰辨周爲蝶。笑翻墨汁寫新詩。持與世間夸毗兒。</text>
<title>次韻張內翰 維 夢月汀先生 幷引</title>,<text>先生已逐元化徂。先生精魄知有無。小子前夜拜先生。古貌不減山澤臞。琅然重接警咳音。禮數頗與賓朋殊。寒暄勞苦多款語。圖書左右供歡娛。手抽架上十家書。促膝諷詠張牙鬚。坐來詶唱兩不倦。風儀可念閑且都。蘧然而覺始知夢。惻愴撫躬憐昏愚。平生受恩未卽報。此心炯炯難緇渝。先生一去不可留。世喪道矣何時蘇。浮生俛仰成今古。運行日夜無停樞。雪霜貿貿松柏顚。冥冥天意何爲乎。偃然甘瞑羨先生。不識朝野多艱虞。</text>
<title>病後絶酒戲吟</title>,<text>平生有胸甚磊磈。用酒消平得妙理。醉來便便恣偃仰。和氣盎盎生肚裏。惝怳身在無愁地。趢趗都忘有生累。自從多病妨攝養。嗜好無端決然止。別掃一室如藏逃。形骸嗒然時隱几。俗慮千頭更萬緖。來去憧憧鬧如市。縱能驅除有別法。勞攘無非血戰似。回頭試尋向時樂。陳迹還如春夢耳。丁寧坡老三損戒。服膺周書一篇旨。作詩重謝麴秀才。愧不與爾同生死。</text>
<title>彗星詩</title>,<text>午年十月陰剝陽。彗星出自東南方。白氣交貫如臥劍。光芒倒燭彌穹蒼。衝台犯斗勢轉雄。昂首奮尾森開張。見日而消夜復夜。靡旬靡月增輝煌。淸臺老官倦奔告。涕泗橫臆何滂滂。窮閻亦有百歲翁。聚首相駭悲康莊。變不虛生自古然。九重惕慮勞吾王。吾王避殿減玉食。溫綸罪已書十行。復令禁直諸詞臣。博訪載籍參堯湯。詞臣熟軟媚耳目。對不以實多虛恇。韋布微賤徒忼慨。欲言越職非宜當。搥胸仰面一痛哭。抵死泯默神洋洋。刳來片肝作紙牋。噴出斗血爲文章。三湔三爨讀且封。一字價重千珪璋。表曰草野臣弘溟。家世素業惟忠良。臣頭戴天足履地。父兮我生君我匡。惟其所在思死報。言有不經刑有常。天於人君若父母。此理夫婦猶能詳。及爾出王及遊衍。高高耳屬于垣墻。雖然某事爲某應。不敢傅會如京房。不見其形願察影。漢儒所斥誠非狂。國家三百歷年所。仁聲孝理超漢唐。六七聖作至今日。基業鞏固逾桑。如何一朝事亡舊。朝端小兒壞紀綱。公然手執造化機。簸弄劍握隨低昂。謂鉛爲銛冠苴履。取禽犢加軒裳。譸張妖舌作坑穽。屛逐家髦皆遜荒。非惟固寵保妻子。必欲用夏同夷羌。秦庭白日鹿爲馬。燕獄五月天雨霜。道路相目敢橫議。父子出言憂禍殃。彝倫顚倒國器欹。恩怨快意梟聲彰。舟中敵國安足擬。轂下胡越堪憂傷。窮兇稔惡積歲年。植根已固流波長。天心示警豈終極。曷不引論興亡。臣今願爲殿下計。赫然一怒誅姦疆。脫去爪牙翦枝葉。無或縳虎遺豺狼。播告臣民與更始。轉移抗捏安蒼黃。虛心聽納抗眉詞。如日旣蝕重回光。流者追廻遷者還。老成珥豸登巖廊。貞冤恨盡昭雪。山野撲直多明揚。朝廷肅穆絶朋黨。邊圉靜謐銷鋒鋩。祝史正詞神顧享。昭德上聞惟馨香。周宣一念忽感悟。宋景三語終消禳。自我視聽如影響。反覆手間災爲祥。元和遍滿蓋壤中。妖䘲日夕潛韜藏。光于祖宗善繼承。駕彼三五齊騰驤。小臣無用樂太平。歌詠聖德終難忘。</text>
<title>趙同樞 存性 令公見黜於時。退居湖甸。出示親舊詩帖。要和甚勤。辭不獲以題。</title>,<text>寧城近海多沮洳。靑蘿溪山佳有餘。水北松篁頓生色。龍湖丈人新隱居。丈人立朝三十年。翶翔臺閣馳聲譽。風塵一餉到白首。眼前萬事悲乘除。朝端新貴氣刺天。低顏下色眞蘧蒢。決然斂退返初服。有田可食園可鉏。村翁田父相爾汝。野坐爭席溪爭漁。岸幘時時鬪枯棋。持杯日日吹浮蛆。垂老無心戀紱冕。傷時有淚沾衣裾。賤子趨風拜下牀。歡迎信宿幽抱攄。窮途一飯跡如掃。海上逐臭其誰歟。作詩謝公珍重意。俚語有媿投瓊琚。</text>
<title>短歌行</title>,<text>天地爲爐造化冶。鑄出生靈殆萬種。悠悠今古事業殊。役役乾坤憂喜共。勃然而出忽焉沒。中間時世何悤卒。空將貴賤別君牧。妄言是非評堯桀。試問墦間數尺土。藏得賢愚幾枯骨。誰言靑史傳不朽。身後空名亦云苟。虛張殃慶誑萬古。此理微茫誰復取。達人大觀知無奈。安排若命眞差可。豈如擺落塵間想。御風訪道空同上。隱文祕訣須內敎。處和守一長偃仰。韶華綽約骨髓蒼。後天而老凋三光。逍遙聊作汗漫遊。眼底閱盡千滄桑。</text>
<title>二十八宿歌。效山谷。戲呈素翁。</title>,<text>素翁頭角嶄然高。雄辯吐亢心膽豪。折箠直欲笞氐羌。肯守閨房兒女曹。窮愁無奈壯心在。曳尾塗中生二毛。犢禈緇撮閑箕踞。陋巷斗屋如藏逃。種穀無田畊無牛。妻啼女哭聲嗷嘈。虛名半世終底用。置身危途甘所遭。室如懸磬果何有。四壁散帙堆莊騷。奎章錦彩供發揮。婁明倕巧徒爲勞。可憐無益愁胃腎。朝坐見昴飢腸號。多材畢竟成厲階。莫將距觜誇時髦。念昔與君作參商。今幸井落連林皐。平生洲老在鬼錄。詠柳一曲猶霑袍。梁家詞藻炳日星。張氏文氣驅波濤。騷壇羽翼及疏慵。方駕接軫同嬉遨。</text>
<title>醉時歌</title>,<text>君不見開天以來盛文章。李杜崛起龍鳳翔。欲振頹風繼騷雅。再闢草昧開鴻荒。網羅百家窮搜索。啽哢萬類誰爭敵。靑天爲紙五老筆。寫出腦中珠萬斛。自從二子朝玉京。宇宙至今空寥廓。遺文散落留人間。爇天光焰彌區寰。千秋誰復知得失。使我一讀空三歎。興來把酒歌嗚嗚。擊節不覺碎玉壺。一欲乘雲恣追逐。傍人笑我爲狂奴醉題新詩滿粉壁。後來視今猶視昔。</text>
<title>走筆戲題明谷道人山齋 山齋。卽吳得原所居。</title>,<text>瑞石山勢東北來。丹崖綠水相環回。一區林樾枕小麓。三椽草舍憑雲隈。問誰作主住其間。明谷道人占淸閑。弱冠蜚英翰墨場。爭名齟齬仍摧顏。古來才命不同謀。藏身只合棲茲山。淸晨揷架經千卷。靜夜縈窓月一片。決知人世等泡幻。欲從松喬學修鍊。妙香時聞小鑪薰。高興獨寄長空雲。顧我疏慵託襟期。常接軟語淸塵機。松蹊石磴來往熟。幽事一一當吾詩。從君乞得瓊液酒。一醉期臻龜鶴壽。翺翔縱未朝玉京。免作塵中空老朽。</text>
<title>哭高濟翁 傳楫</title>,<text>我年與君校一歲。君居與我連門墻。角丱吹蔥騎竹馬。追逐日日參翶翔。風塵南北不堪論。晩暮會合仍故鄕。逢場呼酒慰平生。相視索然鬚鬢蒼。寧知醉別無幾何。弟死未葬兄繼亡。天胡殱此積善家。持契責報終茫茫。弱子皇皇妻晝哭。傷心懸磬無餘糧。人生此恨豈終極。誰復爽言齊彭殤。嘆我窮途少相識。將老顧影空彷徨。蕭條幸有白眉在。早晩握手同霑裳。</text>
<title>林上舍 得信 挽詩</title>,<text>君爲壯夫我少年。居處一室行隨肩。萬水之洞竹裏館。乘興有時同周旋。倉遑避冠各偸生。幾載擯落西海堧。中間相値輦轂下。喜君策名登靑蓮。悠悠世故莽回互。會少別多愁緖牽。吾家玉潤君季父。放逐嶺外成遷延。齎金願贖百夫身。此事實籍阿咸賢。淹留旅食極焦勞。奔走不覺身病纏。纔聞赦書到千里。忽驚玉樹沈九泉。萱堂日悴荊花老。後死慘惻回腸煎。通家亢禮情豈極。顧影獨立神愴然。白首慣作蒿里別。衰涕每洒懷舊篇。</text>
<title>題四休居士家園 課作</title>,<text>數椽之屋三畝園。旁風上雨無藩垣。四休居士何所事。小塢點綴花木繁。人間別有安樂國。地偏境寂離紛諠。客來呼與主人語。眉宇瑩然淸而溫。問胡方便能得此。捐去外慕眞樂存。早學扁和肘後訣。千愁百病曾討論。貪求本是生煩惱。嗜好祗覺銷精魂。尋思百計不如休。憂喜從知同一門。莫將粃糠易肥甘。休慕羊皮傲璵璠。人皆疲役我寬閑。隨分滿除窮朝昏。同隣幸有同懷客。杖屨往來當丘樊。非魚自能知魚樂。相視一笑仍忘言。傳觴煮茗共陶然。不識君牧誰爲尊。回頭漠漠世界黑。坐看落月如金盆。</text>
<title>奉送金友古令公按節嶺東 尙</title>,<text>憶昨見君禁省中。騎曺尺籍紛悤悤。今朝祖席靑門道。便覺意氣凌雲虹。自矜三生有仙分。尋眞嶺海仍觀風。金剛形勝最淸絶。揷空萬朶皆玉骨。路穿紅樹攀鶴巢。眼窮碧海看日出。幽人道侶時相値。玉笈細討三山記。淸秋伴宿洞天月。夢隔塵寰幾千里。未必羽化便登仙。聊可遨嬉絶俗緣。自笑白頭絆名韁。泉石膏肓猶未痊。送君此行三嘆息。壤蟲何由羨黃鵠。松花石芝隨處有。采掇尋常動盈掬。題封見寄慰衰朽。服食且養龜鶴壽。</text>
<title>次韻郉敦夫秋風三疊 課作</title>,<text>秋風冷冷兮。天雨淸霜。哀壑蕭疏兮。蘭蕙忽已捐芳。幽思寥闃兮守洞房。蟋蜶在壁兮夜渠央。我懷數子兮隔遠方。雲樹浮空兮接蒼茫。以風爲御兮以神爲航。携手同歸兮慰我憂傷。</text>
<title>次韻郉敦夫秋風三疊 課作 其2</title>,<text>秋風肅肅兮天靑冥。嚴霜夜降兮木葉微鳴。感此流光兮遡彼月星。靜念平生兮衰疾寢以交。仍趨營利祿兮辜負聖明。簪紱非榮兮去就關情。涓埃未效兮蒲柳先零。俯仰愧怍兮憂心怔怦。</text>
<title>次韻郉敦夫秋風三疊 課作 其3</title>,<text>秋風峭厲兮山氣高。雲霧四卷兮天色泬寥。孤吟屢闋兮心無聊。焉得尊酒兮以遊以遨。草卉蕪絶兮霜雪被條。當此歲暮兮懷我朋曹。川原渺茫兮神思馳遙。載寢載興兮誰解憂勞。</text>
<title>苦寒行 課作</title>,<text>日色淡泊天蒼茫。窮陰漠漠連厚土。凌澌塞江絶不流。烈風撼山聲愈怒。行人道上氷入懷。棲鳥林間凍摧羽。土銼晨炊冷無煙。寒士卯諷空徹戶。頻呵破硏如拑口。獨擁短褐時戰股。邊庭戍卒知最悲。霜滿兜䥐抱烽櫓。玉樓那堪丙夜寒。貂絮不煖憂正苦。佇看元和遍邇遐。雪山氷谷回暄煦。</text>
<title>雨中書懷</title>,<text>問汝於世何所樂。眼中無親身無託。無慮無營一閑物。無意爭名較失得。偶然從仕走風塵。浮榮逼已分已足。忌盈惡滿理則然。行見屢躓嬰罪僇。同朝誰復引手救。落穽或欲爭下石。萬事悠悠何足論。一毫無非天地恩。自從憂病謝人事。端居斂跡常關門。匹馬遠作江南遊。却向故園尋水丘。八年陳跡今已非。茅屋半破荒田疇。縱欲隨緣存晩計。生事其如本零替。暫卸裝囊借隣家。經旬寄宿仍淹滯。無端苦雨桂玉艱。旅況瑣瑣眞可嘆。家書不逢北來使。耿耿關心念稚子。達人安命固已知。我輩鍾精那免恥。悠然不語坐支頤。強援禿筆題情詩。莫嫌詩意太煩促。少陵老子實先獲。</text>
<title>送東陽都尉樂全申公遊楓嶽。戲爲長句。</title>,<text>君候自有大雅姿。符采炳烺超等夷。禁臠豪貴早絶倫。出入金闕承恩私。還將儻來視浮雲。朱紫絆身眞馽羈。獨抱黃卷樂婆娑。嗜同土炭知難醫。牢籠今古萬家書。搯擢錦心羅璠璵。上規遷固下王李。點竄瑕玷咀膏腴。欲向詞壇執牛耳。流輩誰敢窺門閭。好乘淸暇事觴詠。客有韋布無軒車。氣酣開口騁謿謔。滿座捩眼相駭矚。越犬吠雪走踆踆。井蛙聞海驚適適。末路苦乏知音人。回視塵寰何迫隘。向來壯志漸消磨。朱顏易凋鬢垂白。安能守此几案間。終歲草玄深著關。東海之濱地盡頭。揷天玉立金剛山。古來稱是神仙窟。彷彿羽客仍巖巒。詩翁題品洞天勝。至今大字鑱堅頑。鶴巢懸壁龍淵寒。瑤草滿谿楓葉丹。靈區本爲鬼物閟。前後幾人窮躋攀。知公風痺好爲祟。休暇往浴湯泉水。一出靑門不顧家。匹馬奚囊信行李。沿途物色困凌暴。日把柔毫染繭紙。爭看喜氣動眉宇。萬二千峯吟望裏。行循崖澨卸俗裝。夜借山樓眠石牀。須知幽勝在絶險。蠟屐不辭登陟妨。騰身飛步躡雲梯。坐觀出日升扶桑。俯臨積蘇杳空豁。却怪奔雷脚底聒。煙霞爽氣携滿袖。一夢三生洗葷血。終敎萬象入吟眸。嬴得詩脾更淸絶。劃然吐作龍鳳音。幽谷淸風振林樾。分留寶唾遍梵宮。白日雨花香濛濛。說與山靈作後期。出洞笑揖浮丘翁。披榛再踏來時路。厭見黃埃侵杖屨。歸邀老夫芝蘭室。把酒盛論天遊趣。盥手一讀山水記。翩翩應有凌雲氣。</text>
<title>冬雷嘆 課作</title>,<text>方冬雲霧亂徘徊。日色黤黮如死灰。有聲中夜拔地至。殷殷初自南山隈。宿鳥驚棲屋角振。未及掩耳魂欲摧。窮陰之節陽伏藏何故有此空裏雷。皇天疾怒不可測。豈因人事飜召災。君明傅會本多誕。占候不復憑淸臺。得非阿香行令錯。方朔戲將狂車推。獰飆蕩激挾飛電。轟轟燁燁何雄哉。五山顚踣四瀆湧。地軸欲裂天低廻。英雄有時失七箸。無數走匿群童孩。或言神龍鬪牙角。移改窟宅從西來。摧林劈石不自惜。肯顧嘉谷埋黃埃。田功已斷望歲心。街巷處處聞號哀。九重宵旰增惕厲。嚬蹙八彩愁難開。欲挽元和消沴氣。誰秉鼎鼐調鹽梅。小臣徒抱杞人憂。忠膽鬱屈難自裁。天人三策袖中在。欲進囁嚅頭空皚。</text>
<title>奉送東嶽李子敏詞丈以奏請副使。越海如京。</title>,<text>見公詞源可以倒渤海。見公氣宇可以厭岱宗。朝天之路出海岱。異境合著高人蹤。蟄伏偏荒今幾載。與世抹摋仍乖慵。日取鉛槧恣游嬉。錦繡纈眼金玉舂。風塵落落少知己。頭顱至今悲龍鍾。天生此老解弢袠。肯敎壯心終錯莫。國事須憑專對才。廷議本自重推擇。纔聞北關輟鎖鑰。旋見中洋駕艑舶。此行入奏須及早。罷酒掦鑣卽前道。洪波如席霾曀消。秋色露出三山島。烏巾嘯傲倚拖樓。水府雲物籠詩眸。魚龍群怪困凌暴。斂縮牙角潛巖幽。瞥然致身北斗傍。衝冒險阻如康莊。皇極門前萬國班。沖霄鶴姿看軒昂。淸臺太史夜占候。驚見客星增輝光。待公銜命竣事回。春風靜掃胡塵關。漁陽舊路翦榛莽。薊樹低空日月朗。經行歷歷記店舍。好向旗亭稅征鞅。出關無聞兵革鬪。卸裝更覺奚囊富。相迎一笑把賀觴。促席軒眉與公壽。</text>
<title>次韻䏁翁述懷見示長句</title>,<text>嗟吾客鬢學商皓。奔走風塵空送老。險阻艱難備嘗之。方寸中生幾種惱。五十年間五避兵。國家蒼黃不自保。旣危而安理必然。傾覆之餘思再造。瘡痍滿目日顚連。有似嬰孩失懷抱。逢人恐聞亂離說。對酒莫緩憂心擣。運命興衰誰復知。廟謨得失何可道。方今聖明御九重。日夜齊心拱穹昊。感應昭然如影響。德化從來比風草。須知瞑眩利於病。無使羽毛加所好。謫去誰憐賈賦鵩。讒言或誣平盜嫂。濁涇淸渭貴分別。虛心納諫宜傾倒。堅氷履霜古所戒。陰雨綢繆當及早。小臣衰疾百無用。許國惟思破肝腦。空將血誠綴俚語。冀徹冕旒當大寶。</text>
<title>再次䏁翁再疊屬示韻</title>,<text>男兒生不成名頭已皓。此語曾傷杜陵老達人。知命任自然。肯將榮枯作懊惱。千尺之松百鍊剛。惟此襟期永相保。平生樗散託山林。晩通亨衢荷洪造。夢尋故園負閑盟。羞向新知說幽抱。去歲之末亂初生。國內空虛虜兵擣。兩宮遽作岐陽狩。千官或失襄城道。是時微臣着戎裝。夜向北辰號有昊。殘骸自分裹革歸。羽檄空誇倚馬草。自知幸生媿義死。誰復同仇與同好。忘身不辭磨至踵。急難寧嫌手援嫂。一木難支大廈傾。隻手欲挽狂瀾倒。生還雪涕入脩門。朝請每趁鷄人早。腰間霜刃未全試。壯志猶思沙漠腦。狂圖會須叩閶闔。免敎笑作迷邦寶。</text>
<title>三次前韻述懷。投示䏁翁求正。</title>,<text>擧世汶汶忘皓皓。和光混塵貴莊老。得比寸草不爲榮。失破千金亦何惱。義經歎美肥遯貞。周雅丁寧明喆保。從知貴賤在趙孟。時命非關天所造。暴雨終朝壞朽壤。饕風一夕摧連抱。幽居默默觀物化。憂思悄悄心如擣。才非供世迹且畸。竊祿常慙邦有道。書淫漫有汲古志。探討天人窮孔昊。自從童觀到白紛。案上惟餘太玄草。敝帚燕石衆棄捐。昌歜土炭殊嗜好。買臣錦還驚吏胥。季子金多詑妻嫂。二子趢趗非丈夫。名利薰心堪絶倒。飛騰自笑暮景斜。乞退元非計太早。淸貧判得蔬筍氣。骨相林言犀揷腦。隋珠彈雀人共嗤。外物何如身是寶。</text>
<title>奉次䏁翁四疊韻。戲之。</title>,<text>䏁翁心如雲月皓。少是禁臠今已老。慣經憂患貌憔悴。日飮醇醪腸熱惱。左携杜康右伯倫。曠世神交死相保。醒時網羅百代文。王李家風獨深造。辨別雌黃鼓齒頰。咀嚼英華貯胸抱。游嬉浸灌積歲月。如刃發硎練新擣。誰令藻思掞天庭。可惜珠玉橫諸道。有時鉛槧發箱篋。爛若睛虹亘長昊。昨夜微雨洒淸塵。平郊十里多芳草。相携何處寫幽悁。依舊江山詩景好。從前託契似金蘭。況復通家均叔嫂。得意寧嫌扎翰頻。沽酒莫言囊甑倒。憂來相諷倦卽休。病後無眠起常早。城南僦居日蕭然。隱几忘言熏麝腦。風流可堪作詩流。才調多慙當國寶。</text>
<title>喜雨用東坡韻</title>,<text>南天五月日望雨。田父搰搰空作苦。黃埃蓊勃蔽中夜。烈焰敲噓焦下土。從知旱魃步武健。定是祝融牙舌吐。水底潛龍正貪眠。壟頭飛蝗時振羽。民方阻飢絶可憐。天實爲災誰敢禦。風雲起滅儘無徵。星漢昭回常在戶。三農播殖失時節。六事虔禱無今古。齊家發棠已不給。周禮暴尫知何補。九重宵旰減擧膳。萬姓愁咨訴父母。仁心不翅由已飢。溫綍端如親手撫。朝來野鶴坐垤鳴。向晩天鷄傍岸舞。森空銀竹作霡霂。有似金鐺瀉酥乳。畦塍隱隱動謳謠。街巷處處騰笑語。萎枯以蘇燠暍醒。欲歸其功誰是主。我王至誠感彼蒼。吾儕小人勤終畝。牧齊可占歲有秋。荷鋤寧嫌日當午。豈惟朝夕營口腹。庶見三百盈倉庾。自將盤飧及妻兒。何愁符牒來州府。由來德澤貴流行。坐想驩虞均率普。題詩志喜和坡翁。更竭微誠頌文武。</text>
<title>游仙謠效古</title>,<text>瓊樓十二重復重。月殿桂樹搖春風。仙妃喚出采香侶。竝騎白鳳隨靑童。霞裾玉佩飄婀娜。去來倏忽迷西東。鸞簫響斷望不極。五雲縹緲朝暾紅。</text>
<title>坡山道中。次儐相韻。北渚金瑬</title>,<text>算來身事劇無聊。祗覺容華逐歲凋。愁裏簡編看在手。病餘衣帶剩圍腰。客程煙草晴綿羃。官店風燈影動搖。春盡忽添新白髮。酒邊豪興已全消。</text>
<title>坡山道中。次儐相韻。北渚金瑬 其二</title>,<text>年華苒苒意無聊。世故紛紛鬢欲凋。雨浥野花粧寶靨。春舒岸柳鬪嬌腰。眼迷煙樹連天遠。心逐風旌盡日搖。詩債只堪添病瘦。多生習氣苦難消。</text>
<title>臨津舟中有作</title>,<text>江堤楊柳䙚煙絲。向晩蘋風漾碧漪。舟子候行喧古渡。野亭無主見遺基。佳辰欲盡春三月。客興聊憑酒一巵。長路可堪馳馹騎。白頭辛苦任淸羸。</text>
<title>旅舍述懷。用唐人詩韻。</title>,<text>春雨通宵不作晴。客窓魂夢繞秦京。一年物色催人老。千里關山信馬行。習氣淸狂惟業酒。逢場白戰欲投兵。自慙蹇劣終無用。謾把虛名誤聖明。</text>
<title>松京。次儐相韻。</title>,<text>故都風物尙依然。一夢繁華問幾年。繞郭水聲鳴玦佩。滿園春色染苔錢。傷心輦路迷荒薺。極目村墟鎖晩煙。莫漫題詩弔古昔。不妨沈醉作閑眠。</text>
<title>松京。次儐相韻。 其二</title>,<text>兩打繁花減却香。趁成佳句滿奚囊。交遊已覺傳書少。鄕國空勞入夢長。折節卽今辭酒侶。觀身聊復檢醫方。呼童結束侵晨發。驛路風煙滿目蒼。</text>
<title>松京。次儐相韻。 其三</title>,<text>細推身計百無成。誰遣疏慵復此行。磨琢屢蒙攻玉力。唱詶終愧擲金聲。宦情漸與春筆盡。羈緖端如雨草生。誰念儒酸空到老。鏡中華髮日增明。</text>
<title>玉溜泉。次鄭德餘韻。百昌</title>,<text>開闢何年事。煙霞特地淸。泉聲寒更瀉。壁色翠交橫。自是尋幽慣。相將傍險行。僕夫無意緖。鞴馬強催程。</text>
<title>玉溜泉。次鄭德餘韻。百昌 其二</title>,<text>強欲尋泉脈。携君度石橋。涓流聞漸近。嚥嗽笑相邀。味勝瓊漿滑。聲偸玉佩搖。塵情同洗滌。免被北山嘲。</text>
<title>次儐相韻</title>,<text>暮年形役倦西遊。從古關防壯一州。近郭風煙連野色。亂山空翠蘸江流。虛名晩入河陽幕。暇日同登庾亮樓。書劍自知無處用。不妨聊作醉鄕侯。</text>
<title>再用前韻</title>,<text>白頭傾蓋却驩然。意氣忘形較少年。能事本來親筆硯。遠遊其柰乏繒錢。羈心坐對關山月。官路行穿驛柳煙。美酒十千隨處有。夜闌燒燭共酣眠。</text>
<title>次韻贈鄭秀才 斗卿</title>,<text>才名半世志難成。白面今爲佐幕行。已覺孤吟元寡和。還慙百舌舊饒聲。鄕心漠漠隨春去。詩景依依觸物生。料得遠遊同爛漫。浿江新月幾回明。</text>
<title>舟中阻風。次儐相韻。</title>,<text>逐人花絮撲衣香。晩憩津亭卸橐囊。綠水漲沙兼岸闊。綵舟牽纜遡風長。萍蓬身世仍西塞。鄕國音書杳遠方。詩句漫勞雕胃腎。此行羸得鬢毛蒼。</text>
<title>次儐相韻</title>,<text>客窓風露曉凄凄。記得前宵醉似泥。浪迹遠投箕子國。幽期空負武陵溪。月臨戍壘金笳咽。水滿陂田布穀啼。王事敢言征役若。夢魂時向故園迷。</text>
<title>次鶴谷韻 洪瑞鳳</title>,<text>高才奔軼絶埃塵。占得詩家句法新。逸足早知空冀馬。奇姿自是見郊麟。還慙老少先同調。休道賢愚各異倫。白戰不須誇距觜。醉來歡謔會精神。</text>
<title>百祥樓。用權學官韻。尙遠</title>,<text>危樓百尺聳靑冥。眼底風雲意態生。千古戰爭餘塞磧。一方襟抱見山形。光搖雉堞江波動。爽透簾旌雨氣晴。待月更須開小酌。夜深扶醉漱沙汀。</text>
<title>復用前韻求和</title>,<text>經春客思轉沈冥。一上茲樓百感生。控扼自成三面勢。方圓坐辨二儀形。華筵細酌留人醉。碧落輕雲放月晴。鷗鷺亦知棲宿穩。倦飛相趁下寒汀。</text>
<title>雨中。次鄭德餘韻。</title>,<text>那堪素髮日飄蕭。厭見春華入野燒。強把詩篇供老境。獨親燈燭度殘宵。才疏已退江淹筆。客久空餘季子貂。悵望家山隔千里。嶺雲關樹夢迢迢。</text>
<title>次儐相韻</title>,<text>西來行色逐仙槎。春去猶能領物華。微雨欲添瓜蔓水。晩風初落刺桐花。論交幸有同懷客。得醉何妨着處家。佳句每蒙相屬和。撚髭頻覺帽簷斜。</text>
<title>納淸亭</title>,<text>長途四月日。少憩納淸亭。午熱何煩濯。朝醺頓覺醒。水光侵座潤。禽語隔林聽。勝地陪良覿。相看眼共靑。</text>
<title>復用儐相韻</title>,<text>海天何處望星槎。絶域那堪閱歲華。醉後懶拈拋去筆。吟邊細數落來花。嚴程不盡仍爲客。倦夢初回更憶家。幽館悄然成獨坐。夜深殘月入簾斜。</text>
<title>新安館。滯雨無聊。信筆成五絶句。錄示幕佐諸伴。博粲。</title>,<text>小雨鳴簷喚夢回。客情詩思暗相催。北歸定有關山雁。倘寄鄕園尺素來。</text>
<title>新安館。滯雨無聊。信筆成五絶句。錄示幕佐諸伴。博粲。 其二</title>,<text>羈愁如醉若昏冥。倦掩書帷睡未醒。驚起忽看衣帽濕。不知風雨透疏櫺。</text>
<title>新安館。滯雨無聊。信筆成五絶句。錄示幕佐諸伴。博粲。 其三</title>,<text>客間無計換春衣。留滯邊城苦憶歸。遙想故山三畝宅。綠篁生筍藥苗肥。</text>
<title>新安館。滯雨無聊。信筆成五絶句。錄示幕佐諸伴。博粲。 其四</title>,<text>仙槎行役摠時髦。牽帥如何及我曹。駑質豈能追驥足。白頭隨處愧靑袍。</text>
<title>新安館。滯雨無聊。信筆成五絶句。錄示幕佐諸伴。博粲。 其五</title>,<text>翠袖雲鬟好轉眸。千金一笑盡情留。平生自欠風流債。況復如今已白頭。</text>
<title>次觀察使尹次野留刀之作 暄</title>,<text>吳鉤繡匣燦珠粧。好截秋天遠水光。新淬鸊鵜氷翼淡。雙懸䍡𦌊赤絛長。何慳鄭重相持贈。却怪躊躇不善藏。自笑防身無長物。引杯空有唱詶章。</text>
<title>次梁製述子漸韻 慶遇</title>,<text>塞日遙沈岫。陰雲故壓城。悠悠時序換。悄悄客心驚。會合披襟穩。推敲鍊句成。連床接軟語。不寐到鷄鳴。</text>
<title>復用前韻</title>,<text>夕雲遙度塞。晴月近臨城。絶域此相見。衰顏各可驚。石村餘舊業。湖榭問新成。靜想懸簷磬。風來夜自鳴。</text>
<title>次尹次野留別澤堂韻</title>,<text>客窓晨鵲報行聲。尺牘俄傳見舊情。萍水會時悲絶塞。笑談開處憶神京。論交共覺浮生老。遣悶須憑小醉成。知有赤心終許國。事功留照浿江明。</text>
<title>次尹次野留別澤堂韻 其二</title>,<text>坐聽荒城擊拆聲。可堪幽獨惱詩情。邊烽向夕通關隴。歸雁何時別漢京。伴客愁多醒若醉。思鄕夢短覺還成。自知容色添衰換。懶把靑銅照鬢明。</text>
<title>次尹次野留別澤堂韻 其三</title>,<text>關路繁華第一州。倦遊聊作浹旬留。天陰瘴氣迷蜑戶。日落潮聲撼戍樓。到處方言今已慣。唱來詩句可無酬。客中此會俱靑眼。懽笑猶堪黑白頭。</text>
<title>次尹次野留別澤堂韻 其四</title>,<text>自從胡騎暗神州。防戍頻年漢卒留。天闊煙塵迷古磧。夜深星斗近危樓。艱虞奈値三空厄。急難思將七尺酬。聞道遼陽方搦戰。捷書何日到邊頭。</text>
<title>次儐相韻</title>,<text>塞垣雲物近胡天。極目黃沙古磧邊。遼界疲氓多去土。雜耕隨處占村田。</text>
<title>次儐相韻 其二</title>,<text>光陰逐水去悠悠。行盡楡關數十州。日夕邊庭聞擊拆。塞天寥闊海雲流。</text>
<title>迎薰樓。會酌聯句韻。</title>,<text>相公當朝傑。勳名作邦棟。非關戾契致。豈借吹噓送。遭時渭川熊。瑞世岐山鳳。雄詞肆滂葩。萬類疲吟弄。蚍蜉從撼樹。醯鷄嗤守瓮。餘子陋小鄶。富有孰多仲。靑錢擅時譽。彩筆發昔夢。波瀾三峽倒。雪霜七澤凍。銜命膺擯接。問俗察痾痛。鯫生忝佐幕。薄伎寧殊衆。贊辭夫豈敢。論文或屢中。力微蜀鷄鬪。賤同遼豕貢。簡書若迫促。道途倦磬控。路入西塞窮。愁到南樓空。暇日博歡留。世故謝紛傯。綺筵俯池柳。馹騎卸絲鞚。華簪間靚粧。卯飮繼夜諷。兩邊屬繹騷。九重軫哀慟。遼祲幾時開。虜馬今尙閧。語闌曙鼓動。新旭射窓烘。</text>
<title>再疊前韻。述懷和德餘。</title>,<text>昔我守林丘。半生營茅棟。徑從桃樹遮。門絶菜把送。新籜憐學龍。高梧嘆無鳳。琴書寄娛嬉。雲月堪賞弄。山光長入座。酒花時浮瓮。村交疏禮法。野老媲昆仲。跡阻東華塵。趣酣北窓夢。丈夫固阨窮。兒女啼飢凍。是時事大謬。欲言心先痛。國綱漸告替。巷議曷勝衆。登竿縱云危。遊彀幸不中。俄聞釋耒摰。接引彈冠貢。酆劍氣已銷。壁弨弦再控。許身奈癃孱。有懷慙倒空。名韁久局束。俗務劇倥傯。顧惟樗櫟材。詎縱雲霄鞚。鄕園盈夢想。曉夕發歌諷。肯效檀公策。非關郇子慟。浮生同逆旅。疲役甚鬪閧。未老返衡門。芋栗撥鑪烘。</text>
<title>次迎慰使海嵩都尉韻 尹新之</title>,<text>君臥江樓我海湄。別區遊賞失攀追。浮生會合元無準。久客旋歸定幾時。地接遼燕笳鼓咽。天空沙磧月星垂。隨身只有淸羸影。長伴殘缸掩薄帷。</text>
<title>次迎慰使海嵩都尉韻 尹新之 其二</title>,<text>滿城多少綺紈叢。豪貴風流孰似公。自有蛾眉迷下蔡。況無獅子吼河東。瑤臺舊約重尋處。繡幕餘歡一笑中。白首同庚輸勝債。壤蟲寧復羨雲鴻。</text>
<title>次問安使丁令公 好善 韻</title>,<text>迷途遠近問西東。尊酒逢迎似夢中。賓主兩京俱會意。關河千里亦同風。可堪客日如飛電。無那羈心逐轉蓬。珠翠滿前供謔浪。自憐衰白已成翁。</text>
<title>次問安使丁令公 好善 韻 其二</title>,<text>傾蓋相逢天一涯。合堂高會稅輶車。金尊細瀉郫筒綠。彩筆爭誇鄴水華。吟覺白髭渾撚斷。醉從烏帽半欹斜。百年開口知無幾。明日分携奈嘆嗟。</text>
<title>再用前韻</title>,<text>急景西馳逝水東。年光斷送苦吟中。陰何本自多佳句。籍湜那堪走下風。幸辱提携同駏蟨。却慙依附比麻蓬。誰憐高適攻詩晩。五十無聞一老翁。</text>
<title>再用前韻 其二</title>,<text>商略吾生會有涯。寧論戴笠與乘車。虛名到處顏常厚。萬事無端鬢已華。裁取尺書人北去。吟成短句日西斜。孤懷錯莫憑誰道。強把深杯發一嗟。</text>
<title>澤堂令公後至。喜而有賦。李植</title>,<text>驅馳同軌躅。先後較差池。道路如相避。逢迎此一時。分明尋昨夢。次第發新詩。魯酒難乘興。今朝合重持。</text>
<title>次澤堂韻</title>,<text>海天時雨作輕霏。暮入虛堂濕壁衣。村裏笑談多望歲。客間詩句半思歸。名登幕府無禆補。迹廁朝班有是非。遙想故園風味別。滿山煙翠蕨芽肥。</text>
<title>次儐相贈澤堂韻 時澤堂遊覽龍骨山城而還</title>,<text>馹騎何如蠟屐閑。羨君乘興討雲山。臺隍縹緲平臨海。井落欹傾半被巒。勝賞難諧空悵望。衰軀未到却思還。從知胡羯非強敵。猛士今當百二關。</text>
<title>次澤堂兩西嘆韻</title>,<text>風沙振塞溪谷盲。七年尙屯河上兵。漢將東來截狂賊。戈鋋跕日森交橫。村無鷄犬田有萊。島嶼連延壁壘開。幾度張拳探虎穴。戰氣不待三鼓摧。古今成敗天所使。街亭驕兒強解事。月捷空聞馳萬里。麟袍玉帶聯簪珥。關中使者接轅門。輿人巷議紛騰喧。近聞部曲過江多折傷。殺賊過當何暇論。瘡痍滿目歸舊陣。行有死人誰或殣。費心姑息寧不疲。俯仰應慙纍纍印。棠倉斗粟直金玉。轉輸後時被蹋蹴。兩西士女無赴訴。日夜但向蒼天哭。</text>
<title>次尹次野韻</title>,<text>才名幕府謬參三。淡水交情恥蜜甘。御裌忽看春服換。數蓂頻覺客程貪。觀身問法懷詩老。泥絮灰心類釋曇。鄕國別來消息斷。夢魂遙度漢江南。</text>
<title>次鄭德餘贈羅使君夢賚韻</title>,<text>俱是萍蓬跡。相逢菡萏亭。疏狂同氣槩。骯髒舊儀形。世味頭渾白。交情眼對靑。邊歌多苦調。愁絶與君聽。</text>
<title>題鐵山山亭</title>,<text>旅遊隨地遠。人事逐時移。西塞紅蓮幕。南宮白雪詞。登臨餘爽塏。談笑阻淸規。聚散終無準。相看盡酒巵。</text>
<title>題鐵山山亭 其二</title>,<text>倦客將歸日。留歡復此堂。壇平容席展。松古學人長。遠岫供晴眺。輕風進夕涼。經過分物色。佳處故難忘。</text>
<title>正使浮碧樓韻</title>,<text>樓下淸湍勢轉豪。客心不盡與滔滔。沙鷗避棹飛相趁。海燕迎風舞自高。綾島雲煙開勝境。綺筵詩酒屬仙曹。誰知萬壑朝宗去。遙接扶桑渤澥濤。</text>
<title>副使平壤弔古韻</title>,<text>有手不須挹翠勺。有耳不須聆絃索。使華新詞動哀玉。讀來頓覺醒六鑿。浿江悲風生夕瀾。滿眼凄迷雲物寒。箕封井落存舊俗。百年禮樂稱東韓。憶昨島夷干天怒。王師濯征擁貔虎。雷霆震疊勢壓卵。進迫鹿頭嚴旗鼓。豺牙無計逞噬呑。中宵鳥竄仍波奔。三京舊物次第收。疆埸靜掃煙塵昏。天上分明懸漢月。陣前森索妖星沒。藩邦再造是帝力。臣民稽顙拱北闕。況今遼薊虜馬驚。諸將扼腕思蕩平。我王敵愾圖報效。白日定照丹衷明。</text>
<title>副使廣遠樓韻</title>,<text>千堞高城百尺樓。藩邦控扼此雄州。江山勝槩徑灰劫。今古浮生笑壑舟。滿室芝蘭何計襲。落天珠玉儘堪收。夜深更覺星辰近。歸夢應朝十二旒。</text>
<title>過棘城古戰場韻</title>,<text>古城剝落藤蔓靑。鴟嘯狐鳴𢥠視聽。蟲沙猿鶴雜廻汀。萬骨尙帶枯血腥。何年戎馬鬪驚霆。氛䘲漲空迷日星。哀湍響咽風色冷。淸宵鬼哭干靑冥。野花山葉自開零。征客弔古車暫停。關雲蕭瑟接邊庭。平沙浩渺連草陘。陰霏羃林墮疏螢。棲禽叫侶斂翅翎。卽今皇恩洽四溟。生靈按堵歌淸寧。乃知善戰服上刑。</text>
<title>正使鳳山韻</title>,<text>鳳去山空閱幾年。使華高躅此留連。舊聞擧翮翔千仞。忽見銜書下九天。梧竹尙餘棲宿地。文章爭睹羽儀仙。從今下邑增靈異。何似岐陽最上巓。</text>
<title>正使山雨樓韻</title>,<text>紫陌閭閻四接連。小樓斜倚掖垣邊。誰知近市三條路。別有離塵一洞天。滿座簪纓陪玉樹。上仙文采映藍田。窮歡更覺生怊悵。聚散無端在眼前。</text>
<title>正使楊花渡韻</title>,<text>長風穩送錦颿輕。沙水玲瓏兩岸明。山色遠分煙雨氣。櫂謳交雜管絃聲。名區勝槩輸詩筆。密席淸歡倚酒觥。坐待東岑新月上。不愁殘日欲西傾。</text>
<title>正使蠶頭韻</title>,<text>百尺江皐勢跨虛。山雲捲盡月波舒。移舟好傍晴沙岸。剔蘚爭看翠壁書。幾處樓臺臨過鳥。中流鼓笛感游魚。浮生聚散無終極。萬事須憑酒破除。</text>
<title>副使漢江韻</title>,<text>出郭風塵少。中流鼓吹喧。山晴收霧氣。沙白帶潮痕。幸接華筵會。長敎勝跡存。夜闌廻玉節。燈燭擁都門。</text>
<title>副使蠶頭韻</title>,<text>不盡登臨興。仍陪汗漫遊。嵐光籠樹暝。月彩逐波流。宇宙隨緣會。瓊琚滿意收。秪愁更鼓促。聚散劇悠悠。</text>
<title>副使慕華館紀別韻</title>,<text>出郭雙旌指海湄。祖筵驪唱倍傷離。錦囊百首堪傳玩。嘉樹千年謾寄思。已喜鳳綸頒鰈域。却看鵬翼擊天池。都民擁路騰歡頌。慕德歆風庶在斯。</text>
<title>副使靑石山韻</title>,<text>炎天饒霧雨。景物晩依微。石徑多欹側。山門互合圍。煩襟須暫豁。逸興覺遄飛。却羨知歸鳥。投棲趁夕暉。</text>
<title>副使蔥秀山韻</title>,<text>偸閑窮勝境。陪賞足風流。酒欲無多酌。詩輸幾百籌。歸心爭暮景。別夢戀淸遊。謝眺驚人語。惟應去後留。</text>
<title>奉別正使翰林姜公 曰廣</title>,<text>使華旌節儼東臨。鸞鶴風姿雪月襟。美價自超三獻璧。淸名不愧四知金。波恬渤澥廻船日。雲接蓬萊望闕心。想得歸朝仍儤直。玉堂依舊寶書森。</text>
<title>奉別正使翰林姜公 曰廣 其二</title>,<text>將迎門館乏先容。莊誦緇衣意味濃。千里道途慙附驥。一堂筵席幸登龍。南昌人傑誰爭長。北地詞華可竝蹤。怊悵德音從此隔。自憐身世限箕封。</text>
<title>奉別副使給事王公 夢尹</title>,<text>自是靑蒲獻納臣。爲宣皇命渡滄津。蘭芳襲座長留馥。玉樹臨風迥出塵。海外山川渾入眼。橐中詩卷只隨身。惟應采得風謠去。敷奏分明徹紫宸。</text>
<title>奉別副使給事王公 夢尹 其二</title>,<text>一日鸞書降九霄。東來紫氣護星軺。文章已覷成家妙。禮數俄驚置榻邀。塵界肯敎淹玉節。海門無那送蘭橈。休言萬里從今夕。夢越鯨濤不覺遙。</text>
<title>雨中。謝洪司藝 霙 見招。</title>,<text>牢落城西宅。淸秋獨自謠。病懷渾似昨。雨意欲終朝。聞健開筵會。多慙折簡邀。黃壚隔千里。白髮日蕭條。</text>
<title>秋氣集南澗 月課</title>,<text>羈旅仍垂老。棲遲早覺秋。新涼生樹杪。返照入蘋洲。歷歷懷歸夢。悠悠望遠愁。無端賦搖落。索莫對寒流。</text>
<title>白玉峯改葬挽詞</title>,<text>詩名大曆後。筆法二王親。絶藝空驚世。微官不救貧。珠璣留咳唾。璧月照精神。舊塚移新兆。年年草自春。</text>
<title>昨與天章昆季。會飮谿谷第。朝來。谿谷有寄一律。次韻以詶。</title>,<text>會合知無準。交歡老不窮。醉顏丹欲少。愁鬢白非公。詞翰看神助。榮枯聽化工。君家杞菊酒。想見映杯紅。</text>
<title>長門怨。效唐人詩體。</title>,<text>日落紫殿暗。天寒珠戶深。疏疏隔窓雪。寂寂對燈心。不恨靑陽晩。還從霜鬢侵。無端萬行淚。中夜獨沾襟。</text>
<title>長門怨。效唐人詩體。 其二</title>,<text>皎皎窓前月。凄凄地上霜。草侵珠履跡。塵暗錦衾床。鳳吹頻驚夢。雷音枉斷腸。君心自無準。妾恨一何長。</text>
<title>暮鵲</title>,<text>暮鵲鳴何意。空齋坐自謠。京書幾時到。客恨苦難銷。罨屋煙華暝。鏖空雪勢驕。題詩慰幽獨。吟罷更寥寥。</text>
<title>暮鵲 其二</title>,<text>政爾延愁望。居然動楚謠。老知詩力退。病覺俗情銷。澹月光逾冷。嚴風勢更驕。襟期誰與晤。相契有參寥。</text>
<title>遣悶</title>,<text>歲暮窮陰積。天寒夕照微。人心思北去。雁影向南飛。直道常招謗。淸詩不救飢。此身吾已料。端合老郊扉。</text>
<title>夕坐</title>,<text>今日已云暮。山齋寒更多。頑雲初醞雪。高樹欲棲鴉。冉冉老將至。悠悠愁轉加。浮生自如此。不用謾長嗟。</text>
<title>夢入姜復而郊居</title>,<text>舊好分離苦。相思片夢遙。幽尋度溪壑。小屋遠塵囂。酒熟收新秫。歌殘返暮樵。依然一餉樂。晨起更蕭條。</text>
<title>夜坐。懷持國昆仲。</title>,<text>茲歲今將盡。此懷誰復知。親朋久乖闕。愁病獨支離。夢度關雲倦。書封別意遲。殷勤欲何贈。唯有臘梅枝。</text>
<title>夜坐。懷持國昆仲。 其二</title>,<text>何事遙相憶。淡然惟一心。神交無遠邇。世路有升沈。學道同齊瑟。聽詩雜越吟。空餘松柏操。不受雪霜侵。</text>
<title>除夕感懷</title>,<text>伏枕逢今夕。孤懷獨自憐。浮生聊爾耳。萬事亦徒然。雪色侵殘臘。燈花守舊年。東君好消息。應逐曙鍾傳。</text>
<title>林園</title>,<text>身世幽潛日。林園寂莫時。逢僧談勝境。留客鬪殘棋。落景移梅塢。輕風動紙帷。百年但如此。堪喜不堪悲。</text>
<title>僻地</title>,<text>僻地春猶淺。空林花未開。藥窓長寂莫。藜杖暫徘徊。細雨風吹斷。殘霞鳥帶廻。閑人無事業。隨意學穿栽。</text>
<title>君涉携被來宿有贈</title>,<text>我作逃虛客。君爲去國人。相逢各衰換。細語半悲辛。乞酒難成醉。烹葵不諱貧。寸心元自是。休復說緇磷。</text>
<title>雨夕</title>,<text>三月催詩雨。孤村薄暮時。蛙聲在池草。鳥意近簷楣。病覺匡床冷。愁看破壁滋。隣家無取適。聊自強逶迤。</text>
<title>愁</title>,<text>素乏皮毛分。元非童稚親。不尋遊俠客。長伴苦吟身。驅去如深蔕。迎來劇轉輪。明朝暫相別。一醉答芳辰。</text>
<title>淚</title>,<text>箇箇成珠顆。斑斑染竹林。聖知孀獨恨。偏動別離心。暗襯明妃頰。交橫屈子襟。憂時長傍汝。自覺雪盈簪。</text>
<title>春雨</title>,<text>春雨忽成霖。吾廬常苦陰。愁聞鳴垤鸛。坐數擇棲禽。草木應全賴。橋梁已半沈。門無舊來客。覓句好長吟。</text>
<title>霽後</title>,<text>霽後仍愁暮。吟成轉自嗟。濕雲籠野樹。飢雀啄庭沙。露浥新抽葉。風欺欲落花。村翁顏色好。相訪話桑麻。</text>
<title>端陽哭亡妻墓</title>,<text>雲鎖深山路。鶯啼亂樹枝。孤墳草未宿。長恨淚空知。草草生何賴。看看我已衰。澆杯奠荒饌。欲去有餘悲。</text>
<title>端陽哭亡妻墓 其二</title>,<text>不謂生同室。居然隔九泉。人間空令節。山上但荒阡。淚盡情何已。詩成意不傳。彭殤俱荏苒。勉勉可忘年。</text>
<title>病中。寄崔輝叔蘊。</title>,<text>病裏相思苦。書成信使稀。浮生隨歲換。佳約與心違。古寺秋陰合。平林獵火圍。知君牽逸興。無意問郊扉。</text>
<title>秋晴</title>,<text>雨氣朝來歇。秋容霽後佳。稻華迷曠野。桐葉墜危階。政爾驚時物。自然多感懷。推敲小詩就。朗詠掩書齋。</text>
<title>夕霽</title>,<text>山雨夕方霽。林鳩在處啼。秋聲生樹杪。陰氣豁坤倪。撫景新愁結。搜詩舊意迷。坐來分倦目。看盡鳥歸棲。</text>
<title>天安旅館遇雨</title>,<text>古館秋容晩。空庭雨色疏。紛披欺病菊。蕭摵振高梧。客路何時盡。幽懷不可除。殘生本多感。搖落更何如。</text>
<title>負暄</title>,<text>宿霧收林杪。新曦射屋明。徐徐展肢體。故故傍簷楹。暖氣生襟袖。和光適性情。君門杳千里。無路獻微誠。</text>
<title>詩山道中 泰仁</title>,<text>鄕愁猶昨日。客路又今朝。凍雪漫長坂。寒流罨斷橋。倦來時着睡。意至忽成謠。悵望曾遊地。雲煙鎖寂寥。</text>
<title>築室 時在湖西贅寓</title>,<text>避地無長策。窮途復異鄕。隨身餘卷軸。築室近松篁。寄跡同秦贅。行歌類楚狂。平生棲遁志。衰白竟難忘。</text>
<title>錦山道中</title>,<text>倦客鞭羸馬。山門已夕陽。寒雲屯古棧。暝鳥入疏篁。牢落村墟迥。間關道路長。空將好詩景。輸盡小奚囊。</text>
<title>睡起吟</title>,<text>郊亭盡日睡。起坐微涼生。山色看將暮。蟬聲聞更淸。怡然愜野性。聊復慰羈情。莫道幽居僻。殘年不用名。</text>
<title>抵持國幽居宿夜賦</title>,<text>作別今經歲。相逢罄一歡。兩心渾似舊。萬事儘多端。世味隨閑淡。詩情飽苦酸。夜闌淸不寐。燈影照窓寒。</text>
<title>九峙</title>,<text>晨行度重嶺。危磴轉多艱。狂燒然雲赤。飛泉絡石寒。草香侵客袂。松露滴征鞍。世亂長漂蕩。窮途鬢已斑。</text>
<title>大岾逢邊子餘夜酌次韻</title>,<text>末路生猶困。殘年病轉深。逢君暫傾蓋。把酒細論心。淡月沈前岫。疏螢墮遠林。相看無好意。醉和白頭吟。</text>
<title>梁丈還自龍城。寄示與子漸昆仲。酬唱諸律。咸見屬相和。</title>,<text>幽居在水上。曲徑入林間。疏糲堪留客。琴書解破顏。宿禽依竹檻。晴月滿柴關。晩結漁樵約。分君一半山。</text>
<title>梁丈還自龍城。寄示與子漸昆仲。酬唱諸律。咸見屬相和。 其二</title>,<text>處世還羈旅。偸生返故鄕。郊亭供晩矚。池榭得秋涼。勝會淸尊滿。殘年白髮長。慙無背郭地。隨分結茅堂。</text>
<title>梁丈還自龍城。寄示與子漸昆仲。酬唱諸律。咸見屬相和。 其三</title>,<text>交情仍世分。絶域喜參尋。把酒湖光靜。聽詩月色深。別來勞片夢。秋至見離心。何以慰幽獨。佇君金玉音。</text>
<title>客居。用王輞川冬夜書懷韻。</title>,<text>憂來仍獨臥。燈火照寒更。谷靜幽泉響。山深怪鳥鳴。新篇吟更穩。遠夢覺還成。來日持明鏡。應添白髮生。</text>
<title>蓐食</title>,<text>蓐食催裝束。羸驂已着鞍。旅情何瑣瑣。行路遽漫漫。野店晨舂急。山樓戍角殘。欲知愁伴客。試向鏡中看。</text>
<title>赤城院</title>,<text>行抵赤城院。停驂聊息肩。避風依斷岸。澆飯汲深泉。山色晩更秀。渚花春正姸。倦童催我起。前去信吟鞭。</text>
<title>燕</title>,<text>隻影初辭海。春花正滿林。經營雖少暇。飮啄本無心。物色輸句引。騷人伴苦吟。吾廬今始就。獨見爾來尋。</text>
<title>有感</title>,<text>遼薊師全沒。中原信不傳。幾年通玉帛。今日隔腥膻。將帥謀應拙。書生淚自懸。淸宵望氛祲。不敢問蒼天。</text>
<title>有感 其二</title>,<text>兵氣纏關右。妖星照海東。請纓誰係虜。借著失和戎。萬古君臣分。三韓禮義風。慙吾非肉食。只欲效微忠。</text>
<title>獨坐</title>,<text>獨坐誰相問。今朝雨始晴。榴花鮮晩色。澗水落寒聲。暮景安吾拙。幽居見物情。從來四方志。日覺負平生。</text>
<title>林甥得輿以其父弟贖放事還鄕。感歎作此。</title>,<text>湯網今朝解。楚囚何日歸。人誰無父子。自幸荷恩慈。舊宅空餘燼。幽棲但一枝。浮生共鹵莽。衰白喜追隨。</text>
<title>林甥得輿以其父弟贖放事還鄕。感歎作此。 其二</title>,<text>顚沛今相見。饑寒不自謀。全生蒙聖澤。盡室返鄕丘。竹裏三間屋。山田數畝秋。棲遲吾共老。餘外百無憂。</text>
<title>九月八日。獨坐有懷。</title>,<text>九日明朝是。風霜抵暮年。黃花爲誰好。白髮自堪憐。客思蛩音裏。鄕愁雁影邊。村醪正滿眼。無復醉陶然。</text>
<title>信城君夫人挽詞</title>,<text>早作吹簫配。俄纏別鶴悲。名高烈女傳。德合六宮知。未死人間恨。無窮地下期。能承百年業。宅相有佳兒。</text>
<title>輓尹正卿匡國</title>,<text>世業耽經訓。生平直酒星。窮通安若命。憂樂醉無醒。順化歸眞宅。勞生閱旅亭。那堪吹帽節。墻底臥空甁。</text>
<title>送宋子深宰鎭安</title>,<text>嗜酒平生業。分符此日榮。縣居饒水竹。鄕賦足麻秔。坐嘯看雲暇。行春問俗幷。湖南舊遊處。衰白送君情。</text>
<title>輓領議政玄軒申公</title>,<text>間世生英特。淸朝作羽儀。文章餘事在。經濟夙心期。未展匡君略。俄成殄瘁詩。秋風注海淚。不獨爲吾私。</text>
<title>輓領議政玄軒申公 其二</title>,<text>司馬還朝日。萊公入閣年。薦紳追步武。品物仰陶甄。進退誰非命。哀榮且問天。艱虞失良弼。宵旰倍憂煎。</text>
<title>輓領議政玄軒申公 其三</title>,<text>慘澹淸臺候。乾文拆上台。方成魚水會。忽報棟樑摧。黃閣將安放。玄風挽不回。那堪多難日。存沒有餘哀。</text>
<title>輓領議政玄軒申公 其四</title>,<text>自是當朝傑。常存愛士心。春風薰滿座。古劍託知音。萬事嗟何及。餘生涕不禁。羊曇舊門徑。忍見草萊深。</text>
<title>秋懷。用張文昌韻。</title>,<text>旅泊逢秋序。鄕園入夢思。琴棋分倦興。梨棗及嬌兒。世事空千緖。身名亦暫時。暮年牢落志。能有幾人知。</text>
<title>仲氏祥日。在通津村舍。</title>,<text>海日坐將晩。水風故作寒。年光何荏苒。客意轉悽酸。酒豈禁愁得。身應到死安。勞生迫世務。侵曉戒征鞍。</text>
<title>失睡</title>,<text>到老身多病。無眠夜苦長。片時交兩睫。萬慮攪中腸。瘦馬飢跑地。寒蛩咽徹床。仍思少年日。甘寢熟黃粱。</text>
<title>直夜聞雨有懷</title>,<text>滴滴簷懸溜。寥寥夜向深。宿酲搜病髓。殘夢引歸心。報國無長策。懷人自苦吟。歲寒松檜色。不受雪霜侵。</text>
<title>戲提無咎有作</title>,<text>汝長知吾老。吾衰念汝深。有誰輕寸草。自擬棄千金。炯炯橫波眼。琅琅讀字音。男兒無貴賤。釣築古猶今。</text>
<title>有人餽一飮器。言出自中國。或似木根。或似桃核。形貌甚奇古。外無雕削之巧。內以白金塗飾。斟酌茶酒。容一小升。淺量亦易足也。家無長物。得此可當百朋。題詩志之。</title>,<text>不是靑田核。還疑綠玉根。離奇堪可賞。塗飾且休論。傳玩邀詩侶。提携近酒樽。半生無長物。持此詑兒孫。</text>
<title>朝梳有感</title>,<text>梳下千莖雪。潛驚一寸心。餘生今已料。百病不須侵。牛馬從呼我。峨洋絶賞音。惟餘滿眼酒。自可慰浮沈。</text>
<title>次玄悟卷中韻。送入楓岳。</title>,<text>客鬢年年改。塵寰事事非。敲門何處釋。開卷幾篇詩。酒病逢春劇。閑盟到老違。送行無好語。愁思集雙眉。</text>
<title>次玄悟卷中韻。送入楓岳。 其二</title>,<text>十年林下跡。似夢却疑非。偶値出家客。重吟招隱詩。浮名伴人老。勝事與心違。悵望東歸錫。春雲抹翠眉。</text>
<title>登城遣憫</title>,<text>杳杳客行遠。悠悠時序闌。才疏憂辱命。身在敢偸安。應接機關少。驅馳膂力殘。倦來登睥睨。目極海雲端。</text>
<title>歎事</title>,<text>自古隣交重。誰如國勢尊。羈縻豈得已。恥辱更堪論。象譯喧蠻館。烏檣接海門。書生饒膽氣。談笑莫黎元。</text>
<title>鳥嶺</title>,<text>設險眞多事。神功問幾年。臨崖危石仄。抱木老藤纏。鳥借風雲路。人攀虎豹巓。山蹊非固國。遺訓服鄒賢。</text>
<title>急汛</title>,<text>舟行乘急汛。山轉得平沙。暮靄藏磯岸。幽芳綴水花。倦披詩草亂。吟覺帽簷斜。一霎蓬窓夢。居然已到家。</text>
<title>晩興</title>,<text>水雲極渺茫。洲渚紛參錯。捩拖爾何勞。濡毫我獨樂。疏煙羃村墟。薄霧沾帷幙。自唱還自吟。江山看向夕。</text>
<title>操舟</title>,<text>始識操舟妙。機權任疾徐。載輕行卽穩。乘險計全疏。忘水寧憂覆。隨波縱所如。爭如無繫纜。觸處認爲虛。</text>
<title>谿谷張公持國。以箚救羅夢賚。重觸天威。特授羅州。以大學士。出守遠外。古無此事。大臣臺諫。交爭不得請。</title>,<text>草奏騰人口。分憂荷聖慈。懷書出城郭。罷酒別親知。浮世悲歌裏。歸雲悵望時。西湖舊遊客。閉戶只相思。</text>
<title>谿谷張公持國。以箚救羅夢賚。重觸天威。特授羅州。以大學士。出守遠外。古無此事。大臣臺諫。交爭不得請。 其二</title>,<text>水竹南州勝。銅章五馬榮。聖恩行處是。身事算來輕。重臥消時月。遨遊見俗情。爭如夸奪子。擾擾日趨營。</text>
<title>雨中述懷</title>,<text>八月江湖雨。衰年旅泊心。生涯眞一夢。世故入長吟。每愧恩私被。還從俗物侵。那堪別知己。白首斷招尋。</text>
<title>挽具司議棨</title>,<text>漠漠荒山曉。蕭蕭祖馬悲。可憐江海志。惟有墓門期。萬事泥鴻跡。浮生隙駟馳。白頭無意緖。忍賦北邙詩。</text>
<title>暮坐山所川上</title>,<text>獨坐小川上。靜觀雲物淸。洲沙留夕照。岸柳得秋聲。不是感時節。自然生遠情。惓來還土室。一徑入榛荊。</text>
<title>對兒謾吟</title>,<text>衰年無樂事。稚子慰窮居。欲起牽衣出。時來索紙書。性情安拙直。眉眼見淸疏。世業傳忠孝。猶堪託緖餘。</text>
<title>津亭。追別谿谷之任。</title>,<text>持衡仍右地。出牧是南州。聚散空三嘆。行藏尙百憂。天淸江漢色。露白蕙蘭秋。脈脈無相贈。臨觴且少留。</text>
<title>喪患以來。神思衰索。無意吟詠。病滯山所。得錦陽寄詩。苦懷相譬。強詶以回。</title>,<text>燈燼落寒檠。山家夜幾更。愁腸苦偏感。惡夢怕頻成。歲律看看盡。霜毛種種生。那堪坐向曉。宰樹遡風聲。</text>
<title>輓安典籍弘量內子</title>,<text>氏族王孫貴。幽貞女史知。回腸寡婦賦。落淚戒兒辭。萬事懸棺罷。重泉合劍時。墦間薤露唱。悽斷遡寒颸。</text>
<title>悼亡</title>,<text>命迫嗟無賴。情傷自不任。曠懷猶割愛。觸境謾沾襟。弱子何由長。頹齡轉覺侵。誰憐丈夫恨。端爲失知音。</text>
<title>送家姪松蘿郵吏赴任</title>,<text>旅次頻遷日。年華欲暮時。浮生各衰境。哭死又傷離。近海郵亭僻。連天嶺路危。加餐剛制酒。莫作悔難追。</text>
<title>柳晦甫燦改葬挽詞</title>,<text>天道有今日。至冤終必伸。丹書焚籍罷。粉字換旌新。地改王孫葬。家傳原憲貧。空將十年淚。更灑素車塵。</text>
<title>患酲不赴澤芳令公招請</title>,<text>酲餘聞速客。孤笑氣方蘇。幘欲敎兒整。頭仍試手扶。衰年難自強。勝集不同娛。閉戶聽春雨。題詩謝酒徒。</text>
<title>夜坐聞鵑</title>,<text>所訴知何事。辛勤夜徹明。心微猶抱怨。血盡更聞聲。空使澗泉咽。不禁風露淸。吾人足忠憤。落淚小詩成。</text>
<title>宿錦城蓮堂喜雨</title>,<text>曉夢醒初爽。泠泠簷霤懸。風鈴鳴欲碎。幽澗響仍傳。瀲灎看池面。依微驗樹顚。白頭憂國念。空復賦新篇。</text>
<title>端午祭亡妻墓</title>,<text>浮生已隔世。後死不勝悲。泉壤終長夜。雲山自四時。音容猶默想。神理竟難知。藉草支頤坐。斜陽照鬢絲。</text>
<title>與谿谷有約探勝。旣而不果。谿翁貽詩寓恨。次韻。</title>,<text>煙霞曾痼疾。形勝本神慳。宿約空投簡。沈吟更望山。境幽容夢到。桂老待君攀。多少相思意。徒然損苦顏。</text>
<title>苦雨。用放翁韻。</title>,<text>病旱頻祈雨。愁霖更望晴。淸風無處至。漏日有時明。襲坐陰霏氣。鏖眠滴瀝聲。逶迤聊自慰。試取小壺傾。</text>
<title>松亭醉起。效韋蘇州體。</title>,<text>醉臥松林下。松露滴面醒。醒來客散去。獨對前山靑。小村煙靄靄。幽澗風泠泠。無事坐終日。怡然愜性靈。</text>
<title>與洞友訪瑞峯寺</title>,<text>有約探幽勝。徑從絶磴來。却慙塵土跡。重傍水雲臺。秋色淸崖澨。藤陰覆砌苔。茲遊最得意。興盡不知廻。</text>
<title>草草</title>,<text>草草浮生晩。悠悠老恨長。詩書隨旅次。節序過重陽。客鬢何由黑。寒花獨自香。向來飛動志。衰謝已全忘。</text>
<title>次韻寄謝白洲</title>,<text>浮生元似寄。萬事入搔頭。久斷靑雲夢。新經錦樹秋。行窮湖外路。倚遍驛南樓。想到城東日。開尊慰客愁。</text>
<title>送趙仁甫赴湖西幙</title>,<text>送君湖外路。當此歲寒天。老氣昏如醉。離心默似禪。行藏應自料。樸直果誰憐。可笑騶官長。趨營雪滿顚。</text>
<title>哭李大諫昌期 命俊</title>,<text>昭代容遺直。封章叫闔初。命途終坎壈。胸次本恢疏。未問沈年疾。俄傳永訣書。知音日去眼。頭白意何如。</text>
<title>果川途中</title>,<text>苦調誰相和。羈懷只自悽。浮生半苦樂。長路慣東西。遠水天同淨。殘霞日共低。辛勤越狐嶺。倦鳥已投棲。</text>
<title>宿果川縣。示主倅金光熽。</title>,<text>十室劇蕭條。街頭沒草蒿。縣門纔納馬。賓館恰如舠。路有東南別。山爭左右高。公私妨應接。明府用心勞。</text>
<title>葛院</title>,<text>行行到葛院。院廢但餘基。商旅投身地。姦回伏法時。野狐依毀礎。山鳥噪深枝。多少征途客。誰留鑑戒詩。</text>
<title>重陽日。滯雨庇村。</title>,<text>秋日還多雨。休鞍滯海鄕。佳辰今又迫。客意一何長。滿甕寒醪熟。緣籬細菊香。相携二三子。草草作重陽。</text>
<title>藍浦客館</title>,<text>縣小村墟迥。孤城近海門。瘴雲飄作雨。秋日墮仍昏。稅秫供官釀。烹鮮佐客飧。爲治貴淸靜。民物自知恩。</text>
<title>洪景澤宅夜醉</title>,<text>城西咫尺地。乘興好相尋。雪壓開樽屋。燈分覓句心。夜闌從漏促。臘破覺年侵。衰謝吾何甚。霜毛獨映簪。</text>
<title>雨中簡鶴谷</title>,<text>風雨正如許。酒杯難重持。歲華空荏苒。容鬢轉衰遲。萬事憑誰道。幽懷只自知。萍蓬無處所。會合更何時。</text>
<title>雨中簡鶴谷 附鶴谷和詩</title>,<text>俗尙日趨下。古心君自持。吟詩半生苦。作相十年遲。筆硯仲舒厭。峨洋鍾子知。睽違成悵望。后土未乾時。</text>
<title>獨臥</title>,<text>獨臥仍無寐。蕭然四壁淸。寒蛩吟客思。曉雨濕鍾聲。薄俗終何賴。流年老始驚。向來多少事。盡是用浮名。</text>
<title>向夜</title>,<text>前山看已暝。九陌絶人行。露下蟲喧砌。鍾鳴月上城。有誰問幽獨。空自念平生。坐伴淸羸影。却嫌燈火明。</text>
<title>次浩悅軸韻</title>,<text>無生聞釋敎。佚老慕莊周。自愧嬰簪紱。空煩夢水丘。沈痾淹旅次。舊跡憶山樓。靑眼逢開士。披襟要少留。</text>
<title>挽吳參判百齡</title>,<text>雅望先朝舊。榮名一代新。銀黃眞儻寄。桂玉任長貧。大夢驚浮世。高年邁七旬。溫溫好風味。頭白更書紳。</text>
<title>楚山客館。次板上韻。</title>,<text>客心自多感。時物屬凋年。廨宇偏依峽。村居半近川。松欹危壑底。竹繞毀垣邊。十載經過跡。回頭已黯然。</text>
<title>郡齋書懷。投簡騷壇諸彥求和。</title>,<text>夢罷靑綾直。恩沾墨綬新。非關折腰恥。却勝在家貧。種秫沈年醉。栽花萬落春。何如禁城裏。珂馬沒紅塵。</text>
<title>謝權上舍克中以詩見寄</title>,<text>數畝閑田地。聞君隱在斯。依然十年面。忽得五言詩。送老長吟病。窮經且樂飢。應憐彭澤守。頭白賦歸遲。</text>
<title>病中戲效藥名體</title>,<text>吾生非益智。老至合當歸。五味嘗來遍。三稜刮去時。人言任噂沓。遠志惜衰遲。厚樸何由返。白頭空自悲。</text>
<title>客中詠懷簡谿谷</title>,<text>客伴春風至。春歸客未歸。煙花空過眼。苔蘚欲生衣。身病餘年促。時危萬事非。朝廷休記憶。倘許返山扉。</text>
<title>詶東淮見寄</title>,<text>喪亂今如許。天心竟若何。幽懷誰與遣。苦語太嫌多。坐見閑雲度。門無好客過。南山依舊色。雨後碧嵯峨。</text>
<title>挽高君誨傅立</title>,<text>三世通家客。平生托契親。相知多去眼。後死獨傷神。苦調難諧俗。淸標不受塵。匡山同榻地。蘿月幾回春。</text>
<title>自歎</title>,<text>酒是平生累。從他笑罵喧。逢場發懽趣。乘醉吐狂言。紱冕初非願。形骸病獨存。從今謝外客。弔影掩柴門。</text>
<title>哭谿谷</title>,<text>絶代生英特。冥觀洞古今。道腴終是味。俗務不關心。蘭室空留馥。朱絃忽斷音。百年難再見。衰謝日沾襟。</text>
<title>哭谿谷 其二</title>,<text>經濟今誰任。公私共此哀。如何懷國器。寂寞鎖泉臺。倚玉終無分。投珠已見猜。孤懷和遠夢。寄向海山隈。</text>
<title>哭谿谷 其三</title>,<text>天意嗟何及。斯人遽至斯。聖明亡鑑慟。朝野泣麟悲。絶調誰能和。沖襟世少知。浮生同就滅。泉下盡交期。</text>
<title>哭谿谷 其四</title>,<text>高柴泣血日。北海歎衰年。夢幻俄觀化。哀榮莫問天。風猷應不泯。述作要終傳。疏懶將安放。神交託九泉。</text>
<title>村居。效西崑自喜體。仍用其韻。</title>,<text>嬌鶯時竄葉。乳燕且辭巢。藥裹愁開篋。書籤懶解苞。蔬羹隨野飯。氷片借官庖。癡坐堪終夕。無心問濁醪。</text>
<title>痼疾</title>,<text>痼疾沈沈臥。光陰苒苒催。川華舒弱柳。春色逗殘梅。淸晝消高枕。閑愁阻把杯。平生報國志。到此已成灰。</text>
<title>悼夭</title>,<text>吾病無時起。汝生遽已摧。斑斑雙眼血。黯黯寸心灰。枕席餘空室。音容鎖夜臺。晨昏老父側。魂在倘歸來。</text>
<title>屋成</title>,<text>病裏營茅屋。居然見始成。一身聊取適。萬事不關情。卷帙傳家產。松篁當友生。還憐夸奪子。乾沒逐浮名。</text>
<title>壬午元日。在白蓮菴作。</title>,<text>倏爾迎新歲。悽然感舊懷。生涯同夢幻。棲息寄山崖。病久形神化。時危出處乖。晨昏隨臥起。只與老僧偕。</text>
<title>病懷</title>,<text>病絶塵寰累。心同佛祖參。閉門春晝靜。高枕午眠甘。宦興應全減。人情已備諳。平生未了業。畢竟儘多慙。</text>
<title>四月二十三日曉夢後作</title>,<text>惝怳驚殘夢。呻吟獨臥時。鷄鳴方未已。鵑哭一何悲。耿耿懷長慼。奄奄抵死期。有生徒自苦。冥漠羨無知。</text>
<title>與光山城主。約會環碧溪亭。簡務安李使君士謙同赴。</title>,<text>偶赴林泉約。相迎皁蓋來。花欹平岸樹。竹覆滿庭苔。異味魚登釣。淸香酒醱醅。眞供一笑樂。爛熳好懷開。</text>
<title>夏日遣意</title>,<text>草色深幽圃。松陰覆小庭。鷄雛初鬪距。燕子欲調翎。久病觀時物。浮生盡醉醒。惟餘壯心在。齒髮已凋零。</text>
<title>挽趙上舍 時述 ○二首</title>,<text>每想閑居勝。常懷擇里心。棲遑違宿約。衰病失知音。過墓思懸劍。登床忍鼓琴。門前問字客。無日更來尋。</text>
<title>挽趙上舍 時述 ○二首 其二</title>,<text>氣槩傾流俗。才華出等夷。可憐長往計。其奈短生期。塵架餘黃卷。寒燈閉素帷。傷心舞彩地。不見白眉兒。</text>
<title>聞羅夢賚 萬甲 訃</title>,<text>塵世驅馳際。交親氣槩中。我無時俗韻。君有古人風。音問終年隔。身名一夢空。時危知舊盡。白首哭途窮。</text>
<title>流頭前日。獨坐溪亭。</title>,<text>暑雨方歊熱。低垂氣不蘇。罷棋眠水榭。移席傍沙蒲。得意時開卷。忘言獨據梧。溪山足閑趣。聊且養衰軀。</text>
<title>書懷。寄示李尙書直夫。</title>,<text>林園長寂寞。身世任優游。野人爭席罷。雲路寄書休。誰道閑居好。常懷去國愁。深情無可訴。臥病雪渾頭。</text>
<title>送李士深留守江都</title>,<text>朝野無寧歲。艱虞屬北辰。惟君稱利器。未免作勞薪。保障當天塹。舟車接近津。行看游刃地。聲績徹楓震。</text>
<title>送李士深留守江都 其二</title>,<text>旅宦身多病。思歸計又乖。悠悠隨俗物。鬱鬱積幽懷。行橐方垂罄。官供易致差。窮途無籍在。猶足仗朋儕。</text>
<title>敬次北渚相公辱贈韻</title>,<text>國須回泰運。公合濟時艱。寵辱元如寄。身名貴兩完。佐治書一部。庇士廈千間。白首儒冠在。長懷貢禹彈。</text>
<title>敬次北渚相公辱贈韻 附原韻</title>,<text>客日深冬逼。僑棲薄稍艱。病知詩骨瘦。老覺道情完。終始君臣際。遲回進退間。悲涼死生別。南望淚空彈。</text>
<title>六月五日。郡衙晝寢。</title>,<text>昏昏窓底睡。夢到漢陽城。料理新居處。招邀舊友生。論詩聽不倦。得酒笑相傾。覺後還牢落。依然寄遠情。</text>
<title>哭洪同知澤芳霙</title>,<text>交情久不替。衰病每相憐。翰札通千里。音容隔九泉。平生滿尊酒。無復對床眠。誰謂蕭違訃。同時嶺外傳。</text>
<title>哭洪同知澤芳霙 其二</title>,<text>往歲江頭別。幾人今尙存。浮生儘如寄。萬事更堪論。樑月空勞夢。雲山獨斷魂。隣家日暮笛。那忍過西門。</text>
<title>挽李道章 昭漢</title>,<text>盛世稱聯璧。聲華動一時。立朝紆紱冕。入室襲蘭芝。險路行應盡。交情老不衰。土中埋玉樹。終右有餘悲。</text>
<title>斷酒夜吟</title>,<text>平生甘作飮中仙。一病還疏藥玉船。爲是歡情難自強。向來往興落誰邊。逢場每縮持螯手。得意空垂望麴涎。窮巷雪深茅屋靜。坐挑寒燼閱塵編。</text>
<title>山房病坐憶持國作</title>,<text>携得詩囊與藥鑪。浹旬淹病遠公廬。山光雲態時明滅。鳥語溪聲自曉晡。幽趣已拚聞鬧絶。浮生不管歲▒祖。晴窓靜坐誰相晤。憶着城西太瘦儒。</text>
<title>客去</title>,<text>客來聊與一開顏。客去悠然獨掩關。心緖每愁諠靜異。病軀頗覺應酬艱。歸雲倦鳥渾多事。砌草林花自在閑。疏懶秪今甘屛棄。夢魂無復到塵間。</text>
<title>曉意</title>,<text>村鷄頻唱小星稀。秋氣凄淸入靜幃。欹枕未成千里夢。撫躬方覺十年非。天邊過雁嗈嗈響。窓外流螢點點飛。達曙起來何所事。攬裘空復減腰圍。</text>
<title>得京書。知持國挈家歸農。悵然有作。末又戲之。</title>,<text>王都何事不安居。却向田園強把鋤。深巷定無門外轍。短簷閑曬腹中書。詩成錦里新營屋。夢斷承明舊直廬。疏懶秪今遷次困。武陵歸計正輸渠。</text>
<title>得京書。知持國挈家歸農。悵然有作。末又戲之。 其二</title>,<text>去國爲農晩卜居。翰林生計樂耕鋤。一官冷落渾成夢。半世辛勤謾讀書。明眼可能開濁世。壯心空復守窮廬。才名潤色鴻猷在。推輓終須老石渠。</text>
<title>冬至前一日雪</title>,<text>閉戶書灰坐寂寥。窮冬物色極蕭條。無端忽覺詩魂爽。何事偏令客思遙。銀海波濤迷眼纈。玉山花蕊盡情飄。還愁載酒楊雄客。不辨前溪舊度橋。</text>
<title>夕賦</title>,<text>群鴉棲定亂煙生。四面村墟砧杵鳴。古巷依微薄暮色。空堂寂歷此時情。雲邊遠燒如星點。風外寒灘雜雨聲。忽聽樵歌三四弄。喜吾排悶句還成。</text>
<title>得原自京還寄此</title>,<text>聞君策馬發西秦。行路間關飽苦辛。老去定無供世力。旅遊何似在家貧。潑雲樽蟻香仍臘。嚼雪盤蔬細自春。回首向來形役地。可憐虛絆水雲身。</text>
<title>悼姜太初沆</title>,<text>風塵夷險老微官。湖海沈冥鬢已殘。人物眇然優士望。聲名籍甚動騷壇。由來薄相輕軒冕。自是多才飽苦酸。瘤戒一篇心事在。百年留與子雲看。</text>
<title>篋中偶檢叔氏遺蹟。愴悢之餘。詩以紀情。</title>,<text>傷心追記甲寅年。孤露襟懷倍愴然。隻字遺篇開舊篋。看雲夢草隔重泉。經時鍼炙誰分痛。一室憂悲獨自憐。死別呑聲生別苦。海天消息杳雲煙。</text>
<title>李生寄西果來。午熱旣濯。新詩俄成。</title>,<text>三伏狂酲未見瘳。忽蒙仙顆遠相投。北胡靑玉知虛美。西蜀紅櫻浪破愁。病肺不須尋藥裹。呼童休復捧茶甌。晩來偏覺吟詩助。齒頰淸風一陣秋。</text>
<title>秋夜失睡</title>,<text>牢愁痼疾臥藤床。失睡那堪夜正長。滿壁蛩音秋寂歷。四隣鷄唱月蒼茫。幽懷慣占詩三上。好事難憑夢一場。却愧朝來無所事。強援枯筆寫新章。</text>
<title>寄洛中諸友</title>,<text>自從爲客歲將頹。知舊音書靜不來。張子行藏多坎壈。李君家世足嫌猜。逃身蓬藋書千卷。滿目江湖酒一杯。流落秪應全性命。試求無用保樗材。</text>
<title>重寄天章</title>,<text>龍湖卷裏讀君詩。口角流涎不覺疲。壯士孰能摩壁壘。倦兵應怯試槍旗。名推燕許人爭羨。句挾風雷自負奇。堪媿腐儒才轉拙。白頭操筆益鳴悲。</text>
<title>南歸。次天章韻留別。</title>,<text>淸詞苦調聽君歌。垂老臨岐別恨多。病後囊裝惟藥裹。春來客夢在漁蓑。身名已覺飛騰晩。鬚鬢無端一半皤。分手卽今仍浪跡。不堪消息隔山河。</text>
<title>老成</title>,<text>默算吾年合老成。一朝衰換也堪驚。敎童脫幘微霜遍。信手携銅細皺生。地水火風眞是幻。升沈榮辱總忘情。春窓忽作邯鄲夢。擁出豼貅斫虜營。</text>
<title>苦雨。柬素翁霽湖求和。</title>,<text>三朝苦雨卽爲霖。多病淹留見客心。倦夢欲回簷溜響。新詩獨和野謳音。空墻竹色看看淨。破壁苔紋故故深。咫尺隣家阻參拜。晩來愁寂費閑吟。</text>
<title>再用前韻。詶謝素翁。</title>,<text>炎荒伏雨作重霖。湫隘低垂寂寞心。裹飯此時誰問病。鼓琴終日不成音。階除鳥雀衝人入。環堵蓬蒿沒膝深。與子卜隣差可幸。興來梁甫試同吟。</text>
<title>再用前韻。詶謝素翁。 其二</title>,<text>殊鄕茅屋滯淫霖。幽獨何能慰苦心。千里鴿原無信使。半生塵世少知音。庭前草色經時積。山下江流極望深。遲暮此懷同落莫。唱來和報費呻吟。</text>
<title>素翁和詩。愈出愈新。不勝歆艶敢竭鄙思。復疊前韻。冀斤敎。</title>,<text>南天六月値甘霖。僻地幽棲獨此心。夢裏功名憑蟻穴。閑中鼓吹當蛙音。窮愁尙倚毫端勁。久病偏驚琖底深。得子新詩多苦語。一回長嘆一沈吟。</text>
<title>素翁和詩。愈出愈新。不勝歆艶敢竭鄙思。復疊前韻。冀斤敎。 其二</title>,<text>長夏屯膏忽作霖。老農聊慰灌園心。槐根亂蟻全愁濕。竹裏嬌鶯自好音。萬落炊煙當檻暝。小山空翠入窓深。幽居更覺多詩景。野蔌村蔬愜醉吟。</text>
<title>素翁和詩。愈出愈新。不勝歆艶敢竭鄙思。復疊前韻。冀斤敎。 其三</title>,<text>驕陽何事變成霖。冥漠誰知上帝心。北海蓬蓬驚地籟。南山隱隱怯雷音。湘潭去國顏仍悴。漆室傷時病轉深。慙媿不才無所補。暮途空作戀君吟。</text>
<title>素翁和詩。愈出愈新。不勝歆艶敢竭鄙思。復疊前韻。冀斤敎。 其四</title>,<text>川爲舟楫旱爲霖。誰識夫君濟世心。勳業空看少陵鏡。峨洋久絶伯牙音。殊方落拓兒孫大。一室圖書歲月深。寂寞憂來誰共語。醉憑長鋏試狂吟。</text>
<title>素翁和詩。愈出愈新。不勝歆艶敢竭鄙思。復疊前韻。冀斤敎。 其五</title>,<text>城南往歲賦愁霖。多少詞人吐錦心。藏在篋笥留剩馥。擲來金石尙餘音。關情世故交驩淺。回首風埃契闊深。豈意天涯拚勝會。白頭重續不平吟。</text>
<title>述懷疊韻。仍效吳體。</title>,<text>江雲峽霧飄作霖。碧草錦苔當庭心。松籟頻驚一枕夢。簷鈴細和七絃音。游魚時近小砌下。濕鵲暝入孤叢深。此日此懷誰會得。君歌未竟還我吟。</text>
<title>述懷疊韻。仍效吳體。 其二</title>,<text>南州卑濕仍久霖。北客思歸違寸心。弟妹飄零各異地。鱗鴻阻絶無來音。關河險路回頭遠。嶺海愁雲入眼深。淸宵作詩強排悶。詩好不堪空自吟。</text>
<title>次素翁喜晴韻</title>,<text>方丈朝來面目呈。巖巒霽後碧崢嶸。桔槔抛去陂塘滿。絺絡披來枕簟淸。入戶草香時彷髴。穿林日色轉分明。經旬抱病晴無用。獨坐無端野興生。</text>
<title>次素翁喜晴韻 其二</title>,<text>三旬淋雨度朝昏。披霧方看曉景暾。露浥松梢眠鶴警。水漫沙觜浴鳧喧。親朋棋酒憑危閣。滿目桑麻羃小村。歌詠太平吾輩事。暮年疏放亦君恩。</text>
<title>雨懷。寄示梁，趙二詞伯。</title>,<text>羈緖惸惸忽轉加。寒齋寂寂感年華。水村隔雨遙相望。苔逕逢秋故自斜。世業詩書仍浪跡。老歸田里却無家。浮生柰此同湮沒。今古悠悠發一嗟。</text>
<title>雨懷。寄示梁，趙二詞伯。 其二</title>,<text>六月七月積陰氛。晴雲雨雲渾不分。虛簷夜滴幾時斷。病葉秋聲空自聞。凭案睡濃牽遠夢。閉門詩就倚微醺。苦憶東隣舊來客。淸朝銷盡小鑪薰。</text>
<title>秋日遣懷。效玉連環體。</title>,<text>衣食平生不自謀。小儒身事轉悠悠。心輕鍾鼎窮何苦。口說詩書老欲休。木落山容愁薄暮。日寒潭影媚淸秋。火殘藥竈支頤坐。一室苦吟擁弊裘。</text>
<title>秋懷</title>,<text>炎涼代序自多時。每度逢秋轉作悲。萬樹葉聲疑曉雨。亂村煙色蔽寒曦。書空咄咄生虛警。隱几悠悠動遠思。消遣此懷惟有酒。病來無意把深巵。</text>
<title>宿星灣別業。次趙怡叔韻。示主人崔孺長。</title>,<text>淸秋山色上危樓。樓外長川一帶流。勝日招迎身尙健。仙區遊賞興偏稠。風塵汩沒空垂老。桂樹攀援欲少留。擺脫名韁甘隱遯。似君須向古人求。</text>
<title>靑鶴樓</title>,<text>三韓方丈神仙窟。水石自然淸且幽。孤雲一乘靑鶴去。雙谿萬古高名留。歲久苔侵碑上字。秋深月滿寺南樓。苦吟終夜不成寐。塵土十年空白頭。</text>
<title>京使報持國病篤</title>,<text>西河離索已多時。秋晩關山候雁遲。千里神交憑片夢。萬端情事見新詩。誰憐玄晏長吟病。自乏丹砂可撥衰。一善欀災君莫惑。明徵須付彼蒼知。</text>
<title>與諸彥集張孝先家飮懽。翌日。霽湖公見以五律投示座中。用其韻詶報。</title>,<text>百年交態摠成空。臭味相親獨我公。有若披雲看白日。無論執熱濯淸風。閑將道帙尋河上。謾播詩名滿浙東。身世好隨漁釣侶。蓼江煙雨濕孤蓬。</text>
<title>與諸彥集張孝先家飮懽。翌日。霽湖公見以五律投示座中。用其韻詶報。 其二</title>,<text>韞櫝深藏水北涯。滿谿苔蘚鎖嵒扉。忘機鷗鷺飛來熟。厚祿交遊札翰稀。日暖書窓緗帙亂。火殘茶鼎篆煙微。林泉合着高人臥。肯恨身名與世違。</text>
<title>與諸彥集張孝先家飮懽。翌日。霽湖公見以五律投示座中。用其韻詶報。 其三</title>,<text>蜚英一代作詩臞。高出齊梁韻格殊。妙法本緣心匠得。善刀誰解目牛無。危絃豈是諧常調。老驥何煩取遠途。失路半生同塌翼。怒飛寧復試南圖。</text>
<title>與諸彥集張孝先家飮懽。翌日。霽湖公見以五律投示座中。用其韻詶報。 其四</title>,<text>十里人煙接近村。君家置酒敞華軒。交投氣槩歡仍洽。目擊風神道卽存。北塢早梅新結子。南墻鉅竹舊生孫。淸宵酩酊還騎馬。滿壑松聲月欲昏。</text>
<title>與諸彥集張孝先家飮懽。翌日。霽湖公見以五律投示座中。用其韻詶報。 其五</title>,<text>流落南荒識者稀。暮途心事許相依。山村信宿淸懽淺。湖榭佳期素願違。勝日琴尊當臘節。故園梅柳趁春歸。憐君自有修眞訣。欲制頹齡飽道肥。</text>
<title>悼睡庵丈</title>,<text>馬山之北靑蘿洞。公自卜居知幾時。一畝穿栽眞事業。半生棊酒是襟期。俗紛過耳聊成睡。幽思撩腸獨賦詩。䚽契峨洋今已矣。白頭牢落轉堪悲。</text>
<title>四十</title>,<text>流年四十意何如。壯志蹉跎鬢已疏。世事聊憑呂翁枕。詩情尙倚孟生驢。傷心繡澁防身劍。滿目塵侵揷架書。莫莫休休堪卒歲。明時不必恥端居。</text>
<title>俛仰亭。次壁上韻。</title>,<text>松谿迂入小亭皐。登陟何嫌脚力勞。纔到別區魂欲爽。獨憑危檻眼偏高。窮途勝跡平生夢。故老淸名一代豪。滿壁瓊琚分物色。自慙詞藻繼風騷。</text>
<title>寄林參議湖居。時參議解職初歸。㥠。</title>,<text>功名本是誤儒冠。湖海幽盟久已寒。進退幾年憂杞國。榮枯一餉夢邯鄲。閑來築室隣漁戶。客至圍棊傍藥欄。安得伐薪求隙地。隔墻追逐盡餘歡。</text>
<title>戲惱素翁</title>,<text>西隣好客苦難忘。久廢談詩舌本強。自笑淸狂耽麴孼。無心白戰試刀槍。南湖物色疲陵暴。三峽詞源接混茫。天意豈應終草草。吾儕日覺鬢毛蒼。</text>
<title>次香娥詩帖韻</title>,<text>繡幕玲瓏透薄寒。金鑪香盡曙燈殘。瑤琴苦調頻抽撥。紅袖多情獨倚闌。身入樊籠悲寡鶴。夢尋蓬島御翔鸞。雙璫尺素相思字。時向雲窓帶笑看。</text>
<title>過河東縣</title>,<text>嶺外區分七十官。河東爲縣最凋殘。篁茅繞郭村居尠。廯宇臨江瘴雨漫。長吏誅求無小大。遺民供給飽酸寒。却思才子曾淪謫。采得風謠與後看。</text>
<title>雙谿洞口</title>,<text>客裏春愁久不禁。嶠南風土略探尋。地饒惡石江流駃。山噴頑雲日色陰。失路每垂楊子淚。倦遊偏惱馬卿心。裝囊幸有詩千首。觸目生懷好自吟。</text>
<title>孺長酒席。用趙學士前韻。</title>,<text>去歲淸詞和倚樓。今年斗酒會詩流。循墻白水寒光動。繞屋靑山晩色稠。興至不妨相醉倒。別時何用苦牽留。樗村共乏明堂狊。棄置休煩分外求。</text>
<title>哭淸風丈 金公名權</title>,<text>玉立淸朝閱幾霜。升沈末路混鵷行。艱危自信輸忠赤。恩譴誰因問上蒼。死抱杞憂難暝目。魂歸魏闕暗銷腸。同時流輩多泉壤。含笑相迎與頡頏。</text>
<title>失音</title>,<text>經旬病肺失醫治。忽覺聲音異昔時。事在眼前心自了。氣纏喉裏舌仍癡。朋知有問聊開口。憂喜無從可察眉。人世是非今不管。下簾幽默保樞機。</text>
<title>失音 其二</title>,<text>久患風邪意不迷。嗌言將出訝還嘶。時聞幽咽同寒蚻。坐覺低垂學病鷄。半世談鋒韜壯舌。終朝目色注深臍。從今願守如甁戒。戎好無緣作禍階。</text>
<title>初夏。用湖陰韻。</title>,<text>春來春去幾陰晴。花落花開遞暗明。簷角舊巢留語燕。樹顚新葉隱啼鶯。年年物色供佳句。衮衮天機感老情。涉世自知殊調在。只將耕釣了殘生。</text>
<title>環碧堂感舊</title>,<text>亭臺夷迥壓前溪。草樹縈紆匝近堤。石縫矮松低拂水。墻陰苦竹細分蹊。隣僧去後收殘卷。社鼓休時聽夕鷄。興廢百年餘勝境。老來淸賞轉生悽。</text>
<title>會士元松軒</title>,<text>招尋爲赴野人期。鶴氅靑藜緩步時。雨後水沈幽澗石。春歸草羃廢園池。貧家對客供蔬糲。老境偸閑看奕棋。坐久不知山日夕。半天新月映松籬。</text>
<title>得原諸友約會山房。臨行。不報我知。作此戲之。</title>,<text>聞君有約會仙家。來往尋眞路不賖。金地暗求丹竈藥。寶床時啜雪山茶。長憐俗務多纏縛。却愧幽人共棄遐。猶有謝公驚世語。幾時吟嘯賞煙霞。</text>
<title>題李上舍 燮之 郊居。用白玉峯韻。</title>,<text>雲山合沓擁柴門。處士幽居活計存。十里桑麻遙夾路。百年煙火舊成村。乘閑荷鍤時觀稼。隨意携筇日涉園。須趁月明花未落。采眞重入小桃源。</text>
<title>兒輩編輯親舊簡牘成帙。題卷尾。</title>,<text>懶向晴窓檢蠹書。舊遊襟抱見親疏。從他雲雨多翻覆。閱盡炎涼遞滿除。百世賢愚應自別。一軀離合竟歸虛。私傳子姪成編帙。瞥眼存亡謾濕裾。</text>
<title>悶</title>,<text>莽落乾坤一範圍。渺然方覺此身微。憂因識字無休歇。事到亡羊孰是非。涉世每妨游羿彀。擇棲猶恐觸虞機。差強不負平生學。處困能亨可庶幾。</text>
<title>雨</title>,<text>經夏方愁旱魃災。浹旬難見霧雲開。貧家不耐連床漏。病骨頻驚拔地雷。碎玉寒聲生老竹。疊錢蒼蘚上枯梅。關心莫問薪芻價。探取詩腸信手裁。</text>
<title>士元宅。次觀海兄韻。</title>,<text>君居不減習家池。花竹分行擁小墀。一面溪山傳世業。百年雲物屬吾詩。雪殘沙觜寒湍瀉。春入梅梢麗日遲。乘興往來成二老。風流秪恐俗人知。</text>
<title>和早朝大明宮 課作</title>,<text>銅龍曉闢紫宸傍。銀燭纔分羽衛行。樹色連空疏輦道。春陰羃地接宮墻。趨班步戛花磚影。退食衣薰玉座香。慙愧不才無所補。秪將詞翰賁皇王。</text>
<title>送李子時 敏求 按節嶺南</title>,<text>西關從事卸靑袍。南國觀風仗俊髦。千里棠謠聞政化。一春湖賞失詩曹。旌麾到處宣威遠。籌畫隨時著手高。應笑腐儒休浣日。白頭空作酒中豪。</text>
<title>端午帖子 乙丑</title>,<text>輦路縈回御苑東。夾城瑤樹隱深宮。新蒲色泛衢尊酒。細葛香含殿閣風。已喜聖恩覃海外。況逢佳節屬天中。腰間謾繫朱絲佩。蹇劣慙無補衮功。</text>
<title>送黃澗李使君 碩基 之任</title>,<text>山郭蕭然地瘠磽。縣齋如斗隱黃茅。窮村胥吏顏常稔。堆案文符手自抄。薄捧豈堪供滫瀡。寬徭不必用鞭敲。惟應柱笏多淸暇。舊業詩書莫浪拋。</text>
<title>大殿春帖 丙寅</title>,<text>五更鍾漏徹宜春。凍雪融城淑氣新。九陛傳臚開獸闥。千官獻賀趁鷄人。渾身雨露承殊渥。隨處陽和布至仁。昭代定知無闕事。合將椒頌進楓宸。</text>
<title>挽許上舍 憕</title>,<text>志在飛騰弱冠初。中年落魄躓公車。淸談縱博看豪氣。筆陣詞場擅妙譽。白首久淹玄晏病。素書頻問子雲居。無端流訃傳京洛。寫罷哀歌謾濕裾。</text>
<title>雨中簡谿谷</title>,<text>郭西春晝掩柴荊。宿酒初消聽雨聲。旅夢每憐尋舊隱。淸時自媿役浮名。身纏沈痼看看老。口諷新詩戛戛成。王事可堪驅使在。驛樓津樹算脩程。</text>
<title>雨中簡谿谷 附谿谷和詩</title>,<text>爲護春蔬揷短荊。空簷日午鬧禽聲。眼中忽忽少歡意。身外悠悠皆強名。向子已能知損益。昭文底處有虧成。長慙諫職無裨補。獨記晴陰作課程。</text>
<title>次樂全示韻</title>,<text>鄕園何日不思歸。小屋新成白板扉。亂世浮名堪自笑。暮年幽計已全非。誰能許國淸郊壘。謾道和戎誤事機。多病閉門餘白髮。壯心牢落舊遊稀。</text>
<title>次樂全示韻 原韻</title>,<text>賦就歸來未得歸。端居秪合掩門扉。酒因病肺尊罍廢。書爲移家卷帙非。却悔半生經世故。但期垂老葆天機。下簾且試澄澄水。漸覺人間事到稀。</text>
<title>奉和張吏部示韻 時以儐相辟幕</title>,<text>飛騰久慣宦途榮。推輓還慙佐幕英。老境自憐詩拙滯。煩襟須遣酒消平。供時已乏驅馳力。知遇寧忘感激情。春日醉憑南郭几。不知身世伴虛名。</text>
<title>谿谷汾西。昨日同會鄙寓。一場做穩。朝以一律謝之。</title>,<text>虛簷小雨放梅晴。滿目春華繞禁城。棋酒偶成前夕會。笑談俱見十年情。交親不數新知樂。身老何論倘寄榮。乘興正逢佳景物。角巾微服好相迎。</text>
<title>送登極正使韓令公 汝溭 越海如京</title>,<text>重溟萬里隱蛟鼉。片舸扶將玉節過。爭覩乾坤開泰運。早知忠信任風波。東藩職貢如期至。北闕恩私自昔多。平地等閑生險易。此行何用鬢成皤。</text>
<title>奉次谿谷銓相與天章唱詶之作</title>,<text>勳名自昔豈嫌遲。拔擢如公出睿思。手握銓衡匀稱物。口談風月好資詩。倘來朱紱吾何累。會入黃扉衆道宜。雅量復能容放曠。不妨同赴瓮間期。</text>
<title>奉次谿谷銓相與天章唱詶之作 其二</title>,<text>勝日逢場每恨遲。暫時分手費吟思。夢中尙識緣江路。朝退纔擎寄遞詩。製錦好看才是妙。安絃眞與懶相宜。枯棊一着君輸我。急送如泉肯負期。</text>
<title>奉次谿谷銓相與天章唱詶之作 其三</title>,<text>南園幾載負棲遲。水竹分明入夢思。垂老豈知游宦樂。乞身空有憶歸詩。致君堯舜元非分。廁跡皐夔百不宜。休遣北山騰誚笑。暮年漁釣趁前期。</text>
<title>奉次谿谷銓相與天章唱詶之作 其四</title>,<text>狂言吐口故遲遲。會意寧嫌戲出思。咋指常存韓子戒。觀身老檢杜陵詩。收名計利知皆誤。置散投閑分所宜。何惜借吾山水縣。簿書無失吏民期。</text>
<title>復疊前韻。錄呈大學士冀斤正。</title>,<text>方今國勢日陵遲。應竭群賢夙夜思。漢相出師先上表。郤公論帥本敦詩。人才豈必殊今古。廟算能無失事宜。文墨腐儒徒竊祿。一心要見太平期。</text>
<title>復疊前韻。錄呈大學士冀斤正。 其二</title>,<text>遼薊風塵報捷遲。中原回首日勞思。臨危誰抱請纓志。對壘慙無退敵詩。多少廟謨惟戰守。古今戎事有機宜。百年正値亡胡運。外內同逢聖作期。</text>
<title>復疊前韻。錄呈大學士冀斤正。 其三</title>,<text>白頭何事尙回遲。暇日沈吟試靜思。招隱久拋攀桂願。在公長愧伐檀詩。陳言判得人多厭。懶性知無事合宜。愚智本來同臭味。暮年聊復託襟期。</text>
<title>復疊前韻。錄呈大學士冀斤正。 其四</title>,<text>辭山何早解官遲。身計都傷欠自思。萬事忘懷惟有酒。多生習氣摠緣詩。交游儘是當朝貴。疏懶從來束閣宜。微分可堪叨際會。答恩無負寸心期。</text>
<title>江上姊家送酒至。卽獨酌成醉。仍賦近體。寄谿谷吟案。</title>,<text>宦情詩思屬凋年。白髮蒼顏秪自憐。供世可堪殘氣力。在官長愧墜周旋。書因揷架無餘事。客不敲門合醉眠。身世也應甘寂莫。古來榮辱摠茫然。</text>
<title>再用前韻詶谿谷</title>,<text>醉據胡床惜歲年。靜思身世儘堪憐。浮生絶似泥鴻跡。萬事爭看磨蟻旋。客意例須秋後惡。官閒聊且日高眠。將衰同病惟君在。一詠新詩一悵然。</text>
<title>再用前韻詶谿谷 其二</title>,<text>脫略莊生大小年。浮沈流俗絶憎憐。殘暉西匿何由住。急水東奔不復旋。羈緖無聊誰對晤。宿酲未解且安眠。隔城咫尺張公子。可共開襟笑啞然。</text>
<title>再用前韻詶谿谷 其三</title>,<text>吾生荏苒抵殘年。骯髒非關衆目憐。世事正看飛鳥過。天機空感厲風旋。憂來縱酒醒仍悔。意到繙經倦卽眠。一曲峨洋對君奏。向來襟袍故依然。</text>
<title>再用前韻詶谿谷 其四</title>,<text>忘形何憚更忘年。白也才名杜子憐。一室幽蘭同臭味。九門佳氣拂周旋。容華鼎鼎長淹病。曙鼓鼕鼕尙穩眠。記取昨宵湖海夢。好隨鷗鷺逝悠然。</text>
<title>走簡通川倅韓得之來與敍別。</title>,<text>酒熟何嫌折簡迎。暮天搖落動離情。相逢每說吹蔥夢。此去偏憐剖竹榮。嘯罷看雲東閣靜。興來探勝小輿經。嗟吾老覺交游冷。閉戶僑居白髮明。</text>
<title>直夜。値雨書懷。錄示省中諸彥。仍投大學士斤正。</title>,<text>人定通衢鍾動初。禁門宵警鎖金魚。虛窓細聽催寒雨。翦燭頻尋進講書。昭代可能經紱冕。白頭空復憶郊居。幽懷多少憑誰道。靜掩靑綾臥自如。</text>
<title>直夜。値雨書懷。錄示省中諸彥。仍投大學士斤正。 其二</title>,<text>凍雨蕭蕭夜色幽。直廬岑寂擁衾裯。形同枯木誰相問。影對寒燈秪自愁。獨坐忽如遺俗務。不眠時欲數更籌。平生許國今衰白。判得人間萬事休。</text>
<title>曉起卽事。用前韻。</title>,<text>驚聞曙鼓攬衣初。笑覺前宵夢鳥魚。雨氣偏侵鑽破戶。燈煤纔落讀殘書。衰年祿秩還逾分。亂日生靈未奠居。臺省諸公多舊識。可憐才力我無如。</text>
<title>曉起卽事。用前韻。 其二</title>,<text>涼辰禁地絶淸幽。睡起移床卷破裯。好事獨憑湖外夢。淸詩聊起雨中愁。悔狂每戒無多酌。訪策空輸第一籌。行世自知何所補。秪應莫莫且休休。</text>
<title>奉次尹同知令公示韻</title>,<text>思量萬事摠成虛。況復吾生百不如。無客到來常閉戶。有時朝退却懸車。名場自嘆身空老。經幄多慙術本疏。惟是丈人容放曠。一尊邀迓肯蹰躇。</text>
<title>奉次尹同知令公示韻 其二</title>,<text>交情莫說白頭新。伯仲之間氣槩親。雲雨風波仍到老。雪霜條蔓幾經春。難將瑣力酬洪造。叵耐浮生縛病身。美酒好詩公自有。興來時赴眼中人。</text>
<title>十一月小望。直宿春坊。是夜。月色如晝。獨坐書懷。</title>,<text>夜色分開禁樹煙。月光如水漾花甎。坐來漸覺深屛冷。吟罷頻聞促漏傳。却憶卿園團遠夢。且將身事寄殘年。明朝忽漫添詩草。依舊趨營雪滿顚。</text>
<title>前韻躊躇。語複可厭。換以除字。幷疊春韻。復博一噱。</title>,<text>莊叟安排本是虛。西方誰解契眞如。多言只覺難窮響。至理從來失數車。會意獨携書卷坐。沈痾久與酒徒疏。相迎一笑開涓滳。萬事何妨盡破除。</text>
<title>前韻躊躇。語複可厭。換以除字。幷疊春韻。復博一噱。 其二</title>,<text>蒙公牽帥唱詶新。思竭那堪筆硯親。始似死灰無復煖。旋看枯木欲生春。苦吟豈合休心法。力疾翻愁送老身。卷却麾幢安壁壘。酒船同作拍浮人。</text>
<title>又用前韻。記懷詶報。</title>,<text>僑屋深冬一室虛。寂寥誰問病相如。招邀案有貧交札。剝啄門無長者車。垂老形骸忘檢束。向人襟抱要恢疏。浮生已是頭渾雪。況復光陰逼歲除。</text>
<title>又用前韻。記懷詶報。 其二</title>,<text>日覺鄕園入夢新。別來相憶舊情親。賞音亦有峨洋曲。取醉非無麴米春。猿鶴尙知歸去志。簪纓空絆宦遊身。白頭誰遣長拘束。從古浮名解誤人。</text>
<title>雪中。次谿谷示韻。</title>,<text>庭樹欹斜雪壓枝。曉來光景十分奇。煎茶宿習君應苦。中酒新功我自知。郢路幽蘭詞絶妙。剡溪孤棹興參差。寒添鬢髮滄浪色。惱殺畸翁禁體詩。</text>
<title>次長洲雪中寄韻</title>,<text>海神吹浪駕空來。幻出人間玉殿臺。歌扇影飄瑤席亂。粧梅寒傍盡簷開。硏思尙倚抽毫賦。煖老須傳蘸甲杯。相阻不堪成悵望。出門寒戰却思廻。</text>
<title>江上曉起</title>,<text>起看江霧接蒼茫。步出前皐踏曉霜。遙舍火光催亂杵。近船人語動鳴榔。勞生忽覺淸幽趣。觸境那堪節序忙。題罷小詩還自慰。強開新釀酌來嘗。</text>
<title>次玄翁相國絶筆韻</title>,<text>吁嗟時事日陵遲。相國風流沒世思。秉軸未恢匡濟略。蓋棺空誦唱詶詩。文章獨與驪珠竝。襟韻元非濁俗宜。一片靑山長臥地。寂寥誰共託心期。</text>
<title>次玄翁相國絶筆韻 病中見年少諸賢詶唱之作。口號次韻 玄翁</title>,<text>黃扉伴食乞歸遲。江海悠悠入夢思。八難愧無前著榮。四休空詠老人詩。名香細茗供閒事。烏几藤床與病宜。惆悵舊遊零落盡。山中誰復結幽期。</text>
<title>次谿谷與淸陰唱詶韻 時虜使入京</title>,<text>九關深邃五雲高。驚見花門拜跪勞。庭實雜陳輸毯罽。宮壺催賜瀉葡萄。書生謾抱終軍志。廟算寧無魏絳曹。會有惠風彌宇縣。與胡吹送捲餘臊。</text>
<title>送趙善述令公出治善山</title>,<text>自倚才名驚萬人。誰知世路有通津。再登邇列宦猶拙。三典雄州家轉貧。遙想官梅詩助好。預愁樑月夢和新。交親本是如公少。去住無端重損神。</text>
<title>小雨</title>,<text>小雨仍和解凍風。城陴南北雪初融。鵲依枝立愁看汝。妾抱薪炊惱殺翁。閉戶卽知塵事屛。繙經時覺性靈通。畸蹤泠落增幽獨。遣悶惟憑覓句工。</text>
<title>戲憶遲川故人</title>,<text>萬事居然鬢各皤。兩情今日問如何。學非稽古人誰信。才欲供時子患多。鄭驛曾聞頻折簡。翟門方見久張羅。惟餘鐵石心腸在。飽得風霜不盡磨。</text>
<title>送韓元之出鎭鍾城</title>,<text>北門雄鎭號鍾城。防戍從來事甲兵。要得全材嚴節制。須敎雜種慴威聲。豐貂犯雪踰關隴。快馬嘶風逐旆旌。相送自知無短策。白頭堪愧一書生。</text>
<title>送韓元之出鎭鍾城 其二</title>,<text>笑穿戎服佩刀弓。行出關山路欲窮。白草春纏埋磧雪。寒沙夕漲裂旗風。千鍾虜酒何妨醉。萬里妖氛頓覺空。歸對老夫誇觜距。阿蒙神氣倍豪雄。</text>
<title>送韓元之出鎭鍾城 其三</title>,<text>憐子胸中抱壯圖。宦遊踪跡乍崎嶇。從軍豈叶三刀夢。許國惟餘七尺軀。過隴夕烽催調角。倚城霄拆伴啼烏。祗應努力加飡飯。數報平安慰病夫。</text>
<title>送金子中箕伯之行</title>,<text>西南疆事較誰難。利器爭看試錯盤。寶帶豐貂紆寵渥。大冠長劍壓儒酸。轅門晝鼓如雷振。塞磧春烽照夜殘。今日仗公專鎖鑰。九重宵旰百憂寬。</text>
<title>送金子中箕伯之行 其二</title>,<text>辭出都門擁旆旌。健兒呵導卽前程。龍蛇順化思依附。士馬歸農息戰爭。極目煙塵開遠塞。向人花月覆孤城。春來浿水兼天淨。滌盡胡雛滿地腥。</text>
<title>送金子中箕伯之行 其三</title>,<text>昔年行色遍西州。故國繁華盡意留。溯月管絃喧彩舫。倚空燈燭耀朱樓。夢魂每記淸遊最。風景都將好句酬。遙想江山經亂後。岸花汀草喚春愁。</text>
<title>春日有懷簡素翁</title>,<text>到老人情戀舊遊。見時披豁別時愁。紛紛世故空千緖。忽忽生涯足百憂。薄宦可堪長局束。故園無計其歸休。龍城宿約關情在。夢落春江白鷺洲。</text>
<title>谿谷大學士遠寄近體一首。用韻以報。</title>,<text>客間時景逐人移。忽覺嚴程盡海涯。專對自堪憑直道。相思却喜得新詩。陰陽已服諸梁戒。餔歠空吟屈子詞。歸去莫言身健在。試看雙鬢已千絲。</text>
<title>次韻題釣鼇軒</title>,<text>嚴程千里抵東萊。旅泊殊方節序催。倦目愁看跕鳶影。病軀驚把臥蛇杯。海門風色無常態。洛下音書幾日廻。秦樹杳茫魂易去。不須頻上望鄕臺。</text>
<title>次韻題釣鼇軒 其二</title>,<text>朱維形勝護雄關。遊子登臨一破顏。昨夜颶風仍簸海。今朝瘴霧欲盲山。邊童戍卒相親近。賈舶蠻船慣往還。壯志不求衣食足。莫敎愁絶戀刀鐶。</text>
<title>次韻題釣鼇軒 其三</title>,<text>行近重溟地勢窮。南音不與北方同。頑雲欲漏三竿日。積浪遙隨萬里風。得句有時憑驛使。遣情聊復憶郫筒。緬思霄漢簪纓客。朝夕從容退自公。</text>
<title>次韻題釣鼇軒 其四</title>,<text>日域雲濤極望平。倦憑危堞一書生。長風送便帆檣迅。落照低空島嶼明。戍角吹殘凋客鬢。漁舟唱晩動詩情。誰能氣壓妖氛靜。鎖鑰南關鎭海城。</text>
<title>次韻題釣鼇軒 其五</title>,<text>自倚雄豪氣鬱盤。欲封函谷用泥丸。十年黃石投珠暗。三尺靑萍截玉寒。壯觀歷窮寰外勝。冤氛鎖盡斗間蟠。詩情更賴江山助。好取新篇仔細看。</text>
<title>雨中。登城堞上。觀鯨鬪。舟子數輩近前發炮欲中。不果</title>,<text>鯨魚得雨戲滄溟。額鼻軒空氣勢獰。怒捲層濤妨宇宙。聲掀孤嶼鬪風霆。中洋蠻舶渾愁覆。傍岸漁村盡帶腥。斫膾可堪供一飽。笑看腰下有靑萍。</text>
<title>次韻示水使令公</title>,<text>男兒生世貴豪雄。邂逅論交氣槩中。金錯赤條粧雪鍔。雕鞍錦帕被花驄。風雷發號轅門肅。尊酒談兵海祲空。自笑毛錐無底用。暮途今作白頭翁。</text>
<title>滌暑軒。次壁上韻。</title>,<text>入座山容當好詩。小荷生葉出晴池。海天瘴霧薰衣袂。驛路風埃撲鬢絲。瑣力自憐供世盡。壯心無計撥年衰。旌麾擁館簫笳動。欲就新篇上馬遲。</text>
<title>自嘆</title>,<text>欲酬洪造此身輕。萬事紛然不稱情。負譴本緣才是拙。盡忠猶覺死爲榮。飄蕭白髮傷遲暮。宛轉靑山慣送迎。直待還朝彈劾去。一區煙雨樂閑耕。</text>
<title>負譴</title>,<text>明時負譴卽身閑。更向朋知斷往還。心事每憐新白髮。幽期苦憶舊靑山。功名馬角元非分。進退牛毛總不關。早晩束裝將渡漢。可堪愁絶隔龍顏。</text>
<title>與谿谷訪白洲新居。翌日洲公有詩寄來。用韻以謝。</title>,<text>江南小築揷疏籬。病客歸休訝許遲。中夜夢魂知舊路。暮年情事見新詩。浮沈却笑爭名日。憂樂寧忘報國期。隱几嗒然收視聽。試看香篆欲殘時。</text>
<title>江舍謾賦</title>,<text>極目秋生蘆葦間。蓴鱸淸興動江關。趁潮鷗鷺輕輕泛。上瀨帆檣戛戛還。遲暮且酬滄海願。夢魂時躡紫宸班。休將問答煩漁父。已判浮生似箇閒。</text>
<title>七月九日。谿谷大學士張持國，白洲李僉樞天章。來訪湖上僑寓。仍具小艇。携酒共登。同隣有寧安崔丈，崔學士大容，成秀才遠。次第在座。遂成一場勝會。將散。谿谷賦近體一首以紀事。屬諸公同和。</title>,<text>鑾坡學士赴湖遊。載酒沙頭具釣舟。薄暮多風時傍岸。輕雲放月更中流。微茫島嶼渾疑畫。蕭瑟林巒已帶秋。醉後叩舷歌一曲。共携餘興下汀洲。</text>
<title>別夢賚</title>,<text>自憐雙鬢已全皤。咄咄其如世事何。爭道聖朝無棄物。豈知平地有風波。離魂暗逐歸雲斷。愁緖端如積草多。強勸一杯還判袂。不堪今日動悲歌。</text>
<title>江曉</title>,<text>江樹蒼茫江月低。曉天秋思正凄凄。孤村火冷漁初返。折葦風生雁獨啼。晩歲萍蹤無處所。早行商舶自東西。起來點檢閒中事。詩卷還添幾首題。</text>
<title>謝海嵩都尉分餽祿米</title>,<text>席門秋日掩江湄。牢落誰能問所思。寵辱豈關高臥趣。陰晴聊檢舊題詩。新知樂在忘機處。厚祿人分貰酒資。垂老得閒差可慰。故園歸計肯敎遲。</text>
<title>世態</title>,<text>世態千般足一吁。行邊郤曲盡危途。摧翎鶴自超鷄族。得食鴟還嚇鳳雛。名實乍驚賓作主。是非誰遣有生無。惟應泯默關門臥。喚取江村滿眼酤。</text>
<title>雨後大風</title>,<text>江天白雨洗昏氛。霽後風威動回垠。輕籟乍從蘋末起。獰音旋向樹顚聞。蓬茅飄卷三重屋。䆉稏紛披萬頃雲。退處散人憂自別。不堪衰緖劇絲棼。</text>
<title>崔學士大容。以內閣從班。齎咨越海。謁寧遠軍門。實重選也。臨行。其友鳥川鄭子容。賦七言近體詩以送之。</title>,<text>經帷蒭狗屈雄圖。文武風猷壓腐儒。此去起居天下帥。先聲慴伏瀋陽胡。帆檣踔遠鯨波晏。壁壘傳呼虎隊趨。頭白謾爲無事飮。壯遊輸子我非夫。</text>
<title>病中斷酒</title>,<text>歲舍黃蛇陽月朔。畸翁決與杜康盟。昏冥一世知何樂。斷送殘年有底情。藥力詎治成病後。悔心無那向衰萌。從今可保桑楡計。朝暮茶湯試攝生。</text>
<title>復而令公入直騎省。得香醞見寄。</title>,<text>雪後寒威未放春。擁衾愁寂苦吟呻。誰知天上靑綾直。能念城西白屋貧。尺素題封分雨露。小壺輸寫最精神。兒童近戶時窺覘。爭怪衰翁氣色新。</text>
<title>雨中簡銀臺朴君彥弘美</title>,<text>倦來高枕不開門。靜聽鳴鳩集小園。雨氣霏微侵破壁。客懷幽獨對空尊。交疏正坐長吟病。迹散非關故避喧。爲憶銀臺舊詞伯。可能相就淡忘言。</text>
<title>復用前韻。寄君彥。</title>,<text>一巷寥寥席作門。雨聲終日在林園。尋巢語燕窺書架。近戶飛花撲酒尊。佳節又從忙裏過。高談不覺醉來喧。時淸好討閑風景。勝與人間俗子言。</text>
<title>逢宋子深。留飮十日。將別書贈。</title>,<text>秦城風日向春姸。柳綠花明正可憐。一笑忽逢江外客。浹旬同作飮中仙。老來每覺懽悰淺。身在長爲世故牽。明發別君深閉戶。臥聽簷雨不成眠。</text>
<title>還鄕</title>,<text>離鄕得返八年餘。破屋猶存四壁虛。報國敢論身計拙。歸農便覺世情疏。漂花澗水纓堪濯。種秫山田手可鉏。從此更專丘壑志。野翁爭席遂吾初。</text>
<title>寄錦城張大使持國</title>,<text>錦里煙花已過時。故人相望費吟思。平生酒賦翻多誤。一夢榮枯總可悲。餘日且供無事飮。百憂還與有生期。柴門晝靜塵囂絶。此意寥寥只自知。</text>
<title>客中逢京友北歸</title>,<text>聞君北去稅征軺。忽謾逢迎豈待招。驛路雲煙晴靄靄。湖山草樹碧迢迢。投來縞帶心相照。唱徹驪駒鬢欲凋。強把一杯題別語。醉來吟斷不成謠。</text>
<title>酒席贈谿谷</title>,<text>梅雨霏微柳拂煙。小堂樽酒侈賓筵。良辰已迫天中節。好事須憑地主賢。靑眼舊要誰復健。白頭多病自堪憐。明時浪跡人休怪。隨意浮游送暮年。</text>
<title>次金而獻卷中韻 璇</title>,<text>小閣憑虛眼界寬。相逢不覺口翻瀾。開懷謾道歸田好。屛跡寧愁涉世難。竹影侵床書帶潤。泉聲鬧枕夢生寒。間中自有修眞訣。盡日燒香着意看。</text>
<title>五月十四日。大雨終日如注。</title>,<text>淫霖終日似翻江。聲勢憑陵撼屋牕。急向漏床移簡帙。旋看沈竈失甖缸。比隣舊客休參訪。隔壁頑童恣聒哤。默坐也堪忘旅困。賦詩還自筆如杠。</text>
<title>隱語體。戲簡鷄谷州伯。乞酒饌。</title>,<text>雲夢胸中八九呑。赤憎淸坐對盤飧。周書訓誥應全賴。蜀禁申明太劇煩。屈子却慙漁父問。伯倫終聽婦人言。官廚倘送如泉至。一笑猶拚十日昏。</text>
<title>隱語體。戲簡鷄谷州伯。乞酒饌。 其二</title>,<text>野性甘爲霍食謀。錦江棲息漫淸幽。眞同尼父聞韶濩。堪笑馮生攬蒯緱。蝎鼻可能終結綬。虎頭翻覺負封侯。朝來暗記前宵夢。枉被群羊踏菜休。</text>
<title>午睡</title>,<text>溽暑熏人醉欲迷。不堪頭角坐來低。慢膚空乞潛爲玉。倦目須敎刮用鎞。夢幻未分周化蝶。形骸眞似絮沾泥。無端雨氣侵床席。驚起憑欄聽暮鷄。</text>
<title>得谿谷道中書。聞以秋官長。承召還朝。</title>,<text>北來消息報知眞。寵命遙宣出牧臣。纔見氓謠同愛日。却欣天意已回春。花甎再踏曾趨趼。彩華仍尋舊草綸。樗散亦霑新雨露。白頭愁疾滯南垠。</text>
<title>述懷二律。遙寄洛中知己。</title>,<text>春來爲客抵淸秋。終歲棲遑白遍頭。茅屋琴書堪靜玩。石田禾黍始微收。投身幸遂平生願。到老其如萬事休。霄漢舊要多少在。可能知我絶他求。</text>
<title>述懷二律。遙寄洛中知己。 其二</title>,<text>微軀於世百無能。恩重丘山力不勝。一節險艱期報效。幾年臺省謾飛騰。桑楡已迫嗟何賴。蒲柳先凋絶可矜。罷病久纏留滯恨。夢魂時復謁觚稜。</text>
<title>落葉</title>,<text>靑姨一夕下喬林。葉落歸根勢不禁。風外暗聞添爽籟。月中愁見碎淸陰。閑埋石徑無人掃。亂透書帷故自深。羈旅獨纏憭慄思。白頭辛苦和蛩音。</text>
<title>述懷一律。簡汝固。李植</title>,<text>䯈髒元非適俗裝。強顏名利鬢如霜。官閑轉覺交情冷。身老偏驚客意忙。卒歲優游成靜癖。一時經濟坐淸狂。僑居暇日過從熟。能事惟須討酒觴。</text>
<title>奉詶東嶽見示韻</title>,<text>會心聊復値良辰。詩酒場中躡後塵。一代風流還我輩。百年榮辱竟何人。年光鼎鼎空催老。世故紛紛總任眞。把玩新篇增意氣。暗投明月莫嫌頻。</text>
<title>奉次東嶽，谿谷兩詞伯詶唱見示諸韻。却呈求敎。</title>,<text>三星初直我生辰。骯髒寧容受俗塵。已判頭顱終薄相。絶憐蹤跡是畸人。老來頓覺機心少。靜裏惟耽道味眞。千里故園湖外路。不堪回望夢歸頻。</text>
<title>奉次東嶽，谿谷兩詞伯詶唱見示諸韻。却呈求敎。 其二</title>,<text>天地初回梅柳辰。雪殘街陌絶纖塵。簪纓朝請愁多事。詩酒逢迎問幾人。高適才名空到老。孔融情境始知眞。時淸各喜身俱健。乘興何煩折簡頻。</text>
<title>奉次東嶽，谿谷兩詞伯詶唱見示諸韻。却呈求敎。 其三</title>,<text>客心寥落値茲辰。墻底殘尊暗素塵。詩寄舊遊分物色。酒徵前令會詞人。稱公知己同韓子。呼我爲仙愧季眞。報答自無靑玉案。白頭其奈苦吟頻。</text>
<title>奉次東嶽，谿谷兩詞伯詶唱見示諸韻。却呈求敎。 其四</title>,<text>禁掖周旋記往辰。玉墀飛步惹香塵。官曹似馬還今日。門館登龍付別人。處世久知身是患。藏名方喜醉爲眞。吾衰子貴俱安命。歲晩惟應會合頻。</text>
<title>次東嶽寄韻。兼呈谿谷求正。</title>,<text>別後詩從海曲廻。和來閑踏小庭苔。故山歸夢空攀桂。南國春風又落梅。宦興薄於將墮葉。老情寒似已殘灰。平生酒賦欺人在。習氣難除可共咍。</text>
<title>大殿端午帖</title>,<text>天回佳節是端陽。禁掖傳呼漏刻長。色泛蒲尊新潑釅。盤行楚粽暗聞香。漢宮瑞靄開晴景。舜殿和風進晩涼。逯起小臣慙補衮。只將詞翰賁華堂。</text>
<title>送吳肅羽令公出牧驪州</title>,<text>縹渺危樓聳半空。仰看人在畫圖中。千尋斷岸平臨水。三伏纖絺不耐風。傲骨自堪成吏隱。名區應復助詩功。官醪滿眼魚登釣。倘憶郊居白髮翁。</text>
<title>春坊儤直簡舊遊</title>,<text>直廬幽寂似山房。隨意非關臥起妨。荷出小池新得雨。樹連淸籞晩生涼。衰軀跬步愁相就。交道平生耿不忘。失喜近聞胡騎遁。劇談容我醉時狂。</text>
<title>與朴員外仲文。同直禁中。仲文有詩見寄。末端思歸之感。適以起余。用其韻以謝。</title>,<text>暮年遊宦是蘧蒢。浪跡曾慙縱壑魚。鄕思每驚殘夢罷。主恩空覺寸心餘。煙開御柳陰全合。秋入埤梧葉欲疏。覽子一篇增百感。掛冠何日返吾初。</text>
<title>與朴員外仲文。同直禁中。仲文有詩見寄。末端思歸之感。適以起余。用其韻以謝。 其二</title>,<text>雨後新涼已報秋。起看天宇火雲收。老懷不耐生虛警。別夢空煩訪舊遊。自咲許身同稷契。敢言遺世託巢由。時淸休暇眞難得。且把深杯散百憂。</text>
<title>再用前韻。酬朴員外。</title>,<text>宦興蕭條臥直廬。歸心苦憶季鷹魚。眼看節序三秋近。夢隔鄕園九載餘。滿地兵塵何日靜。窮途身訃本來疏。我生正値艱危際。誰挽淳風復參初。</text>
<title>次仲文三疊韻以謝</title>,<text>掖垣今夕忽逢秋。涼籟纔生暑雨收。漫興獨憑詩句遣。狂心每逐酒人遊。強趨臺省終無補。欲返林泉未有由。多少廟謨高莫測。白頭空自抱沈憂。</text>
<title>次仲文三疊韻以謝 其二</title>,<text>古來天地一蘧廬。濠上誰知樂在魚。浪跡任他譏罵集。殘年輸盡拍浮餘。家山在眼書難寄。世事驚心鬢已疏。舊俗盂蘭今日是。一場觴詠合堂初。</text>
<title>次北關伯東嶽詞丈初度日樂民樓見寄諸韻。與谿谷，澤堂同賦。</title>,<text>記得宵來夢告禎。驪珠入手動看盈。呴濡每媿餘波及。攀和都忘太瘦生。官忝僕臣隨御仗。任專戎閫輟秋卿。自從別後偏牢落。投轄何時屬舊觥。</text>
<title>次北關伯東嶽詞丈初度日樂民樓見寄諸韻。與谿谷，澤堂同賦。 其二</title>,<text>玉節行巡塞北城。可堪鄕思望中生。詞名舊獻長揚賦。戎事方開細柳營。要使羯奴終革面。卽看民物佇休兵。須公笳鼓還朝日。強策羸驂出郭迎。</text>
<title>次北關伯東嶽詞丈初度日樂民樓見寄諸韻。與谿谷，澤堂同賦。 其三</title>,<text>一時詞客擁戎旃。橫槊詩成漫聳肩。報效志專當亂日。驅馳力盡嘆衰年。韜鈴少暇難乘興。弧矢逢辰懶設筵。待得塞垣妖祲靜。北來春色逐吟鞭。</text>
<title>次北關伯東嶽詞丈初度日樂民樓見寄諸韻。與谿谷，澤堂同賦。 其四</title>,<text>晴虹想見截波橋。馱醉經過振玉鑣。明月不嫌千里隔。素書空度亂山遙。相思白髮逢秋日。聯步靑雲記早朝。使節幾時還北闕。重開賀席廁金貂。</text>
<title>水原客館。次乖崖懸板韻。</title>,<text>地雄畿內儼開營。少憩黃堂値晩晴。舊板讀來詩老逝。新尊潔處使君迎。山呈遠翠吟眸豁。枕得輕風客夢淸。粧束病軀馳傳去。不堪泥露苦難平。</text>
<title>大興南樓。次壁上韻。</title>,<text>勝日登臨亦有緣。少留騎從坐仍遷。誰營小閣連官廨。復逐方塘納野泉。陳蹟幾多書在壁。客懷無計醉當筵。人生一世都如夢。身外空名不要傳。</text>
<title>牙山站上。寄洪陽金使君晦而令公。光煜</title>,<text>聞君彩服向庭闈。正屬吾行首北歸。湖外舊要零落盡。客間良覿去來違。殘燈虛館雙魚至。落木寒天獨雁飛。衰境不堪乖闕恨。莫敎金玉阻音徽。</text>
<title>秋露如珠 課作</title>,<text>一夜皐禽警素秋。曉看仙掌露華浮。荷心蕩漾猶能轉。薤上輕盈不暫留。淵客賣綃時見泣。江神解佩暗相投。終欺思婦爭來拾。要作粧簾掩獨愁。</text>
<title>澄江靜如練</title>,<text>水落磯頭露石稜。風恬鏡面湛寒凝。靑煙捲盡秋容淨。素月涵來夜氣澄。孺子塵纓堪可濯。西施艶色莫相矜。馮夷似欲誇奢麗。細熨吳門幾匹綾。</text>
<title>鴻飛冥冥</title>,<text>候鳥銜蘆識所歸。碧霄迢遞好高飛。回翔浦漵虞羅遠。叫徹煙沙伴侶違。得鼠老鴟休見嚇。爭枝暮鵲謾相譏。吾人却愧身謀拙。遊彀終難脫俗鞿。</text>
<title>老驥思千里</title>,<text>人情同是感凋年。伏櫪驊騮儘可憐。惠養曾蒙紅粟秩。衰遲虛負繡羅韉。長秋絶景知難再。西極脩程問幾千。惟有子方能會意。一回翦拂一悽然。</text>
<title>望雲秋計黑山程</title>,<text>少習韜鈴擬立勳。且將弓劍慣從軍。隴西薄相休當敵。南粤長纓未報君。紫塞幾時淸殺氣。黑山千里望秋雲。男兒失路嗟如許。今古悠悠尙可論。</text>
<title>日暮倚脩竹</title>,<text>落木蕭疏秋日晴。洞門寥闃暮雲平。數叢寒籜緣坡綠。一道幽泉在磵淸。翠袖尙留殘麝氣。碧窓空鎖亂蟬聲。煩冤欲訴無人會。手折琅玕徙倚情。</text>
<title>獨釣寒江雪</title>,<text>朝來急雪暗江干。篛笠蓑衣理釣竿。欲就舊磯迷石徑。却從新界覓沙灘。游魚不辨金鉤影。宿鷺應猜白髮寒。濠上有誰知此樂。暮歸釃酒鱠登盤。</text>
<title>映雪讀書</title>,<text>貧家志士抱經書。矻矻終年坐弊廬。常苦借光隣壁隔。忽驚生白夜窓虛。從他金粟埋灰灺。好取瓊花辨魯魚。幻出人間別世界。故知天意正憐渠。</text>
<title>挽申留守鑑</title>,<text>風燈人世儘堪悲。萬事悠悠總覺非。南郭尊醪疑昨夢。壯邙薤露愴先晞。新春物色傷心麗。舊社交遊擧目稀。生寄死休知已了。白頭淸淚更沾衣。</text>
<title>自述</title>,<text>昭代宜無不稱官。誰令疏懶廁朝端。名場鷄肋眞爲累。世路羊腸轉覺難。弊簏尙藏書幾卷。故園猶有竹千竿。年逾知命身謀拙。到處低顏骨力殘。</text>
<title>送平海知郡朴君筳之任</title>,<text>世事如今轉覺非。男兒得意似君稀。銅章五馬仙山路。綵服三春麗日暉。秫稅輸倉官酒重。饔人飣案海鮮肥。中書宦興何蕭索。抱病經旬獨掩扉。</text>
<title>敬次諸令公賜柑詩韻。詶謝李承宣尙輔。</title>,<text>日夜春生太紫宮。滿城佳氣雪初融。匀圓顆是蠻邦貢。酷烈香傳黼座風。分得御珍籠錦袖。劈來祥霧噀晴空。萱堂倂獻華封祝。忠孝家聲滿海東。</text>
<title>與隣朋尋蕩春臺</title>,<text>東風花柳蕩春臺。有客尋春竝馬來。水作玦環鳴石隙。草連茵席繞沙隈。溪山雲物渾依舊。樽酒襟懷暫許開。倚醉不愁歸路暝。好乘晴月踏靑苔。</text>
<title>送朴君彥出宰慶州 弘美</title>,<text>公離禁省宰南州。南州古稱民事稠。調兵籍戶此時急。製錦烹鮮三歲周。朝野佇聞佳政最。江山應得好詩留。自憐無計送窮鬼。抱病杜門空白頭。</text>
<title>送朴君彥出宰慶州 弘美 其二</title>,<text>見說鷄林山水佳。新秋藥草挺林崖。珍奇自可徵方誌。服食端宜養病骸。篋實動看收畜富。書封應待寄來偕。殘年細學軒岐術。日取刀圭臥小齋。</text>
<title>滯雨公山客館</title>,<text>鳴雨浪浪夜達晨。且留空館客愁新。華山直接鷄山勢。漢水遙通錦水津。報國心存餘短髮。供時力盡但微身。鄕園漸近堪乘興。猶復回頭望北辰。</text>
<title>卽事</title>,<text>錦褥文茵廣廈居。滿盤飣餖雜蔬魚。威行一邑尊無右。澤及渾家樂有餘。老去風流看自別。向來身計亦何疏。恩波揭厲沾濡足。白首懸心望玉除。</text>
<title>病中看造秋露</title>,<text>銅盆掩蓋用泥封。腹裏醇醪數斗容。紫焰調匀文武候。明珠滴滿瑪瑙鍾。零陵石乳光全似。劍閣燒春味太濃。臥病秋天成悵望。苦吟無復小澆胸。</text>
<title>南郡憶城，南二友 錦陽朴仲淵瀰。豐山洪澤芳霙。</title>,<text>城南第宅靜然亭。一局文楸竹葉淸。勝事更能詶暮景。舊遊相望若晨星。鱗鴻未寄新秋信。蘭藏如聞滿室馨。湖海遠連淸漢水。夢魂應逐北歸舲。</text>
<title>次李從事小歲日在珍山。示主倅宋子深見寄韻。</title>,<text>爆竹聲驚客枕眠。歲華分占曉鍾前。田園久負歸休計。齒髮空侵晩暮年。詩罷官梅餘興在。心懸魏闕此身偏。椒花柏葉渾無賴。明發回頭杳日邊。</text>
<title>寄題近民堂。呈似趙使君大亨。昌遠</title>,<text>聞君別構近民堂。堂下仍開一畝塘。香露襲襟荷出水。綠苔封印雨侵床。賓用盡接東南美。政化爭稱郡邑良。想得壺山新釀熟。可能相赴醉爲鄕。</text>
<title>次縶駒亭韻。詶李從事。景義</title>,<text>官居湫隘雜村煙。別有池亭也可憐。取適却將蓮作友。得閑聊用酒爲年。渾忘腰繫銅章在。怳若身棲玉井然。傲吏喜逢嘉客至。驪駒休唱夕陽天。</text>
<title>聞降資戲書</title>,<text>雲路升沈豈可期。官資初不計崇卑。頭簪荊玉元非分。腰佩銅符故自奇。奪錦豈緣才是拙。積薪堪愧世爭嗤。塞翁得失休相較。笑向春風倒一巵。</text>
<title>與隣邑諸宰。會飮淸坐亭。將別有作。贈主守張君仲仁。</title>,<text>鑿破蒼崖架數椽。懸流㶁㶁落簷前。空裏亂潨驚醉睡。夜來涼霧潤琴絃。閑吟頓覺詩情爽。淸坐渾忘俗務纏。信宿不知游興倦。出門回首重依然。</text>
<title>金山寺。送朴德雨北行。潢</title>,<text>浮生聚散本無緣。蕭寺團圓亦偶然。世故閱來心欲折。苦懷開處語還姸。酒澆胸次何須醉。詩寫襟期不要傳。今日送君增戀嫪。白頭吟望五雲邊。</text>
<title>松都經歷林甥得悅有書送酒。詩以致意。</title>,<text>天磨蘿月護靈區。形勝依然是故都。楓葉滿山張錦帳。瀑流懸壁逬明珠。平生夢想吾空老。暇日琴尊爾自娛。書到不堪愁漲臆。病來休問酒盈壺。</text>
<title>挽星山金正郞 輳</title>,<text>浮生從古共塵埃。後死那堪捨一哀。千里難尋夢中路。殘年獨把別時杯。淸貧活計餘茆屋。寂莫身名落夜臺。擧目世間知舊盡。有懷愁絶向誰開。</text>
<title>挽錦南君鄭 忠信</title>,<text>墮地蓬桑志四方。登壇棨戟領戎行。孤忠奮袂能安社。一病沈年久在床。麟閣畫圖餘颯爽。龍驤墟隴望荒涼。平生許與如公少。暗結長悲寫短章。</text>
<title>次林甥得悅韻</title>,<text>幽懷寂莫掩書堂。病裏其如節序忙。幸有村翁常滿座。喜看山秫已登場。官從罷後仍忘世。愁欲來時要急觴。今古正堪供一瞬。此身能閱幾炎涼。</text>
<title>挽洪監司元老 命耇</title>,<text>草莽朝廷事可恫。誰知白面卽元戎。孤忠本欲酬洪造。一死何論失大功。氣結愁雲埋壘黑。血漫晴旭射天紅。平居許國人皆是。急難看他若箇雄。</text>
<title>客懷</title>,<text>病中時物只堪嗟。窓外櫻桃欲吐花。處世已知匀是客。容身便覺卽爲家。飯餘捫腹巡簷曲。眠罷呼童汲井華。吏部官銜新在手。自憐鬚鬢白鬖髿。</text>
<title>雨中與䏁翁聯句</title>,<text>相對芳樽只細傾。故人明日卽南程。寒螿似識臨岐恨。歸燕猶懷戀壘情。已料前期非爛漫。定知何日更昇平。時危不可終辭退。衰謝如今愧此生。</text>
<title>銅雀舟中別數三知己</title>,<text>郊原雲物際秋天。雨後明沙色正鮮。落照欲銜山下壁。行裝已載渡頭舡。關心世故憂如醉。回首終南淚欲懸。自料不才無所補。去留今日倍依然。</text>
<title>雨中悵吟</title>,<text>京洛音書靜不來。白頭吟望思難裁。江南節物經寒暑。關右山河沒草萊。亂後一身都是患。閑居百疾久爲災。袁生感慨憂王室。淚眼矇矇幾日開。</text>
<title>草堂書事</title>,<text>剝皮蓋屋何須瓦。編竹爲籬不用墻。瑞石當前如食案。寒泉瀉後替糟床。夢醒忽覺身猶在。愁至翻思醉卽忙。無限苦懷誰共晤。北林鴉噪已斜陽。</text>
<title>雨中獨坐</title>,<text>小雨廉纖雪盡消。一年春色正蕭蕭。翟公門巷無賓客。陶令柴桑遠市朝。誰送濁醪聊取醉。自將佳句獨成謠。浮生半日閑爲貴。況復衰情任寂寥。</text>
<title>次東坡病後尋春韻。仍效其體。</title>,<text>年來二豎困閑人。膚革看成箇箇鱗。俗慮不堪千種惱。良辰又覺一番新。出門無計扶藜杖。欹枕還從墮幅巾。不是靑春偏負我。我今衰謝負靑春。</text>
<title>病中自遣</title>,<text>此翁生事一茅茨。門徑荒涼臥病時。葉自成幃聊掩睡。筍初抽筆欲供詩。閑中物色看來別。洛下音書寄去遲。商略世間無適意。散村惟與懶相宜。</text>
<title>偶書</title>,<text>去秋淹病過三春。飄盡蔫紅綠葉新。繞屋松篁時自玩。上階鷄鴨日相親。炎涼節物空經眼。多少閑愁只伴身。惟是寸心憂國在。夢隨歸雁向西秦。</text>
<title>懷谿谷亡友</title>,<text>天將降任世難憑。餘事文章亦鏤氷。經籍聊爲一生癖。巖廊終讓幾人登。英靈豈與雲煙滅。間氣應隨日月升。此意寂寥誰共語。白頭懷舊恨塡膺。</text>
<title>謝錦城使君金晦而問訊 光煜</title>,<text>白嶽山前舊洞中。君騎竹馬我吹蔥。向來萬事渾疑夢。亂後餘生已作翁。刺史亦榮開館宇。先生何憊掩蒿蓬。惟應趁此鶯花節。聞健相迎一醉同。</text>
<title>詶謝錦城使君。用前韻。</title>,<text>參苓久貯藥籠中。麤糲多時厭韭蔥。薄宦已忘鷄肋味。冥機欲學鹿皮翁。關心往事隨流水。到老生涯逐轉蓬。商略萬緣都是幻。此懷寥落與君同。</text>
<title>錦宰有二詩見寄。次韻以謝。</title>,<text>看他物性貴天眞。柏有貞心竹有筠。半世簪纓叨竊祿。暮年畊鑿作閑民。膏肓泉石甘吾分。陶鑄唐虞付別人。誰念鄭虔茆屋下。好詩千首不堪貧。</text>
<title>秋日有懷</title>,<text>露草啼蛩秋已闌。一般涼思掩柴關。空驚歲月侵衰境。幾箇親知在世間。黃卷乍開尋舊趣。黑甜相逼借餘閑。畸蹤合被林泉滯。不是天公賦命慳。</text>
<title>次韻謝南平崔使君輝叔見寄 蘊</title>,<text>喜君交義是天眞。問疾窮村寂莫濱。道氣滿襟機已息。淸談出口意逾新。從知逸跡畸於世。其奈浮名惱殺人。黃卷攤床無趣味。白頭相對更精神。</text>
<title>病中強試神情。賦得近體一首。寄務安李使君士謙。行進</title>,<text>沈痾抵死過冬春。閉戶何知節物新。代謝任他休惱我。榮枯似夢定非眞。天生薄相畸於世。誰遣浮名誤了人。舊好卽今零落盡。託交惟欲與君親。</text>
<title>次湖陰荒山大捷碑韻。追和故友谿谷張持國。時家姪鄭沄作宰雲峯。送示二作。和而歸之。</title>,<text>卉虜跳梁自滅亡。妖腰那得避神鋩。功成三箭恢天步。氣射層空閃日光。廟奏樂歌傳是雅。山留雲鳥舊名荒。至今海外鯨鯢戢。祗荷當時聖武揚。</text>
<title>又次朴判官渟無事堂韻</title>,<text>無事堂成坐嘯初。倉儲不爲讌遊虛。喣濡自是仁心在。徵發何妨節目疏。疆內晏安宜土著。府中淳古類村居。惟應念我飢寒苦。薄少時分俸祿餘。</text>
<title>磐石小集。以病不赴。</title>,<text>雨後郊原雲物涼。誰將快劍截秋光。淸流㶁㶁縈沙觜。瘦日依依下石岡。農父輓篝輸早稻。村朋促席倒深觴。自憐痼疾無時起。強覓新詩臥小堂。</text>
<title>得白洲病中和詩。用前韻志喜。</title>,<text>撲面塵埃十丈紅。況兼寒雪蔽長空。生涯荏苒艱危際。世念消殘夢覺中。金谷酒徒惟數輩。石樓詩社尙餘風。速宜會合供淸謔。衰病相思各老翁。</text>
<title>得白洲病中和詩。用前韻志喜。 白洲原韻</title>,<text>伏熱如潮上面紅。玄花着眼忽迷空。殘生幸保艱虞際。晩計終輸寂莫中。秉燭每懷前日謔。傳筒還愧古人風。秦樓小雪成高會。倘記東村半死翁。</text>
<title>次趙參判素翁卷中韻</title>,<text>自信淸狂不見知。行藏於世恥依違。衰遲幸値昭明代。拔擢偏承雨露輝。豪氣尙餘談舌在。兒童休笑鬢毛稀。從他萬事浮雲似。蒼狗須臾化白衣。</text>
<title>和東淮用拙韻見寄</title>,<text>山河迢遞阻音容。九載何論一再逢。蓮社笑談如夢寐。邑庭詞訟惱疏慵。官因無事昏昏睡。書以傳情密密封。安得更尋詩酒社。百壺傾盡滌煩胸。</text>
<title>哭東陽申都尉 二首</title>,<text>纔得新詩慰所思。旋承凶問且驚疑。天公遽奪知音去。衰病空傷後死遲。一代寂寥亡國寶。九原冥漠託交期。平生酒賦成陳迹。百感煎腸淚自垂。</text>
<title>哭東陽申都尉 二首 其二</title>,<text>去年京洛滯僑棲。身計蕭條影獨携。臥病不堪趨瑣闥。會心頻見枉輪蹄。居然萬事隨雲滅。到了浮生似夢迷。牢落世間無籍在。白頭情緖日悽悽。</text>
<title>擬挽白沙相國八韻</title>,<text>夙抱騰霄志。人稱間世雄。功名三事貴。寵渥兩朝隆。雅量容時論。豪情邁古風。死生存直道。危亂奮孤忠。掩涕吟湘澤。懸心戀漢宮。夢尋華表月。魂斷楚江楓。遺草知誰檢。高談恨不同。悽涼耆舊盡。天地日盲聾。</text>
<title>哭鄭三宰守夢丈 曄</title>,<text>國際中興盛。公當拔擢新。薦紳瞻標準。帷幄贊經綸。雅論寧諧俗。孤忠不顧身。受恩徒感激。臨事敢逡巡。樂育成材志。昭融託契辰。憂時嬰疢疾。抵死念君親。悃愊看遺疏。哀榮軫舊臣。聖朝終失鑑。吾道久悲麟。多士將安放。幽懷苦未伸。重泉好瞑目。世味日酸辛。</text>
<title>西風鏖殘暑 十韻○課作</title>,<text>大火流西陸。高軒進晩風。輕涼携爽籟。積霧豁長空。靑女欺炎帝。金神薄祝融。三庚俄退舍。一陣劃成功。扇暍霑恩足。披襟奏賦工。纖絺藏舊篋。短麈挂塵櫳。眠襯龍須席。閑抛象鼻筒。炎涼隨節換。今古感懷同。雨墮高梧葉。香凋晩蕙叢。年年驚代謝。自覺作衰翁。</text>
<title>送朴監司慶新令公葬 十韻</title>,<text>前輩能鳴世。公才實出群。張華稱博物。管輅最多聞。領略千秋事。牢籠百代文。笑談霏玉屑。氣味靄蘭芬。逸跡疏關鍵。浮名謝糾紛。處閑終送老。遇酒卽成醺。有病同玄晏。無人問子雲。追陪自疇昔。許與荷慇勤。箱篋書空在。幽明路忽分。他年鷄絮奠。不忍弔荒墳。</text>
<title>晉原府院君柳公根輓詩</title>,<text>勳業公餘事。文章世共稱。平生伴黃卷。少日慣靑綾。金玉聲逾振。驊騮價轉增。掌綸推典雅。華國展才能。譽望傾朝野。風流播簡繒。高年臻大耋。百福驗休徵。遭亂無筯力。憂時廢寢興。沈痾淹几席。抵死戀觚稜。江漢名長在。山丘恨不勝。傷心鄴侯架。寂寞素塵凝。</text>
<title>興慶園改葬輓詞 十韻</title>,<text>璿源緜寶牒。麟德協周詩。寵命疏封錫。周旋奉法規。毓祥知所自。餘慶盛於斯。頃屬顚危際。仍逢鼎革期。三靈扶社稷。九法正倫彝。風樹纏遺恨。羹墻篤睿思。事徵欒水感。禮合魯陵移。盡制裁群議。廞儀庀百司。故山開玉匣。新宅兆玄龜。佳氣瞻松柏。千秋蔭本支。</text>
<title>輓西平府院君韓公 浚謙</title>,<text>國舅尊榮極。朝端望實優。聖明新雨露。臺省舊風流。終始輸丹悃。升沈到白頭。材堪支大廈。道擬泛虛舟。置鑑應須照。亡書必就求。令名仍及耋。宿瘵尙沈憂。萬事居然了。浮生已矣休。輟舂周里巷。貤葬返松楸。鶴駕臨門館。鵷行擁路周。公私伸一慟。逬淚自難收。</text>
<title>寓直。次尙輔冬雷韻。</title>,<text>宇宙窮陰節。山林萬竅風。烏蟾仍退舍。冥頊欲專雄。吼怒雷轟地。蒼茫雨蔽穹。寒嚴欺帛絮。聲轉殷窓櫳。變記淸臺史。詩徵老杜公。飢鴻號大澤。凍雀集枯叢。戍卒兜䥐冷。村閭杼軸空。憂形廈氈上。策屈廟廊中。視聽元由我。絲綸正責躬。端宜法周宋。聊欲進愚衷。</text>
<title>復次賀至韻。是日以辭退不參。</title>,<text>瑞雪承新旭。晴霄靜不風。催班隨法仗。賀節會時雄。金榜輝重霤。彤雲靄九穹。衮章瞻黼座。香篆繞珠櫳。海岳騰傳祝。簪纓退自公。輦廻宮掖路。陛輟羽林叢。泰運關嘉會。陰氛豁遠空。辭官纔請急。伏枕漫消中。瑣力疲供世。浮名笑撫躬。惟應自劾去。此語正由衷。</text>
<title>挽芝峯李尙書 十四韻○睟光</title>,<text>盛世恢賢路。公如彩鳳翔。薦紳追步武。朝著藉輝光。氣得芝蘭秀。才看錦繡揚。樞機文子口。鐵石廣平腸。悵望淳風遠。周旋俗務妨。秉銓留藻鑑。峨笏凜風霜。高議傾多士。淸名動四方。沈痾深閉戶。大夢忽摧樑。慘見文星晦。悲纏古鑑亡。詞林竟牢落。吾道日摧藏。奏事曾同席。承歡屢拜床。寸心思補衮。多難涕沾裳。喬木瞻門巷。遺篇撿篋箱。平生存歿義。耿耿獨難忘。</text>
<title>玉城府院君張公 晩 挽詩 十二韻</title>,<text>文武稱張仲。堂堂八尺軀。飛騰笑雌伏。容易展鵬圖。宦自先朝達。才堪一代須。聲名隨出入。心力效馳驅。異數親推轂。中權儼握符。西門專鎖鑰。左顧伏狼貙。奮袂追狂賊。迎鑾返舊都。殊勳爛竹帛。餘暇樂笙竿。游刃恢餘地。披襟激懦夫。蹐門慙下榻。分宅慰窮途。意氣蒙推奬。存亡屢歎吁。公私相弔罷。時事尙艱虞。</text>
<title>沙溪先生挽詩</title>,<text>儒雅何寥闊。淳風日漸漓。先生拔乎萃。吾道盛於斯。長夜開昏黑。眞源接渺瀰。專心惟嗜善。屈首早從師。薰炙能私淑。藏修儼自持。耽經忘寢食。講義辨醇疵。餘力趨庭退。諸生負笈隨。陽和遍綿蕝。蘭鬱襲皐比。墜緖終須續。純誠老不衰。乘除隨物理。倚伏肯遷移。晩際風雲會。深紆寵眷私。桑楡看已迫。葵藿竟何裨。鬱結匡君志。頻繁瀝血辭。徽言元有受。聚訟謾生疑。未俗紛多口。孤忠獨自知。典刑猶屬望。殄瘁遽興悲。命矣何嗟及。天乎不憖遺。塵埋讀易案。草沒愛蓮池。揭厲偏蕭索。簪紳競歎咨。存亡無限恨。和淚寫哀詞。</text>
<title>大行大妃挽詩</title>,<text>毓德膺元翟。承乾法厚坤。六宮均惠渥。擧國仰慈恩。鼎水攀髥慟。金墉截髮冤。人倫幾已斁。天理幸猶存。漢室中興主。周王有道孫。亨衢開日月。長樂奉晨昏。往事神明感。餘年福履尊。含飴方適願。求藥竟迷源。黼座移蒼谷。軒星晦紫垣。山連橋嶽樹。地接霸陵原。沒世徽音遠。終身聖孝敦。廞儀屯百局。旟旐曉翩翻。</text>
<title>延平府院君李公 貴 挽詩</title>,<text>夙抱匡君略。終成浴日功。精誠輸國盡。寵渥自天隆。時泰憂彌切。年高志轉雄。晞賢常引法。持論要恢公。際會方爭羨。生涯欻已窮。咨嗟騰巷哭。震悼軫宸衷。煙閣傳遺蹟。丹旌遡曉風。平生多少感。有淚只沾胸。</text>
<title>挽陳處士 景文 丈</title>,<text>處士湖南秀。騷壇早有聲。靑雲難力致。白首且躬耕。理亂觀時變。乘除閱俗情。行藏隨蟄跡。身事寄鷗盟。衰疾三冬臥。憂權一夢驚。蓬茅餘破屋。裋褐卽佳城。舊篋詩千首。靈筵酒一觥。自憐朝暮客。題輓謾沾纓。</text>
<title>哭錦陽朴都尉仲淵</title>,<text>纔哭淮翁逝。公今又告亡。浮生眞夢幻。後死獨悲傷。早託金蘭契。同登酒賦場。孤標拔塵俗。擧世笑淸狂。寵辱元如寄。艱難實備嘗。朱門類蓬蓽。白眼傲軒裳。倚玉慙非分。投珠謝暗藏。亂離全性命。棲息倚門墻。往歲辭朝日。親知出餞忙。分携惜遲暮。悵望杳參商。不復連床話。空吟伐木章。睽違仍永訣。迅速本無常。快辯江河決。淸文綺繡揚。音容已冥漠。弔影只回腸。</text>
<title>爲房而省。次車五山沙溪精舍韻。</title>,<text>早游詞苑業箕裘。老覺生涯拙計謀。跡謝紛囂輕外物。心專棲遯慕前修。菑畬本藉閑田地。漁釣重尋舊水丘。鑿破翠微仍爽塏。築成茅屋枕寒流。眼看萬事隨風燭。笑閱浮生等壑舟。南郭老仙眞會意。東山逸跡可同遊。忘懷不管滄桑變。取樂從他歲月遒。出岫晴雲飄入座。緣溪幽徑細分洲。逃虛寂寂聞跫喜。伐木丁丁有客求。歎我奔忙迷處所。和詩題壁漫包羞。</text>
<title>題金城方略後七言十韻 宣醞湖堂別製賜馬裝</title>,<text>西羌豕突寇邊城。隴右官軍老濯征。廟算本來歸下策。師垣誰是借中兵。久知老將韜鈐略。▒數當時衛霍名。須藉臺隍嚴控禦。更兼籌畫費經營。精忠報國平戎在。威信蘇民軋敵幷。勢扼咽喉雄鎖鑰。境連煙火雜耘耕。分明部曲留屯計。多少便宜入奏誠。竟使盈庭群議決。却敎專閫大功成。名傳一代麒麟畫。事入千秋竹帛明。聖主卽今思鉅鹿。還慙授簡頌營平。</text>
<title>北登單于臺。排律二十韻。己巳春廷試。命賜馬。</title>,<text>唐堯赫業席重恢。五葉英靈震八垓。富庶舊承文物盛。驩虞復見侈心開。謀謨已盡治安策。駕馭皆登將相才。表裏山河明錦繡。指揮天地動風雷。塞垣烽燧傳光小。閩越梯航納賮來。雜種磨牙屯似蟻。王師壓卵視猶孩。因移水草無常性。意在驅除募衆材。蹕出九門先戒道。部分千隊盡銜枚。威風劃使千林偃。戰氣先隨一鼓催。極望煙塵開遠磧。徐行鹵薄倚高臺。排空帳殿憑風迥。竟野戈鋋若雪堆。漢日看來臨絶漠。天山眼底壓崔嵬。犁庭可致氈裘遁。磨楯仍敎鳳詔裁。剺面會須終化服。狼心自此莫雄猜。濯征玁狁眞堪擬。騁望琅琊足可咍。一代雄圖誰企羨。千秋遠跡絶追陪。轅門未見鐃歌返。卉域徒勞節使廻。海內簫條何曠莽。雲中顧眄謾徘徊。悔心無那殘年切。下策終驚伯業摧。三復橫汾三疊闋。至今秋雁尙餘哀。</text>
<title>屈平詞賦懸日月 課作</title>,<text>周轍東來大雅衰。王風絶響杳難追。三閭才調能鳴世。千載詞源正在斯。寫出孤忠元自許。高懸兩曜太多奇。存君憂國天爲證。瀝血刳肝鬼獨知。氣作紫氛衝北斗。文騰瑞彩燭東維。椒蘭二子空相妬。宋景諸生得所師。吐焰爇空終不滅。流音撼玉有餘悲。騷壇獨唱知何補。良史空言謾自垂。當日力微扶社稷。至今辭諷感神祗。平生熟讀懷沙賦。細和靑蓮弔古詩。</text>
<title>送道嚴謁師黃嶺</title>,<text>尋師黃嶺去。正値綠陰時。住錫最高頂。試吟畸老詩。</text>
<title>以臥病人事絶嗟君萬里行爲韻。贈別得原應貢入京</title>,<text>疏慵淹舊痾。幽事供高臥。寂寞下玄帷。綠苔侵四座。</text>
<title>以臥病人事絶嗟君萬里行爲韻。贈別得原應貢入京 其二</title>,<text>朝起獨長吟。暮顏靦明鏡。空懸北闕心。久滯周南病。</text>
<title>以臥病人事絶嗟君萬里行爲韻。贈別得原應貢入京 其三</title>,<text>積露下碧樹。涼風生白蘋。那堪凜秋節。更送知音人。</text>
<title>以臥病人事絶嗟君萬里行爲韻。贈別得原應貢入京 其四</title>,<text>病廢絶朋游。閑居無俗事。自憐歲暮時。未値關河使。</text>
<title>以臥病人事絶嗟君萬里行爲韻。贈別得原應貢入京 其五</title>,<text>仲氏在西關。音塵秋後絶。瓊雷悵望懷。只共中宵月。</text>
<title>以臥病人事絶嗟君萬里行爲韻。贈別得原應貢入京 其六</title>,<text>存沒舍冤恨。遷延計已差。早知安若命。何用獨長嗟。</text>
<title>以臥病人事絶嗟君萬里行爲韻。贈別得原應貢入京 其七</title>,<text>末俗誰憐我。幽懷說與君。淸秋送別後。閉戶詠停雲。</text>
<title>以臥病人事絶嗟君萬里行爲韻。贈別得原應貢入京 其八</title>,<text>君懷獻策心。去向京華遠。佇看天池鵬。怒飛搏九萬。</text>
<title>以臥病人事絶嗟君萬里行爲韻。贈別得原應貢入京 其九</title>,<text>高李舊知音。相思杳千里。數子問寒暄。枯槁心已死。</text>
<title>以臥病人事絶嗟君萬里行爲韻。贈別得原應貢入京 其十</title>,<text>男兒貴意氣。不在一名成。湖山正風雪。珍重愼征行。</text>
<title>失路</title>,<text>自是回頭錯。翻從寸步違。前尋如砥處。却笑舊行非。</text>
<title>詠道邊梅</title>,<text>嶺外春將半。今朝始見梅。能知征客恨。故近道邊開。</text>
<title>雨中邀汾陰</title>,<text>舊情惟我在。今雨望君來。寂寞梅花樹。那堪獨把杯。</text>
<title>戲效艶詞雜體</title>,<text>妾住鳳城西。門前數株柳。郞騎快馬來。莫向南街走。</text>
<title>戲效艶詞雜體 其二</title>,<text>邂逅城南約。慇勤月下盟。鴛機百尺縷。持比兩情縈。</text>
<title>戲效艶詞雜體 其三</title>,<text>春愁倚孤枕。芳約擲千金。却悔瑤臺夜。輕投翡翠篸。</text>
<title>戲效艶詞雜體 其四</title>,<text>寸腸柔欲斷。幽恨積難消。細撿相思字。紗窓掩寂寥。</text>
<title>戲效艶詞雜體 其五</title>,<text>晩捲珠簾坐。含情望欲迷。生憎桃李樹。獨自蔭幽蹊。</text>
<title>戲效艶詞雜體 其六</title>,<text>有約橫塘伴。采蓮歸太遲。時憑小娃道。莫嫁五陵兒。</text>
<title>戲效艶詞雜體 其七</title>,<text>莫怪淚將盡。誰知腸已回。容華憔悴甚。羞倚舊粧臺。</text>
<title>戲效艶詞雜體 其八</title>,<text>露草侵階長。風花落地多。年年對芳景。不復掃雙蛾。</text>
<title>戲效艶詞雜體 其九</title>,<text>情似千絲結。愁如片玉銷。佳期尋昨夢。脈脈坐終朝。</text>
<title>戲效艶詞雜體 其十</title>,<text>欲和淚與血。寫此怨歌成。早晩寄君去。君能知妾情。</text>
<title>戲效艶詞雜體 其十一</title>,<text>悠悠遠遊客。長貯方寸中。有夢逐行迹。不知西復東。</text>
<title>戲效艶詞雜體 其十二</title>,<text>織罷回文錦。裁成遠戍衣。丁寧北歸雁。何日到金微。</text>
<title>戲效艶詞雜體 其十三</title>,<text>望斷漁陽信。無心更上樓。聊將金粟柱。試調古涼州。</text>
<title>戲效艶詞雜體 其十四</title>,<text>珠箔掩輕寒。銀缸落殘燼。愁抛金翦刀。懶整烏雲鬢。</text>
<title>戲效艶詞雜體 其十五</title>,<text>白紵裁春服。多情寄遠人。縫間有錦字。帶得淚痕新。</text>
<title>戲效艶詞雜體 其十六</title>,<text>日夜朔吹高。霜威着羅幕。遙愁戍壘寒。不恨鴦衾薄。</text>
<title>戲效艶詞雜體 其十七</title>,<text>卜錢多自誤。拜月畏人知。但得平胡虜。郞歸會有時。</text>
<title>戲效艶詞雜體 其十八</title>,<text>卽見伊威集。摩娑古鏡囊。開奩收粉黛。信手試新粧。</text>
<title>戲效艶詞雜體 其十九</title>,<text>睡起開簾幕。貪看雙燕飛。愁心翻喜極。應卜藁砧歸。</text>
<title>戲效艶詞雜體 其二十</title>,<text>迢迢望夫山。誰送妾身去。片石在山巓。衷情共石語。</text>
<title>宮怨</title>,<text>不知恩已斷。夜夢侍金輿。朝起倚虛牖。轉驚音問疏。</text>
<title>宮怨 其二</title>,<text>起來徒覺倦。坐久欲成癡。寂寂形隨影。中情說向誰。</text>
<title>四時詞</title>,<text>韶光浮禁樹。雨露浥宮花。不復窺新曆。何心領物華。</text>
<title>四時詞 其二</title>,<text>碧草空庭色。薰風日午低。塵埋舊紈扇。那忍更提携。</text>
<title>四時詞 其三</title>,<text>低帷掩明月。隻影對堪愁。夜久風露入。流年知是秋。</text>
<title>四時詞 其四</title>,<text>寒氣逼肌骨。宮扉晩不開。侍姬驚告語。玉屑滿庭堆。</text>
<title>別宋子深還江都</title>,<text>得御李東岳。聯衾宋子深。二公渡江去。誰慰索居心。</text>
<title>疊前韻。詶謝東岳見寄。</title>,<text>長安三日雪。牢落閉門深。倒屣迎佳客。披襟細討心。</text>
<title>疊前韻。詶謝東岳見寄。 其二</title>,<text>草具無兼味。情懽轉覺深。相忘成一醉。所貴在知心。</text>
<title>疊前韻。詶謝東岳見寄。 其三</title>,<text>少年芳草句。藏在篋中深。落淚談疇昔。餘生更愴心。</text>
<title>疊前韻。詶謝東岳見寄。 其四</title>,<text>題詩江閣豁。臥病草廬深。獨有寒天月。分明照兩心。</text>
<title>疊前韻。詶謝東岳見寄。 其五</title>,<text>異味兼書到。新詩寄意深。呼兒問家釀。酌取凸杯心。</text>
<title>送金道源 世濂 出守玄風縣。戲作小絶以贐。</title>,<text>玄風去世遠。君去挽能回。挽得玄風後。隨風君亦來。</text>
<title>客館曉起</title>,<text>客驚枕上夢。蟲在草間吟。耿耿殘燈影。秪應知此心。</text>
<title>雨中對酒</title>,<text>蕭蕭竹間雨。寂寂歲寒心。偶得一樽酒。敎兒且細斟。</text>
<title>村居戲作</title>,<text>上客薛都將。知音玄別監。農談日西夕。濁酒喜同酣。</text>
<title>陪鶴谷相公。江樓月夜。對酒聯句。</title>,<text>眼下江湖白。樽前風月淸。厭厭不辭醉。直欲到天明。</text>
<title>牙山津頭候船</title>,<text>午憩樹陰下。津頭催喚船。歸心逐霜雁。日日向南天。</text>
<title>朝起。戲作一絶。竝小引。</title>,<text>形小無蚊若。小形若智何。翁衰倦鬪智。通昔困搔摩。</text>
<title>立春 三絶</title>,<text>一病沈年苦。淸羸骨髓枯。今朝得新福。疲薾劃昭蘇。</text>
<title>立春 三絶 其二</title>,<text>東西南北客。六十二年生。富貴終非分。身閑樂太平。</text>
<title>立春 三絶 其三</title>,<text>讀破書千卷。慣經事萬端。榮枯安若命。高枕夢邯鄲。</text>
<title>雨夕</title>,<text>春雨濛濛竟夕。幽人悄悄孤吟。群鷄斂翼棲屋。獨鳥低飛入林。</text>
<title>雨夕 其二</title>,<text>雲生東嶺西嶺。水漲前溪後溪。坐見田中鷺立。時聞屋上鳩啼。</text>
<title>道俊上人來示詩軸。次韻以回。</title>,<text>詩憐蜀錦舒采。酒憶眞珠滴紅。四海交遊有幾。平生岳谷諸公。</text>
<title>道俊上人來示詩軸。次韻以回。 其二</title>,<text>一麾湖右淹病。萬事人間慣經。正喜玄談對榻。休敎牒訴盈庭。</text>
<title>次崔子謙斜韻。示持國諸友。</title>,<text>虛簷雨氣風吹入。小砌花陰日共斜。舊築未應眞勝事。夢魂千里獨還家。</text>
<title>丁巳春帖</title>,<text>節候方看老陰退。幽人斗覺舊痾痊。茅齋日永無餘事。曬藥編書懶更眠。</text>
<title>復而寄書求詩。用韻酬報。</title>,<text>目送歸雲不可攀。舊遊消息隔湖山。封書傳自雲安鯉。得句須憑候雁還。</text>
<title>暮雪</title>,<text>急雪蒼茫欲暮天。亂風吹捲屋頭煙。孤懷悄悄匡床冷。手點茶鐺獨自煎。</text>
<title>暮雪 其二</title>,<text>淡煙疏雪暗山城。攤藥燒香一室淸。盡日寂寥無別事。臥聽童子誦詩聲。</text>
<title>戲友生失約</title>,<text>罷酒官齋獨出城。客堂風露夜深淸。誰知伴宿千金諾。不及佳人一笑情。</text>
<title>山樓卽事</title>,<text>淸朝霧雨豁脩空。獨坐山樓引晩風。寂寞此時無好伴。案頭披對李空同。</text>
<title>新春簡數竹軒 二絶句○曹公弘立</title>,<text>浮生草草又靑陽。臥病偏驚節序忙。爲問數竿階下竹。春來依舊映廻塘。</text>
<title>新春簡數竹軒 二絶句○曹公弘立 其二</title>,<text>柴門寂寞掩輕寒。生事蕭條只藥欄。屈指今年三十七。眼前憂樂已多端。</text>
<title>出還</title>,<text>無端獨出却思還。日暮柴門尙未關。四壁荒涼塵榻靜。悠然不語對靑山。</text>
<title>憶龍潭遠友 龍潭在昌平。遠友卽李師魯德洙</title>,<text>龍潭水落鱖魚肥。碧柳交陰掩竹扉。別後不堪勞夢想。雲山迢遞阻音徽。</text>
<title>佛日寺。次崔孤雲遺韻。</title>,<text>暮天嵐翠泛層巒。小刹深藏亂石間。仙馭杳然楓桂老。獨扶藜杖下秋山。</text>
<title>佛日寺。次崔孤雲遺韻。 原韻</title>,<text>狂噴疊石吼重巒。人語難分咫尺間。常恐是非聲到耳。故敎流水盡聾山。</text>
<title>過皇華亭徐之見舊基。時之見旅櫬初到云。</title>,<text>羸驂獨過舊郊扉。旅櫬初從嶺外歸。詩卷酒壚無覓處。不堪衰淚一霑衣。</text>
<title>過皇華亭徐之見舊基。時之見旅櫬初到云。 其二</title>,<text>南州豪士小人知。酒後能成百首詩。遷謫十年緣底事。死生終古有餘悲。</text>
<title>寄林實之兄弟</title>,<text>山寺從遊迹已陳。江湖良覿杳無因。鱸魚斗酒君應有。儻憶林間臥病人。</text>
<title>途中望智異山</title>,<text>望裏橫空萬仞山。憶曾探勝費躋攀。春來更待岩花發。穩着靑鞋上碧巒。</text>
<title>花開峽</title>,<text>渚柳初舒草欲芽。花開峽裏未開花。緣江百里春容淺。極目雲山若憶家。</text>
<title>夜坐聞鵑</title>,<text>春盡空山綠樹稠。月明深夜子規愁。孤臣一掬傷時淚。灑向南天欲白頭。</text>
<title>文房七節。爲晩德金丈作。幷引。名大器。</title>,<text>弱植初依寸土團。孤芳久耐石盆寒。窓前風雪燈前影。正合幽人坐臥看。</text>
<title>文房七節。爲晩德金丈作。幷引。名大器。 其二</title>,<text>一塢花殘夜有霜。交開時菊逗年芳。休將物色輕分別。剩取寒天滿袖香。</text>
<title>文房七節。爲晩德金丈作。幷引。名大器。 其三</title>,<text>物性誰言異土宜。渡淮猶自保天姿。終須手破匀圓顆。看取仙翁坐對棋。</text>
<title>文房七節。爲晩德金丈作。幷引。名大器。 其四</title>,<text>江南脩竹傲風姿。處處千竿儼若持。最愛近床靑玉色。一回携翫一題詩。</text>
<title>文房七節。爲晩德金丈作。幷引。名大器。 其五</title>,<text>名著軒皇藥草林。詩成韓子坐階吟。可憐嫩綠新生葉。猶作虛簷午景陰。</text>
<title>文房七節。爲晩德金丈作。幷引。名大器。 其六</title>,<text>東籬霜傑久埋塵。猶喜冬靑別置春。自是後凋兼富貴。孤寒不必羨松筠。</text>
<title>文房七節。爲晩德金丈作。幷引。名大器。 其七</title>,<text>九十韶華太劇繁。無端飄落怨東君。何似臙脂深淺色。四時孤艶自平分。</text>
<title>無題</title>,<text>客枕殘燈風露淸。畫堂瑤瑟動離情。分明一曲心中事。寫入新詞半不成。</text>
<title>鶴詞效李義山</title>,<text>羽衣曾見下瑤池。一入緱山杳莫追。塵暗九皐淸唳斷。水松空老舊棲枝。</text>
<title>有懷</title>,<text>知己平生宋與張。卽今流落各殊方。夜來縱有相思夢。何許雲林覓草堂。</text>
<title>漢姪赴試落榜。待而不至。</title>,<text>風掠征鞍雪滿裾。客中眠食問何如。芳年莫恨收名晩。歸封寒燈好讀書。</text>
<title>無聊中。漫次壁上匪懈堂所書八絶句韻。</title>,<text>半世棲遑只一身。浮名積謗摠無因。空將落落郢中曲。恥向悠悠行路人。</text>
<title>無聊中。漫次壁上匪懈堂所書八絶句韻。 其二</title>,<text>庭心苦竹凌風節。檻外繁花得雨時。好是物情皆自適。等閑榮悴竟誰知。</text>
<title>無聊中。漫次壁上匪懈堂所書八絶句韻。 其三</title>,<text>澤國蘆花九月霜。曉天星斗正微茫。無端一陣驚寒雁。叫入南雲不作行。</text>
<title>無聊中。漫次壁上匪懈堂所書八絶句韻。 其四</title>,<text>秋後芙蓉落故衣。夜來無賴露珠垂。賺他宛轉鴛鴦夢。誤向瑤池月下歸。</text>
<title>無聊中。漫次壁上匪懈堂所書八絶句韻。 其五</title>,<text>四面村墟古木平。野禽林魅嘯寒聲。南州池僻多幽怪。猶喜閑居絶世情。</text>
<title>無聊中。漫次壁上匪懈堂所書八絶句韻。 其六</title>,<text>疏鬢蒼顏奈老何。流年急景似跳波。不緣中有難銷恨。何事沈吟感慨多。</text>
<title>無聊中。漫次壁上匪懈堂所書八絶句韻。 其七</title>,<text>下馬當階索酒嘗。少時狂劇已全忘。淸羸獨伴殘燈影。風雪撲窓寒夜長。</text>
<title>無聊中。漫次壁上匪懈堂所書八絶句韻。 其八</title>,<text>屋上靑山屋下流。草光嵐翠弄輕柔。吾廬亦在人間世。只隔風塵特地幽。</text>
<title>二少年分得壁上韻。苦澁未就。走筆以示。</title>,<text>欲把詩篇寫不平。夜深空作忍飢聲。寒燈一點幢幢影。似識幽人覓句情。</text>
<title>二少年分得壁上韻。苦澁未就。走筆以示。 其二</title>,<text>楚樹秦雲望裏平。征鴻何處送寒聲。若爲帶得關河信。慰此多年逆旅情。</text>
<title>二少年分得壁上韻。苦澁未就。走筆以示。 其三</title>,<text>休將身命問君平。楚瑟齊竽豈一聲。夜坐推書歌忼慨。寂寥誰識此時情。</text>
<title>二少年分得壁上韻。苦澁未就。走筆以示。 其四</title>,<text>羈心悄悄苦難平。獨抱瑤琴奏越聲。多少絃中幽怨在。分明半是別離情。</text>
<title>二少年分得壁上韻。苦澁未就。走筆以示。 其五</title>,<text>少年才子際昇平。一日飛騰四海聲。遙想白頭東魯客。旅窓寒夜不勝情。</text>
<title>懷吳得原不歸 希道</title>,<text>淸秋贈子五言詩。風雪關山惜別離。病裏却驚歸計晩。屋樑寒月照相思。</text>
<title>古意</title>,<text>楚天寥泬楚雲平。春水春花愴客情。欲向蒼梧叫虞舜。暮猿啼送斷腸聲。</text>
<title>宮怨效唐人詩韻</title>,<text>宮門深鎖薜蘿墻。禁漏稀聞夜正長。手卷羅襦藏破篋。背燈垂淚數愆殃。</text>
<title>夢四吾堂</title>,<text>詩仙去後幾經春。三夜慇懃入夢頻。自說才名磨不盡。玉皇留使草絲綸。</text>
<title>謝玉律師寄橘</title>,<text>一逕蒼苔數疊山。病來回首水雲間。無端忽得黃金顆。宛對西方老子顏。</text>
<title>憶去非同年</title>,<text>南州卑濕善無隣。猶勝勞勞走俗塵。門掩故園春寂寂。百花應笑遠征人。</text>
<title>憶去非同年 其二</title>,<text>關塞超超匹馬遲。逐臣行色轉孤羈。朱崖莫道腸堪斷。自有湘江萬古悲。</text>
<title>寒食</title>,<text>白草蕭蕭三尺封。香煙細細裊悲風。山蹊日落烏鳶散。童子開門候醉翁。</text>
<title>讀崔白集</title>,<text>二公才調世難侔。語到驚人亦可休。辛苦吟哦成底事。寂寥詩卷漫長留。</text>
<title>田家四時詞</title>,<text>淸朝白水滿塍畦。處處疏林布穀啼。野老驅牛持畚鍤。勤來播殖入深泥。</text>
<title>田家四時詞 其二</title>,<text>輕雲掩日晩風涼。白酒盈甌細菜香。耘罷西疇向南畝。數聲農曲不成章。</text>
<title>田家四時詞 其三</title>,<text>懸瓠落蔕棗顋紅。到處街談樂歲豐。小婦軟炊香稻飯。手提飣餖勸衰翁。</text>
<title>田家四時詞 其四</title>,<text>地爐燒炭撥蹲鴟。短褐牛衣護病羸。煙煖土床慵不出。不知寒雪夜埋籬。</text>
<title>憶竹陰公謫居 趙希逸</title>,<text>才名半世觸危機。西塞風霜落鬢絲。想得奚囊今摠廢。逢人只說望雲詞。</text>
<title>秋日。訪得原宅。</title>,<text>一夜秋聲動萬林。溪山雲物帶淸陰。幽居鬱鬱難消遣。直到君家話此心。</text>
<title>重訪得原。用前韻。</title>,<text>數椽茅屋隱雲林。一逕斜穿萬竹陰。匹馬重尋草玄客。張燈細討百年心。</text>
<title>將發湖程</title>,<text>湖山落木遠征時。悄悄臨岐有所思。身世等閑如宿鳥。不堪回首戀空枝。</text>
<title>夢宋子深 淵</title>,<text>淸狂阮籍醉劉伶。一別音容久杳冥。靑眼只憑千里夢。白頭身世兩浮萍。</text>
<title>睡庵八景。爲具丈丕述作。</title>,<text>懸崖當戶碧崚嶒。二月東風解薄氷。中酒不知時物變。起看紅紫已千層。</text>
<title>睡庵八景。爲具丈丕述作。 其二</title>,<text>虛閣輕涼薄醉顏。朝來錦繡遍前山。天公解我吟成癖。故遣詩材滿目斑。</text>
<title>睡庵八景。爲具丈丕述作。 其三</title>,<text>小塘微雨掩柴門。斗覺淸香泛酒樽。直到夜深驚醉睡。不堪幽獨惱吟魂。</text>
<title>睡庵八景。爲具丈丕述作。 其四</title>,<text>山頭晴雪壓高松。銀界微茫不辨峯。坐對月華交映好。却將氷玉貯襟胸。</text>
<title>睡庵八景。爲具丈丕述作。 其五</title>,<text>綠溪石徑細纔分。兩岸紅霞掩小村。莫放落花隨水去。坐令遊客覓仙源。</text>
<title>睡庵八景。爲具丈丕述作。 其六</title>,<text>移家何必揷疏籬。種得琅玕好護持。客到不須勤訪問。滿山寒翠是茅茨。</text>
<title>睡庵八景。爲具丈丕述作。 其七</title>,<text>晴窓睡罷倦閑吟。手挈沙甁汲澗潯。移向小階輕浸灌。起來香露滿衣襟。</text>
<title>睡庵八景。爲具丈丕述作。 其八</title>,<text>山家客散錯觥籌。倦倚苔巖看瀑流。一壑晴雷驚醉耳。晩風吹雪洒吟眸。</text>
<title>諸少夜守庚申。獨臥戲吟。</title>,<text>守申無意伴兒嬉。獨抱寒衾睡不疑。寄謝尸蟲休記籍。半生狂直鬼神知。</text>
<title>夢石田老人</title>,<text>人間幾載托昏冥。一入淸都配酒星。夢裏分明眞骨相。覺來霜月滿中庭。</text>
<title>題睡庵壁</title>,<text>山花寂寂水泠泠。靜倚烏床絶視聽。休道睡心還睡眼。此翁方寸本惺惺。</text>
<title>入沙溪先生幽莊</title>,<text>平沙一徑轉溪潯。幽事依然愜素心。春入草堂增物色。滿庭花竹已成陰。</text>
<title>過龜伏村林亭感舊</title>,<text>湖海歸來鬢欲絲。舊遊陳跡已全非。蘭亭勝事知誰繼。脩竹淸流似昔時。</text>
<title>枕上作</title>,<text>年光邁邁不相饒。髀肉稜稜日漸銷。孤枕夢回燈在壁。竹間寒雨響蕭蕭。</text>
<title>經高判官彥榮墓</title>,<text>半生身世醉醺醺。一片荒山鎖斷魂。泠落四時三獻酒。秖應澆得伯倫墳。</text>
<title>題許明遠 暹 新居</title>,<text>春盡柴門白日長。小荷生葉水盈搪。知君早就閑居賦。細檢床頭種樹方。</text>
<title>題士元兄幽居</title>,<text>水竹幽居春寂寥。蒲萄吐蔓砌花嬌。隣翁杖屨閑來往。乘興何煩折簡招。</text>
<title>少憩</title>,<text>少憩溪亭臥馬韉。水風吹面起殘眠。催鞍更就前程去。官樹斜陽聽亂蟬。</text>
<title>素翁於蓼水上。新卜居。四隣闃無游好。余所贅寓。相去稍遠。不得以朝夕杖屨相從。常以爲慊。昨到其居。爲言近地有一區閑山水。謀爲卜隣之計。要與偕訪。則其形勢景致。果然不下於龍頭諸亭之勝。因竝馬談討。不覺移晷。歸來只勞夢想。顧余特是三十年無家客耳。若得如許勝境。棲息終年。萬戶侯不足道也。而造化兒窮困我半世。無所不用其極。到今白首。豈肯以淸福餉簿相哉。漫自咄咄。詩以言情。屬素翁相和。趙緯韓</title>,<text>昨日尋君蓼水廬。白頭淸坐笑談餘。閑來竝馬臨沙岸。指點溪山說卜居。</text>
<title>素翁於蓼水上。新卜居。四隣闃無游好。余所贅寓。相去稍遠。不得以朝夕杖屨相從。常以爲慊。昨到其居。爲言近地有一區閑山水。謀爲卜隣之計。要與偕訪。則其形勢景致。果然不下於龍頭諸亭之勝。因竝馬談討。不覺移晷。歸來只勞夢想。顧余特是三十年無家客耳。若得如許勝境。棲息終年。萬戶侯不足道也。而造化兒窮困我半世。無所不用其極。到今白首。豈肯以淸福餉簿相哉。漫自咄咄。詩以言情。屬素翁相和。趙緯韓 其二</title>,<text>靑山一面勢回環。峭壁長松護小灣。安得百金終買此。暮年棲息占淸閑。</text>
<title>素翁於蓼水上。新卜居。四隣闃無游好。余所贅寓。相去稍遠。不得以朝夕杖屨相從。常以爲慊。昨到其居。爲言近地有一區閑山水。謀爲卜隣之計。要與偕訪。則其形勢景致。果然不下於龍頭諸亭之勝。因竝馬談討。不覺移晷。歸來只勞夢想。顧余特是三十年無家客耳。若得如許勝境。棲息終年。萬戶侯不足道也。而造化兒窮困我半世。無所不用其極。到今白首。豈肯以淸福餉簿相哉。漫自咄咄。詩以言情。屬素翁相和。趙緯韓 其三</title>,<text>南北東西四十年。此身無處寄官船。逢人每說林泉勝。鬚鬢如今已颯然。</text>
<title>素翁於蓼水上。新卜居。四隣闃無游好。余所贅寓。相去稍遠。不得以朝夕杖屨相從。常以爲慊。昨到其居。爲言近地有一區閑山水。謀爲卜隣之計。要與偕訪。則其形勢景致。果然不下於龍頭諸亭之勝。因竝馬談討。不覺移晷。歸來只勞夢想。顧余特是三十年無家客耳。若得如許勝境。棲息終年。萬戶侯不足道也。而造化兒窮困我半世。無所不用其極。到今白首。豈肯以淸福餉簿相哉。漫自咄咄。詩以言情。屬素翁相和。趙緯韓 其四</title>,<text>空將書劍困窮途。晩卜林塘着腐儒。却怕殘生百年計。算來剛被鬼揶揄。</text>
<title>素翁於蓼水上。新卜居。四隣闃無游好。余所贅寓。相去稍遠。不得以朝夕杖屨相從。常以爲慊。昨到其居。爲言近地有一區閑山水。謀爲卜隣之計。要與偕訪。則其形勢景致。果然不下於龍頭諸亭之勝。因竝馬談討。不覺移晷。歸來只勞夢想。顧余特是三十年無家客耳。若得如許勝境。棲息終年。萬戶侯不足道也。而造化兒窮困我半世。無所不用其極。到今白首。豈肯以淸福餉簿相哉。漫自咄咄。詩以言情。屬素翁相和。趙緯韓 其五</title>,<text>緣江路接兩茅堂。杖屨從遊自不妨。晴日閉門書萬卷。角巾相對討皇王。</text>
<title>素翁於蓼水上。新卜居。四隣闃無游好。余所贅寓。相去稍遠。不得以朝夕杖屨相從。常以爲慊。昨到其居。爲言近地有一區閑山水。謀爲卜隣之計。要與偕訪。則其形勢景致。果然不下於龍頭諸亭之勝。因竝馬談討。不覺移晷。歸來只勞夢想。顧余特是三十年無家客耳。若得如許勝境。棲息終年。萬戶侯不足道也。而造化兒窮困我半世。無所不用其極。到今白首。豈肯以淸福餉簿相哉。漫自咄咄。詩以言情。屬素翁相和。趙緯韓 其六</title>,<text>君才濩落我疏慵。不合干時不合農。身世可憐無藉在。好將吟嘯老雲松。</text>
<title>出山</title>,<text>楓桂凋霜九月時。石門遊客出山遲。歸來滿袖煙霞氣。嬴得平生分外奇。</text>
<title>道中作</title>,<text>浮生役役幾時閑。棲遁初心負碧山。津樹驛亭湖外路。不堪來往飽間關。</text>
<title>書事</title>,<text>殘生結搆倚雲巒。生事蕭條不設關。春盡丘園無物色。雨餘惟見萊花斑。</text>
<title>過霽湖主人不在</title>,<text>三月春深湖上亭。桃花水漲渚蒲靑。湖翁一去幾時返。閑繫漁船倚晩汀。</text>
<title>俛仰亭。餞金晦卿。光赫</title>,<text>樽酒逢君俛仰亭。白蘋靑草滿江汀。窮途草草臨岐恨。醉後高歌試一聽。</text>
<title>戲效老杜六絶句</title>,<text>平生海內永嘉翁。詩律淸新老益工。縱被蚍蜉輕撼樹。不妨追述古人風。</text>
<title>戲效老杜六絶句 其二</title>,<text>湖翁苔老復誰先。艶麗相誇數百篇。絶調未應凌鮑謝。大名千古要終傳。</text>
<title>戲效老杜六絶句 其三</title>,<text>崔白風騷蹈盛唐。都將錦繡作心腸。郊寒島瘦誰分別。撼玉舂金自擅場。</text>
<title>戲效老杜六絶句 其四</title>,<text>蓀谷詞華蘭雪才。鵷雛翡翠是仚胎。試看多少瓇琚句。一一流傳白玉臺。</text>
<title>戲效老杜六絶句 其五</title>,<text>三峽詞源見五山。應同體素築騷壇。雕龍繡虎人爭覩。百賦千詩滿世間。</text>
<title>戲效老杜六絶句 其六</title>,<text>寥寥前輩竟難追。啄啄爭鳴果孰奇。留與千秋論得失。可憐惟是寸心知。</text>
<title>存歿 二首</title>,<text>石老仚蹤已冥漠。芚翁疏懶近何如。傷心墓道隣狐窟。悵望江天絶雁書。</text>
<title>存歿 二首 其二</title>,<text>鄭生非命嗟誰惜。朴氏高才世莫知。窮老獨纏懷舊恨。索居長誦送行詩。</text>
<title>重陽日雨</title>,<text>天涯佳節卽重陽。籬下黃花正自香。疏雨滿庭紅葉下。獨持詩卷坐深堂。</text>
<title>瀟灑園別申子混</title>,<text>梁園高會値秋晴。別酒盈觴衮衮傾。醉起不愁山色暝。滿天涼月照人明。</text>
<title>夜坐</title>,<text>孤燈寒夜獨悲吟。寂寞無人會此心。親舊半生零落盡。可憐窮鬼好相尋。</text>
<title>憶素翁</title>,<text>湖亭歌舞散無蹤。勝事依然醉夢中。牢落掩門山色裏。白頭相憶又春風。</text>
<title>嶺南道中</title>,<text>明沙如練水如藍。苦竹長松護小巖。半餉曲肱消宿酒。瞥然聊復夢江南。</text>
<title>道中遇雪</title>,<text>霧樹蒼茫西日微。雪花撩亂撲征衣。荒原十里無人見。前路誰憑問是非。</text>
<title>午憩蟾江小院</title>,<text>小院臨江背翠微。行人歇馬卸鞍鞿。坐看烏鬼銜魚出。掠水彎環相逐飛。</text>
<title>入孺長溪莊 崔葕</title>,<text>良辰有約莫相違。乘興不嫌村路微。匹馬沙堤踏晴月。水禽格格衝人飛。</text>
<title>夢作</title>,<text>金支翠蓋駕斑麟。淸曉排雲謁玉宸。奏罷綠章歸太晩。露桃開落幾回春。</text>
<title>過高君平故居</title>,<text>雲山僻處是君家。望裏依然一逕斜。村巷豈無寒食酒。傷心不忍賞春華。</text>
<title>余自卜築數年于玆。手所種若干花木。皆已生成。時自巡翫其間。怡然不厭。輒此收入篇章。寓余所適。且以賁飾山家景致云。</title>,<text>辛苦移渠數尺餘。漸看枝葉自扶疏。百年任與風霜戰。孤翠亭亭聳太虛。</text>
<title>余自卜築數年于玆。手所種若干花木。皆已生成。時自巡翫其間。怡然不厭。輒此收入篇章。寓余所適。且以賁飾山家景致云。 其二</title>,<text>側生巖底翠童童。蟠屈形模學老龍。移近草堂眞得所。虛名終不受秦封。</text>
<title>余自卜築數年于玆。手所種若干花木。皆已生成。時自巡翫其間。怡然不厭。輒此收入篇章。寓余所適。且以賁飾山家景致云。 其三</title>,<text>慇懃手取數株梅。爲向籬邊近水栽。自是天姿太寒素。滿城桃李莫相猜。</text>
<title>余自卜築數年于玆。手所種若干花木。皆已生成。時自巡翫其間。怡然不厭。輒此收入篇章。寓余所適。且以賁飾山家景致云。 其四</title>,<text>種出江城品類奇。歲寒能保傲霜姿。東籬采采看山趣。不獨陶潛有所思。</text>
<title>余自卜築數年于玆。手所種若干花木。皆已生成。時自巡翫其間。怡然不厭。輒此收入篇章。寓余所適。且以賁飾山家景致云。 其五</title>,<text>東君富貴借花王。妖艶從知冠衆芳。莫怪游蜂終避去。看來脈脈不聞香。</text>
<title>余自卜築數年于玆。手所種若干花木。皆已生成。時自巡翫其間。怡然不厭。輒此收入篇章。寓余所適。且以賁飾山家景致云。 其六</title>,<text>栽培經歲費提携。離立纔看與屋齊。縱使未供淸廟瑟。百年應見鳳來棲。</text>
<title>余自卜築數年于玆。手所種若干花木。皆已生成。時自巡翫其間。怡然不厭。輒此收入篇章。寓余所適。且以賁飾山家景致云。 其七</title>,<text>三月芳春勺勺華。倚雲和露縱天葩。韶光忽忽行衰謝。無那隨風落地斜。</text>
<title>余自卜築數年于玆。手所種若干花木。皆已生成。時自巡翫其間。怡然不厭。輒此收入篇章。寓余所適。且以賁飾山家景致云。 其八</title>,<text>繁華淡淡趁春暄。朱實離離滿夏園。莫遣山鸚銜去盡。時來一欲薦天門。</text>
<title>偶閱策稿有感</title>,<text>虞世都兪不可期。賈生流痛至今疑。丁寧十載君民業。枉費心肝誰復知。</text>
<title>雨夜 三月晦日作</title>,<text>千里湖山寂寞濱。百年生計任淸貧。中宵酒困聞疏雨。樹綠花飛又送春。</text>
<title>旅懷</title>,<text>乾坤身世逐飄蓬。旅泊江湖歲欲窮。一夜沙汀聞雁叫。應知落盡故山楓。</text>
<title>臘日途中</title>,<text>天寒倦客苦催歸。凍合山谿一徑微。瘦馬欲顚驚醉睡。急風吹雪滿征衣。</text>
<title>次韻寄任茂叔疏庵 二絶</title>,<text>此身何事苦奔忙。家在江南水竹傍。羈枕夢回聽曉雨。一般秋思掩書堂。</text>
<title>次韻寄任茂叔疏庵 二絶 其二</title>,<text>讀罷淸詩屬對忙。相思不得到君傍。自知樗散難供世。却愧聯裾上玉堂。</text>
<title>次韻寄任茂叔疏庵 二絶 附茂叔元韻</title>,<text>蕭蕭風雨晩來忙。瘦馬殘蒭近在傍。想得榮陽同此味。夜涼俱是宿空堂。</text>
<title>玉堂三學士。一朝以言事觸忤。俱被恩譴。出守遠外。同朝士友。惜其去者詩以送之。</title>,<text>凌晨孤雊本多猜。昭代何期見棄才。去住卽今俱失意。不禁淸淚落離杯。</text>
<title>玉堂三學士。一朝以言事觸忤。俱被恩譴。出守遠外。同朝士友。惜其去者詩以送之。 其二</title>,<text>無言相贈只長嗟。世事紛紛似亂麻。旅夢亦知尋舊隱。便隨征馬到天涯。</text>
<title>玉堂三學士。一朝以言事觸忤。俱被恩譴。出守遠外。同朝士友。惜其去者詩以送之。 其三</title>,<text>一封何事奏明光。五馬今朝發漢陽。松桂林中對黃卷。向來榮辱好相忘。</text>
<title>玉堂三學士。一朝以言事觸忤。俱被恩譴。出守遠外。同朝士友。惜其去者詩以送之。 其四</title>,<text>鑪錘隨意好陶甄。三黜寧論一代賢。千古詞人眞解事。道邊多棄直如絃。</text>
<title>玉堂三學士。一朝以言事觸忤。俱被恩譴。出守遠外。同朝士友。惜其去者詩以送之。 其五</title>,<text>世間榮辱苦無端。男子行藏到處安。秋日出郊相送罷。白頭牢落夢邯鄲。</text>
<title>玉堂三學士。一朝以言事觸忤。俱被恩譴。出守遠外。同朝士友。惜其去者詩以送之。 其六</title>,<text>一出春明望白雲。終南秋日近西曛。欲知去國無窮恨。半是思親半戀君。</text>
<title>與復而伴直春坊夜賦 姜碩期</title>,<text>靑綾伴直耿無眠。漏咽宮壺夜抵年。白首宦情都泠落。可憐相對說歸田。</text>
<title>大殿春帖</title>,<text>龍樓百福逐年回。魚鑰千門曉正開。已覺恩波濃似酒。遍霑黎庶醉春臺。</text>
<title>酒席。別高原李太守 志定 口號。</title>,<text>升沈一世本無端。樽酒當筵且盡歡。王事莫論行近遠。塞垣風雪好加餐。</text>
<title>挽嚴執義敬甫 惺</title>,<text>文園消渴幾時蘇。事到亡羊但一吁。宿昔省中趨走地。小胥應記舊靑蒲。</text>
<title>天安蓮亭。次板上韻。示主守同年鄭之經。</title>,<text>抄秋涼思客中生。官燭淸樽夜抵明。知是等閑萍水會。醉分征袂不勝情。</text>
<title>次沙溪先生養靜堂卷中韻</title>,<text>竹揷疏籬茅覆亭。圖書四壁有餘淸。春來好雨沾時物。愛聽山禽哢晩晴。</text>
<title>次沙溪先生養靜堂卷中韻 其二</title>,<text>百年棲息此林亭。亭下溪山對案淸。試向靜中觀物化。幾番風雨遞陰晴。</text>
<title>夢與復而會一山家。設茶酒酣暢。復而乘興賦詩。操筆未就。吾詩先成。平生不善記夢。夢作多不成語。獨此了然不錯。豈以此占得來夏安間耶。覺而錄之以志喜。</title>,<text>長夏山家午景遲。小梅黃熟麥成岐。浮生此日偸淸暇。何似朝衫汗透時。</text>
<title>睡起</title>,<text>睡起濃陰覆短墻。海天晴眺正蒼茫。誰言千里觚稜隔。直北祥雲是漢陽。</text>
<title>彈琴臺</title>,<text>古壕蕪絶暮雲愁。猿鶴沙蟲不可求。日夜東馳臺下水。斷腸聲咽幾時休。</text>
<title>次韻題戒淨詩卷</title>,<text>草廬疏豁納晴山。醉睡醒吟老此間。出定求詩太多事。吾慵應不羨渠閑。</text>
<title>秋夕</title>,<text>此生天地寸誠微。宰樹號風壟草腓。祭罷空山秋日晩。一年霜露又沾衣。</text>
<title>重陽前日。會崔察訪林園。</title>,<text>江村杖屨得追陪。秋日東籬露菊開。不省明朝是佳節。偶來花底把深杯。</text>
<title>江居漫興</title>,<text>風露凄淸蘆荻花。月波交影動金蛇。寒潮罨岸船人起。賽罷江神唱櫂歌。</text>
<title>江居漫興 其二</title>,<text>望中山色正蒼蒼。下渚雲沙帶夕陽。鷗鷺故知棲宿處。一時飛集釣磯傍。</text>
<title>江居漫興 其三</title>,<text>坐來煙靄暗沙灘。水樹微茫別榭寒。拾取枯槎成兩炬。夜深魚笱戒兒看。</text>
<title>江居漫興 其四</title>,<text>無端石燕亂徘徊。煙霧漫江失釣臺。伊軋暗聞空外響。片雲遙帶雨聲來。</text>
<title>江居漫興 其五</title>,<text>百川奔放灌三江。聲勢吹空聽可愯。河伯井蛙誰得失。終朝注目倚晴窓。</text>
<title>江居漫興 其六</title>,<text>雪意蒼茫別浦昏。近江漁店晝關門。尋梅處士騎驢客。一味淸寒摠斷魂。</text>
<title>江居漫興 其七</title>,<text>日夜江流未有聲。岸前舟道布瑤瓊。誰敎坐我凌陰窟。頓覺吟魂一倍淸。</text>
<title>江居漫興 其八</title>,<text>興來招集兩三翁。理得鉤緡載短蓬。隨意泝洄風浪靜。日斜還泊蓼花叢。</text>
<title>江居漫興 其九</title>,<text>江村濁酒易爲沾。網得纖鱗鱠腹腴。邀請自多漁釣伴。不妨爭席任歡呼。</text>
<title>咎兒折菊來戲感吟</title>,<text>嬌兒折取傲霜枝。來近書床笑自誇。零落暗香三嗅罷。白頭空復感年華。</text>
<title>讀東坡年譜</title>,<text>一時豪氣壓人群。千載空餘錦繡文。六十六年非不壽。等閑生死似飛蚊。</text>
<title>同隣友訪蕩春臺泉石。四絶句。</title>,<text>都門近北是名區。水石淸幽岳麓殊。秋晩古臺山日夕。客來吟嘯坐寒蕪。</text>
<title>同隣友訪蕩春臺泉石。四絶句。 其二</title>,<text>樂遊無跡客經過。毀礎荒墟沒草窠。移席更依溪畔石。不堪秋思坐來多。</text>
<title>同隣友訪蕩春臺泉石。四絶句。 其三</title>,<text>澗邊行徑轉山腰。竝馬朋遊不待招。共就淺沙開小酌。坐間歡笑雜閑謠。</text>
<title>同隣友訪蕩春臺泉石。四絶句。 其四</title>,<text>官罷身閑亦一時。興來探勝豈前期。山門向夕秋陰遍。隨意行吟出洞遲。</text>
<title>曉意</title>,<text>雨氣侵床客夢寒。隔城淸漏報更殘。求名七載頭渾白。始覺人間行路難。</text>
<title>雪中書懷</title>,<text>暮雪霏霏風色寒。群鷄斂翼集簷端。愁人擁褐親爐火。吟作商謳一倍酸。</text>
<title>雪中書懷 其二</title>,<text>雪花如手撲繩樞。窓外時聞萬木呼。天欲此翁長寂寞。病來禁酒護衰軀。</text>
<title>雪中書懷 其三</title>,<text>歸心阻雪望京華。憶到京華未有家。身世本來同逆旅。白頭愁病轉交加。</text>
<title>雪中書懷 其四</title>,<text>窮山日夕雪埋籬。悄悄空懷歲暮悲。強進一杯仍自慰。試拈枯管不成詩。</text>
<title>除夜</title>,<text>驚心舊歲送將歸。多病人間萬事違。四十八年醒醉過。未應明日便知非。</text>
<title>除夜 其二</title>,<text>百曲愁腸値此辰。五更鍾動起鷄人。朝來定得兒孫賀。鬚鬢新添箇箇銀。</text>
<title>戲題歲畫</title>,<text>手折蟠桃第一枝。醉騎黃鶴下仙墀。知吾早解修眞訣。試向塵寰慰病羸。</text>
<title>戲題歲畫 其二</title>,<text>九霞香釅暈衰顏。手裏天花一色殷。笑誇石門千歲鹿。歷穿琪樹叩玄關。</text>
<title>戲題歲畫 其三</title>,<text>步戛瑤壇躡綵雲。暖風吹捲綠荷裙。三生定有封郞約。一巹芳醪擬見分。</text>
<title>戲題歲畫 其四</title>,<text>仙家釀法自應殊。一酌醺人得道腴。多謝此翁偸滿瓮。曉來窺戶餉臞儒。</text>
<title>暮投梧院驛</title>,<text>倦童牽馬馬頻顚。水店依微起暝煙。榮悴等閑供一笑。驛程訶擁記前年。</text>
<title>無盡藏感懷</title>,<text>楊花飄岸水和煙。物色分明似去年。吟得好詩消客日。不堪懷舊一悽然。</text>
<title>月波亭。次石洲韻。</title>,<text>晴窓朝暮納仙山。形勝都輸几席間。美酒十千歌一曲。百年塵事不相關。</text>
<title>宿無盡藏</title>,<text>旅遊何日不思家。落盡江南荳蔲花。虛閣夢回窓欲曙。水田隨處鬧鳴蛙。</text>
<title>聽溪堂八景。爲晩悟道人題。</title>,<text>楓林日夕響蕭騷。滿眼仙山氣勢高。忽覺新涼生枕席。臥看晴月上東皐。</text>
<title>聽溪堂八景。爲晩悟道人題。 其二</title>,<text>暮天雲氣欲隨龍。俄頃橫分巧作峯。萬事任他多改變。一般幽思漲襟胸。</text>
<title>聽溪堂八景。爲晩悟道人題。 其三</title>,<text>亭亭夕照下庭苔。咽咽樵歌出谷來。休說靜中無所管。坐收霞鶩入詩材。</text>
<title>聽溪堂八景。爲晩悟道人題。 其四</title>,<text>漠漠郊林靄暝姿。數材煙氣繞疏籬。田翁作苦歸來晩。正値黃粱欲熟時。</text>
<title>聽溪堂八景。爲晩悟道人題。 其五</title>,<text>春入山谿午景長。手持輕鍤采迷陽。商顏三秀休誇美。風味爭看佐酒觴。</text>
<title>聽溪堂八景。爲晩悟道人題。 其六</title>,<text>桃花新漲浸漁磯。穩把絲竿對夕暉。龍伯渭川誰得失。水風吹鬢澹忘歸。</text>
<title>聽溪堂八景。爲晩悟道人題。 其七</title>,<text>幽居本自絶塵紛。況復當軒有此君。淸簟夢廻涼籟合。起來方覺醒朝醺。</text>
<title>聽溪堂八景。爲晩悟道人題。 其八</title>,<text>宿酒微消睡起遲。雨聲終日在蓮池。輕霏洒面香熏袂。撩得詩腸一倍奇。</text>
<title>夜雨</title>,<text>竹間疏雨滴殘更。時聽庭柯摵摵聲。久客忽逢搖落節。白頭重惱去留情。</text>
<title>環碧堂。與洞友作重陽會。</title>,<text>匝岸楓林照水姸。湖山詩景九秋天。佳辰莫漫欺吾老。頭白猶能棹酒船。</text>
<title>夕思</title>,<text>日沈西嶺暝鴉廻。竹露和煙滴砌苔。寒思悄然深閉戶。不堪衰謝日相催。</text>
<title>雲峯山亭八景。爲李使君 斗陽 作。</title>,<text>日夜淸霜落翠微。半空遙見錦屛圍。靑姨欲鬪東君巧。幻出奢華眩是非。</text>
<title>雲峯山亭八景。爲李使君 斗陽 作。 其二</title>,<text>千疊雲山百尺潭。綠蘿琪樹掩仙龕。居僧曉夕敲寒磬。風便餘音度翠嵐。</text>
<title>雲峯山亭八景。爲李使君 斗陽 作。 其三</title>,<text>水面昏氛向夕空。天淸驚見截波虹。誰將一匹吳門練。乞與馮夷飾貝宮。</text>
<title>雲峯山亭八景。爲李使君 斗陽 作。 其四</title>,<text>方塘水淺有衰荷。隔岸聽殘擢女歌。秋晩漸看花葉盡。可堪寒雨夜來多。</text>
<title>雲峯山亭八景。爲李使君 斗陽 作。 其五</title>,<text>極望平郊䆉稏風。田更隨處占年豐。豚蹄黍釀供秋社。懽頌爭稱勸課功。</text>
<title>雲峯山亭八景。爲李使君 斗陽 作。 其六</title>,<text>水滿陂塘柳亸絲。綰煙和雨故低垂。年年漏洩春消息。剛被風欺不自持。</text>
<title>雲峯山亭八景。爲李使君 斗陽 作。 其七</title>,<text>毀壘荒涼沒草萊。赤霞光閃古碑苔。神功燀赫留奇兆。直配三辰耀八垓。</text>
<title>雲峯山亭八景。爲李使君 斗陽 作。 其八</title>,<text>寺在中天積翠間。晩來煙氣羃孱顏。遙知洗鉢供齋飯。法鼓聲殘掩石關。</text>
<title>山寺曉意</title>,<text>空山落葉響蕭蕭。丈室翛然掩寂寥。黎面老僧披破衲。坐撞更鼓度寒宵。</text>
<title>辛未四月十一日。余適感風痾。塊伏城西僦寓。向曉得夢到一區僻處。云是貴介別墅。墅中景致殊絶。叩守閽者。求入探賞。則初頗持不可。強然後許之。引過重門。歷數十階級。逾陟逾峻。及到最高頂。石壇夷豁。可坐百餘人。壇側有泉湧出巖竇。注入小塘。可容數斛許。掬飮頮面。淸洌徹髓。俯鑑毛髮。明瑩如鏡。新荷小葉。纔浮水面。點綴靑錢。山勢尖峭。環立左右。松篁卉木。奇古無比。怳若神仙眞界。周章游憩。不覺移晷。魂骨蕭爽。耳目曾所未接者也。徐入壇西禪龕。結構窄小。而丹碧輝煥。筆牀茶竈。亦甚濟楚。俄見老比丘數輩出迎作禮。緇巾雲衲。極其潔整。徐問來歷居住。余亦略有答話。手持一卷子。跪而進曰。詩客適到此間。何可泯默無語。余開卷。見有若干詩篇。皆可觀。卽索筆和韻以題之。比丘輩各自稱謝。旣而驚覺。窓紙已生白矣。幻境了了。悵黯久之。顧余年今半百。鬚鬢無一黑莖。其於一切世味冷落。有同死灰。而猶且繫官于朝。進退維谷。每於靜時。循省心跡。棲雲臥壑。夢想如昨。而今已老矣。安保其終擺俗累。以畢吾志願耶。漫錄夢詩。以寓感諷云爾。詩曰。</title>,<text>造物何年保此慳。竟輸公子占淸閑。天遊一餉疏塵想。明日城中却望山。</text>
<title>奉和玄洲示韻 時玄洲纔脫無妄</title>,<text>那堪衰疾日侵加。萬事驚心鬢各華。靜想城西風雨夕。一番開落繞墻花。</text>
<title>睡起</title>,<text>世間榮辱一亡羊。葆守天機在括囊。午睡起來無別事。細敎童子點茶鐺。</text>
<title>田父詞</title>,<text>腰鎌帶索輓篝車。爭穫嘉禾入里閭。欲賽田神呼婦子。急炊香飯摘寒蔬。</text>
<title>行次廣亭晝飯。壁上見有趙素翁，高若涉兩作。喜步原韻。</title>,<text>溪流東走日西沈。極目秋光靜遠林。點檢壁間佳句在。和時能會唱時心。</text>
<title>錦江</title>,<text>秋江潦盡吐沙洲。江面樓船自在浮。客倚船舷時擊水。水光搖漾起眠鷗。</text>
<title>與文伯復而。同宿披香堂。</title>,<text>不期而會我三人。各記平生面目眞。言笑未闌秋夜盡。任敎官燭達淸晨。</text>
<title>尼山。始喫早紅有感。</title>,<text>赤虯遺卵太多奇。誰薦官盤佐酒巵。病渴茂陵須得此。故園風味入吟思。</text>
<title>哭沙溪先生靈筵</title>,<text>讀罷哀詞慟哭時。暮天寒日下疏籬。忍看宿昔摳衣地。香火燒殘掩素帷。</text>
<title>過江景村。有懷徐之見。龍甲</title>,<text>南州豪士舊亭皐。蘆荻花邊繫釣舠。陳跡宛然生楚愴。不禁衰淚濕征袍。</text>
<title>林川客舍曉起</title>,<text>引取泉源鑿後坏。緣崖㶁㶁入池來。可憐客館還家夢。剛被寒聲滴破回。</text>
<title>飛鴻館 鴻山</title>,<text>鴻飛就暖向南州。一踏泥塗跡尙留。銜得短蘆工避繳。去來猶有稻粱謀。</text>
<title>贈孝餘</title>,<text>逢君解說少年時。一夢悲歡兩鬢絲。客散酒醒相對處。海山秋雨濕枯棋。</text>
<title>過新昌道傍。有懷亡友。</title>,<text>王弘當日値淵明。藉草開樽意氣橫。雲物宛然分手地。至今存沒不勝情。</text>
<title>振威公館逢朴德雨歸覲扶餘因與同宿將別有贈 二首</title>,<text>浮生浪跡似萍蓬。斷送光陰逆旅中。公館偶成連被話。北歸南去各悤悤。</text>
<title>振威公館逢朴德雨歸覲扶餘因與同宿將別有贈 二首 其二</title>,<text>古跡猶存半月城。孤蘭寺裏聽江聲。十年遊賞今如夢。乾沒風塵送客情。</text>
<title>寓直玉堂。次樂全申都尉。</title>,<text>禁得春寒酒力微。浴堂南畔掩重扉。依然一霎江湖夢。化作沙鷗自在飛。</text>
<title>寓直玉堂。次樂全申都尉。 其二</title>,<text>家在江南活計微。一林脩竹掩山扉。人生不及銜泥燕。春到還尋舊壘飛。</text>
<title>次觀海李子時令公謁聖陪從見示韻。錄似谿谷大學士同和。李敏求</title>,<text>金壺春漏報殘更。輦路靑繩掌樣平。宮燭吐光明似晝。侍臣齊擁法輿行。</text>
<title>次觀海李子時令公謁聖陪從見示韻。錄似谿谷大學士同和。李敏求 其二</title>,<text>中天星月燦昭垂。躬薦明禋不許遲。臚罷廟庭環佩響。禮官前導出門時。</text>
<title>挽洪判官 𩅿</title>,<text>祖馬嘶風曉月沈。數行淸淚十年心。君家兄弟俱頭白。忍見荊花減舊陰。</text>
<title>雨中獨坐。有感于懷。</title>,<text>知時好雨晩廉纖。掩却書帷靜獨潛。柔翰病來藏在篋。爲排愁悶試還拈。</text>
<title>雨中獨坐。有感于懷。 其二</title>,<text>平生酒興與詩談。衰懶從來漸不耽。年較孔融今忽至。白頭簪紱自難堪。</text>
<title>雨中獨坐。有感于懷。 其三</title>,<text>齒落精亡鬢已凋。此生眞似卷回潮。自知來日今無幾。猶復趨蹌廁百僚。</text>
<title>雨中獨坐。有感于懷。 其四</title>,<text>末俗滔滔喜自高。誰敎駑驥竟同槽。不知從古流名者。定是人間幾箇豪。</text>
<title>雨中獨坐。有感于懷。 其五</title>,<text>雨餘芳草忽生芽。春氣漫空弄日華。造物不知人臥病。好將風景到閑家。</text>
<title>春臺傍有小樓。與諸公同登小酌。次壁上韻。</title>,<text>纔出都門塵事稀。朝衫欲換薜蘿衣。山樓正値花飛節。日夕樽空客不歸。</text>
<title>送韓元之令公朝京</title>,<text>長身白面好風姿。秀出班行近玉墀。拜謝皇恩輸玉帛。滿衣香霧出門時。</text>
<title>送韓元之令公朝京 其二</title>,<text>男兒墮地志桑蓬。堪愧呻吟一室中。頭白送君仍抱病。壤蟲無復羨飛鴻。</text>
<title>送韓元之令公朝京 其三</title>,<text>何李文章自作家。射人光艶縱天葩。老來尙有書淫誚。奈乏靑錢可得賖。</text>
<title>病中述懷</title>,<text>方吾病時自忘吾。纔到蘇來但此軀。商略勞生知幾日。一番觀化聽洪鑪。</text>
<title>病中述懷 其二</title>,<text>五十人間百不營。偶然詩酒博虛名。如今意氣消磨盡。獨有丘園送老情。</text>
<title>送錦南鄭元帥 忠信 放歸鄕里</title>,<text>將軍夢罷大刀頭。匹馬南馳返水丘。長願廟謨終制敵。任渠漁釣作閑遊。</text>
<title>自娛堂八詠。爲趙季中作 釴。</title>,<text>小屋晴窓不受塵。羲經一部屬閑人。誰知點勘潛心處。默契先天道味眞。</text>
<title>自娛堂八詠。爲趙季中作 釴。 其二</title>,<text>朝光入牖室中虛。按却瑤絃下指疏。成毀自然誰復辨。會心休檢漆園書。</text>
<title>自娛堂八詠。爲趙季中作 釴。 其三</title>,<text>一塢輕風送暗香。起看紅露濕團光。可憐春事知何許。喚取村翁命酒觴。</text>
<title>自娛堂八詠。爲趙季中作 釴。 其四</title>,<text>夕霏初斂月舒波。閑取風騷好自哦。焉得思如陶謝客。蓽門開處夜尙過。</text>
<title>自娛堂八詠。爲趙季中作 釴。 其五</title>,<text>秋晩林園百卉衰。東籬喜見傲霜姿。淸香滿袖看山趣。不獨淵明有好詩。</text>
<title>自娛堂八詠。爲趙季中作 釴。 其六</title>,<text>栽得新篁費日澆。此君風韻自蕭騷。前山萬木皆黃落。獨保孤貞聳碧霄。</text>
<title>自娛堂八詠。爲趙季中作 釴。 其七</title>,<text>急雨鳴簷夏簟淸。強留隣客對棋枰。須知世事都輸此。得失翻從一着生。</text>
<title>自娛堂八詠。爲趙季中作 釴。 其八</title>,<text>曉拓寒窓雪滿庭。小松看作老龍形。憐渠苦戰風霜後。猶自亭亭獨也靑。</text>
<title>將赴金堤任所。諸友送餞露梁江上。李君天章題扇爲別。途中次其韻却寄。</title>,<text>落落孤懷不自聊。客居愁見歲華凋。吏情正覺湖山近。酒賦交懽已寂寥。</text>
<title>將赴金堤任所。諸友送餞露梁江上。李君天章題扇爲別。途中次其韻却寄。 其二</title>,<text>白頭秋日對離樽。握手潛傷去國魂。芳草遠連湖外路。一麾行盡幾家村。</text>
<title>成歡驛。再用前日題壁韻。</title>,<text>倦入郵亭卸汗衣。晩風和雨灑來稀。愁看獨鳥向南去。暝靄千林何處依。</text>
<title>德坪村家。次壁上諸公韻。</title>,<text>寥落誰知去國情。小溪微雨坐來晴。可憐雨鬢千莖雪。照鏡今朝倍覺明。</text>
<title>戲爲吏情苦樂十六詠</title>,<text>好客盈舟簇馬鞍。水風醒酒作微寒。斜陽五馬分飛去。嬴得村童擁路看。</text>
<title>戲爲吏情苦樂十六詠 其二</title>,<text>趫夫前導健奴扶。意氣軒昂得自娛。却憶布衣曾作客。短僮羸馬取長途。</text>
<title>戲爲吏情苦樂十六詠 其三</title>,<text>軟炊雲子劈團臍。南食朝朝八品題。仲叔豈爲安邑累。好將風味詑山妻。</text>
<title>戲爲吏情苦樂十六詠 其四</title>,<text>喜敷顏色怒爲嚬。凄凜如秋暖作春。試看指揮能事在。眼前多少走僵人。</text>
<title>戲爲吏情苦樂十六詠 其五</title>,<text>南山雲物動詩脾。柱笏窓間撚白髭。簿領不須相促迫。倦情還似在家時。</text>
<title>戲爲吏情苦樂十六詠 其六</title>,<text>畫角吹殘整筍輿。行春時復問郊居。何須快馬長安陌。強逐浮名愧殺余。</text>
<title>戲爲吏情苦樂十六詠 其七</title>,<text>光浮瘦面氣驕騰。朝夕無煩問斗升。誰使汝曹專此樂。聖恩隨處愧難勝。</text>
<title>戲爲吏情苦樂十六詠 其八</title>,<text>朱盤飣餖好沾餘。鈴索閑時睡自如。何似滿山風雨夕。忍飢辛苦輓薪車。</text>
<title>戲爲吏情苦樂十六詠 其九</title>,<text>料量鹽米喜相乖。手取枯枝雁足腓。剖斗折衡眞浪說。自憐機巧日粧懷。</text>
<title>戲爲吏情苦樂十六詠 其十</title>,<text>招集頑獰日坐衙。案頭朱墨亂橫斜。辛勤了得公家事。譏罵無端四面加。</text>
<title>戲爲吏情苦樂十六詠 其十一</title>,<text>虞芮交爭有是非。片言分析在幾微。屈伸自是尋常事。恩怨紛然卒見譏。</text>
<title>戲爲吏情苦樂十六詠 其十二</title>,<text>冠裳誰復比猿猴。強取桁楊詰寇偸。爲是良民輕觸辟。每聞呼楚輒懷愁。</text>
<title>戲爲吏情苦樂十六詠 其十三</title>,<text>十月三農已滌場。縣符催糴納官倉。輸來甔石多零落。逋負飜愁有散亡。</text>
<title>戲爲吏情苦樂十六詠 其十四</title>,<text>屬接軍書自北來。及時徵發事銜枚。催裝就道多疲倦。未到關山力已摧。</text>
<title>戲爲吏情苦樂十六詠 其十五</title>,<text>紫衣呵路望朱軒。手板持來欲褫魂。低却白頭迎拜罷。旋呼饔子點盤飧。</text>
<title>戲爲吏情苦樂十六詠 其十六</title>,<text>東南客會似浮萍。老眼濛濛少見靑。一飯豈堪仍掃迹。各輸情好太丁寧。</text>
<title>光山罷試會。將還郡治。午發永新驛。</title>,<text>征鞍少憩古郵亭。草座生寒客睡醒。微雨乍收山日夕。馬前秋色滿郊坰。</text>
<title>贈雲住寺僧</title>,<text>浮雲住處是雲住。見說雲蹤住此間。雲物本來無住着。不知何日向何山。</text>
<title>過無盡藏</title>,<text>向晩水風吹不休。小舟斜繫白蘋洲。行人恰向渡頭立。極目煙波無恨愁。</text>
<title>閏秋望夜。夢得一絶云。偶爾成歸計。超然脫俗情。平生一款段。容易卽前程。乃休官將去時作也。覺而有感。書于郡齋窓紙。</title>,<text>鶢鶋鍾鼓豈相宜。彭澤歸來何苦遲。歲晩此懷誰與道。可憐惟見夢中詩。</text>
<title>戲題淸虛集</title>,<text>淸虛韻釋有遺編。付囑空門弟子傳。堪笑一生耽寂滅。不知終是落言詮。</text>
<title>謝方伯元公斗杓約會不赴</title>,<text>尋春佳約病仍睽。白首孤吟望欲迷。想得一番風雨夕。滿城桃李落成泥。</text>
<title>再用前韻。詶謝使相見寄之作。</title>,<text>閱世從他萬目睽。冥塗擿埴老猶迷。浮生萬古皆陳跡。何似飛鴻踏雪泥。</text>
<title>靈巖客館。望月出山。</title>,<text>海天微雨濕輕裝。客到孤城已夕陽。滿眼石峯攢似戟。好將秋色截穹蒼。</text>
<title>有客傳報圻伯鄭公 百昌 巡到奉先寺。因醉長逝。</title>,<text>淸秋醉倒古龕中。半世身名一夢空。誰料詞壇追逐日。白頭先哭黑頭公。</text>
<title>戲題鼇山村家 竝引</title>,<text>商量萬事足長吁。惟有田園着腐儒。可笑向來趨走裏。不知剛被鬼揶揄。</text>
<title>江閣卽事</title>,<text>炎天快閣俯長流。蘋末風生爽似秋。驚破午眠時縱目。滿江煙雨一漁舟。</text>
<title>敬次淸陰大學士臨瀛別韻 余將赴江陵任所。淸陰啓請擬望薇垣。見遞。</title>,<text>恩借專城地盡頭。暮年朱綬稱閑遊。楚弓得失尋常事。一笑聊寬分外愁。</text>
<title>敬次淸陰大學士臨瀛別韻 余將赴江陵任所。淸陰啓請擬望薇垣。見遞。 其二</title>,<text>年來鬢髮雪渾頭。旅食京華故倦遊。誰識莊生淹病日。苦吟都是望鄕愁。</text>
<title>敬次淸陰大學士臨瀛別韻 余將赴江陵任所。淸陰啓請擬望薇垣。見遞。 原韻</title>,<text>溟州何在海東頭。到處仙區愜勝遊。爭奈暮年千里別。眼前風景自生愁。</text>
<title>題參禮驛樓</title>,<text>誰構危樓在路傍。幾人登眺卸裝囊。怪來煙樹浮佳氣。知是山川近沛鄕。</text>
<title>夕意</title>,<text>溪流決決日西時。亂鵲爭棲上竹枝。坐久莫愁無好趣。夜深晴月照前墀。</text>
<title>山家</title>,<text>微雨和煙暗小村。晩來樵牧入柴門。山家耳目無他鬧。惟有詩情惱病魂。</text>
<title>醮兒遠行。雨夕獨臥遣悶。</title>,<text>經時痼疾入膏肓。稚子扶將日在傍。氷泮有期今遠去。好迎新婦拜高堂。</text>
<title>病棲瑞石小龕題壁</title>,<text>形神寂寞寄山棲。攤在床頭數卷書。閑伴老僧供粥飯。此翁生活不求餘。</text>
<title>余寓在彌陀殿有日。與懶英開士同居宿。開襟接話。頗暢幽悁。英以禪語一篇投示。詞旨款款可愛。爲題兩絶以酬之。</title>,<text>謝絶紛華懶是眞。豈知山外有紅塵。平生泉石吾多癖。相對忘言意更親。</text>
<title>余寓在彌陀殿有日。與懶英開士同居宿。開襟接話。頗暢幽悁。英以禪語一篇投示。詞旨款款可愛。爲題兩絶以酬之。 其二</title>,<text>軟語成章箇箇眞。賞來一洗渴心塵。殘年欲學無生法。長與空門老宿親。</text>
<title>病中。逢潭陽李使君大載過訪。厚基</title>,<text>冬日凄凄閉戶深。塌然愁臥動悲吟。兒童喜報鳴騶至。樽酒逢迎慰此心。</text>
<title>病中。逢潭陽李使君大載過訪。厚基 其二</title>,<text>沈痾怕見酒杯深。排悶時成感舊吟。相對自然多苦語。可憐俱是暮年心。</text>
<title>歲暮</title>,<text>歲暮村居人事無。百年浮世此身孤。向來苦樂知多少。一霎眠時已盡輸。</text>
<title>山堂。謝鳴陽城主携酒來訪。</title>,<text>黃堂淸暇輟鳴琴。理得山裝遠見尋。官酒澗蔬風味足。團圓不覺五更深。</text>
<title>與仲遠兄。會宿柳東淑草堂。留題此作。</title>,<text>亭皐夷向亂山蒼。身世蕭然野興長。但願年豐禾黍足。十千芳酒獻高堂。</text>
<title>山寺曉意</title>,<text>寒夜沈沈山漏遲。氷灘決決曉風悲。闍梨睡熟依深壁。知是神遊幻境時。</text>
<title>挽李進士相胄</title>,<text>玉樹風姿角丱初。碧城官閣業詩書。十年存沒腸堪斷。載酒無人問索居。</text>
<title>將赴咸陽途中作</title>,<text>夕陽西下水東流。歎息吾生已白頭。借得一麾終底用。算來身計好歸休。</text>
<title>菊月晦日。書衙軒窓紙。</title>,<text>官齋寒重硯生氷。欲把深杯病未能。無數黃花向人笑。白頭身事淡如僧。</text>
<title>挽李白洲天章四絶句</title>,<text>浮生石火儘須臾。君牧彭殤總一塗。平日與君談此事。至今存沒獨長吁。</text>
<title>挽李白洲天章四絶句 其二</title>,<text>我生於世閱交親。契合金蘭定幾人。誰謂壑舟移夜半。獨留衰病久風塵。</text>
<title>挽李白洲天章四絶句 其三</title>,<text>旅遊京洛憶前年。酒賦交懽樂事偏。一別豈知仍永訣。白頭那忍斷朱絃。</text>
<title>挽李白洲天章四絶句 其四</title>,<text>詞翰交遊有數公。登壇牽帥愧衰翁。一朝奄忽俱零落。陳迹浮雲過太空。</text>
<title>瑞石山賦</title>,<text>粤自混沌鑿。乾坤位。百川流。萬山峙。區宇星分。疆土綺理。藏名竹素。著偉經志。望祀咸秩於唐典。峻極播詠於周詩。蓋前昔之所載美。及騷家之所稱奇。三山饗象於異境。五嶽標拔乎中州。夫豈知疏鑿之外。要荒之陬。暘烏下邦。朱雀南奧。神禹之跡未及。甘英之窮不到。發夢寐於神遊。蘊秀異於天造。嗟小見之守井。昧瑞石之靈號。异哉瑞石之爲山也。雄蟠州縣。奇挺宇宙。不土而童。含光而瘦。遠而望之。鵬背靑天而▒噣。迫而察之。鶴截祥雲而孤雊。連延纚屬。騰踔蹇嵼。磈碨坻堮。壇曼阜坂。靈草斯蕃。甘木斯殖。珍禽翔集。怪獸窟宅。兼吳蜀之壞異。邁思雄之夸詡。將重言而近誣。故襲陋而無取。徒觀其峻危之巓。脩阻之隈。奇巖人立。怪石獸頹。曲加斤鉅。巧施剞劂。有千尋之莖。擢累三級而槷刖。臨無底而孑跱。慶不準乎度尺。勢撑柱而難安。颭狂飆而欹側。咸廉劌而隅削。中倕繭之矩繩。雖伯昏之神王。猶悚眙而難升。若乃陰氛開霽。石骨鑱霄。熲耀藍田。礱斲珉瑤。離坌濁而獨出。軼雲霞而孤聳。森列戟而攢劍。儼峨冠而張拱。橫寥廓而縹渺。據坤軸而磅礴。邈處高而羞卑。朝衆山猶臣僕。爾乃巖窔留雪。洞穴生風。磧礫之甃。蛟螭之宮。林無落葉。風不飄塵。融雲泄霧。閟靈藏神。雖奇聞之夙著。慨塵躅之難臻。於是臞儒慕隱。逸士耽眞。構雲梯攀鳥陘。陵嶕險驀靑冥。蔭松柏藉芫蒻。憩擔屩觴澗谷。臨淸流而濯纓。坐磐石而舒嘯。遡蘭桂之呹薌。愛楓篁之夭矯。捫懸蘿而跼步。躋絶巚而騁眺。挹四海於一杯。籠萬象於方寸。撫凌雲之遐想蕩。塡胸之怐悶。南瞰耽羅。北顧湖圻。島嶼縈廻。川途杳微。逍遙周覽。指點生疑。身留情往。目盡魂馳。日旣暮而忘返。投倦跡於禪房。遘衲子於沙門。禮金像於脩廊。爾其蘭若淸邃。璧戶玲瓏。道師脩齋。法侶諷經。鳴鍾警衆。振磬自悟。水碓鏖夢。氷灘響雨。聞妙香於宴坐。散雨花於諸天。走木魅於淸梵。感潭龍於幽禪。等身物於一芥。契至樂於三玄。自非遺世而離俗。疇能於此乎棲托。斯寔象外之淨界。絶勝人間之火宅。或有木石生變。狐貍搆妖。叢隍像設壇宇岧嶢。蚩氓懷糈而要福。巫祝詭詞而愆祈。輸紙錢於烏鳶。走男女於歲時。黷靈神於淫祀。壞風化於蠻俗。此則西門之所羞恥。狄公之所毀爇也。夫其嵩高作鎭。淸淑鍾靈。地擅膏沃。人產豪英。少眉蘇之華藻。配嶽申之功德。多士瑞於王家。風聲樹於後葉。俗踰齊魯之變。家傳洙泗之學。街童習西河之風。行客軾干木之門。考德運其如斯。孰不豐川而羨源。惟彼楓嶽專奇。妙香誇雄。形勝所萃。遊賞所同。仍羽人之髣髴。覿永郞之蹁躚。率駕無而爲有。徒誕肆而妄傳。雖亦枯槁之士服。實非英儁之攸躔。其餘偏荒僻界。絶域遐裔。山非神峻。水無淸麗。假詞人之耳目。入今古之篇什。苟紀實而稱美。皆未若茲山之殊特也。</text>
<title>續招</title>,<text>圜方函混。無隈屬兮。二氣盪激。罔休息兮。蒸摩饙餾。物莫泄兮。吾悲尒魂。逝焉薄兮。周流迆颺。彌四極兮。芴慌往徠。誰究測兮。洋洋浩浩。豈消釋兮。吾悲尒魂。其化爲喬嶽兮。峞峨竦峭。軼坌濁兮。蜿蟺盤礴。重而不僵兮。藩都配運。壯圻疆兮。產靈毓秀。瑞治平兮。吾悲尒魂。其化爲溟渤兮。奫淪滈溔。滔日月兮。卑以自居。宗百谷兮。泓容廣受。靡物不儲兮。窮奇極譎。伏龍魚兮。戢風晏濤。靜坤墟兮。飛艎榒楫。聽鹽漁兮。滋殖貨窯。利氓徒兮。吾悲爾魂。化爲金鐵兮。披陶融冶。供劍鎩兮。銛鋒利刃。耀霜雪兮。爍雲跕日。動寥廓兮。振讋戎胡。愯蟊賊兮。朋憸族憝。霣心骨兮。時用善藏。豈缺折兮。吾悲尒魂。化爲山木兮。停霜溜雨。自脩竦兮。連圍合抱。若山重兮。是伐是取。充樑棟兮。高騫負廈。壯撑支兮。任重處崇。久無傾陂兮。君子攸寧。誰毀隳兮。吾悲爾魂。上爲列星兮。回環紫宮。配二明兮。隨風隨雨。澤黔蒼兮。淪精委照。應會昌兮。感發靈祥。鍾豪英兮。黼黻文章。賁皇明兮。吾悲爾魂。化爲群芳兮。椒蘭茝蘅。不一其名兮。枝葉峻茂。紛酷烈兮。薰肌中顙。衆共薦兮。驅去邪穢。癘痟蠲兮。充幃貯服。宜貴顯兮。手鉏裒籠。入邃殿兮。周除廣墄。蒔叢蒨兮。玉樓淸暇。垂顧眄兮。君情所悅。孰斬翦兮。悲魂之化兮安所擇。感吾至誠兮唯所欲。無逐浮煙兮同飄散。無乘逝波兮漂不返。無與春氷兮胥泮渙。無混朝菌兮終腐爛。故都恬愉兮。物阜民娛。兵戈怗息兮。朝野無虞。洗瑕蕩垢兮。與昔殊塗。朋遊膠添兮。接袂摩膚。投詩命酌兮。佹辯驩謼。累請交迎兮。信宿忘趨。魂乎來歸兮。無外圖江湖遼闃兮。四三漁家。隣舟竝檣兮。迭笑互歌。振網收綸兮。炰鼈羹蝦。耋艾雜坐兮。愚智交加。忘形縱博兮。抵掌讙譁。棄物遺名兮。不知其它。魂乎來歸兮無我遐。太山嵁巖兮。與世無聞。衡門特室兮。枕石披雲。左右琴瑟兮。今古典墳。絀嗜禁欲兮。鉛耕槧耘。籠王軼伯兮。義別利分。會心于極兮。絶類超群。沒齒無憫兮。攄志立言。垂功配美兮。優入聖門。魂乎來歸兮終不諠。亂曰。乘長風兮薄浮光。被余髮兮出大荒。詔五神兮淸郊塲。勑六丁兮抶獝狂。遵交道兮指遠鄕。縱余目兮神洋洋。菉蘋被徑兮春水平。關塞極天兮鳥飛長。招楚些兮歌不成。魂無歸兮空彷偟。</text>
<title>次歸去來辭 竝敍</title>,<text>歸去來兮。唐虞已遠吾安歸。固難隨俗而俯仰。聊抗言而抒悲。曩余生之狂戇。指前武而高追。惟誠求而道通。昧古是而今非。雜群芳以綴佩。危余冠而褒衣。頤情志於載籍。慶賾玄而鉤微。守非物移。神不外奔。晞賢齊軌。學聖入門。虛心忘物。道在師存。自求善價。衆笑瓠樽。雖多口而屢躓。豈疚心而靦顏。遵義路而勿失。反仁宅而圖安。不吾知其不慍。恒下帷而掩關。悲年邁而力殫。每反照而靜觀。旣白紛而無得。類弱喪而忘還。然初志之不悔。徒延佇以盤桓。歸去來兮。願辭謝乎朋游。顧省愆之不暇。寧枉道而它求。彼意氣之交投。懼增累而重憂。夫孰異道而相安。賁余趾乎田疇。葛巾藜杖。瓦缶玉舟。樂棲情於閑曠。期畢命乎林丘。振春衣於高岡。濯塵纓於淸流。觀時物而察化。感生寄而死休。已矣乎。學成業遂定何時。不管身後空名留。胡爲乎半途欲廢之。旣往雖已矣。將來猶可期。至寶成於雕琢。嘉谷遂於畊耔。要溫故而知新。盍服禮而明詩。庶策勵以死已。無或猶豫以狐疑。</text>
<title>夢竈 竝序</title>,<text>繄天佑民。聰作后兮。臣服百寮。尊無右兮。深居象魏。子九有兮。惟丞惟疑。實前後兮。有廓斯公。辟斯醜兮。屛邪親貞。善其取兮。興亡勃忽。曷常久兮。有衛之國。靈公嗣兮。爭蔡長盟。初若懿兮。厥終不克。惟日肆兮。對尼送鴻。問軍事兮。扶魚搏幣。濫婦氏兮。賢良色擧。邇便媚兮。彌瑕外壅。內南子兮。目蔽耳錮。孰捄止兮。維時侏儒。進以伎兮。願謁於君。徘若戲兮。掀髥軒氣。乍擎跽兮。晡夕之後。魂爽交兮。惝惚彷彿。精意搖兮。紛紛擾擾。若超遙兮。忽止於止。有所遭兮。中疏外黔。事燖炰兮。呑吐灰灺。熏腥膏兮。其名曰竈。人附熱兮。昒昕而窹。惕以察兮。發書占之。私究詰兮。龜告其繇。莫此吉兮。澡雪而俟。愼齊栗兮。詰朝果踐。入紫闥兮。殊形詭服。襯冕黻兮。匪夢之禎。君胡覿兮。侏言未竟。頩龍顏兮。莫高惟我。人孰班兮。崇臺法宮。類天關兮。旣嚴且邃。絶追攀兮。衆或利見。夢日君兮。彼竈之賤。惟髻還兮。而奚比予。眩瞻聞兮。侏復於君。臣吐實兮。赫赫太陽。覆庶物兮。同煕普照。遍隙闋兮。群目所用。疇敢私兮。惟明明后。式取斯兮。豈若竈然。阨而卑兮。束薪維楚。烘煁熺兮。凍者假衣。恣盤嬉兮。噓炎炙手。爇且怡兮。周遮專據。閟餘輝兮。後至無地。豈得窺兮。一人之煬。衆背馳兮。今君有幸。寔竈似兮。偸恩自私。無彼此兮。厥德之陂。亦足恥兮。故近於君。夢斯比兮。臣寐之接。覺亦效兮。矧姦擅寵。以佞巧兮。啗桃謂愛。矯駕孝兮。古亦有云。取不貌兮。惟殆佞人。亂必召兮。宜遄逬流。毋詒笑兮。如日之蝕。人爭覩兮。闡發幽光。被四表兮。共惟君臣。孰云偏兮。夫孰明煽。而十寒兮。君曰女善。我女納兮。登良去愛。不俟日兮。凡諫有謫。聽逾邈兮。萇肔胥靡。古攸惜兮。韙哉徘優。諷以辯兮。能託於夢。以自見兮。片辭悟主。在轉眄兮。盈庭臣庶。莫或先兮。垂耀方策。警人辟兮。嗤彼俗子。紆珠縠兮。繩趨尺步。進退熟兮。競媚於竈。志苟得兮。蹲池噤臺。賊君祿兮。飽甚侏儒。恬不恧兮。賦以著之。監善惡兮。</text>
<title>魑魅喜人過</title>,<text>魑魅與罔象。游於大荒之域。乃駕神馬彍冷風。翳飛電遺塵蹤。招夔魖會獝狂。追乎莽眇之島。出乎壙埌之鄕。臨玄窞而累抃。逗穹林而潛藏。無五窮之朋儔。悄孤嘯而徊徨。於是睢盱如竢。彳亍中輟。遇一殊類。長沙之側。曾夢想之不記。寔平生之所昧。爭嚘嚶而咻咲。相詰盤其形態。罔象乃伸躬而佇。瞠目而眙。昧昧而思。鞠鞠然咍曰。吾觀其圓顱橫目。異乎熊豹之顏。錦袍華冠。爛若范蟬之文。形黧枯而不敷。狀嚬蹙而潛悲。殆有求而無獲。類弱喪而忌歸。言未卒。魑魅乃拊髀沈吟。注精北顧。如怪如疑。乍驚乍悟。遂作而復於罔象曰。己乎己乎。我知之矣。彼哉彼哉。胡爲於此。是其精稟長庚。生直酒星者耶。珍非結綠。價邁靑萍者耶。隴西布衣。早竊四海聲者耶。長安市上。深藏酒肆名者耶。引醉眠於龍舟。奏淸詞於香亭。當下筆而成詩。幾泣鬼而驚神。紆文彩之殊渥。咲靑紫於後塵。當此之時。貯之蘭臺。游必侯伯。榮加紱冕。聲動城闕。時賜暇於休沐。去龍顏於咫尺。方且飛鸕鶿酌蒲萄。倦儤直趨晩朝。寄興吟諷。隨意逍遙。身長處於禁掖。足不涉乎圻郊。況於要荒之域。幽怪之徒。耳目靡接。微顯各殊。宜風馬之不及。豈聲氣之相求。奈何才憎命達。謗與仇謀。朝辭帝里。暮落蠻陬。朋知馳絶交之書。行路抱逐臭之羞。逃蓬藋之幽徑。絶足音之跫然。眺東南之遙墟。杳秋色之長天。四顧倘恍。誰共周旋。山峷野夔。是其友于。泆陽鮭蠪。實與爲徒。彼同胞之見逐。此不速而自至。舊高明之徒瞰。今薰蒿而密邇。初邂逅而相猜。卒爛漫而同趣。幸吾隣之不孤。無斁思於悠久。旣而相與命徒。侶召醜類。䁑睒讙呼。跳踉偃仆。因揶揄而稱賀曰。公之未來。白草黃茅。風雲爲伴。鹿豕與居。公旣來思。酒壺詩囊。偕入而嬉。偕出將翔。夜郞之山兮。峨峨兮嵬嵬。夜郞之水兮。浟浟兮漼漼。我載于車兮。從公于邁。瞻望北方兮。無興歎喟。北方之人兮。爲公是非。千秋萬歲兮。公無我違。</text>
<title>攬涕黃金臺 竝序</title>,<text>隘區中之狹陋騖高情。余遠遊訪酒人於燕肆。弔風煙於薊丘。認金臺於榛莽。慨基古而名留。懷綿邈而往記。流睇眄而銷憂。界易水而立國。値干戈之日尋。屬之噲之讓絶。被疆齊之陵侵。忽召公之血祀。付境宇於一擲。時昭王之纘績。愍宗沈而國覆。銳九世之必報。寧一日之忘讎。庶羅士而屈策。期挈甁之畢收。就國中而植土。起數仞之崇臺。捐萬籝之地。四購多方之群材。聳風采於瞻聆。感聲氣於遠邇。爭待價而樂用。孰有脛而不至。禮實先於尊隗。功有集於用毅。擧濟北之全師。洒先王之深恥。陳大呂於元英。反故鼎於磨室。播盛美於文苑。樹偉績於金石。嗟世遠而事傳。後人賞其陳迹。有數層之空臺。幾行客之登臨。撫身名而自悼。渙余涕之沾襟。悲今昔之不偶。徒曠世而感心。欲去此而焉歸。恣游目而周章。彼英雋之得時。若順風而揚聲。競及時而效志。垂不朽之芳名。胡吾命之孔艱。遘斯世之多故。揚蛾眉而入室。遇象嫮之疾妬。跼驥步於長楸。駕鼓車而執策。隱名賢於鍛鑪。服才淑於廝役。有頤志於嵁巖。孰試身於不測。穆辭醴於楚筵。皓避罵於漢廷。紛不承乎權輿。詎推心而置誠。美燕后之禮士。宜有光於竹帛。知九原之難作。遡餘風而煩。或終棲遲以徙倚。寓長想於遐曯。亂曰。有臺穹崇半隤圮兮。昭王作此以迎士兮。夷齊復燕得肆志兮。時移事遷垂萬祀兮。土葵罥塗狐兔嘷兮。衣冠環佩儘煙銷兮。撫事忼慨弔英豪兮。舒憂娛悲聊逍遙兮。</text>
<title>挽詞金尙憲</title>,<text>去年洛下一相逢。風神寂莫如枯蓬。一杯未擧拂衣去。春鶯瞥眼到秋鴻。大學士都御史。黃粱一夢何悤悤。少年酒伴李天章。四海神交張相公。可憐一時盡零落。只有八十淸陰翁。嗚呼哀哉鄭子容。</text>
<title>挽詞金集</title>,<text>期待當年久益欽。愧將叢薄托松陰。世情閱盡東流水。交道惟看一片心。高士不嫌憐麴糱。德人還喜受規箴。相觀此日誰爲質。依舊歸魂夜夜尋。</text>
<title>挽詞金堉</title>,<text>鄭公瑚璉器。崑山生鳳凰。昔在童子日。出遊翰墨場。曳裾置醴地。結交皆老蒼。文章日自負。目短曹劉墻。筆落驚風雨。篇終接混茫。飄然思不群。奏賦入明光。宗匠集精選。上君白玉堂。相門淸議重。嫉惡懷剛腸。脫落少時輩。黃冠歸故鄕。性豪業嗜酒。痛飮信行裝。湖南淸絶地。汩沒隨漁商。一病緣明主。沈綿抵咎殃。執友驚淪沒。斯人今則亡。交遊颯向盡。江海日凄涼。情乖漬酒送。何況道路長。飄零迷哭處。落月滿屋樑。</text>
<title>挽詞李敬輿</title>,<text>天廻奎璧映南維。世陟騷壇建鼓旗。魏國有兒聲不墜。鄧公無子理難推。詩成珠玉留人世。氣薄星辰化尾箕。垂死襟期何處托。屋樑明月夢中疑。</text>
<title>挽詞尹新之</title>,<text>相門淸議際時明。儒術詞藻擅大鳴。厭世高名元自重。傳家直道未宜輕。冥鴻不下非無意。走鹿難回亦任情。長憲主文吁晩矣。祗需身後寫銘旌。</text>
<title>挽詞尹新之 其二</title>,<text>老着人間此何意。漸看親舊盡重泉。殘年末路無知己。流水高山有斷絃。兩地交揮生死淚。一哀聊撿唱酬篇。千秋應共蓬丘會。不用區區較後先。</text>
<title>挽詞宋浚吉</title>,<text>相國風流特地欽。承家文采動儒林。東南間氣堂堂盛。河海雄詞浩浩深。世事不妨輸一醉。畸懷猶自付孤吟。樓成白玉催新詔。人返淸都輟故音。尙憶築場相向哭。可堪墜緖更難尋。高名朱鳥今誰繫。獨立蒼茫淚滿襟。</text>
<title>挽詞宋時烈</title>,<text>侃侃松江後。畸翁尙典刑。將多喬木蔭。仍愛竹林英。孝雪窮天痛。詞鳴擲地聲。如今不可作。南望涕雙熒。</text>
<title>挽詞李敏求</title>,<text>抵老交情列友于。展懷肝肺慣相輸。衰途疾病添詩卷。末路泥塗阻酒壚。北極風雲歸望盡。南州氷雪斷魂孤。騷壇一世俱磨滅。淚洒湖堂禊事圖。</text>
<title>挽詞金光煜</title>,<text>千里承君訃。驚呼淚不禁。誰知半年別。遽隔九泉深。酒賦平生樂。沖虛太古襟。風流今已矣。不見鷓鴣吟。</text>
<title>挽詞金光煜 其二</title>,<text>屈指孩童舊。餘存三四人。今君又不起。而我竟誰親。位到烏臺長。居同白屋貧。他時滿尊酒。無復見天眞。</text>
<title>挽詞尹順之</title>,<text>昭代淸班璧立身。鳳毛奇采自殊倫。文章拔俗還餘事。氷蘖如公復幾人。軒冕世間曾脫屣。夢魂天上遽朝眞。周南已失藏山筆。獨向麟編倍愴神。</text>
<title>挽詞尹順之 其二</title>,<text>一世書林共著勳。向來馳驟孰空群。蟲吟蟬𧒮知無數。虎躍龍挐獨見君。捷出雄詞如決水。鍊來佳句恰凌雲。風騷老將今冥漠。更有何人振古文。</text>
<title>挽詞李行遇</title>,<text>相國名誰繼。儀形獨有公。文章大學士。氣槩古人風。亂代身仍退。浮榮視若空。嗚呼不復見。揮涕向蒼穹。</text>
<title>挽詞洪柱元</title>,<text>名從谷口振京都。氣槩文章望實俱。半世沈淪公議屈。兩朝遭遇主恩殊。重盟藝苑身先老。一臥鄕山病未蘇。怊悵南雲杳千里。瓣香無路奠生蒭。摻別城東歲未更。南來消息便幽明。先人早託金蘭契。小子寧殊骨肉情。夢裏風神如宿昔。醉中談笑想平生。書床贈我今猶在。日日摩挲淚滿纓。</text>
<title>挽詞申翊全</title>,<text>襲美家聲遠。尋師志業尊。孤標畸末俗。曠識析微言。文踐昌黎室。詩窺老杜藩。庖刀寧礙族。郢斧不留痕。履素安丘壑。頤情倒酒樽。提衡孚衆望。持憲出輿論。光寵辭如浼。虛銜閱屢煩。知音斯世幾。託契我兄敦。尙憶追陪日。頻蒙語笑溫。那堪此哀誄。南寄涕空捫。</text>
<title>挽詞洪命夏</title>,<text>氣槩文章孰比肩。士林標望在人先。榮枯閱盡身全老。進退隨時志自堅。兩世論交餘小子。一樽承誨記當年。先朝群彥皆泉壤。哭向南雲歲暮天。</text>
<title>挽詞趙錫胤</title>,<text>斗南標望冠時髦。瑞世文章卽鳳毛。晩際風雲騫禁密。早抛簪笏臥林皐。平生不見行藏苟。末路方知志節高。藝苑凄涼奎壁晦。江河萬里自滔滔。</text>
<title>挽詞趙錫胤 其二</title>,<text>何幸鯫生最受知。拜塵床下自髫時。蕪才極荷吹噓重。禁署還叨步武隨。世難幾違函丈誨。人亡忽作寢門悲。東城寫贈休文句。淚洒塵牋不忍披。</text>
<title>挽詞崔薀</title>,<text>瑞世才華盛。驚人句法新。那知纏瘧癘。不復草絲綸。翰苑亡詞伯。朝家失藎臣。童烏文綵在。猶足保淸貧。</text>
<title>挽詞崔薀 其2</title>,<text>淸詩零落掩塵埃。散帙今朝眼忽開。知是昔年留贈句。忍酬元韻寄餘哀。</text>
<title>挽詞林墰</title>,<text>文章器業孰相肩。半世窮通只任天。盛際遭逢聲望籍。暮年閑退疾病纏。南鄕水竹琴書在。北闕風雲夢想懸。怊悵九原難更作。一封哀挽淚潺湲。</text>
<title>挽詞朴遾</title>,<text>世間誰似我知公。欲寫平生語不窮。餘事文章傳舊業。自來淸白見遺風。兩朝雨露恩偏重。千里松楸計已空。他日阿咸相對處。可堪揮淚撿詩筒。</text>
<title>挽詞李時楳</title>,<text>一伐論才傑。文章孰似公。相門寒士節。騷壘古人風。不謂淸漳疾。俄聞夜壑空。惟餘太史作。千卷在山中。</text>
<title>挽詞徐必遠</title>,<text>寧論世好兼姻好。自未成童函丈陪。奬詐獨蒙心尙記。依歸遽失恨難裁。三年築室違深悃。千里緘辭寓一哀。題墨猶存阮咸宅。眼看長爲涕沾顋。</text>
<title>挽詞趙晉錫</title>,<text>谿相乘仙澤老亡。聖朝文雅孰開張。群流爭倒宜宗海。輿望方傾奈遜荒。杯酒暮年陶令宅。詩書滿架李君房。鈞天一夜收精爽。空使儒林抱恨長。兩家交誼自先敦。王父從游相國門。仍瞯大人深託契。輒迎高駕好開樽。愚蒙庶得依歸地。勤誨寧忘拂拭恩。回首忽成千古事。一哀題挽淚雙痕。</text>
<title>挽詞趙龜錫</title>,<text>河嶽鍾人傑。塵中得此翁。爽襟開霽月。豪氣吐長虹。山立巖巖壁。松聞謖謖風。淹淹蜍志輩。眼底摠成空。</text>
<title>挽詞趙龜錫 其二</title>,<text>詩禮淵源舊。傳經更得師。學通三敎蘊。書析百家疑。博識元無滯。高情不受羈。玄亭今寂寞。奇字問誰知。</text>
<title>挽詞趙龜錫 其三</title>,<text>詞伯蜚英地。騷壇建鼓辰。文要吏部幷。詩見拾遺親。吐鳳驚人語。懷珠炳世珍。高吟瑞石賦。千載想精神。</text>
<title>挽詞趙龜錫 其四</title>,<text>聖祖龍飛日。群賢起釣竿。首登淸切地。長戴惠文冠。髮爲憂時白。心仍報國丹。祗今留藻鑑。爭道舊天官。</text>
<title>挽詞趙龜錫 其五</title>,<text>十載瞻鳳裁。居然厭世囂。不關愛鳧舃。寧爲試牛刀。眼大雖持傲。名高却避要。簿書非我事。歸去跡還超。</text>
<title>挽詞趙龜錫 其六</title>,<text>湖海成幽築。林丘喜遂初。閑開新瓮酒。懶理舊床書。松菊淵明徑。蓬蒿仲蔚居。百年飛動意。淸夢日邊疏。</text>
<title>挽詞趙龜錫 其七</title>,<text>奮袂干戈際。輕身倡義軍。嚴平雖棄世。社老敢忘君。俗靡難容直。時危不尙文。咸陽一麾出。嶺嶠惜離群。</text>
<title>挽詞趙龜錫 其八</title>,<text>已矣身全老。歸歟道莫行。忘言如玩世。吟病故頤情。漫興供佳句。餘生託細傾。提衡與持憲。眞是夢中榮。</text>
<title>挽詞趙龜錫 其九</title>,<text>晩節公誰似。完名七十齡。乾坤收爽氣。奎璧晦文星。落落風流盡。依依警咳聽。平生谿谷老。泉下想忘形。</text>
<title>挽詞趙龜錫 其十</title>,<text>小子登門久。偏蒙奬飾深。每傷千里別。孤負百年心。天地吾安放。風塵獨苦唫。空餘無限淚。臨挽自沾襟。</text>
<title>挽詞李端相</title>,<text>瑞石峥嶸滄海闊。淑氣往往鍾人傑。五百年來有名世。宣廟之朝丞相出。丞相大名垂宇宙。聖主褒以靑松節。相門天上石麒麟。淸時玉立高歌起。萬里靑雲大鵬褰。論交盡是文章士。錦陽東陽伯仲間。相國張公最知己。又與先君作石交。世比嘉隆之五子。先生樂府漢魏上。先生詞賦天下稀。藝苑深深玉堂高。講罷天香猶在衣。薇垣鳳閣銓東西。御史臺前烏夜啼。暇日湖堂破萬軸。落筆皇華爭歎息。晩歲騷壇執牛耳。北望風雲阻北闕。留滯周南成白首。安石一臥東山久。小子前年問奇字。蹇驢載酒柴門扣。雪夜孤山鶴報客。拂席高齋坐秉燭。秉燭高齋動淸酌。尊前起舞梅花落。酒酣以往氣益豪。慷慨悲吟宛如昔。華表千年白鶴歸。洛陽城郭還依俙。別夢初回漢水𦨣。仙驂已隔蓬萊天。一代風流迹已過。斯文墜地奈若何。名懸日月自長新。大業不廢流江河。不盡西州醉後悲。當年未受楊河易。依舊江南橘柚鄕。雲林寂寞無顏色。環碧臺邊水自流。瀟灑園中草已深。空餘一片靑山月。留照先生千古心。</text>
<title>挽詞李興浡</title>,<text>東土艱危日。曾從幕下行。每看憂國淚。深服愛君誠。一老天還奪。三韓勢益傾。山川阻病客。惟有涕交橫。</text>
<title>挽詞玄績</title>,<text>昔者陳▒已。師事曾南豐。南豐之歿也。作詩抒深衷。妾薄▒二篇。自註其集中。天地豈不寬。妾身自不容。死者如有知。殺身以相從。向來歌舞地。夜雨鳴寒蠶。嗚呼此數句。言盡意無窮。令人千載下。詠歎欽遺風。今我一瓣香。敬爲我畸翁。聲淚徹天泉。古今情自同。強援篋中筆。泚血呼蒼穹。薤歌寓一哀。哀痛何時終。</text>
<title>挽詞玄績 其2</title>,<text>已矣今安放。平生仰泰山。中年辭祿位。晩節取淸閑。身世從違裏。行藏吏隱間。侯芭經業淺。白首淚潺潺。</text>
