<title>次宋雲長 翼弼 韻</title>,<text>曩遇雲長初。實爲芸所幸。有意於汲古。從君借脩綆。玄黃方寸間。鄒魯亶不逈。鑢錫我須執。沙石子須磨。私情如或起。在邇還在遐。</text>
<title>次陶靖節歸去來辭</title>,<text>歸去來兮。安宅恢恢胡不歸。初不是心爲形役。復何喜而何悲。南余旆兮孰拒。北余轅兮誰追。耳不聞其毁譽。口不言其是非。知蘊袍之且煖。又何羡乎錦衣。遵大路之蕩蕩。曜此日之不微。瞻彼中郊。鳥飛獸奔。深山爲屋。溪谷爲門。出入閑閑。所性猶存。饑食木實。渴飮汙樽。田有禽兮不與。鳥獸中之原顔。何最靈之反昧。入鼎鑊而自安。我不欺乎我身。誰速我乎鬼關。有百體而快適。愧女子之闚觀。瞰天地之闊遠。笑白雲之往還。巢何爲乎避堯。管何爲乎事桓。歸去來兮。履中途而優游。貧不屑乎仲子。富不屑乎再求。無旨酒與佳肴。可娛樂而忘憂。視不分於五穀。難從事乎西疇。茫茫滄海。渺渺孤舟。指雲間之華夏。望日下之靑丘。從吾心之所好。樂天放而周流。見風濤之將起。返故園而時休。已矣乎。泰和雍熙問何時。隙駒其過不我留。不知不慍孰能之。陶琴本無絃。誰爲鍾子期。藝丹田之黍稷。玆不怠乎耘耔。書窮姚姒之書。詩詠子姬之詩。心此心而不疚。質諸鬼神而無疑。</text>
