<title>哭妹</title>,<text>昨夕憂君病。今朝恨不隨。九原如有識。應念老親遺。</text>
<title>春夜</title>,<text>東風吹橘柚。江月動人愁。永夜淸無寐。携琴獨上樓。</text>
<title>春夜 其二</title>,<text>故國夢千里。海山天一涯。滿庭春夜月。風動碧桃花。</text>
<title>聞鸎</title>,<text>黃鶯舌初巧。遷客不禁愁。故國繁華地。何人問濟州。</text>
<title>聞鸎 其二</title>,<text>家住靑山下。鸎聲日日聞。幽人淸曉起。黯黯倍消魂。</text>
<title>海望</title>,<text>天畔登山月。隨風渡海波。春殘花自落。故國夢魂多。</text>
<title>秋曉</title>,<text>風急灘聲大。江空落葉飛。捲簾仍一望。天畔月斜輝。</text>
<title>上元步月</title>,<text>明月滿城中。淸風爽旅神。暗聞歌吹響。知是上元辰。</text>
<title>戲贈少年</title>,<text>白髮最無賴。紅顏能幾時。莫敎杜公子。春色恨尋遲。</text>
<title>山中</title>,<text>春山多草木。樵路細難分。匹馬煙霞裡。猶疑上白雲。</text>
<title>宿別刀浦</title>,<text>夜宿別刀浦。波聲喧枕邊。思親愁不寐。哀淚自潸然。</text>
<title>宿舟中</title>,<text>歸思隔天涯。形容投海曲。孤舟夢不成。哀此愁煢獨。</text>
<title>海南途中。吟示仲兄。海安君</title>,<text>三湘魚雁絶。萬里鶺鴒孤。去去多歧路。何時得坦途。</text>
<title>大和驛。留贈兩弟。海寧君海陽都正</title>,<text>弟妹湖山外。孤身雨雪中。相思無限恨。夜夜獨題封。</text>
<title>泣賡先君韻。呈叔父。仁興君</title>,<text>十八年前句。三千里外期。尙堪讀遺翰。杖履杳難追。</text>
<title>海棠花</title>,<text>綠葉如雲鬢。紅葩似玉人。莫傷漢宮睡。偏占錦城春。</text>
<title>見隣人摘去薔薇花</title>,<text>携筐者誰子。摘盡數枝花。不是傷春客。安知惜物華。</text>
<title>看蠶</title>,<text>枝枝桑葉嫩。箇箇不知飢。愼勿看蠶箔。香閨有所思。</text>
<title>隻鴛</title>,<text>聲殘四更月。影落萬重煙。且莫悲鳴去。王孫尙不眠。</text>
<title>落花</title>,<text>落盡春城錦。隨風影倒斜。林鸎莫驚動。恐損數枝花。</text>
<title>感十詠</title>,<text>露瀉馨香蕊。風搖玉雪枝。天姿本貞潔。蜂蝶亦相疑。</text>
<title>感十詠 其二</title>,<text>風枝靑艶艶。日萼白皚皚。莫恨開來晩。尙堪傲雪梅。</text>
<title>感十詠 其三</title>,<text>日照黃金面。香濃綵纈心。閑窓獨相對。把酒卽長吟。</text>
<title>感十詠 其四</title>,<text>出衆仍多忌。非凡故黜堂。嗟吾亦遷客。對爾幾傾觴。</text>
<title>感十詠 其五</title>,<text>飄颻飛素絮。婀娜拂嫩條。好向章臺路。春風繫細腰。</text>
<title>感十詠 其六</title>,<text>不愛班公頷。還憐趙后名。雙雙入簾幕。偏起怨閨情。</text>
<title>感十詠 其七</title>,<text>雙飛拂江柳。百囀趁山蜂。莫向天涯去。歸心爲爾悤。</text>
<title>感十詠 其八</title>,<text>常惱莊周夢。幾偸韓壽香。春風何處去。遠趁玉人裳。</text>
<title>感十詠 其九</title>,<text>庭院春蒸蜜。叢林曉掠花。香風一披拂。到處影斜斜。</text>
<title>感十詠 其十</title>,<text>瀛渚聽常早。關東看亦稀。杜鵑莫啼血。公子正思歸。</text>
<title>次叔父韻</title>,<text>秋夜苦漫漫。空堂愁寂寂。無端隻雁聲。偏惱思歸客。</text>
<title>次叔父韻 其二</title>,<text>客裡三秋盡。庭梧一葉飛。洛陽雲水隔。唯有夢魂歸。</text>
<title>次叔父韻 附元韻</title>,<text>落葉雨蕭蕭。空庭人寂寂。傷心多少事。都是爲遷客。</text>
<title>次叔父韻 附元韻 其二</title>,<text>秋風明月夜。塞雁向南飛。遙憶天涯客。何時得再歸。</text>
<title>冬夜對月 大夫人與稚兒先蒙赦還京。獨與仲氏在襄陽。</title>,<text>思親千里外。獨坐四更涼。却羨襄山月。分明照漢陽。</text>
<title>冬夜對月 大夫人與稚兒先蒙赦還京。獨與仲氏在襄陽。 其二</title>,<text>雪月明如燭。霜風獨夜長。孤燈愁不寐。無夢寄萱堂。</text>
<title>宿砥平表叔家</title>,<text>十載旅遊地。重來人已非。空餘山月在。依舊照寒扉。</text>
<title>獨醒臺</title>,<text>一逕深園裡。行尋滿目春。臺名何必問。古有獨醒人。</text>
<title>東湖泛舟。次叔父韻。</title>,<text>扁舟催短棹。暮入漢江流。醉向蘭檣上。題詩記勝遊。</text>
<title>東湖泛舟。次叔父韻。 附元韻</title>,<text>泛舟楮島下。垂釣漢川流。莫道無詩酒。閑吟又醉遊。</text>
<title>又次仲兄韻</title>,<text>前村煙樹瞑。江水不生波。莫恨斜陽晩。山光暮更多。</text>
<title>又次仲兄韻 附元韻</title>,<text>正値風光好。扁舟泝碧波。倩人張細網。收得錦鱗多。</text>
<title>除夜</title>,<text>一年將盡夜。孤枕不眠人。寂寞誰相語。燈花獨可親。</text>
<title>過蕩春臺</title>,<text>澗碧草愈細。山靑花轉紅。堪嗟佳麗地。不與美人同。</text>
<title>過蕩春臺 其二</title>,<text>谷口泉聲咽。山中草色浮。今春身有病。何日是閑遊。</text>
<title>泛舟漢江</title>,<text>漁笛兩三曲。江楓千萬枝。草黃牛不辨。沙白鷺難知。</text>
<title>泛舟漢江 其二</title>,<text>鳥捲魚兒躍。帆過雁子驚。江山何處好。風月水雲亭。</text>
<title>舟中次叔父韻</title>,<text>山紅江轉碧。月白水飜波。何處漁船在。數聲起棹歌。</text>
<title>舟中次叔父韻 附元韻</title>,<text>木落千山逕。煙籠萬頃波。荻花楓葉裡。新月發漁歌。</text>
<title>醉隱亭 仁興君號 呼韻</title>,<text>燕舞花間葉。鶯歌雨後天。高亭人獨立。風露滿身邊。</text>
<title>次叔父韻</title>,<text>披草尋精榭。相看喜酒甁。憑欄擡醉眼。菡萏正亭亭。</text>
<title>除夕</title>,<text>獨夜寒無寐。愁聞爆竹聲。挑燈書數句。應悉不平情。</text>
<title>寓感</title>,<text>璞玉荊山下。溫溫久瘞塵。卞和今不在。三獻賴誰人。</text>
<title>寓感 其二</title>,<text>聞道浮雲事。歸來淚滿胸。不能藏白蛙。何用怨蒼蠅。</text>
<title>贈乞客</title>,<text>單身千里客。一夢故山歸。何時佩金印。桂花香滿衣。</text>
<title>贈乞客 附次韻</title>,<text>誤被浮名薄。滄洲久未歸。夜深釣舡夢。煙雨滿蓑衣。</text>
<title>白鷺州。次叔父韻。</title>,<text>自歎混混水。濯纓正在斯。堪嗟佳麗地。不與美人知。</text>
<title>白鷺州。次叔父韻。 附元韻</title>,<text>不捨晴川上。無停秪若斯。膏肓山水興。難與佫人知。</text>
<title>呈仲兄</title>,<text>古人名不達。骨肉反相疏。吾今命多舛。心事一般如。</text>
<title>呈仲兄 其二</title>,<text>詩情愁裡沒。人事病中疏。自覺負慈孝。微禽反不如。</text>
<title>呈仲兄 附次韻</title>,<text>霜風吹鬢白。雪月透簾疏。莫問生涯苦。單瓢意晏如。</text>
<title>卽刻懷抱甚惡。走筆吟懷。呈舍兄。</title>,<text>父病兒難識。兒亡父不醫。可憐連夜夢。依舊膝前嬉。</text>
<title>卽刻懷抱甚惡。走筆吟懷。呈舍兄。 其二</title>,<text>半載憂親病。不能抱汝眠。今來生死隔。肝膽若繩牽。</text>
<title>卽刻懷抱甚惡。走筆吟懷。呈舍兄。 其三</title>,<text>得食偏思汝。天寒最憶渠。古來冤痛事。誰復此心如。</text>
<title>過重表叔金用和舊居 台甫，權𪚥字用和，金字</title>,<text>台甫今何處。用和舊上天。尙餘孤館在。行過一潸然。</text>
<title>次周卿韻 鄭元詹字</title>,<text>臥病無人問。嗟君獨自醺。城門種瓜客。豈曰是王孫。</text>
<title>蠶婦</title>,<text>經春採桑葉。長夏理新絲。機中千匹錦。不到養蠶兒。</text>
<title>聞隣家哭聲甚哀。問之。其父以興販下鄕。爲虎所害食。其友尋得一脚骨。與其子。其子抱其脚。哭之哀云。憐而作詩。</title>,<text>哭父痛無窮。況爲虎所食。荷斧深山去。千秋憶婁伯。</text>
<title>別友人</title>,<text>草草一尊酒。慇懃千首詩。明朝江上別。何日是歸期。</text>
<title>別友人 其二</title>,<text>爲君具鷄黍。酩酊竹林間。孤舟一相送。悵望富春山。</text>
<title>別友人 附次韻</title>,<text>大醉王孫酒。高吟杜子詩。此間不盡意。明月更爲期。</text>
<title>別友人 附次韻 其二</title>,<text>痛飮慇懃酒。狂歌天地間。浮生如一夢。長醉臥江山。</text>
<title>次仲兄韻</title>,<text>雨歇花催句。酒醒鳥喚愁。向來詩酒癖。能得幾時休。</text>
<title>次仲兄韻 其二</title>,<text>白鳥靑林外。紅葵綠影中。樓上忽橫笛。淸標憶馬融。</text>
<title>呈仲兄</title>,<text>無酒愁難遣。有酒病未瘳。莫思他日病。且解眼前愁。</text>
<title>呈仲兄 其二</title>,<text>愁多仍作病。病劇轉生愁。一身愁與病。能得幾時休。</text>
<title>呈仲兄 其三</title>,<text>一杯能酩酊。萬事忽亡羊。夢覺吟花月。淸風送暗香。</text>
<title>自悼</title>,<text>地下兄何在。人間弟獨生。詩成無與話。淚落自沾纓。</text>
<title>詠鶴</title>,<text>獨眠寒竹裏。孤舞亂雲中。雪霽身添白。月明頂自紅。</text>
<title>醉贈子綏 洪興趾</title>,<text>尊酒相逢處。悲歡又一春。誰憐和氏璧。寂寞瘞窮塵。</text>
<title>次沇韻 長男花昌君</title>,<text>雪花松影裡。明月落梅前。孤鶴伴愁客。夜深俱不眠。</text>
<title>次沇韻 長男花昌君 其二</title>,<text>堂中雙鶴髮。庭畔五荊花。春雨催開萼。和風湛影斜。</text>
<title>題三足堂 海安君號 詩集</title>,<text>人亡餘手澤。字字卷中新。平生猶面目。留作一家珍。</text>
<title>題三足堂 海安君號 詩集 其二</title>,<text>遺我鶺鴒集。傳誰三足堂。空餘春草夢。夜夜幾廻腸。</text>
<title>題三足堂 海安君號 詩集 其三</title>,<text>春禽啼舊院。落日照虛堂。四顧無人見。徘徊只斷腸。</text>
<title>次沇韻</title>,<text>世路千層浪。浮生萬事非。閑階人寂寂。落日掩紫扉。</text>
<title>示沇</title>,<text>人間秋欲近。蟋蟀最先知。喞喞鳴窓外。似愁遠別離。</text>
<title>示沇 其二</title>,<text>月落燈隨盡。流螢代燭光。應知人不寐。點點照書床。</text>
<title>傷沇兒貧居</title>,<text>忍性便爲富。定心卽療貧。簞瓢不改樂。自有卷中人。</text>
<title>傷沇兒貧居 其二</title>,<text>父懶無生計。兒貧飽苦辛。寧學城門種。勿爲鑽核人。</text>
<title>傷沇兒貧居 其三</title>,<text>孝行同曾子。妻賢勝孟光。孜孜強爲善。萬事有蒼蒼。</text>
<title>傷沇兒貧居 其四</title>,<text>兒茁慶攸來。妻賢貧亦足。須堅積德心。勿改林泉樂。</text>
<title>贈洪子綏，李用汝。用汝李有材。</title>,<text>心如流水淨。身似白雪閑。穿破靑黎榻。千秋憶幼安。</text>
<title>贈洪子綏，李用汝。用汝李有材。 其二</title>,<text>風景家家好。幽人事事閑。兩君宜酩酊。花柳滿長安。</text>
<title>贈洪子綏，李用汝。用汝李有材。 其三</title>,<text>竹菴人所畏。用汝我深憐。今日不同醉。西望思渺然。</text>
<title>次沇韻</title>,<text>常笑陶元亮。無錢問酒家。今宵不成夢。空對落梅花。</text>
<title>子美家。醉中口占。海陽都正</title>,<text>我無沽酒資。君有下堂憂。風月相逢地。棣花憶舊遊。</text>
<title>寄沇</title>,<text>盈盈一江水。耿耿兩人心。風雨朝來歇。倚閭獨苦吟。</text>
<title>示㵾 四男花春君</title>,<text>爲善吾家事。安貧汝輩常。休言隔隣富。唯願學文章。</text>
<title>月夜懷人</title>,<text>有月不共賞。無聊空費吟。曉來聞隻雁。孤枕又驚心。</text>
<title>月夜懷人 其二</title>,<text>秋風一分手。山月幾盈虧。孤燈無恨意。只是苦吟詩。</text>
<title>月夜懷人 其三</title>,<text>病客坐長夜。松風深院寒。所思人不見。回首月團團。</text>
<title>月夜懷人 其四</title>,<text>梅花何燦燦。明月正涓涓。隻雁啼霜曉。愁人獨不眠。</text>
<title>月夜懷人 其五</title>,<text>皎皎梅花發。盈盈月色明。病中多所思。何處不關情。</text>
<title>冬夜無寐。偶次屛上八絶。皆述懷也。</title>,<text>月下落梅寒。天邊啼雁切。如何病未痊。歲暮重傷別。</text>
<title>冬夜無寐。偶次屛上八絶。皆述懷也。 其二</title>,<text>獨步詠閑宵。憶君情不極。淸風雪月寒。添得梅花色。</text>
<title>冬夜無寐。偶次屛上八絶。皆述懷也。 其三</title>,<text>傳經憶劉向。豪俠羨平原。安得千杯酒。悠悠萬事昏。</text>
<title>冬夜無寐。偶次屛上八絶。皆述懷也。 其四</title>,<text>斗轉月初落。參橫河自澄。幽懷憑數句。開硯呵淸氷。</text>
<title>冬夜無寐。偶次屛上八絶。皆述懷也。 其五</title>,<text>獨夜燈相伴。何時鶴共眠。堪嗟與君別。又是近新年。</text>
<title>冬夜無寐。偶次屛上八絶。皆述懷也。 其六</title>,<text>孤鶴唳無伴。怨禽啼不平。窓間人未宿。陣陣曉風驚。</text>
<title>冬夜無寐。偶次屛上八絶。皆述懷也。 其七</title>,<text>月籠石上松。雪壓庭前樹。孤眠冷似氷。夢落武陵道。</text>
<title>冬夜無寐。偶次屛上八絶。皆述懷也。 其八</title>,<text>旣無堪獻玉。寧有可揮金。祗是天邊月。分明照我心。</text>
<title>月下</title>,<text>長安雨初霽。淸景滿庭前。月落草蟲歇。愁人猶未眠。</text>
<title>白鷗</title>,<text>白鷗白如雪。浩蕩浴淸波。盡日江湖上。不聽世事多。</text>
<title>周卿家酒席。口占示曹生。曹孝昌</title>,<text>叢菊秋光早。寒扉暮色侵。坐中無用汝。醉酌爲誰斟。</text>
<title>月下思人</title>,<text>永夜人無夢。天寒月自明。如何一朝別。便是隔年情。</text>
<title>春日</title>,<text>庭草交加翠。墻花爛熳紅。幽人對風景。愁坐獨書空。</text>
<title>月下對酒</title>,<text>短笛風前起。梅香月下飄。寬心獨有酒。酩酊度昏朝。</text>
<title>病中</title>,<text>刀圭歎無效。交契喜難窮。身病日吟詠。永爲千載功。</text>
<title>聯句</title>,<text>新歲不相見。故人何處來。綠楊東陌上。佇待倒深杯。</text>
<title>秋日聯句</title>,<text>狂風捲竹簷。秋雨入疏簾。莫嫌衣盡濕。猶恐酒難添。</text>
<title>秋日聯句 其二</title>,<text>今夕知何夕。思君卽對君。斜陽一尊酒。連榻細論文。</text>
<title>四月元日</title>,<text>孟夏今朝始。三春昨夜終。平生惜流景。不忍踏殘紅。</text>
<title>夢見亡兄。感舊走筆。</title>,<text>昨夜孤燈夢。分明見仲兄。覺來坐虛室。雙淚浪沾纓。</text>
<title>夏日</title>,<text>炎方五月日偏長。旅館蚊蠅太自狂。柳絮橘花開已盡。猶存荷葉滿池香。</text>
<title>江南春</title>,<text>聞說江南又到春。上樓多少看花人。牧童橫笛驅黃犢。兒女携筐採白蘋。</text>
<title>秋懷</title>,<text>異鄕客思夕陽中。千里歸心觸處窮。日暮西樓人語靜。滿江鷗鷺自秋風。</text>
<title>次叔父見寄韻</title>,<text>一幅鮫綃萬里期。千行哀淚數行詩。何勞玉韻春風戒。不是人人杜牧之。</text>
<title>次叔父見寄韻 附元韻</title>,<text>再覩靑天難自期。一生長作別離詩。丁寧爲報諸公子。莫學尋芳杜牧之。</text>
<title>立春日</title>,<text>心憚臘後多寒日。今見庭梅正欲華。莫道江南春未早。東風先已到天涯。</text>
<title>除夕</title>,<text>明滅寒燈人不眠。海山千里夢懷然。南來幾度經今夕。爲客天涯又送年。</text>
<title>春日書感</title>,<text>風暖江頭柳色新。夕陽芳草惱愁人。風光千里應相似。今日春同昔日春。</text>
<title>又用前韻。以寓憶亡妹之意。</title>,<text>東風艶色一時新。柳葉梅條繫住人。憐香惜玉堪惆悵。不見仙兒空見春。</text>
<title>呼韻</title>,<text>今年節已近淸明。北望歸雲逐客情。海上年年風景早。忍看芳草遍郊生。</text>
<title>題野寺</title>,<text>孤齋面面竹爲籬。白日靑山哭杜鵑。滿壑淸雲人斷處。落花如雨老僧悲。</text>
<title>呼韻</title>,<text>茅簷閑月滿庭明。獨坐蕭然聽水聲。楚客思歸不眠夜。怨禽何事隔林鳴。</text>
<title>江上偶吟</title>,<text>尋芳日日任西東。忽到江頭步始窮。洞口岩前雲霧暗。落花磯上問漁翁。</text>
<title>漫成</title>,<text>幾載春風遊漢北。一朝爲客謫天南。戀鄕戀闕誰相說。往事茫茫不可探。</text>
<title>卽事</title>,<text>葵花初發雨初晴。芳樹陰濃晩景淸。把酒長吟心萬里。新詩只爲戀鄕成。</text>
<title>題漢挐山尊者寺</title>,<text>詩筒藜杖上蓬瀛。瑤草奇花逸興生。一髮仙區浮碧海。白雲深處老僧迎。</text>
<title>尊者寺阻雨</title>,<text>漢挐山上倚禪堂。俯瞰琉球海路長。勝遊未盡浮雲起。萬壑千峯雨勢狂。</text>
<title>次人謝鄕人惠扇韻</title>,<text>一尺魚書萬里傳。故人情淚兩行圓。開封兼得掌中寶。不待淸秋爽氣先。</text>
<title>聞大赦入島</title>,<text>昨夜耽津湧碧波。金鷄詔下萬民歌。傷心獨有吾兄弟。唯恨平生負罪多。</text>
<title>秋思</title>,<text>九月金風木葉飛。朝天戀北思依依。年光有序開新節。逐客無緣得再歸。</text>
<title>秋思 其二</title>,<text>夢驚三島葉凋天。壁裏靑燈意渺然。千里鄕書封未了。漢挐風雨下滄煙。</text>
<title>憶叔父</title>,<text>夢裏依然昔日容。覺來無處可尋蹤。秋風落葉蕭蕭下。叔姪何時得再逢。</text>
<title>九日</title>,<text>秋老荒城晩景新。黃花紅葉賞佳辰。如今最是傷心事。再見年光不見人。</text>
<title>秋夜</title>,<text>窓外黃花蟋蟀鳴。寒燈明滅夢難成。海天何處南飛雁。啼入煙洲四五聲。</text>
<title>讀出師表</title>,<text>六出祁山負大功。兩川明月恨無窮。先生若不當年死。鍾會安能取漢中。</text>
<title>宿大靜人金珍田莊</title>,<text>煙霞深處有人家。背水臨山石逕斜。孤館夜深寒不寐。閑看壁上落燈花。</text>
<title>宿大靜人金珍田莊 其二</title>,<text>地辟山深客到稀。亂雲堆裡掩柴扉。主人盛德何由報。不忍分離獨自歸。</text>
<title>冬夜</title>,<text>海天窮處倚危樓。檻外寒溪水自流。鄕夢未成孤燭盡。邊聲四起使人愁。</text>
<title>步月</title>,<text>獨步寒宵訪美人。美人家在海棠春。海棠枝上三更月。偏照紗窓翠黛嚬。</text>
<title>送歸雁</title>,<text>塞北江南道路長。春風明月任還鄕。隻鴻莫向瀛洲島。恐有王孫更斷腸。</text>
<title>落花嘆</title>,<text>寂寂花時獨掩扉。綠陽庭畔雨霏霏。狂風似妬春光媚。吹落紅錢滿地飛。</text>
<title>戲次仲兄韻</title>,<text>悵望銀河恨未休。瀛洲花月幾多愁。此身願作風流管。還弄美人琴上謳。</text>
<title>卽事</title>,<text>橘林橙樹繞孤家。中有騷人歎落花。風動疏簾驚午夢。黃鶯飛去夕陽斜。</text>
<title>乞紅菊</title>,<text>淋淋好雨正佳哉。寂寂柴門擁不開。聞道淸園種紅菊。幽人願得一枝栽。</text>
<title>記夢</title>,<text>天外萍飄一逐臣。麻衣草坐幾年貧。如何昨夜南柯夢。更作瑤臺富貴人。</text>
<title>記夢 其二</title>,<text>莫向孤燈獨自悲。夜之所夢晝之思。鄕關遠隔湖山月。誰覺殘生落海涯。</text>
<title>寄舍弟病中</title>,<text>破窓風雨獨徘徊。哀淚無端滴兩顋。盡日傷心緣底事。柴門久不見君來。</text>
<title>見雁</title>,<text>三島秋風樹影稀。兩鄕明月更懷懷。纔看海上玄禽去。又覩天涯白雁飛。</text>
<title>龍頭 形狀奇古。有似龍頭。</title>,<text>龍頭蕩漾枕金波。海島汀花勝槩多。喚起遊人天外恨。釣魚舡上扣舷歌。</text>
<title>秋懷</title>,<text>風江鷗鷺鬧淸秋。多小羈愁涕泗流。萬里歸心懸北極。孤城落日獨登樓。</text>
<title>秋懷 其二</title>,<text>煙雨瀟湘落木秋。淚沾斑竹水同流。明時誰問價生席。天畔獨登王粲樓。</text>
<title>秋懷 其三</title>,<text>洛城一別七經秋。千里孤魂逐水流。日暮江村聞隻雁。歸心偏在故園樓。</text>
<title>呈叔父</title>,<text>悠悠羈思未曾閑。耿耿容顏夢亦難。天畔歸鴻腸斷處。白雲愁結洛中山。</text>
<title>呈叔父 其二</title>,<text>白面飢寒夢寐間。靑衫涕淚染斑斑。天南地北望思處。海外波瀾山外山。</text>
<title>呈叔父 其三</title>,<text>春來江海水潺潺。夢度雲宵訪舊顏。明月不知孤客恨。連宵流照漢挐山。</text>
<title>呈叔父 其四</title>,<text>誰遣孤身落海天。吳雲楚月隔山川。夢魂夜夜歸鄕國。不覺潮州路八千。</text>
<title>呈叔父 其五</title>,<text>怳怳雙眸眩舊容。依依一夢昔年蹤。人生有限情無限。此日相思幾日逢。</text>
<title>呈叔父 附次韻</title>,<text>苦憶長思不暫閑。天南地北望雲難。此身願作江湖水。一夜奔流到漢山。</text>
<title>呈叔父 附次韻 其二</title>,<text>莫念浮雲榮辱間。萱堂只合彩衣斑。慇懃寄語諸賢姪。孝悌元來挾泰山。</text>
<title>呈叔父 附次韻 其三</title>,<text>漢川風靜水潺潺。何日乘槎尋舊顏。惆悵夕陽魂斷處。煙波極目繞雲山。</text>
<title>呈叔父 附次韻 其四</title>,<text>河南理學摠窮天。明道先生與伊川。精一工夫曾氏子。聖門功業拔三千。</text>
<title>呈叔父 附次韻 其五</title>,<text>夢中何幸舊時容。忽覺依然不見蹤。莫道水雲千萬里。南柯一夜昔人逢。</text>
<title>次叔父韻</title>,<text>瀛州煙水八年居。洛下風雲萬里餘。莫道王孫休學字。平生性廦好詩書。</text>
<title>次叔父韻 附元韻</title>,<text>四顧無親問起居。可憐身世廿年餘。騷人莫與論詩思。公子元來不讀書。</text>
<title>東浦送人</title>,<text>送君東浦淚雙垂。渚月汀煙惱我悲。戀北亭前今日恨。洛陽何處寄相思。</text>
<title>有歎</title>,<text>一頃畦田千頃稅。百家村巷十家存。將軍欲賦子孫計。不問蒼生膏骨燔。</text>
<title>有歎 其二</title>,<text>太守欲誇弓馬力。每年三月獵山鷄。千蹄萬騎爭馳逐。何念區區廢耜犁。</text>
<title>有歎 其三</title>,<text>海外莫能沾聖化。營門捶楚太頻頻。明時只效蒲鞭政。何用煩刑妄殺人。</text>
<title>有歎 其四</title>,<text>海中牧役最爲苦。顚坑墜江猶不評。通判但知充馬數。不論流血害蒼生。</text>
<title>次舍弟別兒韻 海寧君</title>,<text>遠謫耽羅海上歸。鄕心暗逐夢魂飛。兒留父去情堪痛。欲訴丹衷識者稀。</text>
<title>夜聞漁歌</title>,<text>別刀浦外水如羅。戀北亭前月色多。漁父不知人不寐。夜深何處扣舷歌。</text>
<title>海望</title>,<text>萬里西風道路長。客行何日到襄陽。回頭莫見滄波外。雲水蒼蒼斷別腸。</text>
<title>至日 未成篇</title>,<text>東風吹凍雪初晴。佳節天涯歲律更。今日羈懷最多感。</text>
<title>夜詠</title>,<text>天外歸程萬里遙。一生離恨最今宵。斷腸款乃聲初起。淚落東風咽海潮。</text>
<title>江浦閑望</title>,<text>江浦煙光萬里開。梅花淡淡雪皚皚。東風亦自多情緖。故住王孫不放廻。</text>
<title>江浦閑望 其二</title>,<text>瀛海煙波北望悲。美人多少蹙蛾眉。東風亦解傷離恨。每日雲嵐故不吹。</text>
<title>舡頭戲作</title>,<text>拂袖東風欲上舟。爭敎紅粉動星眸。瀛州海水深千仞。不及如今送別愁。</text>
<title>霽後</title>,<text>睡起江村霽色明。朝暾初上早潮生。海鷗渚雁多情緖。叫殺騷人發不平。</text>
<title>聞說</title>,<text>一別京華近十秋。重聞天事不堪愁。願傾東海洗雙耳。還入蓬萊雲水遊。</text>
<title>宿楸子島</title>,<text>石枕茅茵爽客情。波聲四起夜三更。狂風陰霰掀天地。骨冷魂淸夢不成。</text>
<title>楸子島南望</title>,<text>孤碇一投楸子島。回頭難見漢挐山。八年陳迹今何處。目斷雲霞縹緲間。</text>
<title>舟到海倉。始聞國恤。</title>,<text>孤舟三月渡瀛海。國恤經冬今始聞。千里逐臣無限淚。臨風洒向北歸雲。</text>
<title>過碧波亭有感 亭在珍島。先府君曾謫此地。</title>,<text>行過珍島暮潮生。西望煙村倍感情。腸斷碧波亭外水。今來猶作昔年聲。</text>
<title>金溝縣。留贈兩弟。</title>,<text>嚴程萬里雪漫漫。逐客燈前隻影寒。寄語慇懃雙玉璧。好將鶴髮度關山。</text>
<title>恩津縣夜吟</title>,<text>湖南行盡入湖西。猶促歸心問曉鷄。逐去遷來席未暖。人間何地可安棲。</text>
<title>過彈琴臺懷舊</title>,<text>當年背水學淮陰。玉玦金符劍戟森。謀事在人成事命。至今遺恨咽彈琴。</text>
<title>過彈琴臺懷舊 其二</title>,<text>彈琴臺迥水悠悠。月岳山高猿鶴愁。勝敗何須屈群策。暫敎鑾駕幸西州。</text>
<title>初到襄陽懷舊</title>,<text>初來此地獨傷情。枝上寒煙烏鵲鳴。烏鵲亦知重到客。相親相近不相驚。</text>
<title>次叔父韻</title>,<text>洛陽書札到襄陽。遠在他鄕憶故鄕。回首嶺雲心萬里。落花芳草怨風光。</text>
<title>子母逢</title>,<text>人間何事最堪悲。十五年來生別離。子母相逢不相識。躊躇笑問是吾兒。</text>
<title>呈叔父</title>,<text>一別仙顏已十齡。孤蹤江海任浮萍。遙聞聖代多恩典。何日同臨醉隱亭。</text>
<title>回文詩</title>,<text>情人遠入遙魂夢。寂寂春簾落月寒。屛倚獨愁深脈脈。袖沾雙淚玉團團。</text>
<title>回文詩 其二</title>,<text>殘花落盡春天碧。晩絮飛搖柳岸靑。顏悴客樓高入燕。夢傷閨院曉啼鸎。</text>
<title>回文詩 其三</title>,<text>萋萋碧草芳春暮。艶艶紅花落日斜。啼鳥一驚還夢客。遠雲歸盡望鄕家。</text>
<title>春眠</title>,<text>春眠不覺日西斜。蜂蝶紛紛鬧萊花。杜宇忽驚千里夢。孤魂未得到天涯。</text>
<title>思叔父</title>,<text>旅館殘燈夢不成。洛陽離恨幾呑聲。平生願一見顏色。訴盡胸中無恨情。</text>
<title>思叔父 其二</title>,<text>平生窹寐想淸芬。今夜孤燈獨斷魂。莫道容顏頻入夢。夢中相見不相言。</text>
<title>思叔父 其三</title>,<text>誰言一札抵千金。書到還嗟隔玉音。腸斷夜深滄海月。也應明照兩人心。</text>
<title>思叔父 其四</title>,<text>萬里萍飄渤海陬。三更夢度洛城頭。朝朝暮暮傷心事。都是相思不見愁。</text>
<title>思叔父 其五</title>,<text>獨臥悲吟達五更。天涯歸夢苦難成。此身願假蒼鷹翼。飛入雲間墮玉京。</text>
<title>次仲兄夜深書懷韻</title>,<text>孑立殘生死不如。麻衣草坐幾年餘。莫言雨露應沾澤。遇赦量移罪未除。</text>
<title>次仲兄夜深書懷韻 其二</title>,<text>春光謝盡花猶在。殘夢初驚月已西。別淚帶愁元自落。子規休傍客窓啼。</text>
<title>月夜</title>,<text>天涯病骨倚藜床。中夜相思幾斷腸。夢覺不知明月照。只疑顏色在身傍。</text>
<title>耽羅人寄橘</title>,<text>出海凌雲寄遠情。枚枚箇箇盡盈盈。天公亦會人深意。故使經春不變形。</text>
<title>紫玉梅</title>,<text>半紅半白曜朝曦。艶艶婷婷有所思。比以美人鑾鏡下。雲鬟梳罷照臙脂。</text>
<title>簪花</title>,<text>病後簪花不解悲。滿冠猶揷最繁枝。無端俯照淸池水。斗覺容顏異昔時。</text>
<title>夏日</title>,<text>夏日遲遲暑氣深。天涯逐客轉傷心。故園景物今何許。知有紅葵映竹林。</text>
<title>啼鸎</title>,<text>千山萬壑摠堪棲。何事頻來此樹啼。明日啼時須遠去。莫令羈思更悽悽。</text>
<title>五月五日呈仲兄</title>,<text>五月正當初五日。鞦韆架下晩風涼。仙恣入眼傷心處。燕語呢喃暗斷腸。</text>
<title>過鏡浦臺</title>,<text>孤燈夜宿江陵府。匹馬朝過鏡浦臺。莫道關東多勝跡。每逢佳境益沾顋。</text>
<title>月夜</title>,<text>小院深深夜不扃。輕風送月入寒屛。疏簾捲罷淸無寐。悵望牽牛織女星。</text>
<title>月夜 其二</title>,<text>夜深窓牖未曾扃。月白風淸冷小屛。借問蓬瀛何處是。遙瞻天際老人星。</text>
<title>月夜 其三</title>,<text>牛女幾時河漢隔。月光唯自兩鄕明。參橫斗落天如水。一夜思君達五更。</text>
<title>詠筍</title>,<text>碧簳亭亭入眼淸。新芽屈曲化龍精。故園階下多脩竹。想見風標戢戢生。</text>
<title>古意</title>,<text>春風吹雨艶陽天。柳眼桃顋惱少年。淸曉捲簾香霧濕。綵雲深處玉嬋娟。</text>
<title>古意 其二</title>,<text>蓬萊山上採芳菲。玉露團團雨濕衣。花影滿眸迷去路。春風吹起海雲飛。</text>
<title>古意 其三</title>,<text>一向瀛洲入洞門。芙蓉芍藥共相群。無端醉臥春風裡。林外淸香氣正溫。</text>
<title>古意 其四</title>,<text>妖紅慢綠正芬芳。不是胡州亦斷腸。探盡名花看未足。春風濃艶露凝香。</text>
<title>古意 其五</title>,<text>花滿淸林月滿簾。手披香霧臥前簷。春風儘許遊蜂夢。每向仙宮望玉蟾。</text>
<title>秋夜</title>,<text>滿簾明月夜漫漫。遙憶長安淚不乾。虛幔未成千里夢。秋風秪爲一人寒。</text>
<title>述懷呈仲兄</title>,<text>事親無出董生右。友妹難居李績先。孝悌元來追莫及。百年心事淚潸然。</text>
<title>次叔父見寄韻</title>,<text>秋來遠客意何如。岸菊山楓涕淚餘。子母分離將有限。萬端愁緖固難除。</text>
<title>次叔父見寄韻 其二</title>,<text>生別萱堂死不如。尋思日夜淚痕餘。傷心願假劉伶酒。一斝沈眠萬恨除。</text>
<title>過鬱陵島</title>,<text>銀海金波眩兩眸。祥雲瑞霧接天頭。何方飛入鬱陵島。一滌人間流竄愁。</text>
<title>追次叔父辛未所寄韻</title>,<text>阮籍文才泣道窮。屈原忠孝淚羅中。傷心己卯通天怨。萬古千秋跡卽同。</text>
<title>追次叔父辛未所寄韻 其二</title>,<text>萬里羈遊日抵年。邊城秋色夢悠然。金風落葉挑歸思。鳳詔何時下九天。</text>
<title>追次叔父辛未所寄韻 其三</title>,<text>旅館秋宵夢不成。孤衾寒簟倍傷情。愁人別淚緣何事。霜月金風隻雁聲。</text>
<title>追次叔父辛未所寄韻 其四</title>,<text>千里羈魂半夜驚。寒愁無語到鷄鳴。忽聞隻雁叫秋月。夢不還家心不平。</text>
<title>追次叔父辛未所寄韻 其五</title>,<text>魚腸拆素淚潸然。雁足憑書寄楚天。人自傷心秋自暮。相思依舊過今年。</text>
<title>追次叔父辛未所寄韻 附次韻</title>,<text>沖庵遺廟恨無窮。寂寞荒山衰草中。當世是非何足道。公論千載日光同。</text>
<title>追次叔父辛未所寄韻 附次韻 其二</title>,<text>一別淸容隔幾年。每因懷舊淚潸然。相思相見知何日。不怨人間只怨天。</text>
<title>追次叔父辛未所寄韻 附次韻 其三</title>,<text>夜半猶難一夢成。舊愁新恨不勝情。三更月色明如燭。枕上堪聽隻雁聲。</text>
<title>追次叔父辛未所寄韻 附次韻 其四</title>,<text>半夜秋聲客夢驚。寒蛩何事隔窓鳴。楚雲失侶南飛雁。能使鄕愁轉不平。</text>
<title>追次叔父辛未所寄韻 附次韻 其五</title>,<text>一封書拆一潸然。腸斷秋風落葉天。憶得當時鳴咽事。逢人忍說戊辰年。</text>
<title>雨夜示弟</title>,<text>鶺鴒將抱兩鄕情。蟋蟀那堪四壁鳴。秋雨不知傷別恨。夜深還作斷腸聲。</text>
<title>次舍弟韻</title>,<text>嗟君萬里獨還家。把手相看淚自斜。別後夢魂何處是。秋風明月海天涯。</text>
<title>次舍弟韻 其二</title>,<text>脈脈離懷淚未乾。迢迢雲棧路漫漫。庭幃未別吾先說。臥不成眠坐不安。</text>
<title>降仙驛。贈別兩弟。</title>,<text>郵亭送別愁如雪。立馬秋風淚自霑。山轉水縈雲樹暗。慈親歸馭杳難瞻。</text>
<title>降仙驛。贈別兩弟。 其二</title>,<text>茫茫絶域千行淚。去去秋風萬里輈。此夜嶺猿兼塞雁。只能同聽不同愁。</text>
<title>降仙驛。贈別兩弟。 其三</title>,<text>前年相別耽羅島。今年相別襄陽路。年年處處長相別。腸斷風塵身欲老。</text>
<title>寄舍弟</title>,<text>別來無日不潸然。寂寂虛堂獨自眠。安得化爲西嶺雁。隨風飛去墮君前。</text>
<title>寄舍弟 其二</title>,<text>念君言笑自沾衣。獨夜唯聞落葉飛。渚雁聲聲驚旅夢。孤魂不得到庭幃。</text>
<title>寄舍弟 其三</title>,<text>別後愁多每杜門。秋天何處望歸雲。至今不忍登西閣。尙有君之坐臥痕。</text>
<title>次舍兄韻</title>,<text>前生罪重此生離。萬里深情四句詩。昨夜孤衾成假寐。夢中歸路恨多岐。</text>
<title>次舍兄韻 其二</title>,<text>腸斷與君生離別。相思日日只吟詩。年來未制相思淚。更向荒山泣路岐。</text>
<title>乞酒</title>,<text>昔年遊俠笑相如。今日芳心寂寂餘。倘見瑤臺仙醞惠。千愁只向數杯除。</text>
<title>乞酒 其二</title>,<text>慈親別後忍淹留。虛館空尊可遣愁。遙想仙廚秋釀熟。一壺分與遠人不。</text>
<title>謝叔父惠酒</title>,<text>別後緣愁沈痼痾。杜門長臥獨呻哦。仙宮若不傳秋露。其奈風晨月夕何。</text>
<title>自詠</title>,<text>貪窶羈愁自恨分。文章孝悌愧諸昆。客窓雪月無人伴。獨對寒梅又掩門。</text>
<title>聞妹氏病臥</title>,<text>近來夢魂太多疑。今日遙聞妹病期。欲效焚髥那可得。嶺雲回首益悽其。</text>
<title>臨瀛聞笛</title>,<text>客裏寒宵殘月明。誰家吹送玉簫聲。傷心忍聽落梅曲。腸斷王孫去國情。</text>
<title>羽溪驛遇雪</title>,<text>林外孤村石逕斜。樵歌漁唱入煙霞。江城地僻殊風土。二月猶飛六出花。</text>
<title>題羽溪主人家壁</title>,<text>智水仁山好卜居。野人生計樂樵漁。寒廚無物供行客。曉出門前採露蔬。</text>
<title>過原州</title>,<text>風光觸目苦吟哦。遠客重來意若何。莫向鄕村問前事。當時故老已無多。</text>
<title>過原州 其二</title>,<text>襄陽歸客到原州。柳眼梅梢憶舊遊。風景依俙人事變。不堪哀淚語前流。</text>
<title>逾大嶺</title>,<text>孤蹤零落傍天涯。長是思鄕戀闕時。十數年來三過此。嶺猿海鶴似相知。</text>
<title>丁丑三月。自襄陽配所。初到舊家感懷。</title>,<text>紅花寂寂鳥喃喃。縱目閑吟淚不堪。昔日先君起居處。綠窓依舊對終南。</text>
<title>丁丑三月。自襄陽配所。初到舊家感懷。 其二</title>,<text>庭畔松亭一半歌。狂風吹折幾多枝。廻廊轉向中堂入。恰似隨行杖屨時。</text>
<title>丁丑三月。自襄陽配所。初到舊家感懷。 其三</title>,<text>書樓寢閣獨登臨。開戶如聆歎息音。舊事思來先隕淚。落花啼鳥動悲吟。</text>
<title>惜春</title>,<text>綠影紅陰深復深。林鶯叢蝶日相尋。東園昨日多淸露。惱得王孫怵惕心。</text>
<title>讀書醉隱亭</title>,<text>林亭日暖草芳菲。石逕苔深屐跡稀。春鳥不知黃卷樂。一聲淸讀忽驚飛。</text>
<title>讀書醉隱亭 附次韻</title>,<text>落花山逕更芳菲。謝絶塵蹤客自稀。賴有階前紅躑躅。坐看蜂蝶滿庭飛。</text>
<title>感夢</title>,<text>柳掩重門麗日晴。落花啼鳥暗傷情。無端昨夜春風夢。行盡江南萬里程。</text>
<title>傷春</title>,<text>深院寂寂日遲遲。愁逐風光觸目悲。莫報前林花欲落。王孫正作送春詩。</text>
<title>醉隱亭酒席。呈叔父。</title>,<text>雨霽深宮落日明。一杯能遣十年情。如今更得團圝會。何羨劉關聚古城。</text>
<title>醉隱亭酒席。呈叔父。 附次韻</title>,<text>茅亭前後百花明。半醉把杯勸我情。追憶十年瀛海別。誰知今日聚京城。</text>
<title>卽事</title>,<text>四季金錢照眼赬。小窓風日對盈盈。憑軒却羨雙飛燕。不管人間無恨情。</text>
<title>醉隱亭十勝</title>,<text>遠岫春深綠影斜。沛然新雨帶煙霞。無端一夜東風裏。催發千林萬樹花。</text>
<title>醉隱亭十勝 其二</title>,<text>雲捲天河斗柄傾。曉風殘月遠鍾鳴。騷人欲賦無窮意。正是聲聲入太淸。</text>
<title>醉隱亭十勝 其三</title>,<text>風吹紫陌起黃塵。去去來來有幾人。借問靑雲名利客。何如坐度武陵春。</text>
<title>醉隱亭十勝 其四</title>,<text>朝旭亭亭上碧山。白雲淡影翠微間。短簷相對饒詩思。獨立闌干盡日看。</text>
<title>醉隱亭十勝 其五</title>,<text>林下啼禽喚醉眠。斜陽掛在曲城邊。須臾斂盡乾坤色。萬戶千門起暮煙。</text>
<title>醉隱亭十勝 其六</title>,<text>菡萏蒲蘋滿小塘。曲闌虛閣正風涼。莫嫌水闊難攀折。自是齊花遠益香。</text>
<title>醉隱亭十勝 其七</title>,<text>庭草離離白露時。金風乍動碧梧枝。林泉勝槩君須記。坐待氷輪入酒巵。</text>
<title>醉隱亭十勝 其八</title>,<text>長天昨夜動秋風。霜落前山萬壑楓。日暮酒醒時一望。碧峯紅葉畫圖中。</text>
<title>醉隱亭十勝 其九</title>,<text>杲杲朝陽照朔風。山椒唯見歲寒松。莫言陋巷生涯薄。長踏瑤階對玉峯。</text>
<title>醉隱亭十勝 其十</title>,<text>雪色煙光滿洛城。鞍峯邊燧轉分明。如今四海干戈定。每日烽臺報太平。</text>
<title>淨友亭。仁興君號 次仲兄韻。</title>,<text>梧葉風來水閣涼。夜深明月芰荷香。可憐淨友亭中望。萬里無雲碧漢長。</text>
<title>淨友亭。仁興君號 次仲兄韻。 附元韻</title>,<text>亭上秋風夜正涼。滿池荷葉露凝香。同來望月傾尊酒。一段詩情引興長。</text>
<title>淨友亭。仁興君號 次仲兄韻。 附次韻</title>,<text>水亭物色已初涼。翠蓋紅粧露益香。客散醉醒明月夜。這中淸興此時長。</text>
<title>促織</title>,<text>床下蟲聲能斷續。燈前夢思自酸辛。誰知暗促機中織。裁得新衣寄遠人。</text>
<title>燈花</title>,<text>睒睒孤燈花自碧。幢幢短檠暈偏紅。幽人獨對愁如雪。暗擲金錢卜吉凶。</text>
<title>蟋蟀</title>,<text>月明半夜更籌永。秋到深園蟋蟀哀。殘夢未成推枕起。頻將紈扇拍窓隈。</text>
<title>有感</title>,<text>年少仍甘原憲貧。秋來何用浪傷神。從來未有知心友。幾憶當時洗耳人。</text>
<title>有感 其二</title>,<text>短褐空瓢莫厭貧。瓊章繡句自淸神。假令化作達摩佛。合眼何曾見俗人。</text>
<title>偶吟</title>,<text>名利場中人盡醉。林泉道裏我偏醒。靜思生理終無計。且向窓前讀六經。</text>
<title>偶吟 其二</title>,<text>床上圖書偏淡薄。階前松竹共凄涼。誰憐此日王孫宅。謾對空尊到夕陽。</text>
<title>病後上淨友亭</title>,<text>滿地殘紅夏日遲。黃鸝啼上最高枝。暫將短瑟支頭臥。旋把孤竿向小池。</text>
<title>隻雁</title>,<text>千里飛來隻影哀。江南群侶隔庭隈。數聲啼過長安月。萬戶淸砧一夜催。</text>
<title>秋夜</title>,<text>燕子離巢雁子飛。古人何處寄寒衣。新詩詠罷愁無寐。臥看疏簾落月輝。</text>
<title>奉次叔父投贈韻</title>,<text>自聞消息喜難侔。却歎吾門興起秋。咫尺不堪三月別。海山何耐十年流。</text>
<title>奉次叔父投贈韻 其二</title>,<text>蟾光如燭夜中新。偏惱窓間獨宿人。帳望宮門深鎖處。欲歸不得自傷神。</text>
<title>奉次叔父投贈韻 其三</title>,<text>千林萬樹望參差。隻影無憑悵別離。他日茅亭明月夜。一尊應與細論詩。</text>
<title>奉次叔父投贈韻 附元韻</title>,<text>叔姪鍾情孰敢侔。相思三日是三秋。那知醉隱亭前路。今作流沙弱水流。</text>
<title>奉次叔父投贈韻 附元韻 其二</title>,<text>松邊霜月滿庭新。此夜離愁泥殺人。誰謂十年瀛海別。相分咫尺亦傷神。</text>
<title>奉次叔父投贈韻 附元韻 其三</title>,<text>天時人事日參差。咫尺茅亭久別離。不是邇來遊賞懶。家貧絶釀廢吟詩。</text>
<title>更次再贈韻</title>,<text>數日離懷不自眸。却思瀛海十年秋。何當共醉茅亭月。臥誦黃庭絶俗流。</text>
<title>更次再贈韻 其二</title>,<text>天街月色松邊新。如見心中苦憶人。咫尺飜成千里地。相思無計不傷神。</text>
<title>更次再贈韻 其三</title>,<text>波瀾人事亂參差。此世無緣免別離。惆悵南園來往路。幾回矯首獨吟詩。</text>
<title>楊州次從兄 洪琂 韻</title>,<text>綵衣閑脫動經旬。徒使萱堂念此身。雲樹雪山挑別恨。浪裁書札付歸人。</text>
<title>楊州次從兄 洪琂 韻 其二</title>,<text>東來叔姪獨相儕。遙想呻吟轉感懷。三島十洲歸不得。人間無處寄形骸。</text>
<title>楊州次從兄 洪琂 韻 其三</title>,<text>高才敏捷古來稀。滿紙雲煙思轉依。此夜孤燈愁不寐。抱琴閑奏雉朝飛。</text>
<title>楊州次從兄 洪琂 韻 附元韻</title>,<text>呻吟蟄伏已三旬。不意窮愁老此身。策馬未能將鶴髮。萱堂問寢屬何人。</text>
<title>楊州次從兄 洪琂 韻 附元韻 其二</title>,<text>長兒今日與誰儕。小子扶床未免懷。東路雪霜歸計斷。獨憐空榻滯形骸。</text>
<title>楊州次從兄 洪琂 韻 附元韻 其三</title>,<text>多病沈年客自稀。却憐形影獨無依。參尋幸有諸公子。剩得淸談玉露飛。</text>
<title>楊州次從兄 洪琂 韻 附次韻</title>,<text>不見淸容已浹旬。誰憐空尊苦吟身。探山尋水曾相約。日望柴門犬吠人。</text>
<title>楊州次從兄 洪琂 韻 附次韻 其二</title>,<text>去國孤臣未有儕。憂時戀主自傷懷。如今幸得幽棲地。直欲封章願乞骸。</text>
<title>楊州次從兄 洪琂 韻 附次韻 其三</title>,<text>武陵消息本來稀。京洛生涯何處依。遙想故鄕諸病客。盡因思憶夢魂飛。</text>
<title>楊州次從兄 洪琂 韻 附次韻 其四</title>,<text>萱堂別後日將旬。未免紅塵絆此身。龍門風雪無歸雁。幾向門前問路人。</text>
<title>楊州次從兄 洪琂 韻 附次韻 其五</title>,<text>半生𡸣屼更無儕。每訪吾兄暢此懷。今夜萱堂歸夢罷。空床只是寓形骸。</text>
<title>楊州次從兄 洪琂 韻 附次韻 其六</title>,<text>相別時多相見稀。一宵淸話兩依依。誰知辱贈瓊琚惠。斗覺氷心逐雪飛。</text>
<title>楊州。次叔父韻。臨行走筆。</title>,<text>叨侍雲林絶俗徒。却憐塵世日崎嶇。如今便別尋眞蹟。更與何人對玉壺。</text>
<title>楊州。次叔父韻。臨行走筆。 附元韻</title>,<text>遠訪桃源避世徒。情深寧憚路崎嶇。孤村雪夜無窮意。都在新詩與酒壺。</text>
<title>又次投贈韻</title>,<text>深巷寥寥客到稀。桃源雲水望依依。開簾見月多歸思。恨不身隨去鳥飛。</text>
<title>次叔父詠梅韻</title>,<text>曾想寒梅滿樹開。今看玉蕊半成堆。朱闌盡日饒詩興。風動天香撲鼻來。</text>
<title>次叔父詠梅韻 其二</title>,<text>枝枝交影向人開。落地更成白雪堆。相對終朝看不足。天葩恐入夢中來。</text>
<title>次叔父詠梅韻 其三</title>,<text>畫堂昨夜綺筵開。玉斝銀屛綿繡堆。風景惹生詩酒興。靑驢今夕又重來。</text>
<title>次叔父詠梅韻 其四</title>,<text>忽忽春情鬱未開。獨憐窓外落花堆。風光欲動愁如雪。每日宮門盡醉來。</text>
<title>次叔父詠梅韻 其五</title>,<text>日照紗窓尙未開。滿床書秩亂成堆。無端一段東風怨。又逐鶯聲枕上來。</text>
<title>次叔父詠梅韻 其六</title>,<text>爲放玄禽戶始開。却憐花影滿庭堆。無情最是金衣鳥。啼送春愁入幕來。</text>
<title>次叔父詠梅韻 其七</title>,<text>四月殘花落更開。紅紅白白滿園堆。自慙不是騷壇客。枉被詩牋數寄來。</text>
<title>次叔父詠梅韻 其八</title>,<text>欲訴衷情向孰開。朝朝空對落花堆。烏飛兔走如投柕。三月纔歸四月來。</text>
<title>過蕩春臺</title>,<text>滿山蒼翠總芳菲。谷口春深鳥倦飛。日暮蕩春臺下路。落花無數點人衣。</text>
<title>謝季潤</title>,<text>梨花初白柳初黃。走馬城西喚酒觴。昨夜誰家成醉夢。滿身猶帶錦屛香。</text>
<title>奉玩遺篇。仍敬次其韻。</title>,<text>忍見遺篇淚滿巾。碧波淸澗夢魂新。如今獨有餘生在。二十年來未死人。</text>
<title>懷舊</title>,<text>憶昨淸遊在石門。追思陳迹已浮雲。今年不似前年好。却把詩筒閱舊文。</text>
<title>春日</title>,<text>空庭寂寂雨濛濛。獨坐孤吟愁未窮。窓外落花春不管。任從飛亂逐東風。</text>
<title>春日 其二</title>,<text>寥寥窮巷掩柴扉。林下茅菴識者稀。閉戶呻吟春已晩。庭前又見落花飛。</text>
<title>泛舟漢江。走筆呈坐中。</title>,<text>山紅江碧正深秋。岸菊汀楓載酒遊。款乃一聲帆影急。白鷗飛下釣磯頭。</text>
<title>泛舟漢江。走筆呈坐中。 附次韻</title>,<text>雨後新晴水國秋。蘭檣輕泛作遨遊。漁翁勸我留今夜。直待水輪上嶺頭。</text>
<title>泛舟漢江。走筆呈坐中。 附次韻</title>,<text>傷春未已又傷秋。欲暢幽愁作此遊。今日泛舟何處好。濟川亭下漢江頭。</text>
<title>泛舟漢江。走筆呈坐中。 附次韻</title>,<text>漢江江上荻花秋。聞道群仙作勝遊。人事百年哀樂異。扁舟泛處幾回頭。</text>
<title>舟中次叔父憶伯氏韻</title>,<text>一笛秋風捲曉雰。四更殘月照湖濆。無端又結鴒原恨。滿目江山轉我瘽。</text>
<title>又次憶季潤韻</title>,<text>滿江疏雨滿村煙。遠浦風生帆影遄。惆悵所思人不見。停觴揮淚夕陽邊。</text>
<title>又次仲兄憶舍弟韻</title>,<text>秋老江山勝槩新。布帆輕過漢東津。可憐白日看雲恨。只爲騷壇玉一人。</text>
<title>又得尖字</title>,<text>風前漁笛一聲晩。天際雲山數點尖。爲向洲邊鷗鳥語。相親相近莫相嫌。</text>
<title>東湖泛舟</title>,<text>桂棹蘭檣泛碧波。白蘋汀外聽漁歌。江山滿目無詩酒。其奈歸時月色何。</text>
<title>東郊卽事</title>,<text>城頭細柳開心碧。岸上嬌花照眼紅。春色正姸春意苦。香醪一酌醉東風。</text>
<title>庚辰夜。次相如韻。沈長卿</title>,<text>窓外疏簾月影涵。文房騷客盡超凡。安危自古大臣在。何用傷心涕不堪。</text>
<title>秋夜宿山下</title>,<text>茅廬結在亂雲中。屋下晴川屋上風。夜半不眠緣底事。月明秋露滴芙蓉。</text>
<title>偶次叔父丁丑所寄韻。呈示。</title>,<text>經旬離別苦難侔。閉戶閑愁日抵秋。醉隱亭前春想早。東風肯借歲華流。</text>
<title>偶次叔父丁丑所寄韻。呈示。 其二</title>,<text>梅柳東風別恨新。梅金柳玉摠撩人。尋思世事窮通理。否泰徒能愴我神。</text>
<title>偶次叔父丁丑所寄韻。呈示。 其三</title>,<text>人間憂樂亂參差。世事關心最別離。寂寞夜深愁不寐。挑燈閑閱舊年詩。</text>
<title>更步前韻</title>,<text>詩價連城重不眸。皎如霜月映淸秋。相思寸步同千里。每見新篇淚自流。</text>
<title>更步前韻 其二</title>,<text>詩家淸興供春新。却恨風光不待人。遙想園林多勝槩。何時尊酒暢幽神。</text>
<title>更步前韻 其三</title>,<text>蒼髥紫甲映參差。自恨經冬久別離。更把金箋吟白雪。却疑春色在新詩。</text>
<title>漫興</title>,<text>樗散無堪不出庭。有時閑步聽殘鸎。淸尊白酒林中趣。綠葉紅葩夢裏榮。</text>
<title>漫興 其二</title>,<text>東風荏苒春歸盡。滿地楊花鋪素氈。梁上燕雛初解語。庭前楡莢已成錢。</text>
<title>漫興 其三</title>,<text>庭梅結子初成顆。梁燕將雛欲去棲。歲月幾多春已夏。不妨終日醉如泥。</text>
<title>漫興 其四</title>,<text>年來門巷最蕭條。尊酒何人爲寂寥。不是長風披菡萏。會看疏雨滴芭蕉。</text>
<title>漫興 其五</title>,<text>小屋無人夏日長。閑將心事寄詩章。平生每憶東平樂。畢竟飜成栗里狂。</text>
<title>漫興 其六</title>,<text>一雙彩鴨依芳草。兩箇黃鸝韻綠槐。寂寞柴門終日掩。客來剝喙不須開。</text>
<title>秋風歎</title>,<text>昨夜秋風萬木空。夕陽幽鳥傍寒松。至今悔向雲林外。忍與紅塵白眼逢。</text>
<title>乞菊花</title>,<text>淸秋佳節近重陽。正是陶家醉興長。想見傲霜花滿砌。可能分與一枝香。</text>
<title>月下示相如</title>,<text>風颭疏簾月滿堂。一階寒菊動幽香。閑來爲問書窓客。淸興秋宵孰短長。</text>
<title>月夜</title>,<text>秋風籬落動黃花。恰似潯陽處士家。世事可觀今夜月。纔昇東嶺已西斜。</text>
<title>慈親生辰。醉後作。</title>,<text>秋色凄凄月色明。寒蛩無數傍階鳴。何人處世俱三樂。此日增傷彩舞情。</text>
<title>閑坐</title>,<text>年來無客到門庭。羅雀階前打不驚。自笑身如閨裏婦。小窓終日抱添丁。</text>
<title>陽城途中 仲妹山所</title>,<text>玉骨飜成雪上墳。雙眸血盡五精昏。孤魂不得歸先壟。應作重泉不瞑冤。</text>
<title>夢見亡妹</title>,<text>幽明相別已三蓂。日夜尋思淚自零。莫道音容便長隔。夢中顏色太丁寧。</text>
<title>夢見亡妹 其二</title>,<text>形容入夢腸空斷。疾病思來淚幾沾。半世友于終已矣。此生那得更焚髥。</text>
<title>春日書呈叔父</title>,<text>天道何偏罪此生。更敎友愛隔幽明。王孫不返春空返。岸綠墻紅摠別情。</text>
<title>春日書呈叔父 其二</title>,<text>閉戶呻吟歲月飛。忽驚鸎語弄芳菲。香魂不共春光返。細草閑花淚滿衣。</text>
<title>寒食懷先墓</title>,<text>少年行路幾千里。南至天南東海東。白首今來若羈縶。松楸瞻望淚無窮。</text>
<title>次舍兄憶亡妹韻</title>,<text>君先我逝孰思量。魂別萱堂歲月長。香火他年誰是主。東風淚落雨滂滂。</text>
<title>次舍兄憶亡妹韻 其二</title>,<text>暫謫人寰幾度秋。光陰十九夢魂悠。傷心想見陽山路。松下孤墳只一抔。</text>
<title>次舍兄憶亡妹韻 附元韻</title>,<text>倏過人間十九秋。落花春夢共悠悠。空山寂寞松楸暗。貴賤同歸土一抔。</text>
<title>醉吟</title>,<text>紅紅白白亂鸎飛。欲遣春愁屢典衣。日暮空軒醒醉夢。傷心依舊淚如霏。</text>
<title>醉後</title>,<text>世間行路日崎嶇。却把千愁付一壺。枕麴籍糟長醉倒。任他人喚竹林涉。</text>
<title>次仲兄寫懷韻</title>,<text>前年喪別最無端。哀淚如今尙未乾。君子所憂唯孝悌。何須齪齪怨飢寒。</text>
<title>次仲兄寫懷韻 其二</title>,<text>風擺殘花急雨霏。滿林無處覓春輝。明年草色應重綠。何日香魂得再歸。</text>
<title>次仲兄寫懷韻 附元韻</title>,<text>愁來獨坐惱心端。萬事翻成涕不乾。一自終天風樹痛。孤煢誰肯念飢寒。</text>
<title>次仲兄寫懷韻 附元韻 其二</title>,<text>昨夜東風雨乍霏。落花無迹月無輝。春來花月應依舊。只有王孫歸不歸。</text>
<title>春日</title>,<text>腸斷春光欲盡歸。携筇閑詠倚柴扉。呢喃燕子隨風舞。睍睆鸎兒帶雨飛。</text>
<title>春日 其二</title>,<text>四月纔歸五月來。紫薇花落石榴開。何人敏捷詩千首。此日蕭條酒一杯。</text>
<title>次相如韻</title>,<text>心懷婉孌曾多日。眼及瓊琚恨太遲。窮達百年渾一夢。且將詩酒作生涯。</text>
<title>次相如韻 附元韻</title>,<text>殘燈明滅伴人夢。獨倚寒窓刻漏遲。洒落山陰風雪夜。滿襟淸興浩無涯。</text>
<title>題海寧舍</title>,<text>王孫家似野人家。茅屋柴門落日斜。爲向前隣賖白酒。却臨後圃摘靑瓜。</text>
<title>題海寧舍 附次韻</title>,<text>數間茅屋似蝸家。寂寞園林落照斜。自恨王孫生計少。盤中只有兩三瓜。</text>
<title>題海寧舍 附次韻</title>,<text>恰似深山處士家。我來相話淚痕斜。憑君莫恨生涯苦。昔日東陵亦種瓜。</text>
<title>乞菊花</title>,<text>淸園剩有傲霜姿。嫩葉柔條帶雨移。栗里閑人如可得。微黃淡白兩三枝。</text>
<title>贈處佑上人</title>,<text>淸曉雲筇下翠微。參尋寧憚六花飛。憑僧莫說輪回道。一死從來更不歸。</text>
<title>夢見亡妹</title>,<text>一別幽明歲已周。更堪形影夢中悠。孤燈靜說存亡理。萬事如今淚自流。</text>
<title>夢見亡妹 其二</title>,<text>雪滿中庭月滿窓。夢驚孤枕淚痕雙。音容四顧無尋處。依舊傷心到曉釭。</text>
<title>白鷺洲。次叔父韻。</title>,<text>白石蒼苔急水流。一區春色遍汀洲。天公亦會騷人意。故駐風光供此遊。</text>
<title>又次季潤韻</title>,<text>芳草晴天白露春。水光山色摠宜人。鴨汀鷗渚饒詩債。不恨空尊五柳貧。</text>
<title>又次季潤韻 附元韻</title>,<text>策馬蘿陰賞暮春。一區風景屬詞人。中分却憶靑蓮句。異代淸遊兩不貧。</text>
<title>途中</title>,<text>勝日尋芳興自攄。杜鵑初綻柳初舒。臨岐暗憶萱堂念。應帶斜陽獨倚閭。</text>
<title>別相如</title>,<text>蒼蒼無路問存亡。萬事傷心只斷腸。莫道陽山非遠別。漢江江外卽他鄕。</text>
<title>別相如 其二</title>,<text>一別音容歲已三。傷心哀淚兩難堪。孤燈說舊仍無寐。往事茫茫不忍探。</text>
<title>次舍兄韻。示相如。</title>,<text>聯枕同裯憶舊情。那堪涕泗語前傾。明朝一別容顏隔。何啻雲山萬里程。</text>
<title>書懷呈舍兄</title>,<text>寥寥獨詠臨風苦。悄悄憂心向晩增。藜榻鶉衣堪送老。五陵裘馬望何曾。</text>
<title>贈乞客</title>,<text>相逢正値落花時。一見慇懃似舊知。戒爾莫傷三刖恨。古來窮達本無期。</text>
<title>贈乞客 其二</title>,<text>有客遠從南海至。欲攀鳳翼與龍鱗。那知一夕終投筆。還向滄洲避世塵。</text>
<title>大忌日。次仲兄韻。</title>,<text>風樹情傷歲幾廻。寸心長抱萬端哀。堪嗟蓼莪篇中恨。又入今朝句上來。</text>
<title>大忌日。次仲兄韻。 附元韻</title>,<text>諱日將看十五廻。空懷罔極昊天哀。趨庭鯉對今無處。夢裡猶隨杖履來。</text>
<title>見相如書</title>,<text>一夢依然未是眞。此心今日倍酸辛。斷腸忍拆陽城札。如見當時友愛人。</text>
<title>次仲兄聞烏城君訃韻</title>,<text>襁褓嬰兒遽離世。長而壯者亦黃泉。至痛應知無彼此。病中心事益悽然。</text>
<title>次仲兄聞烏城君訃韻 附元韻</title>,<text>聞道靑春少年子。可憐今夜忽歸泉。承訃一驚還一哭。益嗟身世本悠然。</text>
<title>醉裡走筆。呈舍兄求和。</title>,<text>騎馬出門心若失。杖藜入室意如癡。出門入室皆垂淚。千載何時可不悲。</text>
<title>醉裡走筆。呈舍兄求和。 其二</title>,<text>臥病呻吟一歲強。眼前何事不堪傷。無端昨日街頭路。多少嬰兒斷我腸。</text>
<title>醉裡走筆。呈舍兄求和。 附次韻</title>,<text>積惡三生由父母。皇天奈罰稚兒癡。至今唯有城西路。落日黃沙使我悲。</text>
<title>醉裡走筆。呈舍兄求和。 附次韻 其二</title>,<text>少者夭傷老者強。令人千載抱悲傷。昨日繞墳三匝哭。那堪斷盡楚猿腸。</text>
<title>卽刻懷抱甚惡。走筆吟懷。呈舍兄。</title>,<text>兒生不長由吾罪。兒病難痊亦父愆。身後荒山襄葬薄。百年冤痛淚潸然。</text>
<title>卽刻懷抱甚惡。走筆吟懷。呈舍兄。 其二</title>,<text>亡兒別後月三鉤。一夜傷心似一秋。不是貪生恩愛絶。只因鶴髮惜殘軀。</text>
<title>卽刻懷抱甚惡。走筆吟懷。呈舍兄。 其三</title>,<text>抱病呻吟月已三。人間萬事等槐南。我今願學臨筇術。一見亡兒死亦甘。</text>
<title>舟中別弟 海陽都正以其妻病往忠州</title>,<text>孤舟相送廣陵津。岸綠汀紅景物新。莫道湖西非遠別。望君行色自沾巾。</text>
<title>舟中別弟 海陽都正以其妻病往忠州 附次韻</title>,<text>孤帆轉影向東津。回首江山霽色新。此去元非千里別。莫將哀淚浪沾巾。</text>
<title>寄舍弟</title>,<text>靑山隱隱水洏洏。白日看雲憶弟時。萬事憑君休自悼。扣盆猶勝喪明悲。</text>
<title>江上迎弟嫂 海陽都正夫人 喪柩</title>,<text>孤舟返葬故山春。一望丹旌淚滿巾。千載香魂應不瞑。三生莫作婦人身。</text>
<title>哭亡兒墳</title>,<text>初來此地擬相看。哭罷靑山淚不乾。汝去黃泉吾在世。百年無復接容顏。</text>
<title>淸明</title>,<text>今日誰言是佳節。無詩無酒可迎春。眼前物色增惆悵。多小繁華屬別人。</text>
<title>病中</title>,<text>黃梅時節雨簾纖。碧草池塘風景添。安得仙丹蘇此疾。金鞭白馬向靑帘。</text>
<title>病中 其二</title>,<text>原憲才高貧到骨。相如年少病纏身。向來貧病堪惆悵。萬念無過養我眞。</text>
<title>病中 其三</title>,<text>病侵肌骨雪侵頭。藥灸呻吟幾日休。聽得妻孥隔廚語。艱難都是在陳憂。</text>
<title>舟中作</title>,<text>月溪峽裏終宵雨。南漢城邊盡日風。獨臥蓬窓成假寐。孤帆已到洛城東。</text>
<title>題相思洞記</title>,<text>路上相逢卽相離。深盟密約鬼神知。若無餞客蒼頭計。不有天中一日期。</text>
<title>題嬌紅記</title>,<text>尋春遺恨古今均。海誓山盟結未伸。終使化爲連理樹。堪嗟天只不量人。</text>
<title>題裴航傳</title>,<text>崎嶇莫上玉京天。願到藍橋咫尺邊。欲擣玄霜那可得。前身應是有仙緣。</text>
<title>次舍兄韻</title>,<text>夢過襄山上嶺頭。悲風送雨洒松楸。牛羊粢盛歸何處。葛伯從來罪未休。</text>
<title>次舍兄韻 其二</title>,<text>一別幽明五見秋。東郊風月幾回頭。愁來每憶平生事。瀛海東關謫裏遊。</text>
<title>次舍兄韻 其三</title>,<text>常憶前年寒食初。迎醫論藥數蓂餘。終南臘雪當時事。天地茫茫一夢如。</text>
<title>次舍兄韻 其四</title>,<text>老去慣知塵世事。閑來空閱古人詩。風光欲暮增愁思。新句吟來欲寄誰。</text>
<title>次舍兄韻 其五</title>,<text>蓬島瀛山常結夢。淸風明月幾吟詩。小窓終日愁岑寂。欲訴衷情說向誰。</text>
<title>白鷺洲懷舊</title>,<text>曾隨季父此山遊。白鷺洲邊醉未休。今日獨來尋舊事。浮雲無迹水東流。</text>
<title>夢覺</title>,<text>別後光陰春復秋。浮生存沒兩悠悠。夢魂不識幽明隔。夜夜相逢似舊遊。</text>
<title>秋夜有懷</title>,<text>斗轉參橫萬籟沈。愁人孤月伴寒砧。玉窓何處題紅葉。寫盡相思無限心。</text>
<title>秋夜有懷 其二</title>,<text>月落烏啼霜滿林。秋風螢火對愁吟。雲窓何處人如玉。銀燭香燈夜夜心。</text>
<title>題雲華傳</title>,<text>才子名姝天作配。錦章繡句感通神。情深生死同今古。千載還魂有幾人。</text>
<title>題西廂記</title>,<text>誰遣紅娘傳密約。迎風對月結深情。何人爲著西廂事。千載如今發不平。</text>
<title>題餞客記</title>,<text>一祟初緣行泮路。沈痾重發過宮門。不有當年同榜義。九原猶作斷腸魂。</text>
<title>題朱生傳</title>,<text>身遊萬里雖云樂。夢結深閨亦未堪。當日百祥樓上詠。男兒誰不一沾衫。</text>
<title>次舍兄韻</title>,<text>半世悠悠夢裡人。一尊相對衆爭嗔。如今心事添蕭索。長記西隣五夜春。</text>
<title>次舍兄韻 其二</title>,<text>白白紅紅滿眼開。徘徊不見可人回。看花轉覺相思苦。一寸傷心一寸灰。</text>
<title>次舍兄韻 其三</title>,<text>憶昔靑驄夜夜行。如今霜鬢夢中情。晩來更抱傷春恨。愁絶花間一鳥鳴。</text>
<title>次舍兄韻 其四</title>,<text>楊州一夢恨無窮。何處桃花相映紅。若把繁枝向明月。昭光依舊笑春風。</text>
<title>次舍兄韻</title>,<text>一生長是怨蒼旻。千句何能泣鬼神。行色如今殊昔日。興仁門外各沾巾。</text>
<title>春日東郊。遇少娥。</title>,<text>我不期君君自來。停驂邂逅落花堆。斷腸日暮忍分袂。更典春衫重把杯。</text>
<title>次朴枝華贈石娥韻。寄其女玉生。</title>,<text>憶昔靑蛾二八秋。東眠西食盡風流。如今冷落門前馬。一曲娟歌歎白頭。</text>
<title>次朴枝華贈石娥韻。寄其女玉生。 附次韻</title>,<text>舊事凄涼幾度秋。繁華已逐水東流。慇懃更與歌新曲。不解如今雪滿頭。</text>
<title>次朴枝華贈石娥韻。寄其女玉生。 附次韻</title>,<text>繁華盛事幾春秋。老去空傷歲月流。猶有遏雲今不變。一聲歌罷倚樓頭。</text>
<title>次朴枝華贈石娥韻。寄其女玉生。 附次韻</title>,<text>一夢繁華七十秋。洛城花柳擅風流。尊前唱罷江南曲。只恨人間白盡頭。</text>
<title>次朴枝華贈石娥韻。寄其女玉生。 附次韻</title>,<text>春事無情鬢已秋。光陰偏向玉釵流。憑簾暗送當時曲。更被王孫笑點頭。</text>
<title>次舍兄韻</title>,<text>憶昨淸遊樂未央。滿堂絲竹動淸香。如今漫對尊中酒。悵望西隣意自茫。</text>
<title>次周卿韻</title>,<text>大杯相屬韻相呼。坐對靑山臥對壺。何日桃源魚鳥路。與君携手伴樵夫。</text>
<title>乞葡萄移種</title>,<text>瘦莖苦蔓狀深奇。爲向仙園帶雨移。不願秋盤堆馬乳。只憐濃葉掩窓曦。</text>
<title>乞葡萄移種 附次韻</title>,<text>不惜淸陰滿園奇。今朝爲許雨中移。直待他年能結子。一尊長與共秋曦。</text>
<title>乞竹移種</title>,<text>陸老曾求竹醉日。如今小子意還同。一枝儻得窓前種。何啻湘江煙雨中。</text>
<title>次舍兄韻</title>,<text>十載相思夢裡人。一朝飜作病中身。何當更翦西窓燭。共賞茅簷半夜春。</text>
<title>壬辰秋夕。到山所祭罷後。向永平。題齋室窓上。海安君在永平。海寧君在京中。海陽都正在淨土。</title>,<text>此日鶺鴒分四處。嚴親季父夢中情。人間何事傷心極。祭罷楊州向永平。</text>
<title>無題</title>,<text>賣盡靑氈又賣家。千金誰見一時奢。追思昔日經營意。獨向悲風淚自斜。</text>
<title>酒席。次舍兄贈歌兒韻。</title>,<text>花想紅顏葉想裙。巫山暮雨與朝雲。樊川自是尋春晩。莫向湖州枉斷魂。</text>
<title>金玉契契會醉後。次舍兄病中韻。</title>,<text>病裏朱門掩不開。臨筵無意倒深罍。愁來賴有瓊琚句。悵望鴒原首自擡。</text>
<title>金玉契契會醉後。次舍兄病中韻。 附原韻</title>,<text>聽說風流盛宴開。滿堂豪客倒金罍。獨有傷春憔悴質。病纏床席首空擡。</text>
<title>金玉契契會醉後。次舍兄病中韻。 附次韻</title>,<text>古園叢裡百花開。寄語王孫莫惜罍。今日滿堂歌舞會。只緣傷病眼空擡。</text>
<title>金玉契契會醉後。次舍兄病中韻。 附次韻</title>,<text>華堂今日綺筵開。彷彿山陰送族罍。如何天意妬佳會。長使王孫首漫擡。</text>
<title>次淸平君和昌城正韻</title>,<text>男兒愧乏可揮金。病客何須朮與參。忽聽昌城相和句。終南回首益傷心。</text>
<title>漢江。次舍兄贈慶遠韻。鄭善興</title>,<text>世事長竿百尺危。人情花落與開時。相逢不忍還分手。把酒空題數句詩。</text>
<title>漢江。次舍兄贈慶遠韻。鄭善興 附元韻</title>,<text>文章蓋世反成危。富貴薰天亦暫時。何似江湖好風景。一尊靑眼細論詩。</text>
<title>漢江。次舍兄贈慶遠韻。鄭善興 附次韻</title>,<text>樂事如何轉作危。還知得失自隨時。公子風流誠不淺。佩壺餘興續吟詩。</text>
<title>閑中雜詠。呈舍兄。</title>,<text>檻外盤松標格淸。枝枝交影化龍精。月明風起桐絲響。爽氣吹人夢不成。</text>
<title>閑中雜詠。呈舍兄。 其二</title>,<text>窓前佳菊雨中移。香滿靑叢露滿枝。何日秋風霜氣早。一尊白酒對寒姿。</text>
<title>閑中雜詠。呈舍兄。 其三</title>,<text>階上紅葵兩三朵。慇懃封植寄深情。世人謾說尋常草。獨愛孤誠向日傾。</text>
<title>閑中雜詠。呈舍兄。 其四</title>,<text>一葉芭蕉勝紋錦。自憐嫩潔可題詩。慇懃移向窓前種。佇待秋風夜雨時。</text>
<title>無題</title>,<text>麥秋梅雨相思處。霧閤雲窓夢覺初。開篋不堪雙淚濕。見君前日數行書。</text>
<title>次舍兄韻</title>,<text>東平榮寵荷恩私。賈傅超遷在少時。莫笑馮唐傷白髮。且吟擊壤太平詩。</text>
<title>次舍兄過人家有感馬上口占韻</title>,<text>曾將名節瞞吾東。萬姓咸稱孝且恭。誰知當日腹中釰。謨蓋都君成自功。</text>
<title>次舍兄過人家有感馬上口占韻 其二</title>,<text>左右提携聖化中。一沈富貴一霜風。只今不敢過門外。恐有當時睥睨弓。</text>
<title>次舍兄寄慶遠韻</title>,<text>一朝不見三秋恨。寸地相思萬里愁。直待秋風鷄黍約。煙波江上倒深甌。</text>
<title>次舍兄韻</title>,<text>男兒不與愁相約。到處呻吟便是愁。獨坐破窓心寂寞。雨中永日似三秋。</text>
<title>次舍兄韻 其二</title>,<text>萬事經營盡作空。一心長抱百憂叢。家貧莫使思賢婦。天意從來薄此躬。</text>
<title>又次伯兄家逢變不得正法憤歎韻</title>,<text>罪無涯涘惡無窮。忍作人間悖亂風。兇喘應施刀鉅律。何須晷刻鎖圄中。</text>
<title>叔父賜諡日。感懷有作。</title>,<text>操存宿著忠貞節。贈諡今稱孝肅公。此日九原應有識。孤魂向闕淚無窮。</text>
<title>次舍兄韻</title>,<text>芙蓉芍藥滿庭開。對景懷人恨自催。何日玄霜能盡擣。纖纖重把水晶杯。</text>
<title>永平亡叔父山所。次舍兄韻。</title>,<text>朝來隻影拜松楸。日暮孤驂何處留。強裁短句題窓上。寄向鴒原恨未休。</text>
<title>次舍兄次養正韻 李稚</title>,<text>弟舍兄家一洞偕。更兼養正往來佳。小桃花發松醪熟。酩酊同消萬古愁。</text>
<title>又次叔父宅吟懷韻</title>,<text>萬事人間只淚痕。光陰夢裡已三飜。孤蹤羞向靈幃哭。孤負從來再造恩。</text>
<title>次舍兄養家時祀後所作韻</title>,<text>來詩珍重不勝悲。世事浮沈未可思。從古蒼天應已定。臨箋何必涕洏洏。</text>
<title>次舍兄養家時祀後所作韻 附元韻</title>,<text>中堂祭罷意堪悲。此事何曾夢裡思。辜負幽明生育惠。題詩不覺淚漣洏。</text>
<title>次舍兄壬辰仲冬時祀後所作韻</title>,<text>昔日履霜同怵惕。今晨祭罷獨回旋。世情飜作東流水。憶得當時只惘然。</text>
<title>又次五月大忌日所吟韻</title>,<text>風過庭樹首空擡。歲久重泉夢幾回。此日年年天有雨。乾坤山澤共含哀。</text>
<title>次舍兄夢見亡兒韻</title>,<text>莫問重泉不瞑魂。人間還有蜀山猿。孤燈罷却中宵夢。四顧依俙未見痕。</text>
<title>次舍兄夢見亡兒韻 其二</title>,<text>魂歸冥漠已經年。塵世遺蹤最可憐。昨夜牽衣眞宛轉。爭知一夢浪依然。</text>
<title>次舍兄夢見亡兒韻 其三</title>,<text>一別音容長寂寞。三秋魂夢轉依俙。世人若會彭殤理。不道當時藥灸非。</text>
<title>次舍兄夢見亡兒韻 其四</title>,<text>悠悠一夢不勝情。寂寂閑窓枕半傾。蠟燭今宵應有意。共人垂淚到天明。</text>
<title>病中呈舍兄</title>,<text>萬事紅塵無足歎。家貧親老最傷神。呻吟久廢晨昏定。佇見斑衣愧古人。</text>
<title>病中呈舍兄 其二</title>,<text>一朝不見一年同。離思偏傷疾病中。昨夜孤燈成假寐。夢魂長繞紫荊叢。</text>
<title>醉贈周卿</title>,<text>周卿昨日留連飮。用汝當時底處逃。早晩君家新釀熟。月明重醉綠葡萄。</text>
<title>飮于周卿家。其友兪公 棐 國輔。持玉杯來會。侑酒甚苛。醉後有吟。</title>,<text>西關美玉斸爲杯。精潔端宜處士才。若把此杯傾美酒。淸光何啻月中來。</text>
<title>賣田有感</title>,<text>男兒囊底苦無錢。賣盡西郊數頃田。他日年登成大有。秋風黃稻望依然。</text>
<title>次舍兄見徵孫韻</title>,<text>孩提風骨自雍雍。彷彿周旋乃父容。十九人中最年少。如今唯有夢中逢。</text>
<title>次舍兄見徵孫韻 附元韻</title>,<text>骨格淸神氣宇雍。見渠如見過庭容。餘生轉覺無多日。早晩冥途得再逢。</text>
<title>又次感懷韻</title>,<text>萬事無心名利行。四難唯喜對門停。粗知報應如隨影。獨把孤忠戴聖明。</text>
<title>又次入直摠府韻</title>,<text>聖朝恩澤遍宗班。欲報無緣挾太山。盡日香風靑鎖闥。五雲深處望天顏。</text>
<title>又次入直摠府韻 其二</title>,<text>萬機猶自強親親。僚席無人念此辰。望絶斑衣歌一曲。九重回首仰楓宸。</text>
<title>又次入直摠府韻 附元韻</title>,<text>昨詠文公猛虎行。今聞聖代市朝停。浮生轉覺盈虛理。仰面乾坤白日明。</text>
<title>又次入直摠府韻 附元韻 其二</title>,<text>身叨摠府最崇班。雨露恩私重似山。舜日堯天欣再遇。不才何以報龍顏。</text>
<title>又次入直摠府韻 附元韻 其三</title>,<text>禁中滯直戀慈親。何況今辰是壽辰。無人老老來相替。此悶何由達紫宸。</text>
<title>與養正入詣摠府。次其韻呈舍兄。</title>,<text>弄璋餘慶喜如何。此處閑愁特地多。五柳門前秋欲近。可堪無酒送年華。</text>
<title>與養正入詣摠府。次其韻呈舍兄。 其二</title>,<text>宗英初帶侍臣官。千古英靈興自闌。月滿禁園宮漏永。天門咫尺夢中看。</text>
<title>次子聖 海寧君 夢見叔叔父韻</title>,<text>當時扈聖白登城。十載同居里閈情。今日音容無覓處。燈前一夢隔三生。</text>
<title>次子聖 海寧君 夢見叔叔父韻 附元韻</title>,<text>曾隨戎馬共圍城。此日難堪叔侄情。魂夢不知泉壤隔。牽衣說舊若平生。</text>
<title>次靈豐君寄示舍兄直廬韻</title>,<text>葉上金風玉露浮。白頭貧病又逢秋。直廬前夕一杯酒。消破鴒原無限憂。</text>
<title>次靈豐君寄示舍兄直廬韻 其二</title>,<text>百年人事幾沈浮。千古光陰春復秋。擧世盡爲名利苦。淵明籬下獨無憂。</text>
<title>次靈豐君寄示舍兄直廬韻 其三</title>,<text>荷邊雙鴨對沈浮。枝上寒蟬亂報秋。景物有餘詩思苦。白頭依舊抱閑憂。</text>
<title>次靈豐君寄示舍兄直廬韻 其四</title>,<text>誰家綠蟻滿尊浮。玉笛金杯賞早秋。此地林泉偏寂寞。菊叢回首暗生憂。</text>
<title>以靑瓜贈周卿</title>,<text>數間茅屋一床書。籬落蕭條似野居。四顧寒廚無長物。逢人相贈只園蔬。</text>
<title>又贈用汝</title>,<text>少年讀盡鄴侯書。潦倒飜成栗里居。九醞八珍心久絶。寸情聊付一筐蔬。</text>
<title>次用汝見寄韻</title>,<text>羨君投筆學仙曹。逃入煙霞跡自高。晩覺劍文非我事。白頭空憶七賢豪。</text>
<title>送舍兄永平叔父山所之行</title>,<text>東郊相送淚難收。底事秋風作遠遊。白鷺洲邊莫回首。靑山無語水空流。</text>
<title>次用汝韻</title>,<text>與君一見不相忘。每到尊前興自狂。却羨東湖新卜築。滿江煙月白鷗鄕。</text>
<title>次用汝韻 其二</title>,<text>靑眼深交貴不忘。白頭疏放益顚狂。錦城處處多名勝。莫向江山非故鄕。</text>
<title>次用汝韻 其三</title>,<text>關心何處最難忘。自愛狂夫老益狂。聖主當今急賢俊。莫將書劍早還鄕。</text>
<title>次用汝韻 其四</title>,<text>邂逅相逢卽未忘。與君結髮老淸狂。若傾東海成秋露。可得終年入醉鄕。</text>
<title>次用汝韻 其五</title>,<text>世情已逐夢中忘。詩思偏從酒裡狂。聞道泮宮親策士。佇看衣錦醉還鄕。</text>
<title>又次用汝見寄韻</title>,<text>羨子蒼髥萬丈長。嗟吾白髮日凄涼。君今遠入桃源去。不問人間歲月忙。</text>
<title>戲贈鄭李兩友</title>,<text>百年榮辱等浮雲。萬事無過一醉醺。忽覺近來詩思富。便敎鄭李立降幡。</text>
<title>戲贈鄭李兩友 附次韻</title>,<text>疏簾半捲暮天雲。玉手傳杯酒欲醺。午榻閑吟詩意逸。受降將豎兩人幡。</text>
<title>戲贈鄭李兩友 附次韻</title>,<text>王孫文彩浻秋雲。才子風流酒不醺。一斗傾時詩百首。白頭猶折大將幡。</text>
<title>自吟</title>,<text>誤將生計托詩書。晩向林泉卜此居。車馬不來門巷靜。自編靑竹護園蔬。</text>
<title>無題</title>,<text>音信欲通魚雁遠。容顏徒入夢魂頻。傍人莫問相思苦。生不相親死亦親。</text>
<title>贈鴻山倅養正</title>,<text>故人遠作湖西宰。秋月江山景槩閑。堂上偏親今鶴髮。知君捧檄喜生顏。</text>
<title>贈鴻山倅養正 附次韻</title>,<text>何幸淸時作縣宰。板輿行色正閑閑。却恐臨民無異跡。天門何以拜龍顏。</text>
<title>次李君韻。以述別懷。</title>,<text>結髮深交問有誰。千金難買李君詩。孤舟一別秋江月。白酒黃花兩地思。</text>
<title>次李君韻。以述別懷。 其二</title>,<text>爲愛新詩數寄來。幾回披讀把深杯。破榻閑窓驚午夢。秋風疏雨一聲雷。</text>
<title>次李君韻。以述別懷。 其三</title>,<text>金風玉露動新涼。竹簟藜床夜欲長。安得與君携手去。秋江同醉白蘋香。</text>
<title>次李君韻。以述別懷。 其四</title>,<text>門巷寥寥樹影斜。秋光淡淡入淸哦。送君不得與君去。愁見河橋啼亂鴉。</text>
<title>次李君韻。以述別懷。 附元韻</title>,<text>愛人高義似君誰。臨別慇懃贈別詩。江上小舟舟上月。一杯閑酌但相思。</text>
<title>次李君韻。以述別懷。 附元韻 其二</title>,<text>王孫佩酒夕陽來。促膝開襟勸大杯。一斗傾時詩幾首。高談何以動春雷。</text>
<title>次李君韻。以述別懷。 附元韻 其三</title>,<text>雨後秋風納晩涼。小堂高臥醉眠長。遙思江上幽棲地。紫蟹將肥早稻香。</text>
<title>次李君韻。以述別懷。 附元韻 其四</title>,<text>疏雨霏霏日欲斜。徘徊俯仰費吟哦。思君尺地如千里。無限離愁亂暮鴉。</text>
<title>淸曉聞喝道聲</title>,<text>喝道聲高雲外響。林間宿客夢中知。古來君子平其政。行僻道人正所宜。</text>
<title>用汝月夜來訪。醉臥不知。翌日以詩謝之。</title>,<text>君來晤我叩雲扉。我醉沈眠臥月輝。悔向山陰負佳會。人間好事巧相違。</text>
<title>用汝月夜來訪。醉臥不知。翌日以詩謝之。 其二</title>,<text>滿庭新月滿林雲。爲感詩翁入洞門。十叩柴扉問童子。主人沈醉已昏昏。</text>
<title>有約不至</title>,<text>柴扉寂寞月黃昏。有酒無人堪斷魂。詩客不來過夜半。菊花叢裏獨傾尊。</text>
<title>次舍兄韻</title>,<text>朝朝暮暮拜萱堂。尙有深誠日夜忙。欲訴衷情人不識。淸風明月幾彷徨。</text>
<title>次舍兄韻 其二</title>,<text>飢寒伊昔共天東。憂樂如今恨不同。結髮平生忠孝志。誰知此日盡成空。</text>
<title>次舍兄韻 其三</title>,<text>罔極讒言甚海波。自知難免四隣譁。貽憂鶴髮平生恨。只在吾身不在他。</text>
<title>無題</title>,<text>燕子雙飛傷獨客。鴛鴦對浴怨男兒。落花欲逐東流去。不送秋陰子滿枝。</text>
<title>無題 其二</title>,<text>男兒生不作公卿。枉被讒人情外名。六印當年終未佩。嫂妻豈肯下機迎。</text>
<title>次舍兄韻</title>,<text>深恨人間讒舌長。千謀百計不論殃。曾母當年亦投杼。網羅欲避竟無方。</text>
<title>次舍兄韻 其二</title>,<text>盈盈一水限西東。渺渺三秋夢自空。愁來獨對籬邊菊。淡白深紅玉貌同。</text>
<title>次海寧韻</title>,<text>抱病林間臥竹軒。人間歡樂在誰門。讀詩不必常流涕。七辟三懲最聖恩。</text>
<title>漫興</title>,<text>佳節良辰臨九九。閑愁幽恨正忡忡。寒花有意開新艶。衰貌無端作老翁。</text>
<title>聞表兄聖起氏 尹昌門 病重</title>,<text>骨肉情親四十年。周旋出入喜隨肩。一朝臥病不相問。回首終南淚泫然。</text>
<title>次舍兄韻</title>,<text>西伯當年事王季。日中定省必須三。卽今人事多相舛。回首斜陽只自慙。</text>
<title>三足堂。次諸君韻。</title>,<text>柴門今日爲誰開。酒客詞徒衮衮來。傾盡一尊情未極。却愁山外夕陽頹。</text>
<title>三足堂。次諸君韻。 其二</title>,<text>人隨風月共淸閑。鼎坐梅窓向晩寒。安得與君携手去。蒼江白石把漁竿。</text>
<title>聞耽溪守母出陸。感懷呈三足堂。</title>,<text>聞道風帆渡海波。聖朝恩澤若山河。嗟吾破鏡無圓日。羨却芳緣獨在他。</text>
<title>次舍兄奉玩御筆韻</title>,<text>草宿喬山歲幾飜。帝鄕回首自消魂。孤臣未及攀弓劍。宸筆看來亦聖恩。</text>
<title>見色桃有感</title>,<text>小桃一朶嬌如玉。艶艶亭亭照日暉。花盡子成人不管。任他憔悴怨芳菲。</text>
<title>見色桃有感 其二</title>,<text>深院燦燦夭桃樹。花萼纔開子已成。結子團圓今欲熟。恨無人覺手栽情。</text>
<title>次舍兄韻</title>,<text>編茅爲屋草爲茵。投老幽閑難重陳。書秩滿床門獨閉。暖風晴日好相親。</text>
<title>次舍兄謝惠兩物</title>,<text>一病沈綿百事慵。鏡中無復舊時容。焚香啖蔗逢佳境。不顧靑雲萬戶封。</text>
<title>次舍兄次洪上舍韻</title>,<text>已忍將身比楚猿。可堪天道反昏昏。邇來抱病參尋寡。羞向他時聽晤言。</text>
<title>次舍兄次洪上舍韻 附元韻</title>,<text>月透秋窓聽嘯猿。美人何處五情昏。自嗟辜負連衾約。羞見新詩更底言。</text>
<title>次舍兄寄子昂 平雲君 韻</title>,<text>才子名姝相遇日。滿園秋栗亂開時。丁寧莫作風流夢。宜向紗窓隔綉帷。</text>
<title>次舍兄鎖直摠府。贈金玉契會諸君韻。</title>,<text>少日歡娛喜管絃。卽今潦倒愧華筵。一斗飮時詩百首。麴車逢處莫流涎。</text>
<title>酒席。次舍兄病不得參韻。</title>,<text>佳節堪傷抱病痾。今朝把酒眄庭柯。江梅城柳春消息。偶入陽臺一曲歌。</text>
<title>三足堂八詠</title>,<text>羃花籠樹蔽長天。獨倚闌干望浩然。裊裊輕輕隨處起。非雲非雨亦非煙。</text>
<title>三足堂八詠 其二</title>,<text>畫閣孤門偶作隣。南家誰念北家貧。風光不有塵寰態。每到花時一樣春。</text>
<title>三足堂八詠 其三</title>,<text>朝來褰箔望前山。佳雨和煙勝槩閑。遙想村翁荷鋤去。蕭蕭蓑笠坐田間。</text>
<title>三足堂八詠 其四</title>,<text>東風紫陌起塵黃。人去人來有底忙。堪笑輕肥雲路客。不知林下一瓢漿。</text>
<title>三足堂八詠 其五</title>,<text>林下秋來興自長。白醪初熟菊初黃。望中處處金風起。宮樹千林已醉霜。</text>
<title>三足堂八詠 其六</title>,<text>楓葉初丹菊吐芬。徘徊終日不開門。主人莫道生涯薄。芋栗秋來自滿園。</text>
<title>三足堂八詠 其七</title>,<text>皚皚雪色接天凝。冽冽寒威處處氷。樵牧莫嫌山逕沒。分明知是大豐徵。</text>
<title>三足堂八詠 其八</title>,<text>塞邊消息枕邊知。傳報平安日日期。高臥不憂防戍事。只憐殘點照山時。</text>
<title>次舍兄次人各體詩韻</title>,<text>辛艱半世作窮人。人事蕭條日自新。新釀滿尊誰與共。共酬佳句倍酸辛。</text>
<title>次舍兄次人各體詩韻 其二</title>,<text>蕭蕭暮雨鳴疏竹。款款啼鸎亂密楊。寥闃靜眠閑院小。白頭身世一心傷。</text>
<title>次舍兄次人各體詩韻 其三</title>,<text>千竿脩竹一閑身。萬事無心鬢似銀。玄鳥亦知人寂寞。穿花傍樹故來頻。</text>
<title>次舍兄次人各體詩韻 其四</title>,<text>半世林間寂寞居。數椽茅屋滿床書。閑來不羨人寰樂。酒興詩情自未除。</text>
<title>次舍兄次人各體詩韻 其五</title>,<text>落花幽鳥伴沈痾。門外何曾俗客過。一味空瓢吾自樂。五陵裘馬在誰家。</text>
<title>次舍兄次人各體詩韻 其六</title>,<text>滿庭風景帶斜陽。芍藥薔薇間紫黃。心中久絶名途志。案上長看僻穀方。</text>
<title>次舍兄次人各體詩韻 其七</title>,<text>詩不驚人字不稜。瓊篇欲和愧無能。唯有寸心灰未盡。小窓夜夜對書燈。</text>
<title>次舍兄次人各體詩韻 其八</title>,<text>竹裏柴扉晝未開。曾無車馬入谿來。武陵源上桃千樹。不是劉郞去後栽。</text>
<title>次舍兄次人各體詩韻 其九</title>,<text>處世難如錐處囊。白頭無望姓名香。閑中事業唯詩酒。披腹東窓納晩涼。</text>
<title>次舍兄和人韻</title>,<text>滿地驪珠字字奇。荊山璞玉世難知。白頭不願封千戶。喜得先生數句詩。</text>
<title>次舍兄和人韻 其二</title>,<text>此身恩渥擬東平。爲善承家不墜聲。舊事無憑詩遣意。詩成吟詠益傷情。</text>
<title>次舍兄和人韻 其三</title>,<text>身老家貧故舊稀。亂雲堆裏結柴扉。世人若問煙霞洞。白石蒼苔一逕微。</text>
<title>次舍兄和人韻 其四</title>,<text>文章屈宋字羲之。茜色霞箋白雪詩。願托後塵同唱和。風騷不獨爲吾師。</text>
<title>次舍兄和人韻 其五</title>,<text>鶺鴒相對苦吟時。便閱先生前日詩。攀和瓊篇雖自忝。論交管鮑卽無疑。</text>
<title>次舍兄和人韻 其六</title>,<text>臥對南山第一巒。白雲淸靄畫圖間。自慙僚倒詞鋒鈍。終日吟詩筆更删。</text>
<title>次舍兄和人韻 其七</title>,<text>柴扉寂寂鳥飛飛。綠竹紅葵映落暉。一夜東風新雨足。滿地荷葉已成衣。</text>
<title>次舍兄和人韻 其八</title>,<text>綠樹陰濃夏日長。靑山當戶正分明。東風初霽黃梅雨。庭院無風草自生。</text>
<title>次舍兄和人韻 其九</title>,<text>典衣沽酒去來遲。獨坐淸吟不覺疲。山雨欲晴風景晩。鳥聲多在落花枝。</text>
<title>次舍兄寒食感懷韻</title>,<text>天街小雨正濛濛。柳眼桃顋半綠紅。弟抱幽懷兄抱病。每逢佳節恨無窮。</text>
<title>次舍兄寒食感懷韻 其二</title>,<text>年年此日拜先塋。蘋藻空含怵惕誠。萬事浮沈天已定。莫敎疾病苦傷情。</text>
<title>寒食。率沇兒。到山所吟懷。</title>,<text>前年寒食西隣月。白酒靑燈細話心。寒食重來人不見。滿山山雨自沾襟。</text>
<title>寒食。率沇兒。到山所吟懷。 其二</title>,<text>長安西望庭幃隔。省墓東來父子同。杜宇數聲山雨歇。一輪孤月向人衷。</text>
<title>寒食。率沇兒。到山所吟懷。 其三</title>,<text>拜墓當年聯衆轡。東行今日獨鞭驢。爲問何時點頭茁。更敎鄕黨羨吾廬。</text>
<title>寒食。率沇兒。到山所吟懷。 其四</title>,<text>朝鞭羸馬出城東。暮拜松楸淚不窮。舊事欲論人不見。滿山山杏向人紅。</text>
<title>寒食。率沇兒。到山所吟懷。 其五</title>,<text>黃昏始到松楸下。父病兒勞共對眠。昨夜月明今夜雨。從來天意自茫然。</text>
<title>懷亡兒墳</title>,<text>亡兒孤墓茂荊棘。準擬春來修土莎。人事如今不如意。悲風寒雨入愁哦。</text>
<title>漫題</title>,<text>駱峯花月見常稀。漢水芳隣久未歸。假使化爲精衛鳥。東溟南海一時飛。</text>
<title>漫題 其二</title>,<text>蓬山靑鳥近來稀。唯有行雲逐夢歸。安得化爲雙燕子。穿花落水任從飛。</text>
<title>漫題 其三</title>,<text>欲訴衷情識者稀。前年別客幾年歸。瑤池此去非千里。瞻望丹霞恨莫悲。</text>
<title>漫題 其四</title>,<text>洞裏雲深客到稀。柴門何日白衣歸。落花不管人相憶。漫逐東風處處飛。</text>
<title>次人寄舍兄韻</title>,<text>九思文藻駕楊盧。三足詩才亦丈夫。自笑葵翁無一藝。晨夕叨蒙遣長鬚。</text>
<title>哭邊偉 先府君乳母子也。以醫三度赴燕。死於其地。</title>,<text>三把離杯送遠行。君今不返返孤旌。遙瞻鴨水聊題挽。痛哭何殊骨肉情。</text>
<title>次舍兄見寄韻</title>,<text>西廂月色隔浮雲。靑雀飛來信不聞。若使相思終一死。化爲連理樹頭魂。</text>
<title>次舍兄見寄韻 其二</title>,<text>蓬島煙霞鎖暮雲。瑤池消息苦無聞。碧窓何處人如玉。夜夜孤燈獨斷魂。</text>
<title>次舍兄見寄韻 其三</title>,<text>一夢飜成北去雲。西窓夜雨幾時聞。擣盡玄霜猶不見。九原空作斷腸魂。</text>
<title>次舍弟憶亡兒韻</title>,<text>形容入夢思前日。佳節重來憶舊年。階上小桃春色早。一枝紅艶照窓前。</text>
<title>次舍弟憶亡兒韻 其二</title>,<text>死別生離愁日日。王孫芳草限年年。東君不管人深意。錯使開花滿眼前。</text>
<title>次舍弟憶亡兒韻 其三</title>,<text>繞墳昔日曾三匝。芳草今朝又一年。最是傷心不堪處。小桃枝上落梅前。</text>
<title>癸巳正朝</title>,<text>未見兒墳近十年。年年此日倍潸然。前宵一夢重携手。不覺容顏隔九泉。</text>
<title>癸巳正朝 其二</title>,<text>髫年辭世在巒城。返葬松楸還有依。却恨陽山山上塚。孤魂零落不能歸。</text>
<title>癸巳正朝 其三</title>,<text>去歲端陽未掃墳。一心怵惕不堪論。新正此日松楸下。獨奠三觴淚自痕。</text>
<title>寄希顏上人。兼送紙。請寫其筆。</title>,<text>聞道希公筆法精。羲之懷素可爭名。幽人願得兩三幅。晨夕翫吟灰俗情。</text>
<title>次舍兄韻</title>,<text>暮鞭羸馬訪人家。絲竹紛紛動綺羅。鷄臛蒸豚古來事。酣歌不必問如何。</text>
<title>次舍兄韻 其二</title>,<text>小桃初發雨三葩。始覺年光又一過。深恨相逢不同宿。駱峯新月夢中斜。</text>
<title>次舍兄韻 其三</title>,<text>送盡三冬病相嬰。枝間幽鳥又春聲。只今白首餘生在。每到新年易感情。</text>
<title>三足堂。與子聖，用汝，周卿，養正。秋夜會飮。醉中口號。</title>,<text>男兒由命不由他。莫道人間萬事多。今夜相逢盡靑眼。滿簾明月一高歌。</text>
<title>三足堂。與子聖，用汝，周卿，養正。秋夜會飮。醉中口號。 其二</title>,<text>銀燭靑燈共把杯。一生懷抱向君開。歸家倘使思今夜。明日携琴佩酒來。</text>
<title>三足堂。與子聖，用汝，周卿，養正。秋夜會飮。醉中口號。 其三</title>,<text>秋淸高閣已生涼。病裏閑吟覺夜長。賴有親朋無俗態。燈前時復把深觴。</text>
<title>三足堂。與子聖，用汝，周卿，養正。秋夜會飮。醉中口號。 其四</title>,<text>露華簾外正微微。臥看簷端蝙蝠飛。花馬金裘無足惜。杏村唯願佩壺歸。</text>
<title>三足堂。與子聖，用汝，周卿，養正。秋夜會飮。醉中口號。 其五</title>,<text>從古靑雲笑白雲。吾心惟自許吾君。相思相憶人何處。半夜寒蛩不忍聞。</text>
<title>三足堂。與子聖，用汝，周卿，養正。秋夜會飮。醉中口號。 其六</title>,<text>武陵煙水夢魂孤。與子何時共一壺。靑眼故人皆寂寞。白鷗新伴隔江湖。</text>
<title>三足堂。與子聖，用汝，周卿，養正。秋夜會飮。醉中口號。 其七</title>,<text>秋風簾外月輪孤。詩榻騷人對玉壺。悵望雲林歸不得。羨君別墅在東湖。</text>
<title>謝舍兄惠竹</title>,<text>爲遣蒼頭叩洞門。雨中移竹兩三根。不敎當食嘆無肉。且愛窓前對此君。</text>
<title>謝舍兄惠竹 其二</title>,<text>直幹亭亭重䙚䙚。根盤霜雪化龍孫。湘妃舊淚痕猶在。血染靑枝作錦紋。</text>
<title>詠菊</title>,<text>淸神剩有傲霜姿。爲向仙翁乞數枝。移種階前待秋節。深紅淡白映東籬。</text>
<title>綾原大君宅燕席。敬次松溪大爺 麟坪大君 贈妓生月宮娥韻。</title>,<text>醉罷華堂月已低。可憐傾國出關西。臨別莫辭重把酒。斷腸猶恐鷓鴣啼。</text>
<title>漫題</title>,<text>日月從來不偏照。存亡無路問蒼旻。何當遠入桃源去。永別紅塵白眼人。</text>
<title>秋夜書懷</title>,<text>蟲聲螢火動新涼。露欲爲霜夜欲長。世事已隨流水盡。空留明月照虛堂。</text>
<title>秋夜書懷 其二</title>,<text>月色團團秋色涼。漫漫淸夜爲誰長。平生堪樂已無及。一夢還尋三足堂。</text>
<title>次海陽韻</title>,<text>蹇驢冒雪訪君行。綠竹寒梅孤鶴聲。破屋柴門生計少。閑吟相對倍傷情。</text>
<title>次海陽韻 其二</title>,<text>抱病窮村客到稀。夜深殘月照寒扉。看君獨臥小窓下。却憶重泉魂自飛。</text>
<title>次海陽韻 其三</title>,<text>竹裏柴門暮雪中。細論心事向悲風。已知雙鬢緣愁白。時覺衰顏借酒紅。</text>
<title>次海陽韻 其四</title>,<text>山下孤村深復深。相尋寒月暮雲沈。當年太白眞名士。未識人間欲殺心。</text>
<title>次海陽韻 其五</title>,<text>一床書秩數椽家。孤鶴寒梅共雪花。不恨世人皆欲殺。但悲臥病度年華。</text>
<title>次海陽韻 其六</title>,<text>文章早得姓名香。遲暮謗言堪斷腸。今日尊前還遣興。竹間梅月共寒粧。</text>
<title>次海陽韻 其七</title>,<text>山下柴扉倚竹林。相逢尊酒動悲吟。壁間書畫多遺迹。追慕方知孝子心。</text>
<title>夫戍蕭關妾在吳</title>,<text>君防塞外妾東吳。夫夢深閨妾夢夫。靑海黃砂魚雁絶。寒衣欲寄恨無途。</text>
<title>昌城正家。醉後走筆。</title>,<text>終南山下訪王孫。殘雪寒梅掩竹門。白酒靑鹽無限醉。人間萬事等浮雲。</text>
<title>贈子儀</title>,<text>寒窓臥病獨吟詩。梅柳風光怨別離。城北城南如弱水。相思相見在何時。</text>
<title>再贈子儀。用前韻。</title>,<text>一見絞綃白雪詩。却忘死別與生離。王孫不返春空返。柳眼梅顋似舊時。</text>
<title>再贈子儀。用前韻。 其二</title>,<text>暮暮朝朝苦詠詩。終南華岳久相離。堪嗟昨日陽關醉。辜負鴒原酩酊時。</text>
<title>次子綏見寄。兼謝花箋之惠。</title>,<text>春雪春寒却似冬。落花殘月影重重。閑看喜得文房友。廿幅花箋作一封。</text>
<title>次子綏見寄。兼謝花箋之惠。 其二</title>,<text>百憂叢裏度三冬。詩思閑愁幾萬重。睡起東窓聞喜鵲。故人佳句又開封。</text>
<title>次子綏見寄。兼謝花箋之惠。 其三</title>,<text>六出花飛春似冬。新豐美酒價千重。竹菴高臥閑無事。勉作佳篇日日封。</text>
<title>次海陽韻</title>,<text>花殘尙有雪中枝。人老猶吟病裏詩。萬事尋思無過酒。東窓醉臥日遲遲。</text>
<title>次沇韻</title>,<text>莫思人事作浮雲。且記慈親養育恩。他日奉先須自勉。流敎子子與孫孫。</text>
<title>次沇韻 其二</title>,<text>此身無路望歸雲。養汝曾知父母恩。先人積德多餘慶。千載綿綿及子孫。</text>
<title>次沇韻 其三</title>,<text>柴門寂寂羃寒雲。今日寧忘舊日恩。佳節重來人不返。池邊春草憶王孫。</text>
<title>次沇韻 其四</title>,<text>朝朝瞻望北宸雲。日日尋思報聖恩。深院寂寥無箇事。閑看稚子逐鷄孫。</text>
<title>次沇韻 其五</title>,<text>北闕煙霞望五雲。東平寵渥荷天恩。惠風消盡階前雪。終日沈吟看竹孫。</text>
<title>感懷示沇</title>,<text>汝長今成七尺身。傷心無路拜慈親。平生欲報劬勞惠。努力他年薦藻蘋。</text>
<title>贈玉娥</title>,<text>興仁門內年年見。三足堂中日日聞。孤露餘生猶不死。梅花時節更逢君。</text>
<title>次沇韻</title>,<text>深院寥寥鳥亦稀。滿天佳雪作花飛。存亡四載猶難死。徒使閑人說是非。</text>
<title>次沇韻 其二</title>,<text>宦海茫茫識者稀。靑山處處白雲飛。傷心昨夜孤燈夢。雙舞斑衣覺卽非。</text>
<title>次沇韻 其三</title>,<text>雲路休過靑眼稀。武陵煙水夢魂飛。閑來坐算平生事。頭白方知蘧瑗非。</text>
<title>次沇韻 其四</title>,<text>天寒白屋客來稀。雪滿柴扉鳥不飛。傷心莫恨齊東語。藥灸當年事事非。</text>
<title>次沇韻</title>,<text>寂寂空庭鳥自飛。寥寥深院對斜暉。百年身世相逢處。白眼何多靑眼稀。</text>
<title>次舍兄忌辰感懷韻</title>,<text>祭罷終朝淚泫然。斷腸靑羔白龍年。滿盤蘋藻情無極。不肖餘生愧奉先。</text>
<title>忌祭日。書懷示兩弟。</title>,<text>齋心三日若深希。一哭虛堂血染衣。婢僕散歸兄弟去。空庭寂寂掩柴扉。</text>
<title>次舍兄韻</title>,<text>萬事誰能辨贗眞。此身猶自暗傷神。白頭魯鹵何須說。愷悌如今世莫論。</text>
<title>次舍兄韻 其二</title>,<text>浮生元是本乎無。何用存亡浪費吁。唯將龍劍宜深韥。天理從來不可虞。</text>
<title>以雲孫寄子綏</title>,<text>柳眼梅顋映小桃。昭光艶色入風騷。雲孫一束千金直。莫歎衡陽紙價高。</text>
<title>病中寄海陽</title>,<text>一病三年尙不瘳。春深猶未脫重裘。卽聞好雨催花柳。起看風光意轉幽。</text>
<title>病中寄海陽 其二</title>,<text>春雨簾纖春日遲。誰能爲我典金龜。風光一一皆依舊。人事紛紛異昔時。</text>
<title>病中寄海陽 其三</title>,<text>吾弟幽居傍華東。竹林松塢浣花同。相思不得日相見。回首天邊望雁鴻。</text>
<title>病中寄海陽 其四</title>,<text>雲深小巷斷人來。雨過空庭長綠苔。花逕何時迎客掃。柴門終日爲誰開。</text>
<title>病中寄海陽 其五</title>,<text>兄沒弟生曾不意。百年友愛已茫茫。燈前忍看鶺鴒集。路上愁瞻三足堂。</text>
<title>病中寄海陽 其六</title>,<text>當年嘗藥事多非。讒說喧騰莫歎唏。追憶至今唯願死。九原倘着老萊衣。</text>
<title>病中寄海陽 其七</title>,<text>有妹城南嫁武夫。武夫無識薄妻孥。人生莫作閨中婦。萬事如今易白鬚。</text>
<title>病中寄海陽 其八</title>,<text>二月纔歸三月來。梅花落盡杏花開。無端一夜東風雨。庭院萋萋長草來。</text>
<title>病中寄海陽 其九</title>,<text>一病却緣春色苦。雙眸只爲海陽擡。白尊淸酒容顏隔。盡日窓前獨把杯。</text>
<title>病中寄海陽 其十</title>,<text>柴門暮雪斷來人。尊酒相逢倍苦辛。處處塵寰靑眼少。朝朝鏡裏白頭新。</text>
<title>二月二十五日。書懷寄子美。</title>,<text>慈親別後又生兒。憶得當年涕泗垂。裁縫襁褓今無處。回首虛堂只自悲。</text>
<title>聞正甫 盧景命 入城。醉中走筆寄之。</title>,<text>一別經春斷信書。雲山跋涉氣何如。聞君此日還征旆。靑眼明朝意可攄。</text>
<title>次海陽韻</title>,<text>昔年鄕黨羨吾門。孤露如今只斷魂。佳節不知人事變。滿園風景鳥聲喧。</text>
<title>次海陽韻 其二</title>,<text>當春好雨掩柴門。階上寒梅盡返魂。自是愁人無喜事。朝來不問鵲聲喧。</text>
<title>次海陽韻 其三</title>,<text>柳眼梅顋映竹門。閑窓獨詠正消魂。風光不管人愁思。依舊開花鳥雀喧。</text>
<title>壁間見周卿書。時鄭公出宰山陰縣。有換鵝亭。</title>,<text>一別周卿兩載餘。今來忽見壁間書。換鵝物色應知好。只怕無情不記余。</text>
<title>次海陽韻</title>,<text>庭前又見小桃花。舊事思來只淚斜。綵舞弄雛今落漠。荊華棣萼在誰家。</text>
<title>次沇寒食省墓韻</title>,<text>往事追思意惘然。白頭孤露幾經年。嗟吾病廢松楸拜。見汝詩章淚自漣。</text>
<title>次子綏韻</title>,<text>春晩神州物色饒。滿城花柳亂飄颻。白頭唯解尊前醉。不問紅塵萬口囂。</text>
<title>次子綏韻 其二</title>,<text>佳節風光詩思饒。閑花寂寂柳颻颻。箕啹深林長日醉。頹然無復問塵囂。</text>
<title>子綏家。醉裡口號。</title>,<text>嗟君寂寞抱酸寒。藜榻閑吟憶幼安。丁寧且莫傷三肜。一歲超遷自古難。</text>
<title>子綏家。醉裡口號。 其二</title>,<text>稜稜病骨怯春寒。靑眼相逢意自安。正是洛陽花柳節。終南一醉莫敎難。</text>
<title>贈子綏</title>,<text>聞君深抱鶺鴒愁。回首西墻念未休。臥病不能携酒問。他時無面對靑眸。</text>
<title>贈子綏 其二</title>,<text>抱病深林流景晩。念君憂患一何長。當今聖代多恩典。莫向鴒原枉自傷。</text>
<title>醉裡與子綏口號</title>,<text>天意茫茫本有焉。白頭無命斂雙拳。悲風且莫吹庭樹。常恨當年閔子騫。</text>
<title>醉裡與子綏口號 其二</title>,<text>洪君今日立降幡。此後安能與我群。白髮蒼顏形貌古。只宜歸去臥閑雲。</text>
<title>醉裡與子綏口號 其三</title>,<text>楊柳靑靑花萬株。騷人筆下落明珠。塵世卽今行路隘。不如歸去臥江湖。</text>
<title>醉裡與子綏口號 其四</title>,<text>燕子銜泥訪舊棲。亂鶯聲在小園西。歸心欲向安期去。蓬島瀛山路自迷。</text>
<title>醉裡與子綏口號 其五</title>,<text>把酒論文日欲曛。白頭靑眼最慇勤。帶雨梨花香馥馥。因風柳絮撲紛紛。</text>
<title>醉裡與子綏口號 其六</title>,<text>羨君詩賦冠三韓。嗟我沈痾步蹣跚。柳眼梅顋春欲晩。杯行倒手莫盤桓。</text>
<title>醉裡與子綏口號 其七</title>,<text>袖裡彈文擊海原。愁來正是景光繁。莫憂人世紛紛事。且進窓前綠蟻尊。</text>
<title>因不肖侄待罪金吾。特下姑徐之命。歸家感吟。</title>,<text>待罪金吾日欲曛。忽看鳳詔下天門。策馬歸來言聖德。渾舍感淚盡成痕。</text>
<title>春夜與用汝口呼</title>,<text>門外群鷗日日來。人情世事自相催。已識浮生如一夢。杯行到手莫停杯。</text>
<title>春夜與用汝口呼 其二</title>,<text>爲問君從底處來。典衣沽酒苦相催。白頭靑眼今宵興。不在當年把一杯。</text>
<title>春夜與用汝口呼 其三</title>,<text>感君此日雨中來。忘却浮雲萬事催。白酒靑燈細論話。臨行且莫更辭杯。</text>
<title>自歎</title>,<text>行路崎嶇五十春。八荒何處避風塵。世無鮑叔偏知我。誰信曾參不殺人。</text>
<title>五月二十六日。至三更不寐。偶次寄沇韵。以遣所憫。寄海陽。</title>,<text>髫年名譽出風塵。遲暮讒言白髮新。莫以存亡忘父母。五旬追慕豈無人。</text>
<title>次周卿韻</title>,<text>小窓終日醉昏昏。籬下黃花獨閉門。莫向風塵歎三刖。白雲從古勝靑雲。</text>
<title>贈周卿</title>,<text>岸楓籬菊醉霜風。簾外靑帘煙雨中。白髮芳尊終日話。武陵回首興無窮。</text>
<title>海陽喪耦鰥居</title>,<text>琴斷桐衰鳳獨棲。我來唯聽暮禽啼。依然舊事今無及。纔到門前益自悽。</text>
<title>讀漢史</title>,<text>蕭曺爲相樊爲將。寧畏腥膻鐵馬來。冒頓凶言終不怒。漢家威德益偉哉。</text>
<title>雜懷</title>,<text>福賢殃慝天之道。聖訓昭昭不是虛。百斛胡椒置何處。獨將肢體乾刀鋸。</text>
<title>雜懷 其二</title>,<text>口含甜密腹藏釰。自謂深謀不亦難。甘受平生稱李貓。未知終免路中轘。</text>
<title>雜懷 其三</title>,<text>法聖師賢皆有道。何須讟貨竟無窮。鑽核執籌勞日夜。不知人看禽獸同。</text>
<title>歲在白虎之冬。猝遇疫癘之患。分散妻孥於三處。獨自避出於遠地。經冬徂春。尙未聚會。一身孤苦。無處寄跡。歲月愈久。心事不定。獨上華岳之東麓。望雲賦詩。以寓古人陟屺之情以自遣。</title>,<text>華山東麓望歸雲。何處慈親獨倚門。誰信登臨能遣憫。風光水色摠消魂。</text>
<title>歲在白虎之冬。猝遇疫癘之患。分散妻孥於三處。獨自避出於遠地。經冬徂春。尙未聚會。一身孤苦。無處寄跡。歲月愈久。心事不定。獨上華岳之東麓。望雲賦詩。以寓古人陟屺之情以自遣。 其二</title>,<text>穿林渡水賞芳春。只見風光淚滿巾。望斷白雲腸亦斷。山禽啼伴獨行人。</text>
<title>出門有感</title>,<text>我恨不如行路人。負薪糴穀足謀身。騎牛帶月歸村巷。白飯靑蔬享老親。</text>
<title>出門有感 其二</title>,<text>我恨不如林外女。抱薪汲井自成饘。渾家同飽茅茨下。閑抱添丁盡日眠。</text>
<title>周卿家。醉賦三陽韻。</title>,<text>君家福祿勝汾陽。餘慶由來賴渭陽。一斗百篇擡醉眼。小桃軟柳又靑陽。</text>
<title>雨晴</title>,<text>雲淡風輕雨乍晴。蒼苔碧草滿庭生。小窓終日無人見。獨對葵花向日傾。</text>
<title>謝用汝惠梨</title>,<text>故人遠寄十枚梨。正値阿兒病渴時。欲報深恩無長物。玄椒丹木與新詩。</text>
<title>次人韻</title>,<text>雨鳴蕉葉綠初長。風暖桃顋蝶自狂。貧病卽今偏寂寞。無詩無酒送春光。</text>
<title>次人韻 其二</title>,<text>衰顏抱病朝朝減。白髮緣愁日日新。風景不知人事變。滿園唯發昔年春。</text>
<title>次人韻 其三</title>,<text>萬卷詩書窮太白。一園松竹老淵明。東風不解人無寐。窓外終宵送雨聲。</text>
<title>初見巢燕</title>,<text>燕子銜泥趁暮春。窺窓入戶不嫌貧。舊巢來訪年年事。唯勝塵寰反覆人。</text>
<title>寄沇</title>,<text>春雨霏霏久不晴。東風芳草望歸程。逾山涉水須珍重。惟疾爲憂乃父情。</text>
<title>寄碩卿 朗善君。專寄欲得雲孫之意。</title>,<text>衡陽紙價重如金。覓句何由記此心。王孫篋裏應多積。分與閑人寫所吟。</text>
<title>贈權，尹兩秀才。權德潤，尹世遇。</title>,<text>劉向傳經今白髮。賈生超擢正靑年。感君冒雨來相訪。夜雪山陰興灑然。</text>
<title>贈權，尹兩秀才。權德潤，尹世遇。 其二</title>,<text>千古文章過王粲。一生雨露擬東平。相逢不得同衾宿。明月淸風會此情。</text>
<title>贈周卿</title>,<text>六出花飛歲律窮。紛紛玉雪滿長空。何人有酒身無病。醉臥銀屛錦帳中。</text>
<title>叔父忌日。贈碩卿兄弟。</title>,<text>叔侄其名父子情。中途生死隔幽明。傷心此日年年返。只向空堂淚縱橫。</text>
<title>旱甚。遣大臣祈雨。</title>,<text>相國虔誠格九天。甘霖一夜滌山川。南村北巷歌豐熟。知有薰風入五絃。</text>
<title>夜坐</title>,<text>三更起坐到天明。風外遲遲漏鼓聲。忽聽盆池鳴小雨。欲扶藜杖步階行。</text>
<title>曉</title>,<text>風吹曉色入書幃。臥見參橫月落暉。雲盡碧空如熨帛。宿鴉啼散滿天飛。</text>
<title>白蓮寺懷舊</title>,<text>滿山無改舊風光。紅葉黃花盡醉霜。昔日雁行今斷絶。不堪追憶獨霑裳。</text>
<title>尹生 世遇 失子</title>,<text>縱知壽短隔天閽。誰料人間有此冤。我亦白頭傷虎客。與君俱作斷腸猿。</text>
<title>寒食書懷</title>,<text>古人寒食懷先墓。寫出中情作賦詩。今我不能參奠掃。東風回首自悽其。</text>
<title>感夢</title>,<text>情中苦憶夢中逢。憔悴相悲減舊容。問疾訴心俱未了。忽驚風外數聲鍾。</text>
<title>題楓岳山太天上人詩軸</title>,<text>年少高師號太天。蕭然風骨儼神仙。塵蹤假使隨雲衲。共踏秋山萬二千。</text>
<title>月夜獨坐。賞黃白兩菊。</title>,<text>金葩艶艶黃爲貴。玉蕊婷婷白亦佳。開簾獨賞多幽趣。滿院淸風月上階。</text>
<title>月夜獨坐。賞黃白兩菊。 其二</title>,<text>佳菊窓前數尺長。深紅淡白間微黃。幽人獨坐閑相對。一陣淸風一陣香。</text>
<title>月夜獨坐。賞黃白兩菊。 其三</title>,<text>葉自靑靑花自白。佳名傳說醉楊妃。柔條嫩葉因風颭。恰似霓裳舞羽衣。</text>
<title>月夜獨坐。賞黃白兩菊。 其四</title>,<text>綠羅爲葉金爲蕊。云是花中禁苑黃。正色天姿異凡卉。令人千載憶柴桑。</text>
<title>詠升</title>,<text>玉粒蕭蕭霜後靑。根盤瓊雪化龍形。對君大爵如能得。乘鶴楊州俯四溟。</text>
<title>以菽芽寄周卿</title>,<text>菽芽閑嚼大淸涼。朋友情親豈獨賞。慇懃封盛投吾子。何啻顏瓢一味長。</text>
<title>贈用汝</title>,<text>白首窮途値歲荒。朋交漂泊各參商。相逢却說當年事。夢裏光陰已七霜。</text>
<title>贈用汝 其二</title>,<text>病裏新正逢故人。空尊相對恨家貧。風光欲動門前柳。浮世存亡又一春。</text>
<title>賞花</title>,<text>薔薇一朵黃金纈。四季千叢紫錦紋。景物有餘親友阻。誰將尊酒細論文。</text>
<title>端午墓下</title>,<text>白首靑山共作隣。柴門茅屋不勝貧。年年宿食天中節。獨掃松楸薦藻蘋。</text>
<title>端午墓下 其二</title>,<text>歲月悠悠累閱朞。種松箇箇化龍姿。盡日窓前望石獸。恰如啼舞弄雛時。</text>
<title>記夢</title>,<text>荊花湛樂已成虛。大枕同裯曾幾春。往事只今唯有夢。孤燈昨夜又沾巾。</text>
<title>記夢 其二</title>,<text>心中苦憶夢中隨。同入西園拾棗梨。曉鼓一驚人不見。凄風殘月照空幃。</text>
<title>以子婦病。往在沇家。走筆示子久。盧思敏爲沇妻娚。</title>,<text>秦晉連姻天所命。兩家餘慶茁兒孫。當時分灼吾無及。今日燃髭獨羨君。</text>
<title>漫成</title>,<text>年老心閑事事幽。漫栽花草護庭周。騷人自是生涯足。滿地金錢散不收。</text>
<title>辛丑十一月初九日夜夢中作。下二句忘不記。</title>,<text>秋風同着木蘭舟。萬里銀波泝碧流。</text>
<title>曉月</title>,<text>朱門閭巷人如市。茅屋階庭草自生。唯有月光無俗態。不遺窮谷一般明。</text>
<title>漫題</title>,<text>常讀淵明責子詩。悠悠千載仰淸儀。我今偶作示兒句。今古人情自異宜。</text>
<title>次海寧韻</title>,<text>半生勤苦營生計。衣有霜縑食有魚。萬事如今殊昔日。獨憑孤枕夜窓虛。</text>
<title>端午宿山所</title>,<text>天中佳節逢重五。山下茅菴結兩三。石枕松燈淸不寐。臥看兒女拾餘蠶。</text>
<title>端午宿山所 其二</title>,<text>雲外靑山千萬岫。湖邊白鷺兩三雙。孤村日暮人蹤斷。不脫蓑衣倚小窓。</text>
<title>寒食逢雨</title>,<text>寒食風花高下飛。山橋日暮雨霏霏。春光草色年年返。唯有王孫歸不歸。</text>
<title>次海寧韻</title>,<text>寂寂殘花滿院香。寥寥春日爲誰長。從今芳草年年恨。悵望江南卽斷腸。</text>
<title>無題</title>,<text>世情飜覆若浮雲。萬事空勞日日喧。濯足滄江江自取。何須屑屑向人言。</text>
<title>無題 其二</title>,<text>年高身辱豈云壽。多子家貧何足祥。願把長江釀仙醞。日傾千斝滌愁腸。</text>
<title>次沇韻</title>,<text>偶將蓬蓽隔南隣。葵藿微誠仰北宸。莫問亂鶯爭巧舌。且須高臥養吾眞。</text>
<title>次沇韻 其二</title>,<text>花壓重門春晝遲。閑中父子共吟詩。慇懃黃鳥如相約。日日來啼碧樹枝。</text>
<title>次沇韻 其三</title>,<text>子陵甘作靑山隱。阮籍何嫌白眼人。滿地落花憐不掃。百憂叢裏又殘春。</text>
<title>次沇韻 其四</title>,<text>淸談玉露合驚人。瓊屑佳篇解動神。何當洗耳滄浪水。共把漁竿隱富春。</text>
<title>無題</title>,<text>平生志氣出風塵。擬作名敎第一人。孤露卽今悲隻影。白頭深覺負天眞。</text>
<title>夜坐</title>,<text>殘燭成灰獨不眠。遲遲更鼓夜如年。霜風吹冷侵肌骨。美酒新豐斗十千。</text>
<title>白鷺</title>,<text>煙沈近浦暮雲斷。霜落長洲蘆葦多。自是白鷺閑似我。不浮宦海浮滄波。</text>
<title>蘆雁</title>,<text>白水淸江任所依。金風玉露稻粱肥。去寒就暖天南北。如弟如兄整整飛。</text>
<title>聞鸎</title>,<text>綠樹陰濃風日淸。落花芳草摠關情。誰敎黃鳥啼枝上。又遣相思夢不成。</text>
<title>伏見求言之敎。感泣成句。</title>,<text>一札分明感彼蒼。臣民相顧各沾裳。不須六責桑林禱。佇見甘霖萬里滂。</text>
<title>伏見求言之敎。感泣成句。 其二</title>,<text>釋囚罪己聖情勞。一詔能消萬姓騷。雨順風調登百穀。秋來處處醉歌高。</text>
<title>秋夜集句書懷</title>,<text>葉上秋光白露寒。金爐香盡漏聲殘。人間何事堪惆悵。相見時難別亦難。</text>
<title>秋夜集句書懷 其二</title>,<text>寒蛩喞喞樹蒼蒼。被冷燈殘拂臥床。誰遣同衾又分手。自從離別減容光。</text>
<title>酒中題子美扇面</title>,<text>寒叢斜日影疏籬。賖酒前村何太遲。庭畔秋風莫回首。荊花已落舊年枝。</text>
<title>寄子美</title>,<text>愁來獨對雪中花。死別生離鬢易華。世路蹉跎天地隘。人間無處避含沙。</text>
<title>登運籌堂 在於濟州</title>,<text>昔聞濟州島。今上運籌堂。碧海東流闊。蒼天北望長。花添王粲恨。鳥結賈生傷。願作雲飛燕。隨風入故鄕。</text>
<title>春日</title>,<text>碧柳空春色。黃鸎自好音。客愁連北極。鄕信抵南金。地角東西夢。天涯日夜心。六年千種恨。花落更難禁。</text>
<title>春日 其二</title>,<text>洛陽雲水遠。書札見何由。蓬轉空爲客。萍飄浪出遊。六年南北恨。千載古今愁。搔首長吟處。鸎聲獨未休。</text>
<title>春日 其三</title>,<text>人情多聚散。吾意日蕭條。渺渺乾坤大。迢迢道路遙。自憐吳楚客。空負聖明朝。所以求長醉。幽懷欲遣消。</text>
<title>夢驚</title>,<text>破枕三更夢。孤心萬事悲。春深花落處。夜靜月明時。鄕邈飛難越。天高叫莫知。窮愁不堪遣。翦燭強裁詩。</text>
<title>秋晩感懷</title>,<text>八月三秋至。千山一夢遲。年光還有序。鄕信渺無期。舊客登樓處。深秋落木時。東籬對寒菊。愁絶滶霜枝。</text>
<title>蒙赦日。次仲兄韻。</title>,<text>獨鶴與孤雁。共辭雲月鄕。低聲羞燕雀。縮項畏螳蜋。風起吹枯木。水流潤旱塘。一朝雙奮翼。四海任千方。</text>
<title>蒙赦後。因臺論不得出來。而允許與否。亦不聞知。苦待來舟。愁憫不堪。次舍兄韻。以遣其苦。</title>,<text>浮雲滿天起。白日定難搖。海闊孤舟遠。山長險路遙。哦詩愁自遣。把酒恨還消。願得歸田里。閑歌擊壤謠。</text>
<title>閨怨</title>,<text>玉鏡新粧早。香衾夜寐遲。芳心還有極。春夢更無期。把酒橫琴處。吟風弄月時。開簾人寂寂。愁絶落花枝。</text>
<title>征婦怨</title>,<text>雲山千里隔。魚雁十年遲。芳草河關別。春風夢寐期。音書無使寄。存沒有誰知。何計平胡虜。良人免革屍。</text>
<title>詠紅白兩菊</title>,<text>艶艶婷婷白。融融粲粲紅。天姿凌雪月。正色傲霜風。玉蕊垂金架。香薰入綺櫳。堪侔松柏節。不似夭桃容。</text>
<title>詠柳</title>,<text>漢鬢瑤池畔。楚腰上苑中。靑樓愁醉客。綵筆惱愁翁。葉送章臺雨。枝迎灞岸風。鸎花佳節日。春色浩無窮。</text>
<title>異俗</title>,<text>漠漠天南域。迢迢隔北辰。唯聞彈劍客。不見挾書人。事鬼多師越。妬賢半屬秦。河由沾雨露。聖化八方匀。</text>
<title>異俗 其二</title>,<text>鄕信朝朝望。羈愁夜夜增。深深人意惡。遠遠海波澄。地暖三冬草。山高六月氷。誰言殊國勝。一見淚沾膺。</text>
<title>月</title>,<text>瑤空雲捲盡。銀漢淨超然。海底氷輪照。天心火鏡懸。盈盈還皎皎。粲粲復娟娟。皓魄千秋色。孤樓此夜圓。</text>
<title>月 其二</title>,<text>初搖銀漢影。旋拂桂花香。片魄千秋色。孤輪四海光。能添騷客詠。編斷旅人腸。何處恒娥在。蟾宮望渺茫。</text>
<title>賞月食。呼韻得昭字。</title>,<text>星辰繯錯漠。河漢正昭昭。皓魄盈盈動。淸輪隱隱搖。海迷三島夜。雲隔九重宵。回首蟾蜍影。迢迢萬里遙。</text>
<title>送友人</title>,<text>草草天涯別。凄凄酒一巵。久爲傷病客。長作送人詩。鳥驚離思動。花濺淚痕洏。漢挐山下水。嗚咽轉堪悲。</text>
<title>送友人 其二</title>,<text>送君楊柳岸。沽酒杏花村。海嶠雲初起。江城日欲曛。情深難穩敍。行迫更何言。寂寂將臨別。相看暗斷魂。</text>
<title>遣懷</title>,<text>心傷千古事。病抱百憂催。富貴還堪羨。飢寒最可哀。家鄕無日去。禍福有時來。排憫看庭樹。東風橘柚開。</text>
<title>遣懷 其二</title>,<text>迢迢天外客。纍纍似羈雌。飄泊終何處。酸寒正此時。夢隨流水遠。愁絶落花悲。北極長回首。浮雲接天涯。</text>
<title>五日。次舍兄韻。</title>,<text>絶域芳菲節。孤心奈爾何。鳥飜靑柳絮。風動碧池荷。地僻鄕音少。途窮旅恨多。獨吟仍獨酌。終日自成酡。</text>
<title>五日。次舍兄韻。 其二</title>,<text>故國絶魚雁。他鄕聯鶺鴒。心腸雙古劍。形影兩浮萍。柳色情偏感。波聲淚自零。況今多疾病。孤詠欲誰聆。</text>
<title>避寓途傍古寺</title>,<text>石溪人斷絶。幽谷鳥聲悲。芳草王孫恨。歸雲故國思。空山花落處。古寺雨鳴時。寂寂將何適。臨風獨賦詩。</text>
<title>自歎</title>,<text>萬里音書斷。江湖歲月深。誰知雲外鶴。飜作網中禽。獨泣懷孤侶。悲鳴戀舊林。𪚥𪚥何所適。日夕暗傷心。</text>
<title>思叔父</title>,<text>有叔在長安。無由見玉顏。默思心萬里。遙憶恨千般。風月腸偏斷。煙波夢獨還。秋來歸不得。日暮倚危欄。</text>
<title>九日</title>,<text>窮秋佳節日。遠客獨登臺。冉冉黃花發。飛飛白雁來。風塵離別苦。叔姪望思哀。望眼長西北。洛陽安在哉。</text>
<title>次舍兄生辰見贈韻</title>,<text>今日是何日。雪天兼雨天。家貧無酒食。文富有詩篇。孝悌誰能篤。飢寒我獨偏。何由酬盛意。感曲付孤絃。</text>
<title>次友人上元韻</title>,<text>羈旅傷時序。況今遇上元。飢鸞寄寒樹。嬌鳥妬芳村。思友難携手。戀鄕易斷魂。人情非昔日。誰復念王孫。</text>
<title>四八觀燈舍弟家。醉後走筆。</title>,<text>南郭泉源淨。香風橘柚林。綵燈光睒睒。明月影陰陰。豪客停金斝。佳人按玉琴。歌絃俱惻愴。似訴不平心。</text>
<title>四八觀燈舍弟家。醉後走筆。 其二</title>,<text>生平遊俠志。年少喜絃歌。海國風光好。山園月色多。芳辰宜酪酊。樂事恐蹉跎。醉裡還怊悵。醒來奈爾何。</text>
<title>四八觀燈舍弟家。醉後走筆。 其三</title>,<text>南谷數人會。並無蕕與薰。詩情應脈脈。醉眼正醺醺。高棟歌聲遏。曲欄舞袖飜。良霄宜步月。且莫掩柴門。</text>
<title>四八觀燈舍弟家。醉後走筆。 其四</title>,<text>偶見風光好。行尋到草堂。詩歌俱戚戚。心事正遑遑。勝會嗟難又。良宵恨不長。如何千古怨。一醉頓亡羊。</text>
<title>次叔父和舍兄韻。見寄之韻。</title>,<text>叔姪東西隔。音書絶不傳。形容天外老。言語夢中偏。杜宇思歸日。王孫恨別年。月光還有意。分照兩鄕圓。</text>
<title>次叔父和舍兄韻。見寄之韻。 附元韻</title>,<text>誰謂叔情款。音書猶未傳。天心多不測。家禍一何偏。公子傷懷日。王孫痛哭年。洛陽分手後。海月幾虧圓。</text>
<title>次叔父和舍兄韻。見寄之韻。 附元韻</title>,<text>有叔情何款。無書信可傳。他鄕魂散若。故國夢還偏。各在三千里。同居十五年。天涯生片月。感激想淸圓。</text>
<title>聞鶯</title>,<text>天涯時序晩。孟夏始聞鶯。日日傍庭樹。聲聲關客情。爾無千里別。何事百般鳴。只是驚歸夢。不能到漢城。</text>
<title>歎鴛雛爲老鼠之害</title>,<text>自是一微禽。猶存貞烈心。不同凡鳥貌。故見衆兒侵。六翮未曾勁。孤魂先已沈。從來驕悍物。殺害最難禁。</text>
<title>八日次舍兄韻</title>,<text>伊昔三山客。風流八日心。歌樓偏自扣。酒店任相尋。玉手琴聲怨。花顏醉氣侵。令來逢令節。却憶淚沾襟。</text>
<title>哭姪兒</title>,<text>五歲辭煙火。人生實可憐。塵寰衣食苦。溟漠病冤偏。海國涼風夜。荒山急雨天。孤魂何處托。寂寞鎖黃泉。</text>
<title>無題</title>,<text>棲棲行路子。役役竟何成。海外八年客。天涯千里程。人生元有命。離別豈無情。愁對秋宵月。傷心隻雁聲。</text>
<title>無題 其二</title>,<text>遠客多愁思。孤燈夢不成。悠悠傷別恨。咄咄念歸程。北去人無賴。南來雁有情。霜風窓外急。落葉夜深聲。</text>
<title>無題 其三</title>,<text>今向關東路。還家幾日成。縱然傷疾病。難可滯嚴程。海月歸途夢。秋風獨客情。夜深愁不寐。寒杵隔隣聲。</text>
<title>無題 其四</title>,<text>世事最無賴。人生能幾何。離魂飛海月。歸思入秋哦。病後詩情懶。愁中夢想多。夜深風滅燭。抱膝獨悲歌。</text>
<title>無題 其五</title>,<text>世路蹉跎甚。浮生奈爾何。他鄕淪落恨。中夜短長哦。兩弟年猶少。三兄病尙多。關東千萬里。歸思入詩歌。</text>
<title>無題 其六</title>,<text>道路長爲客。辛苦竟如何。塞國雁初叫。書窓人獨哦。風光秋後少。月色夜深多。壯士情懷惡。凄凄撫劍歌。</text>
<title>待風出城</title>,<text>今日離耽島。何時到蔚珍。煙波頻極目。雁鴨亦沾巾。長嘯思歸路。悲吟愧野人。傷心重掩涕。廻首望城闉。</text>
<title>述懷</title>,<text>南謫身仍病。東行計又差。迢迢關驛路。渺渺海天涯。落月波聲壯。邊雲雁影斜。可憐千里夢。夜夜獨還家。</text>
<title>北望</title>,<text>北望松楸隔。東歸道路賖。黃塵遮地軸。白浪盡天涯。塞雁雲邊影。江梅雪裡花。愁時頻極目。一一淚橫斜。</text>
<title>旅夜</title>,<text>候風淹滯久。年苦實難堪。破榻波聲近。寒廚雪色含。夢曾歸漢北。身獨臥天南。脈脈愁如雨。凄凄淚滿衫。</text>
<title>旅夜 其二</title>,<text>迢迢南海島。草草北歸人。飢渴將三月。零丁巳四旬。松楸冷香火。弟妹絶婚姻。幾日東風好。帆檣渡此津。</text>
<title>旅夜 其三</title>,<text>海闊魚書斷。天長雁影稀。東南風不起。西北客難歸。絶食人偏餒。無蒭馬亦饑。煙雲頻極目。唯見白鷗飛。</text>
<title>放舡至海中。次舍兄韻。</title>,<text>萬里長沙客。孤舟此日歸。輕帆斜日影。飜浪濺人衣。恨與棹歌發。魂隨鷗鳥飛。挐山漸縹渺。回首望依依。</text>
<title>椒子島夜吟</title>,<text>一瞥行千里。仍投此島中。心如魚怯網。形似雁傷弓。升葉鳴山雨。松梢響夜風。吾今何處去。南海向天東。</text>
<title>椒子島夜吟 其二</title>,<text>遠夢蒼天外。孤身絶海中。瘴嵐寒似雪。人臥曲如弓。瀝瀝三更雨。蕭蕭萬壑風。偏親日沈痼。安得達關東。</text>
<title>鎭岑縣。喜老親諸弟並程追到。</title>,<text>傷心離膝下。歡笑在親前。此夜仍佳節。殘生尙遠遷。柴扉人自斷。遠岫月初圓。獨坐愁無寐。孤燈對惠連。</text>
<title>平昌縣。留贈兩弟。</title>,<text>鎭岑一分手。生死莫能知。雲水思親日。風霜憶弟時。山深人迹斷。路遠夢魂遲。萬里鴒原恨。凄涼數句詩。</text>
<title>途中</title>,<text>東行已千里。尙未到襄陽。地遠人煙斷。山高雨雪狂。綵裾心不展。春草夢偏長。苦被籠中縶。何由朝帝鄕。</text>
<title>聞大靜官舡致敗</title>,<text>舟楫碎風浪。生存能幾人。未廻徐市棹。還訪屈原隣。島嶼同留日。滄波共濟辰。遙聞良可歎。慷慨一沾巾。</text>
<title>次舍兄韻</title>,<text>別離俱有數。魚雁獨無緣。遠客𪚥良歎。韶顏亦可憐。吟終時得句。夜盡或成眠。況此芳菲節。轉思破鏡圓。</text>
<title>次舍兄韻 其二</title>,<text>對月馬融笛。登樓王粲懷。有愁身欲老。無酒恨能排。貴賤同丘土。榮枯盡骨骸。世情何足道。物理自然皆。</text>
<title>次舍兄韻 其三</title>,<text>怨句重重寫。愁懷種種纏。他鄕非樂地。何日是歸年。契闊多年苦。呻吟少睡眠。</text>
<title>次舍兄韻 其四</title>,<text>聖代多恩典。放移絶海囚。人生何偪側。旅泊任飄投。岸柳遮遙望。江梅結遠愁。客顏何足道。書札亦無由。</text>
<title>次舍兄韻 其五</title>,<text>春寒增客恨。門靜斷人來。雙淚爲誰滴。九腸空自廻。對花情可度。瞻雁眼將摧。寂寞生前事。悠然死後咍。</text>
<title>次舍弟韻</title>,<text>遲日海山麗。暖風花草菲。院空人獨臥。林茂鳥爭飛。寂寂春將晩。欣欣雨自霏。浮生任蓬轉。無處欲安歸。</text>
<title>謝叔父五物之惠</title>,<text>千里飄流遠。十年惠愛深。情多長血泣。感極輒悲吟。靈草蘇殘喘。天香拂弊襟。兔毫兼紙墨。記得不平心。</text>
<title>淸明</title>,<text>農務家家急。春芳處處深。梅枝初綻玉。柳葉欲抽金。時序淸明節。人生雨露心。故園書不到。岐路獨登臨。</text>
<title>淸明 其二</title>,<text>旅泊無時了。悲吟向夕終。潛鱗春水底。歸翼暮雲中。岸柳交加翠。墻花爛熳紅。如何佳節興。不與昔年同。</text>
<title>春望</title>,<text>岸草萋萋碧。春流泯泯靑。吟詩長寂寞。顧影自伶俜。道路隔千里。光陰垂十齡。移時搔首立。山日欲冥冥。</text>
<title>次舍兄夜深書懷韻</title>,<text>蒼天不偏照。富貴本難皆。花柳風流盡。劍文意思乖。夜深燈發𪚥。人靜月侵階。自古林泉士。恥爲俗客濟。</text>
<title>次韻</title>,<text>慘痛昔年驚。艱難此日生。梧桐凋病葉。蟋蟀起鄕情。嶺嶠雲常黑。漁村大獨明。何當一杯酒。重與細論經。</text>
<title>早起</title>,<text>獨眠常早起。幾日坐前簷。嵐色朝來歇。春光雨後添。岸晴絲冉冉。沙暖草纖纖。觸物增歸思。殘花不忍瞻。</text>
<title>讀德陽遺稿卷後諸公韻。呈舍兄。</title>,<text>懷賢心未穩。念古淚潸然。北闕抽刀日。東窓劃橘年。誰令忠孝節。反負聖明憐。千載魂何托。茫茫瀚海邊。</text>
<title>讀德陽遺稿卷後諸公韻。呈舍兄。 其二</title>,<text>含悲讀遺稿。掩卷更悽然。子胥投江日。范滂哭母年。古人何太枉。今我最深憐。壯節終難息。飄零六鎭邊。</text>
<title>讀德陽遺稿卷後諸公韻。呈舍兄。 其三</title>,<text>慘憺士林禍。從來何愴然。含冤唯一婦。致旱尙三年。況乃精忠節。長懷絶世憐。願將今夜淚。沾洒穩城邊。</text>
<title>次舍兄韻。以述昆季別離之歎。</title>,<text>年年每傷別。雙袖淚長洏。弟去兄留日。母思子望時。人情何足道。草木亦堪悲。遙念分離後。悠悠夢獨隨。</text>
<title>次舍兄韻。以述昆季別離之歎。 其二</title>,<text>靜思離別事。中夜涕泗洏。嶺嶠思親處。關山送弟時。秋風倚門苦。落日望雲悲。不是無雙足。何緣獨未隨。</text>
<title>次舍兄韻。以述昆季別離之歎。 其三</title>,<text>燭影三更夜。淚痕萬點洏。一朝相送後。幾日獨居時。靑雀西希苦。白雲北望悲。願沾恩雨露。疋馬共追隨。</text>
<title>次舍兄韻。以述昆季別離之歎。 其四</title>,<text>傷心夜無寐。哀淚自漣洏。蠟炬成灰日。春蠶到死時。飢寒身外事。離別眼前悲。應有三生罪。一朝不去隨。</text>
<title>次舍兄韻。以述昆季別離之歎。 其五</title>,<text>欲話分離事。相看涕自洏。魚腸封帛日。羊角觸藩時。將釋黃香扇。寧懷宋玉悲。遙憐秋夜月。應有夢魂隨。</text>
<title>次舍兄韻。以述昆季別離之歎。 其六</title>,<text>寒月秋堂夜。蕭蕭落葉聲。鄕愁燈下結。別淚語前生。飮馬夷猶日。連鷄偪側情。天涯鴻雁散。千里隔丹誠。</text>
<title>次舍兄韻。以述昆季別離之歎。 其七</title>,<text>淸秋中夜月。寒杵隔隣聲。旅泊仍千里。林泉已半生。鶺鴒將有別。烏兔最無情。欲報劬勞惠。今來隔寸誠。</text>
<title>次舍兄韻。以述昆季別離之歎。 其八</title>,<text>夜深猶不寐。語發輒呑聲。有罪離親膝。無家寄此生。眼穿魚雁札。身負鶺鴒情。明日千山別。茫茫一寸誠。</text>
<title>次舍兄韻。以述昆季別離之歎。 其九</title>,<text>塞月秋風急。寒林葉葉聲。暮雲悲狄相。單被怨姜生。遙念一朝別。仍爲千里情。縱敎天地老。無路慰孤誠。</text>
<title>次舍兄韻。以述昆季別離之歎。 其十</title>,<text>萬里千山別。殘燈隻雁聲。心愚嫌一死。罪重報三生。北去秋風淚。東留落日情。何當婚嫁畢。更與道中誠。</text>
<title>次舍兄韻。以述昆季別離之歎。 附元韻</title>,<text>有弟將離散。潸然涕泗洏。鶺鴒在原日。鴻雁叫秋時。八月涼風起。孤城逐客悲。遙知一分手。相憶不相隨。</text>
<title>次舍兄韻。以述昆季別離之歎。 附元韻 其二</title>,<text>落葉蕭蕭夜。寒蛩嘒嘒聲。分離將有日。惻怛欲無生。滿目江山恨。沾襟涕淚情。萱堂千里隔。何以布微誠。</text>
<title>示弟</title>,<text>金鷄猶未下。弟妹欲何之。話別心偏苦。不眠淚自垂。秋山千里恨。孤燭數行詩。塞外多鴻雁。音書莫遣遲。</text>
<title>隻雁</title>,<text>獨帶海山月。秋風何處征。天邊橫隻影。雲外落殘聲。數尺難傳札。三更未耐情。堪嗟一微鳥。亦有不平鳴。</text>
<title>贈弟</title>,<text>風雨郵亭別。潺湲涕泗洏。聯衾只今夜。把酒更何時。世事年年變。人生去去悲。願爲嶺頭雁。雲翮任相隨。</text>
<title>贈弟 其二</title>,<text>霜風隨處急。秋色望中皆。驛路鶺鴒散。萱堂啼舞乖。情深無贈語。行迫有餘懷。別後歸虛館。何人可與儕。</text>
<title>自述</title>,<text>一朝離膝下。三月尙堪生。命薄無琴瑟。途窮仗弟兄。每傷春草夢。辜負綵衣情。歲晏偏飢凍。孤身病轉嬰。</text>
<title>自述 其二</title>,<text>離別心偏苦。關山路自脩。親書難見數。妹病不聞瘳。身似籠中縶。夢如野鶴遊。京華多好事。且勿憶孤囚。</text>
<title>聞大駕移駐南漢</title>,<text>聖代艱虞甚。孤臣涕淚凝。干戈千里起。風雪萬山騰。有夢趨丹陛。無謀解白登。西望頻看劍。不覺寸心崩。</text>
<title>憶弟 在南漢圍中時</title>,<text>不問長安陷。且愁南漢圍。亂離兄弟別。朝暮死生違。尺素憑誰達。孤心望子歸。干戈滿天地。無路救寒饑。</text>
<title>馬上口占</title>,<text>落日隱三角。胡塵滿漢都。片心多惜別。匹馬又行途。衣食經營拙。溪山興味孤。堪嗟貴公子。低首羨樵夫。</text>
<title>題檜巖寺</title>,<text>古寺丹靑落。荒山樹木深。凍溪依小石。晴雪落遙岑。不見僧來往。唯聞鳥語音。遠遊多感慨。到處淚沾襟。</text>
<title>早春病懷</title>,<text>竹院經年閉。梅窓盡日空。尊醪猶臘味。庭樹已東風。世念心中絶。詩情病後慵。只應探勝夢。時復到瀛蓬。</text>
<title>病中呈叔父</title>,<text>伊昔歡娛事。今春病不能。月池何日見。風榭幾時登。新釀應知熟。離懷不覺增。愁來瞻望處。松檜碧層層。</text>
<title>園中卽事</title>,<text>鶯歌有底急。燕語似傷春。紅入墻桃艶。靑纏柳葉新。開尊懷酒伴。覓句憶詩人。自愛陽坡草。纖纖厚作茵。</text>
<title>醉泊漢江</title>,<text>冥冥疏雨裡。寂寂繫孤蓬。宿鳥沙邊靜。寒煙樹上籠。漁翁眠夜浦。醉客臥江風。一片探仙夢。終宵繞漢東。</text>
<title>除夕</title>,<text>一年將已盡。萬事獨長吁。不恨吾生老。空悲此夜徂。誰家聞爆竹。何處飮屠蘇。悄悄吟梅雪。殘燈半有無。</text>
<title>秋夜</title>,<text>秋風鳴古木。落葉響空庭。命薄貧還樂。心閑夢亦淸。寒花陶令節。哀淚賈生情。獨坐愁長夜。不眠到五更。</text>
<title>秋夜 其二</title>,<text>平生樗散甚。百事無一堪。駟馬已非願。弊貂亦自甘。秋風悲宋玉。落葉怨淮南。何處獨飛雁。夜深聲兩三。</text>
<title>逢沈相如有感</title>,<text>伊昔歡娛地。如今感慨多。逢人增懊恨。對景苦吟哦。往事同春夢。流年若逝波。傷心不堪聽。芳樹亂鶯歌。</text>
<title>挽重表叔金正 𩑃</title>,<text>之子今何處。追思淚滿襟。世稱三獻玉。人服四知金。往事空看月。深情欲斷琴。芳尊猶有酒。誰與共淸吟。</text>
<title>哭子。十首。</title>,<text>地下汝何處。人間吾獨生。猿猴腸已絶。烏鳥志難明。宛見窓前戲。如聞病裡聲。始知今日後。天道信冥冥。</text>
<title>哭子。十首。 其二</title>,<text>萬事皆吾罪。如今噬臍難。生前常凍餒。身後最哀嘆。命薄魂應感。山荒骨亦寒。他年九原下。無面再相看。</text>
<title>哭子。十首。 其三</title>,<text>汝死雖云命。由吾不善醫。三生多積惡。千載有餘悲。纔識孩提面。因催夢寐期。荒山一哭罷。已矣更無爲。</text>
<title>哭子。十首。 其四</title>,<text>浮生驚蝶夢。世路盡羊腸。雪色近新歲。梅花依舊香。靑燈長作伴。白酒自爲糧。天地終無賴。何由慰我傷。</text>
<title>哭子。十首。 其五</title>,<text>坐看今夜月。遙憶去年冬。地下魂何托。人間事不同。鳥驚林落雪。犬吠竹生風。俯育平生志。于今逐夢空。</text>
<title>哭子。十首。 其六</title>,<text>世事夢中夢。天心玄又玄。此生終已矣。萬慮盡茫然。雪月愛今夜。存亡悲去年。挑燈書數句。淚點滿詩箋。</text>
<title>哭子。十首。 其七</title>,<text>歲去吾猶病。兒亡父獨生。飢寒猶未濟。醫藥豈云精。雪月增人恨。松風動夜情。天寒愁不寐。無夢到幽冥。</text>
<title>哭子。十首。 其八</title>,<text>凄涼坐長夜。寂寞似僧齋。形影幽明隔。恩情父子乖。仲尼猶痛哭。子夏最傷懷。此恨無人問。回頭月滿階。</text>
<title>哭子。十首。 其九</title>,<text>離恨重重結。窮愁去去新。朔風吹雪夜。殘燭斷腸人。稚子黃泉隔。生涯白屋貧。前宵驚一夢。呼爺最相親。</text>
<title>哭子。十首。 其十</title>,<text>年光隨處暮。人事到頭非。六出花初霽。三更月正輝。此時離別客。何處夢魂歸。腸斷床頭篋。猶餘病裡衣。</text>
<title>亡妹再朞。次舍兄韻。</title>,<text>之子在何處。追思如隔晨。存亡渾一夢。歲月欲三春。往事傷今日。孤心愧古人。終身無限恨。回首益沾巾。</text>
<title>亡妹再朞。次舍兄韻。 附元韻</title>,<text>擗踊心肝絶。蒼天不肯晨。三千冥路迥。十九世間春。地下君爲鬼。塵寰我獨人。空將今日淚。濕盡舊羅巾。</text>
<title>次舍兄贈鄭上舍 元詹 韻</title>,<text>道窮多涕泗。身病少親朋。愁緖風中纛。形容雪後蠅。芳尊曾有忝。佳句獨無承。寂寞誰相伴。書籤對小燈。</text>
<title>次舍兄贈鄭上舍 元詹 韻 其二</title>,<text>晩覺有幽志。貧嗟無善朋。百年同涸鮒。一病似秋蠅。庭訓慙難則。家聲歎不承。中宵撫長劍。愁絶欲殘燈。</text>
<title>又次登樓韻</title>,<text>書纖長作伴。詩酒是生涯。憂國身多病。傷時淚幾斜。酸寒悲此日。富貴羨誰家。元帥與丞相。功名偏自誇。</text>
<title>醉隱亭酒席。次舍兄韻。呈叔父。</title>,<text>尊酒今詼謔。長沙昔別離。詩成便擲筆。巡到却傾巵。世道年年改。春遊處處期。茅亭疏雨過。淸景正堪思。</text>
<title>醉隱亭酒席。次舍兄韻。呈叔父。 其二</title>,<text>且觀今夕樂。休憶舊分離。細雨供詩債。春梅照酒巵。誰能辭爛醉。只怕負佳期。涼風生屋角。悠悠動我思。</text>
<title>醉隱亭酒席。次舍兄韻。呈叔父。 附元韻</title>,<text>何處難忘酒。坐淡舊別離。昔年殊域淚。今日故園巵。十一年前事。三千里外期。此時無一盞。何以敍相思。</text>
<title>醉隱亭酒席。次舍兄韻。呈叔父。 附次韻</title>,<text>何處難忘酒。燈前論昔離。莫談身外恨。須盡掌中巵。五五將闌夜。三三是後期。此時無一盞。其奈十年思。</text>
<title>挽表兄尹措大 昌庭</title>,<text>白面人中俊。靑春夢裡催。容顏難再見。名譽不成灰。骨肉何須問。鄕隣亦且哀。傷心偏掩淚。膝下兩提孩。</text>
<title>醉隱亭酒席。次叔父韻。</title>,<text>睡起入庭遲。初來日正曦。終南雲縹緲。華岳樹參差。酒爛杯杯盡。詩成字字奇。林泉誰是伴。魚鳥摠相宜。</text>
<title>泛舟漢江。次叔父韻。</title>,<text>白鷺伴孤舟。閑眠不避飀。金鱗潛水底。玉兔出雲頭。落葉蕭蕭起。長江衮衮流。偶然一尊酒。滌盡滿腔愁。</text>
<title>泛舟漢江。次叔父韻。 附元韻</title>,<text>蕭蕭一葉舟。渺渺片帆飀。雁叫吳雲裡。猿啼楚水頭。霜楓呈物色。霽月漾波流。安得子壺酒。同消萬古愁。</text>
<title>泛舟漢江。次叔父韻。 附次韻</title>,<text>暮泛木蘭舟。搖搖任颺飀。西風吹水面。落日隱山頭。活畫連秋岳。淸遊泝漫流。難將一壺酒。滌盡百年愁。</text>
<title>泛舟漢江。次叔父韻。 附次韻</title>,<text>我泛木蘭舟。江神斂夕飀。滄洲長騁目。玄圃幾回頭。擊水開懷抱。憑舷任泝流。漁歌亦多意。散盡百年愁。</text>
<title>寫懷</title>,<text>卜居不欲遠。其意在萱庭。徒步定晨夕。相望聯鶺鴒。生涯依祿俸。結搆背林坰。忽覺邯鄲夢。悽然淚自零。</text>
<title>過月溪</title>,<text>郵亭奉安僻。棧道月溪危。水急潮聲咽。山深鳥語奇。煙霞尋舊跡。雲樹入新詩。却憶萱堂下。倚閭日暮時。</text>
<title>次舍兄韻</title>,<text>披竹結茅屋。縛柴門不開。流鶯驚午夢。羅雀下庭苔。有興時成句。無人共把杯。東陵種瓜事。彷彿自堪哀。</text>
<title>送叔父奉使燕京</title>,<text>國歲多艱日。臣民敢顧私。恩情同父子。夢寐有分離。鴨水西風外。燕山臘雪時。慇懃數行句。千里慰相思。</text>
<title>送朴以溫 堅 之扶餘任</title>,<text>山水扶餘縣。風流朴使君。親朋情未盡。送別意何云。醉罷淸秋月。愁連白馬雲。兩鄕非萬里。唯願信相聞。</text>
<title>白蓮寺憶友人</title>,<text>晴日白蓮寺。滿山紅葉秋。開尊懷酒伴。覓句憶詩儔。誰意曾相約。飜成浪出遊。風光無限好。極目使人愁。</text>
<title>永平途中 三往叔父仁興君山所時</title>,<text>死別已經歲。茲行今過三。傷心隨地起。愁色編山含。雨後川原秀。林深鳥雀喃。荒阡一哭罷。淚盡血沾衫。</text>
<title>永平途中 三往叔父仁興君山所時 其二</title>,<text>千山人寂寂。萬壑雨霏霏。農事村村急。田翁野野歸。無心賞風景。有夢到庭幃。昨日良門路。回頭淚幾揮。</text>
<title>題龍安李使君 穉 扇面。聊述別懷。</title>,<text>龍安山水縣。愷悌使君才。甘旨欣誠孝。吏民歎暮來。渭城愁折柳。灞岸恨尋梅。別後看新月。幸思共把杯。</text>
<title>書示舍兄 時舍兄所眄琴兒有染病。不得相通。</title>,<text>粲粲人如玉。盈盈隔幾門。窺墻垂十載。待月動三魂。無使傳紅葉。有時夢翠雲。今生不相見。身後共泉源。</text>
<title>書示舍兄 時舍兄所眄琴兒有染病。不得相通。 其二</title>,<text>抱琴東隣子。沈疴久閉門。丰容常在眼。深誓幾消魂。天漢過秋雨。巫山隔暮雲。詩成無使寄。惆悵望仙源。</text>
<title>書示舍兄 時舍兄所眄琴兒有染病。不得相通。 附次韻</title>,<text>憶曾花柳節。一騎出東門。方喜逢靑眼。俄愁動別魂。行尋巫峽夢。吟斷楚臺雲。休問相思苦。但看淚似源。</text>
<title>登漢江恩波亭。金相瑬亭 感吟一律。歸贈金建仲。震標相國孫也。</title>,<text>相國亭何在。恩波漢水濱。江山猶舊色。歲月幾新春。功蓋三韓域。名傳萬代人。平生曳裾志。今日一沾巾。</text>
<title>夢故人</title>,<text>不見故人久。關心空自悲。何時杯重把。昨夜夢相隨。漢水風波闊。蓬萊雨露遲。平生膠漆義。今日一題詩。</text>
<title>楊州途中</title>,<text>伊昔聯鑣路。如今匹馬行。松楸悲宿草。籩豆痛孤城。世事隨流水。天心薄此生。愁來覓新句。字字摠傷情。</text>
<title>次舍兄憶相如韻</title>,<text>世事東流水。浮生醉夢間。逢春心脈脈。見月淚潺潺。呵筆題新句。桃燈憶舊顏。風光梅柳節。離恨滿江山。</text>
<title>又次憶叔父韻</title>,<text>空堂人寂寂。松月倍悽然。獨夜愁千種。孤燈夢九泉。有情催白髮。無路問蒼天。儀範今何處。玉京伴列仙。</text>
<title>病中呈三足堂</title>,<text>貧無甘旨具。病癈定晨昏。短景將飜歲。寒梅欲返魂。衷情誰與訴。愁緖不堪論。寂寞孤燈夢。朝朝有淚痕。</text>
<title>醉中贈鄭李</title>,<text>周卿逃世士。用汝不羈人。元亮貧無酒。買臣困賣薪。詩成堪泣鬼。筆落便生春。鷄黍期秋月。一尊倘相親。</text>
<title>醉中贈鄭李 其二</title>,<text>少爲紈袴容。老作升林人。所喜唯詩酒。何嫌自汲薪。關心浣花月。歸夢武陵春。吟罷誰相和。閑隨一鶴親。</text>
<title>別用汝</title>,<text>用汝江湖去。天淸雁叫時。山高秋月小。水落布帆遲。活計詩千首。行裝酒一危。歸期宜早定。莫遣故人思。</text>
<title>雨中閑坐</title>,<text>柴扉三日雨。淸景入新詩。葉濕蟬鳴絶。松寒鶴舞遲。池荷殊露淨。階竹玉聲奇。稚子提壺去。橋邊問酒旗。</text>
<title>次韻</title>,<text>劍文傷白髮。得失任蒼天。獨醉黃花裏。閑吟翠竹邊。秋風杯共把。明月榻相連。此別還關數。滄浪望浩然。</text>
<title>立春有吟</title>,<text>歲換病依舊。春來人不逢。昔遊成一夢。新恨結千重。殘雪添淸景。寒梅動玉容。楚臺魚雁斷。雲雨幾時濃。</text>
<title>次舍兄謝人來訪韻</title>,<text>風塵多歲月。往事只銷魂。引鏡傷頭白。臨書歎眼昏。弄雛將鶴髮。分灸慰鴒原。堪謝騷壇客。斜陽款竹門。</text>
<title>次舍兄謝人來訪韻 附原韻</title>,<text>憶昔趨庭日。今來幾斷魂。蟾江春浪咽。雉岳暮雲昏。往事將三紀。同遊半九原。感君多世誼。頻叩雀羅門。</text>
<title>次人韻</title>,<text>富貴知何事。林泉托此生。開尊添逸興。覓句寄閑情。綠樹陰濃色。黃鶯睍睕聲。從來欲酬意。今日律初賡。</text>
<title>述懷寄用汝</title>,<text>母沒兒難死。兄亡弟獨生。有時潛下淚。無事不傷情。一別年三換。孤燈夢幾驚。定餘舊宅在。落日聽流鶯。</text>
<title>贈子綏</title>,<text>故人何偪側。今我獨蹭蹬。遲暮嗟多病。金蘭喜得朋。孤鴻懷伴侶。病鶴失飛騰。唯願白頭醉。莫思靑竹登。</text>
<title>別正甫</title>,<text>禮義三韓域。穌齋相國家。聯姻眞可忝。送別亦云賖。灞岸愁梅萼。河橋歎雪花。西風有歸雁。尺素不宜差。</text>
<title>別正甫 其二</title>,<text>君兒閨範整。吾子且宜家。遠別情難吐。相逢酒未賖。山陰看雪景。庾嶺折梅花。更寄丁寧語。歸期莫遣差。</text>
<title>別正甫 附次韻</title>,<text>好緣元有定。銀派幸通家。渭北新知樂。天南去路賖。臨岐愁暮雪。會面趁春花。落日催征馬。行人病未差。</text>
<title>更次寄正甫 時在尙州</title>,<text>爲兒擇名閥。忠孝世傳家。魚雁經年絶。容顏入夢賖。眼穿天畔月。愁結雪中花。別後逢佳節。靑尊計又差。</text>
<title>次子綏韻</title>,<text>有美文章伯。騷壇第一人。論交貴同志。結友莫嫌貧。劇飮陶劉伴。高才李杜倫。平生瞻仰志。千載幸聯姻。</text>
<title>次子綏韻 其二</title>,<text>才名千古士。天地一窮人。放達禰衡後。凄涼原憲貧。悲歡知有數。詩酒喜無倫。高義曾相慕。當年結好姻。</text>
<title>次子綏韻 其三</title>,<text>葵翁隱淪客。竹老不羈人。筆落文章富。尊空契闊貧。傷春司馬渴。憂國賈生倫。管鮑深交在。休言更結姻。</text>
<title>有感</title>,<text>十年營一屋。冷淡似林泉。九斛祿堪食。六難兒可憐。聊將成活計。永欲送餘年。忽被合沙毒。中情日惘然。</text>
<title>寄子綏</title>,<text>鵷行千古士。璿列兩王孫。金谷遺風在。竹林義氣存。生丁堯舜世。身荷聖明恩。擊壤康衢詠。天門望五雲。</text>
<title>次海陽韻</title>,<text>白頭經萬死。又見小桃開。芳草襄還茁。王孫去不回。生前常欲殺。身後獨憐才。病裏聊相慰。新詩數寄來。</text>
<title>次海陽韻 其二</title>,<text>年光近寒食。處處艶陽開。地僻煙霞晩。林深鳥雀回。投金曾有意。獻賦竟無才。欲遣相思苦。携琴佩壺來。</text>
<title>次子綏韻</title>,<text>朝朝想風采。夜夜夢西隣。我病傷存沒。君詩泣鬼神。逢人多白眼。涉世隔紅塵。獨有騷壇客。淸尊日自親。</text>
<title>寄子綏</title>,<text>對酒看風景。吟詩憶竹菴。春禽飛兩兩。佳節近三三。放達人何在。蹭蹬我不堪。年年芳草恨。惆悵望江南。</text>
<title>謝子綏來訪。兼及勿負踏靑之約。用前韻。</title>,<text>綠髮神仙表。淸晨訪草菴。曾門習精一。孟舍昔遷三。孤露今何托。酸寒更未堪。幾時新釀熟。携手向終南。</text>
<title>謝子綏來訪。兼及勿負踏靑之約。用前韻。 其二</title>,<text>蕭條劉向宅。寂寞子雲菴。佳什蒙將百。長鬚日至三。薄醪君不醉。幽興我難堪。佇待丁寧約。靑靑踏華南。</text>
<title>謝子綏來訪。兼及勿負踏靑之約。用前韻。 其三</title>,<text>棄置淮陽薄。歸來臥竹菴。楊金知有四。楚玉獻曾三。富貴吾非願。幽棲子獨堪。會須理舟楫。携手向江南。</text>
<title>謝子綏來訪。兼及勿負踏靑之約。用前韻。 其四</title>,<text>幽鳥啼深院。淸雲護小菴。佩銅曾已五。獻玉不須三。濟世大臣在。安貧君子堪。閑來傾斗酒。盡日入槐南。</text>
<title>次海陽韻</title>,<text>世事年年變。風光處處新。如今白頭醉。憶昔紫荊春。景是當時景。人非舊日人。柴門君去後。幽興與誰親。</text>
<title>次海陽韻 其二</title>,<text>幽恨重重寫。離懷種種新。風光愁醉客。燕語弄芳春。願向靑山路。不看白眼人。一竿煙水裏。魚鳥共相親。</text>
<title>次海陽韻 其三</title>,<text>春草前宵夢。棣華昨日詩。風光催我老。物色使人悲。門外少車馬。墻邊多橐梨。何當更相見。對月倒深危。</text>
<title>次子綏詠雪韻</title>,<text>瓊屑方飄洒。薰風且莫吹。淸香梅未吐。春色蝶難知。鶴愛添新潔。松嫌失舊姿。東西兩靑眼。白髮亂垂垂。</text>
<title>次子綏詠雪韻 其二</title>,<text>世情忌殊異。天意薄詩人。靑眼飜成白。黃金變作銀。願辭洛橋路。同向武陵春。濯足桃溪月。忘形興自伸。</text>
<title>又次述懷韻</title>,<text>對食傷彈鋏。當廚歎在陳。關心彭澤醉。歸夢浣花春。莫羨登雲客。甘爲擊壤民。嗟君瓊句惠。一一見天眞。</text>
<title>又次述懷韻 其二</title>,<text>風光禁火節。病裏又佳辰。衰髮千莖白。窮愁萬種新。林鸎嬌作管。庭草厚成茵。有酒須同醉。莫敎落暮春。</text>
<title>又次述懷韻 其三</title>,<text>物色三春艶。繁霜雨鬢催。苔紋隨雨長。鳥語引風來。心有愁千結。人無眼一開。誰能辨眞贗。且進掌中杯。</text>
<title>次正甫韻。因贈毛冠。</title>,<text>千里經年別。相辜水火資。嗟君長道路。歎我汩寒飢。富貴元無跡。窮通會有時。高冠贈高士。深悃莫須辭。</text>
<title>次正甫韻。因贈毛冠。 附元韻</title>,<text>遠客初還寓。先詢朝夕資。偏蒙公子惠。幸免小兒飢。桂玉輸連月。珍羞送以時。題詩欲致謝。祗愧拙於辭。</text>
<title>謝子美來訪。呼韻。</title>,<text>病客愁如雪。芳春日似年。相逢情未了。却憶意茫然。黃鳥啼林外。蒼苔滿院前。風光花柳節。莫使榻長懸。</text>
<title>謝子美來訪。呼韻。 其二</title>,<text>冥漠三千界。存亡四五年。浮生嗟已矣。春夢歎悠然。風景渾依舊。人情不似前。相逢同酩酊。淸夜月空懸。</text>
<title>次沇兒征婦詞</title>,<text>靑海年年戍。紅顏日日衰。容光常入夢。愁色幾生眉。夜寢擁衾懶。朝粧拈鏡遲。何時胡虜滅。千里免相思。</text>
<title>醉中走筆。示子綏。</title>,<text>柳絮因風舞。梨花滿樹香。白頭漸潦倒。靑眼各參商。未制楊朱淚。徒思孟母鄕。含沙伺影發。中毒一何長。</text>
<title>周卿自山陰棄歸城南。携酒相迎。</title>,<text>嶺外三年別。城南此日逢。解銅眞異事。把酒歎衰容。邂逅心先苦。團圞酒未濃。河橋病不赴。江樹恨重重。</text>
<title>周卿自山陰棄歸城南。携酒相迎。 其二</title>,<text>白頭前太守。靑眼老王孫。遠別曾千里。相逢又一尊。中間人事變。世上夢魂存。携手相娛處。斜陽暵竹門。</text>
<title>書懷寄子美</title>,<text>心欲逃塵世。網羅四面張。荊殘難發萼。雁斷不成行。吾意唯天識。群讒亦士常。如甁莫須變。白日正當陽。</text>
<title>書懷寄子美 其二</title>,<text>雨脚侵窓急。蛙聲到夜闌。孤燈愁寂寞。往事淚汍瀾。積謗朝朝集。含沙面面環。願須遄入地。萬一覲慈顏。</text>
<title>和子綏韻</title>,<text>嗟我懷存沒。憐君抱急難。丹心托膠漆。白首共寒酸。往事驚雲散。愁腸歎命頑。秋風張翰節。歸夢隔江于。</text>
<title>子聖家。醉贈洪，鄭兩友。</title>,<text>解銅雙太守。策馬兩閑人。松菊猶三逕。存亡又一春。浮生驚白首。宦路隔紅塵。把酒贈君語。相親又自親。</text>
<title>子聖家。醉贈洪，鄭兩友。 其二</title>,<text>白頭洪子綏。靑眼鄭周卿。久抱相如渴。新添宋玉情。殘花紅艶落。遠岫翠嵐橫。膠漆平生義。琴尊共此生。</text>
<title>子聖家。醉贈洪，鄭兩友。 其三</title>,<text>酸寒悲阮籍。詞賦羨長卿。歲月又新節。登臨多舊情。砌花殘艶落。庭樹夕陽橫。醉裏思前事。悽然淚自生。</text>
<title>懷子綏</title>,<text>竹老休官久。葵翁抱病長。肝腸一古劍。鬚髮兩飛霜。浪過淵明節。虛拋李白觴。挑燈披小雅。獨詠鹿鳴章。</text>
<title>謝鄭李兩友來訪</title>,<text>寂寂深林下。悠悠晝掩門。幽棲忘盟櫛。活計付琴尊。倚枕聞春鳥。開簾看暮雲。此時逢二妙。談笑更超群。</text>
<title>謝鄭李兩友來訪 其二</title>,<text>獨步臨花塢。何人叩竹門。相逢三白髮。同醉一淸尊。富貴東流水。浮沈北去雲。林泉多勝槩。猿鶴可爲群。</text>
<title>謝鄭李兩友來訪 其三</title>,<text>桃顋含雨發。柳眼引風垂。獨立飄然處。相迎莞爾時。典衣沽白酒。開圃翦靑葵。悅口猶蒭豢。何須羨富兒。</text>
<title>夢亡兄</title>,<text>人皆有兄弟。我獨至於斯。命也何能必。天乎不可知。荊花難再發。春草漫生他。相見唯孤夢。空敎涕泗洏。</text>
<title>夢亡兄 其二</title>,<text>大枕今成半。長衾不復溫。容顏常在目。歲月幾多飜。夜夜頻驚夢。時時暗斷魂。平生更何地。心事共相論。</text>
<title>夢亡兄 其三</title>,<text>寂寂孤燈暗。冥冥一蝶隨。分明逢伯仲。和樂唱塤箎。掩淚悲前事。牽衣說舊時。覺來身獨臥。落月照空帷。</text>
<title>自悼</title>,<text>人生何孑孑。無母且無兄。疾病誰相問。文章獨自評。未成公藝志。長抱繆肜情。江上風雲在。淸光願莫爭。</text>
<title>次碩卿韻</title>,<text>多病傷長臥。詩成愧未工。未逢靑眼友。飜作白頭翁。世事夢魂外。人心岐路中。林園風景晩。細雨正濛濛。</text>
<title>次碩卿韻 附元韻</title>,<text>妙筆今猶壯。淸詩老益工。人間貴公子。天上謫仚翁。歲月醒吟裏。乾坤醉夢中。水亭春睡足。軒外雨濛濛。</text>
<title>贈碩卿聯璧</title>,<text>閑居無一事。常憶兩王孫。醉起風煙暮。詩成父子論。三秋勞夢寐。十日想淸芬。願辱陳蕃榻。揮毫寫八分。</text>
<title>淸和十三夜記夢</title>,<text>蕭條花竹裏。寂寞夢魂中。院落薔薇紫。池塘菡萏紅。憑軒同翫月。移榻共吟風。孤枕忽驚夢。悄然書幌空。</text>
<title>客來聞嶺南繁華事</title>,<text>歷歷南州事。因君幸一聞。風花多勝槩。禮讓動鄕村。傑句陶山筆。殘碑白月文。悠然起遐想。落日望歸雲。</text>
<title>喜雨</title>,<text>旱乾連四月。朝野起飛塵。一雨千金直。三韓萬物春。歡聲喧大造。喜色入窮隣。努力勤耕鑿。長爲擊壤民。</text>
<title>雨夜思周卿</title>,<text>書幌人無伴。紗窓燭自明。竹枝風籟動。荷葉雨聲鳴。尊倒杯難把。愁多夢不成。如何終夜詠。太半憶君情。</text>
<title>秋夜</title>,<text>紅葉淸霜重。黃花白露飛。砧聲四隣急。蟲語一庭圍。夜冷難賖酒。秋深未授衣。孤吟愁不寐。缺月入空幃。</text>
<title>庚子春。耽溪守自三水移配南方。路經楊州。相見於中道。仍吟贈之。</title>,<text>北塞三年謫。南溟萬里行。相逢渾似夢。還別更呑聲。嶺雪含愁色。江梅動客情。陽春今希澤。雨露幾時榮。</text>
<title>春日次海寧君韻</title>,<text>自憐頭白日。又見踏靑辰。玉入梅花綻。金歸柳葉新。有詩酬警句。無酒送芳春。富貴灰心久。文章獨不貧。</text>
<title>停親臨。遣大臣祈雨。</title>,<text>竹間鳴細嚮。陌上浥輕塵。一雨千金直。三韓萬物春。桑林停御蹕。窮谷慰貧民。杜老詩能驗。安危在大臣。</text>
<title>記夢</title>,<text>歷歷莊周夢。茫茫孔鯉庭。儀容偏婉轉。訓誡太丁寧。俯循葵窓號。仍敎最晩亭。覺來昧其義。三復涕雙零。</text>
<title>月夜秋懷</title>,<text>萬里天如練。三更月似波。金風鳴砌竹。玉露瀉池荷。疾病纏身久。容顏入夢多。思君不能見。瞻望意如何。</text>
<title>月夜秋懷 其二</title>,<text>積雨今初霽。新涼入小園。淸風生竹塢。白露滴荷盆。月色曾同賞。蟲聲忍獨聞。懷君坐長夜。天漢散浮雲。</text>
<title>月夜秋懷 其三</title>,<text>月落光漸晦。鷄鳴度已三。幽人愁不寐。獨坐苦難堪。富貴元無分。諠爭漫有談。傷心思往事。雙淚濕靑衫。</text>
<title>月夜秋懷 其四</title>,<text>迢迢星影散。皎皎月光淸。草白流螢隱。林明睡鵲呈。文章違宿計。孝悌負平生。管鮑不長在。誰知今夜情。</text>
<title>月夜秋懷 其五</title>,<text>流螢依密草。宿鳥集深林。天漢三更月。長安萬戶砧。荷香引風起。竹影上階侵。沈歎終淸夜。無端淚滿襟。</text>
<title>病後獨入園中</title>,<text>病後乘淸興。園中獨杖藜。草萊荒藥圃。稂莠沒蔬畦。竹逕無人掃。桑林有鳥啼。自嗟貴公子。送老此幽棲。</text>
<title>夜坐</title>,<text>曉月照虛幌。幽人愁不眠。孤心懷萬慮。一病過三年。衣食蒙恩渥。簪纓忝祖先。何須更爲利。遺嗅世人傳。</text>
<title>挽順平君</title>,<text>寵渥三朝貴。流年八十餘。天廚監御膳。月暈扈鑾輿。宿德門中最。浮名夢裏虛。蘭芽滿庭茁。遺澤未應除。</text>
<title>別洪通判 琂 佐幕咸興</title>,<text>僻邑咸興薄。雲山鐵嶺高。風塵蹇驥足。盤錯試牛刀。江樹含情遠。邊霜佐幕勞。遙知行政日。璽詔下天褒。</text>
<title>江上暮景</title>,<text>終日江湖上。滄波伴白鷗。暮雲岩際起。孤月浪中浮。宿鳥投林藪。漁翁斂釣鉤。憑軒一長嘯。萬事盡悠悠。</text>
<title>江上暮景 其二</title>,<text>遠望山簇簇。俯瞰水澄澄。策馬問津客。携筇歸寺僧。靑煙孤島外。白鳥亂雲層。無限風光好。吟詩寫不能。</text>
<title>雨晴</title>,<text>積雨朝來歇。淸風入小園。叢榴初結子。孤竹又生孫。一鳥花間語。群蛙水際喧。括囊詩興動。何處酒旗飜。</text>
<title>漫成</title>,<text>裘馬誰爭富。單瓢獨守貧。麻衣猶掩骼。草褥亦安身。孝友吾家物。文章沒世珍。慇懃詩興畫。揮洒卽淸眞。</text>
<title>月夜憶用汝</title>,<text>悠悠身世事。悤悤夢南柯。玉露霑寒蕊。金風颭敗荷。塵中靑眼少。湖上白鷗多。見月偏相憶。蕭然一短歌。</text>
<title>代海陽。挽表叔尹敎官內室合葬。</title>,<text>奕世名家女。于歸積善門。兒孫董趾美。隣里感仁恩。久弔鸞閨影。今同馬鬣墳。連鷄不得往。臨挽更消魂。</text>
<title>代沇兒。挽尹敎官內室合葬。</title>,<text>皇天感至誠。同穴願終成。忠孝雙鸞鳳。仁賢一館甥。弱孫扶舊櫬。老僕哭新旌。姻睦平生義。臨風淚自橫。</text>
<title>挽李用汝</title>,<text>生爲元亮埒。死與孟郊齊。弊院犬相護。靈筵妻獨啼。孤舟隨浪急。落月滿江低。極目望丹旐。從今已矣兮。</text>
<title>辛丑秋往山所時。歷見漕溪感吟。</title>,<text>連天步虛迥。懸瀑漕溪奇。帝子今何處。雲山尙在玆。梁園歌舞散。緱嶺鶴簫悲。匹馬尋風月。曳琚憶舊時。</text>
<title>登後亭</title>,<text>登高避盛暑。爽氣勝淸秋。百囀禽聲切。千林樹色幽。浮生身外物。世事水中漚。此理人誰昧。朝飡不我由。</text>
<title>夜憶友人</title>,<text>霜月重門靜。松風一院虛。途中悲阮籍。病裏憶相如。紫蟹新肥節。黃花欲艶初。何當鷄黍會。共說故人疏。</text>
<title>奉讀備忘感懷。寄贈碩卿入直摠府。列聖御筆。石刊進獻。有主幹人幷加資之命。</title>,<text>鳳詔下閶閤。綸音超古今。兩兒俱項玉。諸從摠腰金。聖代恩波浹。宗班雨露深。回頭望魏闕。感極淚沾襟。</text>
<title>次人入直摠府見寄韻</title>,<text>腰下黃金印。頭邊白玉纓。榮靈沾聖渥。俊逸冠宗英。門大三槐驗。官尊五衛名。直廬春色早。花滿上林城。</text>
<title>次人入直摠府見寄韻 其二</title>,<text>宗班超擢日。摠府坐衙初。護衛龍蛇仗。趨蹌鵷鷺除。香風吹瑣闥。新月滿淸虛。揮筆賡佳什。慇懃問起居。</text>
<title>贈周卿入直</title>,<text>杏萼綻紅錦。柳條楊綠絲。韶光寒食後。霽色夕陽時。公子吟風銳。衰翁弄月遲。何當君脫直。尊酒細論詩。</text>
<title>贈周卿入直 其二</title>,<text>雙鯉誰家使。三朝扣竹門。淸閑都摠府。俊逸福昌君。骨骼澄春水。詞鋒逐霽雲。勉爲珍重句。珠玉日相分。</text>
<title>示沇</title>,<text>初生豐骨相。漸長正威儀。孝悌心偏篤。飢寒性自怡。弄璋頻歲慶。頂玉弱冠奇。顧諟承先訓。孜孜鮮克詩。</text>
<title>示渷 三男花山君</title>,<text>伊昔劬勞養。如今標格成。淳眞無俗態。卓犖冠諸兄。講學聯明進。彎弓㝅聿精。男兒事書劍。不是爲功名。</text>
<title>示㵾</title>,<text>孝悌元天稟。形容乃德符。夜眠徯父定。朝食待兄俱。癖好文房物。心嫌博奕娛。衰年轉鍾愛。此意竟何輸。</text>
<title>次海寧韻</title>,<text>故宅落花節。江南芳草辰。兒孫忝一齒。存沒過三春。粧閣誰能掃。香奩自滿塵。如何連夜夢。宛轉昔年人。</text>
<title>偶吟</title>,<text>階上苔爲席。林間竹作門。開簾迎燕子。分食養鷄孫。酒熟尋常醉。詩成父子論。足知一生樂。何用羨浮雲。</text>
<title>偶吟 其二</title>,<text>寒花吐新艶。落日暵柴門。三代金珠玉。一家祖子孫。琴書元自樂。名利莫相論。誰是閑中伴。淸風與白雲。</text>
<title>偶吟 其三</title>,<text>人間多苦況。浮世少歡悰。寂寞悲生計。支離咲此躬。任他親友冷。寧望嫂妻恭。試使看吾舌。命途會有通。</text>
<title>次花昌苦雨韻</title>,<text>三旬憂積雨。日望片時晴。屋漏沈孤榻。蛙喧達五更。誰能招麴氏。暫使破愁成。還歎投林翼。飛飛漸不輕。</text>
<title>次花昌苦雨韻 其二</title>,<text>雷公威正盛。炎帝勢流金。耕種時常旱。鋤耰日反霖。牛羊浮急溜。鳥雀傍高林。默坐傷民事。悽然起獨吟。</text>
<title>又次隔墻都尉家有絲竹之樂韻</title>,<text>崢嶸公主宅。騈闐五侯臨。金谷歌聲咽。玉樓醉氣侵。翠袖舞霓裳。素手戛瑤琴。唯有隣家老。空庭曉月沈。</text>
<title>喜晴</title>,<text>三旬憂病暍。今曉氣蘇淸。蟬嘒知秋近。鳩鳴覺雨晴。閑將書曝日。却捈藥藏籯。寂寞無他事。繁華屬後生。</text>
<title>次子聖韻</title>,<text>破鏡鸞無影。孤桐鳳失凰。流光何荏苒。春色漫芬芳。雙淚啼殘夢。千愁割別腸。平生多少志。今日付亡羊。</text>
<title>喜雨</title>,<text>經年憂旱魃。聖念未曾寧。六責雨千里。三言天一聽。川源隨處白。禾穀遍郊靑。佇待西成樂。家家酒滿甁。</text>
<title>喜雨 其二</title>,<text>家家霏好雨。處處漲春流。沃野喜禾茁。薰風早麥秋。康衢童子樂。畊鑿老人謳。府庫應克溢。陳陳厭不收。</text>
<title>喜雨 其三</title>,<text>萬壑雷聲動。千山雨脚多。黃雲籠宿麥。白水帶田禾。處處豐年樂。村村望歲歌。憂民聖情切。今日喜如何。</text>
<title>宿山下</title>,<text>暮投山下宿。田舍足生涯。侵夜舂新麥。凌晨爨夙炊。傾壺釀白酒。冒雨翦靑葵。唯此供尊客。淸閑可賦詩。</text>
<title>五月二十日。書示沇兒。是日先君忌辰。</title>,<text>遲暮悲多病。艱難遭歲飢。終堪供簠簋。何用問生涯。未得豐粢盛。寧言格孝思。監河仁恕薄。不濟涸中危。</text>
<title>春景</title>,<text>歲換病依舊。春來人不歸。桃顋紅欲綻。柳眼綠初肥。寂寞身將老。平生志已違。無心池上草。又濕夢中衣。</text>
<title>春景 其二</title>,<text>向晩心惆悵。携琴獨上樓。隔葉鸎聲巧。映階草色幽。風光春與夏。人事病兼愁。忽憶前宵夢。憑軒涕自流。</text>
<title>漫題</title>,<text>衰髮增前歲。寒花似去年。逢人多白眼。沽酒少靑氈。富貴浮雲外。喧爭醉夢邊。愁來撫長劍。霜刃勝龍泉。</text>
<title>病中懷先墓</title>,<text>年年霜露節。處處省墳人。怵惕供香燭。周旋薦藻蘋。自憐病纏骨。空有淚沾巾。極目東飛鳥。悽然愴我神。</text>
<title>思沇 時在稷山</title>,<text>七日相離恨。依然七載餘。行裝應寂寞。景物復何如。銀筍臨川釣。黃雲帶月鋤。趨庭歸思切。望望幾鞭驢。</text>
<title>思沇 時在稷山 其二</title>,<text>阿沇南行日。湖山物色酣。霜風飛錦葉。寒月照茅菴。處處禾成峙。村村酒滿缸。太平耕鑿樂。應與老農談。</text>
<title>思沇 時在稷山 其三</title>,<text>秋風湖右去。正値太平時。萬頃黃雲色。千家白玉炊。倅賢徵稅緩。歲斂納錢宜。應記鄕村事。歸言老父知。</text>
<title>夢見亡友</title>,<text>地下君何處。人間我獨生。阻飢同爨日。當阨共謨情。往事浮雲散。心衷落月明。驚心前夜夢。歡笑倒尊觥。</text>
<title>夢見亡友</title>,<text>遲暮失賢友。窮途誰共扶。儀容頻入夢。歲月已云徂。草土椒薑惠。江湖酒笛娛。黃花籬下發。獨對暗長吁。</text>
<title>冬日晏起</title>,<text>破榻衾常冷。孤眠起自遲。冬深衣未授。日晏鼎無炊。誰料王孫貴。忍看稚子飢。沈吟倚虛幌。長嘯一含悲。</text>
<title>夜坐</title>,<text>永夜誰相問。空床獨客情。殘燈挑不焰。幽夢魘難成。引枕憑還起。將衾整復傾。茫茫天未曙。苦苦待鍾鳴。</text>
<title>病中</title>,<text>天賦吾窮相。其如衆笑評。空瓢已衰髮。短褐幾新正。臥內梅花發。窓間月色明。孤燈愁不寐。獨坐數鷄鳴。</text>
<title>病中 其二</title>,<text>世故朝朝迫。沈疴日日深。不能謀藥餌。敢望免呻吟。自分相如渴。誰論季子金。裁詩聊遣悶。字字轉傷心。</text>
<title>次用汝韻</title>,<text>萬事浮沈夢覺。百年歲月駒過。編茅小屋山下。種黎沙田水涯。疏雨滄江獨釣。秋風籬落寒花。吾君別後無友。庭樹空啼暮鴉。</text>
<title>上戀北亭 在於濟州</title>,<text>畫閣崢嶸枕海潯。蓬山瀛渚共相臨。鼇頭霽色波濤闊。雁背秋光島嶼森。渺渺帆檣通楚越。飛飛鷗鳥自浮沈。亭名只益挑鄕思。一片滔滔戀北心。</text>
<title>上朝天館 在於濟州</title>,<text>漢挐山北朝天館。水闊雲多少客遊。笛弄檻前漁艇返。霜酣窓外橘林秋。千年日月臨玄圃。萬里帆檣逐白鷗。遙望帝鄕歸不得。西風空倚仲宣樓。</text>
<title>上望京樓 在於濟州</title>,<text>望京樓上望京人。樓外煙波幾作嚬。秋圃霜酣垂橘柚。海村風過動松筠。湘潭自古投遷客。宣室何時訪逐臣。倚柱閑吟王粲賦。長安不見淚滿巾。</text>
<title>上漢挐山 在於濟州</title>,<text>瀛州山上訪仚翁。峭壁千重接大空。欲採紫芝穿密壑。因隨白鹿度靈宮。全羅慶尙遙瞻外。日本琉球俯瞰中。景物有餘身萬里。幾時前席覲重瞳。</text>
<title>詠隻雁</title>,<text>失侶孤鴻叫海雲。吾方想遠不堪聞。一聲淚落南遷客。千里書傳北戍軍。此夜靑燈搔白首。誰家玉枕泣紅裙。啼時莫向寒窓過。定有離人獨斷魂。</text>
<title>七夕</title>,<text>歲晩秋光七月先。迢迢銀漢色如煙。牛郞天際待今日。織女河邊思去年。言語凄凄俱有恨。容顏耿耿兩無眠。良宵一刻應難住。淸曉金風倍黯然。</text>
<title>次人韻</title>,<text>吳門煙樹海門飄。楚國天涯故國遙。離恨三更生破枕。歸魂一夜帶寒潮。蟬聲螢火開新景。明月淸風記舊謠。萬事關心不如酒。千愁只向數杯消。</text>
<title>秋思</title>,<text>秋來鄕信憑誰問。逐客緣愁白髮生。麗海佳山今日恨。紗窓繡戶昔年情。金風一夜梧桐落。明月三更蟋蟀鳴。悵望煙波歸不得。故園親友幾時迎。</text>
<title>秋思 其二</title>,<text>海外形骸一病身。秋風螢火淚沾巾。此時空作天涯客。昔日曾爲席上珍。人事茫茫皆有數。鯨波渺渺獨無津。白雲回首望閶闔。宣室何時訪逐臣。</text>
<title>八月十五夜</title>,<text>八月淸霜動玉京。金風蕭瑟海雲明。紛紛檻外螢千點。裊裊雲邊雁一聲。秋日心開他日淚。山園夢繫故園情。登樓北望煙波杳。何處長安是帝京。</text>
<title>九日</title>,<text>去歲重陽今歲歸。黃花佳節正秋輝。風鳴海水潮聲大。露滴庭梧月色微。小院深深人獨坐。長天裊裊雁雙飛。一樽酒盡閑窓下。只有流螢點客衣。</text>
<title>九日 其二</title>,<text>三島煙霞晩景催。瀟湘雁向海天來。東家白酒西家醉。昔日黃花此日開。客散秋風山色暮。興闌明月笛聲哀。何人佳節無歸思。長對滄波不下臺。</text>
<title>除夕</title>,<text>天末羈魂遠且遙。洛中歸夢正迢迢。風輕隻雁聲長短。夜靜寒燈影動搖。腸斷年年經此夕。心驚歲歲送明朝。當時舊事休重憶。粉骨成灰恨未消。</text>
<title>乞管城子</title>,<text>客中行李無餘物。事事艱危苦不勝。吟詠雖多難可記。情懷欲遣末由憑。金箋久置塵埃積。玉硯長藏蛛網凝。倘見仚箱佳筆惠。有時尋句輒書謄。</text>
<title>有感呈舍兄</title>,<text>一臥耽羅歲月流。七年何事久淹留。金鞭白馬章臺客。碧海蒼波絶島囚。病骨稜稜期頃刻。殘生孑孑擬蜉蝣。天恩幸得同居住。吟罷新詩輒共酬。</text>
<title>淸明</title>,<text>迢迢天末遠遊人。送盡前春又見春。胡蝶夢中鄕思切。子規聲裡客愁新。光陰已過淸明節。雨露難沾放逐臣。回首帝京何處是。滄波萬里闊無津。</text>
<title>送奴還京</title>,<text>七年羈恨有誰知。天外光陰只自悲。夢斷春城花似錦。愁連故國淚如絲。孤懷渺渺難堪遣。往事茫茫不忍思。千里獨來還獨去。此生相見更何時。</text>
<title>自遣</title>,<text>耽羅城裡一茅廬。誰識王孫七載居。黃鳥玄禽春暖後。綠楊紅杏日長初。家鄕渺渺千山外。道路茫茫萬里餘。莫遣男兒愁遠逐。百年憂樂本來虛。</text>
<title>感春</title>,<text>一曲淸溪繞竹扉。小庭幽草弄芳菲。昔年錦綉誇珠履。今日糟糠泣布衣。海國楊花還漠漠。春城燕子正飛飛。故園松檜風光晩。天末遊人歸未歸。</text>
<title>八日</title>,<text>竹繞柴門深復深。綠楊庭畔影初陰。落花似錦千般色。啼鳥如笙百轉音。一夢西還江月冷。孤樓北望海雲沈。半生苦抱長沙恨。見此良辰傷此心。</text>
<title>望隣家鞦韆</title>,<text>誰家楊柳亂搖搖。百尺長繩帶細腰。雲鬢日斜香艶艶。綉衣風颭影飄飄。自南自北飜輕絮。飛去飛來拂嫩條。直到黃昏興難盡。一輪明月海棠梢。</text>
<title>望鄕</title>,<text>煙波北望幾千里。歲月南來過七齡。山色凄涼何忍覩。水聲嗚咽不堪聆。孤心擾擾風中纛。病骨煢煢海上萍。莫向天涯頻極目。洛橋雲路正冥冥。</text>
<title>呈舍兄病中</title>,<text>孤心何事惜流光。每向萱堂暗自傷。竄逐天涯雙玉璧。飄零海外一肝腸。夜深小院風生席。春靜疏簾雨送涼。疾病欲分嗟不得。空將愁緖托詩章。</text>
<title>寓意</title>,<text>滿庭煙雨落花春。芳草流鸎惱病身。天道盈虛應有數。世情離合豈無因。誰憐絶海飄流客。競愛高堂富貴人。日暮思歸空北望。浮雲驚浪自沾巾。</text>
<title>次同病韻</title>,<text>臥病何由寄此心。長吁暗歎每低簪。吳歌楚杼驚鄕夢。塞雨邊雲惱客吟。竹院朝悲呼伴鳥。風簷夕感妬巢禽。同流絶域同相戀。離思新情兩不禁。</text>
<title>秋日雜詠</title>,<text>長沙萬里久淹留。故國千山魂夢遊。旅館門庭常寂寂。海城風雨日脩脩。新詩遣憫裁新句。舊客逢秋擁舊裘。目斷北宸歸不得。夕陽愁絶望京樓。</text>
<title>秋日雜詠 其二</title>,<text>耽羅南去倍潮陽。北望何時不斷腸。雁叫荒城人未睡。秋來小屋簟先涼。身隨落葉飄天末。夢逐歸雲入故鄕。已許此生同蜀魄。還憐屈宋費詩章。</text>
<title>仲秋旣望。酒醒卽吟</title>,<text>暮煙收盡露華濃。烏鵲時驚井上桐。客館酒醒人倚檻。天衢雲散月當空。一生貧富夢魂裡。千古是非羈旅中。惆悵海上流景晩。滿城砧杵起秋風。</text>
<title>寄舍弟病中 海寧君</title>,<text>七年流竄傍長沙。千里思歸道路賖。夢裡繁華非我願。囊中翰墨是生涯。淸秋八月光陰變。舊客三更涕淚斜。惆悵無由分疾病。臨風回首獨咨嗟。</text>
<title>歸夢</title>,<text>地角天涯任自飛。隨風何處訪雲扉。七年秋盡恨難盡。千里夢歸身未歸。異域江山空寂寞。故園松菊尙依俙。覺來忽憶鄲邯枕。愁倚寒窓淚滿衣。</text>
<title>秋怨</title>,<text>一爲遷客七經霜。幾度天涯憶漢陽。千里羈棲長頷顑。九秋光景更凄涼。不堪此日思前日。誰道他鄕勝故鄕。塞上胡笳朝夕起。聲聲哀怨斷人腸。</text>
<title>秋怨 其二</title>,<text>旅館孤燈欲五更。藤床竹簟不勝情。殘林病葉寒蟬墮。故塞淸霜隻雁鳴。夜雨蕭蕭驚夢覺。秋風嫋嫋喚愁生。歸心萬里知多少。滄海茫茫淚自橫。</text>
<title>九日</title>,<text>蘆花雪白菊花香。橘綠橙丹柚子黃。有限人生空涕淚。無情風月自重陽。鄕愁遠逐浮雲闊。旅夢潛隨弱水長。誰道吟詩能遣憫。詩成吟詠更凄涼。</text>
<title>述懷贈弟 海陽都正</title>,<text>雁叫邊雲正暮年。海城殘月夢悠然。南來歲月多如髮。北望家鄕杳若天。少日文名賢弟最。窮途旅恨拙兄偏。他時倘展淸高學。定是東方後謫仙。</text>
<title>述懷贈弟 海陽都正 其二</title>,<text>身囚囹圄意猶豪。長醉淸樽一斗醪。昆季才名吾最薄。文章氣質子偏高。山鼯塞雁腸空斷。海月關雲夢自勞。欲就湘潭尙疏放。吟詩淸興在揮毫。</text>
<title>遣憫</title>,<text>千里羈懷幾歎吁。海山明月夢魂孤。窮途尙笑樊遲稼。末路何嫌子夏儒。賦命於人偏厚薄。浮生處世自榮枯。洛陽親友莫相憶。遠在南蠻天一隅。</text>
<title>遣憫 其二</title>,<text>日探詩史自爲工。千句全因一筆功。夜聽猩鼯啼海月。朝看鴻雁點秋空。飢寒盡在天涯客。禍福先憑塞上翁。塵世浮沈眞夢幻。男兒何必哭途窮。</text>
<title>謝兄贈詩</title>,<text>寥寥閑坐獨長吁。不意淸吟辱贈吾。傑句華如聯寶玉。窮人喜若得明珠。蕭條契闊千愁集。寂寞門閭一夢孤。才拙家貧今轉覺。文難下字酒難沽。</text>
<title>贈盲人</title>,<text>有客瀛州字器支。吾曾相見念寒飢。春來復得雙瞳子。老去初看兩女兒。杖策呼妻終不誤。尋門着履更無疑。吁嗟世事眞如此。何用人間浪自悲。</text>
<title>次人韻</title>,<text>世路茫茫多坎坷。瀛州一島更難行。誰知天道盈虛理。自笑浮生反覆情。南谷松篁哀鶴唳。北原花柳鬧鸎聲。賡詩爲報騷壇客。莫好繁華好古經。</text>
<title>次舍兄病中見寄韻</title>,<text>春深南郭園林僻。滿地蒼苔獨掩扉。紅杏澗頭花欲落。綠楊堤上絮初飛。三羅有客憂貧窶。四海無人濟渴饑。忽覩新詩驚病眼。東風回首淚盈衣。</text>
<title>次舍兄病中見寄韻 其二</title>,<text>閉戶呻吟流景晩。滿庭花落掩孤扉。有情春色年年返。無數鸎兒處處飛。同氣不能分疾病。他鄕猶自共寒饑。丹心一片終難寫。錦字詩賡淚滴衣。</text>
<title>次舍兄病中見寄韻 其三</title>,<text>深巷寥寥春日永。杖藜步出倚柴扉。桃紅李白薔薇紫。蝶舞鸎歌燕子飛。自笑夷齊山上死。誰憐陳蔡路中饑。懷賢憶舊堪惆悵。雙涕龍鍾百結衣。</text>
<title>次舍兄病中見寄韻 其四</title>,<text>寂寂孤鸎歌後院。寥寥一犬吠柴扉。杏花自逐楊花落。玄鳥時呼白鳥飛。遠憶退之南塞謫。還思蘇武北邊饑。古來賢達皆如此。何必吾今淚滿衣。</text>
<title>次舍兄病中見寄韻 其五</title>,<text>煙霞深處林泉淨。橘柚陰中有竹扉。芳樹風淸鸎百囀。草堂人靜燕雙飛。自憐故國依俙夢。誰念殘生頷顑饑。萬事客中堪懊恨。今年猶着去年衣。</text>
<title>次舍兄病中見寄韻 其六</title>,<text>小洞深深花草麗。無人尋到扣柴扉。八年日月身南謫。千里煙雲夢北飛。瘴霧炎風心自動。藜羹糲飯腹長饑。山林鍾鼎皆天命。莫向仙都羨綉衣。</text>
<title>次舍兄病中見寄韻 其七</title>,<text>故國山多路自賖。滄溟水闊杳無涯。雨晴海岱初飛絮。風擺江城欲落花。伊昔天衢曾是鶴。如今井底反成蛙。思歸轉覺傷春物。獨詠何堪感歲華。</text>
<title>次舍兄病中見寄韻 其八</title>,<text>蕭蕭旅館夢魂賖。杳杳鄕心天一涯。枕上窮愁纏海月。窓前脩竹映溪花。淸風村落誰家笛。芳草池塘幾處蛙。臥病不知春已晩。今朝褰箔感韶華。</text>
<title>次舍兄病中見寄韻 其九</title>,<text>家貧春酒不能賖。旅恨鄕愁肯有涯。綵筆朝朝書夢寐。紗窓夜夜卜燈花。誰知北極雲間鶴。翻作南蠻井底蛙。月下胡笳聲斷續。停琴拭淚憶京華。</text>
<title>次舍兄病中見寄韻 其十</title>,<text>海外萍飄道路賖。幾年生事寄天涯。莫將幽谷蕙蘭性。還較東風桃李花。灼灼芳林無數蝶。盈盈春水滿池蛙。吁嗟物類隨時序。處處聲聲變歲華。</text>
<title>次舍兄病中見寄韻 其十一</title>,<text>雲水蒼茫萬里賖。林園寂寞少生涯。韶光欲暮三春景。艶色重開四季花。楊柳風飄初見絮。池塘雨滴忽聞蛙。王孫浪作長沙客。每日思鄕鬢欲華。</text>
<title>次舍兄病中見寄韻 附元韻</title>,<text>天外可憐桃李節。但將幽興掩柴扉。呢喃燕子梁間語。睍睆鸎兒柳上飛。嗟我不能分弟炙。嘆君猶肯問兄饑。愁多客裡兼多病。獨賞春花淚滿衣。</text>
<title>次舍兄病中見寄韻 附元韻 其二</title>,<text>身在蠻鄕道路賖。又看春色遍天涯。莎靑草綠家家雨。李白桃紅處處花。自古遼東羞獻豕。從今井底已成蛙。嗟君好是芳菲節。臥病呻吟感歲華。</text>
<title>閑居</title>,<text>海上風光問爲誰。洛陽遷客不勝悲。南溟水闊魚書斷。北極雲高鳳詔遲。春靜紅林花爛熳。愁纏翠鬢淚漣洏。孤吟盡日無人見。却就新篇寄所思。</text>
<title>閑居 其二</title>,<text>人間何事傷心極。少日飢寒最可哀。糧絶屋頹愁汲汲。食些衣弊淚催催。浮生有限休嗟了。天理無期莫歎哉。憂思夢驚春忽晩。小庭獨賞一枝梅。</text>
<title>閑居 其三</title>,<text>小巷深深日寂寥。幽居無事不蕭條。煙籠碧樹鸎聲細。雨打靑林柳影搖。羈旅何曾思富貴。人生還自羨漁樵。登樓北望海濤闊。雲路微茫歸夢遙。</text>
<title>閑居 其四</title>,<text>柳絲飛處小園深。中有騷人獨醉吟。山杏花香紅艶艶。石榴樹影綠陰陰。夢驚屋上春禽語。愁結城頭海鳥音。身落蠻鄕最蕭瑟。眼前無事不傷心。</text>
<title>閑居 其五</title>,<text>寥寥小院聽黃鸝。脈脈羈心多所思。千里煙塵身欲老。一旬風雨屋將危。王孫遠謫他鄕久。客子生還故國遲。宣室鴻恩無日見。空敎鉛槧浪題詩。</text>
<title>閑居 其六</title>,<text>落花時節最多情。旅館無人風日淸。門後門前栽翠柳。舍南舍北囀黃鸎。光陰忽訝三春暮。放逐那堪百感生。世事茫茫同一夢。林泉且莫費經營。</text>
<title>閑居 其七</title>,<text>柳絮飄飄柳色佳。落花爛漫滿庭階。年年獨抱思歸恨。夜夜空添去國懷。瘴癘侵身愁疾病。飢寒露體愧朋儕。深院寥寥人寂寂。時有孤鸎韻綠槐。</text>
<title>次人歸夢韻</title>,<text>孤身海外八年謫。春夢鄕關千里還。汀月渚煙飛洛水。岸花城柳入長安。人家寂寂非前度。松桂蒼蒼是故山。夜後忽驚天已曙。一燈明滅小窓間。</text>
<title>山中</title>,<text>春山伐木者誰子。釜響丁丁山更幽。岩上莓苔花草麗。澗邊躑躅鹿麋遊。何人獨暢漁樵樂。伊我偏傷客旅愁。今日更嗟西北路。白雲無際水悠悠。</text>
<title>次舍兄韻</title>,<text>殘生只我苦窮偏。少日何人孝悌全。自念榮枯都是命。誰言壽夭亦非天。林泉鳥獸憐高士。市井兒童忌謫仙。雨後香飆時入洞。白雲淸景滿庭前。</text>
<title>有感</title>,<text>一來南島幾年秋。竄逐奔流亦勝遊。痼病不曾漸減歇。嚴程難可少遲留。挐山叫雁牽歸恨。滄海鳴波挽去愁。借問仚査何處是。關河迢遞路悠悠。</text>
<title>有感 其二</title>,<text>棲棲行李淚汍瀾。遠客登程歲又闌。戀北暮潮催去夢。漢挐明月悴離顏。人生自許甘辛苦。竄逐何嫌冒險艱。還向關東千里路。歸驂幾日入長安。</text>
<title>月夜登戀北亭。次板上韻。</title>,<text>寂寂殘生臥海頭。歸心一夜似三秋。正如鳥雀籠中縶。還擬孤萍水上浮。月落天邊無過雁。風鳴渡口有橫舟。朝朝暮暮吟新意。摠是離人惜別愁。</text>
<title>月夜登戀北亭。次板上韻。 其二</title>,<text>天涯行色更搔頭。頭上光陰幾度秋。風振後林紅葉墜。潮生前浦白波浮。窓懸海外三更月。門泊湖南萬里舟。此夜無人問遷客。自題新句慰窮愁。</text>
<title>聞改定配于襄陽。感而作之。</title>,<text>聚散浮沈摠有緣。吉凶禍福兩茫然。孤臣螻意揮雙淚。聖主鴻恩落九天。玉溜金波瓊海外。祥煙瑞霧綵雲邊。襄陽昔日曾行地。回首西風憶舊年。</text>
<title>祖席贈歌妓</title>,<text>靑驢載酒獨相尋。情意慇懃慰客心。別淚雙行兼百恨。離歌一曲直千金。生前祇是思花貌。去後那堪隔玉音。今日羈懷偏感慨。白雲煙景入愁吟。</text>
<title>寓懷</title>,<text>渺渺天涯地盡頭。客邊將見八年遒。吳山楚水東西隔。鯨浪鷗波日夜浮。海內幾人容懶性。世間何處免羈愁。思鄕休恨未歸去。猶有夢魂遊漢洲。</text>
<title>霽後</title>,<text>江天漠漠雪霏霏。萬壑千山鳥不飛。翠橘黃柑矜態度。銀波玉岫妬光輝。水村失路漁樵斷。洲雁離群飮啄微。旅館今宵布衾冷。催人更拂舊年衣。</text>
<title>述懷</title>,<text>歲月悠悠任擲梭。歸心黯黯奈如何。江頭雪霽鷺隨渚。海上風殘魚躍波。客淚沾衫都別恨。餞杯到手輒悲歌。浮雲世事休重憶。竄逐王孫自古多。</text>
<title>述懷 其二</title>,<text>海山風雪擁柴門。旅館寒燈夜欲分。鯨浪遠連楸子吼。雁聲遙自漢挐聞。新詩意極愁肝腎。故國情深費夢魂。悵望滄波歸不得。一生羈縶檻中猿。</text>
<title>別刀浦待風遣憫</title>,<text>萬里飄流傍流潭。漢挐山下一茅庵。潮寒遠浦魚龍靜。霜肅前林橘柚酣。樓上金吾臨寒月。舡頭逐客臥江嵐。東風倘與周郞便。直掛雲帆向海南。</text>
<title>放舡至中洋。遇逆風。還碇于別刀浦。</title>,<text>東風曉旭照征袍。百尺飛檣勢益豪。雁鴨啼呼催去路。鯨鯢出沒濆高濤。櫓聲幾獲到楸子。帆影還空歸別刀。最恨何人開此域。今來只是爲吾曹。</text>
<title>泛海水疾之苦</title>,<text>東風嫋嫋日昇初。一片雲帆萬里餘。嘔吐應聞河泊室。呻吟幾徹水神居。斑斑淚血沾紅頰。脈脈容顏掩翠裾。自是耽羅非𪚥𪚥。軒轅何事作舟車。</text>
<title>海望</title>,<text>萬里淹留歲月催。朔雲邊雁首空擡。滄溟日照魚龍靜。渚岸煙沈鳥獸哀。島嶼連天森似戟。波濤蹴石響如雷。歸心且莫向西北。三月候風猶未廻。</text>
<title>放舡至洋中。又値颶風而還。</title>,<text>曉日瞳瞳照碧波。東風颭舸去如梭。挐山縹緲行漸遠。滄海微茫望轉多。舟楫幾能過火脫。形骸猶自臥耽羅。此身何足嫌辛苦。唯恨萱堂疾病加。</text>
<title>過大嶺</title>,<text>昔陪萱堂逾此嶺。今爲逐客又重行。浮雲往事都無迹。古木啼禽似有情。俯瞰東溟雙眼斷。回瞻北極寸衷明。征夫莫向崎嶇嘆。若比人心是最平。</text>
<title>送奴還京</title>,<text>水光山色共悠悠。依舊風煙惱客愁。汝去京中寧父母。吾留嶺外隔松楸。羈懷脈脈何能抑。活計棲棲不自謀。最恨他鄕少親戚。誰收病骨瘴江頭。</text>
<title>送奴還京 其二</title>,<text>旅館寥寥夢寐賖。孤魂夜夜獨還家。羨汝春風歸故國。嗟吾少日謫天涯。飢寒遠客千愁結。疾病餘生萬事嗟。鄕人若問他鄕恨。月出荒城淚自斜。</text>
<title>送白馬</title>,<text>一身羈縶在窮牢。幾日驍騰解鎖縧。驤首嘶鳴雙耳峻。臨風躑躅四蹄豪。貧家不得黃金勒。俗眼猶憐白雪毛。何處太行逢伯樂。平生聊慰伏鹽勞。</text>
<title>送奴還京</title>,<text>落花芳草艶陽天。燕語鸎歌思悄然。今日相逢千里外。昔時同苦十年前。春殘海岱愁如織。月墮雲巒夢似牽。最羨爾曹無拘縶。平生長侍玉樓邊。</text>
<title>示弟</title>,<text>隻影萍飄嶺外賖。孤心尙在洛中家。偏親鶴髮愁沈痼。兩妹星期恐見差。世事茫茫皆有數。吾生孑孑獨無涯。如今聖代多恩典。鳳詔何時日下斜。</text>
<title>次人韻</title>,<text>誰謂他鄕遠路岐。他鄕還見故人詩。十年竄逐吾何托。千里煢孤子倘知。雁盡吳天書信少。猿啼楚水夢魂悲。悠悠往事休重述。回首煙波涕自洏。</text>
<title>次人韻 其二</title>,<text>秋晩江城旅夢驚。每因憶舊感懷生。臨岐幾洒楊朱淚。觸事偏嗟賈誼情。影隻形單心自慼。天長地久怨何明。夜深小院無人伴。唯有牙籤揷古經。</text>
<title>次人韻 其三</title>,<text>嶺海風波十載驚。滄洲陳迹負平生。殘宵每結莊周夢。遠地長懷王粲情。東海茫茫雙淚盡。北宸渺渺寸心明。此身已許投湘水。莫道深山學飽經。</text>
<title>次人韻 其四</title>,<text>人間榮辱摠多驚。何處林泉畢此生。故國親朋頻入夢。天涯音信最關情。塵緣未了紅顏老。世味無心綠髮明。回首杆城如昨夕。不知歲月幾年經。</text>
<title>次人韻 其五</title>,<text>欲作家書意自驚。重重懷抱筆鋒生。貧難釀酒何寬恨。拙不成章未遣情。渤海秋波依舊碧。扶桑曉旭爲誰明。憶曾乙丑趨庭處。歲月悠悠十二經。</text>
<title>秋日上洛山寺</title>,<text>萬頃滄波望渺茫。羲和送日上扶桑。鬱陵海色連天闊。淸澗秋光入眼涼。玉露金風凋木葉。祥雲瑞霧照壺觴。數聲靑鳥瑤池近。獨立琪林意欲狂。</text>
<title>雨中歎</title>,<text>寥寥書榻鎖塵埃。咄咄騷腸日九廻。小屋風輕飛燕子。閑庭雨足長莓苔。囊中漫有詩千首。愁裡偏無酒一杯。惆悵所思人不見。滿腔情緖向誰開。</text>
<title>雨中歎 其二</title>,<text>風輕雲淡雨紛紛。天末離人正斷魂。山色獨登高閣望。水聲偏倚小窓聞。鸎藏岸柳金梭擲。鷗泛川波雪羽翻。無限景華催我老。一生憔悴只緣君。</text>
<title>秋日</title>,<text>客中歲月看看暮。嶺外愁情去去新。音信迢迢無過雁。衣裳纍纍有懸鶉。五更夢達三千里。一日腸廻十二辰。楚澤長沙當世事。如今誰料到吾身。</text>
<title>秋日 其二</title>,<text>邊雲漠漠已催霜。燕影初稀雁影長。白露金風秋瑟瑟。碧梧翠竹雨浪浪。三更夢覺有詩記。千里書成無使將。腸斷不堪南望處。自非宋玉亦悲傷。</text>
<title>秋夜</title>,<text>疏簾夜黑撲流螢。旅館秋風冷小屛。仚界有情勞夢寐。他鄕無侶獨伶俜。不聞魚雁千金寄。先見梧桐一葉零。我願化爲精衛鳥。投沙銜木塞南溟。</text>
<title>贈別兩弟</title>,<text>腸斷慈親返故園。隻身獨臥海東門。秋風忽散姜生被。落日偏懷狄相雲。夢裡容顏何足道。天涯消息亦難聞。遙知別後捐軀耳。倘欲尋吾向九原。</text>
<title>贈別兩弟 其二</title>,<text>半夜寒衾不耐秋。邊城羈思轉悠悠。難堪萬里庭幃別。何況孤身疾病愁。鶴夢長懷天北極。雁行遠散海東陬。可憐相送歸來後。隻影殘燈獨與逑。</text>
<title>聞隻雁</title>,<text>一身千病百愁纏。不出中門已暮年。雲嶺縱聞孤雁叫。上林難見尺書傳。聲殘落葉三更月。影散秋風萬里天。莫向襄陽城外過。王孫爲爾倍潸然。</text>
<title>聞隻雁 其二</title>,<text>秋天雲霧萬里浮。隻雁哀嘶失侶儔。叫叫誰家催夜擣。嗷嗷何處起鄕愁。去寒就暖江山闊。臥水眠沙飮啄稠。尺素封緘煩汝足。爲吾能寄美人不。</text>
<title>別兩弟</title>,<text>嶺外霜風木葉飛。洛中夢魂轉依依。雁聲䙚䙚秋聲急。人事紛紛世事非。十載羈棲思叔父。三生罪惡別庭幃。傷心弟妹分離後。日暮歸來獨掩扉。</text>
<title>別兩弟 其二</title>,<text>九月秋光客愁悲。山楓渚雁淚如絲。東關路敻音書闕。北極雲深雨露遲。兩弟還家將拜墓。單身遠滯更何爲。憑君莫話分離事。一日傷心十二時。</text>
<title>別兩弟 其三</title>,<text>天隅行色路千萬。異域羈棲人二三。聚散有期君莫歎。生涯無計我何堪。秋愁種種難爲算。離恨重重不可探。腸斷明年春草綠。王孫心事隔東南。</text>
<title>次舍兄韻</title>,<text>四顧空齋身獨餘。井蛙籠鳥正相如。鱗鴻可得通生死。晨夕何當問起居。爲憶黃香扇枕日。還嗟子路負糧初。歸雲落景思親淚。洒向西風自不除。</text>
<title>奉次叔父投示先君謫杆城時韻</title>,<text>洛中消息眼中稀。天末孤雲每濕衣。雪擁荒城人獨立。風鳴滄海雁雙飛。貧無麴孼樽常倒。富有詩篇筆幾揮。西嶺東關千里路。只能瞻望不能歸。</text>
<title>奉次叔父投示先君謫杆城時韻 其二</title>,<text>如此分離萬古稀。一生虛負老萊衣。別時驛路丹楓暗。愁處柴扉白雪飛。弟妹思來心自悼。庭幃念至淚多揮。夢魂不解身羈縶。夜夜萱堂獨自歸。</text>
<title>奉次叔父投示先君謫杆城時韻 其三</title>,<text>自從離別出門稀。萬轉千廻懶着衣。楚客幾時邊塞縶。燕鴻何日上林飛。樽前放意愁還劇。夢裡聯衾淚益揮。墻外誰家寒杵響。令人夜後更思歸。</text>
<title>奉次叔父投示先君謫杆城時韻 其四</title>,<text>一臥虛齋聞問稀。呻吟轉展幾沾衣。雲橫古棧人難到。雪滿荒郊鳥倦飛。春草夢驚魂欲斷。彩裾情感淚偏揮。此身假使霑恩澤。萬里長途匹馬歸。</text>
<title>奉次叔父投示先君謫杆城時韻 其五</title>,<text>庭幃音信近來稀。沾盡天涯二子衣。竹雨鳴時人寂寂。松風響處鳥飛飛。身羈絶域紅顏老。夢向萱堂綵袖揮。東望白雲西望月。相思相憶不相歸。</text>
<title>奉次叔父投示先君謫杆城時韻 其六</title>,<text>經盡三冬梳洗稀。今時猶着別時衣。人生有限容顏老。造化無情歲月飛。水遠山長書不達。天寒日短淚空揮。何當幻作終南鳥。徹夜悲鳴哭未歸。</text>
<title>山中夢覺 丁丑正月。避亂山中。</title>,<text>天涯西望淚潺湲。一片歸雲萬里山。叔姪存亡戎馬際。兄弟死生戰場間。千林古峽風霜急。三匝孤城鼓角殘。尙有槐南夢魂在。枕邊時看舊容顏。</text>
<title>過原州</title>,<text>海山風景幾沾衣。十載重來事事非。細雨欣欣花欲笑。輕煙嫋嫋鳥還飛。寒溪凍解灘初咽。遠岫雲橫日欲微。記得當時隨杖處。園林樓閣摠依俙。</text>
<title>次安昌驛板上韻</title>,<text>單童匹馬過原城。昔別原城歲幾經。獨立郵亭思往事。時逢故老問前程。雲晴雉岳瓊瑤色。波咽蟾江澎湃聲。四顧躊躇悲不去。忽聞林外午鷄鳴。</text>
<title>醉隱亭漫興</title>,<text>春晩園林鳥倦飛。幽人探勝坐忘歸。桃花已共楊花落。梅子初兼杏子肥。煙羃砌松輕冉冉。日斜籬竹淨暉暉。不敎兒輩鋤庭草。門外年來俗客稀。</text>
<title>醉隱亭漫興 附次韻</title>,<text>塵寰歲月去如飛。托跡煙霞自不歸。臺上風來松韻聒。谷中春晩蕨芽肥。雲光晶晶連殘靄。山色依依隱夕暉。亂後浮生無外事。惟堪醉隱出門稀。</text>
<title>病後上醉隱亭。更步前韻。</title>,<text>楡錢柳絮滿園飛。病脚全憑一杖歸。躑躅閑花紅欲歇。篔簹淨筍綠初肥。淸風拂檻傳鸎語。遠岫當簷帶日暉。寶篆煙消林影轉。空階笞長蝶來稀。</text>
<title>七夕</title>,<text>閃閃流螢喞喞蛩。孤燈愁思正䑃朧。暗聞一雨三更急。遙感雙神七夕逢。牛渚幾年勞夢想。鵲橋今日怨西東。遽然罷却良辰會。依舊離懷自不窮。</text>
<title>秋日</title>,<text>林泉歲月幾年遙。草坐麻衣度夜朝。蟋蜶聲殘秋颯颯。梧桐葉落雨蕭蕭。湖山夢想增迢遞。翰墨生涯轉寂寥。計拙不能謀麴孼。欲臨流水擲空瓢。</text>
<title>秋曉獨坐</title>,<text>金神按節律廻西。一樣乾坤景物凄。風動芰荷聲斷續。月籠松檜影高低。莊生曉夢悲胡蝶。楚客秋懷怨鳺鶗。蟋蟀不知人不寐。隔紗窓語自悽悽。</text>
<title>秋風詠懷</title>,<text>蕭蕭颯颯動天地。萬樹千林相擊撞。夜送蛩音來破枕。朝吹雁影過寒江。枉敎張翰思同土。長使陶潛愛北窓。最是不堪征婦室。關山夢罷對銀釭。</text>
<title>螢火</title>,<text>紗窓獨坐看流螢。百隊千群度夜庭。帶雨飛空星燦燦。隨風隔幔火星星。秋空撲扇閨情黯。書幌披囊讀眼熒。十月淸霜何處在。等閑撩亂任飄零。</text>
<title>池閣漫興</title>,<text>小院孤塘亦暢心。經營何用費兼金。數篇杜律吟哦足。一味顏瓢冷淡深。魚畏釣竿依蜜藻。鳥驚棋響傍高林。自攀荷葉釃新釀。酩酊如泥臥竹陰。</text>
<title>秋思</title>,<text>昨夜梧桐落井頭。玉窓胡蝶隔滄洲。江山風月知誰管。烏兔光陰不我留。把酒寬情情惹恨。裁詩遣憫憫兼愁。蟲聲已歇砧聲起。一枕新涼滿院秋。</text>
<title>楊州。次季父韻。仁興君曾出楊州石門</title>,<text>世路羊腸不可遊。此身端合老林丘。人蹤久斷寒扉外。鳥語時聞古木頭。把酒論文心自暢。挑燈憶別意還悠。浮生底事堪惆悵。無限離愁水共流。</text>
<title>楊州。次季父韻。仁興君曾出楊州石門 附元韻</title>,<text>遯世藏蹤作遠遊。何人匹馬到林丘。甕岩雪擁埋山逕。祈峴雲橫鎖嶺頭。思處難堪心悵悵。情深不覺路悠悠。連宵杯酒論詩興。那識今朝逐水流。</text>
<title>呈叔父</title>,<text>往日團圞夢裡探。歸心長隔石門南。豪家縱笑貧家苦。世味難知道味甘。白雁赬魚書自寄。蒼鷹黃犬興何堪。千山萬壑煙霞路。深恨相從不再三。</text>
<title>呈叔父 其二</title>,<text>歸臥雲林避世喧。浮生無路望桃源。喚驚離思湘江雁。啼結閑愁楚澤猿。看月長懷傷別恨。逢人便問酒家村。前霄一夢知何處。不是龍門卽石門。</text>
<title>樓上</title>,<text>樓上閑望自斷魂。千家但有百家存。當時不抵藏公筆。今日誰陳魯子言。往事關心頻下淚。窮愁入念卽傾樽。傍人若問平生志。歸去山中管白雲。</text>
<title>病中寄人</title>,<text>一臥三旬廢視聽。千愁萬恨淚長零。鶉衣破盡思原憲。藜榻穿來憶管寧。腸斷梅花曾吐白。心驚柳葉欲生靑。嗟君咫尺容顏阻。何日相看喜眼熒。</text>
<title>黃昏</title>,<text>夕露微微冷似秋。凭窓閑眺思悠悠。靑鸞紫鳳長傷別。玉兔銀蟾又上鉤。一夢時歸三島外。千愁盡在兩眉頭。春來却抱尋芳恨。悔向湖洲浪出遊。</text>
<title>憶昆弟 海安君往江上。海陽都正往淨土。</title>,<text>鍾聲已歇月斜輝。昆弟如何尙未歸。大枕今時愁幾結。長衾此夕淚堪揮。江村想有銀鱗味。野店應多綵羽肥。獨坐東窓愁不語。淸飆簾外正微微。</text>
<title>寒食馬上</title>,<text>幾年佳節夢中廻。今日芳辰興自催。不望宮門傳蠟燭。獨來郊外踏春苔。西疇農事村村急。東路風光處處開。尋勝却忘歸去晩。停驂更把白醪杯。</text>
<title>奉別表叔東歸</title>,<text>人事蹉跎世事艱。相逢不解舊容顏。半生流竄關河外。十載音塵夢想間。日暮長安離別苦。春深雉岳水雲閑。傷心此夕分征袂。靑眼何時得再看。</text>
<title>奉別表叔東歸 附次韻</title>,<text>夢寐猶驚甲子艱。追思江樹亦無顏。逃生身竄煙霞裡。疑死心懸瘴霧間。綉戶畫堂愁日暮。砌花園鳥弄春閑。蘭芽幸茁風霜後。愷悌今來似重看。</text>
<title>春閨怨</title>,<text>深院無人春晝遲。東風欲老海棠枝。枕邊恨結雙行淚。鏡裡愁纏八字眉。綉闥早開邀紫燕。珠簾忙捲待黃鸝。抱琴莫奏江南曲。曲到江南更可悲。</text>
<title>園中有懷</title>,<text>春盡西園三逕微。杖藜徐步惜芳菲。留連綵蝶時雙舞。自在蒼松盡十圍。樹底日斜幽草嫩。樽前花落晩香馡。心中却憶常山子。何處閑遊不我歸。</text>
<title>春日漫興</title>,<text>柴門春靜日遲遲。每對花枝剩所思。白雁影邊傳遠札。黃鸝聲裡斂愁眉。百年空歎莊生夢。千慮徒悲墨氏絲。獨坐東窓誰是伴。閑敲棋子苦吟詩。</text>
<title>別表兄 尹君昌國落第下鄕</title>,<text>十載相逢俱老大。少年風采歎都非。一樽酒盡斜陽晩。千里人分感淚揮。別恨空隨流水遠。春愁亂逐落花飛。歸時不佩黃金印。莫恨蘇妻懶下機。</text>
<title>九日寫懷</title>,<text>百憂叢裡三秋盡。燕子纔歸雁子來。半世劍文俱寂寞。一生貧病兩相催。靑山歷歷當窓面。錦葉蕭蕭滿砌隈。自歎身無彭澤節。年年常愧菊花開。</text>
<title>感懷呈叔父</title>,<text>秋來無友不開樽。愁抱孤琴坐到昏。月透疏簾當戶見。蟲鳴古砌隔窓聞。風塵未遂林泉志。生死難酬父母恩。昨夜中庭霜露降。滿腔悲悃與誰言。</text>
<title>有感</title>,<text>人生去去窮還苦。天理玄玄嘿且微。誰遣吾門多悖事。空將怨淚濕單衣。當時枉被三遷訓。今日甘爲萬口非。夢入松楸無限恨。白雲飛盡雨霏霏。</text>
<title>有感 其二</title>,<text>吾家積德人誰昧。世路風波夢亦驚。十六遺書空誦口。兩三哀淚幾沾纓。生平欲報劬勞惠。善惡徒貽父母名。此日瞻聆誠不耐。從今耳目願聾盲。</text>
<title>雪夜獨坐書懷 海平君就理時</title>,<text>羊腸世路又驚心。鶴髮萱堂痛益深。囹圄閉時沾血淚。鶺鴒飛處費商吟。煙沈古木風威動。月滿疏簾雪色侵。試使溫公當此事。今宵不忍臥綾衾。</text>
<title>早行</title>,<text>騎驢行過小橋東。翦翦輕寒拂面風。雁去雁來雲影外。烏啼烏啄雪花中。黃梁世事年年變。紫陌煙塵處處同。君子蘊奇宜鞰櫝。古人何用泣途窮。</text>
<title>泛舟遊于漢江。走筆呈座中。</title>,<text>孤帆閑逐白鷗遊。兩岸楓林紅葉秋。今日始攄張翰志。何人同濟李膺舟。雲拖兩脚接天去。風起波聲來渡頭。把酒不知山色暮。一行啼雁下煙洲。</text>
<title>泛舟遊于漢江。走筆呈座中。 附次韻</title>,<text>酷愛淸江到處遊。水雲亭上雨聲秋。霜酣錦葉迷村路。露浥黃花映釣舟。兩岸山光千頃碧。百年身世一廻頭。蓬窓泥醉兼詩興。莫笑披衣臥白洲。</text>
<title>泛舟遊于漢江。走筆呈座中。 附次韻</title>,<text>好是江亭共客遊。四時看盡最宜秋。千秋錦葉三更月。兩岸瓊沙一片舟。帆掛高檣遄鷁尾。雲涵遶嶼擬鼇頭。風流肯落諸公後。賦罷新詩醉下洲。</text>
<title>新年書感</title>,<text>萬事無心歲月催。東君又逐斗杓廻。佳節長隨愁裡過。閑情漫向酒中開。飢寒朱免妻孥怨。疾病難禁筋力衰。荒草枯査皆有得。一身千恨獨徘徊。</text>
<title>新年書感 其二</title>,<text>佳節悽悽意未懕。一壺材釀一盤鹽。當時盡道三槐德。今日偏嗟五柳簾。寂寂寒禽啼後圃。蕭蕭落景照前詹。人生莫遣憂貧窶。自古熊魚不得兼。</text>
<title>中秋日。次道峯書院壁上韻。</title>,<text>秋雲淡淡秋天淨。獨立孤峯意惘然。夢裡人生隨過鳥。愁邊歲月又寒蟬。千林落葉紅如錦。一帶晴泉綠似煙。解釋風塵無限恨。枕流堂上枕流眠。</text>
<title>重陽懷遠人</title>,<text>人斷柴扉晝不開。滿庭紅葉自成堆。幽懷謾向黃花發。遠信難憑白雁來。三島舊遊嗟已矣。九秋淸景愛佳哉。同時同賞今何處。此日重陽獨把杯。</text>
<title>贈相如</title>,<text>並坐書齋共吟詠。霜風松月夜凄凄。何時郭泰舟同濟。今日陳蕃榻已低。白雪文章人盡仰。靑春名譽世難齊。知君壯志應書柱。佇見雲臺姓字題。</text>
<title>次金通禮韻</title>,<text>光陰又覺客中闌。遠憶林泉漁釣歡。驥足自當千里展。鷄筋難向一樽寬。風塵荏苒人空老。關塞蕭條月幾殘。歸計迢迢勞夢想。漫敎華髮易生班。</text>
<title>次沈金吾 天挺 韻</title>,<text>世路蹭蹬盡九疑。浮生榮辱本無期。誰憐宇宙簪纓晩。自笑風塵歲月遲。腐鼠纔嘗身欲老。弊貂未暖鬢先衰。靑雲不似白雲潔。儘被高人林下嗤。</text>
<title>酒中書懷</title>,<text>半夜寒窓夢不成。一庭霜月向人明。家貧却憶賢妻妾。道屈長思善友生。把酒寬懷愁轉劇。裁詩遣憫怨先萌。誰令愷悌佳君子。辜負從來宿抱情。</text>
<title>至日</title>,<text>年光世事共相催。愁緖如絲鬱未開。葵悃海隅長北控。斗杓天上又東廻。陽坡凍雪通春信。斜日鳴禽報早梅。聞道隔隣新釀熟。陶家誰遣白衣來。</text>
<title>呈示舍兄生辰</title>,<text>常嗟此日愁中過。却恨今來計又疏。藜榻空聞靑史讀。葛巾難見白醪釃。榮靈自擬東平宅。令淡還如栗里居。誰學當年坡老婦。一樽長有不時儲。</text>
<title>寫懷呈舍兄</title>,<text>常憶當年喜弄璋。却憐今日事多傷。雨晴庭畔苔將綠。風暖門前柳欲黃。景物不關人意苦。光陰空逐夢魂長。春來轉覺幽明痛。漫向靑山哭白楊。</text>
<title>次舍兄韻</title>,<text>竹裡淸風動月光。窓間宿客倚藜床。鶉衣自古元非病。麟閣伊誰獨取芳。楚國江山悲屈宋。唐家文墨惜盧王。耕雲釣水終無計。三逕空蕪栗里莊。</text>
<title>漫成</title>,<text>一年功力屋三間。懶慢猶知兩膝安。庭草荒蕪元亮逕。爐煙冷落葛洪丹。階前蟋蜶秋風急。窓外芭蕉夜雨寒。何處白衣傳美酒。東籬霜菊破愁顏。</text>
<title>有感</title>,<text>平生卓犖思奇偉。畢竟蹉跎事事非。伯樂過來驥售價。卞和死後玉沈輝。凄涼祇是文園渴。放浪何緣栗里歸。閉戶書空長咄咄。此生此恨幾沾衣。</text>
<title>暮春感懷呈舍兄</title>,<text>春暮園林麗日遲。幽人心緖益凄其。香魂一遊因無迹。佳節千年自有期。乳燕喚生芳草恨。亂鸎啼結落花悲。悠悠半世成何事。不是愁時卽病時。</text>
<title>暮春感懷呈舍兄 其二</title>,<text>雲淡風淸四月天。千紅萬紫正芬然。王孫芳草餘春夢。細柳閑花似去年。穎水幾時耕綠野。渭濱何處釣靑川。向來欲遂溝塍計。負郭元無二頭田。</text>
<title>暮春感懷呈舍兄 附次韻</title>,<text>舊事依依歲月遲。紅殘綠歇益凄其。芳春自有重歸日。之子元無再見期。脩短不饒醫藥力。才名翻作死生悲。香魂倘入萱堂夢。猶勝相思洒淚時。</text>
<title>暮春感懷呈舍兄 附次韻 其二</title>,<text>悲歡得喪任蒼天。舊事思來倍黯然。幸喜泣抽霜筍日。那堪驚散雁行年。人生草草迷春夢。歲月悠悠逐逝川。洒盡臨風無限淚。恐成洪水變桑田。</text>
<title>敬次季父韻</title>,<text>上界仚人下界來。明時虛負濟時才。孜孜獨暢東平樂。慼慼空懷賈傅哀。楓岳朴淵心自往。永郞叢石眼將摧。何當遠入桃源去。不問紅塵歲月催。</text>
<title>病中憶亡妹</title>,<text>一別泉臺歲已翻。傷心多少長兒孫。孤燈病裏空魂夢。萬事人間祇淚痕。雪滿寒階風動竹。宵殘小屋月滿門。愁來耿耿思顏面。何日能忘昔日言。</text>
<title>挽重表叔軍資監正金公</title>,<text>至痛還由積善餘。哲人亡矣意何如。有時魂夢重歡笑。無復溪山共釣漁。腐鼠功名纔執戟。過駒歲月未懸車。從今芳草年年恨。悵望江南淚滿裾。</text>
<title>東郊書感</title>,<text>我生遄遇聖明辰。誰遣榮靈愧古人。爲善自能知最樂。上章何用請通親。還嗟世道年年變。唯恨窮愁去去新。騎馬出郊時悵望。穆陵前路淚沾巾。</text>
<title>謝山人寄松耳</title>,<text>天德山前曾惜別。洛陽城裏又相看。逢僧却憶林泉勝。嗟我長懷世路艱。紅葉飛時臨曲沼。白雲生處踏秋巒。慇懃手拾松根蕈。來與騷人一破顏。</text>
<title>次相如韻。贈別。</title>,<text>嗟君眉目勝芙蓉。技藝無倫志不庸。眼底都悲前日事。燈前俱是昔年容。浮生恰似沙鷗夢。身世長如海鶴蹤。匹馬明朝江上別。雪山南望幾重重。</text>
<title>病裡書示舍兄</title>,<text>寒齋寂寂夜初深。萬籟蕭蕭獨苦吟。不向紅塵迎白眼。却臨明月照丹心。朋交誰問長卿渴。親戚猶論季子金。靜說平生無限事。恰如魂夢只沾襟。</text>
<title>病裡書示舍兄 其二</title>,<text>聖代傷心同賈傅。窮途揮淚似楊朱。天寒落月離魂黯。夜靜殘燈別夢孤。一病祇緣泉下子。千愁都付枕邊壺。邇來多結萱堂念。却愧前林反哺烏。</text>
<title>病裡書示舍兄 其三</title>,<text>亡兒孤墓隔城西。想見荒山雪滿溪。夢覺燈前如在側。心驚枕上似聞啼。三生善惡輪廻暗。萬事幽明報應迷。淚落霜風殘月曉。隻鴻何處向南嘶。</text>
<title>病裡書示舍兄 其四</title>,<text>南群松杉雲外隔。西郊風雪夢中行。寒窓隻影樽常對。殘燭孤吟律幾成。人事百年空涕泗。天心萬古不分明。我今病重無生望。鶴髮妻孥並屬兄。</text>
<title>次舍兄見寄韻</title>,<text>愁緖重重結不披。淚痕如雨滿襟垂。情辜妻子何須問。身負庭幃最可悲。一夢長尋泉下去。孤心已與世間辭。當時未濟飢寒苦。今日寧忘襁褓嬉。</text>
<title>次舍兄見寄韻 其二</title>,<text>忠義初心慕晏嬰。不才曾過伯魚庭。自懷山鳥離雛恨。辜負林烏反甫情。疾病多從愁裏劇。光陰漫向夢中經。欲知之子魂歸處。十二仙樓隔五城。</text>
<title>先君遺筆。自砥平表叔家傳來。見而感之。</title>,<text>先君曾謫海東鄕。陳迹翻成夢一場。駒隙光陰能幾度。龍門書札至今藏。辭中彷彿聞愁語。紙上依俙見淚滂。映月樓前多少事。不堪風樹益悲傷。</text>
<title>先君遺筆。自砥平表叔家傳來。見而感之。 附次韻</title>,<text>曾隨杖履瘴雲鄕。映月樓前作戲場。忽見舅家平日札。來傳不肖篋中藏。如聞警咳心偏惕。宛奉容儀淚自滂。往事卽今翻一夢。痛纏風樹轉堪傷。</text>
<title>和舍兄寓感韻</title>,<text>一紙千金字字珍。轉嗟塵世尙存身。望雲血淚痕猶在。向日葵忱語最諄。伊昔暄涼扇枕子。卽今風樹按刀人。悠悠往事憑誰問。欲訪天東海上民。</text>
<title>和舍兄寓感韻 其二</title>,<text>明珠金玉不須珍。一片遺書慰病身。耿耿東關愁色苦。琅琅南海訓辭諄。唐囚釋放思王政。漢代除刑感女人。千載傷心空涕泗。自憐天地一窮民。</text>
<title>和舍兄寓感韻 其三</title>,<text>少日趨庭在海東。暮年霜露淚無窮。心懷往事愁如雪。病對寒燈臥似弓。映月風光魂夢裏。碧波煙景死生中。向來不得辭徵辟。何處深山隱此躬。</text>
<title>和舍兄寓感韻 其四</title>,<text>至今歸夢海天東。淸澗煙波恨不窮。風樹空悲烏反哺。人生恰似雁傷弓。椒蘭巧舌忠賢裏。管蔡流言吐握中。舊事蒼蒼時極目。白雲斜日撫孤躬。</text>
<title>和舍兄寓感韻 附元韻</title>,<text>舅家遺札似藏珍。此日來傳不肖身。怵惕徒增風樹痛。丁寧如奉過庭諄。晨昏十八年前事。流落三千里外人。曾謫嶺東隨杖履。至今陳迹泣村民。</text>
<title>和舍兄寓感韻 附元韻 其二</title>,<text>憶昔先君謫東海。都民罷市泣無窮。仁賢自致攀轅哭。忮嫉潛狙射羿弓。血泣終天圍棘裏。高穹漫照覆盆中。僾然霜露如將見。不死猶有不肖躬。</text>
<title>次舍兄次在耽羅時韻以寄之韻</title>,<text>昔在耽羅爲楚客。橘林茅屋掩荊扉。羈心遠逐南溟闊。歸夢長尋北極飛。霜勁草荒騏驥病。江寒沙晩鶺領饑。陽春雨露今蒙澤。回首君門淚滿衣。</text>
<title>次舍兄次在耽羅時韻以寄之韻 其二</title>,<text>南極瀛洲路最賖。昔年曾謫此天涯。幾吹黃鶴樓中笛。長憶玄都館裏花。雲錦未看千里驥。瘴潭唯聽四時蛙。今來恰似前身事。一夢悠悠十歲華。</text>
<title>又次舍兄在嶺東時韻</title>,<text>往事風塵一夢驚。有時追憶淚痕生。艱難苦抱望雲恨。放逐猶堅獻曝情。聖代本憂東海旱。深冤却向北宸明。卽今雨露多恩渥。不問人間歲月經。</text>
<title>次舍兄見寄韻</title>,<text>爲問孤心恨若何。萱堂半載未痊痾。男兒契闊黃金少。世路逢迎白眼多。林雪落時魂夢黯。夜烏啼處淚痕沱。承顏養志吾偏負。抱膝悲今寄短歌。</text>
<title>次洪上舍 琂 見寄韻</title>,<text>深院經年隔玉人。梅花時節與誰親。孤眠每作黃粱夢。壯志何關紫陌塵。窓底一瓢愁絶釀。門前五柳喜逢春。相思幾日當携手。長使騷腸枉苦辛。</text>
<title>次洪上舍 琂 見寄韻 附元韻</title>,<text>蕭然門巷少來人。盡日床龜獨自親。窓下藥爐勤着火。案頭書帙漫生塵。誰憐壯歲常多病。唯惜梅軒又送春。樽酒卽今靑眼隔。臨風回首一悲辛。</text>
<title>秋月</title>,<text>淡淡秋宵河漢闊。誰攀明月送天門。銀蟾躍出扶桑木。玉兔飛騰弱水雲。光射離宮愁翠袖。影臨騷榻憾靑文。謫仙此夜如相對。把酒淸談可得聞。</text>
<title>寫懷呈舍兄</title>,<text>雪盈天地夜漫漫。却恐荒山白骨寒。九廻肝腸曾斷絶。千行涕淚更汍瀾。自憐別後空魂夢。誰覺親前強笑歡。欲訴衷情人不識。滿庭唯有月團團。</text>
<title>寫懷呈舍兄 其二</title>,<text>紫荊庭畔弟兄怡。鴻雁天邊歲暮期。把酒益添傷別恨。挑燈空寫斷腸詞。三冬病客呻吟苦。五夜霜風漏鼓遲。不孝不慈兼不悌。百年堪笑亦堪悲。</text>
<title>寫懷呈舍兄 附次韻</title>,<text>起倚前樓雪夜漫。浩歌慷慨一燈寒。存亡迥隔黃泉界。放逐曾浮碧海瀾。夢裏音容空涕泗。人間離合亦悲歡。無端却憶窮山麓。搖落松杉白露團。</text>
<title>寫懷呈舍兄 附次韻 其二</title>,<text>靜中無事不怡怡。詩酒情懷共自期。對月頻傾鸚鵡酌。臨風朗詠鶺鴒詞。偏親疾病經冬劇。兩子音容入夢遲。況奈浮生憂患裏。君今更抱喪明悲。</text>
<title>冬夜閑坐書懷。呈舍兄。</title>,<text>孤燭夢殘鷄唱曙。朔風寒冽雁呼雲。傷哉貧也生無養。已矣魂兮死有冤。抱病自憐垂翅鶴。腐心唯擬斷腸猿。衷情欲訴看明月。萬古蒼天未一言。</text>
<title>次舍兄憶亡兒韻</title>,<text>離恨關心頻把酒。孤魂入夢益沾衣。人間未信輪廻道。塞上難逃禍福機。兩載提携情最重。三旬藥灸事多非。吾今疾病沈髓骨。早晩荒山汝共歸。</text>
<title>次舍兄亡妹再朞韻</title>,<text>朝來淚血暗雙眸。別後光陰今又周。齠齕曾隨天外謫。兵戈共避峽中秋。孤魂幾日能重返。一病當時竟不瘳。爲問前宵夢何處。滿山寒月照松楸。</text>
<title>次舍兄贈鄭上舍韻 元詹</title>,<text>平生宿願在山林。畢竟蹉跎負素心。徐孺將歸應有榻。淵明會醉奈無金。飢寒未免妻孥怨。潦倒難禁疾病侵。塵世若逢靑眼問。百憂叢裏度光陰。</text>
<title>次舍兄贈鄭上舍韻 元詹 其二</title>,<text>誰道幽芳難寄林。箕山穎水最安心。平生放浪唯思酒。活計蕭條不願金。半世行藏孤劍在。百年鬢髮二毛侵。今宵物色堪相憶。雪月松風共竹陰。</text>
<title>次舍兄贈鄭上舍韻 元詹 其三</title>,<text>風吹階竹鳥驚林。寂寞誰能慰此心。病客微衷懸北極。故人佳句直南金。貧嗟子敬靑氈破。老憾馮唐白髮侵。獨坐中宵對孤鶴。松間明月滿庭陰。</text>
<title>次舍兄贈鄭上舍韻 元詹 其四</title>,<text>鄭君詩賦冠儒林。古貌靑奇又古心。投筆尙堪彈一劍。屠龍曾許破千金。中原處處干戈起。東國年年旱魃侵。萬代安危大臣在。莫憂時序失陽陰。</text>
<title>感懷亡子。呈舍兄。</title>,<text>俯育初心已墮虛。燈前枕上幾沾裾。身多疾病常思汝。雪滿乾坤轉憶渠。父子百年恩愛絶。幽冥千界夢魂餘。自知人世無窮恨。古往今來只獨余。</text>
<title>次舍兄詠松韻</title>,<text>蒼髥紫甲後凋姿。虎踞龍盤勢最奇。影奪夭桃臨月色。葉凌嫩柳媚春絲。百年霜雪誰同賞。千古幽貞只自持。景物依然人事變。幾時回首望參差。</text>
<title>又次舍兄韻</title>,<text>百憂叢裏送流光。面垢頭蓬不下床。月色夜深揚素影。梅枝風暖吐幽芳。時危只合歸林壑。才拙何能佐帝王。欲向春耕尋沮溺。幾廻搔首問田莊。</text>
<title>又次舍兄韻 其二</title>,<text>半世生涯寄竹林。紅塵底事可關心。吟詩尙有驚人句。傾橐終無買酒金。陋巷單瓢貧不苦。武陵煙水夢偏侵。何當拂袖歸田里。坐對桑麻十畝陰。</text>
<title>又次舍兄韻 其三</title>,<text>斷送紅塵三十秋。浮雲蹤跡夢中遊。貧難釀酒情難遣。誠未廻天病未瘳。哀淚只能思賈傅。奇謀空自憶留候。閑來獨上書樓望。處處煙花摠是愁。</text>
<title>次舍兄三月見雪韻</title>,<text>柳絮鸎歌景物稠。靑苔碧草護庭幽。天心默默春還雪。世事悠悠鬢半秋。賈傅淚痕長自濕。馬鄕消渴久難瘳。欲知解釋窮愁理。須向千杯酒裡求。</text>
<title>次舍兄三月見雪韻 附元韻</title>,<text>書齋悄悄綠苔稠。坐對春園一逕幽。憂國却驚三月雪。謀身忍見二毛秋。今逢塞北人重返。共賀城西病已瘳。伯道無兒宣父老。茫茫此理本難求。</text>
<title>次舍兄韻</title>,<text>靜思心事淚如絲。強向窓前倒酒巵。花日映披紅琥珀。竹風吹戛碧瑠璃。浮沈半世今將老。消渴三年尙未醫。吟詠多緣和氏璧。滿箋應悉熱中詩。</text>
<title>重午馬上口占</title>,<text>綠滿郊原白滿陂。暖風淸雨麥秋時。光陰欲過天中節。夢寐猶憐地下兒。處處海棠花濺淚。聲聲布穀鳥驚悲。傍人不識孤吟意。訝道鞭驢莫太遲。</text>
<title>痛哭</title>,<text>幽冥地下三千隔。歲月人間十六遷。身過鯉庭終已矣。袖懷陸橘幾潸然。時吟驛卒金吾句。空憶靑牛赤虎年。萬古東窓無限恨。白雲斜日仰蒼天。</text>
<title>憶相如</title>,<text>對月臨風君想我。看花折柳我思君。愁連漢北春天樹。夢落江南日暮雲。半世存亡魂幾斷。兩家憂患歲三翻。山長水闊鴻歸盡。消息如今久未聞。</text>
<title>次相如韻</title>,<text>昔年歡笑最須臾。今日相思隔友于。父母俱存何處是。熊魚兼得古來無。靑山綠水心偏潔。白眼紅塵跡自孤。秋月鷄黍如不負。佳篇重屬韻相呼。</text>
<title>贈相如</title>,<text>一年不見相如面。千里書來轉鬱陶。自愛鳳毛常在案。誰憐龍劍久藏韜。身騰雲路君須擬。跡老宗班我亦叨。何日更低徐孺榻。綠窓明月醉葡萄。</text>
<title>呈舍兄</title>,<text>每恨修身無一行。曾慙庭訓枉三遷。王孫命舛由來事。君子途窮自古然。風樹情傷看寶劍。斑衣舞罷惜流年。介山夢斷胥山月。只怨浮雲寧怨天。</text>
<title>次舍兄出郊迎胡使韻</title>,<text>年年長抱魯連愁。高蹈寧投東海浮。宋國未廻雙聖馭。漢庭誰出六奇謀。卽今軒冕迎胡節。何處山河隔帝州。豈料三韓忠義域。一朝忍事犬羊酋。</text>
<title>次舍兄出郊迎胡使韻 附元韻</title>,<text>曉出西郊立馬愁。衆星眩爛彩雲浮。誰遣北地捐軀義。竟售東窓劃橘謀。鶴駕迢迢羈寒外。腥塵漠漠暗神州。忍看迎詔門前路。濟濟衣冠拜羯酋。</text>
<title>九日寫懷</title>,<text>雁拂歸雲接天去。風吹急雨過空來。誰憐宋玉秋懷動。自笑陶潛醉興催。一葉蒼梧飄井上。數枝黃菊照庭隈。艱難苦恨繁霜早。忽忽窮愁向孰開。</text>
<title>述懷</title>,<text>淵明昔賦去來篇。今我元無栗里田。世路逢迎多白眼。家聲承繼一靑氈。林泉漁釣難成計。風月逍遙未有緣。坐算平生榮辱事。此身堪笑亦堪憐。</text>
<title>次叔父韻</title>,<text>人生無計免瘡疣。永夜傷心獨倚樓。夢斷靑雲營富貴。身逃紫陌逐蜉蝣。挑燈苦憶呻吟處。褰箔遙憐冷落秋。霜月滿天誰共賞。西風回首正颼颼。</text>
<title>次舍兄韻</title>,<text>靑春陳迹本須臾。伊昔韶顏今白鬚。寒竹臘梅風月好。殘燈歌枕夢魂孤。千金不惜情猶苦。萬事何方病自蘇。樽酒幾時同酩酊。兄歌弟舞各歡呼。</text>
<title>漫成</title>,<text>閉戶杜門重謝客。任他苔蘚自荒蕪。愁懷謾向詩篇解。病脚全憑酒力扶。曾悼蜀猿腐寸膽。忍看梁燕哺雙雛。風光觸目生離恨。幾度寒窓仰屋吁。</text>
<title>挽鄭平澤 希尹</title>,<text>曾識荊州願已成。伊今何事苦傷情。位纔莅縣天無賴。年未懸車理不明。蘭玉蓁蓁皆孝友。館甥粲粲盡才名。嗟余晩忝連煙義。欲寫哀詞淚縱橫。</text>
<title>挽李秀才 光漢</title>,<text>前年一榻同裯客。今日重泉隔世人。月落長江魂不返。雲殘鳥嶺夢難眞。屠龍功業曾三刖。化蝶光陰未五旬。掩淚亦知餘慶遠。滿庭蘭玉自蓁蓁。</text>
<title>挽表從兄尹秀才 昌廷</title>,<text>幽明一別已三蓂。夢裏還驚喜眼靑。自擬楚珉將刻璞。誰憐豐劍忽藏熒。雲隨旅櫬歸先壟。月伴孤魂返故坰。賴有蘭芽今尙茁。佇看餘慶屬添丁。</text>
<title>冬夜</title>,<text>寒天白屋斷人蹤。窓外疏梅歲又窮。伊昔繁華渾作夢。卽今鬚髮欲成翁。心憐雪夜孤眠鶴。情動霜宵獨叫鴻。多少幽懷書未盡。更看明月與淸風。</text>
<title>冬夜 其二</title>,<text>閑來每憶平生事。何日何時不作悲。分定飢寒期耄耋。癖成詩酒自童兒。蘇秦久困妻還侮。阮藉長酣衆亦嗤。伊我卽今無契闊。夢中二子倘相隨。</text>
<title>冬夜 其三</title>,<text>天寒霜重雁叫哀。孤榻騷人夢未廻。簾掛月鉤淸影動。風飄梅萼暗香催。身纏痼疾三魂黯。心抱幽懷萬念灰。愁極欲憑詩自遣。詩成今詠益悽哉。</text>
<title>冬夜 其四</title>,<text>雁叫寒雲歲欲更。殘燈一夢不分明。林泉宿計終難遂。漁釣閑遊久未成。臘雪飛時詩思苦。朔風鳴處醉魂驚。孤吟盡是傷心事。始信無情勝有情。</text>
<title>次舍兄韻</title>,<text>世事風波恨自深。此身端合老泉林。斷腸不忍看明月。抱病何緣聽王琴。靑鳥飛時書幾達。綵雲生處夢難禁。近來詩思增蕭瑟。回首庭梅動醉吟。</text>
<title>次舍兄韻 其二</title>,<text>少年行樂洛城東。遲暮風霜鬢已蓬。日暖楊堤金欲嫩。春回梅院玉初融。離魂幾斷蕭條裏。佳節虛過寂寞中。願向萱堂同翫月。彩衣雙舞壽歌崇。</text>
<title>病中</title>,<text>臥病窮林晝掩扉。簷前羅雀漫相依。庭幃定省情多舛。契闊經營計盡非。白馬騰槽無日騎。金鞭掛壁幾時揮。懸知從此漸遲暮。猶有芳心逐夢飛。</text>
<title>病中 其二</title>,<text>呻吟一日似三秋。艾灸銅鍼只益愁。耕鑿初謀今寂寂。田園宿計漫悠悠。生前有疾扶藜杖。身後無人付麥舟。病裏關心惟定省。風晨月夕幾回頭。</text>
<title>病中。次舍兄和人韻。</title>,<text>二豎沈綿彼此同。呻吟那得保心雍。幾從扁鵲論鍼藥。空訪君平卜吉凶。少日曾傷瀛海月。中年更憾洛山鍾。如今故園多殊渥。鏡裏休嗟減舊容。</text>
<title>病中。次舍兄和人韻。 附元韻</title>,<text>靑樽昔日十賢同。厚意綢繆樂且雍。老又病兮吾尙殼。少而強者爾先凶。幽明莫道三生說。涕淚難堪五夜鍾。兼憶城東兩昆季。圞圞忍見棘人容。</text>
<title>次李秀才 壽奎 韻</title>,<text>莫師子夏讀書儒。且學樊遲稼自娛。時値村翁聊爛醉。漫隨野鳥弄相呼。靑雲要路幾人達。白水佳山何處無。男子窮途宜獨善。臨岐肯使憶楊朱。</text>
<title>次李秀才 壽奎 韻 其二</title>,<text>有美文章絶代儒。獨遊千里自爲娛。春寒旅榻燈相伴。月滿螢窓韻幾呼。書劍久達何足嘆。熊魚兼得古來無。早知萬事亡羊裏。宜向南華學莊朱。</text>
<title>次李秀才 壽奎 韻 其三</title>,<text>誰是明時第一儒。湖南山水足歡娛。長思月夕杯同把。更擬風窓韻相呼。乘興戴家如見訪。待賢陳榻豈宜無。渭川魚鳥今依舊。不用浮名羨紫朱。</text>
<title>次李秀才 壽奎 韻 其四</title>,<text>一生性癖慕賢儒。還學東平嗜善娛。軒冕榮靈皆雨露。康衢歌訟幾吟呼。十年季子金雖乏。千古荊山玉豈無。身到鳳池應有日。莫敎顏色苦凋朱。</text>
<title>次舍兄和李秀才 壽奎 韻</title>,<text>每恨長卿久抱痾。今嗟季子困京華。窮通有命那堪說。聚散無期奈爾何。一戰懸知應折桂。孤吟莫道早還家。嫂炊妻下歸時事。恩渥均霑故洞花。</text>
<title>秋夜病中書懷</title>,<text>誰傾東海千潯水。洗我胸中萬古愁。不覺莊生迷蝶夢。偏嗟季子弊貂裘。傷心幾結雙雙淚。涉世閑過六六秋。明月良宵人不管。任他皎皎下西樓。</text>
<title>秋夜病中書懷 其二</title>,<text>萬物靜觀皆有數。一身憔悴獨無依。孤燈此夜愁凭枕。寒月何人苦擣衣。閑念紅塵榮辱裏。更論靑史古今非。平生最恨蘇秦婦。侮慢當年不下機。</text>
<title>秋夜病中書懷 其三</title>,<text>支離病似長卿渴。偪側愁如墨氏絲。誰信寬懷應是酒。自憐排憫強裁詩。秋宵向曙蛩猶語。蠟炬成灰夢尙遲。耿耿關心千古事。孟光擧案必齊眉。</text>
<title>送叔父仁興君奉使燕京</title>,<text>平生自許經霜節。今日誰論疾病愁。別夢遙連燕塞闊。離情遠逐鴨江流。兩朝開濟忠信志。萬里間關奉使遊。行過長城莫回首。白雲猶似大明秋。</text>
<title>見叔父 仁興君在北京 書</title>,<text>牽衣忍別碧蹄西。鴨水天山道路迷。新月三鉤音問隔。殘燈千里夢魂悽。心驚砌竹東風起。愁結庭梅淡影凄。昨夜燕雲飛白雁。一行書信萬行啼。</text>
<title>憶叔父 仁興君時在北京</title>,<text>人間踽踽嘆孤蹤。塵世長嗟白眼逢。佳節煙花堪涕泗。相思書札幾題封。春來仍抱天涯恨。別後徒憑夢裏容。我願化爲今夜月。鴨江西畔照魚龍。</text>
<title>憶叔父 仁興君時在北京 其二</title>,<text>一病初蘇流景晩。滿城梅柳近淸明。風霜驛路前年別。煙樹河橋幾日迎。踽踽形骸留鰈域。悠悠魂夢到燕京。詩成安得鬼神泣。寫盡相思無限情。</text>
<title>憶叔父 仁興君時在北京 其三</title>,<text>別來何日不相思。每憶郵亭惜別時。鴨水東風魚雁斷。鳳城殘月夢魂遲。寬心只是千杯酒。遣憫無過數句詩。離恨未消春欲晩。小桃花發去年枝。</text>
<title>憶叔父 仁興君時在北京 附次韻</title>,<text>前宵一夢到遼西。塞月邊雲路不迷。訓誨丁寧平日語。容顏憔悴此心悽。忽驚曉蝶離愁絶。佇見春鴻夜氣凄。萬里書來傳喜信。墻頭晨鵲幾廻啼。</text>
<title>憶叔父 仁興君時在北京 附次韻 其二</title>,<text>長湍客舍昔分蹤。何日臨津江上逢。此去離腸千片碎。春來遠信幾番封。愁中只用棋消恨。病裏還將月想容。幽夢不知關塞隔。每於淸夜入盧龍。</text>
<title>憶叔父 仁興君時在北京 附次韻 其三</title>,<text>去歲離情不忍思。東坡驛路獨廻時。龍灣水色春歸早。鶴野風光客返遲。千里別魂隨遠夢。幾般幽恨寄新詩。徘徊偶向庭前望。腸斷梅葩已滿枝。</text>
<title>憶叔父 仁興君時在北京 附次韻 其四</title>,<text>登樓縱目望西北。驛路迢迢月色明。歲月那堪愁裏過。音容只有夢中迎。心隨塞雁飛遼水。恨與春光滿漢京。每憶前年分手日。臨津江上獨歸情。</text>
<title>憶叔父 仁興君在北京</title>,<text>雙眼朝朝望驛使。孤吟夜夜對殘釭。東平最樂沾殊渥。季子何勞聘上邦。梅柳春光添別恨。風花詩思入寒窓。此身願作天邊月。不照長安照鴨江。</text>
<title>憶叔父 仁興君在北京 其二</title>,<text>玉節邊霜塞外行。區區只爲報生成。當時風雨牽衣別。何日河關走馬迎。匡野彈琴思孔聖。虜庭仗劍憶蘇卿。向來艱險無今古。一片精忠萬世名。</text>
<title>憶叔父 仁興君在北京 其三</title>,<text>燕山此去數千里。消息無憑三四蓂。相送關河林雪白。忍看門巷石苔靑。曾敎頗牧平遼塞。寧使腥膻晦漢庭。古往今來多少恨。不堪回首淚雙零。</text>
<title>喜雨</title>,<text>昨日乘輿親祈雨。今朝膏澤作甘霖。星移宋景三言切。天感成湯六責深。府庫紅腐民不食。康衢綠髮帝聞吟。微臣跡忝宗英後。閶闔回頭喜未禁。</text>
<title>白蓮寺寓興</title>,<text>野寺深秋風景晩。靑山紅樹上層巖。黃花開處尋樵路。白鳥飛邊望釣帆。落葉蕭蕭鳴古木。斜陽苒苒照寒杉。憑僧莫道樽將渴。更向前林典醉衫。</text>
<title>以祀事宿季父宅。題中堂。</title>,<text>近日傷懷倍前日。百憂叢裏又新正。恩深再造終何報。別久重泉尙獨生。每向靈幃垂涕泗。時看諸從動心情。孤燈浪作中宵夢。彷彿容顏亦未明。</text>
<title>不佞初度日。追憶陪叔父 遊石門村之事。仍寓 感懷。</title>,<text>憶曾歲在火牛冬。叔姪東遊到石峯。樽酒論文消永夜。煙霞尋景倚寒松。光陰十載成陳迹。魂夢重泉接舊容。風範依依常在眼。人間何處更相逢。</text>
<title>次舍兄移家感懷韻</title>,<text>世路曾經四十年。長衾何日不相聯。亂中共奉偏親竄。謫裏常同一榻眠。移住堪傷春草夢。腐心空廢蓼莪篇。人間萬事蒼天在。莫以浮雲淚自漣。</text>
<title>次舍兄移家感懷韻 附元韻</title>,<text>愛日誠深喜懼年。紫荊叢裏彩衣聯。連墻接屋同焚灼。大枕長衾共寢眠。養志已孤生育惠。何顏更詠鶺鴒篇。平生宿願鄲邯步。回首萱堂涕自漣。</text>
<title>有所思。呈舍兄。</title>,<text>相訪深春花爛熳。相思長夏雨廉籤。鮫綃一幅千金直。珠淚雙行百恨兼。有意曾垂雲母帳。無緣重捲水晶簾。至今回首前時路。愁見籬邊酒幔尖。</text>
<title>登漢江恩波亭。還家。書贈金建仲。</title>,<text>北渚相公好亭榭。登臨仍與故人逢。凭欄說舊心初暢。把酒論詩興自濃。波底氷輪南漢月。雲過玉罄報恩鍾。城門有限情無限。驄馬東鞭已隔峯。</text>
<title>次舍兄答人韻</title>,<text>盈盈一水隔仚姿。渺渺三秋日夜思。情動池荷風斷續。魂驚庭樹月參差。江湖落魄今難又。詩酒逍遙後可追。莫以相離催白髮。丹心靑眼永相期。</text>
<title>述懷</title>,<text>男兒四十未成家。到處閑愁日日嗟。膳服適宜望久絶。瑟琴和樂願深差。光陰有限兒孫長。契闊無憑鬢髮華。却羨高僧捐世念。一筇萬壑老煙霞。</text>
<title>偶吟。蓋有所大感而作。</title>,<text>萬事人間盡逕庭。誰敎沈醉衆中醒。微言賤見甘排擯。大論高談動日星。直節行身衣可紫。顚狂住世眼無靑。古來氷炭不同器。爭是爭非何必聽。</text>
<title>次舍兄韻</title>,<text>有美仚人玉雪姿。綠雲雙鬢照娥眉。巫山一夜千金會。河漢三秋萬里期。情動弄琴吟詠處。魂消買粉去來時。男兒未免春蠶恨。恥向霞箋浪費詞。</text>
<title>契會讌席。醉次舍兄韻。</title>,<text>當年白馬逐春遊。今日靑樽獨上樓。玉斝傳時停素手。錦琴鳴處動明眸。風光不管煙花晩。人事堪傷歲月流。咫尺相思腸斷苦。巫山雲雨夢中愁。</text>
<title>次舍兄以雲劍入侍韻</title>,<text>紫騮飛向大都鳴。意氣衝雲曠代榮。眼近天門堯日月。身隨仚仗舜旗旌。簪纓懸玉生成惠。劍佩凝霜雨露縈。願守區區葵藿志。千秋永戴聖明行。</text>
<title>次舍兄以雲劍入侍韻 附元韻</title>,<text>堯庭昨日彩鑾鳴。猥忝從班荷寵榮。足踐丹墀隨鳳輦。腰懸寶劍逐龍旌。叨承咫尺天顏顧。愧乏涓埃聖渥縈。追憶昔年流竄久。只今疑在夢中行。</text>
<title>又次見寄韻</title>,<text>從來棣萼滿庭香。啼舞萱堂樂且康。塵世逢迎靑眼少。人間憂患白駒忙。弟兄疾病三旬苦。叔姪參商萬里長。扁鵲華佗都汗漫。每臨藥灸只堪傷。</text>
<title>聞外家宗孫尹尙閔惑於術士之妄論。不從門中之公議。輕棄砥山先塋。欲偸葬其父於原城他人族山之中。藏蹤發引。潛夜穿壙。爲山主所驅逐。棄置喪柩於山麓。致辱萬端。仍起大訟。至於親自就訟於官庭。其爲自己廉恥。固不足恤。而貽辱祖先。有江漢難濯之羞。不勝其痛。仍作此詩。</title>,<text>遙聞旅櫬轉荒丘。誰爲狂童畫此謀。欲占他山理塋域。不論公議棄松楸。中宵亂鬨魂應動。官府相爭絰亦羞。聽得斯言眞可汚。願將雙耳濯淸流。</text>
<title>述懷呈三足堂</title>,<text>獨坐寒窓落日低。風光雪色共凄凄。浮沈半世終無賴。結構三年未定棲。世亂猶堪卜良相。家貧徒使憶賢妻。平生多少男兒志。頭白如今一夢迷。</text>
<title>述懷呈三足堂 附次韻</title>,<text>心縈往事首空低。久倚高樓夜氣凄。霜滿寒天鴻叫伴。月明庭樹鵲驚棲。忍思獨立過庭子。難遇齊眉擧案妻。欲向重泉尋舊迹。夢中歸路也應迷。</text>
<title>以病避寓。次舍兄見寄韻。</title>,<text>兄弟參商母子離。靑衫長濕淚痕垂。班衣啼舞心偏憶。春草池塘夢自悲。窓外寒梅空綻玉。天邊素月欲成規。窮愁不與光陰改。依舊新年事事嘻。</text>
<title>病中心事大不安</title>,<text>弟病臥時兄又病。榴花落後槿初花。只憐宿計心相舛。不歎中年鬢已華。詩思關情偏此日。閨門鼓瑟在誰家。滿箋寫出無窮恨。却怕傍人亦起嗟。</text>
<title>呈示舍兄直廬</title>,<text>前宵月魄十分淸。爲憶鴒原夢不成。莫問浮雲榮辱事。且憐近日別離情。禁園淡淡三秋色。宮漏遲遲五夜聲。少習詩書老無用。尋思重覺負平生。</text>
<title>呈示舍兄直廬 附次韻</title>,<text>祥雲瑞氣滿華淸。上苑秋來錦葉成。半日閑消黃卷在。千年承戴紫宸情。珠簾曉月傷心色。玉砌寒蛩泣露聲。直宿禁中經幾夜。思親霜雪鬢邊生。</text>
<title>次舍兄入直摠府韻</title>,<text>金闕銀臺太液東。天門尺五侍雙瞳。浮雲此日千家雨。明月前宵一笛風。詩思閑情俱未了。長衾大枕久成空。龍墀宿衛眞榮幸。恰似南宮賜被同。</text>
<title>次舍兄入直摠府韻 其二</title>,<text>十年曾謫海天東。再活微生荷舜瞳。覓句徒能弄明月。得錢長欲醉春風。詩書爲業心何拙。江漢垂綸計亦空。況有相思腸斷處。紗窓夜燭幾時同。</text>
<title>次舍兄入直摠府韻 附元韻</title>,<text>入直深秋上苑東。叨承恩渥近重瞳。寒蛩泣露聲聲苦。窓竹凌霜葉葉風。寶篆煙生香惹袖。御溝波靜鏡涵空。悠然忽憶江湖勝。何日琴樽與子同。</text>
<title>奉次海崇尉大爺韻</title>,<text>浮生萬事任天爲。得失謀身不在癡。季子無金人自侮。東平有樂志何疲。姓名濫廁璿源牒。爵秩叨居彰善資。一食一衣皆雨露。康衢鼓腹正相宜。</text>
<title>江上送友</title>,<text>吟詩消日酒消愁。暝樹寒蟬又報秋。我已不才成潦倒。君今何處訪滄洲。堂中曾下陳蕃榻。江上空瞻郭泰舟。遙想湖山風景好。碧波無限白鷗浮。</text>
<title>次韻。以述別懷。</title>,<text>放達何人似謫仚。風流文采浻秋天。離情和雨連江樹。別夢隨雲落暮煙。干古浮生如過鳥。一年晩景又寒蟬。知君此去應相憶。回首靑山月幾圓。</text>
<title>次韻。以述別懷。 其二</title>,<text>江湖行色正秋風。萬壑千峯在眼中。歸去賦成思栗里。草玄門掩憶揚雄。卽今塵世誰相伴。從古詩人意自同。遙想白鷗波浩蕩。釣臺閑坐一孤翁。</text>
<title>次韻。以述別懷。 附次韻</title>,<text>故人持酒送詩仚。正是秋風八月天。拂袖紅塵乘小艇。扣舷江雨宿蘆煙。高低暝色千峯靄。遠近寒聲萬樹蟬。多謝吾君無限意。西陽扶醉更團圓。</text>
<title>次韻。以述別懷。 附次韻 其二</title>,<text>小雨初收昨夜風。滿山淸景畫圖中。江通大海濤聲壯。城壓層峯地勢雄。宇宙百年人事變。文章千古性情同。吾儕獨立無歸處。世上惟知詩酒翁。</text>
<title>自闕下問安退歸。心有所感。馬上口占。呈示三足堂。</title>,<text>宿齋屛氣拜天閽。進退還成羝觸藩。銀燭錦障連綺席。孟嘗春信對平原。朝廷自有品資序。座列何須昭穆論。從此處身如處士。掛冠林下掩柴門。</text>
<title>閑中</title>,<text>雨歇庭除樹色涼。離邊叢菊吐新香。黑頭爲相終無分。白眼看人亦未嘗。朝入小園鋤藥圃。晩臨孤閣整書床。忘形物外多閑趣。林下何曾一事忙。</text>
<title>閑中 其二</title>,<text>莫向浮雲論得失。熊魚從古本無兼。園收芊栗供朝饌。曲架葡萄作小詹。時對病妻謀酒債。閑敎稚子整書籤。男兒契闊蕭條甚。守拙林下不願添。</text>
<title>閑中 其三</title>,<text>屛跡窮村歲月深。麻衣草坐亦安心。編茅作屋秋風捲。結竹成門暮雨侵。妻爲朝餐頻蹙頞。兒因晩果競投林。掃除萬事焚香坐。吟得淸詩勝百金。</text>
<title>次人韻</title>,<text>渭城朝雨送君行。離思牽愁自未寧。吟廢蓼莪流涕恨。眼穿江樹望雲誠。滄浪衮衮元無限。落葉蕭蕭別有情。獨向靑山千里去。不求干祿不求名。</text>
<title>次人韻 其二</title>,<text>涼生庭樹雨初收。葉葉堪傷宋玉秋。三逕寒花風景早。千林脩竹洞門幽。君來晤我論詩思。我往看君惜別愁。願向滄浪同濯足。一竿閑把釣磯頭。</text>
<title>次人韻 其三</title>,<text>靑樓歌管少年春。白髮龍鍾誰與親。叢菊籬邊秋色早。孤舟別後客愁新。東湖處士稱衡俊。北郭詩翁原憲貧。三逕黃花君我共。五陵裘馬屬他人。</text>
<title>次舍兄韻 海安君副室自耽羅出來</title>,<text>戀北亭前昔別離。漢挐山外幾年思。中宵每結傷心夢。此日重逢絶代姿。一面如前紅蕊綻。雙鬢依舊綠雲垂。聖朝恩澤霑區域。尙有殘生獨抱悲。</text>
<title>次舍兄韻 海安君副室自耽羅出來 附元韻</title>,<text>每憶朝天館外離。光陰十九隔相思。書憑雁足傳春信。夢過鼇頭訪艶姿。聖代殊恩超萬古。微臣感淚自雙垂。如今破鏡重圓日。共說艱難謫裏悲。</text>
<title>秋夜</title>,<text>寒蛩喞喞月娟娟。被冷燈殘夜似年。他日寧忘今日恨。前生誰結此生緣。關山遠別由來事。寸步相思豈是天。一死懸知不瞑目。忍將深怨鎖黃泉。</text>
<title>秋夜 其二</title>,<text>男兒未贖一嬋娟。枉抱深情過百年。紅葉題詩曾有意。玉階待月更無緣。何方可作禽塡海。此夜空敎夢上天。佇見瑤池靑鳥降。數行書拆淚逬泉。</text>
<title>述懷</title>,<text>讀書萬卷終底用。爲善平生竟作空。華髮欲衰魂夢裏。浮名長入是非中。黃花晩景年年似。白眼相猜處處同。獨坐閑窓待新月。淸光先照井邊桐。</text>
<title>述懷 其二</title>,<text>五更寒月照柴門。病客呻吟倚竹軒。寂寞今宵琴獨伴。慇懃何日鶴共群。人間到處無靑眼。林下歸來有白雲。漏盡燈殘終不寐。幾時魂夢入桃源。</text>
<title>癸巳九月朔曉。以祀事馳往季父宅。內外寂寂。聊無人跡。獨坐中堂。隅吟一律。</title>,<text>再朞餘月只三蓂。追慕深情轉未寧。階下吐新霜菊紫。庭邊依舊老松靑。百年大德終無賴。千古英魂定有靈。獨向虛堂聊一哭。眼中彷彿見儀形。</text>
<title>重陽節。夜坐無寐。忽聞墻外歌管團圝之聲。 仍感懷。</title>,<text>佳節良辰月色娟。誰家絲竹送殘年。有時顚倒吟新句。無路慇懃屬舊緣。消息空留靑鳥語。容顏長隔玉京天。玄霜若使終難擣。共抱深情向九泉。</text>
<title>病中書懷</title>,<text>四顧無人一病身。寒衾孤枕獨呻吟。死生未信夫妻義。禍福休論骨肉親。此日是非悲伯玉。當年遊說困蘇秦。蒼天自古難偏照。夜夜燈前淚滿巾。</text>
<title>次友人韻</title>,<text>獨坐重陽對日斜。故人千里寄新哦。窮通有命那堪說。聚散無期奈爾何。世路相逢靑眼少。江湖閑釣白鷗多。離群抱病年年恨。每到佳時卽浪過。</text>
<title>立春</title>,<text>佳節悽悽意惘然。六花飛舞滿長天。有時顚倒看新景。無路團圓屬舊緣。璞玉徒悲三刖苦。兼金難買一字傳。逢春萬物皆沾澤。唯有孤心不改前。</text>
<title>月夜與周卿訪用汝</title>,<text>帶月聯鑣訪故人。白頭靑眼宿心親。詩成却喜文章富。尊倒堪傷契闊貧。負米孤誠君我共。獻芹微忱古今匀。明朝又是東湖別。肯使凡蹤望後塵。</text>
<title>呈舍兄直廬</title>,<text>東奔西竄未嘗別。今日離懷傷獨哦。秋月三宵兄入直。孤燈一榻弟沈痾。年年籬下黃花發。處處人間白眼多。安得仚丹醫此疾。連床同和鶺鴒欹。</text>
<title>別鄭醫 鄭之問以海安君病患邀來。有故將往嶺南。而有詩才。故吟詩贈之。</title>,<text>有客騎驢自峽中。飄然綠髮似仚翁。活人不憚路千里。感德唯將詩一筒。却使沈綿經歲病。會看瞑眩片時功。明朝又作江南別。極目天涯望未窮。</text>
<title>別鄭醫 鄭之問以海安君病患邀來。有故將往嶺南。而有詩才。故吟詩贈之。 其二</title>,<text>萍水相逢出夢中。商山虛老菜芝翁。燈前邂逅纔携手。筆下瓊琚已滿筒。李白杜陵爭傑句。華佗扁鵲讓神功。天長地久猶崩折。欲報深恩未有窮。</text>
<title>次舍兄贈醫官鄭枏壽韻</title>,<text>今年災厄半年危。瞑眩何堪苦口時。國老山精都不郊。華佗扁鵲亦難知。愁邊莫作傷心句。病裏偏嗟夢草詩。善養浩然吾有道。文園消渴豈憂遲。</text>
<title>次舍兄贈醫官鄭枏壽韻 其二</title>,<text>身世崎嶇蜀道危。浮生歡樂幾多時。龍蛇珍迹毫端發。松柏貞姿雪後知。白首初看三五句。黃金難買藥名詩。降幡從此宜須立。每見新詩把筆遲。</text>
<title>苦雨</title>,<text>滿城溝澮變長江。簷溜隨風洒入窓。病不吟詩拋翰墨。貧難釀酒倒尊缸。登樓觀漲人多少。隔水爭泥燕幾雙。遙羨渭川垂釣客。白鷗飛處倚舟杠。</text>
<title>苦雨 其二</title>,<text>流金溽暑使人迷。捲盡疏簾久不低。兒爲驅蠅揮玉麈。妻愁沽酒折銀錕。三旬淅瀝湘江雨。十里䑃朧碧樹堤。何處南柯酣午夢。閑聽琪樹怪禽啼。</text>
<title>次人韻</title>,<text>殘花寂寞草離離。靑眼論文曾不期。黃鳥喚愁驚午夢。玄禽引子傍深枝。三春遣興詩千首。萬事寬心酒一巵。吟罷瓊琚人不見。夕陽窓外日遲遲。</text>
<title>次人韻 其二</title>,<text>萬事人間似奕棋。百年身世不勝悲。白頭寂寞吟新句。靑眼依俙憶舊時。枕上頻成春草夢。閑中幾讀杏林詩。何當更下陳蕃榻。吐盡深情共把巵。</text>
<title>贈醫人鄭柟壽</title>,<text>憶昔同遊三十載。君爲美少我髫兒。如今邂逅俱霜鬢。不忍團圓共玉巵。佳句數行聊遣憫。娟歌一曲反生悲。人間何處傷心極。雉岳山頭落日時。</text>
<title>歲在白虎之冬。猝遇癘疫之患。分散妻孥於三處。獨自避出於遠地。經冬徂春。尙未聚會。一身孤苦。無處寄跡。以至晝靜夜永。無與接談者。自念爲人子而不能止孝。久廢定省之禮於喜懼之年。爲人兄弟而不能盡棣萼之樂。使鶺鴒在原。鴻雁離群。爲人所天。而不能顧同穴之義。多有負於死生之際。爲人父而不能止慈。念不動於疾病分離之間。使俯育天賦之性。少無係戀。人道至此滅絶。倫紀至此掃地。可勝痛哉。痛泣之餘。聊作律詩十餘首。以寓其所想。辭意太悲。亦未免爲兒女之懷云。</title>,<text>春來不着老萊衣。歎息浮生萬事非。書札平安心喜懼。晨昏定省夢依俙。倚閭望子日偏暮。陟屺思親雲自飛。回首東風增懊恨。滿林烏鳥淚如霏。</text>
<title>歲在白虎之冬。猝遇癘疫之患。分散妻孥於三處。獨自避出於遠地。經冬徂春。尙未聚會。一身孤苦。無處寄跡。以至晝靜夜永。無與接談者。自念爲人子而不能止孝。久廢定省之禮於喜懼之年。爲人兄弟而不能盡棣萼之樂。使鶺鴒在原。鴻雁離群。爲人所天。而不能顧同穴之義。多有負於死生之際。爲人父而不能止慈。念不動於疾病分離之間。使俯育天賦之性。少無係戀。人道至此滅絶。倫紀至此掃地。可勝痛哉。痛泣之餘。聊作律詩十餘首。以寓其所想。辭意太悲。亦未免爲兒女之懷云。 其二</title>,<text>蕭條契闊靑氈破。憔悴容顏白髮長。痼疾難將參朮理。殷憂空入夢魂傷。相思不見堪揮淚。獨夜無眠只斷腸。何日團圓和且樂。斑衣雙舞共壺觴。</text>
<title>歲在白虎之冬。猝遇癘疫之患。分散妻孥於三處。獨自避出於遠地。經冬徂春。尙未聚會。一身孤苦。無處寄跡。以至晝靜夜永。無與接談者。自念爲人子而不能止孝。久廢定省之禮於喜懼之年。爲人兄弟而不能盡棣萼之樂。使鶺鴒在原。鴻雁離群。爲人所天。而不能顧同穴之義。多有負於死生之際。爲人父而不能止慈。念不動於疾病分離之間。使俯育天賦之性。少無係戀。人道至此滅絶。倫紀至此掃地。可勝痛哉。痛泣之餘。聊作律詩十餘首。以寓其所想。辭意太悲。亦未免爲兒女之懷云。 其三</title>,<text>八年南海常同枕。兩載東關亦共衾。垂老參商曾不意。滿顏涕泗自難禁。池邊春草悲幽夢。庭畔荊花動苦吟。我願化爲今夜月。鶺鴒原外照寒林。</text>
<title>歲在白虎之冬。猝遇癘疫之患。分散妻孥於三處。獨自避出於遠地。經冬徂春。尙未聚會。一身孤苦。無處寄跡。以至晝靜夜永。無與接談者。自念爲人子而不能止孝。久廢定省之禮於喜懼之年。爲人兄弟而不能盡棣萼之樂。使鶺鴒在原。鴻雁離群。爲人所天。而不能顧同穴之義。多有負於死生之際。爲人父而不能止慈。念不動於疾病分離之間。使俯育天賦之性。少無係戀。人道至此滅絶。倫紀至此掃地。可勝痛哉。痛泣之餘。聊作律詩十餘首。以寓其所想。辭意太悲。亦未免爲兒女之懷云。 其四</title>,<text>不見淸容已隔年。看雲白日獨成眠。東君消息寒梅外。佳節風煙皓月邊。蝶夢凄涼前夜斷。雁行分散幾時圓。何當尊酒萱堂下。翦燭圍棋共惠連。</text>
<title>歲在白虎之冬。猝遇癘疫之患。分散妻孥於三處。獨自避出於遠地。經冬徂春。尙未聚會。一身孤苦。無處寄跡。以至晝靜夜永。無與接談者。自念爲人子而不能止孝。久廢定省之禮於喜懼之年。爲人兄弟而不能盡棣萼之樂。使鶺鴒在原。鴻雁離群。爲人所天。而不能顧同穴之義。多有負於死生之際。爲人父而不能止慈。念不動於疾病分離之間。使俯育天賦之性。少無係戀。人道至此滅絶。倫紀至此掃地。可勝痛哉。痛泣之餘。聊作律詩十餘首。以寓其所想。辭意太悲。亦未免爲兒女之懷云。 其五</title>,<text>離家萬事盡堪傷。日夜關心最季方。天畔孤鴻懷伴侶。夢中春草滿池塘。興來幾費右軍墨。愁結頻傾彭澤觴。獨向梅花寒月下。思君不見淚淋浪。</text>
<title>歲在白虎之冬。猝遇癘疫之患。分散妻孥於三處。獨自避出於遠地。經冬徂春。尙未聚會。一身孤苦。無處寄跡。以至晝靜夜永。無與接談者。自念爲人子而不能止孝。久廢定省之禮於喜懼之年。爲人兄弟而不能盡棣萼之樂。使鶺鴒在原。鴻雁離群。爲人所天。而不能顧同穴之義。多有負於死生之際。爲人父而不能止慈。念不動於疾病分離之間。使俯育天賦之性。少無係戀。人道至此滅絶。倫紀至此掃地。可勝痛哉。痛泣之餘。聊作律詩十餘首。以寓其所想。辭意太悲。亦未免爲兒女之懷云。 其六</title>,<text>紅顏薄命古來悲。嫁與城南挾矢兒。一子幸存能屬嗣。千金無計寄生涯。人間憂樂腸堪斷。夢裡光陰鬢欲絲。誰使東流更西向。可憐花落已辭枝。</text>
<title>歲在白虎之冬。猝遇癘疫之患。分散妻孥於三處。獨自避出於遠地。經冬徂春。尙未聚會。一身孤苦。無處寄跡。以至晝靜夜永。無與接談者。自念爲人子而不能止孝。久廢定省之禮於喜懼之年。爲人兄弟而不能盡棣萼之樂。使鶺鴒在原。鴻雁離群。爲人所天。而不能顧同穴之義。多有負於死生之際。爲人父而不能止慈。念不動於疾病分離之間。使俯育天賦之性。少無係戀。人道至此滅絶。倫紀至此掃地。可勝痛哉。痛泣之餘。聊作律詩十餘首。以寓其所想。辭意太悲。亦未免爲兒女之懷云。 其七</title>,<text>結髮糟糠十五霜。老來今日忽參商。天邊落月望斗女。庭畔孤桐隔鳳凰。國老山精徒瞑眩。華佗扁鵲亦尋常。遙知破鏡重圓處。相見無顏只自傷。</text>
<title>歲在白虎之冬。猝遇癘疫之患。分散妻孥於三處。獨自避出於遠地。經冬徂春。尙未聚會。一身孤苦。無處寄跡。以至晝靜夜永。無與接談者。自念爲人子而不能止孝。久廢定省之禮於喜懼之年。爲人兄弟而不能盡棣萼之樂。使鶺鴒在原。鴻雁離群。爲人所天。而不能顧同穴之義。多有負於死生之際。爲人父而不能止慈。念不動於疾病分離之間。使俯育天賦之性。少無係戀。人道至此滅絶。倫紀至此掃地。可勝痛哉。痛泣之餘。聊作律詩十餘首。以寓其所想。辭意太悲。亦未免爲兒女之懷云。 其八</title>,<text>父在城南子在西。朝唏暮唶兩含悽。初逢佳節情偏苦。每見隣兒淚自啼。心憶門前驅竹馬。夢憐庭畔逐群鷄。相思風骨難携手。魂斷茅簷月色低。</text>
<title>歲在白虎之冬。猝遇癘疫之患。分散妻孥於三處。獨自避出於遠地。經冬徂春。尙未聚會。一身孤苦。無處寄跡。以至晝靜夜永。無與接談者。自念爲人子而不能止孝。久廢定省之禮於喜懼之年。爲人兄弟而不能盡棣萼之樂。使鶺鴒在原。鴻雁離群。爲人所天。而不能顧同穴之義。多有負於死生之際。爲人父而不能止慈。念不動於疾病分離之間。使俯育天賦之性。少無係戀。人道至此滅絶。倫紀至此掃地。可勝痛哉。痛泣之餘。聊作律詩十餘首。以寓其所想。辭意太悲。亦未免爲兒女之懷云。 其九</title>,<text>容顏病後定何許。筋力應知憔悴深。鬪草爭柑誰作伴。思兄憶父幾傷心。盤飡每想無兼味。夜夢遙憐擁弊衾。見月臨風常在念。不堪哀淚自沾襟。</text>
<title>歲在白虎之冬。猝遇癘疫之患。分散妻孥於三處。獨自避出於遠地。經冬徂春。尙未聚會。一身孤苦。無處寄跡。以至晝靜夜永。無與接談者。自念爲人子而不能止孝。久廢定省之禮於喜懼之年。爲人兄弟而不能盡棣萼之樂。使鶺鴒在原。鴻雁離群。爲人所天。而不能顧同穴之義。多有負於死生之際。爲人父而不能止慈。念不動於疾病分離之間。使俯育天賦之性。少無係戀。人道至此滅絶。倫紀至此掃地。可勝痛哉。痛泣之餘。聊作律詩十餘首。以寓其所想。辭意太悲。亦未免爲兒女之懷云。 其十</title>,<text>振命今年纔五歲。乖離父母與誰依。挑燈獨坐腸空斷。對案相思淚益揮。想汝容顏心自苦。憐渠骨格幾沾衣。遙知日日門前路。矯首悲啼望爺歸。</text>
<title>歲在白虎之冬。猝遇癘疫之患。分散妻孥於三處。獨自避出於遠地。經冬徂春。尙未聚會。一身孤苦。無處寄跡。以至晝靜夜永。無與接談者。自念爲人子而不能止孝。久廢定省之禮於喜懼之年。爲人兄弟而不能盡棣萼之樂。使鶺鴒在原。鴻雁離群。爲人所天。而不能顧同穴之義。多有負於死生之際。爲人父而不能止慈。念不動於疾病分離之間。使俯育天賦之性。少無係戀。人道至此滅絶。倫紀至此掃地。可勝痛哉。痛泣之餘。聊作律詩十餘首。以寓其所想。辭意太悲。亦未免爲兒女之懷云。 其十一</title>,<text>汝在前冬初學步。鍾情愛育轉無涯。那知一病偏爲祟。遽隔三分久作離。此夜此心能幾許。相思相見定何時。春來每結孤燈夢。提抱盤桓似舊嬉。</text>
<title>將沇兒。訪舍兄。</title>,<text>薄暮將兒訪伯康。焚香翦燭對書床。庭邊却喜荊花盛。堂上唯歡鶴髮長。問疾不能分灼灸。慰懷猶自托詩章。何當酒熟兼蘇病。共向東郊折綠楊。</text>
<title>次舍兄病中與用汝呼韻</title>,<text>經歲呻吟久抱痾。閑來逸興竟如何。愁連柳眼催詩思。腸斷梅顋動醉哦。對月佳期嗟易阻。尋春芳約苦多魔。病中賴有瓊琚惠。無恨深情付短歌。</text>
<title>次舍兄病中與用汝呼韻 附元韻</title>,<text>三春強半尙沈痾。借問韶光今幾何。暮雨朝雲無復夢。園花砌鳥自成哦。開簾對月誰爲伴。翦燭看書睡是魔。遙想故人行樂處。也應橫玉倚長歌。</text>
<title>次舍兄病中與用汝呼韻 附元韻</title>,<text>一病支離成宿痾。故人憂戀竟如何。風塵羈抱資詩瀉。花柳閑情得酒哦。四海神交誰與子。三春好事是多魔。孤軒獨對原翁醉。悵望吾君唱浩歌。</text>
<title>綾原大君第燕席。口占呈松溪大爺。麟坪大君別號。</title>,<text>千古榮靈逢聖代。百年恩渥荷楓宸。叨陪尊酒東平宅。忝作風流北海賓。銀燭未銷天欲曙。花顏盡醉座生春。爲言今夕知何夕。羅綺叢中共自親。</text>
<title>次說淸上人軸中諸公韻</title>,<text>彥師舊作香山佛。說老今從寶蓋來。試向大都尋世界。却嫌飛錫染塵埃。孤心每繞觀音榻。一夢遙連舍利臺。安得此身能削髮。同歸雲水不同回。</text>
<title>次用汝韻</title>,<text>浮生榮辱本來虛。屑屑何須歎有餘。拂袖堪吟歸去賦。閉門休着太玄書。三年存沒朋交冷。一病沈綿故舊疏。悵望東湖勞夢想。靑山流水是誰居。</text>
<title>次用汝韻 其二</title>,<text>詩擬淸平賦子虛。長卿太白氣有餘。髫年曾被三遷訓。衰境常看萬卷書。世事已隨心事變。靑雲却與白雲疏。向來存沒無人問。賴有吾君念獨居。</text>
<title>次用汝韻 其三</title>,<text>庚熱流金烈火蒸。北窓終日獨閑憑。蒼髥白髮雪中柏。衰鬢羸顏霜後蠅。半世存亡渾似夢。一生契闊淡如氷。嗟君詩賦多標格。四十年來見未曾。</text>
<title>贈用汝</title>,<text>閉戶呻吟流景晩。落花啼鳥滿庭幽。塵中相見少靑眼。江上閑遊多白鷗。幾日更低徐儒榻。無緣同上李膺舟。東湖波浪深千尺。不及如今送別愁。</text>
<title>觀穌齋集有感。寄正甫。</title>,<text>調和鼎鼐宣朝相。矜式儒林鄒叟群。堂號曰穌欽伊洛。詩云爲善飭兒孫。養蠶幼婦皆知禮。騎竹髫童盡學文。何幸如今結婚媾。佇看餘慶及吾門。</text>
<title>次松溪大爺遊金剛山。贈表訓寺諶上人詩軸韻。十首。</title>,<text>才乏長卿賦子虛。心思陳槫煉丹初。入山欲學眞人訣。隔霧難尋羽客居。松外香風金露冷。雲間淸磬玉聲疏。韶光滿目迷歸路。獨立琪林興未除。</text>
<title>次松溪大爺遊金剛山。贈表訓寺諶上人詩軸韻。十首。 其二</title>,<text>月滿千峯萬壑虛。僧休念誦欲眠初。白雲飛出達摩窟。靑鳥啼過王母居。自愛仙區新景好。不關塵世故人疏。此身應有前生債。今日淸遊未盡除。</text>
<title>次松溪大爺遊金剛山。贈表訓寺諶上人詩軸韻。十首。 其三</title>,<text>千仞峯連萬仞虛。我來正値葉凋初。白雲生自三神界。靑鳥飛從十島居。風過玉溪聲激激。月籠琪樹影疏疏。逢僧閑說輪回事。不覺香燈夜欲除。</text>
<title>次松溪大爺遊金剛山。贈表訓寺諶上人詩軸韻。十首。 其四</title>,<text>仙區日月幾盈虛。邂逅渾如夢覺初。玉磬鳴時雲共宿。丹霞生處鶴同居。談山談水心難盡。言色言空意未疏。翦燭揮毫題勝事。千愁都入一篇除。</text>
<title>次松溪大爺遊金剛山。贈表訓寺諶上人詩軸韻。十首。 其五</title>,<text>削玉層巒貫太虛。登臨正是雨晴初。千峯樹色迷禪路。萬壑溪聲暗釋居。雲斷仙樓鳳歸遠。簫殘緱嶺鶴來疏。風流帝子今何在。一讀遺篇淚未除。</text>
<title>次松溪大爺遊金剛山。贈表訓寺諶上人詩軸韻。十首。 其六</title>,<text>捫蘿獨上躡靑虛。玉嶂銀峯月出初。仙鶴長隨淸壑唳。道僧閑伴白雲居。樓觀妙吉嵐光瑞。門對摩訶樹影疏。始信願生高麗國。一覽楓岳恨堪除。</text>
<title>次松溪大爺遊金剛山。贈表訓寺諶上人詩軸韻。十首。 其七</title>,<text>捫參歷井更淩虛。十二樓中受訣初。綠髮未知何處去。赤松應在此山居。高僧道術元無極。遊子仙緣亦不疏。窓外金鴉旣騰翥。獨携藜杖步庭除。</text>
<title>次松溪大爺遊金剛山。贈表訓寺諶上人詩軸韻。十首。 其八</title>,<text>一到仙山萬慮虛。渾如太極肇開初。心知世界千年樂。眼見蓮花十帝居。風打長松聲淅瀝。月臨短嶽影蕭疏。禪窓明燭論眞訣。色色空空意未除。</text>
<title>次松溪大爺遊金剛山。贈表訓寺諶上人詩軸韻。十首。 其九</title>,<text>昔聞今見未全虛。琪樹瓊林月上初。綠髮披雲迷鶴夢。赤松辟穀謝塵居。霞晴仙界千峯縞。風暖蓮花萬木疏。相與道師玄話足。慇懃臨別恨難除。</text>
<title>次松溪大爺遊金剛山。贈表訓寺諶上人詩軸韻。十首。 其十</title>,<text>梁園樂事盡成虛。緱嶺淸簫鶴去初。已馭風雲遊淨界。獨留珍寶祕仙居。千巖帶恨溪聲咽。萬木含悲月色疏。樗散叨陪璿列後。自從生死淚難除。</text>
<title>往省先塋 有小引</title>,<text>遷厝今來四度秋。滿山蕭瑟長松楸。泉聲激激催新恨。樹色蒼蒼起舊愁。雨露此時增怵惕。夢魂前夜入冥幽。鞭驂更向羊腸路。欲避含沙豈有由。</text>
<title>思子綏</title>,<text>年光荏苒過重陽。萬樹千林盡醉霜。太守解銅歸臥便。王孫抱病凍丹忙。思君不得長携手。對月何當共把觴。愁極強裁詩遣憫。詩成離恨益凄涼。</text>
<title>見周卿書 出宰山陰時</title>,<text>雲山遠別意何如。幽思茫茫久未攄。千里音容孤枕夢。一年消息數行書。自憐潦倒零丁甚。不恨親朋問訊疏。嶺外邊風秋欲近。幸因歸雁寄瓊琚。</text>
<title>秋夜口占。寄示用汝與海陽。</title>,<text>寒蛩喞喞夜漫漫。一榻呻吟枕未安。誰念孤身終世苦。常思三足昔年歡。蘇秦不患黃金少。阮籍何須白眼看。心事近來增懊恨。季方又遭叩盆嘆。</text>
<title>送盧秀才子求歸寧商山 尙州別號</title>,<text>季子途窮羞妾嫂。賈生年少負才名。愁邊歲月催新節。病裡呻吟送遠行。雪滿漢江含別恨。雲晴鳥嶺望歸程。羨君萬里趨庭去。暮樹悲風愴我情。</text>
<title>夢見亡兄 有小引</title>,<text>春去秋來兄不返。千愁萬恨弟猶生。靑年共抱文章志。白髮偏辜孝悌名。塵世浮沈雲聚散。人心變幻月虧盈。冥冥願托孤燈夢。更說前宵未盡情。</text>
<title>次海陽除夕韻</title>,<text>往事茫茫淚泫然。窮愁黯黯獨無眠。浮沈幾涉千層浪。禍福難憑萬古天。宿鳥時驚寒竹裡。殘梅閑落少窓前。挑燈寫出傷心句。死別明朝又一年。</text>
<title>謝海陽日再尋</title>,<text>冒雪凌風日再尋。感君友愛性情深。千金肯變男兒志。萬死寧忘父母心。把酒相看悲往事。論詩共和動愁吟。向來獨抱幽冥痛。自入新年更不禁。</text>
<title>次海陽春眠韻</title>,<text>少日才名動仲宣。白頭素志已茫然。有時顚倒傷新節。無處從容說舊年。月滿梅窓人獨宿。風淸松塢鶴孤眠。結廬每擬依先壟。一夢源源向豆川。</text>
<title>又次病中韻</title>,<text>竹裡柴門晝自關。千回萬轉淚潺湲。人情變幻三年際。往事蒼茫一夢間。世路逢迎靑眼少。空庭寂寞紫荊殘。閑來欲和瓊琚句。滿紙愁懷動醉顏。</text>
<title>寄海陽</title>,<text>重門寂寞斷人行。羅雀階前打不驚。林雪落時添舊恨。臘梅開處動新情。垂髫早得聲名大。積謗今從薏苡成。孤露餘生無喜事。窓前晨鵲爲誰鳴。</text>
<title>次海陽韻</title>,<text>吾弟幽居何處尋。華山東麓白雲深。雪梅疏影隨孤客。松月淸光照片心。萬事人間多聚散。百年身世幾浮沈。見君詩語堪惆悵。一度吟來淚不禁。</text>
<title>次子綏韻</title>,<text>往事蒼茫一夢依。白頭坎坷素心違。已知孟母曾遷舍。誰恨蘇妻不下機。春返梅窓香馥馥。月明松塢影輝輝。嗟君頻寄驚人句。披讀便忘栗里饑。</text>
<title>舍弟家。贈子綏。</title>,<text>杖策閑吟訪惠連。綠窓丹檻月娟娟。靑春有意開新景。白髮無情減少年。把酒論文心未了。挑燈說舊思茫然。憑君莫遣傷三刖。萬事浮沈摠是天。</text>
<title>寄正甫 時在尙州</title>,<text>遠札裁封無過雁。弊貂穿破有懸鶉。暮雲今日江南別。芳樹何時渭北春。白首紅塵傷病客。靑山綠水不羈人。此身每欲孤飛去。魚鳥忘形與子親。</text>
<title>寄子綏。申謝枉臨。</title>,<text>凌晨幸下陳蕃榻。盡日愁憑栗里窓。明月淸風吾有伴。瓊章繡句子無雙。白髮孤詠詩成軸。靑眼相逢酒滿缸。昨夜丁寧武陵夢。忘形魚鳥臥蒼江。</text>
<title>二月十九日祭後。書懷示兩弟。</title>,<text>腸消九廻無餘寸。淚盡雙眸有血斑。齋宿弟兄皆散去。借來婢僕各歸還。空廚落日炊煙絶。寒樹悲風鳥語殘。積罪三生今至此。白頭何事滯人間。</text>
<title>寄子綏</title>,<text>好雨當春乃發生。柳金梅玉亂抽榮。銜泥燕子呢喃語。趁蝶鸎兒睍睆聲。睡起題詩詩惹恨。愁來把酒酒寬情。慇懃昨日西隣醉。白首丹心韻幾賡。</text>
<title>次子綏韻</title>,<text>我同季子黃金少。君似馮唐白髮衰。細柳新蒲春寂寂。落梅芳草日遲遲。竹菴有句龍蛇動。葵院無人鳥雀窺。潦倒晩成膠膝義。知音千載仰仁慈。</text>
<title>寄子綏</title>,<text>細柳閑花春艶艶。惠風甘雨草纖纖。鸎因趁蝶投深樹。燕欲尋巢入小簾。飮酒何嫌杯底闊。題詩當倚筆鋒尖。憑君莫道浮沈事。自古熊魚不得兼。</text>
<title>次子綏韻</title>,<text>子爲急難雙鬢變。我緣存沒二毛催。滿城柳絮隨風起。隔樹鸎兒帶雨來。苔逕未嘗迎客掃。竹門終日向誰開。騷人莫遣歎行路。萬事無過酒一杯。</text>
<title>再從兄朴龍宮以溫 堅 新自鄕來。將謝恩之任。</title>,<text>浮生聚散夢中夢。塵世光陰秋復秋。顚倒相驚新白髮。從容還喜舊靑眸。幾年芳草江南別。今日春天渭北遊。母沒兄亡身獨在。每逢親戚淚難收。</text>
<title>送嶺陽以謝恩使赴京</title>,<text>燕山鴨水路悠悠。極目關河試壯遊。腰下文犀含雨露。馬頭玉節趁風流。他鄕作客須加飯。落日思親莫上樓。千里送君無贈語。一篇新句代靑眸。</text>
<title>漫興</title>,<text>屛跡深村世莫知。潛鱗歸翼漫相隨。春花秋葉林中曆。夜月朝雲洞裡時。葵藿一枝向晴日。芙蓉數朶出盆池。閑來却聽兒孫說。大者論文少者詩。</text>
<title>哭子</title>,<text>生孩二歲偏鍾愛。今忽相忘底處歸。開戶依俙聞喚爺。對床彷彿見啼饑。眼中永隔平生面。篋裡猶藏舊日衣。致汝至冤由我罪。百年遺恨淚空揮。</text>
<title>冬夜無寐。至鷄鳴後。假成一夢。以匹馬往于松楸之下。見亡兒墓前。積雪不掃。木葉飄颻。不覺一哭。乃驚覺泣題一律。</title>,<text>別後何時不斷魂。尙堪衰朽至今存。朝唏暮唶頻含淚。萬轉千廻懶出門。眼絶重泉逢舊貌。夢隨寒月訪孤墳。荒阡積雪無人掃。野獸山禽跡自痕。</text>
<title>別金汝定 迋 佐幕湖西</title>,<text>離家欲賦筆難揮。遠客將行更把衣。靑瑣拾遺曾屬望。白頭佐幕巧相違。愁連驛路梅初發。眼斷河橋雪正飛。斗酒送君須酩酊。錦江江外故人稀。</text>
<title>挽李君鳴于 李梧賓</title>,<text>繼世文明世所知。奈何君獨至於斯。平生夙抱枯魚痛。天意終慳伯道兒。秋雨城西携病手。朔風江上送靈輀。嗟余最有聯姻義。欲寫哀詞涕自洏。</text>
<title>病中謝人來訪</title>,<text>閉戶呻吟近一蓂。空勞藥鼎費參苓。憑床拈鏡傷頭白。排闥迎人喜眼靑。幽鳥綿蠻啼後圃。殘梅撩亂撲前楹。風光正好身多病。相見還嗟酒滿甁。</text>
<title>夜坐</title>,<text>三更三點獨無眠。閑倚東窓思悄然。喞喞蛩音喧草際。娟娟月色滿庭前。且將詩酒寬愁緖。不用窮通怨彼天。却憶當時渾似昨。欹氷泣竹淚逬泉。</text>
<title>病懷</title>,<text>愁來每憶年前事。未授秋衣忍過冬。草土僅存軀殼在。風寒已入肺肝中。顚狂急疾凌晨發。泄痢沈痾趁雪逢。仍作終身難治病。人間地下恨無窮。</text>
<title>重陽日對病兒</title>,<text>一年佳節九秋時。獨閉孤窓對病兒。朝典弊衣纔買藥。夕鞭羸馬更尋醫。心中愁緖重重結。頭上衰毛種種垂。叢菊不知人意苦。滿庭空發傲霜姿。</text>
<title>記夢</title>,<text>夢和微雨過松楸。樹色蒼蒼山色幽。落葉蕭條墻外下。寒溪嗚咽獸前流。淸霜白露悲風動。宿霧殘雲短景浮。駐馬瞻望心惕怵。數行哀淚不堪收。</text>
<title>病中寄周卿</title>,<text>閉門深臥一旬餘。架上空籤萬卷書。自把靑囊論扁鵲。誰烹瓊液療相如。愁聞隻雁情難寄。忍見寒梅歲欲除。莫怪朋交無訊問。從來多病故人疏。</text>
<title>病中寄周卿 其二</title>,<text>蹭蹬四十七年餘。自笑當時學劍書。美酒換龜今索莫。壯志題柱意何如。梅花落盡愁難盡。歲律將除病未除。爲憶吾君眠不得。滿簾寒月影疏疏。</text>
<title>病中</title>,<text>年老愁多百病侵。蕭蕭短髮不勝簪。低簾未見三春色。隔戶唯聞衆鳥音。蔬糲充腸空損胃。刀圭治疾反傷心。孤吟盡日無相問。花壓重門深復深。</text>
<title>憫旱</title>,<text>天意茫茫雨意慳。幾人矯首望雲端。百苗憔悴川原折。四野塵埃草木乾。村女提瓮窺井底。農夫擲耒臥田間。九重惕勵憂宵旰。佇見甘霖霈作瀾。</text>
<title>題沇兒家</title>,<text>小屋數間生計少。編茅爲席竹爲門。瑟琴如鼓遺風厚。膳服端宜壼範存。冒雨翦葵供夕饌。提甕汲水爨朝飡。吾家舊物唯忠孝。好把相傳子子孫。</text>
<title>寓賦</title>,<text>林下棲遲逸興長。遍栽花草引風光。白雲本與靑雲別。道味寧從世味嘗。松菊叢中時邀月。圖書堆裏自焚香。男兒事業還堪笑。永日唯消畫一張。</text>
<title>夜坐無寐。憶亡兄。</title>,<text>癸甲年間先後生。瑚璉雙璧早知名。同胞同乳唯分體。難弟難兄豈貳情。棣萼纔開鴻雁斷。荊花未老鶺鴒驚。吟詩欲寄前時事。淚落霞箋字不成。</text>
<title>夜坐無寐。憶亡兄。 其二</title>,<text>弟兄相隔一年生。早得鄕隣孝友名。伊昔同眠聯被樂。如今自撾閉門情。居家不恨靑氈乏。到處長逢白眼驚。殘燭淚乾猶未寐。幽明一夢亦難成。</text>
<title>夜坐無寐。憶亡兄。 其三</title>,<text>四十三年作弟兄。白頭孤露隔幽明。雁行斷絶能重續。荊樹摧殘不復榮。易簀當時問遺語。看雲此日割中情。只今唯有池邊草。風雨凄凄漫自生。</text>
<title>題亡兄家壁</title>,<text>緱山笙鶴杳難追。浮世光陰幾閱朞。雁影空餘三白髮。蘭芽幸茁兩金姿。點頭秋樹初爭菓。担腹蓮池已折枝。滿目悲歡誰可管。不堪揮淚獨題詩。</text>
<title>贈用汝</title>,<text>露欲爲霜月欲規。金風乍動碧梧枝。江湖歸客詩千首。萍水深情酒一巵。鬱鬱蒼髥君尙健。蕭蕭華髮我全衰。昔年歡樂知何處。三足堂中夜話時。</text>
<title>與海陽夜話</title>,<text>今夜燈花何大喜。殺鷄爲黍惠連同。秩卑俸薄君還樂。年老家貧我不忡。萬事浮沈魂夢裏。一身拋擲寂寥中。城門種瓜今猶古。却笑楊朱哭道窮。</text>
<title>寄正甫</title>,<text>閑中每自憶雲夫。狂氣如今有也無。子敬靑氈供歉歲。馮唐白髮老窮途。誰憐病驥思千里。却笑飢鷹待一呼。新得孫兒名祖悅。暮年心事喜還吁。</text>
<title>痛哭</title>,<text>一廻追憶一潸然。長記當時五月天。泣血未枯松柏葉。讀書空廢蓼莪篇。風晨日夕瞻祠宇。春雨秋霜薦豆籩。三十四年猶未死。他生無面到重泉。</text>
<title>偶題</title>,<text>常思濯足穎川濱。城市終爲老隱淪。久抱沈痾無盥櫛。時逢俗客整衣巾。身隨風月成三友。庭植松篁是四隣。莫道宗班官冷淡。腰金頂玉太平民。</text>
<title>題海陽扇面</title>,<text>竹露荷香雨後天。頹然披腹臥窓前。有時開卷閑敎子。終日尋章或作聯。庭愛落花常罕掃。簾因歸燕却高褰。宗班職務渾閑事。惟祝楓宸萬萬年。</text>
<title>仲秋初吉。家廟參禮後書懷。</title>,<text>世情飜作東流水。惟見閑階草自靑。一夢尋常隨杖履。四時蘋藻若瞻聽。暮年空抱枯魚痛。何日重趨孔鯉庭。欲報昊天嗟已矣。秋風回首淚雙零。</text>
<title>挽李君用汝</title>,<text>朝出城西賖白酒。暮歸巷北立丹旌。精靈已馭風雲散。性宇長隨水月淸。伯道無兒傳孝友。中郞有女繼家聲。平生惟子偏知我。千載空餘管鮑情。</text>
<title>挽表叔遷葬</title>,<text>星沈南漢孤臣節。劍合龍門孝子誠。辛酉年間偏救疾。臨瀛嶺上遠同行。三生鏤骨恩何報。一奠憑棺願未成。欲寫哀詞寄心事。斷腸非獨渭陽情。</text>
<title>挽宋 煕業 僉正 以仁興君岳丈。追贈贊成。</title>,<text>文端公後世多賢。爰及先生益煥然。恩贈贊成榮寵極。壽遐耆艾福祥綿。當時担腹金枝貴。今日盈庭玉樹聯。結髮曳裾瞻仰志。哀詞題罷淚漣漣。</text>
<title>挽宋 煕業 僉正 以仁興君岳丈。追贈贊成。 其二</title>,<text>官封一品荷天恩。八袠流年積德源。哭擗庭邊雙白璧。點頭叢裏兩王孫。凄涼故宅生春草。寂寞新阡鎖暮雲。執紼悲風蒿里餞。不堪丹旌出東門。</text>
<title>寄舍弟鰥居</title>,<text>空庭獨對舊風煙。今日寧忘昔日賢。隻雁驚心寒月下。啼禽喚夢曉雲前。香魂玉骨歸何處。白露淸霜似去年。物色重來人不返。尋思無語淚逬泉。</text>
<title>寄舍弟鰥居 其二</title>,<text>昨夜秋風入臥床。殘燈虛幌簟初涼。銀河七夕佳期近。玉骨重泉別恨長。霜月忽霑今日淚。寒花又吐去年香。依然景物人無迹。獨伴諸兒暗斷腸。</text>
<title>次沇兒韻</title>,<text>電光雨脚蔽長空。咫尺南山不辨峯。聖念憂勤消旱氣。秋成豐熟驗薰風。鸎隨飛蝶雙穿樹。人對殘花獨倚櫳。正値昇平好時節。葡萄一酌慰心忡。</text>
<title>秋夜</title>,<text>支離萬事艱難際。寂寞多年疾病間。新月滿空秋色淨。故人入夢淚痕斑。蓬山南北心千里。河漢東西恨一般。天上佳期今欲近。更敎靈鵲枉飛還。</text>
<title>秋夜 其二</title>,<text>萬轉千廻苦夜長。孤衾殘燭倚書床。階前蟋蟀空勞語。池上芰蕖漫吐香。疾病侵身傷老大。容顏入夢恨凄涼。何時松寺尋巢鶴。夜靜山窓共月光。</text>
<title>庚子九月。正甫以監刈事。出往鴨島時。偶吟寄呈</title>,<text>百憂叢裏流光暮。萬怯灰中一夢驚。葭薍秋風供劇務。松篁明月寄深情。探囊不恨黃金盡。拈鏡唯悲白髮生。愁極關心問何事。蕙兒學語祖兒行。</text>
<title>庚子九月。正甫以監刈事。出往鴨島時。偶吟寄呈 附次韻</title>,<text>公子翩翩問。詩篇鬼亦驚。丁寧數句語。珍重一家情。玉胤爲佳壻。葭莩卽鯫生。相迎知不遠。童稚侯吾行。</text>
<title>漫成</title>,<text>花影重影麗日遲。春愁黯黯獨吟詩。臨岐幾洒楊朱淚。涉世空悲墨翟絲。自是窮通應有數。從來榮辱豈無時。生憎庭畔靑靑草。萬事悠悠摠不知。</text>
<title>漫成 其二</title>,<text>蒼蒼樹色隔芳隣。日日瞻望不得親。偓促自知吟駑駘。功名誰遣寫麒麟。未塡丘壑宜疏放。何用風塵狂苦辛。芋栗滿園新釀熟。會看靑盼整衣巾。</text>
<title>漫成 其三</title>,<text>男兒命薄與誰齊。靜詢平生意自迷。恰似相如少多疾。還同牧犢老無妻。朝飡暮飯腸偏苦。夏褐冬裘夢亦悽。又値秋風霜露節。不堪孤榻夜凄凄。</text>
<title>次海寧韻</title>,<text>百憂叢裏三春晩。梅子初團杏子成。隻影此時傷破鏡。孤魂何處抱冤情。夢殘淸曉鶯聲亂。愁絶空庭草色靑。若使宿緣猶未盡。赤繩重結屬來生。</text>
<title>靑鸞</title>,<text>誰遣靑鸞伴木鷄。一生飯啄自悽悽。花殘芳樹臨風泣。雪滿寒枝向月啼。顧影當嗟入樊鳥。欲飛還嗟觸藩羝。瓊毛彩羽今摧盡。歲久空敎子滿棲。</text>
<title>偶吟</title>,<text>白日昭昭照八垠。誰令巧舌怨蒼旻。淮陰惡少侮韓信。會稽愚妻輕買臣。騏驥蹇啼雖有命。桑楡奮翼豈無辰。塵囂萬事何須問。且可高吟養我眞。</text>
<title>偶吟 其二</title>,<text>少學修身讀聖書。欲知閨範詠關睢。賢愚不繫京鄕耳。淑慝寧同父母且。季子位高妻嫂恐。步兵命舛友朋疏。人生無道無男女。誰識三光照太虛。</text>
<title>幽居漫興</title>,<text>城中卜築同林壑。灌水爲池石作山。風起殘紅飛戶外。露垂慢絲映階間。門扉客斷尋常閉。砧杵家貧日夜閑。老去所求惟藥物。更無一事可相關。</text>
<title>幽居漫興 其二</title>,<text>失母離兄喪季父。白頭形影獨相依。卑僮纍纍輸薪汲。一犬寥寥護院扉。渴力猶能供粢盛。靜心何用妬輕肥。今年彷彿前年事。時屬秋風未授衣。</text>
<title>夜坐</title>,<text>蠟燭成灰夢不成。千廻萬轉到天明。臘梅開處詩魂黯。林雪飛時別恨生。世事支離身欲老。殘骸寂寞病尙嬰。何當一掃塵寰慮。松寺深雲伴鶴聲。</text>
<title>病中早起</title>,<text>病骨稜稜命已危。孤心黯黯苦吟詩。非無參朮難醫疾。寧乏膏粱未救飢。坎坷只緣天賦險。酸寒終抱暮年悲。淸晨起坐到亭午。獨伴啼禽呑紫芝。</text>
<title>次海寧韻</title>,<text>前冬一別度春暄。夢裏空敎說舊恩。白首卽今偏弔影。金丹何日可還魂。深情已作東流水。世事飜成北去雲。最是傷心腸斷處。鸎聲淸曉枕邊聞。</text>
<title>哀鄭友</title>,<text>朋友情親若弟昆。中年死別孰相論。空餘月下曾調鶴。誰滌花間共醉尊。弱子煢煢纔總丱。孀妻纍纍久沈瘽。儀形從此便長隔。祗是靑宵入夢魂。</text>
<title>挽鄭正慶遠。代人作。</title>,<text>嗟君身後聲名在。寧說生前品位卑。忠孝傳家存世業。金蘭結友秉倫彝。當年癘疫曾蒙活。比歲飢荒幾荷資。同閈同心若天顯。一朝遺我獨何之。</text>
<title>次人韻</title>,<text>一踏仙梯亦勝緣。登臨閑眺思茫然。靑山萬疊連三角。銀瀑千尋落九天。孤鶴伴雲眠水際。幽禽啼月傍林邊。風光滿目供詩債。座上何人是謫仙。</text>
<title>次人遊山韻。十首。○首四首。記淸遊之勝。下六首。述閑中之趣。</title>,<text>水流花謝兩無期。莫遣淸遊去較遲。獨步高臺魏王賦。遙看瀑布謫仙詩。白雲影落琪林月。靑鳥聲聞玉樹枝。洞壑依然人事異。種松皆作老龍皮。</text>
<title>次人遊山韻。十首。○首四首。記淸遊之勝。下六首。述閑中之趣。 其二</title>,<text>自是佳期未易期。誰敎好事故遲遲。舌飜玉露驚人語。筆落金風泣鬼詩。醉後偏憐山果味。頭邊亂揷野花枝。臨谿獨詠昌黎句。楡梜車前蓋地皮。</text>
<title>次人遊山韻。十首。○首四首。記淸遊之勝。下六首。述閑中之趣。 其三</title>,<text>紫霞深處訪安期。萬壑千峯步步遲。欲待雙鳧三島信。誰能一斗百篇詩。簪纓不用登雲路。富貴何須折桂枝。莫恨山行無簟席。溪邊細草勝紋皮。</text>
<title>次人遊山韻。十首。○首四首。記淸遊之勝。下六首。述閑中之趣。 其四</title>,<text>靑山流水訴心期。此日逍遙恨太遲。閑坐釣磯尋舊跡。醉凭風榭賦新詩。千巖雨霽雲生石。萬樹霜酣錦滿枝。何處飛禽來啄木。丁丁剝盡古松皮。</text>
<title>次人遊山韻。十首。○首四首。記淸遊之勝。下六首。述閑中之趣。 其五</title>,<text>萬事窮通摠有期。五旬二品亦非遲。寵靈荐荷三朝渥。敏捷堪羞七步詩。新釀初嘗擎雨葉。幽吟閑對傲霜枝。醉顏不待蒲團設。松下蒼苔厚作皮。</text>
<title>次人遊山韻。十首。○首四首。記淸遊之勝。下六首。述閑中之趣。 其六</title>,<text>驪珠相贈本非期。手把霞箋欲和遲。從仕當聯鵷列座。趨朝共詠鹿鳴詩。生憎楊柳隨風絮。獨愛葵花向日枝。食祿千鍾元有自。封侯堪笑五羊皮。</text>
<title>次人遊山韻。十首。○首四首。記淸遊之勝。下六首。述閑中之趣。 其七</title>,<text>天賦淸閑與我期。浮雲名利故相遲。時逢明月添新興。卽見秋風改舊詩。眼斷十州靑鳥使。夢攀三島碧桃枝。欲知道引長生術。須服山家枸杞皮。</text>
<title>次人遊山韻。十首。○首四首。記淸遊之勝。下六首。述閑中之趣。 其八</title>,<text>幽人魚鳥自相期。雲水忘形却不遲。浮世寬心唯有酒。處家爲樂莫過詩。階前脩竹兩三仞。庭畔老松千萬枝。玉項金腰皆雨露。誰言風雪弊貂皮。</text>
<title>次人遊山韻。十首。○首四首。記淸遊之勝。下六首。述閑中之趣。 其九</title>,<text>列鼎重茵自有期。男兒何足學樊遲。閑憐葵藿傾陽志。老讀康衢擊壤詩。曠代恩波霑樗散。滿庭雨露浥蘭枝。尋思每笑田文侯。狗吠甘偸狐白皮。</text>
<title>次人遊山韻。十首。○首四首。記淸遊之勝。下六首。述閑中之趣。 其十</title>,<text>秋來風月若相期。爽氣淸光不自遲。白髮已多猶愛酒。黃花欲發尙無詩。竹間飢鶴閑窺蚓。雨後寒蟬獨抱枝。醉臥偏憐庭畔草。𪚥𪚥𪚥𪚥暖如皮。</text>
<title>奉玩新刊宣廟御筆帖</title>,<text>天崩五十五年春。惟有深仁浹萬民。梧野南巡常極目。喬山東望幾傷神。孤臣未及攀弓劍。一夢空勞繞楓宸。塵世尙留遺寶在。每回欽玩卽沾巾。</text>
<title>次人朝參退朝韻</title>,<text>寶仗初開曙靄晴。祥光瑞霧滿天橫。蝶驚鳳輦穿花去。鶯畏龍顏隔樹鳴。二月風煙濃太液。千官環佩響通明。微臣所祝無他事。聖壽無彊萬姓平。</text>
<title>哭邊偉</title>,<text>童稚情親四十春。窮途俱作白頭身。燕山遠別心常憶。鴨水殘波夢幾頻。千里一朝凶問至。雙眸萬點淚痕新。孤魂莫遣招江上。只見靈輀不見人。</text>
<title>次人入直闕中見寄韻</title>,<text>佳什能消病裏愁。羨君鎖直興淸幽。閑將警句隨人和。更布殘棋挽客留。半夜鍾聲雙闕靜。九重春色五雲浮。相思一掃陳蕃榻。新釀如今熟也不。</text>
<title>次人入直闕中見寄韻 其二</title>,<text>萬事同隨流水流。從來天地一浮漚。林泉寂寞身將老。書劍蹉跎髮欲秋。春日無聊成獨睡。何人有酒作閑遊。滿城花柳今誰管。早晩風光我自收。</text>
<title>次人入直闕中見寄韻 其三</title>,<text>老去投閑絶世喧。滿庭唯見落花痕。愁魂枕上吟風苦。病眼燈前看字昏。白雪相賡頻禿筆。靑春欲晩好傾尊。何時鷄黍騷壇會。無恨幽懷可共論。</text>
<title>贈朗善入直</title>,<text>前山雨歇捲晴嵐。萬里長天碧似藍。宮柳巧鶯飛兩兩。上林佳節近三三。傷春病客情難寄。鎖直王孫興不堪。何日杏村賖美酒。靑靑共踏駱峯南。</text>
<title>贈朗善入直 其二</title>,<text>滿城花柳正芬芳。鎖直深宮麗日長。君富詩才同子建。我多鬚髮似馮唐。香醪苦待白衣寄。佳句相憑靑鳥將。閑枕圖書成假夢。百年榮辱亦亡羊。</text>
<title>秋曉書懷 長兒時在稷山</title>,<text>孤燈欲滅夜漫漫。曙色侵窓簟色寒。湖右秋風鋤穫急。洛中霜月夢魂殘。窮途晩學樊遲稼。聖代寧懷賈誼嘆。佇待歸來炊白玉。渾家含哺擊盂歡。</text>
<title>秋曉書懷 長兒時在稷山 其二</title>,<text>家貧常恐秋風早。病重偏愁夜漏遲。眼底都非前日事。夢中難記昔年悲。是非自有分明理。善惡寧無報應時。不問慍于群小口。惟將得失任天爲。</text>
<title>示湸 以御筆刊進之勞。有加資之恩。</title>,<text>性行才華本賦天。食貧年久亦怡然。窓間兔管晨忙起。壁裏螢囊夜少眠。位躋侍中纔十八。心存功業企三千。須知先祖門高大。爲善工夫世世傳。</text>
<title>飢寒傷貧</title>,<text>艱危點檢年年甚。詩句裁成字字悲。日晏朝飡忙擣黍。病中佳味只羹葵。尋常自任僮兒慢。啼哭堪傷稚子飢。自是此身生最晩。紅腐何羨漢文時。</text>
<title>喜雨</title>,<text>堯天甘雨千山洽。舜殿薰風萬里同。野老頌聲喧野外。田家喜舞滿田中。宸衷自是回天鑑。亢旱幡然變歲豐。却歎身非詞翰職。題詩不敢贊神功。</text>
<title>重午往山所。是日大雨。</title>,<text>盡日郊外識者稀。滿天銀竹濕蓑衣。稻田白鷺窺魚立。麥壟蒼牛帶犢歸。近店雲沈迷去路。前溪水漲失漁磯。黃昏始到松楸下。糲飯村醪飽我饑。</text>
<title>漫興</title>,<text>窓前羅雀伴閑身。滿架詩書獨自親。祿享千鍾寧及養。恩霑二子敢誇人。風過庭樹光陰久。夢入先塋草木新。萬慮叢心催百病。支離世事日酸辛。</text>
<title>次洪子綏韻</title>,<text>窮途蹤跡兩依然。浮世蹭蹬誰共憐。貧病卽今偏自苦。熊魚從古本難全。㩆髭覓句淸宵坐。對酒懷君白日眠。秋晩長安親友隔。老來重覺命逃邅。</text>
<title>次洪子綏韻 其二</title>,<text>尊前往事渾如夢。籬下寒花艶似春。有客揮毫贈明月。無人置醴接佳賓。紅塵宦海千金子。白髮宗班一老臣。渭北江東雲樹阻。今朝詞枉慰天眞。</text>
<title>絶筆</title>,<text>閉戶呻吟浹數旬。殘燈爲伴死爲隣。臘梅有意吐新艶。松雪無端驚病身。昔日誰知今日苦。此時還憶舊時人。庭前孤鶴如千里。月滿寒窓淚滿巾。</text>
<title>襄陽配所。別兩弟上京十七韻。</title>,<text>秋風何颯颯。秋草正離離。岸菊披香蕊。江楓拂錦枝。秋光看遍好。遊子動遭悲。有弟將離發。無由共去隨。行行嗟返袂。望望惜分岐。自感楊朱淚。偏傷墨翟絲。未曾離膝下。何耐隔天陲。二弟須相愛。孤兄且莫思。羈棲愁偪側。嶺嶠悵逶迤。異域影形隻。鄕關消息遲。自當任飄泊。誰與念寒飢。詩拙情難寄。天高怨莫知。孤居悲老舞。獨宿歎姜帷。虛館寥寥日。殘燈睒睒時。庭幃憂怛怛。晨夕淚洏洏。彩蝶何堪托。金鷄未可期。明朝一分手。何日覿淸儀。</text>
<title>挽尹生員內室權氏十韻</title>,<text>曾從喪亂日。掩淚拜仙姿。婦德良無右。宜家摠有儀。上堂勤養志。擧案卽齊眉。鏡裡戀纔舞。雲間月已虧。浮生眞似夢。冥路忽如期。鶴髮悽悽日。鴦衾耿耿時。人情傷欠壽。天意賴多兒。殘雪飄丹旐。凄風動素帷。旣辜臨穴哭。重負撫棺悲。題挽從增痛。此心知不知。</text>
<title>次友人二十韻</title>,<text>宇宙雙靑眼。風塵兩白頭。一蛙沈井底。孤鶴返滄洲。聊作慇懃句。遙憐落魄遊。功名負鉛槧。契闊樂蠶牟。擊壤歌虞舜。吟詩贊聖周。深恩思報效。殘命托松楸。願就賈生席。休登王粲樓。浦畦香稻早。野水玉鱗腬。夜雨翦春韭。村醪浮碧油。山深風景足。溪漲浪花稠。灞岸離魂黯。河橋別夢幽。長卿常抱病。宋玉苦悲秋。壯志曾題柱。歸期欲理舟。籬虛依小犬。門靜對寒鷗。君老心猶健。吾衰舌更柔。何時重把手。此日獨擡眸。無價賖新酒。有詩寄舊儔。寸衷懸北極。萬事付東流。雲壑淨還僻。煙江淸且脩。書成魚雁斷。耿耿使人愁。</text>
<title>春回禁苑十韻</title>,<text>東君初按節。斗柄又廻寅。月色蓬萊晩。梅花太液濱。九重生瑞靄。萬物發陽春。蓂葉堯庭茂。薰風舜殿新。淸香凝寶仗。和氣浹楓宸。白雪徵豐熟。紅腐起病民。農桑人事足。宵肝聖情伸。日月巍巍際。乾坤皥皥辰。霑恩同大造。贊德愧臣隣。一片區區志。千秋戴聖人。</text>
<title>七夕十韻</title>,<text>金風回斗柄。銀漢淨秋波。七夕佳期至。雙星別恨多。仙官咸會座。靈鵲競塡河。渡水橋初作。凌雲駕已過。花顏新照鏡。玉指乍停梭。步步鳴環佩。輕輕拂綺羅。深情纔繾綣。怨淚忽滂沱。歡愛雖無限。嚴程奈有科。果盤空乞巧。蛛網浪成窠。今夕年年恨。還羞月殿娥。</text>
<title>呈示舍兄入直摠府十四韻</title>,<text>今代璿源列。何人第一雄。淸新都摠府。俊逸海安公。沐浴恩波裡。榮靈雨露中。精忠懸極北。名譽振天東。超擢賈生少。文章王粲聰。小心將鶴髮。屛氣仰重瞳。寶篆香煙紫。禁園樹葉紅。詩成吟白雪。筆落起蒼虹。蛩語龍墀月。荷殘鳳沼風。閑情憑醉夢。逸興動秋空。却恨騷壇客。偏傷陋巷窮。凄涼元亮宅。彷彿富春翁。孤坐愁千結。終朝意幾忡。無錢且無酒。獨對傲霜叢。</text>
<title>病中述懷。兼敍別離之歎。投贈李君用汝五十韻。</title>,<text>病鶴紅塵際。孤鴻白水邊。秋風一爲別。山月幾成圓。張翰帆初動。陳蕃榻久懸。形骸漸老大。消渴日沈綿。藥物堆窓下。醫書滿案前。丸丹徒瞑眩。參朮枉烹煎。自是膏盲疾。安能造次痊。唯將今夜榻。願與故人眠。歲月看飛鳥。光陰聽晩蟬。良辰臨九九。愁緖亂千千。紅葉新粧靚。黃花曉色鮮。縱敎酒初熟。誰與句相聯。世事殊難測。浮生自可憐。劍文終底用。書畫兩無全。常憶東平善。空懷季子賢。生涯傷寂寞。賦命歎迍邅。聖代偏蒙澤。宗班幸備員。才慙方朔辯。望絶太中遷。北極瞻堯莢。南風戴舜絃。謳歌宜擊壤。眠食樂耕田。結屋依荒麓。開扉面小泉。繞墻栽棗栗。彈鋏乏魚鱣。一女顏如玉。四男貌勝蓮。女寒衣百結。男大褐重穿。戚戚終如此。蒼蒼蓋有焉。抱才心不展。投筆意茫然。拂袖吟歸去。閉門草太玄。瓊篇蒙記憶。芳躅想高褰。宇宙孤飛雁。滄浪獨釣舡。映窓山簇簇。響枕水涓涓。浦樹靑黃葉。茅廬八九椽。霜梨圓似頰。秋芋大如拳。籬缺將藤拒。門危賴棘纏。耕耘營契活。甘旨托漁畋。得失情何有。煙霞興自專。灰心洛橋路。弔影富春巓。不作燕臺聘。甘爲楚玉捐。一尊初邂逅。千載若夤緣。年紀吾差少。文章子可先。君頤蒼鬱鬱。我齒王娟娟。月下叨三逕。飮中忝八仙。竹林同浪跡。花塢任聯翩。宦海寧回首。名途莫着鞭。白頭悲鎩翮。靑眼喜隨肩。愛日祝萱壽。傷時憂杞天。獻芹微忱切。負米寸心偏。薄俗堪嗟矣。深交各勉旃。詩中存面目。江上隔風煙。何日杯重把。前宵夢自牽。相思應有句。願寄數三篇。</text>
<title>寄正甫三十八韻</title>,<text>尙憶當年事。猶今涕泗垂。一生心抱痛。四喪葬無資。不死終天日。偸生掩穴時。萊啼曾未盡。柴孝又何宜。卒哭奠纔罷。賢兄身不支。未能蒙嘿佑。誰復繼先基。湛樂兄於弟。兼全父與師。吾門終至此。天道亦堪疑。泣血蓼莪句。腐心棣萼詩。三年奄脫絰。兩鬢已成絲。孑孑身無托。時時夢有奇。生涯依祿俸。消遣付床龜。列鼎嗟何及。同衣悔不追。先祠停結搆。神道乏銘碑。夢裡兄相議。人間我獨思。悲風空過樹。春草漫生池。隻影憑書幌。孤燈向墨帷。喧爭多反覆。窮達盡參差。幽顯重逢地。平生更不期。人情世路險。世事落花萎。聯婭心相孚。知音意未虧。晉秦當若此。管鮑固如斯。相國傳遺範。兒孫守不移。爲先誠未極。謀刊願無涯。宿德今雖沒。餘風尙未衰。閨門皆學禮。角丱盡通詞。會有興家日。何論世累朞。龍湖逃世士。嘉隱出塵姿。零落留芳躅。生存仰範儀。友于君有矣。感激我聞之。舊恨重重結。新詩字字悲。雲沈鴻雁影。月落鶺鴒枝。姜被怨孤寢。玉簫傷早吹。零丁今有我。富貴竟歸誰。揮筆賡佳句。披箋費苦辭。試敎兒輩讀。寄語故人知。強綴雖云拙。深情摠在茲。凄涼詩後轉。㾉痢不如癡。</text>
<title>次正甫述懷六十韻</title>,<text>一代穌齋相。千年姓字香。忠誠輸北極。矜式自南鄕。淸白孤兒習。文章幾世強。龍湖眞愷悌。巨擘最精詳。不獻荊山玉。空穿管子床。鶴汀朝把釣。螢榻夜披囊。帶月過松寺。尋僧宿梵房。濯纓富春水。隔夢漢波陽。不顧千金破。何言一霸場。自憐白鷗淨。還笑赤騏驤。得失隨吾分。浮沈任彼蒼。養眞身自胖。守靜樂堪央。繼述惟修道。姓名不必揚。聯姻同性癖。出世共凄涼。担腹名家閥。從遊孟氏坊。翺翔詩禮際。對越聖賢傍。努力酬劬養。終身顯爺孃。男乎篤忠信。女矣務蠶桑。俎䇺休乖範。友于莫失方。自慙身不肖。端願跡深藏。早歲風霜禍。中年伯仲亡。靑氈貧子敬。白髮老馮唐。朱紫曾無意。艱辛獨盡嘗。傷今心懊恨。憶舊淚淋浪。孑孑單身苦。悠悠萬事妨。逢迎岐路態。松檜盛寒粧。衰貌春同謝。閑愁日共長。殘燈勞夢寐。宿疾入膏盲。逝者何由返。深情未暫忘。光陰飛鳥疾。歲月走駒忙。誰與同看月。惟堪獨履霜。容光隔幽顯。手浲在壺觴。獨酌時成醉。幽吟自作商。金蘭投白雪。披覆想靑眶。不有老天眼。仍敎嘉隱喪。厚恩情耿耿。深悼意遑遑。鄙吝生心曲。風光動屋梁。幾時思咫尺。何日策玄黃。富貴君非願。喧爭我敢望。晉秦同骨肉。膠漆忝芬芳。洛下棲遲久。鄕山草樹荒。浮生應有命。往事莫回腸。利善毫惟髮。分明福與殃。蒼天知不怍。靑竹豈云殤。五世存餘浲。三槐必後彰。雲林巢許志。放達嵇劉狂。年紀君差長。詞鋒我豈當。硺磨憑正甫。翰墨賴花昌。雲翮非無俊。霜蹄豈乏良。簪纓霑雨露。環佩戛珠璋。向日憐葵萼。趨朝慕鵠翔。濫叨伐氷列。幸備帶金行。縱使乾坤變。猶難殞結償。詩成增脈脈。筆落轉茫茫。拙句羞相讀。幽懷愧未張。棲禽啼密樹。落照入書堂。汲水灌庭草。開簾望遠岡。且看書度日。應用酒爲常。遺我詩無敵。于先德有光。瓊琚須自勉。時寄數三章。</text>
<title>送嶺陽君赴京二十韻</title>,<text>王孫將出界。意氣自安嫺。超擢由堯算。拜辭仰舜顏。才名振朝野。雨露溢區寰。自許驅馳苦。寧嫌道路艱。一尊宜盡醉。雙淚莫敎潸。祖帳歌聲遏。離筵舞袖斑。丹心懸北極。玉節向西關。此別夢中夢。前程山外山。凄涼華表柱。寂寞浿江灣。解劍過徐去。乘槎涉漢還。首陽遺廟後。忠武古祠間。漠漠燕雲暗。悠悠塞月彎。途窮靑海上。眼斷紫宸班。遠燧狼煙沒。長城雉蝶閑。使乎眞屬望。去矣幸無瘝。戀闕愁千緖。思親恨幾般。看看春爛熳。處處鳥綿蠻。落日杯盤撤。東風鼓吹圜。殘花飛撩亂。流水咽潺湲。佇立瞻行色。飄然不可攀。</text>
<title>挽弟嫂縣夫人金氏十六韻</title>,<text>光山名閥裔。正義縣夫人。婉娩閨儀整。溫恭壺德諄。友于樂兄弟。任恤浹鄕隣。紡績常無懈。生涯賴不貧。齊眉方擧案。奔月忽辭塵。冥路三千界。昭光四十春。瑤琴難再鼓。香簟豈重陳。餘慶蘭芽茁。滿庭玉樹蓁。流光如過鳥。靷日隔明晨。落月飜丹旐。悲風動素輴。歌薤喧里閈。執紼塞城闉。寂寞西郊路。凄涼漢水津。蓬城望蔥鬱。華岳別嶙峋。已矣嗟何及。言之淚益新。皇天今莫恃。至理更休詢。只願他生後。重爲嫂叔親。</text>
<title>詠庭前花草十韻</title>,<text>四季深紅蕊。金錢淡紫葩。石榴千顆結。梔子六稜斜。菡萏擎朝雨。芭蕉帶落霞。竹高鳴鳥雀。松老化龍蛇。枸杞釀爲酒。菖蒲烹作茶。醒酲萱草嗅。染指鳳仙花。翠柏藏眠鶴。碧梧集暮鴉。雙葵傾日影。叢菊待霜華。物色摠堪賞。主人宜自誇。逍遙弄風月。永與作生涯。</text>
<title>贈尹秀才聖時二十六韻</title>,<text>龍門一分手。歲月十三秋。昔作天涯客。常懷夢裏遊。風塵心耿耿。滄海路悠悠。未赴賈生席。空登王粲樓。連鷄重偪側。飮馬幾夷猶。鄕信望蒼雁。羈愁付白鷗。書成無使寄。詩罷與誰酬。感激恩私被。艱難性命留。一朝霑雨露。千里返松楸。事往渾疑夢。生還只益愁。鄕音尙彷彿。親戚半沈浮。微悃嗟難吐。幽衷鬱未抽。懷君心易老。念子涕長流。月夕詩情黯。風晨別恨稠。單身羈洛邑。片夢在牙州。不意風霜別。飜成邂逅由。孤心增婉孌。高義轉綢繆。說舊悲難抑。傷今恨不侔。危辭酸我耳。哀淚暗君眸。聯枕情何極。挑燈夜已遒。嗟吾駑劣甚。羨子扶能優。詞賦窺楊馬。仁賢企孔周。致君應有術。自進豈無謀。欲起三遷訓。須嫌十上羞。排雲扣玉闥。披腹獻嘉猷。佇見蓬萊路。春風走紫騮。</text>
<title>送沈處士相如下鄕二十六韻</title>,<text>相思頭欲白。相見眼還靑。離合固無數。悲歡空有情。煙花漢津別。風雪洛橋迎。聯枕悲難寐。挑燈坐到明。浮雲飜似夢。往事只沾纓。念我將樗散。與君作弟兄。深情猶未洽。酷禍已先萌。一別江南北。長如地楚荊。遙憐泉下客。時憶夢中形。秋月愁聞雁。靑山厭聽鶯。開尊空自酌。得句與誰賡。墨翟絲偏染。莊周夢幾驚。愁懷空百結。歲月忽三更。逝者何由返。流光不暫停。今年手重把。此日淚雙傾。愛子顏愈美。羨吾病轉嬰。況今逢至痛。奈此伏沈酲。未遂曾參志。先看子夏盲。含悲吟短句。揮涕倒深觥。仍憶江頭別。遙瞻陌上程。梅花村路迥。雁影暮雲橫。氷渡風威急。長江雪色呈。離觴應自斷。愁緖詎能平。相對情難極。孤吟律不成。明朝分別袂。何處望歸程。去矣沈夫子。有時念鯫生。</text>
<title>次友人二十韻</title>,<text>與君別後看新月。獨坐寒窓獨對壺。小庭吟哦歸去賦。深山物色武陵圖。籬邊又見黃花發。江上時聞白鳥呼。霜重千林秋已晩。蟬鳴萬樹歲云徂。荷鋤欲學樊遲稼。投筆堪羞子夏儒。塵臼百年多聚散。浮生一夢幾榮枯。相逢眼色靑還白。閱世人情紫亂朱。南畝西疇收晩稻。柴門茅屋倚寒蘆。滄浪謾把子陵釣。疏糲新烹張翰鱸。携酒不須傾玉斝。焚香何必展金爐。林泉蹤跡隨明月。宦海風波涉蜀途。書劍功名傷潦倒。親朋交契恝秦吳。此時相憶那堪恨。何處閑遊獨自娛。住世從來無事業。行身應是有淸汚。半生坎坷君霜鬢。萬事蹉跎我白鬚。江海故人勞蝶夢。慇懃新句勝驪珠。富家誰念貧家苦。世味難知道味殊。北郭凄涼藜榻客。東湖落魄竹林徒。燈前尺素憑雙鯉。林外斜陽集衆烏。欲問歸期何日定。滿腔離恨結深紆。</text>
<title>次用汝二十韻</title>,<text>月有光兮菊有芳。感君此日寄新章。瓊琚不啻兼金直。風采何曾晷刻忘。江上孤舟苦分袂。燈前隻影幾回腸。淸宵每憶同看月。白酒那堪獨把觴。窮道平生常偪側。閑雲萬里自飛揚。江東佳味饒新興。栗里閑花對夕陽。世路浮沈摠關數。浮生聚散最多方。五陵裘馬知誰得。一味單瓢亦士常。人事危登千尺竹。俗情險涉百層浪。片心徒使憑孤夢。佳句頻蒙寄數行。勤苦農桑營契活。優游詩酒入膏盲。籬邊謾對鷗波闊。雲外遙瞻雁影長。君愛靑山同謝眺。我垂白髮似馮唐。幽棲寂寂林泉僻。宦海茫茫歲月忙。殘燭幾成中夜夢。相思又過一年霜。何時携手重歡笑。終日傳杯亂逸相。漁釣閑游隨野老。康衢擊壤賴朝綱。生涯無過眼前醉。名譽何論身後香。自少粗知千古事。投閑徒起萬人謗。題詩聊起金蘭契。羨子長髥數尺強。</text>
<title>次用汝見贈三十韻</title>,<text>十一年來再哭天。空攀弓劍鼎湖邊。重瞳昨日纔凭几。靈幄今宵忽掩筵。淚逐殘雲成雨脚。心燒烈火作灰燃。丹墀露浥傷堯莢。瑣闥風薰憶舜絃。千載生成深荷澤。百年哀慟竟何傳。林鸎帶怨聲偏咽。宮樹含悽色未鮮。五日直廬呑血泣。二巡奠列捧香煙。微風凄切簾前起。缺月悲涼殿外懸。梧野茫茫迷鳳輦。帝鄕渺渺隔龍鞭。孤臣父子承恩最。孺慕摧崩徹骨纏。徂擊謀深身莫避。含沙毒重病難痊。由來得失皆關命。從古熊魚不得全。咄咄書空虛幌裏。悠悠披腹小窓前。休誇百斛藏身寶。唯飽三銘糊口饘。夢把犁鋤耕綠野。心隨鷗鷺釣淸川。窮途始覺陶劉達。問路誰知沮溺賢。葵老生涯依祿俸。李君甘旨賴湖田。論交正似膠兼漆。涉世還同沛且顚。季子長貧妻欲侮。幼安久坐榻將穿。滿池荷葉寧堪賞。向日葵花只自憐。每欲孤飛十洲去。徒爲千慮百愁牽。洛橋雲路眼應斷。渭水滄浪纓可湔。井底沈蛙嗟寂寞。江干逸鶴羨蹁躚。縱憐元亮三旬餒。誰寄王弘萬貫錢。前席曾蒙過陋巷。今朝更感下瓊篇。孤蹤踽踽雙萍草。衰髮蕭蕭兩地仙。漁艇當浮武陵洞。羊裘堪拂富春巓。蒼松白鹿爲閑伴。玉露金莖送暮年。欲和珪璋揮彩筆。漫敎稚子汲晴泉。却投明月謝吾友。傑句雄辭孰可先。</text>
<title>曉坐</title>,<text>朝來無所食。夜來無所眠。眠食俱掃絶。何事到身邊。唯有多情月。不速到窓前。相對動淸嘯。悠然復浩然。</text>
<title>挽慈堂乳母金氏</title>,<text>莫嗟冥漠三千劫。曾享人間七十秋。憶昨耽羅相隔日。幾年長抱無涯愁。孤蹤孑孑丁零苦。自恨身死無人收。如今已遂平生願。縱然捐世更何憂。況使塵土不親膚。衣衾棺槨亦云優。人生自古皆有死。好向黃泉瞑雙眸。君不見今春江都死賊人。白骨如山棄道溝。</text>
<title>偶題</title>,<text>有酒莫奠劉伶墳。有槨休斂莊朱骨。死便埋之終何益。烏鳶魚鼈亦無別。固知萬事等南柯。誰將貧富動毫髮。開簾投筆步階月。颯颯松風飛白雪。</text>
<title>三五七言。次舍兄韻。</title>,<text>春蕭索。人寥寂。蓬島百年誓。潮陽千里客。斷腸斷魂何時了。此生此意長相隔。</text>
<title>南流水</title>,<text>南流水去悠悠。我不能水同流。我有所思在海陬。三月不見。使我懷憂。夜復夜朝復朝。三月不相見。使我鬢毛未老而先凋。</text>
<title>江之雁</title>,<text>江之雁萬里歸。我不如雁南飛。我有所思在海浦。三月不見兮。使我沾衣。食與誰言與某。三月不相見。使我容顏無病而自瘦。</text>
<title>醉中走筆。效韓退之。寄周卿。</title>,<text>昔年因讀管仲，鮑叔傳。常恨二人不相隨。我與周卿生幷世。生死憂樂與共之。周卿不得官。閤家盡啼飢。海原沈疾病。參朮竟無醫。我願周卿化爲狼。我亦化爲狽。四方上下逐周卿。人間地下莫相離。</text>
<title>次醫官鄭柟壽三五七言</title>,<text>疏簾靜。落日明。看書聊遣憫。啜茗卽醒酲。瞻望騷壇不相見。新詩只爲故人成。</text>
<title>次用汝效古體韻</title>,<text>嗟嗟復嗟嗟。送君遙羨君家。茅屋柴門靑嶂月。滄江流水白蘋花。歸去好歸去好。雲林路自賖。</text>
<title>輓詞洪柱元</title>,<text>客歲宗班阨。聞公遽又亡。方知千日飮。終遣百年忙。壁有新題句。床留舊把觴。王孫去不返。春草爲誰長。</text>
<title>輓詞安後說</title>,<text>堂堂宣祖大王孫。早歲朱門福祿繁。何謂中年丁否運。旋看昭代荷殊恩。緋衣玉帶三朝貴。盛德高才一世尊。今日路人紛雨泣。東平最樂問誰存。</text>
<title>輓詞李晢</title>,<text>汝陽杯酒見天眞。玉樹溫溫認出塵。叨被王家相得好。猥蒙高駕枉過頻。那知峽內羈棲日。便作泉間永訣辰。回首往事如夢寐。不堪垂淚更傷神。</text>
<title>輓詞安獻徵</title>,<text>卿秩金貂貴。宗班玉葉存。休羸田薛息。未畢尙平婚。春日朱門寂。晨風彩旐翻。畸超違執紼。辜負此情敦。</text>
<title>輓詞安獻徵 其二</title>,<text>玉葉流芳遠。金貂爵位尊。領原昆季並。麟趾子孫蕃。正得斑衣樂。俄驚彩旐翻。沈痾違執紼。懷舊倍傷魂。</text>
<title>輓詞李垕</title>,<text>風度佳公子。恭惟宣廟孫。恩私偏覺火。禍福不須論。世業名園古。庭蘭奕葉蕃。豪華流水盡。那忍送丹幡。</text>
<title>輓詞吳斗寅</title>,<text>王孫此去幾時歸。萬事東風淚滿衣。久識浮生同夢幻。更堪佳節屬芳菲。窓梅飄白香隨歇。庭草抽靑露已晞。最是領原無恨痛。春來忍見雁雙飛。</text>
<title>輓詞宋昌</title>,<text>公子高風孰與同。金枝秀發映春空。仁聲振俗人爭仰。天爵超班地又崇。戚屬永懷敦睦義。暌違常恨病憂叢。居然此夕傳凶訃。欲寫哀詞淚不窮。</text>
<title>輓詞吳始壽</title>,<text>爲有葭莩托。曾聞貴介風。尊榮華屋處。謙巽布衣同。厭世年光促。崇終寵渥隆。諸郞摠麟鳳。餘慶定無窮。</text>
<title>輓詞洪興祉</title>,<text>曾是皇家幾世侯。金枝餘彩映琅璆。東平樂善寧專美。劉向傳經可必休。繡句詠來飛逸興。玉山頹處辨佳遊。月籠簾箔開瑤席。花擁笙歌咽畫樓。三絶奇才傾世最。九親仁睦出人優。在原鴒鶺皆華紱。繞膝貂蟬亦黑頭。一代繁華殘夢過。小院桃李幾時留。纔丁伯玉知非日。忽値修文宴落秋。玉蕊雖凋枝益茂。朱絃已斷水空流。孟嘗高潔嗟何見。伯仲情親轉覺悠。門掩夕陽春鳥鬧。山銜落月夜臺幽。薤辭誰復璿琚報。滿壁遺篇結永愁。</text>
<title>輓詞盧景命</title>,<text>翩翩濁世佳公子。一時英姿孰爲優。風度爭道穆陵孫。玉派知是璿源後。篋書曾招單閼禍。十年宮闕限奔走。枯魚含索痛已深。聖德如天恩獨厚。葵窓爲號自有意。向日丹忱至白首。漫浪天地任淸高。謝眺詩章陶令酒。臨池閑寓墨妙興。造化無權逼眞手。滿庭蘭玉盡簪纓。何羨東平印十九。平生願言有日月。風塵識面歲丁酉。那知不敎膝下戇。又作君家冢子婦。相親不啻托朱陳。泛愛還蒙惜衰朽。無何天上玉樓成。風骨不向世間久。蒼蒼之理信難諶。畀之旣豐何嗇壽。仁賢終古子姓昌。積善吾知慶必有。一官于南阻執紼。悵望空恨幽明負。</text>
