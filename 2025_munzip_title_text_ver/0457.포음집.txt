<title>陪家親遊月出山。敬次家親次仲氏吊義仁上人韻。丁巳</title>,<text>老僧手種菊。僧去爲誰濃。弟子依虛室。寒山似舊冬。淸宵罷鳴磬。落日照懸鐘。惻愴撫遺跡。悲風起古松。</text>
<title>同福挾仙樓。與主守趙公 景望，伯氏，仲氏，趙定而 正萬 夜飮。次仲氏韻。</title>,<text>邂逅仙樓上。相將坐曲闌。淸池含月白。脩竹帶霜寒。賴有雙尊酒。聊成一夜歡。雲山迷故國。共向北辰看。</text>
<title>咏鶴巢</title>,<text>飛來玄鶴九雛並。端坐石崖松樹間。萬里東過滄海去。不知何日更西還。</text>
<title>滄浪亭</title>,<text>滄浪之水石如玉。削石作床仍作壇。壇上楓林能蔽日。淸陰常滿石床寒。</text>
<title>玉洞會飮 壬戌</title>,<text>臥病終南久。起看春草靑。令人思玉洞。騎馬到山庭。嘉客於焉集。淸談良可聽。非君有高興。那得酒雙甁。</text>
<title>送成進士琬赴日本</title>,<text>地盡東萊府。茫茫積水環。君行從此遠。送者自崖還。風動扶桑樹。雲開富士山。早知跨海夢。却已到南蠻。</text>
<title>送成進士琬赴日本 其二</title>,<text>山標日光秀。江度板城深。錦纜脩篁引。靑娥畫閣臨。多羅還里樹。孔雀是家禽。試望扶桑月。應同宿昔吟。</text>
<title>九日。集楓溪。</title>,<text>婉晩素秋節。森沉西澗潯。曾是感良辰。薄言展眺臨。楓崖爍彤葉。栝庭停翠陰。淸泉激浮湍。曲沼澄且深。良儔旣盍簪。蕭散共幽襟。登高豈闕賦。有酒匪徒斟。羽觴因波送。蘭藻順風吟。淸歡遂秉燭。朗月稍耿林。眷嶺窅玄景。聆谷饒寒音。方申厭厭意。寧顧露斯侵。</text>
<title>士敬 族姪時保 枉詩。適有書懷之作。以替和章。</title>,<text>世路一何艱。譬彼羊腸岑。乘道亮未易。遇害安可任。眷我褊淺性。好惡鮮克禁。曾是不閱躬。曷有裨知音。鄙謗實相贈。悔恧能不深。子固匪飄瓦。人鮮無忮心。怨憎惟影響。反災行見侵。往矣說何及。勖哉戒自今。願言並虛舟。悠然載浮沉。</text>
<title>和士敬述懷。以送其歸。</title>,<text>懽友棄余邁。耀袂卽路歧。玄雲翳萬里。北風勁且悲。山陵一何阻。江海緬無涯。去去褰休音。迢迢匿淸徽。延瞻邈已隔。傾聽眇不追。悽矣寢色笑。惄焉興歎噫。離合固循環。慷慨亦何爲。願子矜歲暮。乘閒詠書詩。</text>
<title>和士敬述懷。以送其歸。 其2</title>,<text>傷哉西山宅。久矣無主人。棟宇被雨壞。丹雘隨年泯。宇壞莫復振。丹泯誰爲新。君來由遠方。緬然興悲辛。綢繆亮有志。劬勞遑恤身。隆役彌秋夏。鮮構欝嶙峋。飛閣抗崇阿。濬房啓淸濱。池塘激泠泠。楓檜得其眞。疏鑿豈新勢。位置承舊陳。灑掃旣於粲。式嬿娛嘉賓。</text>
<title>和士敬述懷。以送其歸。 其3</title>,<text>之子邁玄曠。皎然匪俗心。淑質潤華玉。豐藻茂春林。同聲無殊響。欵分良已深。永言邇淸軌。常用朗鄙襟。人生誠未諧。咫尺爲飛沈。臨觴佇同酌。對月悵異吟。近情固已勞。遠離誰克任。思爲雙飛翰。游戲滄海潯。</text>
<title>族會 癸亥</title>,<text>良辰肅親懿。相與萃西園。雲幄承蘿蔓。綺筵藉松根。授几穆且整。頍弁藹以屯。中座著尊罍。酒氣若蘭蓀。燔炙旣坻頹。時果亦星繁。獻酬豈停次。談諧無乏源。樂融商飊習。和凝秋日暄。我宗固已睦。今宴彌覺敦。勖哉愼勿替。永以洽後昆。</text>
<title>寒食日。與叔氏分往弟妹二墓作。甲子</title>,<text>黔阡積霜露。楊塋亦草生。昔也惟西悲。今胡復東征。含悽整雙駕。有隕交二纓。新舊糅酸緖。左右排哀程。分身亮無術。兩赴孰申情。藉肴亦載酤。各言尋同生。行行若將睍。夜臺終深扃。悄悄薄暮歸。上堂俱呑聲。</text>
<title>寄士敬</title>,<text>曩子邇芳躧。踟躕淹西谷。屬玆悼常棣。靡遑敦伐木。豈無醪澄樽。秪傷春滿目。來辰有對泣。去路無追握。密情成疎際。渺悵兼深恧。交臂已若玆。矧伊殊川陸。欵睇亮難又。芳訊佇相屬。</text>
<title>春感</title>,<text>亭午坐高軒。春光來眼中。鮮飆泛遊霞。遲景媚層空。韶姿艷可掬。淑態藹無窮。綺原草已綠。爛林花稍紅。芳華信云美。終以攪余衷。陶辰樂焉誘。撫運悲難終。嵇情契秋林。楚心感江楓。懷抱旣悽惻。時物徒光融。</text>
<title>豫章行</title>,<text>楚南饒偉木。豫章最干天。淸泉灌洪根。慶雲蔭喬顚。延枝俟鸞棲。竦幹謝猿緣。連抱旣有美。良工寧見捐。彬彬受丹雘。惻惻夭天年。含材故自殘。抱拙每能全。曲轅有老木。誰言社使然。君倘厭先伐。聽我豫章篇。</text>
<title>水聲洞</title>,<text>薄遊玉溜泉。轉步越西岑。岑西淸溪流。泠泠聞筑琴。幽人在石梁。招我步中林。良覿愜幽願。孤遊成對吟。羅羅翠松疎。烱烱素澗深。蒼崖隱頹照。靑靄垂高陰。窅然遂有遺。泓崢滿虛襟。誰能捨玆歸。善爾攀桂心。</text>
<title>水聲洞 其2</title>,<text>谷口茅齋見。松邊歎寂寥。逢君角巾步。坐我石梁遙。素瀨馳虛壑。蒼山立晩霄。悠然濠上興。日暮白雲謠。</text>
<title>過三淸洞</title>,<text>朝日余有適。邪徑轉洞天。洞天啓石扇。丹書明一川。靑松入幽磴。白沙行脩巓。左睇訝浩麗。右賞愜淸玄。鶴觀竟何覩。丹竈久茫然。猶愛松際榭。綠池涵芳蓮。塵事有紛遽。妙境無留連。驅馬但歸來。幽眷滿襟前。</text>
<title>雨中和叔氏</title>,<text>時雨慰田畯。愉悅復有余。園晩綠樹潤。巷夕朱輪疎。幽幽鳥聞簷。濯濯花委除。虛室爰淸靜。妙趣驗晴餘。臨牖玩羲易。隱几今老書。沖襟以窅遠。湛湛寄玄虛。</text>
<title>楊山</title>,<text>何處尋同生。暮至栗北原。嗚嗚山蟬號。黯黯松雲屯。玄廬閟淸標。綠莎翳幽寃。哀爾永如斯。久我若相諼。</text>
<title>楊山 其二</title>,<text>相諼情孰忍。撫運念彌軫。哀從春草積。淚與夏霖隕。四時誠推換。萬事隨湮泯。躑躅繞荒隴。觸目輒酸愍。</text>
<title>楊山 其三</title>,<text>酸愍曷云慰。夢覯久亦未。玆辰有冥覯。宛然覩曩態。當由在密邇。有是通魂氣。忽忽奄已失。惻惻增寤愾。</text>
<title>楊山 其四</title>,<text>寤愾逮明發。空山薦馝馛。醪醴窮嘉栗。肴羞備芳滑。蔒蒿果何如。一觴竟無伐。徒有肝肺痛。未隨聲淚竭。</text>
<title>楊山 其五</title>,<text>淚竭且低廻。如何告歸來。紅日向山暮。黃鳥助人哀。書齋有永晝。詞伴多淸才。脩門竟無入。萬古楊山隈。</text>
<title>文谷李家草堂</title>,<text>連山含邃谷。靜士開嘉築。莓莓向靑疇。陰陰負翠木。幽崖攢菊叢。曲池散荷馥。茅堂統諸妙。幽賞愜薖軸。伊余雖寡慰。經過饒娛目。相親惟魚鳥。誰謂非濠濮。銀鱗爛初薦。蓮醑湛方熟。山中有是樂。知君甘幽獨。儻果閑居諾。願言隣是卜。</text>
<title>祗謁石室書院</title>,<text>西山恫商淪。東海厭嬴帝。峻聲冠秋旻。嗣響寢永世。先祖奮陋邦。邈然始相契。蹙蹙南漢城。洶洶犬戎勢。羣情方戰悸。獨節彌昭厲。漣如眷華夏。偃然傲氊毳。大義翼常經。淸風激殊裔。風草光聖奬。雪松興詞製。儒林篤山仰。俎豆耿漢澨。苾芬豈一時。楹桷信萬歲。小子恧無念。祗肅始來詣。廟貌儼如斯。德音已靡逮。先陳竟何悉。豐碑在庭砌。</text>
<title>自石室舟行至漢江</title>,<text>長路虞炎氛。廣漢慕澄川。稅鞅謝煩怠。總舳事洄沿。逶迤渼浦中。容裔楮島前。洲渚騖艫頭。樓榭遞篷邊。白沙疑過雲。碧潭如度天。揚舲故須遲。極浦匪爲邅。南矖廣陵長。北瞻華頂姸。參差眺勢逈。飄忽滯懷宣。於焉闕繁翰。曷云酬淸漣。緬惟翠軒遊。長揖謝雄篇。</text>
<title>玉流洞。同季氏作。乙丑</title>,<text>蕭散山園賞。淸和夏景初。靑楓才合岸。綠水已平渠。小院馴江鳥。高樓對佛書。無言廛郭邇。會自世情疎。</text>
<title>玉流洞。同季氏作。乙丑 其二</title>,<text>林亭坐終日。雲物取無餘。溪草靑深淺。壇松影密疎。林暄百鳥語。風靜一池虛。塵事俱零落。幽襟合太初。</text>
<title>春盡日。會玉洞。</title>,<text>淑景春窮日。淸泉谷口園。柳深烟與暮。花落鳥猶言。詞客無停翰。山筵有側尊。我歡殊未已。君馬縶松門。</text>
<title>送仲氏赴北幕</title>,<text>聞說摩天外。蕭蕭塞氣殊。雲山侵北極。野水帶東胡。風斷先秋草。霜凋古障楡。哀歌多曉發。愁絶旅人孤。</text>
<title>送仲氏赴北幕 其二</title>,<text>朔鴈鳴孤戍。寒沙上細氊。望中惟磧雪。城外但胡天。屢倚行營劍。頻成出塞篇。書生自有筆。何處是燕然。</text>
<title>送仲氏赴北幕 其三</title>,<text>河沍三邊暮。天寒六鎭秋。旌旗朝護塞。鼓角晩憑樓。虜酒含微凍。夷歌接逈愁。南來有驛使。書札報雄遊。</text>
<title>送仲氏赴北幕 其四</title>,<text>死別長已矣。生離良亦難。庭闈深向晩。籩豆切須團。此去從王事。言歸渺歲寒。勞歌未易竟。但是勸加餐。</text>
<title>追送仲氏于東郊。以遠送于野爲韻。得野字。</title>,<text>東郊綠麥秀。惆悵去留者。離亭含晩雨。別意滿桑野。行子自此遠。渺渺孤征馬。長雲萬餘里。路盡陰山下。同生惜去袂。臨別再三把。關塞但雨雪。羇憂向誰寫。勞歌未終竟。淸淚暎深斝。</text>
<title>洪世泰見訪玉洞。觴詠終日。</title>,<text>山家無所有。留客是秋暉。菊蘂丘中晩。楓林石上稀。樓高爽氣入。池靜細泉歸。酒後聞淸詠。迢迢逸興飛。</text>
<title>洪世泰見訪玉洞。觴詠終日。 其2</title>,<text>幽居際秋冬。景物日澄廓。寒泉澹古澗。泠風繞飛閣。重巖耀黃花。高林隕紅籜。幽賞雖自慰。孤懷竟寥落。匪君敦逸契。孰爲問寂寞。開壺味酒德。臨池契魚樂。淸言融滯念。奇翰賁幽壑。亹亹不自厭。悢悢申後約。</text>
<title>玉洞。同金春澤次杜詩。丙寅</title>,<text>澗日光難定。崖松凉易生。層壇靜草色。高閣帶泉聲。池葉靑荷淨。庭花紅藥明。淸歌對佳客。野興在重城。</text>
<title>送金河陽丈 時亮 之任</title>,<text>平生屢空歎。今日始專城。比屋多人喜。衡門五馬鳴。秫田應好計。花縣已佳名。獨有臨歧恨。秋風嶺外程。</text>
<title>成伯圭 琬 來訪玉洞</title>,<text>空谷鼪鼯逕。日斜誰扣門。小童扶醉客。高興屬幽園。山色秋冬後。天心草木根。留君觀落筆。滿眼夜珠繁。</text>
<title>次叔氏玄城亭子韻 丁卯</title>,<text>幽憂之疾覺心薰。萬事不如淸漢濆。水似耶溪寫山影。洲疑孤嶼媚江雲。夢中時逐淵魚戲。門外日來沙鳥羣。向使子牟逢此境。寧於魏闕意須分。</text>
<title>玉洞觀漲。敬次仲氏韻。</title>,<text>泉源驟白雨。山內忽黃涇。漂迅乘高勢。紛紜觸物形。擣深齊萬杵。建峻倂千瓴。瀄汩馳脩瀨。廻翔舞枉汀。浮瓜漲寒井。羃翠失虛庭。兩岸颼颼樹。中流撼撼亭。淅淘潭礫素。漱濯沼毛靑。淪縠遂難玩。操琴安可聽。轂雷巖悉應。烟雪壑全冥。竟日閱奇變。紛吾疏性靈。亨心險何泥。健用沕無停。浩浩連淸漢。誰禁達彼溟。</text>
<title>玉洞雨中漫興</title>,<text>山居問何悅。日日享淸暉。靈雨濛蒼樾。洩雲遊翠微。虛池窻澹澹。凉溜閣霏霏。散帶忘吾適。高樓無是非。</text>
<title>玉洞雨中漫興 其二</title>,<text>出岫雲無絶。連旬雨莫收。池禽鸂䳵喜。庭萼夏羅愁。溪入浮瓜井。風涼散帙樓。何須報褦襶。高興欲成謳。</text>
<title>再次觀漲詩</title>,<text>太史桃花漲。南華秋水涇。何如苔澗曲。忽起鷺濤形。驟雨催逾坎。羣流亂建瓴。頹波黃滚壑。激浪素揚汀。已失淸泠沼。俄驚浩溔庭。嘈嘈八節瀨。漠漠晝寒亭。蕩取千松翠。公披兩壁靑。川虹竟朝眩。天鼓徹宵聽。漑瀹煩襟淨。牢籠塵事冥。含沖也用壯。得一故揚靈。孟術瀾須玩。尼歎逝不停。善觀斯亦大。玉溜視滄溟。</text>
<title>苦雨</title>,<text>天光何靉靆。雨脚只淋浪。漲澗喧宵枕。奔雲入晝堂。窻帷蒸悉綠。卉木濕還黃。長夏陰中盡。更愁秋不暘。</text>
<title>淸暉閣納凉</title>,<text>瀟灑松間閣。乘涼偃臥高。泉聲兼蟋蟀。月彩漏葡萄。白露侵朱檻。明河近紵袍。泠然有餘善。何謝北窻陶。</text>
<title>送士興 族姪時傑 歸茅島</title>,<text>三年一見子。言笑未殷勤。離別已相及。江湖何可云。菰蘆數畆宅。鷗鷺萬餘羣。莫作仍高臥。西溪愁白雲。</text>
<title>昨過楓溪。士敬曾賦觴字。歸次却寄。</title>,<text>白雨隨雲葉。蒼嵐斷夕陽。風蟬幾樹咽。林水一軒涼。娛客惟山翠。忘歸已月光。悠然領眞意。了自外琴觴。</text>
<title>送仲氏赴淸風任所</title>,<text>吾兄懷寸祿。飛舃上淸風。水色桐廬淨。山形巫峽雄。臥治丹嶂裏。坐嘯白雲中。孤棹須乘興。桃花早晩紅。</text>
<title>送仲氏赴淸風任所 其二</title>,<text>遙思下車處。迢遞坐虛樓。絶巘靑楓秀。澄江素鮪遊。淸暉慰吏役。榮宦等雲浮。萬古東陽郡。應敎八詠留。</text>
<title>送仲氏赴淸風任所 其三</title>,<text>祖子孫三世。承承宰此州。江山還舊物。寒碧卽吾樓。單父琴聲遠。河陽花樹留。兄其載淸淨。無忝爾先休。</text>
<title>季氏有盆梅。障以靑紗素萼。隱映可愛。遂步其韻。己巳</title>,<text>梅寒邀入室。梅發臥關門。姑射氷肌淨。漢濱珠佩繁。凝華宵照幌。淑氣早騰盆。百卉當玆日。枯荄徒滿園。</text>
<title>拙修齋 趙公聖期家 小集追賦</title>,<text>終南啼鳥已嚶嚶。遲日高堂樽酒淸。天地至精憑卓說。春雲多態入毫輕。斐然小子狂還甚。莞爾先生奬太榮。嬿婉却嫌今夕短。看花佳會擬淸明。</text>
<title>次叔氏渡碧波亭韻</title>,<text>山川逖矣復南瀛。積水蒼然混太淸。去國孤舟從此遠。層濤落日喚愁生。瘴烟長合蠻蜒聚。悲角遙吟節度營。金骨峰頭望鄕處。斷腸汀鴈北歸聲。</text>
<title>白雲洞八詠</title>,<text>聞子月山下。別開淸淨鄕。松圍弘景老。竹帶子猷凉。鶴舞梅簷白。琴鳴蘭谷香。已將荷製服。更以菊添觴。</text>
<title>白雲洞八詠 其二</title>,<text>楚楚可憐樹。石根幹蒼龍。世人所不材。而我愛無慵。泠風聞怡悅。落景撫從容。</text>
<title>白雲洞八詠 其三</title>,<text>琅玕萬餘條。秀色森雲谷。此物有何好。嗜之遂忘肉。懿哉歲寒姿。靑松未能獨。</text>
<title>白雲洞八詠 其四</title>,<text>歲晏林慘憺。芳蕊獨能開。氷雪鍾精魄。皎然豈塵埃。夜深帶微月。疑自姑射來。</text>
<title>白雲洞八詠 其五</title>,<text>秋露凝如珠。百卉無餘馥。何以媚空山。黃花獨滿目。馨香淫寒泉。飮之芳我腹。</text>
<title>白雲洞八詠 其六</title>,<text>江潭衆芳草。國香吾所歡。幽園滋九畹。紫莖春露漙。芳意空自知。綠琴不復彈。</text>
<title>白雲洞八詠 其七</title>,<text>淸池吐荷花。色香俱可憐。芳潔夙所稟。寧爲淤泥遷。寂寂居士心。對之日皭然。</text>
<title>白雲洞八詠 其八</title>,<text>雲溪下奔潨。月岳上崟嶔。冥心撫五絃。山水會淸音。如何伯牙子。遙遙越海尋。</text>
<title>白雲洞八詠 其九</title>,<text>山人養胎禽。相伴老雲壑。縞衣耿林岫。淸唳徹寥廓。迢迢紫霄意。山空星月落。</text>
<title>雨後臨眺</title>,<text>孤島窮愁客。新晴獨立時。楊花沃州郭。草色白江祠。浦黑潮初落。陵靑麥日滋。風來鵬運覺。雲駐蜃噓疑。耳目非鄕國。耕漁自島夷。我身胡在此。長望淚如絲。</text>
<title>雨後臨眺 其二</title>,<text>朱崖城外望。靑草瘴開時。雨淨溪蠻落。風暄越鳥枝。竹陰藏織婦。山翠减燒菑。歲月靑薇作。江潭白芷滋。春心凄極目。離怨藹芳詞。寂寂天涯意。古人空爾思。</text>
<title>次叔氏北懷韻</title>,<text>白雲山裏悅人雲。富貴分明未若君。茅屋對松陰洞靜。藥池涵鏡瀑泉分。遐心早向巖川諾。世態尤思鹿豕羣。牢落于今蘭佩遠。澗愁林怨不堪聞。</text>
<title>次叔氏北懷韻 其二</title>,<text>衡茅晩計就松楸。廊廟初辭臥壑丘。碧澗通籬樂飢渴。白雲歸岫契行休。花開不讓逃秦洞。門掩眞成辟穀侯。世故掣人天外落。歸心一日抵三秋。</text>
<title>次叔氏北懷韻 其三</title>,<text>西郭林泉饒態姿。向來未遣世人知。家君爲置松間宅。暇日偏臨瀑下池。綠嶂卷簾雲滴滴。黃鸝欹枕晝遲遲。今年春色南中過。誰見花紅澗戶時。</text>
<title>次叔氏北懷韻 其四</title>,<text>淸漢縈廻楮子洲。吾兄胸次寄虛舟。濠梁潑潑鯈魚樂。苕霅洋洋家宅浮。誰料蒼蠅妨白鳥。獨留明月守高樓。江潭漁父歸何日。蘭杜萋萋遠自愁。</text>
<title>又賦</title>,<text>送老有茅菴。寄在白雲中。猿鳥久相待。世故莽難終。遙遙滄海夢。去繞桂樹叢。</text>
<title>又賦 其二</title>,<text>軒裳一弊屣。長嘯返濬谷。谷飮而木食。澹然忘粱肉。此樂亦難保。歎息南海澳。</text>
<title>又賦 其三</title>,<text>西山大隱所。松石非世俗。退朝步花陰。池淸鸂䳵浴。如何瘴海行。不待淸娛足。</text>
<title>又賦 其四</title>,<text>吾兄白鳥心。將老淸漢渚。終日對淵魚。從容惟吾汝。風波忽相失。溟漲渺然阻。</text>
<title>谷雲第八曲隆義淵圖 壬申</title>,<text>八曲淸淵漠漠開。時將雲影獨沿洄。眞源咫尺澄明別。坐見鯈魚自往來。</text>
<title>詠谷雲貂谷</title>,<text>穹林邃壑斷人來。濯濯玄貂得所哉。鳥獸同羣何不可。此中無復有皮災。</text>
<title>妹壻李汝楫 涉 挽</title>,<text>吾家七同生。淑氣鍾一妹。瑩如無瑕璧。先子特寶愛。擇對幾踟躇。得君方許配。</text>
<title>妹壻李汝楫 涉 挽 其二</title>,<text>門闌見喜色。琴瑟聽和鳴。庶幾百年中。偕老子孫盈。此事遽成空。對君淚縱橫。</text>
<title>妹壻李汝楫 涉 挽 其三</title>,<text>悠悠尙右慟。十年猶如初。殘生又哭君。人世竟何如。傷哉吾妹蹤。從此更無餘。</text>
<title>妹壻李汝楫 涉 挽 其四</title>,<text>惟君追宿昔。依依情不移。平生同壤誓。臨絶更申之。烱烱幽明間。此心無忸怩。</text>
<title>妹壻李汝楫 涉 挽 其五</title>,<text>春初問余病。窮谷命駕至。談笑如昨日。忽已千古事。惻惻淚如雨。懷袖見手字。</text>
<title>妹壻李汝楫 涉 挽 其六</title>,<text>我病日喘喘。人理都已絶。望望廣陵山。哀哀莫臨穴。送君以薤歌。長恨寧盡說。</text>
<title>華陰洞二十物中古磬</title>,<text>山暝猿鳥靜。一聲白雲隈。應同入海者。莫道有心哉。</text>
<title>四嫂李氏哀詞 癸酉</title>,<text>振振益豐君。于嗟麟之趾。不盡吉祥氣。鍾在我嫂氏。</text>
<title>四嫂李氏哀詞 癸酉 其二</title>,<text>淑溫蕙蘭性。幽閒鸞鳳儀。二八嬪我門。先子色怡怡。</text>
<title>四嫂李氏哀詞 癸酉 其三</title>,<text>不挾金枝貴。不屑文繡靡。本然謙素風。展也列女軌。</text>
<title>四嫂李氏哀詞 癸酉 其四</title>,<text>屬屬承尊章。執玉與奉盈。于歸二十載。未曾尤悔萌。</text>
<title>四嫂李氏哀詞 癸酉 其五</title>,<text>雍雍娣姒間。恩如天屬然。塤箎有唱和。底盖無方圓。</text>
<title>四嫂李氏哀詞 癸酉 其六</title>,<text>肅肅閨閫中。衆事自不紊。夫子忘其家。曰有良轉運。</text>
<title>四嫂李氏哀詞 癸酉 其七</title>,<text>黍稷何苾芬。蘋蘩無泥滓。僮僮復祈祈。致愨旁祖祀。</text>
<title>四嫂李氏哀詞 癸酉 其八</title>,<text>親老賴忠養。甘脆不曾虛。啽囈病中語。猶及市江魚。</text>
<title>四嫂李氏哀詞 癸酉 其九</title>,<text>仰事俯撫際。惻怛誠意純。上下與小大。莫不歸以仁。</text>
<title>四嫂李氏哀詞 癸酉 其十</title>,<text>我視嫂氏履。百祥宜川至。斯理乃大差。誰問蒼蒼意。</text>
<title>四嫂李氏哀詞 癸酉 其十一</title>,<text>昔我餘慶家。今爲荐禍室。嗚呼我嫂世。鮮矣亨豫日。</text>
<title>四嫂李氏哀詞 癸酉 其十二</title>,<text>崑岡烈火日。魯郊反袂辰。那堪笄篠慟。更憂攀栢身。</text>
<title>四嫂李氏哀詞 癸酉 其十三</title>,<text>棄我京華居。暴露窮山曲。薜蘿補茅屋。薇蕨間脫粟。</text>
<title>四嫂李氏哀詞 癸酉 其十四</title>,<text>平生阿保手。寶愛珠璧若。流離經苦辛。紅顔日以鑠。</text>
<title>四嫂李氏哀詞 癸酉 其十五</title>,<text>否極則有泰。庶徵循環理。居然露電催。惻惻長已矣。</text>
<title>四嫂李氏哀詞 癸酉 其十六</title>,<text>腐心五載痛。天道轉夢夢。可忍歸泉日。猶是戴盆中。</text>
<title>四嫂李氏哀詞 癸酉 其十七</title>,<text>曾是有男慶。却媒無醫疾。忽忽春風花。不得見秋實。</text>
<title>四嫂李氏哀詞 癸酉 其十八</title>,<text>南風吹棘心。乳燕正呴呴。忍看繃裏孩。呱呱無母哺。</text>
<title>四嫂李氏哀詞 癸酉 其十九</title>,<text>長男未弱冠。苫塊血汍瀾。應知夜臺裏。猶復憫欒欒。</text>
<title>四嫂李氏哀詞 癸酉 其二十</title>,<text>婉孌未笄女。空閨泣春暉。徒看畫篋裏。裁下嫁時衣。</text>
<title>四嫂李氏哀詞 癸酉 其二十一</title>,<text>平生所嬌兒。八歲未離懷。一朝慈愛畢。伶俜寄僧齋。</text>
<title>四嫂李氏哀詞 癸酉 其二十二</title>,<text>早孤依王母。閔閔母子情。今猶問安否。不忍報死生。</text>
<title>四嫂李氏哀詞 癸酉 其二十三</title>,<text>纏綿婦姑愛。終始兩無衰。高堂今日泣。還作庚申垂。</text>
<title>四嫂李氏哀詞 癸酉 其二十四</title>,<text>君子偕老誓。同戚願同休。如何瀨下水。不復因俱流。</text>
<title>四嫂李氏哀詞 癸酉 其二十五</title>,<text>月明安仁簟。風動蘇州幔。凄凉撫身世。百齡殊未半。</text>
<title>四嫂李氏哀詞 癸酉 其二十六</title>,<text>春深哢倉庚。無復視蠶屋。白雲山中桑。還如去年綠。</text>
<title>四嫂李氏哀詞 癸酉 其二十七</title>,<text>空山舊衡門。水流花自開。佩玉空遺響。巧笑安在哉。</text>
<title>四嫂李氏哀詞 癸酉 其二十八</title>,<text>凄凉洗心臺。華屋生蛜蝛。生存若能處。誰恨山丘歸。</text>
<title>四嫂李氏哀詞 癸酉 其二十九</title>,<text>悽愴動鈴唱。依遲引翣旌。傷心故山路。非復鹿車行。</text>
<title>四嫂李氏哀詞 癸酉 其三十</title>,<text>新阡松栢影。連彼雪來塋。晨昏地下樂。能復若平生。</text>
<title>四嫂李氏哀詞 癸酉 其三十一</title>,<text>莫恠不撫哀。無减尙右淚。人生禍難餘。又此凋零事。</text>
<title>四嫂李氏哀詞 癸酉 其三十二</title>,<text>高堂戲綵日。六婦爛其盈。回頭全盛事。渺渺隔前生。</text>
<title>望雲</title>,<text>白雲如是身。徘徊靑山裏。萬物皆營營。自在吾與爾。相看朝復暮。怡悅無時已。</text>
<title>不知菴。次籠水亭韻。</title>,<text>隱處嵯峨攢巘巒。熊咆虎嘯桂叢間。不知我者還相謂。歲暮胡爲滯碧山。</text>
<title>偶得管雲山六章。伏呈于伯父。盖戲體。取資一時莞爾。非曰可以編入山志也。</title>,<text>籠水亭西蒼翠紆。佳山仍是取名殊。昏朝出納雲霞事。長爲幽人供所須。</text>
<title>偶得管雲山六章。伏呈于伯父。盖戲體。取資一時莞爾。非曰可以編入山志也。 其二</title>,<text>取用無窮惟白雲。軒窻枕席日氤氳。雖然却是靑山物。不許吾人持贈君。</text>
<title>偶得管雲山六章。伏呈于伯父。盖戲體。取資一時莞爾。非曰可以編入山志也。 其三</title>,<text>世上紅塵不到來。眼中千疊白雲堆。猶嫌渠有出山意。分付靑岑收却回。</text>
<title>偶得管雲山六章。伏呈于伯父。盖戲體。取資一時莞爾。非曰可以編入山志也。 其四</title>,<text>高人不管人間事。坐臥林中只晏如。莫道靑山閑自在。白雲興沒摠關渠。</text>
<title>偶得管雲山六章。伏呈于伯父。盖戲體。取資一時莞爾。非曰可以編入山志也。 其五</title>,<text>碧潭夜夜管明月。靑嶂朝朝管白雲。可獨吾人無所管。雲臺千日管無聞。</text>
<title>偶得管雲山六章。伏呈于伯父。盖戲體。取資一時莞爾。非曰可以編入山志也。 其六</title>,<text>不識世人何所管。百年擾擾復紛紛。山中之管異乎是。我實管山山管雲。</text>
<title>前以管雲山六章。納于伯父。覽之曰。爾詩多則多矣。然皆以山之管雲爲言。則非余取名之本指也。謹更爲六章以正之爾。</title>,<text>山中不見舊陶君。千載何人領白雲。今日白雲重有主。靑峰向我也欣欣。</text>
<title>前以管雲山六章。納于伯父。覽之曰。爾詩多則多矣。然皆以山之管雲爲言。則非余取名之本指也。謹更爲六章以正之爾。 其二</title>,<text>石田茅屋事朝曛。莫恠山居意自欣。萬壑白雲皆我有。紅塵何得羨封君。</text>
<title>前以管雲山六章。納于伯父。覽之曰。爾詩多則多矣。然皆以山之管雲爲言。則非余取名之本指也。謹更爲六章以正之爾。 其三</title>,<text>黃菊柴桑滿袖芬。紫芝商嶺四翁分。有人若問吾家物。笑指前峰一白雲。</text>
<title>前以管雲山六章。納于伯父。覽之曰。爾詩多則多矣。然皆以山之管雲爲言。則非余取名之本指也。謹更爲六章以正之爾。 其四</title>,<text>山中萬物自芸芸。何事幽人獨領雲。有意欲言還復忘。一聲長嘯碧岑聞。</text>
<title>前以管雲山六章。納于伯父。覽之曰。爾詩多則多矣。然皆以山之管雲爲言。則非余取名之本指也。謹更爲六章以正之爾。 其五</title>,<text>夜夜伴人簷下宿。朝朝隨我杖頭紛。不知世上何如物。可換山中此白雲。</text>
<title>前以管雲山六章。納于伯父。覽之曰。爾詩多則多矣。然皆以山之管雲爲言。則非余取名之本指也。謹更爲六章以正之爾。 其六</title>,<text>山水有形猶可管。白雲何得管於君。白雲自解相親近。我亦無心管白雲。</text>
<title>又賦六章。以極雲趣。</title>,<text>乾坤秀氣構氤氳。是在靑山爲白雲。帝謂靑山遺世客。惟卿堪作白雲君。</text>
<title>又賦六章。以極雲趣。 其二</title>,<text>皎皎空中無垢氛。亭亭物表與誰羣。閑人獨向靑山老。漸覺胸中如白雲。</text>
<title>又賦六章。以極雲趣。 其三</title>,<text>非雪非烟光氣異。如鸞如鶴羽儀紛。靑山知我無他玩。故向簷前舞白雲。</text>
<title>又賦六章。以極雲趣。 其四</title>,<text>橫拖峰嶺氷紈色。間雜松杉瑞錦紋。賁飾靑山寧別物。只渠隨意吐來雲。</text>
<title>又賦六章。以極雲趣。 其五</title>,<text>初抱幽巖纔有色。漸埋大壑遂無分。不愁俗子知吾處。已送全身入白雲。</text>
<title>又賦六章。以極雲趣。 其六</title>,<text>無奈朝朝暮暮雲。萬千奇變自紛紜。世人莫問雲何似。不到山中難遣聞。</text>
<title>伏次伯父壽席書示韻</title>,<text>春酒深深彩服輕。今朝何限喜歡情。唯應永刦雲臺裏。芝草琅玕不盡生。</text>
<title>伏次伯父壽席書示韻 其二</title>,<text>松栢冬深翠有餘。高堂置酒樂何如。無窮遐筭唯看海。甲子人間不必書。</text>
<title>江行 甲戌</title>,<text>曉發漁村月在西。淸江漠漠霧全迷。渺然唯信扁舟去。時聽汀洲宿鴈嘶。</text>
<title>江行 甲戌 其二</title>,<text>日高烟霧始能收。渺渺澄江極目秋。滿水鳧鷖誇自在。輕舟我亦寄中流。</text>
<title>舟中感懷</title>,<text>霜洲嘹唳鴈聲流。日暮江湖更可愁。已矣殘生欲何適。飄然十口在孤舟。爲家却是風波處。泛宅殊非苕霅遊。一片盤溪俄在望。百年哀淚不能收。</text>
<title>盤溪呼韻時。族孫明行來。</title>,<text>歲暮不能聊。亭臯日寂寥。江鳴無數鴈。溪感兩時潮。萬事桑移海。殘生鶴返遼。悲風生獨樹。爾識我歌謠。</text>
<title>盤溪呼韻時。族孫明行來。 其二</title>,<text>沙鴈何須叫。秋人恨自饒。立依風樹久。望與暮洲遙。古今同轉眄。江漢獨悲謠。賴爾玄元子。時來共寂寥。</text>
<title>曉雨呼韻</title>,<text>風雨曉天起。凄凄簾閣西。差池南逝鴈。沉滯五更雞。木葉遙塡浦。江雲近覆溪。耿耿添無寐。深嗟世界迷。</text>
<title>次叔氏曉吟韻</title>,<text>星月長宵冷。江湖病枕高。憂傷空有念。明發自多勞。光潔齊山木。飄蕭潘岳毛。阿兄書此感。儘有筆滔滔。</text>
<title>次叔氏留別韻</title>,<text>獨送叔氏去。秋風將奈何。百年幾同被。雙鬢半成皤。落葉楊根滿。寒鴻漢水多。亭臯倍寥落。誰與共悲歌。</text>
<title>二十四日曉。有懷叔氏。</title>,<text>寂寂高樓歲暮心。迢迢星月曉天深。寒江處處魚龍伏。暝渚時時鴈鶩音。昨日猶同常棣樂。今宵誰和宛鳩吟。但令夜氣虛相照。未必梨湖限漢陰。</text>
<title>追次叔氏曉吟韻</title>,<text>樓前江水永。枕上月暉通。客睡年年减。鴻鳴曉曉同。三秋贏得恨。一暴豈收功。身世風波裏。悠悠未泊篷。</text>
<title>曉吟</title>,<text>秋氣中人秪自悽。曉天留月不曾低。水村犬吠遙疑豹。寒渚禽聲或應雞。霜後堅氷陽意盡。人間何世暮途迷。非無美酒爲歡樂。實有悲歌當泣啼。</text>
<title>哭仁甫 洪有人</title>,<text>惜乎我仁甫。意遠又材良。鳳養九苞彩。鵬圖萬里翔。獨成齎恨沒。人盡得年長。已矣千秋下。悠悠志士傷。</text>
<title>哭仁甫 洪有人 其二</title>,<text>魚躍鳶飛妙。天根月窟深。無雙吾子慧。有意此中尋。不謂長途詣。偏逢造物禁。玄珠遣誰覓。赤水正沉沉。</text>
<title>哭仁甫 洪有人 其三</title>,<text>惻怛如傷物。怡愉盡事親。竟無盈眦福。焉用一心仁。短折顔淵命。零丁令伯身。百祥歸蹠輩。斯理問無因。</text>
<title>哭仁甫 洪有人 其四</title>,<text>如此人於世。未能三十年。百身何可得。數刻亦難延。海闊瀛洲草。雲深北斗天。坐看朝露盡。於邑夜舟邊。</text>
<title>哭仁甫 洪有人 其五</title>,<text>惻惻不能道。古今寧此悲。人間猶有母。身後竟無兒。橘井那醫慟。煤帷欲付誰。蒼天終邈邈。行路謾漣洏。</text>
<title>哭仁甫 洪有人 其六</title>,<text>孤墳湘水邊。故宅對依然。池冷摧荷盡。窻虛有月懸。蕭條求志處。奄忽樂飢年。未過山陽路。遙歌向子篇。</text>
<title>哭仁甫 洪有人 其七</title>,<text>伯父將何慰。外孫今又亡。悽然華山裏。泣向白雲長。勝境多經賦。淸篇忍揭箱。嵐臺來視女。無計續猿腸。</text>
<title>哭仁甫 洪有人 其八</title>,<text>重澤齋高起。靑丘待正聲。雖驚玉珮碎。未絶朱絃鳴。十載嗟皆已。窮泉滿不平。誰知當日志。恥道雪樓名。</text>
<title>哭仁甫 洪有人 其九</title>,<text>與子雖中表。恩情同氣深。忍聞臨絶日。猶有寄余音。死友慙相許。重泉可負心。魂筵何處托。久矣未能尋。</text>
<title>哭仁甫 洪有人 其十</title>,<text>同心復同病。論性亦論天。轉眄永相失。殘生空自憐。成風懷郢質。流水泣牙絃。歲暮江邊臥。乾坤倍廓然。</text>
<title>哭仁甫 洪有人 其十一</title>,<text>聞子臨長逝。處之終不愆。夫何心力猛。却破死生緣。尙憶楊山日。同談貝葉篇。然其能委化。未必賴斯焉。</text>
<title>哭仁甫 洪有人 其十二</title>,<text>哭爾將周歲。嗟吾業日頹。牛山少萌蘖。雞犬去徘徊。謦欬何由聽。相思不肯來。空慙疇昔對。浪說學顔回。</text>
<title>次叔氏韻</title>,<text>玄雲凝漠漠。白雪下霏霏。江漢一色凍。鶺鴒何所依。灰寒是心事。陽復謾天機。寂寂晨昏意。嚴風撼薄闈。</text>
<title>次叔氏韻 其二</title>,<text>兄去霜方降。兄來雪已霏。光陰殊亹亹。離合幾依依。潛鯉逃淵底。征鴻識氣機。吾生何處穩。氛祲近彤闈。</text>
<title>雪夕。次叔氏韻。</title>,<text>偶坐寒壚側。孤村積雪中。因之江月白。緬矣世塵紅。紙帳姜衾薄。柴門阮轍窮。北風何意思。正自攪虛空。</text>
<title>雪後月夜。次叔氏韻。</title>,<text>暮霞長影滅寥天。江雪無邊入海烟。兩岸蒼茫炊桂屋。中流寂寞斲氷船。聊爲招隱山陰詠。疑見乘雲姑射仙。獨倚衡門明月出。却思身世淚行懸。</text>
<title>次叔氏詠雪韻</title>,<text>山河極目摠相如。高閣褰開曉雪初。舞鶴驚人吳國市。連珠照夜魏王車。四時獨覺三冬異。一白能呑萬色虛。那得全然無點綴。高松時露翠扶疎。</text>
<title>次叔氏止詩韻</title>,<text>自覺天機苦未深。居然外物見凌侵。鳶魚飛躍寧觀妙。雪月風流謾助吟。豈以雕蟲磨壯志。應從克己到齋心。明朝隱几冥三籟。多少啁啾是鷇音。</text>
<title>次叔氏詠鄭龍川 時凝 韻</title>,<text>由來萬戶在風塵。可惜將軍老漢津。是日呼鷹猶意氣。他時射虎歷嶙峋。寒江十里凌兢雪。皓首相求矍鑠人。駐馬柴門論慷慨。草中狐兎未須陳。</text>
<title>次李君必升韻</title>,<text>今宵倍覺寸心明。雪月通天徹地淸。三復鄒翁山木訓。行年四十媿無成。</text>
<title>次李君必升韻 其二</title>,<text>冬夜漫漫未肯明。難將人壽俟河淸。誰知白首盤溪叟。扣角悲歌聲不成。</text>
<title>次叔氏韻寄明行</title>,<text>愛君思有助。腐語輒相聞。莫若求仁急。那宜用志分。櫝珠探典籍。拱璧愛朝曛。得本寧愁末。無勞但綴文。</text>
<title>次叔氏韻</title>,<text>寒宵甘少寐。遲暮歎餘生。氷雪稚陽伏。虛空亂籟鳴。心靈迷本體。師道仰諸兄。講說寧嫌細。收功在自明。</text>
<title>次叔氏韻 其二</title>,<text>學有多年講。吾猶昨日人。秪成資口耳。那見濟心身。邪妄剛時滅。輝光實處新。由來無別道。體用貴相循。</text>
<title>金參奉 聲大 挽 乙亥</title>,<text>白雲山下澗西濱。先子當年願卜隣。萬事滄桑空作恨。殘生瑣尾尙依仁。呴濡涸轍田園割。撫慰孤廬杖屨頻。今日病違攀紼哭。側身東望淚沾巾。</text>
<title>送外兄李尙書 世白 赴燕</title>,<text>惆悵江樓獨倚欄。主人行役北風寒。薊門關外看明月。應憶雩沙舊釣竿。</text>
<title>謝士敬贈櫻桃</title>,<text>櫻桃隔江實。來入病夫嘗。百果推先熟。朱明毓此祥。寧同木瓜贈。休憶蔗漿凉。伏枕無佳句。何由侈返筐。</text>
<title>明村八景</title>,<text>名山蒼翠只簷端。不恨年衰濟勝難。淸早捲簾偏意態。白雲爲帶復爲冠。</text>
<title>明村八景 其二</title>,<text>夕暉遙射漢南城。粉堞渾爲螮蝀橫。倚杖衡門長太息。丙丁陳事正分明。</text>
<title>明村八景 其三</title>,<text>千樹燕秦莫遠論。傳家自有素封園。秋深霜露枝枝足。紫實隨風落漸繁。</text>
<title>明村八景 其四</title>,<text>碧荷紅藕發池塘。綽約全欺越女粧。妙處難將顔色盡。微風細雨滿軒香。</text>
<title>明村八景 其五</title>,<text>千畦稻葉綠參差。片雪時時點鷺絲。暎發田家誰似汝。右丞詩裏配黃鸝。</text>
<title>明村八景 其六</title>,<text>溪橋水淨草芊芊。黃犢靑牛意浩然。更有小童吹笛罷。夕陽閑臥夢豐年。</text>
<title>明村八景 其七</title>,<text>山際孤村暮色寒。靑烟曖曖颺籬端。但看此候長無爽。便卜齊民擊壤歡。</text>
<title>明村八景 其八</title>,<text>迢遞平林暝靄深。風前相答幾樵音。年來頗訝歸村暮。柞棫牛山未易尋。</text>
<title>高城兄 盛達 挽 丙子</title>,<text>海雲深處孰招魂。鳥道連天孝子奔。朱邑謾能留惠愛。陶潛無復賦田園。楓溪赤葉朝垂檻。鰲島寒潮夜到門。物色未隨人事改。秋風病弟淚雙痕。</text>
<title>伏次伯父下示韻</title>,<text>雲林欝欝阻承顔。寒暑悠悠向閉關。宗炳臥遊存晩計。豈宜攀桂久寒山。</text>
<title>進士兄 盛運 內室柳氏挽 丁丑</title>,<text>懿德誰能述。堪爲嬪則垂。恩隆病君子。政到舊臺池。地厚收芳烈。天高昧報施。珮環無返日。楓壑氣悽其。</text>
<title>遊曺溪歸後。送金休徵 時瑞 南還。戊寅</title>,<text>纔到仙山落景催。秪今遺恨掛崔嵬。遊筇再理等閑事。千里難逢之子來。</text>
<title>早發江都。至月串登舟。己卯</title>,<text>春潮生極浦。晴景送孤舟。雲岫看看出。風帆處處浮。丹梯將勝賞。滄海已奇遊。長嘯褰篷屋。飄然興莫收。</text>
<title>又賦</title>,<text>芒鞋竹杖逐蘭橈。高興全輕碧海潮。爲報舟人無緩棹。天磨蒼翠已相邀。</text>
<title>馬上望天聖諸峰。次仲氏韻。</title>,<text>寤寐靈山久。其於世累何。此來眞不意。相去忽無多。碧嶂千秋色。龍湫一雨過。明朝長嘯去。好好入烟蘿。</text>
<title>松都</title>,<text>滿月臺前狐兎蹤。傾墀敗礎枕崧峰。地形虛擁盤龍壯。王氣全收紫盖濃。舊俗婦人仍戴笠。古城更漏尙懸鐘。黍離歌罷悲風起。却喚兒童進酒鍾。</text>
<title>善竹橋</title>,<text>江南萬里野花飄。何事先生死此橋。大廈垂傾方作棟。孤舟未覆已摧橈。一川寃血春蕪碧。萬代孤衷霽日昭。歇馬獨來尋短碣。自令頭髮凜蕭蕭。</text>
<title>朴淵</title>,<text>雲壁蒼蒼掛素湍。風吹飛沫暮春寒。泛槎臺上堪忘老。徐引霞觴仔細看。</text>
<title>朴淵 其二</title>,<text>驚心動魄此巖流。盛矣聲容孰可侔。縹緲霓裳玄圃月。噌𠴈帝樂洞庭秋。</text>
<title>朴淵 其三</title>,<text>從古遊人彩筆騰。風神氣勢寫誰能。欲酬奇賞無新語。恨不携來杜少陵。</text>
<title>朴淵 其四</title>,<text>龍湫大抵多幽晦。是處偏生日月輝。自覺形神頓開豁。淸揚宛對碩人頎。</text>
<title>朴淵 其五</title>,<text>淸麗雄奇難備論。全功於此仰乾坤。海東諸瀑誰爭長。鴈蕩匡廬是弟昆。</text>
<title>朴淵 其六</title>,<text>千丈玉山崩地上。一行仙鶴下雲端。遊人欲盡無窮態。三日應須寢處看。</text>
<title>朴淵 其七</title>,<text>瀑上圓潭皎月輪。琢磨蒼石作全身。娟娟玉女應來洗。未敢沾吾纓上塵。</text>
<title>朴淵 其八</title>,<text>迢迢烟雪在靑冥。空峽泠風飄不停。乘月更思橫鐵笛。憑誰呼出朴生靈。</text>
<title>太宗臺。得仙字共賦。</title>,<text>空翠氤氳數嶂連。靑潭雨意欲生烟。迢然各占蒼巖坐。隔水相看蓬島仙。</text>
<title>又得石字</title>,<text>淸溪一何長。蒼山與闔闢。變態未有窮。勝觀隨所擇。佳哉太宗臺。可以停吾屐。溪流此積淸。俯飮多蒼石。淑氣所鍾結。苔蘚皆光澤。一石更奇絶。亭亭秀圭璧。其上翠羽松。可直黃金百。捫蘿試登躋。潭光下凝碧。更逢微雨來。山翠滴巾幘。蔭暎有餘趣。娛翫轉無斁。聞昔千乘來。淹留淸暉夕。簫管有遺音。翠華去無跡。念此感人生。胡爲不自適。欲棄世間事。卒歲從謝客。</text>
<title>出山</title>,<text>半嶺孤雲獨自閒。誰能共爾住靑山。泛槎臺上瓊觴罷。落月峰前蠟屐還。溪雨冥濛添客恨。巖花綽約爲誰顔。丹梯萬丈應無恙。一入紅塵事事艱。</text>
<title>昇天浦</title>,<text>磨山收蠟屐。昇浦上漁舠。落日華譙小。春風碧海高。揚帆輕怒鱷。散帙信飛濤。縱犯垂堂戒。吾行也自豪。</text>
<title>仁顯王后挽詞 代李公世白作○辛巳</title>,<text>慶毓黃驪遠。祥徵日月尊。二南敦內化。六五正坤元。惕若齊妃戒。勤斯馬后恩。彤編俱可見。應軼古名媛。</text>
<title>仁顯王后挽詞 代李公世白作○辛巳 其二</title>,<text>共仰黃裳德。誰傾紫極居。徽音曾不隕。象服復如初。寔賴吾君聖。無慙後史書。終然臨御短。淚落萬民裾。</text>
<title>仁顯王后挽詞 代李公世白作○辛巳 其三</title>,<text>玉體愆和甚。沉綿二載間。秦醫無所試。河祟亦非關。上帝仁安在。千秋痛莫刪。彤庭親鞫日。語及慘天顔。</text>
<title>仁顯王后挽詞 代李公世白作○辛巳 其四</title>,<text>聖情寧有極。喪事故多儀。銘自文皇筆。陵遵顓頊規。芳徽徵久載。神道慰長悲。感激哀榮際。深知配德宜。</text>
<title>仁顯王后挽詞 代李公世白作○辛巳 其五</title>,<text>宮菆催祖載。歲色屬幽昏。落月臨椒掖。凄風起紫垣。儀章依昔日。警蹕指寒原。天路方迢遞。何時返翟軒。</text>
<title>仁顯王后挽詞 代李公世白作○辛巳 其六</title>,<text>慈儉平生德。遺音癸亥依。小臣叨摠護。至意敢忘違。事覺工夫半。身慙報效微。白頭仙仗底。心折鎖玄扉。</text>
<title>士敬內子挽 壬午</title>,<text>窈窕彼西溪。靑楓蔭樓臺。中有琴瑟音。宮商一何諧。和樂殊未央。百年期可偕。嗟嗟鳳凰絃。忽奏別鶴哀。</text>
<title>士敬內子挽 壬午 其二</title>,<text>淑質自天得。潤璧與薰蘭。佩服班氏訓。德性養更完。忠於父母養。深得娣姒歡。彤管豈勝書。此特其大端。</text>
<title>士敬內子挽 壬午 其三</title>,<text>古人亦有言。黃流在玉瓚。如何豈弟德。而不享遐筭。病兒刲其股。天未哀誠欵。惻惻不忍言。苫塊血淚滿。</text>
<title>士敬內子挽 壬午 其四</title>,<text>平生三池上。之子有嘉賓。雜佩不復惜。寧論酒食頻。此事我乃覩。曾聞古詩人。邈矣山河感。俛仰跡已陳。</text>
<title>題金進士知光經義卷後 乙酉</title>,<text>久聞制作富琳琅。何幸今朝胠篋箱。儘有精言探造化。無論雅體合程章。北方學者知誰先。南國名材不獨當。塲屋向來殊未利。主司應是視茫茫。</text>
<title>季由 族弟盛道 挽 丁亥</title>,<text>敦睦深誠見藹然。金吾待命憶前年。鶺鴒飛急周原上。魑魅情昭禹鼎邊。烱烱一心如昨日。嗟嗟萬事負重泉。翩飜歸旐無由挽。瞻望南雲淚獨懸。</text>
<title>三洲。與伯氏，仲氏，季氏，魚舜瑞 有鳳 泛舟。次舜瑞韻。戊子</title>,<text>兄弟將嘉客。壺觴載小舟。烟花紛逈岸。春水渙中洲。白鳥聊堪狎。銀鱗不必收。沿洄終永夕。未信有千愁。</text>
<title>聯句</title>,<text>春江日暖杏花開。三隻漁舟並着來。泛泛波中離又合。搖搖灘上去仍廻。淵魚巧脫橫江網。沙鳥翻過近岸杯。倚棹高吟多逸興。不知遲景已西頹。</text>
<title>次聯句韻</title>,<text>終年懷抱苦難開。兄弟今朝偶此來。細草繁花相嫵媚。白沙淸瀨兩縈廻。飛鷗却後翩翩棹。遲景堪容厭厭杯。只是春江漁事早。網前虛想素鱗頹。</text>
<title>次魚舜瑞回龍寺感舊韻</title>,<text>淸儀曖曖夢魂間。迢遞重泉不見還。聞道故人尋往跡。水流花發但空山。</text>
<title>宋開寧 淳錫 挽 己丑</title>,<text>斯人難再見。眞意獨非今。小邑絃歌歇。中身窀穸深。誰徵君子澤。莫慰老親心。春色生空峽。凄凉反哺林。</text>
<title>楓溪會次韻 庚寅</title>,<text>聚散悠悠風裏萍。壺觴今日復斯亭。年深楓栝繁陰合。雨過池塘活水停。錯落冠童坐高下。縱橫文墨寫淸泠。留連不覺沉遲景。欲去依依戀翠屛。</text>
<title>次辛季亨 泰東 和士敬韻 辛卯</title>,<text>海上蓬萊其物白。爛銀濃玉萬千峰。平生夢想正陽寺。何日行穿五鬣松。多病自憐淹枕席。故人今告整鞋筇。遙知明月香城夕。笙鶴飄飄正可從。</text>
<title>李持平 東彦 遷葬挽</title>,<text>朱雲折檻昔嶙峋。今日東方復若人。直氣朝廷森噴薄。雄文章牘欝鋪陳。懲誅義正寒姦骨。匡救誠深犯逆鱗。蜍志雖生安足道。獨應千載凜如新。</text>
<title>李持平 東彦 遷葬挽 其二</title>,<text>忍說箯輿畢命時。宵人羅織古無斯。世充建德仇須報。孝己曾參行豈虧。天地鬼神空布列。閭閻婦孺盡漣洏。丹書雪枉還俄頃。庶慰重泉不瞑悲。</text>
<title>李持平 東彦 遷葬挽 其三</title>,<text>三復周詩殄瘁章。嗟嗟世道儘堪傷。惟看大澤騰鰌鱔。不復朝陽聽鳳凰。草宿孤墳俄四載。天寒素紼更新岡。脩門咫尺橫泉路。楚些招魂倍斷腸。</text>
<title>玉流洞。次季氏韻。</title>,<text>今日吾來此。經營一月間。泠泠玉琴澗。漠漠翠屛山。逈與塵埃隔。居然耳目閒。孤菴復引興。雲木幾重關。</text>
<title>分韻</title>,<text>蘭若在絶頂。迢迢絶世氛。淸夜寄枕席。白雲下氤氳。林雨忽復滴。響共寒泉聞。幽淸自少寐。耿耿至宵分。道心久衰歇。暫此息囂紛。安得竹倚上。永與老僧羣。</text>
<title>次子元 族孫春行 韻</title>,<text>崖寺幽蹊不易窮。天昏烟靄遍杉楓。忽看二子能尋到。鳴磬相迎似夢中。</text>
<title>次濟姪韻</title>,<text>可愛溪流暎石明。紋如羅縠珮環聲。携筇直欲窮源去。往往崖傾路不成。</text>
<title>賦歸字</title>,<text>起來崖寺曉。相顧却愁歸。雨過丹梯滑。嵐興碧嶂微。時時逗幽石。步步戀淸暉。縱有重遊約。衰遲計易違。</text>
<title>次季氏韻</title>,<text>草草眠雲夢。遲遲下磴筇。雨棲厓面蘚。嵐弄嶺頭松。難別瀑千尺。已過蘿百重。翠微回首望。如聽韻疎鐘。</text>
<title>又次季氏韻</title>,<text>玆山常外覩。今日始深搜。瀑作虹霓飮。巖疑人物留。入雲行鳥道。聽雨宿禪樓。心賞於焉愜。何須慕遠遊。</text>
<title>宗會次季氏韻</title>,<text>筵色開黃菊。樽香漲欝金。歡情寧淺淺。睦誼本深深。正好喧歌咢。無妨側弁簪。須看霰雪集。可不樂於今。</text>
<title>又次仲裕兄 盛後 韻</title>,<text>莫辭樽酒酌頻頻。好做薰然一日春。忽忽百年能幾見。嗟嗟同姓不多人。誰言疎戚情隨別。若自源頭視則均。松上女蘿眞善喩。思來端合勉親親。</text>
<title>伏次伯氏生辰小會韻</title>,<text>今朝天上寄愁悲。歡慶惟堪詠入辭。瀲灧朋樽斟不竭。蟬聯頍弁會如期。暎簾氷雪顔同色。近檻松篁鬢後衰。彩服兒孫紛獻壽。無煩絲竹侑金巵。</text>
<title>次叔氏永矢菴韻</title>,<text>潭潭雪嶽美難知。千嶺重溟掩翳斯。獨有吾兄營壼奧。寧容俗士望藩籬。幽泉琴瑟彈無闋。奇石圭璋奉不移。莫恠冥棲堅一誓。泓崢偏與性情宜。</text>
<title>送朴士賓 泰觀 東遊 壬辰</title>,<text>夫子殊非齷齪流。浩如江漢放虛舟。平生已極歌詩變。今日還從海嶽搜。雪巘千層凌鳳舞。雲濤萬里看鯨遊。壯觀歸向墻陰詫。定使沉痾起枕頭。</text>
<title>道峰得林字</title>,<text>昨得道峰信。桃花正滿林。欣然起衰病。不覺造幽深。雨後泠泠澗。雲中落落岑。虛樓爲俯仰。想見古人心。</text>
<title>遊三日湖。還高城。太守出示過客所贈詩。李樂而丈 涑 絶句在其中。因次其韻。</title>,<text>澄湖四面盡靑山。松石娟娟意態閒。妙麗斯爲東國最。堪令西子失容顔。</text>
<title>到百淵。次叔氏韻。</title>,<text>鴒原幾相待。不敢緩吾來。已遠龍淵瀑。欣瞻鳳頂臺。同人亦奇矣。圓月正佳哉。對話渾忘寢。徐傾蜜水盃。</text>
<title>永矢菴。和叔氏韻。</title>,<text>塵埃苦覺拔身難。回首高山會未團。今夕雲梯兄一笑。百淵秋月我同看。松杉羣影陰陰直。澗壑幽音灑灑寒。板屋靑燈堪講易。淹留不得竟長嘆。</text>
<title>出山追次叔氏韻</title>,<text>結念名山凡幾秋。今來僅辦水簾遊。萬峰寧發琳琅蘊。雙瀑空聞河漢流。老疾宗生堪歎息。淸暉謝客未淹留。秪應歸去塵寰後。無限泓崢與夢謀。</text>
<title>出山追次叔氏韻 其二</title>,<text>往事居然十五秋。猶思伯父此來遊。碧雲溪上彷徨久。丹筆巖前涕淚流。八袠誰能登陟便。千年定見品題留。谷雲不密興深歎。此意難將俗士謀。</text>
<title>次李加平 涑 寄示韻</title>,<text>君行先我入蓬山。到處分留物色閒。三宿正陽無一詠。可慙虛對玉孱顔。</text>
<title>追別伯氏季氏燕行于坡州。次伯氏韻。</title>,<text>萬里那堪隔歲違。衰年兄弟合相依。坡平館裏聊聯被。鴨綠江頭孰把衣。孑孑行旌風外颭。茫茫塞路雪中微。沉痾未復玄陰壯。願愼調將好好歸。</text>
<title>李剛仲 彦純 挽</title>,<text>嗟君撼軻竟無通。堪入江生恨賦中。早歲科名同畫餠。一生文藝謾雕虫。方憐薄縣猶逢褫。誰謂他鄕遽告終。竹馬同遊如昨日。白頭題挽泣何窮。</text>
