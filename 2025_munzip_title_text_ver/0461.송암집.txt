<title>詠懷</title>,<text>此理亭當中復庸。一毫添减也難容。須開靈覺從他應。莫遣微埃點着胷。</text>
<title>自山庄還家。臨發謾詠。</title>,<text>好在復好在。松風與溪雲。靑春好時節。芒鞋更訪君。</text>
<title>行山谷馬上。口占卽事。</title>,<text>日落窮村裡。間關獨自行。山臨溟海斷。江入暮雲平。細路偏多黑。危崖半欲傾。每逢樵採老。駐馬問前程。</text>
<title>次崔季建韻</title>,<text>囂處功難靜處易。皆言樂靜厭囂邊。道無不在通囂靜。偏槁那宜作塊然。</text>
<title>朴濟叔 命世 挽</title>,<text>痛惜公之逝。非關壽未遐。操持盤有水。淸白玉無瑕。困極心猶泰。年尊禮益加。于今關塞北。儒業轉堪嗟。</text>
<title>山行偶吟</title>,<text>春日山村信馬行。入雲樵路細紆縈。仙家安在尋尋去。隔水松林鷄一聲。</text>
<title>泛舟武溪湖</title>,<text>暇日擕朋行復休。靑林踏盡更登舟。回頭欲問江湖趣。飛去飛來有白鷗。</text>
<title>次崔季建韻</title>,<text>欲從佳境問天根。費却精神耐却煩。關鎖重重難透去。不知何日到眞源。</text>
<title>壬辰倡義諸公戰捷碑始樹之日。老少咸聚。有唱酬韻。追步以呈。</title>,<text>天日高高秋色凜。諸公忠義與之爭。崇勳不但存東土。賊計曾聞犯大明。奸孽蔽賢魂有怨。聖恩彰烈屋流名。卽今關塞防胡地。片碣多於萬甲營。</text>
<title>次崔季建韻</title>,<text>往愆前過揔無隱。一一開陳到底窮。自是高明擔却勇。何曾昧陋說能中。須當直進爲家計。切勿遅回作話空。只怕新工猶未熟。草燒不盡又春風。</text>
<title>崔表兄 齊岳 挽</title>,<text>聞兄返鄕土。約會書報期。書成未及傳。朝露告先晞。人間此恨長。欲忘那可得。回頭曩時事。歷歷如在昨。詠歸樓上月。祗今同一色。魂兮若有知。過此應沾臆。</text>
<title>讀大學至小人掩其不善之句。遂吟一絶以示門徒。</title>,<text>閉匿陰邪假餙眞。象恭言信巧施仁。莫幸外容都占好。世間猶有不瞞人。</text>
<title>除夕</title>,<text>滿酌不曾御。如何意自凋。舊年終此夕。新歲報明朝。賢聖書千卷。微玄理萬條。那能窮到底。白髮謾蕭蕭。</text>
<title>訪觀海菴</title>,<text>緣壁攀崖上翠微。白雲殘日到禪扉。繩床坐聽高僧語。較勝人間說是非。</text>
<title>寄文房諸君子</title>,<text>日來花事起頹儂。百匝園林耐負筇。不敢獨專天饗意。摘將雙蘂侑書封。</text>
<title>重九日過陶谷有感。次李校理 亮臣 韻拜呈。陶谷卽金承旨受命之地</title>,<text>傷心陶谷涕洟過。林鎖寒烟巷咽歌。野老至今傳舊事。尙令遐裔警頑多。</text>
<title>敬次朱子長澗詩韻示李以復</title>,<text>巷瘠街羸遍問尋。半垂塡壑半愁吟。莫言拯濟元無策。惟在仁人一段心。</text>
<title>玄成夫挽</title>,<text>公年長我八。猥蒙許知己。我諐公卽規。公言我得議。志合喜切磨。地隔恨乖離。頃年一造室。俱是衰老時。懽情兩忘疲。劇談達二宵。前期苦未易。臨別倍魂消。昨冬在漁日。獲拜詩與札。只謂替面資。豈知便成訣。儒林頓索如。一慟非止私。遺恨商量在。何日講同歸。</text>
<title>李推卿挽</title>,<text>公年長我三。托契在童時。中歲各牽故。少合多別離。前冬造其室。一宵穩情話。臨分結後期。迨春花未謝。豈謂泉途隔。一會更無日。有淚失麗紼。和墨題哀訣。</text>
<title>春帖</title>,<text>蠧魚食書。味則不知。味雖不知。亦足療飢。</text>
<title>春帖 其二</title>,<text>震來運轂。起伏啓蟄。予亦天地中物。豈以衰老自㗳。</text>
<title>挽詞[光山金鎭商]</title>,<text>簞瓢不改樂。富貴如浮雲。獨恨㫌招日。嘉言阻聖君。</text>
<title>挽詞[光山金鎭商] 其2</title>,<text>北關夫子遽長休。千里凶音落釣舟。痛哭高標那復覩。助哀林鳥與沙鷗。</text>
<title>挽詞[光山金鎭商] 其3</title>,<text>七年離恨夢漁洲。書尺詩章匧裡收。從此江湖無往復。月中垂淚倚孤舟。</text>
<title>挽詞[光山金鎭商] 其4</title>,<text>北方山仰久。一夕山頹如。婦孺知應盡。禮詩敎不踈。平生曾子行。枕藉晦翁書。弓馬古來地。大儒公始初。</text>
<title>挽詞[豐壤趙尙絅]</title>,<text>自公吾道北。起我士林中。鄕黨今成化。師門早就工。朝廷徵逸德。㙜閣想儒風。體用看行止。詩書與始終。</text>
<title>挽詞[坡平尹陽來]</title>,<text>豐沛山河淑氣蒸。鍾生人傑待文興。關西夫子稱楊震。天下名儒頌李膺。在巷簟瓢眞樂得。浴沂風詠道機澄。㫌招未屈幽貞操。微曜居然逐曉燈。</text>
<title>挽詞[坡平尹陽來] 其2</title>,<text>觀風昔日訪仙庄。茅屋衡門小澗傍。美玉空山雖在璞。幽蘭深谷自生香。發揮事業窮經傳。修養工夫勉直方。覿德餘薰長入夢。不堪千里送哀章。</text>
<title>挽詞[安東權瑩]</title>,<text>北方夫子李持平。篤學眞知孰與京。孝悌自家邊俗化。明誠在己士林程。弓㫌莫起丘園趾。禮遇冞深 聖主情。今世此人何處得。斯文痛切涕偏傾。</text>
<title>挽詞[海平尹得和]</title>,<text>已識陳良豪傑士。中州諸子莫能先。天下流通吾道在。豈云人物限摩天。</text>
<title>挽詞[海平尹得和] 其2</title>,<text>我宰雉城十載前。邑風民俗賴鄕賢。尙記端嚴巾服坐。滿床經籍道心全。</text>
<title>挽詞[完山朱杞]</title>,<text>棲息衡茅好養眞。孩年止孝學求仁。正宜關外稱夫子。可但鄕中作善人。塘寫圓文空水月。草柔書帶自庭春。我來未得攀䂓誨。惟共門徒一慟均。</text>
<title>挽詞[門人朴遠枝]</title>,<text>昨年冬之季。小子往拜床。引坐授我餐。薄言斟酒觴。亹亹及先徽。勖我肯搆堂。久矣大基址。不治就穢荒。貞觀夕死可。何用走倀倀。時俗所誘奪。志期易亡羊。仰鴈棊莫彈。求魚筌勿忘。窮深在志致。不積豈成章。美珠如可索。須於最深洋。未聞嘉穀實。矯矯雜莠稂。終然謬千里。初不間毫芒。斯乃頂門針。蒙昧敢窺墻。倐忽經日月。尙爾心中藏。已矣庭草春。不復襲蘭芳。前言卽永訣。一歲更百霜。天高藏鳳遠。世晩哭麟長。嗟嗟將安仰。悼怛懷疇曩。仁孝兼友弟。出自天賦良。况有父師敎。早遊詩禮塲。獨善希顔巷。撝謙處夷鄕。硏窮圖掛壁。溫繹書盈箱。家貧道不貧。芻豢面有光。刮去一膜子。瑩澈方寸塘。蔚然振英聲。玉佩又蕙纕。前後徵辟書。幾到林下庄。峩豸置淸班。薦鶚出尋常。區區洛士望。冀回千仞翔。非有輕世志。名下不敢當。甘心草木間。無計謝東皇。桃花自精神。蜉撼亦何傷。時行或時止。己自秤衡量。應事接物間。和氣春載陽。辭婉人易感。誠實非勉强。此非過溢語。猶未摸眞詳。幽光與隱德。容俟公筆彰。需世倘見施。可以興國庠。斯文不幸痛。豈獨止一方。譬如山澤中。乕逝龍亦亡。蹊徑日千萬。趾目迷周行。天生若有爲。胡然來去忙。代謝固難遷。不欲怨彼蒼。媿余誠淺薄。亟拜顧未遑。病不侍湯藥。喪不斂衣裳。赴吊更後人。餘感淚浪浪。何顔對九原。學亦無就將。悠悠後時歎。頹波注扶桑。入門阻警咳。觸目增悲凉。蕪沒杞菊叢。零落芭蕉香。知有報施理。餘慶子孫昌。請看行路人。爭式舊宅傍。</text>
<title>挽詞[門人李揚世]</title>,<text>北方千載有儒眞。天賦先生孝且仁。粉地本爲忠信主。德基先卜禮恭人。淸神襟照氷壺月。至樂瓢留陋巷春。啓手全歸何所憾。斯文一慟士林均。</text>
<title>挽詞[門人崔鳳壽]</title>,<text>天挺君王不召臣。囂囂樂道幾年春。敦行孝悌仁斯熟。講究人文德日新。魚澗淸流同活潑。松巖皓月瑩心神。嗚呼已矣幽明隔。小子無緣侍燕申。</text>
