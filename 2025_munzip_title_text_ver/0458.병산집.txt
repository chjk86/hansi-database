<title>原州途中</title>,<text>水面靑山曲曲遮。和煙明滅野人家。平蕪十里秋容晩。古木疎枝有暮鴉。</text>
<title>漫吟</title>,<text>小室臨丹壑。淸溪㶁㶁流。石壇松露冷。山竈茗煙收。白日牽幽夢。靑春辦勝遊。高歌時自放。天地亦悠悠。</text>
<title>漫吟 其2</title>,<text>絶壑雲依宿。虗堂月獨親。琴書堆不整。高卧一閒人。</text>
<title>漫吟 其3</title>,<text>平林漠漠雨濛濛。多少靑巒隱几中。山外帝城連咫尺。日邊消息隔旬通。</text>
<title>漫吟 其4</title>,<text>古木蒼蒼落日時。丹霞彩霧弄幽姿。一聲怪鳥啼何處。隔岸叢林深不知。</text>
<title>漫吟 其5</title>,<text>窈窕靑蘿掛古木。流鸎啼在最深柯。一聲苒苒春將歇。怊悵芳菲奈若何。</text>
<title>漫吟 其6</title>,<text>匹馬今朝出世間。雲山回首隔重關。多情最有寒溪水。十里波聲送客還。</text>
<title>山居</title>,<text>閒中無事把深巵。日日山齋倒接罹。變態孤雲傍水起。多情幽鳥入簾窺。鶯啼綠樹春無外。雨歇淸潭月有期。題罷新篇還自和。這間深趣復誰知。</text>
<title>閒居</title>,<text>門對三河近。潮聲薄暮還。溶溶雲出海。漠漠雨含山。草色凌階上。苔紋映戶斑。幽居人不到。獨坐占淸閒。</text>
<title>雨後漫吟</title>,<text>一犂春雨足。繞屋草萋萋。拳土培新植。刈荊覓舊蹊。籠煙梅萼細。浥露竹梢低。倚杖侯僮僕。門前日已西。</text>
<title>昨歲來修舊廬於河上而居之。孤露之餘。方抱風樹之痛。舍季仲剛敬次先大夫與仲父竹西公酬唱韻以示。不勝感愴。泣而書之。</title>,<text>百歲菟裘有舊廬。重來又覺十年餘。遺風忍憶當隅日。古制新添化草墟。孤露如今兄及弟。繼承從此後猶初。共將誓墓王公志。休向蓍龜更卜居。</text>
<title>復用前韻</title>,<text>春睡䑃朧足草廬。窻前旭日丈三餘。孤村遠近桑麻域。白水東南草樹墟。處士繁華花滿後。西山顔色霧開初。閒中賴有書千軸。細向陳編覓廣居。</text>
<title>次察訪叔 敏啓 韻。寄題洪君 夏績 草堂。</title>,<text>愛君茅屋可淹留。高卧東窻萬慮休。一壑藏春花事晩。百年探僻道機幽。從知勝景隨人在。不必靈區涉海求。且喜詩翁同榻久。分他物色錦囊收。</text>
<title>鑄洞舊宅。與羣從夜話。</title>,<text>簾前風露五更淸。咽咽寒螿盡意鳴。靑眼相看如夢寐。毁垣衰草不勝情。</text>
<title>高陽途中。雨後口占。</title>,<text>征衣朝濕洛城雨。行到深川日欲斜。却怕陰雲時復結。逢人數問有村家。</text>
<title>次寄仲剛關東之行</title>,<text>霜落江楓北鴈稀。海山秋思正依依。已知入峽方携策。幾度登崗獨振衣。緬憶桃源嘆計拙。會開茅屋莫心違。江湖萬里波濤足。鶴浦歸魂夜夜飛。</text>
<title>書曆日</title>,<text>葉落花開卽四時。人間甲子不須知。暇日田園還有事。栽松種竹此中推。</text>
<title>立春</title>,<text>積雪今朝罷。春歸處士家。身閑無一事。新種滿庭花。</text>
<title>種樹</title>,<text>小岡當屋後。衍紆數畒餘。因高得爽塏。處僻愜幽居。乘閒自往還。杖策獨躊躇。此地久廢蕪。鞠爲草蒿墟。恨無賞心物。日夕能起余。當春理鍤畚。課僮鏟櫟樗。郊原多嘉木。移來勞擔舁。培根深且堅。列行密復疎。微雨一夜過。倐然韶光舒。嫰葉泄春急。輕芳綻紅初。三徑顔色改。賁此幽人廬。對之自娛悅。聊以送居諸。</text>
<title>效體次李白杜陵賢人韻</title>,<text>不是於陵仲子廉。王孫攀桂且聊淹。數畒桑麻資契闊。一床圖籍獨沉潛。短短桃花映竹戶。輕輕柳絮覆茅簷。莫笑閒中消日月。時來膠鬲起魚鹽。</text>
<title>暮春。與冠童十數。步往靈泉庵。煮花修稧。</title>,<text>掠岸春濤汩汩流。雨餘光景更淸幽。聊將點也風雩興。仍作羲之曲水遊。爛熳林花粧小刹。依俙征帆隔滄洲。莫辭取醉終今夕。帶月還乘野渡舟。</text>
<title>暮春。與冠童十數。步往靈泉庵。煮花修稧。 其二</title>,<text>與客逍遙陟小岡。春風呼酒坐禪堂。江魚入饌纖纖白。雪麵歸廚片片香。酩酊且酬花鳥節。優遊將老水雲鄕。靑莎軟草河堤路。日暮歸來露濕裳。</text>
<title>次東槎錄韻</title>,<text>吾東文脉未曾亡。藝苑聲名較孰長。一代並驅爭逸足。千秋高擧見鳴凰。幾從世亂經兵燹。尙賴神慳護寶章。試問後來題品處。何人能復早升堂。</text>
<title>苦雨</title>,<text>八表陰雲混攫拏。垂垂雨脚亂如麻。田夫消息禾生耳。野宅生涯竈産蛙。漲水爭門歸汗漫。飛泉噴壑散谽谺。添床屋漏驚殘夢。起坐中宵獨自嗟。</text>
<title>喜晴</title>,<text>颯颯微凉枕席生。喜聽噪鵲報新晴。四郊出耒耕阡陌。百頃呑渠長稻秔。擺霧紛紛兵曳甲。殘雷隱隱鼓遺聲。懷襄洗盡江臯惡。夕照翻空纈眼明。</text>
<title>幽居中偶得晉唐人閑適詩四首。揭諸座右。仍次其韻。聊以自遣。</title>,<text>夙余志遠遊。秣馬整韅鞅。脫略塵世累。浩蕩雲海想。玄圃與滄洲。有路非憚往。仙區竟怳惚。萬古荊棘長。歸來衡門下。五畒安且廣。持此聊卒歲。莫歎困草莽。</text>
<title>幽居中偶得晉唐人閑適詩四首。揭諸座右。仍次其韻。聊以自遣。 其二</title>,<text>架屋不願侈。木石易經營。小堂臨圃塲。蕭灑愜幽情。佳卉雜凡植。蔥籠滿園生。窮巷無人過。空庭集蟬鳴。閉戶看道書。杖策時獨行。世念絶已久。誰辨辱與榮。</text>
<title>幽居中偶得晉唐人閑適詩四首。揭諸座右。仍次其韻。聊以自遣。 其三</title>,<text>有求恒不足。無競恒自悅。形骸元土木。天地有生滅。嗟哉百歲人。憂樂交感發。營營勞此生。去去不知歇。吾愛北窻風。且愛南軒月。遇境卽陶然。何必問佳節。</text>
<title>幽居中偶得晉唐人閑適詩四首。揭諸座右。仍次其韻。聊以自遣。 其四</title>,<text>籬落分東西。禾黍連隴阡。處處聞村謳。相將耘水田。荷鉏帶星廻。歸路集暮鳶。今夏時雨足。庶幾且有年。桑柘葉已稀。滿箔蠶就眠。努力望歲功。勤苦無戚然。</text>
<title>次舍季仲剛新卜西山水回洞韻</title>,<text>幾從經過此途傍。不識靈區咫尺藏。溪近發源淸且駛。地宜居隱窈而長。閒中可取三餘業。僻處還饒五畒桑。東海鹿門俱自適。休將彼此兩相量。</text>
<title>行次峰水嶺上。望見永平諸山。</title>,<text>名區物色夢中知。此地淸游事正奇。望裏恨無千頃水。分明眞驗在何時。</text>
<title>九日登煙臺</title>,<text>霜風吹捲海山嵐。萬點螺鬟灝氣涵。滚滚江波流日夜。茫茫秋色盡東南。菊花有分隨人在。佳節無多秉燭酣。共指天摩楓葉晩。要從歸路駕征驂。</text>
<title>重尋普光寺</title>,<text>童年此地作淸遊。一別金沙歲十秋。人間甲子須臾事。來去浮生謾有愁。</text>
<title>次題元叔 萬齡 新構</title>,<text>新詩滿揭壁西東。一一瓊章語絶工。今世何人能好事。塵中小築亦高風。吟哦只取陶斯樂。偃仰便休自在躬。白日羲皇親枕席。卧看衣狗變蒼空。</text>
<title>卜居鳩林。贈村中諸士友。</title>,<text>月岳山形似洛中。主人豪氣更扶風。慇懃僦得瀼西宅。從此鷦鷯保一叢。</text>
<title>遊槽巖</title>,<text>老釋當年自異流。猶將陳迹寄千秋。幾箇男兒經過地。芳名終昧峴山丘。</text>
<title>邀月堂次林石川韻</title>,<text>盈盈海上月。夜夜堂中邀。勝事成千古。閒情付一瓢。空瞻銀漢約。誰繼玉盤謠。怊悵蟾宮裏。姮娥鬢亦蕭。</text>
<title>登孤山</title>,<text>一溪流玉抱村斜。多少樓臺擅物華。孤山遠近梅花樹。欲訪西湖處士家。</text>
<title>將行湖中。次韻留別尹生 憲之。</title>,<text>臘月南遊歸仲春。隔年來往苦紛繽。天機滚滚時難定。節序悠悠計莫伸。不是深山逃世亂。終須樂土爲家貧。江湖萬里多閑地。携手同行有幾人。</text>
<title>余於前歲之末。冒寒南逾嶺。辛苦經營之計。遽歸烏有。今來此處。又勞心力。南北往還。殆二千一百餘里矣。世間事不如意者常多。而遇之者每有戚戚於其間。甚非處順之道也。玆述短律以自解。</title>,<text>行流止坎任悠悠。達士何曾戀故丘。若使此心隨遇足。人間無處不遨遊。</text>
<title>寓居</title>,<text>窄窄松籬短短簷。亂垂簾箔雜葭蒹。小窻磅礴纔容斗。曲檻龍鍾恰似鎌。曉起每疑新景嗇。午眠偏苦隙風纖。巢居穴處還無害。猶怕高人笑不廉。</text>
<title>寧之爲縣。多山而小野。人民甚繁。更無閒土。余方求數畒之地。以營菟裘。而僅可者皆爲人有。昨從二三冠童。步登小岡而覽之。亂山走海。紛錯無統。間有盤旋開曠處則峽氓沙戶之所寄着。絶無寬閒之趣。此中必有幽邃平鋪可以盤桓者。而人未及知之。姑待之以結歲暮滄洲之約云爾。</title>,<text>滄溟蹙處亂山堆。小店荒村隙地開。從古靈源秘不識。至今應待主人來。</text>
<title>聞子規</title>,<text>獨夜空山裏。子規咽咽鳴。一聲驚客夢。窻外月三更。</text>
<title>漫興</title>,<text>簷影遲遲掩小堂。滿床書籍午風凉。階花欲盡蜂聲懶。樑土新乾燕翅忙。少日雄心圖北海。暮年幽興着東岡。生涯萬里橋西足。休怕傍人笑我狂。</text>
<title>溪上步行觀獵魚</title>,<text>一水窮源上。巖巒曲曲幽。鵑禽啼谷口。鷗鷺立沙頭。杖策穿苔逕。折花戱玉流。晩來收數罟。呼酒更遲留。</text>
<title>溪上步行觀獵魚 其二</title>,<text>淸溪一道送潺湲。花徑蒼苔步步斑。落日芳洲迷去路。白雲何處訪商顔。</text>
<title>途中口號次別叔氏</title>,<text>湖海山川曲曲尋。名區往往在幽深。試向扶江論去就。峩嵋山月稱人心。</text>
<title>夏日憇路傍槐陰</title>,<text>誰植靑槐長百尋。垂雲柯葉貯淸陰。無何鄕裏頹然寢。拂面凉風爽客襟。</text>
<title>有感</title>,<text>長松高百尺。柯葉何靑靑。爽籟連月峰。淸陰覆煙汀。磊落凌雲志。髣髴會仙靈。惜哉時不遇。逈絶少人經。日夕羣鳥集。喧啾啄膻腥。正氣自侵削。顔色日凋零。飛來雲外鶴。回翔欲暫停。黃口莫相咻。此地安久寧。</text>
<title>霽後乘月閒步前野</title>,<text>十日陰霖一日晴。况兼新月恰分明。依依軟草承纖步。片片寒螢引獨行。厓竹涼侵沙鷺夢。風松響雜石泉聲。歸來寂寞柴門掩。夜色蒼茫斗欲橫。</text>
<title>霽後乘月閒步前野 其二</title>,<text>夾岸蒹葭露濕裳。人家深在小溪傍。疲來乞酌寒泉水。童子開門急掃堂。</text>
<title>寓居霖雨中述懷</title>,<text>我家兩河口。堂構傳累世。有屋足庇躬。食力聊卒歲。養拙畎畒間。絶意風雲際。怡然奉慈歡。湛樂聯棠棣。况復宗黨近。朝夕相游詣。天機日相催。世事多變遞。豈不戀鄕里。遠擧輕身計。傳聞古朗州。山水多佳麗。橘州饒田土。淮南有松桂。寧憚道里遙。喜僻歸意銳。玄冬十二月。驅車渡漢汭。飛雪浩茫茫。寒日光陰翳。層氷不見畔。一路如練細。我僕皆戰股。我馬頻顚蹶。暮投孤店宿。破屋無關閉。夜寒衣裳薄。嚴風入兩袂。晨起逐前侶。凍川難可厲。辛苦向前去。行行不能滯。凄凉白馬津。訪古吊百濟。寂寞羅浮宅。歲久荊棘蔽。骨肉逢迎地。相視但揮涕。紛紜喪亂後。舊業存如綴。趨庭昔佩訓。履險共勉勵。行邁尙迢迢。分手更遠逝。按轡扶蘇道。據鞍忽流睇。嶙峋白玉峰。萬千立次第。欣欣識面初。便覺心機契。黃昏國師巖。暫借賓舘憇。樓臺照通衢。棟宇多巧制。千梃立篠簜。百畦滋蘭蕙。主人憐我窮。慇懃出凡例。僦屋頓行李。炊黍飯僕隷。喜見淳朴俗。相待期勿替。决意卜一丘。不復問龜筮。世故劇多端。好事行或泥。蒼黃撤南轅。怊悵初心戾。三千往來程。剩得筋骸敝。鬱鬱意無適。搖搖船不繫。吾生久棄世。萍迹無根蔕。焉能坐默默。久受荼苦嚌。梁鴻入吳會。幼安客遼薊。此道孰云非。千秋稱智慧。敢望去就並。庶幾高風繼。欲尋大行曲。擬鼓瀟湘枻。飄然啓我行。浩蕩誰能逮。湖右八九郡。碁置列海裔。靑蘿特瀟灑。風月眞無儷。衆水爭一門。羣山送遠勢。橘柚登齊苑。麻枲通吳稅。賢豪昔間出。遺俗尙文藝。巋然古祠屋。香火奉圭幣。還將擇鄰意。永言徼福惠。煙霞愜素情。鷗鷺成新誓。期營數畒宅。滿壁圖書揭。松筠繞屋樹。禾麻隨時蓻。淸風挹荷香。明月聽鶴唳。充膓足藜藿。掩骭有荷製。兀兀東窻醉。天地入睥睨。形骸亦土木。擺落猶蟬蛻。野性本疎曠。肯嫌龜尾曳。僑居適炎熱。淫霖久不霽。盡日困風濕。終宵嘬蚊蚋。宛轉方丈內。鬱悒心佗傺。從來丈夫志。焉能學軟脆。一曲安分吟。用替金剛偈。</text>
<title>立秋後偶吟</title>,<text>常愁畏日苦遲遲。始覺朝陰尺度移。聞道金神初按節。祝融肆虐豈多時。</text>
<title>淸夜吟</title>,<text>夜如何其夜向闌。深院月上梧桐枝。玉露湛湛竹葉重。繁陰倒垂多參差。講罷老君五千言。床頭篆煙微如絲。</text>
<title>贈別同鄕人</title>,<text>千里江南雪正飛。相逢相別摠依依。故園魚鳥今無恙。護惜松筠待我歸。</text>
<title>除夕次唐絶</title>,<text>一刻殘宵惜不眠。賢愚少壯意同然。推心倘服孶孶訓。免向窮廬歎暮年。</text>
<title>早春卽事</title>,<text>殘梅兩點三點。早杏欲開未開。千里江南草色。遊人日暮徘徊。</text>
<title>寄題撫琴堂</title>,<text>虗欞月色壓幽夢。環珮琅琅朝九疑。當時一曲南薰譜。傳向人間獨自知。</text>
<title>寄題撫琴堂 其二</title>,<text>洞霧陰陰竹塢深。玉人何處弄瑤琴。楓林閴寂啼鴉盡。月鎖空庭桂影森。</text>
<title>徐生 文永 內輓</title>,<text>萬事浮雲度碧霄。花飄玉碎不終朝。郞君點檢斂時服。嫁日餘香猶未消。</text>
<title>徐生 文永 內輓 其二</title>,<text>悼亡十載恨猶纏。此日誰憐再斷絃。只待阿兒能會事。分明揮涕說當年。</text>
<title>三淸洞</title>,<text>杖策尋幽逕。登高覺爽然。細泉流太古。蒼壁護千年。萬壑秋聲裏。孤鴻暮靄邊。披衣閒藉草。乘興却忘旋。</text>
<title>三淸洞 其二</title>,<text>相國風流遠。山光日暮寒。誰云旋馬地。還逼種桃壇。占僻人無競。搆虗謗太讙。數椽今尙在。分付後人看。</text>
<title>夜直桂坊。次同僚韻。</title>,<text>柳上春歸鳥語欣。新陽藹藹動無垠。官閒錯擬金門隱。地接從窺石室文。最幸銅樓陪仗密。爭稱离席講書勤。棲遑抱擊還多愧。鎖直中宵夢白雲。</text>
<title>柳僉正 俰 輓</title>,<text>七十人間。古來稀只。曷獨多此。貴全歸只。溫溫君子。碩而頎只。脫略外膠。靜天機只。忍飢雲巘。昔賢希只。排箱堆案。粲珠璣只。君門射策。奮布韋只。矯矯天駒。脫銜鞿只。尙垂剪拂。陪龍旂只。奈世齷齪。志多違只。磊落澗松。老十圍只。寸苗蔭之。古所唏只。崦嵫西日。促暮暉只。蒼皇邸舍。擧素幃只。二難扶櫬。丹旐飛只。行路咨嗟。涕泗揮只。感嘆疇昔。夢依俙只。我歌悽其。薤露晞只。</text>
<title>金子固 萬堅 輓</title>,<text>曾向招提一榻棲。中間萍迹各東西。耕雲谷口山川逈。繫纜沙頭島嶼迷。晩歲重逢眞若夢。少年豪氣未全低。英姿遽隔泉臺閟。薤露歌成不忍題。</text>
<title>曹溪</title>,<text>一派銀潢落九霄。羣峰擁立碧岧嶢。平明旗鼓井陘出。半夜簫笙紫極朝。急雨催詩輕靄合。夕陽翻壑彩霞消。靑靑九節巖間草。欲採靈根問子喬。</text>
<title>柳參奉 應壽 輓</title>,<text>湖南從古號多賢。之子高風莫或先。浮世宦情蟬翼薄。一丘幽興鷺盟圓。百年交密欣同契。千里書來奄作仙。題罷哀詞和淚望。愁雲錯莫少微躔。</text>
<title>送姊兄洪九以氏 重箕 出判箕城</title>,<text>千秋佳麗舊西京。富庶如今尙擅名。利器當從盤錯別。牛刀試處播治聲。</text>
<title>送姊兄洪九以氏 重箕 出判箕城 其二</title>,<text>關外風煙接塞垣。翩翩皁盖出西門。一樽酒盡斜陽暮。斷鴈離鴻惱別魂。</text>
<title>送姊兄洪九以氏 重箕 出判箕城 其三</title>,<text>浿江春水淥生漪。岸柳輕搖細細絲。遙想風光行正好。使君五馬莫遲遲。</text>
<title>送姊兄洪九以氏 重箕 出判箕城 其四</title>,<text>珠翠眩人儘伐性。笙歌喧耳摠哇音。最憐浮碧樓前水。一勺淸波可洗心。</text>
<title>送姊兄洪九以氏 重箕 出判箕城 其五</title>,<text>丹藥無成歲月多。閉門閒作病維摩。憑兄倘得靈芝惠。何幸刀圭起舊痾。</text>
<title>金監司 盛迪 輓</title>,<text>滕廬叫閤日。秦粟抗章時。聖主方容直。孤忠許拾遺。奉公心獨苦。憂國鬢先衰。拱北樓前路。歸魂限玉墀。</text>
<title>李監役 聖冕 輓</title>,<text>神理茫茫孰所監。難將禍福問巫咸。飄揚莫逐花粘席。掩抑終嗟劍匿函。千首詩成窮措大。十年仕進賸虗銜。北邙一掬同歸盡。誰辨存亡異楚凡。</text>
<title>次軸中韻賀洪兄諸弟及少子司馬聞喜</title>,<text>太華峰蓮採欲稀。爭携綺席映金巵。蟾宮一朶還非少。河伯翻嫌水至時。</text>
<title>崔監司 商翼 輓</title>,<text>長安十一月。寒氣正栗烈。玄冥蹴穹昊。北風吹地裂。蕭蕭國東門。素車侵星發。薤歌響嗚咽。廣野層陰結。親朋送一哀。淚盡情不竭。一種北邙塵。此行無來日。人生異金石。聖哲莫能脫。萬古只如此。惻愴難再述。</text>
<title>崔監司 商翼 輓 其二</title>,<text>溫溫士君子。妙年馳名譽。冠佩襲芳潔。詩書服菑畬。早通金閨籍。雲衢進翼如。栢府將銀臺。出入歲無虗。東州牧疲氓。漢庭降璽書。晩分九重憂。湖甸人安居。長圖迫暮景。報主計已疎。空餘拜床客。題挽淚沾裾。</text>
<title>大殿延祥詩 居首賜弓</title>,<text>銀鑰平明闢掖垣。玉淸金牓映朝暾。三元摠協衡璣政。一氣初宣造化痕。議貸省刑前代美。頒幡爆竹有司存。吾王聖德勤資始。別是延英日討論。</text>
<title>大殿延祥詩 居首賜弓 其2</title>,<text>紫闈仙仗簇。星佩儼朝天。旗影微微碎。宮香細細傳。九成韶盡美。一葉莢初鮮。晝漏添新刻。從今數御筵。</text>
<title>大殿延祥詩 居首賜弓 其3</title>,<text>東風曉入上林中。梅萼爭春欲放紅。咸道太平還有象。歡娛推與萬方同。</text>
<title>大殿延祥詩 居首賜弓 其4</title>,<text>露浥金莖直。雲深鳳闕雙。瑤函擎玉札。一語仰興邦。</text>
<title>送江西使君趙定而 正萬</title>,<text>半世騷壇傑。一麾江海行。人生好是靜。天意薄高名。驛路春泥滑。官齋霽景明。相思梅月夜。淸什爲誰成。</text>
<title>張咸陽 世南 輓</title>,<text>白衣蒼狗摠須臾。倚伏人間定有無。不是吾賢愁厄困。堪憐世路自崎嶇。風塵幾伴黃岡鶴。嶺海未歸葉縣鳧。十二橋中明月夜。酒徒何處更追呼。</text>
<title>送尹內翰 志和 國史曝曬之行</title>,<text>千秋禹穴幾人窺。太史淸遊更此時。別是夫君行曬腹。歸來乞叩秘書奇。</text>
<title>送關西伯趙幼亮 泰采</title>,<text>明庭寵擢主恩優。出典雄藩協廟謀。玉塞邊烽閒吠狗。遼河土壤接風牛。密臺箕井千年國。芳草晴川百尺樓。遙想浿江行樂地。堪誇綵服映新秋。</text>
<title>鏡 月課</title>,<text>龍護爐中方寸鐵。團團桂魄碧穹臨。要看色色千般態。須拂輕輕一垢侵。姸醜隨呈閒自在。將迎累絶跡無尋。靈臺別有吾人鑑。何必秦宮巧照心。</text>
<title>扇</title>,<text>看看物物理要窮。至妙分明在此中。闢去方知還有闔。空來始可驗藏通。誰能執熱終無濯。且莫逢秋怨不終。安得奉君淸暑殿。九區煽達楚王風。</text>
<title>簾</title>,<text>垂垂盡日掩窻欞。默坐薰香澹性靈。月入寒波工點綴。風來瑤瑟響淸泠。凝神便覺生虗白。會景還宜對汗靑。蜀肆千秋人寂寞。藑茅何處賾玄冥。</text>
<title>硯</title>,<text>陶泓家世自于闐。流落人間問幾年。出處情同憐楮白。切磋功著慕陳玄。提携墨客江湖地。密邇詞臣雨露天。玉德金聲誰解惜。知心最有雪堂仙。</text>
<title>芍藥</title>,<text>不隨凡卉競。窈窕殿餘春。浥露晨粧靚。披風晩態新。不須分土品。卽此認天眞。蘭桂收功處。偏憐五味珍。</text>
<title>杜鵑</title>,<text>蜀血千秋碧。東風化作紅。歸魂迷世界。淡色困林叢。閬苑根無着。瓊林夢已空。一聲枝上鳥。愁結月朦朧。</text>
<title>李監司 宏 輓</title>,<text>畸人從古合於天。天意如今更嗇年。休恨天人俱莫與。九重猶得聖君憐。</text>
<title>李監司 宏 輓 其二</title>,<text>嘉貺驚傳哭寢餘。摩挲藥裹涕沾裾。草麻舊筆今猶在。續綴哀詞不忍書。</text>
<title>大殿春帖子 居首賜弓</title>,<text>太史東郊報迓春。金宮瑞色曉來新。三陽奮處羣陰縮。萬化萌時一氣均。天造不須雕刻物。聖恩還自染濡人。試看詔下山東日。扶杖爭嘆漢帝仁。</text>
<title>大殿春帖子 居首賜弓 其二</title>,<text>掖垣仙仗簇。玉漏響丁東。鳷鵲留殘雪。蓬萊轉淑風。韶光隨世界。惠澤遍封中。萬物均欣悅。天人一理同。</text>
<title>大殿延祥詩</title>,<text>鵠立千官待漏時。東方瑞旭出遲遲。聲傳爆竹除殘臘。風轉柔楊弄細枝。漢札恤貧仁化洽。堯眉帶喜近臣知。微才愧乏三元頌。惟自呼嵩拜玉墀。</text>
<title>大殿延祥詩 其2</title>,<text>化日行東陸。玄都歲律廻。裁花頒勝遍。議賑草麻催。小殿寒纔退。講筵日數開。簫韶成九奏。爭頌鳳凰來。</text>
<title>大殿延祥詩 其3</title>,<text>靑陽布惠澤。殿角生條風。木舌頒新令。咸濡發育功。</text>
<title>谷雲金參判 壽增 輓</title>,<text>四海淸名石室翁。後來文雅繼遺風。高超一世芬華外。歸卧千峰寂寞中。晩歲詩章探細律。幾家扁額出新工。堪嗟大耋今無及。留見江河逝不窮。</text>
<title>李僉正 舜岳 輓</title>,<text>世人紛外騖。並駕日駸駸。夫子還追古。淳風復見今。英華內自蘊。篤厚俗知欽。鵝博山陰繭。雉鳴宓賤琴。時從床下拜。因叩靜中心。愷悌神明勞。優閑歲月深。靈春驚色老。南極報星沉。悽愴加麻日。題詩淚滿襟。</text>
<title>銀臺會送龍灣尹洪玉汝 璛。知申事尹令仲綱世紀 次光國志慶錄中韻以贐之。仍步追送。</title>,<text>細雨銀臺會。停杯激寸誠。至今輸幣地。從古防胡營。行李看銅虎。離情惱禁鸎。傷時慷慨意。却怕說分明。</text>
<title>送周卿 世奭 三從兄以樂正赴燕</title>,<text>兩階舞羽日。堪作舜庭夔。何事幽燕北。勤輸玉帛爲。</text>
<title>鄭司諫 維漸 輓</title>,<text>坦易高人趣。昂藏直士風。匡時懷鬱鬱。騁策日怱怱。詩酒蘇司業。聲名蓋次公。臺端今寂寞。無復見乘𩣭。</text>
<title>左相李公 世白 輓</title>,<text>量呑江海氣排嵩。鶚立朝端譽望隆。獨殿云亡諸老後。將回旣倒百川東。歷經夷險吾無間。調劑辛甘相有終。六載巖廊憂國念。公歸尙結九泉中。</text>
<title>左相李公 世白 輓 其二</title>,<text>曾從黃閣埽門頻。喜襲芝蘭座上春。語到艱虞多感激。心驚祿位却逡廵。生平附驥情無極。十載登龍跡已陳。仁里秪今成寂寞。忍將麻免送靈輴。</text>
<title>文谷金相國 壽恒 遷葬輓</title>,<text>嘗讀黨錮傳。掩卷涕滂沱。歸來千載下。此禍何其多。烈火焚崑玉。疾風摧碧柯。置之勿復道。嗟嗟理則那。</text>
<title>文谷金相國 壽恒 遷葬輓 其二</title>,<text>蟬聯相國門。請從西磵說。魯連蹈東海。蘇武拘雪窟。隻手扶倫綱。淸風灑蘭雪。同時有伯仲。萬古炳雙節。</text>
<title>文谷金相國 壽恒 遷葬輓 其三</title>,<text>公是稱家子。負許自不苟。學究關閩奧。詞薄龍門後。眼空冀北羣。胸呑雲夢九。淸時騁高武。聲名仰山斗。</text>
<title>文谷金相國 壽恒 遷葬輓 其四</title>,<text>羽儀王庭日。瑞世輝文章。伏君靑蒲席。倚君白玉堂。陸九辭剴切。賈傅語慨慷。挽回三代志。烱烱不能忘。</text>
<title>文谷金相國 壽恒 遷葬輓 其五</title>,<text>在昔先朝末。公時作上卿。半夜承遺音。翼室干戈迎。羲輪浴咸池。薄海瞻昭明。竭力輔初政。永期邦運亨。</text>
<title>文谷金相國 壽恒 遷葬輓 其六</title>,<text>浮雲蔽紫闥。白日無光輝。去去天南陬。中洲採芳菲。懷君赤壁月。賦詩采石磯。百篇江海作。燦然若珠璣。</text>
<title>文谷金相國 壽恒 遷葬輓 其七</title>,<text>丹鵲啣天書。赤舃旋東雨。中原相司馬。八域民安堵。平生五湖志。欲待報明主。至今風珮洞。煙月鎖寒滸。</text>
<title>文谷金相國 壽恒 遷葬輓 其八</title>,<text>碧波鳴嗚咽。風雨晝冥冥。鬱沒澤畔魂。何處今獨醒。神馬跨汗漫。乘風入彤庭。髣髴龍樓夢。君王憶丹靑。</text>
<title>文谷金相國 壽恒 遷葬輓 其九</title>,<text>早從床下拜。頻承笑語溫。豈以顓蒙故。特念故誼敦。德音日以遠。景仰終不諼。悵望靑門外。秋原白露繁。</text>
<title>申兵使 鍒 輓</title>,<text>詩禮家聲龍虎鞱。生平意氣水滔滔。銘燕壯志今寥廓。匣裏塵生尺八刀。</text>
<title>申兵使 鍒 輓 其二</title>,<text>虎牙銅柱海波平。前後炎荒按節行。江漢至今歌出牧。千秋朱雀繫高名。</text>
<title>申兵使 鍒 輓 其三</title>,<text>留客山齋對薜蘿。愛聽甘蔗雨聲過。傷心倒屣逢迎地。大樹悲風日暮多。</text>
<title>申兵使 鍒 輓 其四</title>,<text>射虎藍田歲月遲。聖朝方起聽鼙思。天之奪速終難問。不待雲中遣使時。</text>
<title>朴淸州 見善 輓</title>,<text>一死人間盡有之。如今子死最堪悲。高堂正値重牢日。湖邑未歸暮出兒。御史府中徵舊迹。黃公壚下隔英姿。傷心樑月依俙地。悵望江雲涕自垂。</text>
<title>洪都事 灝 輓</title>,<text>旂常勳績舊家世。灌絳風猷伯仲間。乳翟聲中曾按曲。銅龍門外晩趨班。浮榮末路看猶幻。宿業多年好是閒。花徑藥欄今寂寞。長懷淸範涕潺湲。</text>
<title>南監司 正重 輓</title>,<text>朝嬉夕化遽如斯。厭世翩然逝莫追。識字終敎憂患始。知心也復後來期。恩波不阻湘江蟄。雲翼將看北海披。萬事人間今已矣。萱堂空待暮歸兒。</text>
<title>右相金公 構 輓</title>,<text>鼎鼐調鹽日。洪匀一氣新。救時謨密勿。居寵色逡廵。赤舌休騰謗。丹心可質神。中流舟楫失。欲濟歎無津。</text>
<title>右相金公 構 輓 其二</title>,<text>古有終身慕。于今見棘人。誠深攀栢地。病劇倚廬辰。正席纔嘗賜。騎箕遽返眞。丁寧對使語。那忍奏楓宸。</text>
<title>右相金公 構 輓 其三</title>,<text>通家兩世誼。眷待出尋常。自詑登龍客。仍兼接鴈行。從遊如宿昔。陳跡已荒凉。跡阻靑門外。緘辭淚滿裳。</text>
<title>馬耳山</title>,<text>雙尖碧玉揷雲間。萬古傳稱馬耳山。安得神鞭鞭起汝。騎行一日遍區寰。</text>
<title>次韻示鎭安倅呂 光周，龍潭倅金 鎭玉。</title>,<text>赤壁千秋誰此遊。羽衣今日上黃樓。恩深聖主分麾地。榮極親朋進壽秋。雨歇仙區聯皁盖。波生錦峽泝扁舟。慇懃勝會終難腐。繪事應須倩虎頭。</text>
<title>次韻示鎭安倅呂 光周，龍潭倅金 鎭玉。 其二</title>,<text>鳳尾塵生久不磨。奚囊索莫結蛛窠。誰遣詩章吟月露。却驚光怪戱黿鼉。廢鼓昭琴眞計得。休開廉壁奈吾何。自覺蕭然無外事。官齋頹卧病維摩。</text>
<title>李判書 翊相 夫人輓</title>,<text>延州家世晉陽門。妙歲成親祿履繁。踐斗恩光分鳳誥。專城榮養奉魚軒。靈春晏駐三春景。寶婺翻驚一夜昏。最是當年埋玉地。魂歸忍復聽巴猿。</text>
<title>平川君申公 琓 輓</title>,<text>都人巷哭搢紳傷。共惜巖廊失棟樑。洛下端明期再起。蜀中諸葛遽先亡。泉臺尙結淸時戀。野圃留看晩節香。滚滚天機靡所届。詩成殄瘁淚盈裳。</text>
<title>李奉事 纘慶 輓</title>,<text>十年霜鍔入磨礱。莫向龍門暫試功。至寶收來歸寂寞。空留鬱氣斗牛通。</text>
<title>李僉知 翮 輓</title>,<text>靑蘿之洞小溪上。有屋臨流結瀟灑。籬花砌竹護幽居。別是林泉靜散界。我昔南遊訪隱淪。暇日頻從床下拜。問公何事久淹留。公言富貴如草芥。他鄕豈無京國戀。回首風塵堪五噫。棲遲丘壑自適意。暮年眞味嚥沆瀣。別來音容隔茫茫。江水東流雲北邁。昨歲東洛一邂逅。淸味虗堂接軟話。蕭然鶴髮映緋衣。地上仙姿人覩快。還嗟海籌亦有涯。一夜靈春顔色壞。郞君千里戴星哭。聞此堪令行路喟。空將蒿里一曲歌。寄向南雲淚盈眦。</text>
<title>洪正郞 重衍 內輓</title>,<text>孌彼名家女。于歸鐘鼎門。齊眉儀罔缺。結髮義方敦。虺夢情纔慰。婺躔夜忽昏。悼亡無限恨。忍見叩莊盆。</text>
<title>柳兵使 漢明 輓</title>,<text>鴨綠風煙倚劍看。漢拏秋色映袍寒。許身慷慨心逾苦。歌競歸來鬢已殘。意氣當年思勒石。功名末路限登壇。丹旌晩濕蛟龍雨。灑涕遙添錦水湍。</text>
<title>世子宮延祥詩</title>,<text>天道有陰復有陽。吾心驗此謹消長。春爲四首敷天德。人體三才勖月將。典學終敎無間斷。推工可見日輝光。微臣拜獻銅龍下。只祝深仁洽八方。</text>
<title>世子宮延祥詩 其2</title>,<text>矯矯三陽泰。金宮報歲初。窮陰隨臘盡。化旭入春舒。高閣稀聞漏。离筵數講書。新工方撫壯。睿學日紆餘。</text>
<title>世子宮延祥詩 其3</title>,<text>离筵日日講書時。備問羣僚出每遲。歸院柳邊聞午漏。微微簷影上彤墀。</text>
<title>世子宮延祥詩 其4</title>,<text>雞鳴備鶴駕。問寢趁晨星。和氣隨春色。禁林早報靑。</text>
<title>李監司 海朝 輓</title>,<text>迫隘塵寰裏。斯人豈久留。文章乃餘事。寵辱且浮漚。棠樹遺陰冷。奎躔寶彩收。湖堂千古月。髣髴接風流。</text>
<title>走次金士直 楺，申翼仲 鐔 韻。</title>,<text>如何七尺丈夫身。久受塵間衆目嗔。好是煙霞淸絶地。野花山鳥不猜人。</text>
<title>走次金士直 楺，申翼仲 鐔 韻。 其二</title>,<text>洛山東望白雲悠。仙客淸風度幾秋。洗滌塵襟飛瀑在。吾儕從此數來遊。</text>
<title>走次金士直 楺，申翼仲 鐔 韻。 其三</title>,<text>北闕封章計已誤。休將一語博羣嗔。從今免作皺眉事。好向江湖伴野人。</text>
<title>走次金士直 楺，申翼仲 鐔 韻。 其四</title>,<text>人間萬事摠悠悠。物外風光春復秋。聞道東山花欲老。速宜相就辦淸遊。</text>
<title>走次金士直 楺，申翼仲 鐔 韻。 其五</title>,<text>半世歸田計未遂。故山猿鶴想吾嗔。今來占得潭邊築。要作林泉放浪人。</text>
<title>走次金士直 楺，申翼仲 鐔 韻。 其六</title>,<text>洞裏煙霞歸興悠。花宜春煦葉宜秋。膏車秣馬誰從我。一半華山可共遊。</text>
<title>趙參判 泰東 輓</title>,<text>金玉交輝伯仲行。風流最道白眉長。陽春化洽甘棠樹。栢府威生御史霜。地望豈徒承世閥。才猷端合坐朝堂。凄凉身後無窮恨。福善終難問彼蒼。</text>
<title>金主簿 昌緝 輓</title>,<text>西山高崒屼。爽氣自朝暮。寂寞衡門內。草色侵杖屨。志士生苦晩。嘐嘐心彌固。平生一床書。誰與千載遇。歲寒霜霰集。蕭條松栢樹。哀哀蓼莪痛。永徹白楊路。</text>
<title>金主簿 昌緝 輓 其二</title>,<text>我有腐膓痛。十年如一日。好緣翻成仇。婦逝兒短折。鍾情一般悲。相對輒淚决。如何更哭君。白首傷存沒。死者已冥漠。生者但嗚咽。病裏懷耿耿。哀歌不成闋。</text>
<title>韓司諫 永祚 輓</title>,<text>人間何處最堪悲。鶴髮憑門哭送兒。魂去忍違晨省地。眼枯終絶暮歸時。凄凉諫草棲殘篋。寂寞凝塵映素帷。悵望東城城外路。冷風沉霧曉星遲。</text>
<title>送三陟府使兪季毅 命弘</title>,<text>花山太守六旬歸。䠥𨇨風塵素計違。今日送君名府去。詩成恐被揶揄譏。</text>
<title>送三陟府使兪季毅 命弘 其二</title>,<text>皓厓凍嶂積層層。蓬海嵯峩萬丈氷。太守東行春有脚。佇看陽和釋陰疑。</text>
<title>送三陟府使兪季毅 命弘 其三</title>,<text>樓臺敞豁卽仙居。灝氣連天日夜虗。五十川邊人寂寂。高懸海月照琴書。</text>
<title>簡寄茂朱府使洪士益 重衍</title>,<text>赤城霞氣鎖濛濛。仙府樓臺聳碧空。晴晝睡餘鈴斷響。凉宵樂動燭搖紅。閒窺丙穴叉魚巧。時賞霜郊獵兎功。多賀故人今吏隱。書來千里濯淸風。</text>
<title>簡寄茂朱府使洪士益 重衍 其二</title>,<text>十載仙區入夢頻。別來光景更淸新。桐鄕父老如相念。擬結茅茨隱此身。</text>
<title>邊積城 震一 大夫人輓</title>,<text>父母生子意。莫不願爲仕。及仕家益貧。無以備甘旨。哀哀孝子情。痛結南陔詩。扶櫬返桑梓。行路爲之悲。養志最爲貴。三牲未必厚。積人歌淸儉。至今賢此母。</text>
<title>徐僉正 文淑 輓</title>,<text>磊落襟懷倜儻材。風猷儘自大家來。同船興入香山鶴。滿座心熏北海杯。永擬百年交態密。那堪一夕暮暉催。悽凉郭外深深宅。依舊春花映砌開。</text>
<title>南監司 正重 夫人輓</title>,<text>安貧從古丈夫難。末路如今女士看。琴鶴歸時箱篋洗。門闌高處井庖寒。徽容夙著齊眉案。敎意曾勤和膽丸。歸報泉臺知有語。兒孫十載茁庭蘭。</text>
<title>金忠州 鎭華 輓</title>,<text>磊落靑雲才不羈。長秋曉旭騁天騏。聞詩鯉也趍庭日。屈志毛君奉檄時。五斗淵明非素計。一琴淸獻促歸期。凄凉郭外迎丹旐。叵耐追惟涕自垂。</text>
<title>呂校理 光周 輓</title>,<text>山齋三日報成丹。孝子魂隨鼎火殘。惆悵泉臺無限恨。玉膏埋襲露華寒。</text>
<title>呂校理 光周 輓 其二</title>,<text>明月寒風百里間。聯翩皁盖昔登攀。泥鴻着處留陳迹。回首南雲涕自潸。</text>
<title>呂校理 光周 輓 其三</title>,<text>花山歸路鳳亭邊。照眼紗籠壁上懸。野老至今能說子。峽中春水自淸漣。</text>
<title>呂校理 光周 輓 其四</title>,<text>發軔長秋歲月晩。靑雲驥步尙夷猶。如何厭却承明直。四牡騑騑歷海陬。</text>
<title>呂校理 光周 輓 其五</title>,<text>虗舘逢迎隔幾宵。蘭摧桂折不終朝。楊江江上楓林暮。嗚咽寒波送寂寥。</text>
<title>呂相國 聖齊 夫人遷葬輓</title>,<text>哀榮互推敓。倚伏本無門。禍缺三從義。恩伸百歲寃。靑山烏對卜。紫誥鳳回翻。忍看新阡在。今秋葬令孫。</text>
<title>閔庶尹 聖魯 輓</title>,<text>華陰當日客過門。逆旅逢迎一笑溫。叵耐桐鄕遺惠遠。空嗟林壑素心存。幽情留着西江月。豪氣全消北海樽。屛裏銀鉤今尙在。摩挲不覺淚添痕。</text>
<title>臨陽君 桓 輓</title>,<text>劉安服食徒勞爲。曹子文章未足奇。秪愛東平知最樂。聲名今古與同馳。</text>
<title>臨陽君 桓 輓 其二</title>,<text>悠悠萬事詎堪陳。華屋山丘摠一塵。江漢風流今寂寞。萋萋芳草廣陵津。</text>
<title>任知事 弘望 輓</title>,<text>視履考祥古有言。天敎嘏福集高門。籌添海屋期而耋。桂折蟾宮子若孫。經閱滄桑交態見。優閒林壑道機尊。故山松菊今猶在。悵望南天送素幡。</text>
<title>柳安邊 泰明 輓</title>,<text>百年襟抱向誰親。每歎吾鄕有善人。萊服潘輿承孝道。大衾長枕樂天倫。棲遲蹔隔歸靑瑣。俛仰翻驚出素輴。神理茫茫嗟莫問。風流消盡北邙塵。</text>
<title>崔掌令 慶湜 輓</title>,<text>哭君邸舍閴無迎。誰識哀哀舊友情。唯有一奴垂涕進。手持小冊索留名。</text>
<title>崔掌令 慶湜 輓 其二</title>,<text>之子聲名自草萊。百年襟抱任恢恢。常看京洛逢迎地。不帶人間俗態來。</text>
<title>崔掌令 慶湜 輓 其三</title>,<text>栢府風裁去莫留。桐鄕惠澤至今流。鳴騶皁盖聯翩路。忍見丹旌返嶺陬。</text>
<title>洪參議 禹瑞 輓</title>,<text>翼逝張亡吾黨孤。哭君今日再嗚呼。傷心人物渺然際。滿目時艱扶者無。何處眞遊同汗漫。可憐塵世獨踟躕。屋梁顔色依俙地。不盡淸輝映玉壺。</text>
<title>李龍安 師中 輓</title>,<text>雨後狂瀾十丈高。曉來哀挽響江臯。雲天永斷飛鳧舃。湖海難尋載鶴舠。冷薄功名憐墨綬。慇懃交誼到霜毛。文園病客經年卧。空向寢門發一號。</text>
<title>申獻納 靖夏 輓</title>,<text>左海文章久絶響。天敎吾子假之鳴。朱門深處書帷閴。紫誥招時野塢淸。直筆共推良史在。一封留得諫臣名。邇來世値龍蛇厄。殄瘁詩成淚滿纓。</text>
<title>黃判書 欽 夫人輓</title>,<text>柔嘉婦德室家宜。爭道高門福日滋。仕宦金吾夫子貴。榮名玉署二郞隨。祥回鳴鳳求凰歲。壽獻蟠桃結實期。世界從來欠圓滿。强將挽語慰公悲。</text>
<title>敬次御製靈沼亭韻</title>,<text>天將奇植賁斯亭。數朶曾霑雨露零。祗願吾王追聖跡。餘波普浹衆生形。</text>
<title>次李承旨 聖肇 賜浴志喜韻</title>,<text>最是三韓第一泉。祥光浮動翠華前。靈波淨浴咸池日。洩瀨潛通小有天。鳴玉方催邦慶賀。振衣咸戴主恩偏。從看惠澤蘇殘疾。始數昇平自此年。</text>
<title>李參奉 世觀 輓</title>,<text>多病年來懶賦詩。時從知舊作哀辭。逢迎幾度篇相閱。奬詡深慙語不奇。歲月人間纔俯仰。風流吾黨日差池。歌成薤露憑誰問。唱向君前倘有知。</text>
<title>金監司 普澤 輓</title>,<text>濂洛風傳馬鄧門。爭看傑出有雲孫。眼空一代從高邁。事及斯文輒極言。刺史官榮焉足道。辰年運厄不堪論。魂歸厭却塵區隘。神馬尻輪任電奔。</text>
<title>韓平君李 基泰 輓</title>,<text>丈夫氣岸倚崢嶸。武庫森森紫電生。盟府山河仍襲爵。主恩湖嶺再開營。暮年許國心猶壯。半歲關門病久嬰。殘雪愁雲江海路。不堪揮淚送丹旌。</text>
<title>送通信上使洪參議 致中</title>,<text>六籍逃秦火。微言閟海中。煩君勤拾得。千載惠吾東。</text>
<title>送通信上使洪參議 致中 其二</title>,<text>積水扶桑外。孤舟幾日行。歸來王事急。愼莫逐期生。</text>
<title>燕行途中口號</title>,<text>藥院忝提擧。侍湯歲月經。自慙功未效。辛苦謝空靑。</text>
<title>省拜先墓</title>,<text>空山松栢夕陽曛。拜別泉塗怳有聞。誓墓當年久未就。白頭今日向燕雲。</text>
<title>松都懷古</title>,<text>荒山一種夕陽時。玉殿金樓處處疑。善竹橋邊嗚咽水。分明遺躅後人悲。</text>
<title>次韻簡呈判府事從兄 頤命</title>,<text>萬事悠悠不自期。人間無限失羊歧。相携未遂歸來計。遠別空驚老大時。行李天山三丈雪。文章台府兩篇詩。明年正逐玄禽返。林下從遊更莫疑。</text>
<title>次韻簡呈判府事從兄 頤命 其二</title>,<text>天意于今屬北遼。聖人無復起憂勞。伊吾莫試將軍劍。燕塞羞持使者旄。禹貢山河愁外望。堯都日月夢中高。如何洗盡腥塵穢。欲挽銀潢萬斛濤。</text>
<title>少憇蔥秀</title>,<text>大字深深刻。留傳玉溜名。淸溪流不盡。牽動下泉情。</text>
<title>贈士直</title>,<text>遠客隨春至。浿江對故人。相看俱白首。何事久紅塵。樹節君非樂。乘槎我正憐。歸來携手計。分付莫逡廵。</text>
<title>次客舘屛風八絶韻</title>,<text>弘濟橋邊雪滿地。沙頭落日別情親。終南山色回頭失。握手臨歧愁殺人。</text>
<title>次客舘屛風八絶韻 其二</title>,<text>畵角三聲催客行。平明策馬出箕營。普通門外回頭望。古木蒼煙鎖一城。</text>
<title>次客舘屛風八絶韻 其三</title>,<text>落日蒼蒼鳥返棲。依微遠岫夕煙低。風沙獵獵吹人面。征馬凌兢踏凍溪。</text>
<title>次客舘屛風八絶韻 其四</title>,<text>今日行裝昨日同。脩程西走幾時窮。氷寒雪白三千里。消却朝曛在此中。</text>
<title>次客舘屛風八絶韻 其五</title>,<text>凍雪埋山際海濱。寒光凌轢塞垣春。紛紛行旅知多少。嗟爾來哉遠道人。</text>
<title>次客舘屛風八絶韻 其六</title>,<text>西垣亭壁自前時。廟議如今好設施。無敵長城眞急務。不知制閫是阿誰。</text>
<title>次客舘屛風八絶韻 其七</title>,<text>飄飄行盖響西風。指點關河路幾重。氷合淸川光徹地。馬蹄輕踏曉霜封。</text>
<title>次客舘屛風八絶韻 其八</title>,<text>積雪初殘春意還。天邊點綴數峰山。停車遙指煙生處。今夕行人宿此間。</text>
<title>到瑞興。海伯李伯瞻 喬岳 踵剛台來。鼎話客亭。旋卽分散。伯瞻還營。以詩叙別。走草以答。</title>,<text>天漢乘槎客。隨春獨遠征。池塘驚罷夢。棠節喜回程。造次成雙美。慇懃坐五更。雞鳴分手去。別意攪懸旌。</text>
<title>追詠百祥樓</title>,<text>城上朱樓結構牢。憑欄擊節倚龍刀。十年生聚雞鳴達。千里風寒虎踞高。異日干戈堪涕淚。至今歌管莫啾嘈。書生意氣偏多感。獨立蒼茫歎二毛。</text>
<title>夜雨</title>,<text>細雨鳴枯葉。悄然坐客堂。孤燈棲暗影。虗幌夜生凉。</text>
<title>次寄士直</title>,<text>西出陽關外。驚逢勸酒人。行輈嗟莫縶。官柳未生春。</text>
<title>龍灣府</title>,<text>絶塞雄藩江作池。開營遙鎭國西陲。閭閻撲地魚鱗輯。亭壁棲崗獸角危。白馬山高森劍戟。九龍淵凍削琉璃。最憐隴右遺風在。一曲凉州泣健兒。</text>
<title>渡鴨江</title>,<text>昨夜龍灣雨。春氷半欲消。驅馳王事急。履薄促星軺。</text>
<title>露宿</title>,<text>一夜風霜度若年。寒龜縮頸正堪憐。時來倘逐王師出。不憚沙塲坐甲眠。</text>
<title>過安市城感吟</title>,<text>當日威名草木知。千秋湮沒事堪悲。天敎鬼物傳人世。欲起三韓武略衰。</text>
<title>殊俗</title>,<text>殊俗逐水草。開塢占平陸。匝地木爲柵。盖屋茅不束。窄堗容一席。廣戶當前壁。醜女垂疊璫。妖童吸煙竹。服賈性命投。於利錐刀射。生憎隔板語。侏𠌯聒終夕。</text>
<title>漫吟</title>,<text>日日向西去。何時馬首東。地維應有盡。關路豈無窮。遠愧尋河跡。難追使越功。域中迷稅駕。憑軾遡長風。</text>
<title>次內醫李重蕃韻賦露宿</title>,<text>萬磧無人到。三韓使者行。籠天關月壯。羃地曉霜盈。椓凍氊爲幕。積薪火作城。玉樓高處冷。歸夢繞神京。</text>
<title>過遼東</title>,<text>爲問丁令威。如何更不歸。遼陽千載後。城郭亦云非。</text>
<title>白㙮</title>,<text>築㙮休言功德成。何曾作柱擎天傾。可憐百佛眞無力。羞帶腥塵立毁城。</text>
<title>春雪</title>,<text>春雪蕭蕭打客燈。嚴風半夜掣衣稜。六千里作讐人役。五百年遲聖者興。少日功名期竹帛。暮齡行李載金繒。朝來默默衝泥去。莫道書生勇未能。</text>
<title>瀋陽路上感吟</title>,<text>聖祖抱大計。不是騖虗聲。留滯瀋陽日。分明見敵情。神區入睿籌。慘憺雷雨盈。控弦漫如雲。天山一鼓平。披露見虗實。可汗眞孩嬰。將天降大任。啓聖由殷憂。龍歸晉陽淵。日晏崑崙丘。哀哀志士淚。滔滔江漢流。至今三韓士。西來帶深羞。此地不忍過。立馬空夷猶。</text>
<title>追憶先祖遺蹟</title>,<text>當時至痛聖君知。日暮人間遠道悲。小子今來無限意。西河舘外淚雙垂。</text>
<title>次同行人韻</title>,<text>幽薊風雲解笑人。歲輸金帛往來頻。夢寒柵外三宵月。足踏遼西十丈塵。漠漠天心難可問。勞勞客况不須陳。歌成出塞誰相和。賴有淸詩發興新。</text>
<title>關王廟</title>,<text>神馬奔如電。洋洋在帝傍。寧隨天竺骨。來顧爾肴觴。</text>
<title>大野</title>,<text>大野微茫縱目初。西南髣髴接靑徐。渴河夸父愁延佇。掣海鯤鵬㥘曠虗。怳在磨中迷上下。行從度內送居諸。吾心自有閒田地。欲回靈臺覓廣居。</text>
<title>次行屛六絶韻</title>,<text>有愧金閨彦。無心著作庭。如何今出塞。愁對狼山靑。</text>
<title>次行屛六絶韻 其二</title>,<text>八月乘槎客。三韓一介臣。千秋燕趙市。欲訪鼓刀人。</text>
<title>次行屛六絶韻 其三</title>,<text>曉角鳴嗚嗚。滿天風露濕。前山夜雨過。石齒溪聲急。</text>
<title>次行屛六絶韻 其四</title>,<text>野岸黃泥汩。我驂倦不行。停車愁日暮。惆悵遠遊情。</text>
<title>次行屛六絶韻 其五</title>,<text>夷險輸臣節。戚欣摠主恩。三千來去路。默默戒多言。</text>
<title>次行屛六絶韻 其六</title>,<text>馬鳴風颯颯。落日滿平原。隔岸尋煙去。渡溪暮靄昏。</text>
<title>夜聞隣店喪耦設醮。而簫聲淸越。</title>,<text>秦樓月色夢中凉。銀燭金床夜未央。飄蕩孤魂招不得。淸簫一曲斷人膓。</text>
<title>過李都督牌樓</title>,<text>將軍昔鎭廣寧衛。帳下提携十萬兵。玉塞威風班定遠。金城方略趙營平。胡窺不覺烽臺壯。虎逝終敎雪岳輕。山斗高名何處仰。石樓前路哭呑聲。</text>
<title>題都督府題名碑</title>,<text>督府門前野鳥歌。寒煙衰草夕陽多。可憐一片羊公石。時有行人墮淚過。</text>
<title>北鎭廟</title>,<text>山送平岡盡。廟臨大野開。香煙浮衮冕。瑞氣護樓臺。物色靑春早。精靈白日來。婆娑松樹下。携杖暫徘徊。</text>
<title>朝行</title>,<text>朝行日已晩。欲向村家投。知有人煙近。牛羊布小丘。</text>
<title>霧</title>,<text>一氣濛濛萬象幽。不分去馬與來牛。長風晩捲陰霾盡。山自靑靑水自流。</text>
<title>大風過松山堡</title>,<text>寒天日色荒荒浮。猿鶴蟲沙萬古愁。捲地陰風聲噴薄。况聞鬼哭雜啾啾。</text>
<title>望見寧遠後山上煙臺。與金汗將臺對峙。</title>,<text>辛苦築城笑祖龍。小墩無奈障胡鋒。可憐獨峙高岡上。長衛吳山立馬峰。</text>
<title>詠懷</title>,<text>衰草寒煙四望同。蒼茫獨立夕陽中。行裝點檢千金箒。勳業蹉跎兩鬢蓬。寂寞家書三月斷。凄凉王氣百年窮。臨歧不盡楊朱淚。更向神州灑北風。</text>
<title>詠懷 其二</title>,<text>隙月多情照客窻。悄然獨吠遠村狵。羇愁黯黯連芳草。鄕夢迢迢阻綠江。覓句時援囊裏筆。呼僮催點壁間釭。門前咫尺蓬瀛近。悵望煙波白鳥雙。</text>
<title>關外之野。東南際海。無培塿之限。閭山北峙。橫亘數百里。地雖敻遠。實相望。山有田疇之蹟。海有田橫之事。風流意氣。前後相類。感而賦之。</title>,<text>山岧岧海漫漫。積水黿鼉驕。古塞風煙寒。霓爲馬兮電爲車。朝遊碧海兮暮雲端。山可移兮海可傾。道不脩兮水不寬。噫吁嚱。張陳按劍兮酈生賣友。下視九州兮發浩嘆。</text>
<title>過六谷河橋</title>,<text>橋下淸波汩汩馳。東流幾日到蓬池。羣仙若問乘槎客。爲報慇懃歲暮期。</text>
<title>覺山寺</title>,<text>碧巘亭亭勢最雄。金沙寶界白雲中。禪窻近挹扶桑日。客袂輕飄閬苑風。大地山河歸破碎。十洲雲物映虗空。玆遊奇絶還堪詫。帶月歸來興不窮。</text>
<title>望海亭</title>,<text>額額崇墉特地起。飛樓逈絶揷蒼穹。三山半落金鰲背。一勺平看廣利宮。戰伐當年龍鬪海。興亡百代鳥過空。秦皇築怨曾無賴。誰遣效尤極土功。</text>
<title>淸節祠</title>,<text>此日三韓客。淸風萬古臺。求仁當世志。心賞幾人來。</text>
<title>淸節祠 其二</title>,<text>碧流抱絶岸。遲日麗暄沙。寂寞首陽下。春風長蕨芽。</text>
<title>沙河驛</title>,<text>午飯灤河上。臨流更駐驂。驛邊沙浩浩。堤外柳毿毿。却忘身千里。還偸興一酣。入關春色早。山鳥聽喃喃。</text>
<title>捷徑</title>,<text>捷徑沮洳十里間。盤旋尺寸苦多艱。遙瞻大道徐行客。已占前村杳莫攀。</text>
<title>購得高皇帝文集</title>,<text>揚灰玉軸散人間。神鬼如今尙秘慳。陸槖千金光價倍。慇懃護惜海東還。</text>
<title>購得高皇帝文集 其二</title>,<text>唐典虞謨自一源。薰香莊讀大哉言。文章最著皇陵石。王業艱難示後昆。</text>
<title>觀耕田</title>,<text>正月氷消二月雨。南阡播穀北阡耕。長畦整頓如絃直。方井均修若案平。怪見絡頭還着耜。秪緣茹血反哺秔。稻田一局傳遺制。留得吾東故國名。</text>
<title>祿山淫祠有太眞像</title>,<text>金宮望眼淚橫斜。道士空傳一股釵。千秋任作胡雛貯。何不尋來返老豝。</text>
<title>通州江</title>,<text>翠樓珠箔笙歌喧。百隊新帘處處翻。洛水靑雲餘古態。曲江春樹摠名園。興亡滚滚山河在。世界茫茫日月昏。昔夢依然今日驗。聊將蟲鼠任乾坤。</text>
<title>觀正陽門外市廛</title>,<text>金牓焜煌紫陌塵。齊紈蜀錦耀新春。輪輸帆轉來天下。畢竟粧成斷髮身。</text>
<title>觀正陽門外市廛 其二</title>,<text>賢豪從古豈其卿。往往屠中隱姓名。壺裏仙翁蹤跡斷。吾將蜀肆訪君平。</text>
<title>大風</title>,<text>宴坐超然絶外攖。紛紛世事莫關情。收來萬籟歸寥廓。不覺窻前拔木聲。</text>
<title>閒坐</title>,<text>獨鳥哢春緩。斜陽上砌遲。淸風時拂帽。閒寫五言詩。</text>
<title>戀闕吟</title>,<text>靑丘學士鬢成絲。奉使西來歲月遲。千里天回花鳥節。一身夢隔鳳凰池。敢言素位行蠻貊。自信丹心履險夷。寂寞斜陽門掩後。徘徊獨詠美人詞。</text>
<title>述懷</title>,<text>潦倒風塵歎暮年。蹉跎歸計負林泉。故山消息雲千疊。逆旅光陰月再圓。刺刺縱嫌婢子語。遲遲叵耐遠遊篇。丹丘物色應無恙。須待秋風訪小船。</text>
<title>聞舘外桃花盛開</title>,<text>閉戶經旬寂寞居。東君消息問何如。門前一夜桃千樹。分外春光與客疎。</text>
<title>古銅鑪</title>,<text>休從梵宇燃檀香。不向金屛燒白鹿。慇懃伴我三韓歸。一縷淸煙明月夕。</text>
<title>佳節</title>,<text>客裏頻驚佳節來。殊方無復勸酒杯。韶華爛熳誰家苑。斜日凄凉滿院苔。戀闕心懸天北極。望鄕眼斷海東隈。薰香默坐如泥塑。燒了金爐數字灰。</text>
<title>佳節 其二</title>,<text>流水光陰指一彈。紛紛萬事夢邯鄲。求田問舍心逾切。結駟懷章興已闌。楡塞未歸天外使。花辰空復客中看。生平點檢多尤悔。恨不風塵早掛冠。</text>
<title>龍賓墨</title>,<text>百怪盈筐照日輝。十金爭擲買珠璣。獨嫌工部囊羞澁。謾取龍賓一字歸。</text>
<title>夢罷</title>,<text>夢罷虗堂夜。怳疑風雨時。僕夫收逸馬。窻外齕枯箕。</text>
<title>觀圍棊</title>,<text>按兵持蚌鷸。開壘出風雷。略地乘虗入。斬關脫險來。成虧輸一着。翻覆任千回。袖手文楸畔。貪看日已頹。</text>
<title>漫吟</title>,<text>乳燕雙飛白日晩。虗舘無人春寂寂。隱几悄然坐如癡。不覺今朝是寒食。故鄕歸路三千里。煙水茫茫芳草綠。可憐韶華空爛熳。惆悵天涯遠行客。</text>
<title>聽鳥</title>,<text>玉舘無花草。韶光着何處。多情窻外禽。欵欵送春語。</text>
<title>卽事</title>,<text>金爐一縷篆煙靑。遲日薰風午夢醒。頭上接罹慵不整。閒將栗尾寫蘭亭。</text>
<title>聞曉鵲</title>,<text>喜鵲窻前噪。應傳吉語來。春風三月暮。河舘使車回。</text>
<title>敬次御製賜正使錦平尉朴 弼成 韻</title>,<text>歎息中原土。千秋起海埃。尋河殊博望。觀國愧州來。秪合心嘗膽。休敎淚滿腮。王言須敬佩。聖意若勤哉。</text>
<title>敬次御製賜正使錦平尉朴 弼成 韻 其二</title>,<text>世入漫漫夜。天回歲歲春。驚心三月日。血淚倍霑巾。</text>
<title>咏畵</title>,<text>點綴秋容曲曲奇。白雲流水擁寒籬。何人爲倚巖邊樹。正是前峰月上時。</text>
<title>送春</title>,<text>玉河舘裏無芳菲。春去春來渾不知。遙想故園三徑下。石榴花發客歸時。</text>
<title>雨後</title>,<text>雨洗炎程十丈塵。晩來光景更淸新。何時淨滌妖氛盡。露出神州面目眞。</text>
<title>見靑魚有感</title>,<text>三月聚粮來自東。盡輸溪壑槖垂空。茶煙爛熳氊裘吻。綿紙推排毳幕風。金裹藥丸瘳暍騎。銀裝劍鞘飾頑童。已驚楩梓皆從楚。更復驅魚歎化翁。</text>
<title>此中絶無水芹。獨於冷井有之。關內外水味惡不堪食。冷井之水頗淸洌。每使行到此。必臨水採芹而食之。</title>,<text>汲泉炊白飯。臨水擷靑芹。遠客忘飢渴。踟躕日已曛。</text>
<title>鄭承旨 必東 輓</title>,<text>岧嶢弼雲臺。爽氣連朝夕。下有靑瑣客。獨守揚雄宅。袍笏罷朝天。暮歸空堂宿。珠璣粲盈室。汗穰書萬軸。上下千載間。貫徹無礙隔。人文肇檀神。譜牒派流闢。幽窅入搜抉。昭晣指掌握。兀兀窮年歲。襟懷日澹泊。爲君撫疲羸。遐氓歌出牧。佩解潁川犢。行隨淸獻鶴。三朶玉井蓮。交輝庭下食。人間俛仰際。萬事如轉燭。凄凉寢門哭。舊客頭全白。悲來一篇詩。謾和山陽笛。</text>
<title>黃修撰 奎河 輓</title>,<text>䨥珠耀彩尙書門。翰苑恩波接掖垣。花樹幾年驚罷會。苫廬今日更招魂。凄凉小院春無迹。彷彿虗樑月有痕。忍說萱堂纏至痛。英靈想泣夜臺昏。</text>
<title>李摠戎使 基夏 輓</title>,<text>帶礪山河鐵券存。班躋卿月更殊恩。一身許國安危仗。兩世登壇位望尊。鳥陣平時軍令肅。轅門半夜將星昏。靑油舊客今白首。欲寫哀詞抆淚痕。</text>
<title>送冬至副使趙承旨 榮福</title>,<text>褰衣獨上望洋亭。脚下雲煙九點靑。河北男兒今幾箇。山西戰血尙餘腥。怒鯨掣海波濤黑。飛霰鋪空日月冥。漢節歸來留感慨。送君此去說丁寧。</text>
<title>送淸風倅洪道陳 重疇</title>,<text>雪罷氷消江岸淸。屛山春氣藹然生。黃堂永日閒無事。隔戶幽禽盡意鳴。</text>
<title>送淸風倅洪道陳 重疇 其二</title>,<text>老大胡爲不自閒。春風無限好靑山。遙知寒碧樓前水。應笑浮生久未還。</text>
<title>寄題西平君梅藏</title>,<text>嚴風淅瀝撼虗欞。春色深藏一曲屛。茶熟煙消人不見。滿簷斜日寫黃庭。</text>
<title>寄題西平君梅藏 其二</title>,<text>華堂夢罷暗香來。花影參差半壁開。細酌流霞聊自適。愛看寒蘂撲金杯。</text>
<title>閔判書 鎭厚 輓</title>,<text>國有良臣佐。公今肺腑親。儒風傳泗水。家世卽觀津。抗厲朝端望。雍容席上珍。勞勤荼不苦。磨戛玉無璘。中夜憂時歎。百年報主身。儀曹裁故實。樞院贊經綸。擬滌牛毛弊。期蘇鰈域民。至誠寧有此。一念久猶新。交誼承先契。疎蹤躡後塵。持衾嘗藥日。扈駕浴溫辰。忍說遺弓痛。無吪巨寢人。驪江江上月。千古照精神。</text>
<title>肅宗大王挽詞</title>,<text>世遠仁賢化。天回聖作期。鳳圖開永曆。龍瑞協前知。禮樂追三代。文章煥一時。昇平今日事。佇見俗雍煕。</text>
<title>肅宗大王挽詞 其二</title>,<text>巍巍天縱聖。慥慥日新功。萬理輸融液。一心貫始終。臨淵恒畏惕。登岸詣高崇。八域添神化。垂衣坐法宮。</text>
<title>肅宗大王挽詞 其三</title>,<text>長樂晨鐘早。金華晝漏稀。廈氊開日講。袍笏襯天威。三接勤咨政。四隣噵弼違。宵衣兼旰食。咸仰國家肥。</text>
<title>肅宗大王挽詞 其四</title>,<text>菲食勤昭儉。緇衣篤好賢。白駒寧在谷。寶璧却投淵。草偃風旁達。雲從澤下宣。大哉宏遠烈。千載簡編傳。</text>
<title>肅宗大王挽詞 其五</title>,<text>聰明首庶物。天佑作君師。扶却生三義。除他易月儀。後王來效法。異說熄淫詖。聖敎昭如日。貽謨百世垂。</text>
<title>肅宗大王挽詞 其六</title>,<text>列祖開弘業。修明待聖君。百年興禮樂。七廟備儀文。孝思光前烈。弘規曠昔聞。龍旂承大糦。佳氣日氤氳。</text>
<title>肅宗大王挽詞 其七</title>,<text>宋帝恩非薄。瑤華不再尋。翟闈還正位。古辟孰如今。蕩蕩乾坤定。昭昭日月臨。忍言虗右地。松栢已成林。</text>
<title>肅宗大王挽詞 其八</title>,<text>屹屹皇壇上。森森擁百靈。翠華來髣髴。玉酒薦芳馨。四海混淄湣。東天揭日星。春秋第一義。聖祖付丁寧。</text>
<title>肅宗大王挽詞 其九</title>,<text>靈閣祥雲護。壽杯瑞旭明。自天申景貺。匝地動歡聲。萬姓逢昭代。千秋樂太平。宮車今晏駕。窮谷哭雷鳴。</text>
<title>肅宗大王挽詞 其十</title>,<text>微臣奉薄技。出入幾年回。鏤骨思酬德。攀髯遽抱哀。朝天寧有會。畵日愧非才。痛哭喬山下。千行淚濕縗。</text>
<title>兪判書 命雄 輓</title>,<text>風流歷數漢庭中。篤厚如今得我公。憂戚不曾心上到。世間眞箇一豪雄。</text>
<title>兪判書 命雄 輓 其二</title>,<text>滿室凝塵擁弊茵。大床高卧一閒人。紛紛啾喞休過耳。白日羲皇自覺親。</text>
<title>兪判書 命雄 輓 其三</title>,<text>身在朝班志在山。琴書一室樂淸閒。優遊剩得天公賜。更有何人錯好仙。</text>
<title>兪判書 命雄 輓 其四</title>,<text>江頭臺榭盛繁華。碧瓦朱欄映白沙。短檻疎籬當隙地。村翁指點尙書家。</text>
<title>兪判書 命雄 輓 其五</title>,<text>君家玉樹我東床。喜見連枝摠襲芳。詩禮當年遺業在。佇看餘慶後來昌。</text>
<title>兪判書 命雄 輓 其六</title>,<text>缺月蒼茫曙色分。薤歌悽切不堪聞。回首舊遊成一夢。秋風淚盡大江濆。</text>
<title>領府事李公 濡 輓</title>,<text>密勿謨猷體國誠。幾年黃閣惱神精。尺刀裁處平羣式。履屐當時愜衆情。耈俊周家推宿望。風流洛社仰耆英。山谿未盡綢繆策。間氣收來壯北城。</text>
<title>趙承旨 鳴謙 輓</title>,<text>寂寞終南宅。依然靜者居。朝天回日晩。還對一床書。</text>
<title>趙承旨 鳴謙 輓 其二</title>,<text>宦意看蟬翼。家聲托鳳毛。年年花樹會。春色映書袍。</text>
<title>趙承旨 鳴謙 輓 其三</title>,<text>伯玉知非歲。靑蓮被酒時。王孫歸不得。春草使人悲。</text>
<title>趙承旨 鳴謙 輓 其四</title>,<text>世事風前燭。浮生水上漚。白頭江漢客。空憶少年遊。</text>
<title>次剛台謫中六月朔曉哭韻</title>,<text>未死孤臣在。忍看此日來。人間身似寄。天上夢頻回。莫報恩山重。空敎斗膽摧。一哀何處托。淚灑大江隈。</text>
<title>次剛台謫中六月朔曉哭韻 原韻</title>,<text>天上周星再。人間六月來。帝鄕雲馭遠。炎海水環回。聖主恩何報。孤臣膓欲摧。誰將一掬淚。灑向霸陵隈。</text>
<title>次剛台六月初八日曉哭韻</title>,<text>屛息荒江外。扣心獨夜時。空山千載慟。先我紫陽知。</text>
<title>又占一絶。以抒菀懷。</title>,<text>亭下長江去不休。煙波渺渺接湘流。夢魂不道山河隔。夜夜空隨渡海舟。</text>
<title>德川謫中次隣生韻</title>,<text>陰崖合沓雪半頹。殊方春氣亦悲哉。氷川觸石鳴嗚咽。似訴孤臣不盡哀。</text>
<title>德川謫中次隣生韻 其二</title>,<text>日暮沉吟澤畔行。忽驚山鳥已春聲。惆悵巫咸今不在。魂歸何處問王城。</text>
<title>獨坐</title>,<text>淅瀝嚴風撼凍簷。悄然獨坐百憂兼。劍山處處愁膓斷。隴水鳴嗚客淚添。霧鎖溪叢常雪白。春深岸草始芽纖。離騷千古無窮恨。强欲追題筆禿尖。</text>
<title>寄光山謫所</title>,<text>死別泉臺隔。生離道里脩。哀生哭死淚。日夜萬行流。</text>
<title>寒食憶蘿山三墳</title>,<text>紛紛喪亂亦多門。天地何曾有此寃。面上草生寒食節。凄風夜雨哭三魂。</text>
<title>閉戶</title>,<text>三冬閉戶不曾窺。合眼潛心坐似癡。忽見前山殘雪在。人間甲子問何時。</text>
<title>戱題</title>,<text>亂山襞積水回縈。石店茅窩雜吏氓。稍占确田歸富號。纔參鄕貢擅才名。四時不斷宛丘舞。百歲稀知浿水程。野叟溪翁頗朴古。慇懃且慰遠人情。</text>
<title>土人言此地濱江。三冬江霧日日凝雪。凋傷樹木。梨杏桃李之屬盡枯死。故村巷不植花卉。春來遠近一色蓬蒿。而惟有數株衰柳寄在道上。故漫賦之。</title>,<text>江霧侵凌百卉腓。居人元不植芳菲。春來欲訪東君信。陌上衰楊着色微。</text>
<title>漫吟</title>,<text>簷影遲遲轉。難消春日長。覓詩憂思逼。看字病眸妨。低首摩塵匣。曲肱卧土床。昏昏朝復暮。剩得鬢邊霜。</text>
<title>自遣</title>,<text>固窮吾豈敢。胥靡自輕生。憂國丹心在。隨時素位行。野蔬登䇺侈。松燎照窻明。世事何須問。是非不復驚。</text>
<title>聞鴈</title>,<text>早鴈來隨塞外春。何時飛過漢江濱。可憐放鶴湖邊鶴。應向關山憶主人。</text>
<title>贈李生 萬杓</title>,<text>關塞新知樂。山林歲暮期。桃源如可問。共老白雲陲。</text>
<title>月夜</title>,<text>蓬蒿環堵內。老子自婆娑。月色空庭得。江聲靜夜多。宿緣期洗濯。殘臘易消磨。惆悵屛山宅。何時護薜蘿。</text>
<title>自傷</title>,<text>莫謂腐刑是最下。堪嗟舂市恥無餘。衛靑當日罹笞箠。季布何時脫柳車。</text>
<title>自嘲</title>,<text>冥行末路自迷津。寵利多年誤此身。究竟看來何事業。關西老作馬前人。</text>
<title>自解</title>,<text>金章紫綬卽蒼頭。寧爵無刀亦自求。蘄府春甘花下夢。人間萬事任悠悠。</text>
<title>吾道</title>,<text>吾道何爲此。乾坤豈不仁。昏昏心語口。踽踽影隨身。寒月窺孤寢。殘燈照獨嚬。撫床空自歎。短夜亦難晨。</text>
<title>書與稚子</title>,<text>犀角豐盈質。吾家汗血騧。弱齡奇禍縳。遠謫路人嗟。遙憶臨江宅。新栽滿院花。何當携手去。與爾採芳華。</text>
<title>問江</title>,<text>白波遠隔魚龍宅。石瀨難容舟楫行。何事春風明月夜。嗚嗚只作斷膓聲。</text>
<title>江答</title>,<text>天一生來保我淸。何曾此外更關情。千秋邂逅彈冠客。不惜餘波日濯纓。</text>
<title>問山</title>,<text>方丈蓬萊是我東。羽衣仙客在其中。盤陀獨占幽荒地。魍魎宵嘷虎嘯風。</text>
<title>山答</title>,<text>山林自古莫嫌深。只是塵蹤怕遠尋。不悔當年歸隱晩。漫來幽興獨傷心。</text>
<title>余從土人問寬閒靜散地可以避喧結社者。或以爲環吾邑皆山。而東北之山盤據數百里。其中間有泉甘土肥。澗谷平衍。可藏數百家桑麻。而人或往胥則緇徒輒媢嫉之。使不得接跡。佛寺之遠近前後。盡爲草木禽獸之塲。甚可惜也。余聞而歎之。遂賦此。</title>,<text>頭陀僧氣正堪猜。占盡名區殿宇開。倚藉諸天千佛力。牢籠特地百山隈。妬他肥土田園起。剩得空叢魍魎來。誰挽長河期洗滌。好將花竹萬家栽。</text>
<title>閒中墨戱</title>,<text>依依返照入虗欞。香盡金爐爝火熒。花落鳥啼春寂寂。海棠陰畔寫蘭亭。</text>
<title>新栽數叢山花</title>,<text>荒蕪一色盡蒿蓬。滿目山河寂寞中。却恐韶華無處着。故敎冷馥答春風。</text>
<title>暮春冷雨</title>,<text>春晩殊方春意慵。無端夜雨徹晨鐘。朝來忽覺衣裳薄。報道遙山雪滿峰。</text>
<title>墨戱又題</title>,<text>白髮蕭蕭映墨池。逌然取適據梧時。老翁不是要書好。消遣愁中夏景遲。</text>
<title>題橡葉</title>,<text>有菀者橡。其葉沃若。于以採之。南山之谷。短簷畏日。羇夢午覺。濡染破筆。信手行墨。堆積几案。爛然其色。微風乍起。紛紛飄落。春蚓秋蛇。滿地跳躍。擲管起立。撫掌一噱。</text>
<title>悠悠</title>,<text>悠悠日復日。悒悒愁更愁。人生能幾時。天道玄而幽。紛然滿腔恨。一死便卽休。胡爲戀土木。窮年作孤囚。逢人縮羞顔。對書妨病眸。悄悄坐面壁。昏昏若沉醪。氣餒倒前楹。形神散不收。經旬罷盥櫛。塵垢滿蓬頭。及日方丈內。空床暗獨投。撫枕長嘆息。中宵涕泗流。</text>
<title>偶吟</title>,<text>新愁舊恨只消魂。春半荒村獨閉門。寒草滿庭人寂寂。一簾微雨送黃昏。</text>
<title>春雨</title>,<text>微雨晩來歇。柴門返照明。前江氷半解。鷗鷺已春聲。</text>
<title>題瀛洲圖</title>,<text>舊袖宮香尙未渝。夢中愁色入蒼梧。風雲際會當時事。淚灑瀛洲古畫圖。</text>
<title>春雪</title>,<text>莫道龍公試手奇。花開頃刻豈多時。空敎陰谷添寒沍。却恨春光更較遲。</text>
<title>梨花盛開。夜雪滿樹。</title>,<text>驕陰充斥氣頗麤。埋却韶華一點無。幸有朝陽消釋盡。寧猜花色更膚腴。</text>
<title>四月雪</title>,<text>四月邊城雪滿地。芳華收入寂寥中。疎簷緩轉遲遲景。破戶偏來陣陣風。昨日容顔今日老。今年愁思昨年同。中宵撫枕呑聲哭。窮谷誰憐半死翁。</text>
<title>寒夜吟</title>,<text>寒蛩鳴切切。夜深稍近床。天機動自然。遠客獨悲傷。攬衣步中庭。仰視明月光。參商隔迢迢。各在天一方。安得凌風翰。送我歸故鄕。</text>
<title>漫成</title>,<text>百憂叢萃熬心肝。憔悴形神一縷殘。數握靑蔥和水醬。愁看赤脚供朝餐。</text>
<title>趙忠翼公 泰采 遷葬輓</title>,<text>我欲籲天天漠漠。我欲叩地地茫茫。天地中間一氣行。紛紛機紐誰主張。試看自古禍變際。天必爲國生忠良。扶傾定難一士足。隻手猶可擎棟樑。如何四賢並一時。推胸抆血空彷徨。滕廬五月命戒絶。周寢多時君藥嘗。浮雲慘憺蔽紫闥。百怪晝行爭跳踉。城狐社鼠豈足道。數三元兇據巖廊。邪竇潛蹊秘莫識。口啣天書手王章。嚴程四出荊棘路。瘴海東南隔參商。耽耽虎視閃倐忽。烈火中宵燒崑岡。雲愁鬼哭日月昏。正氣騰空萬丈長。尻輪載得滿腔憤。五雲歸奏香案傍。聯翩玉節跨汗漫。睠顧塵寰悲舊鄕。金宮一夕寶冊傳。洗出咸池初日光。浩蕩恩波徹九地。先朝長老涕滂滂。呑舟巨魚掣朽網。鰍鱔滿池還洋洋。春秋大義日晦盲。禮義東方埽地亡。尙想當年憂國志。至今夜臺應悲傷。此心皎皎貫金石。精忠萬古扶綱常。荒原不盡化碧恨。移向延津雙劍藏。人間獨抱戴天羞。灑血江漢長摧膓。嗟哉後死無窮痛。寄語欲報吾季方。</text>
<title>洪參判 禹傳 輓</title>,<text>官非不顯壽非短。哭子如何最慟傷。寂寞僑居長逝日。那堪一念繫萱堂。</text>
<title>洪參判 禹傳 輓 其二</title>,<text>烈火中宵爇大墟。百年喬木蕩無餘。蒼茫莫曉神明意。助虐胡爲奪子車。</text>
<title>洪參判 禹傳 輓 其三</title>,<text>靑雲晩際聖明辰。卓犖朝班見異人。七十南州留惠澤。棠陰不改洛江春。</text>
<title>洪參判 禹傳 輓 其四</title>,<text>膠漆深情到白頭。逢迎幾度挹淸猷。遯荒病客心全腐。題罷哀詞涕泗流。</text>
<title>趙豐德 泰果 輓</title>,<text>獨立人間日暮途。那堪時事再嗚呼。兩家不盡鴒原痛。哭子今朝更喪吾。</text>
<title>南注書 有常 輓</title>,<text>儒宮盛禮相儲君。爭覩英姿特出羣。妙歲科名囊取物。初程直節氣凌雲。人間路險難投足。天上樓成報促文。一念高堂留耿結。靑楓魂斷楚江濆。</text>
<title>趙參判 榮福 輓</title>,<text>玉立朝端才出倫。連城趙璧古來珍。試看利器恢恢地。藉藉聲名晩益新。</text>
<title>趙參判 榮福 輓 其二</title>,<text>栢府烏臺地分殊。雍容平步躡雲衢。天南坐鎭鯨濤息。淸白謠徵合浦珠。</text>
<title>趙參判 榮福 輓 其三</title>,<text>七十南州按節行。黃童白叟擁軒迎。歸來玉闕龍光襯。喉院偏承雨露榮。</text>
<title>趙參判 榮福 輓 其四</title>,<text>晩來志業遽差池。竟失當年報主期。殄瘁詩成嗟莫及。哭君不獨爲吾私。</text>
<title>趙參判 榮福 輓 其五</title>,<text>金蘭契托朱陳緣。晩計同期水石邊。寒碧樓前人不見。夜深明月滿長川。</text>
<title>趙參判 榮福 輓 其六</title>,<text>歎息人間萬事悲。此身胡乃適斯時。休言莫識生何死。應是無知勝有知。</text>
<title>黃監司 璿 輓</title>,<text>尙思江閣過辭時。語及艱虞涕自垂。叱馭王尊催畏道。治繩龔遂壓潢池。劍門不待傳函首。汴水先驚出素帷。人物渺然天意邈。詩成殄瘁轉悽其。</text>
<title>李參判 縡 大夫人輓</title>,<text>三世通家誼。百年慕德心。夫人勤義敎。一子卓儒林。垂誡辭榮切。離鄕慮患深。誰將中壘筆。續掇耀當今。</text>
<title>趙東萊 榮世 輓</title>,<text>得人吾榜最。無命歎高才。留待庭蘭茁。平看鵬路開。朝端瞻玉立。筆下爛珠堆。惆悵經年別。存亡一夢催。</text>
<title>王世子輓詞</title>,<text>漢運中天日。前星瑞彩騰。玄龜祥已啓。靑社慶方增。百行冲年備。四朞寶命凝。謳歌瞻貳極。睿壽祝岡陵。</text>
<title>王世子輓詞 其二</title>,<text>精一傳心法。提撕養正功。玉音勤叩處。經義片言窮。堯舜無他道。神明此可通。佇看躬率化。洋溢八方中。</text>
<title>王世子輓詞 其三</title>,<text>鶴駕通宵備。龍樓曙鼓聞。佩聲鳴玉砌。和色襲宮雲。四殿恭晨定。三朝盡夕曛。承歡兼歲歲。佳氣日氤氳。</text>
<title>王世子輓詞 其四</title>,<text>淸朝頻引接。時敏講筵開。舊學辛勤繹。新工灑落來。章成方自達。水至不須推。天道循環會。休明五百回。</text>
<title>王世子輓詞 其五</title>,<text>茫茫天地意。參錯儘難知。毓慶初非偶。嗇年遽忍斯。聖情那有極。徽範錄無遺。片玉玄扉下。宸章萬古垂。</text>
<title>王世子輓詞 其六</title>,<text>拜獻春闈賀。仰瞻龍鳳章。涓埃勞未效。畎畒歲驚長。百里趨班急。中宵賜對忙。一聲階下哭。掩抑折心膓。</text>
<title>孟安陰 萬錫 輓</title>,<text>一失元賓度幾春。天倫文雅倍情親。人間死別呑聲久。嶺外離愁結夢頻。藝學屠龍安所用。化行馴雉足觀仁。邇來知舊凋零盡。白首含悽漳水濱。</text>
<title>李判書 裕民 輓</title>,<text>西湖當日訪樵漁。一壑蕭然水石居。靜裏新工磨寶刃。時來熟路駕輕車。聲騰漠塞驚殊俗。爵視周卿擅美譽。耆社風儀今寂寞。詩成殄瘁淚沾裾。</text>
<title>辛監察 泰東 輓</title>,<text>白老風流啓後人。大家遺習自殊倫。淸詞爛熳囊中寶。和氣氤氳座上春。氷雪姿勝經歲別。絲蘿緣托百年親。塵寰府仰成千古。樑月依俙倍愴神。</text>
<title>李南原 廷亮 輓</title>,<text>斯人樂久生。久生亦何益。悠悠百年內。欣少苦多戚。時運屬迍邅。世路滋險厄。乾坤入羅網。日流玄黃血。滄桑幾變改。餘生正堪斁。相逢喪亂後。蕭颯頭俱白。形悴憐同庚。情親倍骨肉。眷眷歲暮志。山嶽終不易。榮枯走不暇。參商隔南北。鴒原宿昔慟。聞子禍更酷。書來字滿紙。掩抑不忍讀。斂此製錦手。寂寞在空谷。正氣相感薄。疾雷摧樑木。短景迫桑楡。窮陰浩漠漠。翛然厭世氛。飄薄出寥廓。空餘漳濱客。題詩淚橫臆。</text>
<title>趙領敦寧 道彬 輓</title>,<text>村翁野老遽奔忙。傳道當今賢相亡。病客推衾驚起坐。酸風冷雨滿斜陽。</text>
<title>趙領敦寧 道彬 輓 其二</title>,<text>尙憶前春奔問時。殿門相對涕雙垂。悠悠萬事滄桑裏。回首瑤臺一夢疑。</text>
<title>趙領敦寧 道彬 輓 其三</title>,<text>江湖一念五雲邊。憂國多年二竪纏。大寢逌然超溷穢。人間膏火謾相煎。</text>
<title>趙領敦寧 道彬 輓 其四</title>,<text>公去慇懃報四公。荃心稍稍察深衷。雲鄕劍佩周旋處。聖考應憐體國忠。</text>
<title>次兒輩聯句韻</title>,<text>秋葉迎風脫。庭前月轉明。熹微遙嶽色。斷續遠江聲。靑眼今成會。黃花更有情。良宵愁暫滌。沉病句强成。浮宅生涯足。南柯世事輕。呼童開戶望。北斗半天橫。</text>
