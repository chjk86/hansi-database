<title>夢作</title>,<text>白露洗瑤空。明河掛銀闕。仙人綠玉簫。夜弄天門月。</text>
<title>夢作 其二</title>,<text>月影三更轉。雲光萬里開。靑天一黃鶴。迎我至瑤臺。</text>
<title>朝起</title>,<text>中夜靈臺靜。澄江水未波。朝來接人事。風雨滿空多。</text>
<title>贈權察訪 應生</title>,<text>早結尋眞約。春深尙未來。山花不肯吐。似欲待君開。</text>
<title>登毗盧峯</title>,<text>絶頂出雲漢。須彌可俯窺。恐看天地外。判斷古今疑。</text>
<title>松都懷古</title>,<text>衰草荒墟認故宮。夕陽紅樹恨無窮。當時共作危亡計。就得文忠一鄭公。</text>
<title>宮怨</title>,<text>失恩何必淚長流。但願君王德日修。若使時雍天下樂。離宮亦享大平秋。</text>
<title>洛山寺</title>,<text>梨花亭畔海雲東。自在觀音五色中。浮出玉輪光照耀。廣寒仙樂落天風。</text>
<title>月夜山映樓卽事</title>,<text>月光穿樹鶴巢空。霜葉蕭蕭乍有風。虛閣夜深涼露濕。玉簫聲斷綵雲中。</text>
<title>宿表訓寺</title>,<text>寒雨蕭蕭古寺空。破囱終夜受秋風。平明老釋登樓急。報道岩楓一半紅。</text>
<title>登毗盧峯</title>,<text>皆骨山頭望八垠。大千迢遞隔風塵。欲傾東海添春酒。醉盡寰中億萬人。</text>
<title>月夜江亭卽事</title>,<text>綠窓朱戶倚天開。中夜憑欄亦快哉。花外宿禽驚不定。月明漁笛渡江來。</text>
<title>公議</title>,<text>公議何曾待百年。是非已定結繩前。誰其昧者疑吾語。可上虛空問彼天。</text>
<title>閑居</title>,<text>一室凝塵坐寂寥。十年歸夢落漁樵。何人獨立無朋黨。我欲尋之不憚遙。</text>
<title>悼友 爲權汝章作</title>,<text>九原何處哭詩魂。慈母朝朝尙倚門。江上草堂如宿昔。一聲隣笛度黃昏。</text>
<title>戲答人嘲</title>,<text>衣不若人人必笑。衣之輕𪚥𪚥如身。請君點檢一身上。滓穢恐多衣上塵。</text>
<title>贈德浩上人</title>,<text>儒言實理釋言空。氷炭難盛一器中。惟有秋山綠蘿月。上人淸興與吾同。</text>
<title>王昭君</title>,<text>嫁得單于莫怨人。未聞含痛訴楓宸。當時妙手毛延壽。不誤其心只誤身。</text>
<title>早梅</title>,<text>盆中梅樹短長枝。開趁嚴冬落雪時。凡物早成難遠到。老夫三歎爲花悲。</text>
<title>道中記所見</title>,<text>誰敎鳥雀集空田。瓦礫聲中散四邊。堪笑此禽無智慧。被人驅逐始能遷。</text>
<title>贈安伯恭 崇儉</title>,<text>有水可漁田可耕。靑山如畫落簷楹。欲分疊嶂開前路。遮得先生滿世名。</text>
<title>泛舟</title>,<text>廣陵江上捲煙霏。風送歸帆拂釣磯。沙渚白鷗飛却去。此心無乃未忘機。</text>
<title>寄柳季華 𥘼</title>,<text>籬邊簇簇生春菜。門外溶溶走石泉。但使充飢兼解渴。直須高臥賞風煙。</text>
<title>讀己卯遺事</title>,<text>堯舜吾君莫大功。知幾亦是聖賢風。若云寵遇方隆重。那得讒生一夜中。</text>
<title>以桔梗送鄭愚伏 時鄭公保繁金吾</title>,<text>內黃外白兼文質。始苦終甘貫險夷。欲寄先生嘗此菜。恐煩倍憶在山時。</text>
<title>嘲白鷗</title>,<text>寥落襟懷誰與開。白鷗尤自避嫌猜。分明似覺人間事。咫尺回翔不肯來。</text>
<title>秋夜卽事。次張持國 維 韻。</title>,<text>欲將山月代燈釭。書室三更不閉窓。坐覺秋天霜露重。白鷗猶自宿寒江。</text>
<title>山村</title>,<text>村店依山人跡稀。垂楊滿地護柴扉。晩來溪上好風過。無數落花相逐飛。</text>
<title>贈僧</title>,<text>金剛何處祕淸眞。頗覺春來送客頻。萬事不如高枕臥。遊山雖好亦勞身。</text>
<title>送崔大容使嶺南</title>,<text>王事驅馳嶺海陬。君應早晩賞頭流。當時隱晦韓惟漢。何故辭官卽退休。</text>
<title>打魚</title>,<text>打魚竭澤戒何如。愼勿窮搜入網餘。今日忽操生殺柄。威權頗盛不堪居。</text>
<title>玉 以下詠物三絶。同張恃國，李天章賦。時己未冬。公在廣陵。</title>,<text>古來害玉惟和氏。何事矜誇璞裏珍。竟被狂秦求作璽。不如藏采過千春。</text>
<title>劍</title>,<text>寶劍埋塵不喪光。千秋棄擲又何妨。若敎見用應非福。材美雖彰質漸傷。</text>
<title>馬</title>,<text>驥服鹽車莫自悲。猶然勝得穆王騎。任他振策馳千里。吾恐疲勞不止茲。</text>
<title>送僧歸覲</title>,<text>釋迦一入深山去。竟不還尋淨飯王。惟有此僧思老母。北風千里向家鄕。</text>
<title>廣陵村舍。謝李天章 明漢，道章 昭漢 兄弟來訪。</title>,<text>謫降人間舊習存。王喬千載復還魂。一雙白鶴飛來處。明月空山老樹村。</text>
<title>贈僧</title>,<text>山中美味嘉蔬滿。林下親朋好鳥多。釋子生涯如此足。幽棲何處不婆娑。</text>
<title>次李進士留韻</title>,<text>一自山潛謝陸況。穿林採藥迹難尋。知君虛枉柴門去。恨不歸來趁夕禽。</text>
<title>閑居戲吟</title>,<text>花鳥滿山春意闌。杜門終日坐蒲團。自慙疏拙猶專壑。恐累風煙却不安。</text>
<title>次碧城倅韻</title>,<text>首陽佳墨遠來思。何故携持不暫離。二子淸風薰掌握。耳邊如聽采薇詩。</text>
<title>寄永平李使君 聖求</title>,<text>風前落葉各飄飄。南北相望百里遙。惟有月明無彼此。郡齋山室一淸宵。</text>
<title>偶成</title>,<text>本來閑適又何求。高枕田園百不憂。每被傍人問吾樂。須知無樂樂之尤。</text>
<title>寄鄭汝秀 岦</title>,<text>聞道閑居漢水濱。沈淪自此遠風塵。世間今古無窮事。唯有靑山不負人。</text>
<title>閑居</title>,<text>一室之中可自娛。疏庵閑適世間無。幾多擾擾紅塵客。他事贏吾此事輸。</text>
<title>送洪享諸 得一 督運嶺東</title>,<text>茫茫東海闊無涯。此去君應有所思。聞道胡塵暗天地。如今何似帝秦時。</text>
<title>卽事</title>,<text>落盡山花不出門。終朝獨坐到黃昏。誰云老子都無事。日課家僮掘菜根。</text>
<title>村居卽事</title>,<text>山影沈溪一徑斜。樹陰當戶兩三家。村童作伴騎黃犢。走踏陽坡野草花。</text>
<title>觀漁</title>,<text>大魚本自潛深處。何事漁翁不下鉤。縱使下鉤安可得。斯須未釣卽回舟。</text>
<title>次李宜寧紅碧桃韻</title>,<text>能紅能碧桃花色。開徧南枝與北枝。縱使爭姸莫優劣。春風借了幾何時。</text>
<title>送朝天使</title>,<text>朝天一路隔山河。少不觀周奈老何。拘束此身三十載。閉門窮巷夕陽多。</text>
<title>暮行</title>,<text>回頭西望日銜山。山路崎嶇亂石間。天色未應全黯淡。此行猶可濟危艱。</text>
<title>寄趙淸道 靖</title>,<text>十年淹滯屈高才。惟有剛腸不少摧。吏隱江湖空老去。無人解惜棟樑材。</text>
<title>行砥平途中</title>,<text>峽雲籠樹日輪傾。危石纔通一線橫。行路艱難也如此。何人喚作砥平名。</text>
<title>別洪勉叔謫巨濟</title>,<text>巒江明月照心肝。正是秋風水氣寒。聞道海中無絶嶺。逐臣何處望長安。</text>
<title>次李子方見寄韻</title>,<text>忽看空碧掛遊絲。正是暮春三月時。老子忘懷今已久。不知何者是公私。</text>
<title>感秋示姜生</title>,<text>參差煙樹昔何匀。搖落如今盡露身。不識靑山緣底事。榮枯還甚世間人。</text>
<title>早行</title>,<text>客子就行路。早乘西北風。鷄聲月落後。水氣曉寒中。孤店鳴雙杵。空林語百蟲。自憐千里外。長作一飛蓬。</text>
<title>宿金城客舍</title>,<text>朱閣高如許。靑山復在茲。低空一痕月。照我欲眠時。永夜寒蛩怨。深秋落木悲。潸然路岐泣。回夢漢川湄。</text>
<title>戲成</title>,<text>裋褐舊堪弊。麻鞋新欲穿。人疑丞相被。我苦廣文氈。輕煖終非願。親朋且莫憐。惟思體道德。此服壞無年。</text>
<title>次汝固示韻</title>,<text>何處全吾道。山居愜匹夫。多君欲遁世。決意輟論都。鶴立寧嫌獨。鴻飛不厭孤。惟須服田畝。努力斲荒蕪。</text>
<title>次漢陰相公題中隱寺僧賞月軸韻</title>,<text>皓爾靑銅鏡。依然白玉盤。空懸古寺夜。無復相公看。獨鶴危巢靜。輕鷗隻影寒。淸光幾回滿。荏苒歲時闌。</text>
<title>贈李生</title>,<text>久矣潛山野。沈冥似隱淪。多君負笈志。愧我面墻人。一自前脩遠。長嗟此路堙。雕蟲不足學。瑣瑣費精神。</text>
<title>溪南</title>,<text>溪南最佳處。老子可忘機。山近逢僧數。村深見吏稀。寒花圍草徑。古木擁柴扉。五歲寬閑野。幽居願不違。</text>
<title>鄭玄谷 百昌 江亭。會李汝固，韓而栗 琂。追次汝固韻却寄。</title>,<text>抱疾同任末。迎賓有鄭莊。李應從蜀郡。韓亦自河陽。共辦今朝會。群譏此輩狂。雖然非放達。無事暫聊浪。</text>
<title>鄭玄谷 百昌 江亭。會李汝固，韓而栗 琂。追次汝固韻却寄。 其二</title>,<text>聞君卜居好。東望興悠然。地肯容流俗。天應降列仙。欲携唐白傳。兼引蜀黃筌。一到窮詩畫。歸來載滿船。</text>
<title>鳳凰臺 砥平</title>,<text>興至驅吾去。冥搜不憚深。寒山秋寂歷。古木晩蕭森。野迥通官路。臺高俯水心。鳳凰何處宿。霜露滿前林。</text>
<title>次汝固寄韻 辛酉春。贖放罪人。公在應贖中。親舊門人。欲爲代納。公終不許。植寄詩致慰。故有此答。</title>,<text>已矣疏菴老。知音覺漸稀。不期吾道是。敢謂衆人非。颯颯雙蓬鬢。閑閑一布衣。蒙君肯相問。語妙欲忘饑。</text>
<title>次韻集社詩句</title>,<text>將老斯遊最。佳人滿近船。澄江平少岸。喬木上參天。近有風流作。遙從月峽傳。異才應間出。無取愧前賢。</text>
<title>龍頭亭</title>,<text>聞道孫君宅水鄕。龍頭快閣照滄浪。何人更賞蘇門嘯。神物徒輸祕藥方。處士三休居得地。騷人八詠動盈箱。雖然未到杭州府。作記寧辭有美堂。</text>
<title>嶺東歸思</title>,<text>多年苦厭路岐塵。又向喬州試問津。愁怯暮秋如大敵。醉憐明月若佳人。登樓漸覺江山遠。覽物頻驚節候新。萬里倦遊歸未得。西風吹夢海東濱。</text>
<title>醉興</title>,<text>破却嚴寒酒有功。登高獨立興無窮。初思渡海求仙藥。更欲梯天訪月宮。貧賤未應皆闒茸。公卿豈必盡英雄。可憐千古人間事。都入狂生一笑中。</text>
<title>寄箕城李使君 弘曺</title>,<text>箕城西望在天涯。公館無緣得再窺。千里往還惟假夢。兩鄕消息只憑詩。相思僚覺添愁恨。一別頻驚變歲時。臘月梅花今正好。臨風欲寄二三枝。</text>
<title>又寄李使君</title>,<text>銀燭芳筵辱見招。名區昔日共逍遙。樓臺壯觀三休矗。紅粉新粧百寶嬌。朱箔月斜俱被酒。碧城秋晩獨吹簫。卽今陳迹茫如夢。京國窮冬雨雪飄。</text>
<title>樂民樓</title>,<text>城頭樓閣壓橋梁。金碧之光夾女墻。千里地形江接海。九秋天氣露爲霜。胡山或斷開平陸。漢壘相連鎭大荒。忽有羈愁生眼底。廻看鄕路正斜陽。</text>
<title>醉席口號。贈彈琴者。</title>,<text>銀燭金樽夜欲闌。淸商一曲轉悲酸。懷王不返秦關遠。壯士長歸易水寒。燕子樓前秋月苦。明妃塚上塞雲殘。琵琶未必能如此。湓浦當時淚不乾。</text>
<title>登高</title>,<text>淸秋欲盡上高臺。日暮天寒鴻雁哀。岳列千峯從北起。江分二派自東來。乾坤不惜英雄老。草木空悲歲月催。節物正堪供一醉。傍人莫咲玉山頹。</text>
<title>過㺚川戰場</title>,<text>戰敗當年沒萬夫。至今枯骨滿平蕪。分成二塚終誰主。共犯三刑或不誣。寒月照江冤鬼泣。悲風拂地宿禽呼。參星欲落行人去。碧燐憑虛乍有無。</text>
<title>雪</title>,<text>洶洶川原東北風。曉來飛雪塞長空。銀花千里遍西域。玉樹一時生漢宮。詞客堪成免園賦。將軍合奏蔡州功。不妨平地深三尺。但願無傷松竹叢。</text>
<title>寄柳川韓相公</title>,<text>當代純臣獨柳川。一生心事證皇天。扶持似得神明力。辛苦胡罹疾病纏。走卒亦知司馬德。婦人猶望魏公賢。不應造物終無報。已辦彭鏗八百年。</text>
<title>鄭同樞 經世，李叔平 埈，崔季昇 晛 諸公同賦。</title>,<text>恨無明月掛天心。光燭前山一萬尋。只有孤燈供暮夜。暫敎多士賁雲林。揄揚遠及唐虞夏。商㩁方徵朴石金。未到曉鍾須不寐。明朝龍劍各飛沈。</text>
<title>送金生萬重</title>,<text>多君不受俗徒欺。好古文章欲力追。讀誦甚勤斯善矣。飢寒雖苦總忘之。已知漸富三冬學。自愧纔堪一卷師。辱此遠來無所補。如今還賦送行詩。</text>
<title>送李都事 晉英</title>,<text>繁華瀟洒孰輸贏。君去吾留試一評。紅粉不如山色好。管絃那及水聲淸。簿書叢裏誰當窘。松桂陰中獨自行。勞逸迥然難可竝。廣陵端合勝西京。</text>
<title>送贊畫使李公 時發</title>,<text>起廢翻然陟將壇。公才本合濟艱難。禁中自昔推頗牧。邊上如今用范韓。千里已敎西虜懾。一行應使北方安。功成好向江湖臥。明月滄波夢未寒。</text>
<title>閑行</title>,<text>山菊離披夾徑黃。風泉入耳興何長。秋高樹影疏幽壑。日暮鍾聲杳上方。浮世此遊誠一快。故人今日況相將。居僧作意迎吾輩。分付沙彌急掃堂。</text>
<title>寄崔季昇</title>,<text>君方高臥屛寬閑。我亦深居伏草菅。憂國一心俱耿耿。感時雙淚共潸潸。縱嫌蹤迹違奔走。寧惜形軀避險艱。自古成仁無遠近。世間何地不西山。</text>
<title>用</title>,<text>一枝花是一佳人。元白言之尙自寅。安得不悲湓浦月。故敎爭賞鏡湖春。情田本險千層浪。心地終危萬轉輪。珍重李君須念此。西遊莫賦洛川神。</text>
<title>哭錦山君</title>,<text>海雨蠻煙限謫居。冤魂萬里倘歸歟。幾年強進惠州飯。連歲曾看湓浦書。天意亦如憎逐客。主恩猶許賁幽墟。無由一哭孤墳下。淚向東風自滿裾。</text>
<title>北風</title>,<text>十月北風號怒頻。蓬蓬一起浩無垠。唯能鼓動江湖浪。不肯掃淸邊塞塵。凍死鸞凰尤慘烈。摧殘松柏最悲辛。恐衝八柱傾天步。嗟爾飛廉太有神。</text>
<title>寄玄谷</title>,<text>聞君卜築倚滄洲。日日持竿上釣舟。太白且求江作酒。仲長還欲地埋憂。詩成快讀魚龍舞。興至狂歌風雨愁。同里數君俱不俗。一壺相就任優游。</text>
<title>哭尹秀才</title>,<text>人生短折足嗟咨。朋友猶然矧父慈。有客忽同王訓死。無人不爲魏舒悲。仙間已奏新宮記。世上徒成寡婦詩。鬱鬱佳城何處是。松山東畔樹參差。</text>
<title>水閣雨後登眺</title>,<text>朱閣玲瓏照眼明。主人留客賞新晴。千山東走參天碧。一水西來繞郭淸。白鷺雙飛元不俗。黃鶯百囀太多情。共君盡日登無倦。詩思頻催秀句成。</text>
<title>寄元明府 鐸</title>,<text>摧折豪強氣凜然。使君風力孰能先。權臣不敢干唐震。責戚惟應服董宣。姦猾遠逃威望重。士民咸喜政聲延。門前久息徵租吏。一任田家自在眠。</text>
<title>次韻題權氏山莊</title>,<text>武陵何必覓秦餘。茲地淸閑亦可廬。萬壑松風吹瑟瑟。一溪煙雨滴疏疏。草花擁石侵幽逕。山鳥穿林出太虛。安得文章如沈約。爲君揮筆賦郊居。</text>
<title>送崔大容 有海 出使關西</title>,<text>關西樂籍最知名。尤物能令狎者傾。此習轉成千古弊。何人不肆一時情。蒻蘭他日曾迷穀。楊柳當年亦惱翃。烈烈剛腸誰復是。煩君自戒保生平。</text>
<title>江行次玄谷韻</title>,<text>老夫沈醉是生涯。止酒何殊陸毀茶。可使樽中空白墮。漸看頭上變蒼華。九街久已辭香土。一水閑來占淺沙。欲學回軒巷裏客。浮家泛宅有誰遮。</text>
<title>舟中卽事</title>,<text>老子杜門窮巷幽。今朝偶出試扁舟。忽焉在後惜佳境。逝者如斯嘆急流。積漲蒹葭隨隱見。新晴鸂鷘任沈浮。隔江山影龍門近。藜杖何時上上頭。</text>
<title>贈吳汝擴 端。用舊韻。</title>,<text>多君標格凜生風。至寶無雙衆目同。猶向上天辭折桂。却來荒野覓編蓬。新文絶妙知難擬。拙語相投愧不工。欲訪高居何處是。蕭條煙火廣陵東。</text>
<title>反正後齋宿有感</title>,<text>戮盡群兇正大倫。周邦雖舊命維新。一千更覩黃河澈。四七重逢白水眞。賈傳召還宣室夜。蘇卿歸謁茂陵春。齋房忽罷依俙夢。蜀魄聲中泣老臣。</text>
<title>述懷寄呈江華李東岳 安訥 使君 七百十六韵</title>,<text>負海彌東土。開邦邃古時。檀君堯竝立。箕子武初諮。尙德酬侯服。疏疆錫父師。曾陳三德對。竟用八條治。化俗成桑謹。垂謨刻鼎彝。千年逮大漢。四郡表荒陲。未幾成三國。相望峙一涯。飜同幕上燕。迭作澤中麋。士卒連鵝鸛。城池列奕棋。爭強分勝負。角力決雄雌。謬擧危如㲉。輕當猛若猗。豈能牢不破。惟自脆長䊳。敗或徵飛。兵何待出拸。交隣誰復識。好戰但相拸。赤地恒流血。塗原幾伏屍。憑陵窮殺戮。搏擊遍瘡痍。後殿功推反。前驅勇服戣。霸圖期遠大。雄略極思惟。運去孱王覆。時來哲辟釐。山河歸統合。曆數屬高麗。地拓三千里。年垂五百朞。當初稠惠澤。厥後累雍煕。好禮遵華制。崇儒奉聖規。孝廉登景伯。文雅進榮期。濟濟多良士。軒軒饒健兒。聯翩居將相。磊落富云爲。夙夜張安世。哀榮郭子儀。人才非不盛。國俗奈難醫。尊尙偏歸佛。趨奔共祝禧。祭先惟設素。爲士或披緇。毳衲迷公美。纕麻溺挺之。姚崇論莫救。范縝毀何禆。豈不偏高識。焉能止舛馳。遍山營巨刹。比屋鮮遺貲。玉璧藍田罄。珠璣合浦移。贈官嘗寵釋。作傳亦褒尼。陋矣當時事。紛然後世嗤。邦基旣久遠。國步漸陵夷。仁義誰能好。荒淫只自知。妙音耽北里。妖色惑西施。許史權偏重。金張富獨滋。盈箱儲赤野。滿篋蓄朱提。僭越肯隳費。驕矜還築郿。川皆成錦繡。地亦被膏脂。暫怒雪霜降。纔忻雲霧披。其誰分鹿馬。漸已混狐貍。但有陳懷懼。終無杜抵陒。男婚應娶蔡。女嫁必歸玭。專輒三公曠。牢籠一世兹。讒夫連紞勖。宦豎結王丌。韓泰謀皆預。甄豐計必訵。宰衡猶擬莽。管葛敢施伾。已屈如鸞陸。寧論徏雁伊。喜披衣粲粲。笑佩綬纍纍。孰敢叱梁冀。徒能誣魏其。登庸奸黨喜。斥逐直臣悲。殿陛遺三懼。山林忽五噫。未聞祠華霍。惟務禱葭治。擧國趨謑髁。當朝莫眂𤋇。主昏逾晉惠。世亂甚唐僖。掊克繁椎髓。哀憐曠察眉。民窮號碧落。怨極徹皇祗。不有眞人起。誰安赤子危。皇天命聖祖。武略定坤維。討越南逾鄨。征胡北渡㶟。惠流春雨灑。威動朔風吹。赫赫赤霄劍。堂堂黃鳥旗。靈符高漢鄗。義旅勝殷陑。志欲蘇疲薾。身難避瘠嶶。謀臣衷懇懇。猛將氣泜泜。戰蔑耿追步。攻凌樊破尼。四方歸有德。萬姓本无私。再造靑天廓。重開白日曬。神功彌宇宙。沆愛及昆蚑。盜賊心皆革。蠻夷禍卽劙。拯民超苦海。扶世出彎崎。勳業推三傑。才能擧四夔。博延英俊輩。大造帝王基。法自三綱篤。謨因六德推。仁風追舜禹。亂政革陳隋。惻惻哀無告。諄諄勸有司。賑貧先發粟。問俗卽褰帷。稼穡誠爲本。金銀不救飢。西成趁緧縮。東作及嵎峓。豈獨漑涇水。兼能開鄭陂。九眞耕亦利。三輔麥還宜。農事恒修來。蠶功且督搥。欲追前代烈。要在下民恞。物有罹艱厄。躬如抱殿屎。旱災師斷爪。水患法乘欙。撫恤彌廻眷。昭蘇絶不㾖。土功無取薛。淫祀不崇磃。都鄙唯紅腐。閭閻積鈲摫。旣能臻富庶。猶且戒恬嬉。柱石寧須霍。鹽梅信得靡。賁然懷遠略。相繼陟淸資。進諫爭如魏。興邦克似邳。儒林禁踸踔。仕路去䠸𨈚。要義常咨鄭。妖言必罪眭。夬能收鯇斷。明已照墨杘。鳩杖翁姑喜。貂裘骨肉怡。終看俗於變。但不姓伊祈。內則尤能茂。坤儀克自𣀷。綠褠嫌卽責。彤管記應𢟢。顓頊猶資娽。軒轅亦賴𡤯。肅雍恒有助。隆盛詎難彌。輔弼皆威鳳。干城盡老羆。濟時才落落。乘運志瞡瞡。蓄馬惟煩仲。治戎獨命丕。太平覃北戶。同樂至東胣。世致登三美。都因畫一貽。恤刑仍去刖。當罪每寬耏。故事除歸福。成規黜反支。訓廉回儉約。懲惡息奸欺。受布先誅翟。持金早貶琦。䞇應求執雉。獵或得非彲。雅樂韶箾盛。淫聲鄭衛衰。周詩稱磬筦。漢史美塤箎。祭廟光圭贊。祠神潔玉齍。列陳豐繭栗。崇積盛魚鮍。上自能孚帝。幽何不動鄈。禮繁終致敬。誠格合蒙褫。靈物如相報。神休斷不疑。佇看龜出洛。已聽鳳鳴岐。聖德還多讓。嘉祥降輒辭。惟憐二稃麥。不貴九莖芝。循吏嘉黃霸。通儒重賈逵。見賢登側陋。聞善錄毫釐。宵肝思無逸。憂勞罔不祗。祖宗勤若彼。光顯故如斯。敍德前王愧。陳功歷代䡨。遠夷咸畏服。殊俗可羈縻。東極來龍伯。西隅格月氏。形容顏籀驗。方物賈耽比。量逐包荒洽。誠隨事大。朝宗儀不忒。報答寵無虧。列國首蒙福。承家偏受祺。東漸攀盛化。北學毓殊姿。樹立容齋最。聲名一國彌。文章居領袖。鮑謝入鞭笞。六合應譏畫。三都却哂思。騷壇增炳煥。詞掖溢葳蕤。適値天人降。元稱筆力強。杜書誰不習。馮記亦嘗睹。書壁吟惟遍。乘槎望故嶉。微公能自敵。奪氣莫相䜅。欲賁朝家事。躬膺驛路逕。逢迎邊地遠。酬答客心媐。戴玉藏斯潤。劉珠出益巸。靡然傾使節。便欲豎降𣄧。藩國因增重。華人絶莫歋。匠心垂滲漉。驅俗入鑢鎚。疇敢違繩墨。咸能受指撝。台階初烜赫。仕路正猖披。忽觸芳林怒。飜飛偃月䜐。北遷非望雁。南徏必瞻鷫。象魏朝鳴佩。關山夕拂衪。老臣心曷暴。群小首空㩽。賈泣承塵鵩。韓思照壁蠀。九原今可作。餘澤久難𣨙。東岳光前起。英風篤古冞。貞標排藥苦。勁操邁松榯。寶劍光穿匣。洪鍾響滿藣。閱書深類向。勤學實同倕。講誦堪流麥。磨礱自佩觿。鬼神輸妙句。風雨赴雄詞。北海鋒誰敵。東方錦可褫。千言子美挾。一第次山罹。可識明君喜。曾看傑作𢌳。上林稱已久。師錫捷何久。欻謝三條燭。爭期七尺蓍。閉門忘進取。操筆事幽攡。卓犖張公頌。半茸啓毋碑。天球元不琢。澤馬本難羈。秀氣雲霞蔚。淸光日月熹。才名終許勃。明達又推咨。羽族高雄鳳。毛群美牡麒。隨時占蹢䠱。混俗付姸媸。雅望歸看鶴。微官屈廩犧。出非煩一鬼。窮不罵三尸。膝下思溫被。堂中任攝齊。一行隨辟召。長歎切噫嘻。嶺樹飄魂魄。關雲洒涕洟。北遊纔入幕。南望卽旋軧。述職方掄使。非君更擧誰。在廷膺選擇。通國絶譏訾。穆子須吳札。原公佇晉隨。郢斤當有質。越的豈無持。玉帛趨高會。文明在一窺。路遙三月到。費重百金齎。江水初臨鴨。封疆舊屬驪。朱蒙迹可怪。靑史恐重𧧺。立國都王儉。揚靈自掩㴲。好兵勤習弩。歷世重藏鍦。鬼欲謀曹杜。人先哭鄭陴。漢誅曾數數。唐討復騤騤。可歎消奴地。終乖約滿辭。幾人罹白刃。萬蟻食枯骴。抗上誠堪惡。窮兵不可疵。龍沙殊曠漠。鶴野正逶迤。古迹今亡矣。何鄕是不而。蒼茫華表柱。寂寞祭肜祠。李敏昔逃難。管寧還住兹。長城嚴限隔。中國壯藩籬。碣石平臨海。楡關曉望曦。盧龍名獨古。孤竹地空遺。廣石存難射。旻彪隱莫矀。此邦今屛虎。孤驛早隨䲬。藪遠疑養。溝深似始廝。豈惟宜撰栗。還復滿兪荎。塞雨寒沾面。邊風猛裂肌。置金功莫續。種玉事難追。雕捍習猶在。狗屠風未隳。氣豪雖烈烈。心悍本蚩蚩。天寶從胡虜。神州起亂離。騰凌兵數叛。戰伐禍難劙。聖代光畿甸。王風滌恣睢。勞心勤養育。鼓腹舞黔黎。織婦衣盈桁。耕男食滿鼒。昔誰尋釰戟。今但把鎡錤。北望山陰際。南瞻渤海湄。考州幾至鄚。言縣已經薋。壯觀方酬志。悲心不受羈。殷殷交電策。簇簇咽雲輜。綠樹三條巷。靑帘百斛䣽。家家沽薄飥。處處賣䴻。自昔英豪窟。于今俠少䞾。決雲隨奮釰。滿月在彎弬。崑玉雕爲鐙。隋珠結作䪎。醉來閑擊筑。怒去慣彈䎠。遇客長成燕。開筵輒宰犄。仇讎焉不報。睚眦亦深譩。古史訾燕趙。其人擬羯羠。眼看方自信。心賞又何儽。地理傍通晉。天文上戴箕。四民農最盛。六畜馬尤孶。帝里楊眉入。皇威刮目瞝。八荒承準則。萬國作根棋。德被乾坤洽。威加宇宙貤。卜年千歲遠。歸命百靈綏。稽首陳三璧。盈庭整七𤪌。曉光騰梐枑。旗影拂罘罳。五仗森相向。千官肅自持。天威臨咫尺。日角望軒義。穆穆戴玄冕。煌煌垂翠緌。遠人紛貢獻。珍物萃旄紕。周室盈車蟹。唐朝伏皁獅。聖心猶不喜。荒服得無疲。渴望其惟德。諸公孰訓台。學如成日就。勞敢憚風纚。故欲遊姑射。非關幸柏岯。土毛怜菽粟。民力惜綾絁。薄賦隨三壤。推恩及八夤。臣隣當際會。惕厲贊肩仔。樂受三雍對。欣聽四岳异。褒功逾本始。繼絶篤新郪。儉以防奢侈。吾猶啜糲粢。誰遵五將迹。恐使萬民疧。腐鼠宜懲憲。元龜倘監鎡。遠無遺讜直。邇不貸譣詖。羽窟長幽鯀。崑山竟戮鳿。朝廷方整肅。文物倍離穲。末景流沙磧。餘光動筰徙。蓋茅量九室。封玉講三壝。盛禮超前古。蒼生待一覗。道隆猶汲汲。刑措可佹佹。只合勞干羽。何煩動斧錡。觀兵藏越棘。擅命絶齊鉟。偃旣皆如草。傾誰不似葵。火維安比景。水域定娵觜。信矣膺靈異。嗟哉握質劑。壽星明的皪。平露秀旖旎。歌詠煩詞賦。揄揚適等衰。俄成千百首。肯斷兩三髭。授館纔休駕。沿途又促轙。壯遊何揭揭。嘉話每䜄䜄。北極儲初定。東陬使復倈。首從江上迓。先被幕中▼((牙+攵)/反)。華國君家再。揚名厥祖抾。諸篇銜婀娜。一點絶䑏睽。江海流從腹。瓊琚吐自咡。刺譏超白眼。傳寫服靑。久擬登三閣。還看把一麾。高才猶可展。劇郡孰云痺。省閣宜登豹。邊城反用龜。荒庭隣蓋馬。絶域接殲犁。地實當鷄鹿。人多著鵕䴊。揚揚矜懻忮。矯矯不誒詒。婦女工穿鵠。兒童解射鶀。蹻騰先勇力。脫略笑毛錐。氣視三秦烈。風培六郡埤。軍容輝貝兕。戎馬列騅駓。下邑殊宏壯。重巒復險巇。孤高時類髻。屈曲或如䟸。大坂非惟隴。長城不獨嬀。出車曾赴朔。節杵遂成濉。北地雄形勢。東胡可刦剞。白山微若蟻。黑水細如蚳。露體猪膏澁。低頭雉尾垂。獸心元易怒。夷面暫能剺。家室惟甌脫。餱糧只𤑺蠡。寧能窺馬邑。不敢犯龜茲。竝塞閑金革。開營放虎貔。六條終晢晢。四誡轉怟怟。講武茲惟舊。提兵孰自罷。咸思遂狡兔。競欲射遊騏。雨血初翻野。風毛悤滿坻。林潛僵駓騃。穴伏斃髬髵。徒搏猶擒駁。窮追必獲离。剛如西蜀貘。狡若北燕豾。觸刃頭爭裂。迎鋒肉自㱟。弓鳴不暇止。鳥駭莫能翍。解網收朱鬕。班腥酌縹瓷。分應均胉骼。受亦遍膍胵。擧火方齊啜。鳴鍾始共▒。嚴明形面目。忠信滿肝脾。馬足馳猶趹。旗竿止已旇。皮推巴郡虎。角累益州㹻。選勝求風景。搜幽摘黍繁。煙皐行歷歷。露薄立踦踦。木末靑山淨。潮頭碧海瀰。溪村經骫骳。石棧度隇䧅。谷邃民如隱。巢危鳥似癡。層丘登跮踱。遠壑步躨跜。古樹松藏鶴。新苗麥覆鶅。萷蔘披樸樕。蘙薈拂葴䔮。付物除蘿蔦。妨人去蒺藜。芳樽盛美酒。密席引妖姬。衮衮歌桃葉。頻頻舞柘枝。珍羞屠雁鵽。豐饌剝鷄蠵。對客雖開宴。憂民略擧巵。難甘食入口。殆欲涕垂匙。皎皎珠無纇。溫溫玉不玼。貪泉何必試。讓水不須掎。厲操彌淸白。流聲故倍蓰。驅馳楊白起。壓倒賈敦頤。州縣猶淹滯。公卿合忸怩。地常優𦟠脚。天固護猗狔。大邑名逾著。何邦力莫搘。西溟纔振翮。南海又揵鰭。倏悤氈何暖。蒼黃食不胹。水鄕昏掩菼。山路曲委蛇。巫峽窺三楚。湘江望九疑。岩岩抽絶壁。矗矗立懸碕。華嶽虛成掌。汾河浪作脽。地靈由富媪。風氣自封姨。利器釰三尺。輕裝書一瓻。故鄕遙嶺嶠。斜日迫崦嵫。漸逐隨陽雁。潛悲集木鵻。尙怜詩思健。深倚筆鋒馶。繞樹頻吟鵲。臨流輒賦蚍。岳兼連太白。江倍入沙羡。溪遠頻驅鰐。洲窮逼採蒒。土資千樹橘。鄕貢八蠶絲。朱雀斜垂尾。靑龍直豎鬐。孤城臨日域。公館對雲楣。此地曾罹害。居民半被㱦。幾年塵漠漠。今日黍䅻䅻。狂賊通波近。殊方接海劘。地應連靺鞨。人亦類蝦蛦。吹毒凌邊鄙。防虞擬粉糜。土兵懷果毅。王略不參差。鬪艦欺臨魏。囊沙盛夾濰。漸敎蠻俗服。深把政聲𢻱。訓讓西羌愛。堪慙北虜𢜽。雪霜明鐵劍。雷電繞金鈹。殘孼何當滅。孤忠益自砥。擧頭心憤鬱。搤腕淚漣洏。岸暴銜珠蚌。波潛吐玉魮。巿廛堆䌖賄。泥土視餘貾。魏闕遙迢遞。吳山疊峻峗。蓬蒿徒笑鷃。雲雨未騰螭。坐被風塵累。頻看草木萎。蕃維連蹭蹬。膏澤再淋漓。立石知王懇。爲文見蔡愾。原來疏𨖰。幾處靖𢜩㥓。忽佩東京印。翻成一國榰。五千輕曲逆。七萬邁臨淄。緬憶新羅盛。堪傷舊俗𤓒。當時三姓繼。美化一邦胹。城郭遙圍雉。棋扃後若佳。會同繁接軫。崇麗壯連簃。夾道躍飛兔。垂腰輝射鬾。輿臺皆食稻。石斗不論䅘。東絹充闤闠。南金溢稱錘。太倉農力牣。少府婦功𦀘。富厚如難竭。繁華似不凘。一時矜故業。萬世擬蕃釐。女寵中迷惑。奸臣外嫵媚。亡吳誠自嚭。禍晉亦由孋。畋獵從無倦。宮墻飾不趐。民生嬰臲卼。世路屬狉膩。无復存鰥寡。徒勤事拍搥。薛崔文已弊。張鄭武方攠。荐致三風熾。終敎百度㩻。彼昏殊自若。高宴但能誒。天怒誰看象。人窮莫聽憘。星非揚彗孛。雨必肆涔澬。災眚无虛作。傾頹斷可昏。山崩浮越嶲。石隕甚肥累。怪氣兼呈鵲。䚹言更播㹫。見幾多引避。投迹伏垠崖。隱晦舊名福。藏逃新姓刕。食終空秫稷。衣亦匱緰㠿。意孰存哀郢。心惟怨貶黟。紛紛成窫窳。擾擾脫祗枝。張角纔興冀。周章已逼戲。臣民丁叔季。忠厚變謾訑。甘與楚盟蜀。竟忘吳敗檇。奔亡空邑里。棄擲散鋗鉇。戰壘宵鳴拆。城門晝下鍉。獻終同鄶號。遷果類郱鄑。王氣都無迹。春氷忽潰𠗺。遺氓修祭祀。古廟薦薌箕。廢苑深滋棘。空臺浩沒𦳈。吳都雖落寞。楚女尙妓姕。粉壁垂蘇柳。靑樓拂薜枇。土風深可吡。民物一何𩏣。豪猾紛成蠹。疲癃劇入痿。下車詢疾苦。不日息嚘咿。勝地長携妓。行廚必載酏。乘舟浮漭沆。著屐陟厜㕒。樂動聲超郢。杯行味勝郫。嘉肴炮越𧉧。厚味鱠吳鯔。遊自無慙段。歡能不害禕。休官彌謇謇。在衆獨觺觺。習靜隨閨闥。多閑杜扊扅。遙思遊水石。永欲臥茅茨。禁署還通籍。宮門卽入謻。一登文石陛。便近望雲騅。僕僕趨行列。稜稜絶附䕻。奉公敦素節。隨事進玄諆。志豈滔滔者。心誠斷斷猗。雄飛高躅獨。孤立一身躸。玉固超沙礫。鸞何混鵋鶘。感時多慷慨。懷痛若痠瘧。豈但淸河泣。還將鍊石絧。報君甘碎首。憂國欲銷胰。愨謹何慙鵓。平均不減䲩。承流尋出守。失路肯於戲。迹阻崇文觀。身違積翠池。輟吟花集鳳。辭對雪殘鳷。遵海遙飄蓋。淩江急棹篩。一州治右輔。千室勸東菑。邑本依洲島。民專採蛤蜊。樹風趨種植。通道絶嶔崎。南畝須催犢。靑山已哭鴂。九夫寬賦役。三畎服耘耔。必使農依汜。從敎穀若淇。財豐俱啿啿。食足共詑詑。安樂甘高枕。婚姻遂結縭。晨興營搰搰。夜息語娭娭。僮僕餘餐飯。孃爺飫粉餈。寒應抛鹿藿。飢孰茹鳧茈。薄罰疏鞭扑。終年絶痏疻。乘閑遊坦坦。會意賞狋狋。瘴氣微凝與。潮聲壯觸碕。斷山靑靄靄。飛鳥白翅翅。携笛恒侵月。披蓑或犯𩅰。輕紅沙出茜。重碧水浮蘪。牢落蓬廬小。微茫草逕逶。感今神愴怳。懷古髮䯱𩭇。王氏中衰日。權奸大位闚。陳兵環輦轂。害物奮柊揆。已僭陳鍾簴。將誇立斗獻。衆賓妖若鬼。相應動如𤜖。主弱同齊騖。臣強自曾倭。幸殊惟有綘。幾至不參鄬。卿士甘迎路。宮闈託負茲。遷都由迫脅。人海恣蹰踟。蜃壑排城闕。鯨濤映梲栭。四封何擾攘。群盜正委佗。人自攻官寺。城皆樹格笓。碩眞兵繞睦。徵側衆纏麊。海岱驕東郭。開河縱万俟。盡忠無傳燮。宣力乏昌巙。外侮肆侵逼。邊人疲侯伺。百城皆被謫。千畝久抛鈚。猾夏有趨鄴。勤王無至沶。偸安茲趢趗。撥亂故遲迡。迹古埋成茀。年深種得桵。野田今漸側。官路昔應𢓡。一代論都地。千秋滿目秜。水流深瀄汩。山立迥㟪𡿔。莫辨行宮址。空看野老耚。叢菅遙蔚蔚。嘉穀間穲穲。接岸交蘆茯。成群伏鸒𪆁。魚跳微鱍鱍。龍出牡蜲蜲。賈客宵維纜。漁翁曉撤箄。滄波圍黑子。紫闥遠文㮰。前席如回賈。牽裾莫負毗。老夫甘蠖屈。多病任牛羸。夙昔文成癖。辛勤見不觭。服膺窮簡冊。遊目及盤匜。怪諜曾窺汲。軍書且讀圮。體同王粲弱。肘學樂天胝。述作攻三變。身心屛五綦。淵源初汎濫。羽翮漸褵褷。自愧非顏速。猶忻異馬遲。桃詩追李嶠。桂賦擬崔琪。信手培蘭茝。精心去篆葹。詞場遊坦坦。筆苑走狉狉。假使工鋪錦。其如止察緦。散材終似櫟。小器不盈甀。州里稱非穎。鄕隣薄甚茌。尙賢乖服杜。求道欠師被。豈得嘗鷄跖。眞如假虎皮。詩慙楊孔雀。識劣蔡彭蜞。沈約難推挹。枚皐易詆娸。徒勞韓兀兀。又作湛孜孜。進不持溫劵。行惟節采薺。壯心懷㑻傄。柔態屛嚅唲。美惡都隨鏡。精麤總付籭。一夫迷取捨。千品錯醇醨。忽忽誰收隱。茫茫但屈馗。深山遺杞梓。華屋樹楊栘。俊傑猶難進。疏慵詎可蘄。歌牛勞甯骭。相馬乏儀羈。才豈王無對。心徒孟不猗。尙思鶯出谷。庶脫鳥黏黐。努力治穜稑。逢年穫秬秠。羽儀非鸑鷟。翔集必桐椅。慶協何公策。心危魯廟欹。精明慙李石。澹泊慕桃椎。事事雖搖手。言言輒壯頄。陶冠長欲掛。顧笏竟誰批。志士非公紀。狂生近食其。未忘徐稚忽。頗慕郭文踑。淸苦循無捨。榮華避莫趨。學詩殊孔鯉。希古甚劉鮞。字謬終刊魯。音訛必正著。百家掄骨髓。千卷抗𩓨䫢。漢紀重疏猶。周書復釋雖。交無齊育博。位得齒潛慈。魯鵠終何用。劉牛猥自齝。酸寒甘苜蓿。勁直慕酴釄。偃蹇身難屈。軒昂面不頓。顧非攻玉石。誰作受針磁。公獨勤交際。吾何恨道畸。賞言逾叔向。戒禍甚陳寅。不是無周鼎。猶能取楚瓵。忻然推管鑰。倏尒定胲膍。翰墨常同硯。衣冠或竝箷。頤神專用嗇。稟物少無怌。接物情殊厚。彌時意益愭。何人遺執友。此態視蒙魌。直保丹心合。同歸白髮鬌。嵇康亡有子。李賀死無㜷。感舊思分宅。捐財過贖縲。素誠何眷眷。高義自甤甤。可託防身劍。寧憂擲面欙。淸詩欽鮑雁。雄辯服藏斄。促膝賓長滿。通宵酒可釃。硏機徵管輅。隷事命正摛。筆下揮鸚鵡。盤中劈鱁鮧。名園殊勝顧。樂府復揚郗。砌柏無非柳。墻桃總是榹。高低花爛熳。遠近岫㠁嵯。越女珠輝佩。吳姬錦耀䅻。絳唇聲咽咽。紅紬影僛僛。珍果豐梨栗。嘉蔬賸蓼荽。爐香燒作燼。燭淚滴成。酌蓋深中聖。留髡復唱嗺。狂言紛喋喋。醉步亂委委。紫府凌瓊液。黃庭蔑玉飴。獨憐春滿甕。還喜月臨榱。顚倒靑藜杖。欹傾白接䍦。撫時恒沾沾。乘興卽伎伎。履碎秦郊草。舡衝漢水澌。入林披宿莽。泝浪決浮菭。菜軟春挑蕺。魚肥夏打鰣。聯鞭行蹩躠。觸境對蹲跠。薛沼同脩竹。孫庭共病梨。此歡今索寞。陳迹倍悽。泫泫頻含淚。班班每濕袻。幾何存勝侶。太半逐靈輀。故宅猶花草。新墳自柞桵。漸敎孤踽踽。誰與共眡眡。此世行何詣。諸君見輒眱。惟知誇𡾰嵼。不合舍仳倠。江革寒寧著。爰旌餓亦飺。乘心何太隘。處世必須誃。矧戒河邊折。甘爲陌上䎩。初心欣始就。宿計誓無迻。原室隨蓬戶。楊田拾豆箕。樂應追蟋蟀。隱不待蛛蜘。北向石侔劍。南流泉倣潙。憑崖疏棟宇。輦土敝蘲梩。書籍靑縑衰。鋤耰白木柌。元卿歸可矣。安石出何居。理穢夷榛莽。開荒去翳椔。手能刊榾柮。躬自礪鈭錍。翦鑿因成豄。疏通遂露㵟。水聲雄灎澦。山勢壯峨嵋。草沒黃牛犢。林藏白鹿麛。紫霞生几席。靑靄襲階墀。合沓群峯迥。縈紆列壑卑。雖無文石館。足倚木蘭阰。繞宅栽淮橘。連溪樹蜀榿。夏苗憐燕麥。秋實護烏椑。鬱鬱多楡柳。蒼蒼足杞桋。築壇移野桂。封土衛山樆。草不遺蒲蒻。花猶取茉莉。春風嬌芍藥。冬雪秀箛箠。側認千枝柏。香知六出梔。交陰成翳翳。避暑擇崔崔。晝聶靑槐獨。朝華赤槿唯。雲來俱易潤。月照不妨㯅。作贊嘉芣苢。題詩美菟蕬。去非誇薯蕷。甘始賴薔蘼。雜樹猶饒槲。良材敢釋。荒郊生葆旅。巧木出芝荋。夾徑蒼藤蔓。綠墻綠葛虆。巖垂驚石髓。岸濕訝龍漦。露背驕黿鼈。藏頭倦鷺鷥。江淸游鸀鳿。沙暖立鸕鶿。掠水騰鸂䳵。含泥下鷾鴯。珍禽翔翡翠。異鳥躍𪇳䳄。著地難尋鰋。浮波易見魾。澗深還伏鮪。池古欲成鰤。淺可窺赬鯉。深安辨黑鰦。體微猶是鯽。形巨豈非𩻟。有舌皆玄鱧。無鱗總赤鱺。長竿懸䱎䲛。密網曳鯸鮐。散步循淸渚。移時對碧漪。幽花鋪錦繡。急浪展琉璃。仰矚成行雁。低聽反哺離。欲風先察鵲。將雨預占䳫。古渡乘昏往。孤舟到曉㩘。漁翁多自識。野客盡相覣。美景元無價。虛名不直錙。荷衣披綽約。羽服擁襂襹。憶昔勞題鳳。逢人劇嚇鴟。相看殊碌碌。疾走遂跂跂。碧藕尋群玉。靑華訪大騩。豈無張石菌。惟愛屈瓊爢。志潔難薰濁。肥輕不憚㾨。迹方追善卷。交肯慕于䪹。東去期又鰈。西遊欲獵犪。七衡高亦近。六幕曠何艽。放浪從吾好。流連莫自楒。班荊承杖屨。藉草列椑榹。杳杳臨龜步。悠悠上鮚埼。海風朝駭䬄。江雨夜喧𩆃。涉澤求菰葑。經丘覓蕨藄。郵亭投夕宿。旅舍寄晨炊。春色迷登岳。年光照泣岐。秋陰生蜀道。蜃氣過盱眙。煙水還同浙。風泉却似灕。寒知鳴白鶴。暖覺轉黃鸝。累歲勞雙足。如今息四肢。病身猶矍鑠。衰面漸黴黧。簿枝卑堪愧。前功陋可咦。惟思曾子唯。欲聽仲尼譆。聖訓將濡染。良朋孰切偲。忽驚傷往賦。新續悼亡詩。節序催蒲柳。衣裳變葛絺。采逾嘉水藻。扈不厭江蘺。風雪迷歸汝。光陰感渡洢。三年猶伐鬼。幾日可奔魑。𦎹羯堪皆燬。轒轀合盡啵。連營驅將帥。陷陣奮偏裨。虎澤非難投。龍庭曷不燍。馬車行若達。張索上應㽻。持戟超仁貴。蒙輪邁狄虎。堪傳默啜首。自服尉陀魋。告已無徵越。兵當不俟婼。威稜衝絶漠。震疊至新𦺙。可使終降漢。須知易取邿。天心寧曲貸。胡命已深捼。莫怪蒙氈晩。當觀脫帽趀。詎能干八陣。猶自軫三鐫。夫子尤知恤。神明必賜禔。百年當得壽。五福莫先耆。黃鶴遙相待。靑牛卽可騎。方當期已滿。況値穀俱秖。但使獲無咎。何憂罹不訾。挽應煩嫗𡟥。遮各奮䯱䰄。一隔黏天水。三看入地𨘾。北來疏白雁。西去鮮靑鴲。消息難相聞。悲歡倘可謕。卓期雖莫副。張夢敢辭𡖾。地絶空相憶。山重幾自集。邈如從白石。便自望黃腄。美彼芳逾桂。慙茲陋甚萑。短長難竝尺。甘苦不同薡。影滯潛幽谷。身閑傍大阺。西南淸帶渭。東北碧縈茬。走獸毛初氄。飛禽翼正奪。今年又晩暮。百物盡萎䔟。白謝難分蒻。黃凋不辨蓶。念君朋海若。欣我伴堪坯。任與孤雲會。閑看百鳥▒。九皐行可狎。三脊坐常抾。昔寄詩猶在。長吟髮欲𣮉。馳魂殊不倦。命駕若爲䞚。久闕三遊樂。難同一笑囅。此生隨橡栗。何處乏蕪荑。弱羽宜投藪。枯鱗必赴汥。敢期梁國鼎。頗似越人𢃍。寶瑟姑藏匣。陳編獨置椸。苦思神欲耗。危坐膝將𡰠。務向前脩倣。都將末世誺。率情無悔懊。撫迹絶嗟嗞。每見尋香蝶。多嬰結網䗁。如何世上走。止可草間耛。鑿地辭張室。生塵謝范鉹。柴荊猶可息。藜藿又能攲。所得差賢古。深居肯捨宦。麴生疏或値。毛穎厭還㧫。謝客長臨巷。同人間取㰚。此心無所著。外物不能誀。玄靜崔堪執。中和向欲畀。泣誰求剖璞。聲可察多琵。宿鳥初歸樹。寒鷄欲上塒。詠懷書拙句。搔首對層颸。</text>
<title>觀漲一百韻</title>,<text>月在蕤賓魄在朓。軒然積漲傲岹嶢。樓高正好披襟賞。境闊還宜縱日覜。怒擊已班巫峽水。狂奔尤齒浙江潮。浮天直恐天杠濕。觸地兼愁地軸搖。後殿滿盈山谷險。先驅塡塞海門遙。從來行潦稱苽蔓。幸已平疇刈麥苗。乘夏本如矜勢力。及時恒若有招邀。淵源未半呑雲夢。灌注無窮溢惡燋。危岸出頭微蠛蠓。斷丘浮頂小鷦鷯。似聞東鄙災逾酷。想見窮鄕室亦漂。萬壑知歸咸疾足。千嵒受制健伸腰。亭臺倏忽傾資虐。沙石蒼黃卷被要。毀縣縱云殊澗穀。壞堤猶聽甚餘姚。潛乘盛氣殘楓樹。更逞餘威害柳條。鷸下固難尋蚌蛤。烏飛寧復覓螵蛸。漸驚滂沛橫衝野。轉覺陰霏上逼霄。推蕩肯容黿鼈伏。沸騰終使鷺鷗飄。藏頭早已潛赬鯉。掉尾焉能躍白鰷。貝闕無形深縮蜃。鱗蟲不擾遠逃蟂。此時安在北方鱧。何處可飛西海鰩。河伯欲遊還自怯。江豚將戲亦應愮。況兼叢薄俱無幸。倂掩毛群摠不饒。失足欲超猿莫捷。投身雖吼虎難驍。詎令白鹿成環角。不許玄熊試撲臕。觸浪可知千百沒。乘流纔得二三跳。茫茫巨瀆生平陸。汨汨餘瀾拍麗譙。除却望洋專健壯。察來隨地任輕佻。分張或象全開扇。屈曲時同半挽弨。盡納溝渠爲僕妾。都輸溪澗作臣僚。放心隳突區逾廓。肆意侵凌壤益遼。控引東西俱杳杳。接連南北共迢迢。但求廣大無淸濁。浪事兼幷趁夙宵。妄擬九河斯可擅。因言百谷不難調。徒知下制細流命。不省上存滄海標。蠶食當初猶搰搰。虎呑俄頃遂麃麃。群趨恰似同盟會。沓至誰煩折簡招。原隰最陴降或恕。陵坡稍峻屈何僄。望風喪氣防因廢。臨陣忘身戰孰挑。寇敵雖多軍易退。城池若守彼焉撟。魏人本自難攻管。齊將何曾易下聊。可惜一時無墨翟。從敎千里縱莊蹻。封疆過楚猶難保。呑噬如秦更不穀。畎畝幾多淪黍稷。道塗太半礙蒭蕘。長洲宛若曾無有。短麓還嗟莫自超。倘闕高山形卓立。將令大地氣全銷。巍然頭頂元相隔。下至睢居不可標。俯視翻江波踴躍。纔如控地雀啁噍。公孫合被馬援笑。御寇堪爲壺子撩。凡物發生毋處下。卽今豗蹙不勝澆。江邊屋碎翻愁白。河上廬沈足駭焦。翁擲杖鳩奔禿髮。兒抛竹馬走垂髫。顚危氣象誰當識。急遽形容我獨瞭。各救一身遑恤物。都亡六畜及於猶。纖莖仆地潛傷芋。脩蔓黏泥暗悼瓢。寂寂百年無此患。湯湯累日是何祅。也知眞宰昭然燭。胡俾陽侯若爾𤞚。燥濕地殊元自別。陰陽位定不相徼。敢踰厥限移時出。欲向何方作客僑。率屬豈惟驅水鬼。呼群亦自引山魈。宅幽未解逞靈異。同惡惟工售怪妖。溫嶠燃犀曾莫測。蕭梁投鐵竟何消。瀰漫不減江通漢。浩渺殆同湘納瀟。地癖貽譏猶罔斂。錢愚致責尙難揱。東門汚迹千秋炳。北海貪名萬古昭。往事若茲懲可抑。橫流浸彼恣彌庣。蘭皐蕙畹駸駸削。柳浦桑村一一撨。蜑戶竈中方出藻。漁家庭畔亦生薸。却疑墻壁離瑤柱。還恐藩籬掛玉珧。牧豎草間應拾鮪。行人林下定收鮡。鸕鶿亂向閭閻舞。鸂鷘爭從里巷䎗。誰遣圉人搜澤馬。更聞圉女索鮫綃。纔前已倒三年楮。稍退當枯四月葽。箭可再看吳猛白。樽安復得惠施咢。麻姑始懼桑田覆。徐福初虞蓬島趐。朝滿夕除其可望。宵增晝減孰虛訞。濁泥六斗凝難涉。危棧千間毀莫𧽤。幾處淹留江海客。孤舟却臥木蘭橈。興深魯望姑藏縮。樂極雲卿忍寂寥。何止貴遊停錦纜。至云朝使滯星軺。豈無古寺平臨渡。安有來僧可入描。但怪揚揚翻素雪。遙知勃勃吐狂飆。大聲正若崩山岳。細響猶如擊斗刀。遍體旣包涇水洶。通身眞染墨池囂。玄津着馬俄移駱。黑液濡牛卽易犥。爲有子胥方弭節。安知徒秋不揚鑣。蛟龍用命紛紛走。鯨鰐聞風箇箇嗂。張禹厲聲眞浪怒。孫權失笑信能料。胡然直犯黎陽郭。愼勿仍傷洛水橋。涼入枕頭雖破睡。濕深爐底欲妨燒。只緣近日爲霖甚。致使豪湍括地喬。汎濫域中俱蕩蕩。依俙秋畔轉蕭蕭。一旬雷雨猶憂杜。九載懷襄可想堯。急瀨本期差減昨。暮濤還覺涪於朝。江淸昔可臨天象。水濁今何認斗杓。若借長風浮短艇。便知寸晷到圓嶠。但非人世吾無取。雖是仙區竟不繇。誰向濟川思作揖。莫譏見弹欲求鴞。灌河已極終當息。抹岸雖深不足驕。拭目庶看乾土復。專心坐待大波凋。兩儀妥帖皆無故。然後江漁復谷樵。</text>
<title>又次前韻</title>,<text>京國東南缺若朓。關門迢遰極於嶢。長江席卷來成漲。高浪雷騰潰滿眺。海若益矜天下水。葛洪彌售月邊潮。直恐賁育心危恐。雖到關張魄動搖。疾走遂凌三峽險。平呑盡沒五湖遙。陂池不獨殘荷葉。畎畝尤能破穀苗。鳴犢却追前代害。分龍正趁此時邀。適當晉國無身病。胡急齊山有髮燋。念昔勤求柳枝蜥。欲其霑及筆皮鷯。只期破塊枯田潤。誰料懷山曠土漂。鄴下欲浸金鳳尾。河中應折鐵牛腰。混幷百谷心猶歉。淪溺千家力自要。甘澤旣乖霖若傅。亢陽寧受旱如姚。松筠便倒何論擽。根幹猶摧矧至條。慘慘災殃彌蟈蚓。紛紛殄滅及蝛蛸。波聲震怒連千里。沴氣昏陰接九霄。流沫詎尋夫子賞。海陵還恐伯陽飄。洧泉莫見摯虞鯉。濠上難窺莊子鰷。離穴暗逃蛟及鰐。脫淵潛散獺兼蟂。靑身朱目姑藏鴢。白首蒼文且匿鰩。齧破金堤王誨窘。流亡土偶孟嘗愮。天吳弭節心逾厲。河伯彈冠氣自饒。可想各騎神馬駿。安知不率勇夫驍。柔祗幾處崩傷脈。沃野由來剝損臕。汨起肯容鸂鷘伏。橫奔寧許䴙鵜跳。侵凌北注仍包號。駕馭西流且吸譙。縱體却符黃雀躍。持身頗學白鳩佻。南交末暇提陳釼。西蜀焉能控李弨。飛閣孰追張博望。虛船空憶市宜僚。師襄昔日輕辭魯。李敏當年易去遼。試察雪山楊浩浩。無論水陸溢迢迢。徐看最奮風生晝。靜聽无喧月黑宵。顓頊司辰雖尙遠。馮夷用力一何調。引渠已失官河道。作釣寧分御水標。四瀆委輸資衮衮。九江傾倒助麃麃。浮來斃獸皮堪鼓。流出僵禽首合招。鳧鴨卽今難售迅。鷺鷗於此亦忘漂。鵬飛應有鷽鳩笑。鼇冠或爲群蟻挑。砥柱三門猶獨立。龍驤萬斛復誰橋。灌茲平地徒能壯。長我嘉禾豈可聊。七澤遽盈皆大受。八川何遠莫能蹻。信知彼此無相拒。似察高低已自穀。安有鐵棺能感果。竟無珠佩可吟蕘。汾陽便決羊腸達。鬲縣爰通馬頰超。漠漠長敎雲氣暗。炎炎不遣電光銷。堪憐溝壑先憂陷。亦笑丘陵總困摽。向使巍巍形自拔。雖云蕩蕩勢俄噍。更無飮馬三錢報。尙有投綸十匹撩。息壤謾勞崇伯塞。單醪虛費越王澆。暫時原隰移彭蠡。不日滄溟讓沃焦。遠島浮波微出頂。群童隱草暫呈髫。屹然壯觀彌年少。快矣高樓竟日瞭。顚沛不惟苞栩鴇。醉迷非獨薄荷貓。廬陵定失千斤鐵。魏國應漂五石瓢。列邑依然如寡患。淫霖甚矣未爲祅。惡盈肯自回身退。踰量猶能放意𤞚。犀浦雖開曾未息。龍門已壅似無徼。浮杯釋子惶難涉。負石貞夫駭可僑。異狀星奔微至蜮。殊形電邁怪如魈。趨蹌昔旣同爲虐。散落今何莫逞妖。縱使蜂屯無足恃。原來烏合不難消。却思山色維浮漢。還羨春華渾泛瀟。在古獨逢洪潦屛。于茲益覺寸心揱。卽看水濁歌煩孺。遙感河淸頌起昭。滂沛一旬其亦足。留連數月復奚庣。潺湲已壓靑陂覆。迅猛兼衝赤岸樵。何處可尋唐帝竹。此時難遇楚王薸。村僮掠草搜黿鼈。野客穿林索蜃珧。跳陸可知慵是鱮。黏泥亦認小爲鮡。迷津釣叟還應縮。失所沙禽謾自䎗。彷彿或騰神女襪。依佭時曳水仙綃。延年何賴夷甘菊。遠志其然掃苦葽。七曜信從中道遠。三巴胡闕大船咢。東隅已是石帆動。南極也應銅柱翹。筆架出津斯足驗。鵲巢下地矧爲訞。鮫人水底猶深隱。舟子沙頭詎敢𧽤。縱會下牢誰引棹。雖携兒子且停橈。共稱地勢疑搖重。寧恃天高恐拍寥。旅客端宜休策馬。皇華亦合寢登軺。只緣狼尾作威盛。安得虎頭隨意描。鬱鬱薰蒸騰作霧。蓬蓬擊觸奮成飆。刻舟可是思求劍。取水元非利淬刀。寧望有秋黔首歎。最憂無歲老農囂。衝泥倏爾難分驈。陷淖俄然不辨犥。賤士潛身閑草履。王孫絶迹斂金鑣。再三疊作群生患。千百都無一物嗂。庶女叫天曾所識。小兒澆水孰先料。湖邊已壞千秋觀。浦上新崩萬里橋。更憶三邊防正急。如侵萬竈爨安燒。女媧墓失何當復。爪步洲沈幾許喬。水藻無餘宜悼郭。庭莎欲盡最哀蕭。每當伊闕偏思禹。倘見浮山又若堯。隴坂將踰妨七日。夷陵可過礙三朝。臨之最下東流水。仰則彌高北極杓。自是莫干天上漢。胡爲謾象海中嶠。至於微徑傷何害。如此通蹊本不繇。那得浸漸風穴鳳。不過昏墊墓門鴞。遇睛卽涸其能久。終古恒然莫自驕。日月光輝難可晦。桑麻氣象未宜凋。但見乾土惟斯足。濡睫何求更泣樵。</text>
<title>又次前韻</title>,<text>平陸成江朒訖朓。亭皐盡沒失嶢嶢。誰敎濁浪橫千里。獨上危樓快一眺。堪恨乏詩酬杜漲。更慙無賦配盧潮。崩騰轉覺三山動。擊觸飜疑六合搖。杞國已聞憂跐蹈。漆園那得議逍遙。望茲南畝憐多稼。罹彼東流慘揠苗。火帝卽從何處匿。水官方被厥徒邀。乘時叫召聲相應。擇日歡娛卜幾燋。顓頊興酣賡蟋蟀。祝融膽破竄鷦鷯。向觀醉裏謀猶急。只欲人間物盡漂。掉尾更驕西子乳。摧枝誰惜小蠻腰。鯨呑鼉作由心弄。谷變陵遷恃力要。止爲土功惟恨禹。雖明火術却凌姚。紛然納地爭歸俶。確爾堅營孰臥條。寧復作巢沈翡翠。豈能當轍殄蜱蛸。狂奔本自無黃壤。突起終應傲赤霄。野草殘傷隨處死。沙禽顚倒一時飄。琴高奚暇思乘鯉。潘岳何心欲玩鯈。淺渚雪翻遙屛獺。深潭雷駭詎潛蟂。浮河可化猶逃鮪。截海能飛尙縮鰩。委翅已知朱雀窘。垂頭還道赤熛愮。平分一氣胡相逼。却主純陽反自饒。服色類秦應好暴。風謠如代孰非驍。酒同河海爭斟美。肉比丘山競割臕。空腹皆盈連手抃。飢腸盡飽擧身跳。氣驕白起北坑趙。飮洽曹丕南宴譙。會合尊卑雖自樂。喧闐上下一何佻。肩高各着三重甲。臂徤咸持兩石弨。德義竟無薰屬吏。威刑惟有勖群僚。妄希諸葛嘗治蜀。眞學公孫始到遼。掃地未充心汲汲。滔天難塞意迢迢。竊期魯國曾揮日。還笑齊臣不卜宵。罔間晦明勤不息。無論遠邇勢惟調。宅雖近市驚平仲。身或棲山動孝標。力士寒心恇鄙獲。將軍喪氣懾蒙麃。此中陰物方多助。幾箇幽靈共見招。秋水舊聞河佝奮。廻風果見海神僄。頹胸垤腹來何盛。仰首伸眉喜益挑。自謂百城斯可覆。假如九鼎豈難撟。戎車簇簇盈眸亂。班馬蕭蕭滿耳聊。拓土開疆心轉侈。馳坑跨谷步彌蹻。蕭蘭共碎何曾別。玉石俱淪不復穀。西土嘉蔬僵蜀芋。東方美菜腐齊蕘。浸淫場圃愁公理。隳突園林怨彥超。深入合攻雖自許。恫疑虛喝或還銷。每逢汚下尤先犯。稍遇崇高莫敢摽。兵力區區誠易竭。凱歌衮衮尙難噍。三川屈已甘罹虐。四瀆卑身忍受撩。疇苦屈原終不濁。絶無黃憲竟難澆。吳門夙駕堪回陸。蜀道輕棺合滯焦。彷彿或聞淵客語。依俙時見海童髫。波間䱎䲛身須祕。岸上鸕鶿眼却瞭。取此可班滄海鷺。從今竝號衆魚貓。拔來赤壁沈沙戟。流出箕山掛木瓢。數日淋漓猶足害。三旬汎濫信多祅。訇訇不獨雷公怒。閃閃兼將電母𤞚。霈澤例蒙眞宰烈。懷襄殊失下民徼。倘看赤鱬須詢益。安在黃熊可問僑。陰沴本來妨庶物。依憑惟自樂群魈。也能慫㤤彌貽患。只是神明不假妖。叵耐域中壬癸盛。故敎天下丙丁消。敖山可望難尋汴。湘水雖洄詎覓瀟。坎德張皇方務大。玄根盈溢不容揱。江行無復同錢起。水宿誰能似鮑昭。燀赫逾涯斯可戢。憑陵過量復何庣。五湖下邑宜其陷。入水天衙尙忍樵。神女來遊輕蹴藻。天吳出舞倏穿藻。身章粲粲衣垂錦。腰佩煌煌劍飾珧。舒息卽驚黿及鼈。吐聲翻散鱯兼鮡。西山取石藏難現。南海隨潮屛不䎗。白認子胥潛放馬。靑知祥遠暗遺綃。頃逢亢旱枯春草。便作窮災到夏葽。望望若無山帶掛。惶惶疑有木仙咢。焦頭幾脫吳牛角。爍體因凋越鳥翹。離畢莫明夫子筮。縱陰難曉漢儒訞。苾芬虛致山川享。祈禱徒勞父老𧽤。六地方乾成赤土。深江漸淺閣輕撓。不堪紅日燃朱夏。焉得玄雲翳碧寥。田父榮然疲引領。雨師終自倦乘軺。于公孝婦冤誰雪。鄭俠流民狀可描。宿麥俱萎延黍稷。淫霖始注挾風飆。江心遽涌高如屋。木耳新生銳若刀。官府不通休倥傯。市廛難到息喧囂。城中俠少姑藏駿。野外村童未放犥。橫潰縱能侵顧鏡。沸騰毋或逼湯鑣。恨聲漸劇蒼生歎。愁氣應妨黑帝嗂。行潦累旬曾未見。老農占歲亦難料。荊南已破張咸堰。洛下還沈杜預橋。定識龍神常作怒。誰將燕肉謾煩燒。莫言陰石鞭惟久。其奈浮山宂益喬。今旣坊門呼宰相。昔何岳瀆擬蒲蕭。洋洋浩浩堪憂漢。蕩蕩湯湯足警堯。惟恐濯枝連後月。却思吹笛驗前朝。便看江漢歸朝海。恰似天星列嚮杓。迫脅盡爲洪水有。混幷同作大山嶠。詹何獨繭難輕試。范蠡扁舟失所繇。霑濕幾多迷鸛鶴。奮飛猶自縱鴟鴞。不聞微徑夷茅塞。況望平田去莠驕。寸滴天如無濫費。浮波水可得全凋。願看川陸都如舊。免使黔黎窘汲樵。</text>
<title>哭內</title>,<text>大抵婦人性。貧居易悲傷。嗟嗟我內子。在困恒色康。大抵婦人性。所慕惟榮光。嗟嗟我內子。不羨官位昌。知我不諧俗。勸我長退藏。斯言猶在耳。雖死不能忘。惻惻念炯戒。慷慨庶自將。莫言隔冥漠。視我甚昭彰。</text>
<title>寄李汝固</title>,<text>我愛澤風子。心遠人間世。靑山一茅屋。獨樂窮年歲。勤勤翦荊棘。眷眷樹松桂。資質信高明。文章亦超詣。若人宜窮厄。造物憎多藝。艱難易改操。到此彌自厲。孝悌德之本。至行神所惠。樹立務崇深。時來光不泥。老子晩相知。欣然篤交契。言如石投水。古道庶勸勵。況聞卜築美。東望長凝睇。終尋谷口居。早晩披薜荔。</text>
<title>送朴生之嶺南</title>,<text>商山去京國。南北限絶嶺。丘陵夾江漢。道路阻且永。太半舟可行。風濤極壯猛。問君爲何事。盛暑赴此境。外家喪欲畢。及期奠酒餠。眷眷宅相心。安得不馳騁。飄然一匹馬。遠隨朱雀影。南鄕本樂土。賢者多幽屛。苦憶兩三公。離懷倍耿耿。君行應不違。爲我問動靜。</text>
<title>賓淸閣。用孟浩然翠微寺韻。呂爾微亭子</title>,<text>川原無遠近。白日皆下照。逶迤數百里。極目快一眺。不有遺世情。焉知寄興妙。主人江湖客。鷗鷺同風調。開軒俯淸流。適意每獨笑。古書無倦披。爐香不停燒。歷歷魚躍波。悠悠鶴騰嶠。此理上下著。欣然長一嘯。</text>
<title>用劉長卿支硎寺韻</title>,<text>危樓大江上。深與此心會。雲山坐可翫。水石臥猶對。洞豁莫逃形。昭明無隱態。俯鑑游魚尾。高察飛鳥背。孤村凝白煙。遠林生翠靄。暮色忽蒼然。夕陽在天外。明月復相續。淸光遍宇內。胸襟倍澹蕩。萬慮莫之礙。</text>
<title>用王維納涼韻</title>,<text>三伏不可度。太陽況欲中。追涼上快閣。坐久生微風。庭樹自相簸。冷然響虛空。駸駸騰爽氣。洗濯執熱躬。此時忍荷鋤。苦哉彼田翁。安得垂天雲。遍覆野西東。</text>
<title>朝天歌。送使臣月沙李公。</title>,<text>朝天仙客靑旄節。影轉銀河一片月。金鷄喔咿催六龍。曉色微茫射丹闕。靑童掃地鋪錦茵。軟風吹空浮玉塵。芝田瑤草幾廻死。惟有桂花香襲人。枝頭有露眞珠重。一陣春寒彩鸞凍。雕欄鸚鵡似相譏。骨淸不作西州夢。霓裳羽衣舞素娥。樂府一曲朝天歌。遙指東溟一杯淥。麻姑手弄淸淺波。銀屛盡照九賓位。春色和煙暗旗幟。閶闔遙聞萬歲聲。罘罳漸露三淸字。瓊漿屢滿九霞觴。碧簫曲奏雙鳳凰。三十六宮猶未曙。滿樓銀燭參差光。</text>
<title>詠臘前盆梅。同玄谷，澤風作。</title>,<text>氷霜裂地百卉槁。北風吹折松篁倒。君家梅樹獨含春。此花未肯除煩惱。孤芳本自樂晩成。見者不知還謂早。安得西湖處士來。對此一吟詩句好。天葩何幸落山林。俗子蹄輪迹如掃。黃昏陰沴暗天衢。花若有情花亦老。多君綺語配淸香。藻思不減原上草。窮冬物色莫重摹。且待明年酬太昊。</text>
<title>送客行</title>,<text>香燈寶燭照綺席。半夜華堂酒盈石。庭前初月轉高梧。座上悲歌望鄕客。千里思歸意如馬。西風吹動鴛鴦瓦。南塘荷葉綠未凋。無限秋芳滿平野。孤鴻單鵠忽飛去。赤霄蒼茫隔煙渚。重城漏斷星斗稀。喔喔晨鷄報天曙。</text>
<title>早春行</title>,<text>東風撲地吹一旬。百舌弄聲啼作春。江中老龍已曝背。水鳥暗啄靑玉鱗。三淸仙客最多夢。夢入瑤臺綵雲重。香露如珠濕六銖。玉童一雙調鸞鳳。王母桃花血點紅。霞光照空西復東。堪悲千載茂陵草。雨滴枯松啼鬼雄。丁東玉漏促天色。月脚斜飛破晴碧。紫綺衾寒眠不成。晨鷄一叫東方白。</text>
<title>用前韻</title>,<text>巫雲蜀雨彌十旬。楚水悠悠流早春。章華宮殿拂天起。碧瓦截玉鋪魚鱗。香風吹惱神女夢。珠閣參差曉寒重。汀洲拾翠未歸來。玉刻垂腰倒雙鳳。早花已學宮錦紅。韶光欲到東吳東。臺城城下孫權墓。野人一杯酹英雄。海山半染紫霞色。仙闕玲瓏煥金碧。至今不死安期生。春日燒丹去衰白。</text>
<title>春雨行</title>,<text>太乙宮中降靑紙。潛呼兩師宣玉旨。老龍謝病三歲閑。雷公驅出吳潭水。黑雲如漆埋崑崙。天河亂落江海翻。淋漓寒氣滿空濕。夢中暗愁神女魂。恰如白帝行遠邇。西陸光風一千里。庭前惟恐降秋霜。簾外桃花滿園死。蓬萊仙客灌芝田。夜駕靑牛耕紫煙。瑤宮玉樹眞珠滴。漏下三更猶不眠。</text>
<title>苦雨行</title>,<text>一旬淫雨何漎漎。從天落地恣擊撞。帶霧纔看冒崆㟅。隨風便覺投軒窓。喧喧若碎萬斛玒。勢欲動搖后土厖。倏然漂橋又漂矼。漸恐平地生淮江。林間縮鳥巷縮尨。何況更聞足音跫。渡口白浪高於栙。丘垤露頭僅如缸。沙洲盡沒失漁舡。時有獨樹立幢幢。涇流浩浩深入谾。牛馬孰辨驪與牻。白鷗常時狎濤瀧。今日漂蕩不成雙。屋霤終夜流淙淙。跳珠入隙打燈釭。疏菴老子一何惷。自疑復見九年洚。漏天無乃移此邦。西南杳杳隔冉駹。憶昨旱毋強不降。山頭盡枯枿與椿。遠近求雨誠滿腔。龍湫澆酒斝屢扛。老龍胡爲祕胮肛。一滴不下饗猶䭚。畎畂頗愁鹿門龐。潛心默禱徒悾悾。宜都陽石幾欲控。昔者所願今爲痝。老農相弔語哤哤。陰陽過當皆可𢥠。溝渠最淺已沒杠。街頭亦合浮舽艭。水腐䆉稏陸腐䝄。禾頭生耳銳如鏦。君不見朱門作樂鼓逄逄。水旱無憂金石摐。</text>
<title>次曹子實江湖行</title>,<text>昔讀漢書高帝紀。當時佐命多同里。平陽勳業配蕭何。累世封侯所由起。文如宿構浩無涯。詩亦入室唯東阿。遺風千載未墜地。子實得之名譽多。氣岸可作逍遙遊。雲能爲馬霧爲舟。沛然自放驪江上。人皆陸沈我獨浮。臥看中夜月出嶺。淸光照破煙波暝。沈吟枕上語益爽。當曙湖山爲之冷。忽煩雙鯉飛一書。遠起茂陵病相如。不鄙昏愚過推許。嗟子知人失之余。幸於林泉同賞契。柴門枉駕無虛歲。情深敢不赴高會。澤國春和更淸霽。座上詞華付於子。揮毫綴出瓊琚幾。星離雨散覩新作。恰如聞韶已忘味。反思吾年苦不早。常恐至死未聞道。文章小技敢自政。宿昔過習今欲掃。縱有淸詩逼魯鈍。其奈才盡同明遠。斂華就實此其時。尙可勉強何嫌晩。蕇食瓢飮陋巷樂。寂寥千載將安屬。天生吾輩豈偶然。恥以一藝鳴自足。</text>
<title>朝天行</title>,<text>赤鳳靑鸞倦不飛。銀河灦月星斗稀。天風吹入廣寒殿。碧桂開花香滿衣。雲裾霞佩簇如指。下視人間九萬里。瑤臺曲宴莫終朝。綠池群芳秋欲死。</text>
<title>朝天謠。送李僉知。昌庭</title>,<text>碧城香霧重重積。桂花欲落秋風白。朔天公子踏華筵。玉釜烹龍媛瓊液。樓頭蠟燭照象床。午夜鉤闌飛電光。銷金寶帳裂蜀錦。繡作崑崙雙鳳凰。玲瓏粉壁棲鸚鵡。暗中笑答神仙語。燒蘭爇桂不勝香。火烈金爐碎龍虎。淋漓銀浦灦天流。浪入星宮漂斗牛。離鸞泣露別鶴哭。玉童擊節彈箜篌。赤松古貌猶綠髮。醉舞瑤臺滿庭月。臺下蟠桃一萬春。至今採作盤中實。九州下界俱濛濛。金烏欲出東方紅。洪波淸淺三山下。一點靑丘煙雨中。</text>
<title>汴都賦</title>,<text>今之汴都。古之大梁。久矣爲國之根柢也。其始自魏惠王。桑土之野。宅之者昌。顧便易於受敵。境日蹙而莫之強。矧密邇乎秦人。呑噬甚於豺狼。視之猶杌上一肉。終至於滅其社稷而夷其城隍。國除而爲陳留郡。考諸禹貢。當屬乎兗州之封疆。厥後歷代之相承。有事輒先被禍殃。蓋地勢之使然。斯萬國之中央。嗟嗟乎士女之糜爛。未有甚於李唐。大曆，貞元之間。此邦之人無一歲不罹其殺傷。其終也假朱溫而作鎭。養其凶虐之威於用武之鄕。閼伯之墟。汚而爲簒奪之巢窟。甚矣兹土之不幸也。淪沒於逆亂之區。惡用夫四通五達之莊。閏位之君。迭興而居此。當此之時。九州之域。瓜分豆割。莫能統一。僭竊之雄。至有四五。未知何者是眞帝王。可以膺曆數而不爽。故五代則君子不與其正統。雖彼立國家定都邑於斯矣。其號名卑。其規模小。不可謂之居中土而應四方。其惟宋太祖乎。天實命之。以主四海八荒。厥德足重厥地。夫然後開封一府。始侍與之漢之長安唐之洛陽。巍然竝稱爲天下萬方之綱。歷一百七十餘載。赫赫乎英君誼辟前後相望。其間善治。惟慶曆，元祐之際爲最。如日月之照臨。無不仰其輝光。范，韓，文，富事業偉矣。繼以馬，呂諸公同寅協恭。戮力而贊襄。美哉賢者之爲國也。天子但坐法宮而垂衣裳。海內享太平之澤。年豐人樂。載頌聲之洋洋。濂洛群賢。於是乎勃興。續道統於已亡。得周公孔子之傳授。扶萬世之綱常。又有歐，蘇大手。各以其所能鳴。粲然賁盛代之文章。此都之氣適然耶。何其人才輩出。若是乎煌煌。文明足徵。三代以後。無此風俗之良。爲子孫者。誠能撫而有之。傳之千萬祀。亦可保其苞桑。奈何昏庸之失道。恝然不戒而不蘉。忠賢日遠於殿陛。讒佞日進於巖廊。引群邪而假寵。信其邦之自戕。章惇蔡京之姦。寔繁有徒。鼓動王安石之餘論。行腦臆而作威福。厥勢殆不可當。不然何以病王室。雖良醫亦束手於膏肓。況乎道君之欲得。狃天下之小康。豐享豫大之言。一入於其心。驕奢淫佚。輕用民力。恐無異於秦皇。弊萬姓以奉一已。不謂此樂之不長。忽然胡馬之隳突。終何賴乎峻宇雕墻。都門閉於白晝。擧一城而惶惶。勤王之師猶不下數十萬。豈不足以挫窮寇之鋒鋩。倡和議而止戰。自姦臣而主張。六賊之誅屬耳。曾莫懾其肺腸。嘻。至此而誤國彌甚。小人之爲惡。胡可勝量。痛矣黃屋。飄零乎矢石之場。一去不返。何處臨潢。高宗畫江而南渡。自此置天邑於相忘。辱醜虜之假息。恨不得傾東海之波。以洗其上下玄黃。彼焉能久。不旋踵而亦僵。悲土地之包容。不能拒異類之跳踉。逮大明之龍興。始乾坤之一匡。眷故國而論都。旣有心而未遑。止設布政使等三司。奉皇風而發揚。蓋其東連齊魯。西抵秦商。北通燕趙。南走荊湘。控扼之難。輻湊四旁。故河南一省之規畫。視他藩尤致其詳。余嘗探古昔於浚郊之域。討形勝於汴水之陽。忽忽千年。何去之忙。故宮廢而爲墟兮。蓬蒿荊棘之中。惟有鼪鼯亂走而狐兔深藏。所謂翔鸞儀鳳之閣。集福會祥之殿。皆徒有厥名而莫知厥處。又何辨九街與百坊。宋朝之迹。不甚遠矣。猶尙難尋。況夫夷門及朱亥墓之眇芒。至如艮嶽。竭天下之力者也。旣曰樓臺亭館。月增日益。殆不可以數計。而顧今何有哉。寒煙衰草。獨能隨地勢而低昂。嗚呼。浚民膏血。作此高岡。人間之一草一木。稍殊於其類。則靡不取之以置乎其上。積累十餘年。林壑幽深。紛紛百物萃八極之芬芳。自此視之。蕭條鹵莽。不似夫曾經歌舞之地。當其歌舞之時。豈復知變遷移易。至於成此荒涼。故豐悴盛衰。一往一來。曾不肯乎少留。而世或有恃一時之繁華。自以爲流傳百代之不替。獨不見艮嶽之興廢乎。纔興於道君之中年。遽廢於欽宗之初歲。其興也旣極其難。則其廢也豈欲其速哉。固有不可得以自將者矣。然則高宮室而大苑囿。以明得意者。不亦謬乎。倏忽之間。泯滅埋沒。曾不可彷彿其形象。則惡在其夸耀後世也。惟彼原憲之室。茨以生草。上漏下濕。居處之陋。莫甚於此矣。然所守者道義。故歷萬古而益彰。夫此艮嶽。不過促神器之皴𥀶。又怪夫太祖得國之初。地方比列國僅三分之一。人民比列國僅五分之一。然幷天下如反掌。道君御宇之日。地方過萬里。人民至二千萬戶。然不能制孼胡之猖狂。大小多寡。迥然不同。而其成敗得失。終焉相反者何也。無他。在乎人謀之臧與不臧而已。惜乎。以土宇之廣。大生息之穰穰。胡不內修外攘。而易其好土木之心。何患乎彼虜之難防。君臣上下。流連荒亡。而晏然無憂。罔念其顚覆之禍。徒使後之人含哀流涕。彷徨躑躅乎古城之傍。長河浩浩。鉅野茫茫。樵歌牧笛自相和答兮。若訴興亡不平之情。愈助余之慨慷。</text>
<title>贈僧</title>,<text>手持一瓢子。聊贈山僧曰。他年方丈秋。共酌寒溪月。</text>
<title>寄荷潭金尙書 有讓出荷潭錄</title>,<text>如何忘海路。關外虜頻圍。此語從誰出。多君早見幾。</text>
<title>贈劉應吉</title>,<text>步入桃源裏。春風無限花。親朋一樽酒。忘却夕陽斜。</text>
<title>贈別洪勉叔 茂績 謫巨濟</title>,<text>海南千里一身輕。欲別先知別後情。除却讀書無一事。吾兄學業此時成。</text>
<title>贈別洪勉叔 茂績 謫巨濟 其二</title>,<text>炎海茫茫水拍天。故人蹤跡此中遷。莫因困厄忘爲善。終始勤修學聖賢。</text>
<title>思家</title>,<text>寒迫高樓客夢驚。風飄落葉雁初鳴。安得家書來萬里。獨憐江月照三更。</text>
<title>贈天磨山僧</title>,<text>天磨山上月如盤。獨立茅菴拭目看。回首世間名利地。也應靈澈笑韋丹。</text>
<title>無題</title>,<text>莫憂乏食多藜藿。何患無衣足葛絺。此外更求溫飽樂。求之不得害先隨。</text>
<title>次東岳韻</title>,<text>揷根湘岸幾冬春。編笠尤宜野老身。故寄廣陵江上客。何時李益會盧綸。</text>
<title>八景 四首逸</title>,<text>朝陽胡不照山家。却被高峯暫蔽遮。倏忽火輪騰躍上。茫茫萬國仰光華。</text>
<title>八景 四首逸 其二</title>,<text>山下浮雲向晩垂。恐妨今夜月明時。天公未必孤淸境。也有長風一掃之。</text>
<title>八景 四首逸 其三</title>,<text>四時成歲迭推遷。秋落春生理自然。一氣去來終不盡。今年雖謝有明年。</text>
<title>八景 四首逸 其四</title>,<text>春來薇蕨遍山隅。手自携筐日再徂。不似夷齊逢亂世。采之雖近食之殊。</text>
<title>題僧軸</title>,<text>誰挽不辭塵土內。誰禁不去水雲間。十年京洛身猶滯。羞對高僧道愛山。</text>
<title>枕流臺偶成</title>,<text>一曲淸溪繞石林。坐來無限濯纓心。此中只恨源流小。長使人看識淺深。</text>
<title>枕流臺偶成 其二</title>,<text>煙雨濛濛日色愁。草花零落石塘秋。君詩不減張公子。千首能輕萬戶侯。</text>
<title>枕流臺偶成 其三</title>,<text>桃花紅雨落紛紛。想是沈吟對夕曛。不識當時避秦客。能詩亦有枕流君。</text>
<title>枕流臺偶成 其四</title>,<text>臺上成陰柳與桃。老年豪興在林皐。荊門日日尋眞客。不是詩仙卽酒豪。</text>
<title>枕流臺。次玄谷韻。</title>,<text>泉源出自白雲臺。流入宮墻一道開。分明我是玄都客。每到春風去又來。</text>
<title>枕流臺。次玄谷韻。 其二</title>,<text>㶁㶁溪流繞石臺。桃花深處小堂開。寰廛近在柴門外。盡日難逢俗客來。</text>
<title>集句次前韻</title>,<text>新起臨湖白石臺。滿庭紅杏碧桃開。山童隔竹敲茶臼。笑問客從何處來。</text>
<title>集句次前韻 附趙倚樓詩</title>,<text>日暮蕭條登此臺。白雲深處洞天開。桃花流水杳然去。莫引世人相逐來。</text>
<title>集句次前韻 附趙倚樓詩 其2</title>,<text>水邊殘雪照亭臺。臺上風襟向雪開。還似當時姓丁鶴。羽毛成後一歸來。</text>
<title>寄枕流主人 時公在龍津妄安驛</title>,<text>禁城西畔祕桃源。莫遣紅塵汚洞門。遙想白頭人倚樹。枕流臺下月黃昏。</text>
<title>詠古柏</title>,<text>古柏千年幹。垂陰百畝苔。幸無匠石顧。得老棟樑材。翦伐遠何病。俗人看或哀。猶堪鼓枝葉。夜夜作風雷。</text>
<title>贈權生啓興</title>,<text>今子欲何適。遠遊西海灣。江通碧瀾渡。地接首陽山。急雪昏朝暮。危途愼往還。舊交如問我。衰謝損容顏。</text>
<title>奉送春川黃使君</title>,<text>乞郡因乎養。勞身有不辭。堪悲出守日。適値旱荒時。賦重何由減。民飢不可爲。如人疾病甚。公速作良醫。</text>
<title>丁未淸和。次香山泂上人詩軸韻。</title>,<text>當代禪家寡此流。名山入定十經秋。聞聲不待鴉鳴樹。講法應敎石點頭。竹夕花朝無足樂。茅菴尾窯又何憂。普賢寺裏相逢處。雲捲靑天月一鉤。</text>
<title>戲贈鄭德餘 聞鄭有離棲之計。故及之。</title>,<text>大抵人情易厭閑。誰能老彼白雲間。聞君亦欲辭南澗。遣我眞堪責北山。已覺林泉含怒色。更敎風月帶愁顏。從兹十里煙沙境。付與漁樵獨往還。</text>
<title>次韻 天啓辛酉仲春</title>,<text>幽居小築水雲中。山野非關制度工。屋漏臥看天在上。窓虛坐對月生東。初春獨秀寒梅樹。晩節狂芳甘菊叢。地勝更敎花卉遍。如何不樂主人翁。</text>
<title>次韻 天啓辛酉仲春 其二</title>,<text>聞君草屋傍林開。籬落蕭條誰去來。野鹿掠門佳客過。春鸚拂樹故人廻。高山豈但歌如皓。陋巷惟須樂似回。日飮一杯酬此樂。百年三萬六千杯。</text>
<title>寄呈湖南觀察使黃公</title>,<text>何事煩公出國門。欲敎佳政賁雄藩。北方舊頌張堪化。南服新歌郭賀恩。驛路褰帷湖海遠。山村閉戶雪霜繁。相望萬里難相接。孤鳥還巢日自昏。</text>
<title>寄題沙溪精舍</title>,<text>可是郊園着此翁。蕭然小築去榛叢。盤基水碧沙明處。發興天光雲影中。夜氣入簾殷枕席。松風排闥鬧窓櫳。至今陳跡猶依舊。還有賢孫篤世功。</text>
<title>枕流臺卽事</title>,<text>我來觸大暑。枕流臺上臥。未暇論詩懷。手弄淸泉瀉。淸泉似寒玉。快滌諸煩惱。何當洒六合。立地蘇群槁。</text>
<title>集句</title>,<text>淸溪淸我心。幽事亦可悅。是時秋之殘。楓葉綠未脫。夕陽度西嶺。遠天明月出。延賞滌煩襟。林風涼不絶。</text>
<title>萬曆甲寅秋。送閔佐郞 應恢 朝天。</title>,<text>星宮漏罷朝群仙。璧殿初開鋪錦筵。琪花涼露濕天色。絳鶴通宵啼不眠。紅雲紫霧桂香陌。玉佩雙雙羽衣客。銀濔潺湲乍有聲。滿空明月秋風白。</text>
<title>復次曹子實江湖行韻</title>,<text>君不見鬱林太守陸公紀。南踰五嶺去國離家六千里。少時已能孝於親。袁術座上懷橘起。尙不如君家至行流動海東涯。我能言之汚不阿。積德之餘篤生文章才子一何異。奚但如樂安任昉。一不爲少百不爲多。涉世眞箇隴西遊。歸來澤國泛乎若不繫之舟。煙蓑月篴誰相伴。唯有一雙白鷗朝夕對沈浮。長安西望隔秦嶺。鴻雁不來天色暝。桃花流水洗心淸。楓樹秋山入眼冷。胸中括盡天祿石渠書。猶恐張茂先陶弘景。博識多通我不如。挾其所有頗自負。謂言當今孰抗余。高視李杜直欲托交契。混同千年爲一歲。精神感通遂入夢。見輒憑虛御風共上天衢霽。盡將身後風雅屬之子。異哉君誠得夢如斯幾。莫恨金章紫綬不掛身。譬如食肉不食馬肝未爲不知味。風塵乾沒脫身早。畎畝酸寒何足道。細君旣能供飮食。稚子亦能堪洒掃。藏鋒斂鍔不是鈍。年未四十前途遠。時來事業尙可爲。立身揚名多在晩。老夫稍知爲善樂。唯恐間斷無接屬。苟得於斯又何憂。麤衣惡食猶知足。</text>
<title>次五山韻</title>,<text>橫雲髻。却月眉。冶客蕩流俗。行樂靡不爲。豈如詞客文字飮。桃紅柳綠三春時。</text>
<title>次五山韻 其2</title>,<text>南溟浩浩北山高。胡越陸梁存酋豪。戰士守邊飢且勞。書生尙飽饘粥熬。嗟我安得干矛刀。</text>
<title>寄任博士澤堂</title>,<text>漢綱當時解。湘潭逐客稀。故人猶自放。吾道未應非。白雪彌高唱。滄浪獨振衣。有來相怪問。只道坐寒饑。</text>
<title>庚申四月。余與權生啓興。挈酒數榼。會茂叔于德餘灘舍。觴詠甚適。仍賦近體以記事。</title>,<text>共把任公釣。閑過鄭氏莊。風江消午熱。雲岫媚斜陽。細酌寧嫌濁。高談却近狂。無勞問憔悴。吾道足滄浪。才名舊博士。四壁日蕭然。縱死非愁鬼。今生是謫仙。單醪容解榻。藥石詎忘筌。直勝剡溪路。空回夜雪船。</text>
<title>遊鳳凰臺。次任博士韻。</title>,<text>危壁洄潭上。平林衆壑深。淸湍搖嵽嵲。白日避陰森。草草看花伴。悠悠歎鳳心。羨君專勝地。卜宅近雲林。</text>
<title>亂後自京向砥平。過任茂叔故宅。</title>,<text>寂寞山陽宅。回驂忍再過。隣家三弄笛。歸棹一聲歌。物色今如昨。神期死不磨。足知天上樂。人世又干戈。有架書仍閣。無人逕欲蕪。寢苫三日婦。當戶白頭奴。憶昨停歸棹。尋常佩滔壺。卽今千種恨。陳跡只黃盧。</text>
<title>水上有感</title>,<text>當年水上萃群賢。我亦過從忝竝肩。出處卽今違宿計。往來空復費殘年。山禽入籠翻留戀。宛焉當衢却屢顚。賴得疏翁先就穸。十人纔見一人全。</text>
<title>寄疏菴 玄谷</title>,<text>不見疏菴久。秋風入井桐。長雲初過雁。深露已鳴蟲。世事狂歌裏。人情醉眼中。江南徒極目。隨意賦書楓。采采蓮花蘂。終朝盈我襟。淸香猶可挹。秀色豈堪尋。露冷紅房墮。煙深白藕沈。秋風易搖落。何處寄同心。</text>
<title>疏菴生丙子。値壬戌。又當流落。政與坡公同。澤堂用楊根太守韻以發之。次其韻以廣其意。奉呈疏菴。</title>,<text>新秋共泛峽江船。蘇老風流五百年。磨蝎幾回同甲子。樂安應更繼名賢。奇才久滯靑雲器。麗藻初傳赤壁篇。小友斯游眞忝竊。滿潭明月醉鳴舷。</text>
<title>踈菴誤聞余有離棲之計。作詩嘲之。次韻以解。</title>,<text>自承恩譴辨長閑。深結幽盟水石間。薄俗會心唯白屋。明時知己只靑山。已從畎畝成褊性。肯向風塵作苦顏。誰遣稚圭先勒檄。由來倦鳥久知還。</text>
<title>奉柬任博士茂叔東岳</title>,<text>曉來春雪滿天飛。忽憶江郊獨掩扉。病臥三冬未乘興。一瓢空寄阿咸歸。</text>
<title>寄任博士茂叔，鄭翰林德餘。</title>,<text>欲哭不能歌不可。兩鄕今日一般情。世間書疏吾全癈。莫怪開緘隱姓名。</text>
<title>寄任博士</title>,<text>承文老博士。放逐寄山潛。嫉惡剛腸苦。安貧雅節廉。何須事隴畝。且可販魚鹽。膠漆平生契。休言異冷炎。</text>
<title>任博士茂叔。以五言排律六百韻。述懷見寄。戲書以謝。</title>,<text>萬曆皇明己未秋。任公六百韻吾投。自從唐宋未曾覷。雖有杜韓那得酬。奧理庖犧卦外刮。祕書倉頡字前搜。是年大旱焦山岳。定識天驚地亦愁。</text>
<title>用亡友任持平茂叔韻。贈懷謙上人。</title>,<text>疏菴學士謫人間。白玉樓成帝召還。雅志平生淸似水。高名異代重如山。楚江風雨遷臣老。蓬島煙霞釋子閑。湖墅勝緣今作夢。獨留詩句照禪關。</text>
<title>挽詩李元翼</title>,<text>山河間氣五星精。三代遺風一代英。志操讜論今表準。文詞詩律古工程。身資冷落居貧泰。家道零丁處困亨。休恨命窮官未達。三公不換此聲名。</text>
<title>挽詩申欽</title>,<text>塵埃暫寄謫來蹤。鶴馭催還海上峯。藝苑異時人物論。未應摽擧遜元龍。</text>
<title>挽詩李好閔</title>,<text>赦縕其由也。南郊一見之。乘桴從聖志。赴闕進言時。玉舃秋江蛻。靑蒲禁掖移。人間四十八。零落有遺詩。延陵府院君李好閔</text>
<title>挽詩柳根</title>,<text>奎精一謫化珠琅。今歲如何遽閟光。作記不爲天上客。脩文應是地中郞。名參賜暇東湖觀。跡躡司經白玉堂。自擬後凋全苦節。都緣獨秀稟剛腸。翰垣載筆書懲勸。烏府提綱試激揚。最惜雄詞終未展。世間流落只毫芒。</text>
<title>挽詩韓浚謙</title>,<text>平生咲語聽琅琅。以暗相投匪夜光。江漢幾年稱浪士。雲霄一夕作仙郞。魂迷西掖香飄殿。夢罷東湖月滿堂。衮衮升沈寧介意。冥冥倚伏秖消腸。庾公詞賦今蕭瑟。賈傅治安昔對揚。斷送幽明天欲曉。坐看星斗動寒芒。</text>
<title>挽詩李廷龜</title>,<text>乍見金門隱。俄乘御史驄。稱今謫仙子。有古諍臣風。一代騷壇寂。千秋酒肆空。堂堂去如許。人世只衰翁。</text>
<title>挽詩金瑬</title>,<text>半夜霜風摧玉樹。文星一點拆奎墟。陽春白雪詞猶在。瀛海丹丘分不疏。太史高名傳祕錄。茂陵遺事絶封書。可憐靑眼相逢地。蕭瑟襟懷更孰如。</text>
<title>挽詩李時彥</title>,<text>家傳詩禮業箕裘。心是唐虞學孔周。大節可能扶世道。淸文何但煥皇猷。雲程想望鵬搏翼。天府還聞玉作樓。三哭臨風無限意。白頭搔罷涕䨥流。</text>
<title>挽詩吳允謙</title>,<text>落落神仙表。騷壇第一雄。孤忠爭日月。直氣射煙虹。寂寞朝陽鳳。凄涼御史驄。傾河無限淚。回首廣陵東。</text>
<title>挽詩李睟光</title>,<text>芹泮當年始見親。每欽風調出凡塵。談鋒爽吐氷霜氣。筆力橫驅造化神。佳句謾騰天下口。聖恩難起地中身。卽知文字終成祟。上界新徵作記人。</text>
<title>挽詩李睟光 其二</title>,<text>謫仙才譽擅今時。落拓紅塵跡更奇。對策危言多士伏。當朝直節聖明知。眼前僅有中郞女。身後猶無子厚兒。年止四旬官五品。世間何限故人悲。</text>
<title>挽詩李睟光 其三</title>,<text>氷淸蘗苦鐵心肝。活計平生到骨寒。華表鶴歸天萬里。少陵鯨動海層瀾。千秋汗簡霜猶凜。一夕封章墨未乾。惆悵舊遊今冷落。玉淸誰與結詩壇。</text>
<title>挽詩李睟光 其四</title>,<text>文星半夜落泉臺。飆馭人間一夢催。丹地直聲留柏府。木天奇藻在蓬萊。功名有分終卑宦。造物何心解妬才。長慟病中違執紼。荒詞寧盡此生哀。</text>
<title>挽詩鄭經世</title>,<text>帝爲邦家不愛才。山河秀氣與胚胎。堂堂正論軒天起。浩浩雄詞倒海來。濁世蕙纕吟楚澤。淸時瑤佩上蘭臺。靑錢望重騰名遠。白玉樓成下詔催。素外形骸無被斂。獨耽墳典有書堆。春秋策在諸傳誦。讜直人亡聖主哀。托契向來眞道合。披襟對處輒顏開。憐窮屢到金吾地。命駕遐尋玉洞隈。往事悠悠渾似夢。茲心耿耿未能灰。問君精爽今何在。不人星躔定作雷。</text>
<title>挽詩李弘胄</title>,<text>自是淸都謫降身。人間四十八年春。文章驚世元無敵。軒冕非心却任眞。腸暇蓬山稱妙選。隱終泉壤賁新綸。云亡不耐公私慟。默想平生淚滿巾。</text>
<title>挽詩李安訥</title>,<text>永嘉詩案至今悲。柏府還䳱薤露晞。黃壤有靈應共弔。白頭無伴更誰依。南隣釀秫前期在。東峽誅茅夙計非。篋笥空留七百韻。一回披讀一沾衣。</text>
<title>挽詩李安訥 其二</title>,<text>曉趨丹陛夕黃泉。車馬塡門哭徹天。家世文章舊任昉。生年丙子後蘇仙。危言早被奸臣忌。苦節終蒙聖主憐。試看古來豪傑士。一身名器孰䨥全。</text>
<title>挽詩李安訥 其三</title>,<text>平生高義薄層雲。獨立乾坤氣不群。麗句共推今庾信。直言曾過古劉蕡。從知濁世摽淸士。會見賢臣際聖君。絳幘忽催飆馭去。謾敎靑簡播遺芬。</text>
<title>挽詩李安訥 其四</title>,<text>憔悴江潭拔擢新。天心何忍夭斯人。漢廷內史汲黯直。魯國諸生原憲貧。骨化黃壚成鐵石。魂歸碧落作星辰。盛名長與雄詞在。莫比尋常夢幻身。</text>
<title>挽詩洪瑞鳳</title>,<text>雲水之心海鶴姿。區區世界獨施施。暫將浪跡金門隱。已遣孤忠聖主知。天上忽催修記手。人間奈滿謫仙期。無悲無喜吾纔了。不用傷神適去時。</text>
<title>挽詩張維</title>,<text>絶域聞君長逝辰。凄風冷月助悲辛。心無一寸摧仍盡。淚有千行洒更新。天上應收草記手。世聞難得敢言人。可憐松柏凌寒在。劫火燒來也作薪。</text>
<title>挽詩張維 其二</title>,<text>英英精爽見無因。知子應非墮落人。絳闕名歸天上籍。玉皇招作案頭臣。公明壽祿才何減。伯道生涯業更貧。任是百年還夢幻。獨留遺草照千春。</text>
<title>挽詩鄭百昌</title>,<text>惻惻復惻惻。送子將何向。方轝結廣柳。去去蒿里葬。圖書儼在茲。芳樽湛淸釀。呼子子不顧。棄我忽長往。昔與子爲友。形骸兩相忘。恢恢萬人敵。突兀出輩行。詞壇或分壘。旗鼓時爭長。文章迺餘事。學道袪蒙障。中年遭世難。出處同趨嚮。榮辱進退間。信義以勉強。尋詩㶚橋驢。乘興剡溪舫。良朋豈非偉。顚沛有倚仗。龍飛快先覩。日月重昭朗。徵書起漁樵。共造靑冥上。載筆入鑾坡。衮鉞垂懲創。峨冠坐柏府。正直氣俱旺。淸切瀛洲選。華要粉署望。聯翩步武偕。愧我未及讓。鸞凰儀赤霄。豈久在糞壤。騏驥返渥洼。匪甘伏櫪養。鈞天玉樓成。金額排雲榜。絳節半夜下。作記須哲匠。霞輧導仙樂。縹緲指空曠。塵緣付埃壒。俗界脫瓮盎。逝者日以適。留者日以愴。可使鍾期存。誰堪伯牙喪。四海固云廣。更無知音賞。飛飛丹旐動。飄飄素帷颺。祖餞首荒丘。積雪埋寒嶂。蕭條梁木摧。吾輩終安放。人生賢與愚。同盡歸泉壙。所貴沒世名。永爲山斗仰。</text>
<title>挽詩李植</title>,<text>傾都素蓋紛如織。風掣雲綢翳晩色。沈沈地府收白璧。十五連城償不得。窓間咿喔謝家女。翰林靑虯撇海去。百丈狂塵老凡骨。桑洲自結三生侶。蘭亭流水赤壁月。夢中相逢夢中別。靑丘回指水中萍。一念應爲君王熱。留下千秋萬歲名。訇訇電母驅蠅聲。</text>
<title>挽詩李景義</title>,<text>鳳鳥生丹穴。高翔千仞上。五色備且燦。氣象淸而爽。翩翩下人間。塌翼罹世網。群鷄擅場粟。澤雉誇樊養。棲梧苦霜侵。集竹愁雨響。欲飛羽毛殘。路險不可往。美人出西方。氛霧開天壤。佳氣遶金殿。丹墀日月朗。雪消醴泉湧。露滋琅玕長。覽德忽來儀。寥廓亨衢敞。世人快先覩。頹波自排蕩。緇塵厭久留。一擧辭仙仗。祥輝隔綵雲。望望天河廣。吾衰起深嘆。道孤將安倣。岐山遠寂寞。阿閣久榛莽。其鳴不再聞。戀德勞心想。獨立泣涕滂。宇宙空俯仰。</text>
<title>挽詩鄭弘溟</title>,<text>身名齟齬略相同。半世蹉跎坐五窮。粉署玉堂聯闊步。白頭烏帽廁諸公。殘生忽覺薪隨火。世事旋看燭轉風。秋雨一篇長在手。暮途遺恨幾時終。</text>
