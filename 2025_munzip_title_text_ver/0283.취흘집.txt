<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。</title>,<text>逕繞懸崖細。波生極浦平。遙看人獨立。應待夕陽明。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其2</title>,<text>吾道大如天。老佛觀於井。礨空莫自多。惜哉不見正。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其3</title>,<text>視虎如看石。摩挲手自馴。闍梨問傳法。惠永是前身。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其4</title>,<text>中天瑞旭昇。大海觀音祝。登萊舟楫通。遼薊鯨鯢戮。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其5</title>,<text>誰道漁翁苦。我羨漁翁樂。飮罷載全家。棹歌江天碧。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其6</title>,<text>霱雲擁佛座。海上蓮花香。靑雀亦飛去。誰知鸚鵡王。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其7</title>,<text>倚檻吟詩久。悠然對碧山。侍童傳暮色。遠近彩雲還。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其8</title>,<text>輕舟繫柳陰。水滿孤蒲短。家在白石灘。獨斟歸來緩。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其9</title>,<text>莫謂流傳誤。須看骨相奇。龍精應化去。影著綠楊枝。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其10</title>,<text>朱朱朱氏翁。衣裳半零落。爲汝弱雛繁。開籠解束縛。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其11</title>,<text>醜石亂瀑喧。老松長風亞。人歸斷橋頭。家在層巖下。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其12</title>,<text>獨鳥愁何事。不飛亦不鳴。春風將欲盡。如有惜花情。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其13</title>,<text>酒徒分兩隊。把盞決雌雄。立飮軍門禮。衢尊太古風。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其14</title>,<text>台城海神奇。亦知三絶寶。句引萬帆風。森羅移尺縞。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其15</title>,<text>父子傳家法。松臺一樣平。滄洲眞具眼。絶勝畫師評。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其16</title>,<text>松陰坐謫仙。醉後話風煙。誰識香爐瀑。山形似朴淵。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其17</title>,<text>牧童帶暮雨。溪風動蓑笠。何不騎牛歸。應知牛背濕。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其18</title>,<text>竹深水石幽。不怕虞人弋。野鷄與山禽。雙雙也自得。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其19</title>,<text>露脚虯鬚佛。馴龍藏鉢中。金篦刮眼膜。那律證圓通。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其20</title>,<text>世傳宋家田。種瓜瓜子熟。條蔓日已稀。場圃歲漸蹙。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其21</title>,<text>龍眠施蠻僧。纖毫驅巨象。莫畏長鼻彎。象奴能制養。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其22</title>,<text>生憎女蘿絲。夤緣蔽古木。莫侵石盤陁。恐及淸風竹。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其23</title>,<text>峽鬪千層瀑。林藏兩岸村。橋頭應有約。策杖問花源。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其24</title>,<text>世界皆成玉。林花復如春。關門多紫氣。驢背是仙人。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其25</title>,<text>春色家家好。漁舟箇箇輕。期郞郞不至。何處奏琴聲。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其26</title>,<text>蘇仙愛此君。萬玉護慇懃。全根不許斲。只折一枝分。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其27</title>,<text>簾外靑山濕。樓中醉仙集。末至是何人。提壺驅馬急。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其28</title>,<text>明沙落月虛。修竹淸風弄。短棹客將還。柴門款相送。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其29</title>,<text>坦腹平臺上。嚬蛾畫閣中。深情不相道。江柳怨春風。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其30</title>,<text>神龍劈硯池。閃雷噓雲霧。恐驚失匕翁。只將頭角露。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其31</title>,<text>我歌鸜鵒辭。且爲鸜鵒舞。能言是禍機。安巢濟南樹。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其32</title>,<text>賞荷意自閑。看竹人無俗。可笑坦腹翁。淸塘非濯足。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其33</title>,<text>形骸是逆旅。寄歸皆浸假。三生往復還。眞面誰知者。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其34</title>,<text>月照草堂靜。竹風吹我衣。仙人如可待。駕鶴蓬山歸。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其35</title>,<text>探馬雪中休。胡兒氈上話。陰山有戰期。鬪禽占勝敗。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其36</title>,<text>琴瑟圖書列。尊罍鼎鼐陳。綺筵談笑處。誰主又誰賓。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其37</title>,<text>樓上納涼閑。忘却流金熱。泉聲鬪雷霆。樹影凝霜雪。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其38</title>,<text>芳渚舟初泊。濠梁客獨歸。依依煙柳外。樓閣近斜暉。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其39</title>,<text>䳺鶉失其侶。孤棲伏草莽。本無稻梁謀。自遠虞人網。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其40</title>,<text>白霧曉微茫。靑林互出沒。撲地是閭閻。出天知宮闕。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其41</title>,<text>若非寶坊宮。疑是金鑾觀。願言暫登臨。滌暑靑天半。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其42</title>,<text>水仙我所好。蘭亦我所寶。今世無神農。誰辨忘憂草。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其43</title>,<text>白蕊變爲黃。爭姸桃李場。乃知梅品賤。三齅亦無香。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其44</title>,<text>前帆已平湖。後帆猶極浦。無邊落葉聲。半雜西山雨。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其45</title>,<text>抱琴尋眞去。桃源何處是。不見落花流。惟看綵雲起。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其46</title>,<text>阿母將嬰兒。金盆洗垢膩。兒啼抱母腕。母笑拭兒鼻。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其47</title>,<text>莫厭惡竹茂。且愛長松直。人憑白尺樓。目送雙鴻極。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其48</title>,<text>錦繡微霜後。琉璃宿雨餘。騎牛蓑笠者。佳趣問何如。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其49</title>,<text>靈草是何名。雙童滿袖摘。欲從住筇仙。學得鍊精魄。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其50</title>,<text>公子自何來。烹茶爲解渴。高僧亦愛才。把軸求三絶。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其51</title>,<text>巴橘只兩箇。黃金大如斗。中有別乾坤。應藏千歲叟。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其52</title>,<text>圉人閱天閑。超群十二足。莫敎千里才。縶維長局束。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其53</title>,<text>石逕沒蒼苔。危梁架翠壑。孤筇客何歸。木杪露飛閣。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其54</title>,<text>蘋渚逗歸舟。夜深山月照。緣崖客先歸。倚石人獨嘯。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其55</title>,<text>楓樹明如錦。江流淨似羅。無風舟不泊。抱膝獨長歌。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其56</title>,<text>參差綠葉間。黑檎形髣髴。擧世不知名。畫師眞博物。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其57</title>,<text>山似蓬萊島。人如太乙舟。雁行成玉字。看着下中流。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其58</title>,<text>瑤草金華洞。仙羊白石肥。弄雛聊戲耳。鴉母莫驚飛。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其59</title>,<text>旣登與可壇。又入子瞻室。盡日對此君。淸風自蕭瑟。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其60</title>,<text>冥府是何官。天堂在何處。賢邪如可分。任汝捉將去。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其61</title>,<text>雪草兩伏兔。風枝一宿鳥。夜深不耐寒。明月來相照。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其62</title>,<text>鷙鳥從天來。巖頭雙玉立。側眸萬里明。振翮長風急。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其63</title>,<text>紅女身多役。提筐誰采桑。野蠶自食葉。日夜獻功忙。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其64</title>,<text>漁梁曉雨足。風捲蓑衣擧。機心在得魚。何事鴻飛去。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其65</title>,<text>岸柳低蘭舫。江風捲錦帷。芳樽誰共酌。應待美人期。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其66</title>,<text>怪石小崢嶸。疏筠碧玉淸。方知繡枕畫。女史擅佳名。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其67</title>,<text>獨奏猗蘭操。香花徒自愛。誰知九畹滋。擧世無人佩。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其68</title>,<text>竹與梅相依。淸癯骨格奇。寒天人不見。只有綵禽知。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其69</title>,<text>野花綠堪染。逕草細如絲。葉底螳蜋在。窺蜓還太癡。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其70</title>,<text>雪後江天白。高低玉作山。騎驢人不見。何處有柴關。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其71</title>,<text>結構春江上。樓邊水拍闌。醉吟山欲暮。漁艇下前灘。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其72</title>,<text>獨憩樹陰濃。雲山重復重。巖回路盡處。曉到夕陽鐘。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其73</title>,<text>黃雀集棠梨。啾啾閑刷羽。兒童不須驅。鷹鸇莫相怒。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其74</title>,<text>爲愛柴門迥。尋春繫小舟。詩翁如有約。騎馬到橋頭。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其75</title>,<text>怪底淸風起。琅玕有一雙。脩竿如許我。持去釣秋江。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其76</title>,<text>共着尋山屐。同爲采藥遊。他日幽期在。相思來水頭。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其77</title>,<text>制度備方圓。旋磨互吐納。轉輪無少停。自與天機合。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其78</title>,<text>蒼鼠走樹根。不見薰穴辱。松子正滿山。多於太倉粟。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其79</title>,<text>田翁種此粟。計日望登場。黃雀來啄盡。何物納官倉。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其80</title>,<text>弱翁推不前。羸牛挽不輾。車中有何物。怯寒帷不卷。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其81</title>,<text>憑闌江色暮。漁笛已還家。萬樹明新錦。千群噪暮鴉。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其82</title>,<text>王孫黠而敏。引手理絲能。他日玉環獻。無忘補衲僧。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其83</title>,<text>弱草依弱花。相對如相話。莫遣江風吹。拔我孤根去。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其84</title>,<text>江深板橋頹。荷橐行人立。日暮途尙遙。擧手招舟急。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其85</title>,<text>嶺上藤蘿月。照我三人影。夜深待玉琴。滿壑秋聲泠。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其86</title>,<text>蓴興引歸帆。吳門望猶遠。且泊萬檣間。蘆洲秋日晩。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其87</title>,<text>栩栩化蝴蝶。尋香天上來。月中誰擣藥。只有桂花開。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其88</title>,<text>裊裊溪柳垂。輕輕溪鳥立。最憐得地幽。不怕溪風急。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其89</title>,<text>三雁正酣眠。二雁浪驚起。莫信雁奴鳴。風生蘆荻裏。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其90</title>,<text>乘興雪中船。垂綸魚不食。若被白羊裘。江山同一色。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其91</title>,<text>桂花抱淸香。游蜂最先識。包山與沱江。一種描國色。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其92</title>,<text>落木深秋後。輕舟下急灘。旁觀猶起興。況是自投竿。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其93</title>,<text>寒梅失本姿。反染桃花色。翠葉亦何名。婀娜倚其側。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其94</title>,<text>翛然坐苔石。忘往亦忘還。古木此身似。問年相對閑。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其95</title>,<text>老樹群鴉集。前灘風浪多。得魚回棹晩。濯足且長歌。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其96</title>,<text>誰栽一叢菊。紫色映金杯。醉眼無分別。呼僮摘取來。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其97</title>,<text>扁舟載網歸。醉臥靑山影。夢中松籟寒。枕下波聲靜。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其98</title>,<text>蘆渚紅霞爛。江天白雁斜。羨他江上客。詩酒是生涯。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其99</title>,<text>漠漠風雪中。騎驢擁氈客。詩思在何邊。千山萬逕白。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其100</title>,<text>久聞簷竺名。不見眞顏面。何如白雪香。欲問飛來燕。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其101</title>,<text>騎馬涉深溪。僕夫愁揭厲。負兒兒勿啼。當看乃翁濟。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其102</title>,<text>石老山容皺。春深樹影肥。橋東有茅屋。二客抱琴歸。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其103</title>,<text>人行鏡裏橋。雁落山前水。石逕數重圍。幽期何處是。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其104</title>,<text>灼灼木芙蓉。秋來能拒霜。山禽不啄黍。知是趁淸香。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其105</title>,<text>老竹無佳實。山禽看似鳳。何人折半枝。玉杖尋仙洞。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其106</title>,<text>梅竹雙淸合。詩翁獨立間。折花何處寄。自雪滿孤山。</text>
<title>題古畫帖 畫帖凡四卷。於于叔父首題。鹿門，滄洲，鶴谷，海峯，九江，南翁迭和。 其107</title>,<text>疏竹似佳賓。香籣是主人。谷中逢兩美。誰遣翦荊榛。</text>
<title>駱山屋後。陪於于叔父與㵸而浩叔。作艾湯會。次孤竹韻。</title>,<text>采艾陽坡雪色消。酒爐煙細惹柔梢。山家春興知何似。石澗潺湲繞木橋。</text>
<title>夢澤放神鷹</title>,<text>昔者楚王好畋獵。千金散盡購千鷹。從天從地從東西。羽族合畓來相仍。有人踵門獻神物。毛骨颯爽見未曾。楚王得此色敷腴。錦韝玉鏇生風稜。招虞出遊雲夢澤。牽黃臂蒼爭先登。雉兔狐貍喪其穴。蒼穹黤慘殺氣蒸。群鷹鬪力笑神鷹。俗眼詬厲爲無能。俄頃中天有一物。扶搖羊角何憑陵。神鷹矯首遠望之。不以目視惟神凝。飄然直上騞然擊。莽眇之鳥失所憑。風毛雨血白日昏。霹靂殷地天如崩。離披大翼輦前墜。其背十里山崚嶒。三軍辟易皆莫測。苟非博雅將誰徵。楚王乃呼漆園吏。莊生末至殿陛陞。再拜稽首賀王曰。今者所獲霸者興。吾觀飛鳥得氣先。侯在翼分荊是膺。陳倉獲寶尙云祥。矧此天池之大鵬。鷹乎有才如彼大。報答都在一飛騰。鷹乎色擧如其知。全身亦能避羅矰。斂却神功不自居。鷹乎鷹乎無乃稱。</text>
<title>奉別集慶殿參奉安公赴任所</title>,<text>恭惟聖祖晬容傳。玉色天章尙儼然。殿宇妥靈曾有侐。豆籩行禮永無愆。南州風雨金宮壞。東界山河玉座遷。禁籞爲開乾淨地。仙儀暫駐穢邦天。雕樑繡戶迎佳氣。瑞霧祥雲閟御筵。祀典卽今敦聖孝。寢郞從古揀時賢。吾公名譽先膺命。此去行裝望若仙。路入大關盤八百。山連方丈海三千。平臨日月升沈上。俯瞰鯨鯢出沒邊。鏡浦臺前靑雀泛。海棠洲畔白鷗眠。應同石磵行連袂。想與安詳笑拍肩。磊落壯遊渾醉興。森羅萬象摠詩篇。名區縱欲窮尋勝。齋舍端宜益揭虔。對越冕旒常踧踖。沈綿歌舞莫留連。幕官頃着靑衫去。肅禮恭行黼扆前。咫尺丹墀如昨日。風塵白首已殘年。吾今未發孫登嘯。君獨先揮祖逖鞭。瀛島一生酬宿志。鳴沙千里負前緣。離懷黯黯迷秦樹。歸路悠悠隔楚煙。寄語寒松舊仙侶。碧桃花下夢長懸。</text>
<title>醉贈淮陽沈使君士逸</title>,<text>平生願見金剛山。一萬二千白玉巒。萬瀑之洞九龍淵。芒鞋往來夢想間。我今路出金剛北。不見金剛眞面目。金剛不見不須恨。得見淮陽太守足。淮陽太守丈人行。巖巖氣像高萬丈。爲問金剛毗盧峯。太守與之誰下上。</text>
<title>奉別李使君仲晦之歙谷任所</title>,<text>楸嶺參天鳥磴懸。一麾遙指海東邊。鳴沙煙月通三島。叢石笙簫集四仙。漁店門前鯨出沒。縣齋庭畔鶴蹁躚。使君醉後身無事。長對金剛萬二千。吃翁曾上侍中臺。</text>
<title>奉別李使君仲晦之歙谷任所 其二</title>,<text>歷歷風煙領得來。名較弟兄超鏡浦。價增千萬挾蓬萊。濤聲直到長堤盡。日暈還從大海回。今古幾經遊爛熳。令人東望意悠哉。淮陽東畔是蓬山。造物陶甄白玉巒。</text>
<title>奉別李使君仲晦之歙谷任所 其三</title>,<text>華髮未能超世網。靑藜何日叩仙關。暗泉爭壑蛟龍吼。晴旭誇秋錦繡斑。謝宰平生幾雙屐。楊州鶴去杳難攀。曾見蓬壺淸淺流。祇今猶得記仙遊。丹書留跡山靈護。</text>
<title>奉別李使君仲晦之歙谷任所 其四</title>,<text>香穟呈沙水伯愁。一千餘歲鶴渺渺。三十六峯雲悠悠。海棠沙鳥舊盟在。愧殺鏡中雙鬢秋。分明記得夢中遊。萬里滄波趁白鷗。痛飮四仙峯上月。紫簫吹徹海棠洲。</text>
<title>奉次三坡韻。仍輓申景昇。</title>,<text>桃花春水木蘭舟。歌舞淹留賭勝遊。江上主人能勸酒。樓頭客子摠忘憂。淸歡入夢無尋處。哀淚添波不盡流。十二曲欄秋寂寞。月輪虛照舊林邱。</text>
<title>奉次三坡韻。仍輓申景昇。 其二</title>,<text>秋風攬涕獨憑舟。酬唱詩存憶舊遊。樓閣卽今無醉伴。登臨何處寫吾憂。漁磯煙雨鷗盟冷。極浦斜陽雁影流。隣笛一聲天亦老。可憐零落在山邱。</text>
<title>戊申秋。泛舟遊安昌江上。奉贈成察訪。僖耇</title>,<text>安昌秋水漲。水色黝而靑。劈岸千神斧。排山五壯丁。兩江通一勢。衆壑匯群瀅。擺闔摧坤軸。奔騰建屋瓴。縱橫呑穢貊。轟輵鬪雷霆。扼吭防關輔。朝宗過渭涇。金湯東閫險。襟帶上遊形。組練鋪空淨。琉璃徹底熒。三人同出峽。一棹遠揚舲。腰下惟長鋏。囊中有五經。形骸元土木。奔走任蓬萍。函谷回仙氣。銀河照客星。疑乘玉井葉。欲撰紫陽銘。身世雲間鶴。塵寰睫上螟。婆娑城嵽嵲。神勒寺微冥。月得一年好。露從今夜零。游魚來復往。狂客醉還醒。江樹童童蓋。漁燈點點螢。支離仍信宿。行邁又伶俜。灎澦蛟龍惡。宮亭塔廟靈。篙工顏不變。柂捷手無停。安石海船穩。蘇仙風馭泠。鳳頭新領略。龜尾宿瞻聆。背指翬飛閣。眸迎畫彩屛。空洲橫雁陣。返照曬鷗翎。晩嶺登閑墅。平邱感古亭。事隨流水逝。門對暮雲扄。不復烹魚鱉。何由載醁醽。江山經百戰。草木帶餘腥。一望園陵近。千秋黍稷馨。殘僧依繡佛。深殿聽金鈴。天接沙平院。雲開箭牧坰。城隍看縹緲。臺榭望瓏玲。魚蟹堆江市。帆檣簇漢汀。捨舟登絶巘。携手倚危櫺。勝事兼奇會。高朋且妙齡。龍門將化級。虯彩欲騰硎。屈志奉毛檄。寧親趨鯉庭。官寒似是馬。秩滿幾多蓂。天路稀烏鵲。原情阻鶺鴒。得吾開肺腑。喚妾見娉婷。佳節風吹帽。淸談酒滿甁。窮愁詩可遣。醉吃語難聽。事業輸名利。文章廢典刑。老何參幕府。我不負丞廳。南作三刀夢。東窮萬里溟。徘徊愛明主。僶勉答朝廷。刻楮難成玉。撞鍾反類筳。陸沈眞可惜。物役是誰令。會向蓬山去。松根采茯苓。</text>
<title>己酉春。以遠接使從事官過松都有感。</title>,<text>王業興亡不足云。至今無地着孱孫。荒城寂寞生春草。喬木蒼茫鎖暮雲。龍井鳳樓渾不記。玉粧金盞摠難分。白頭弔古來何晩。善竹橋邊立夕曛。</text>
<title>次人渡臨津韻</title>,<text>歷盡長亭與短亭。春江深處彩船停。明珠燦爛汀沙白。畫黛婵娟石壁靑。翰墨驅君勞歲歲。鬢鬚欺我歎星星。秪應旅館今宵夢。共步花甎拜闕庭。</text>
<title>吾助川</title>,<text>渡盡長橋下綺筵。列仙冠蓋自飄然。碑傳大字龍騰野。石截廻瀾釰揷天。驛路遙連千里外。皇華猶阻五雲邊。地名吾助應多助。吾得新詩已百篇。</text>
<title>吹笛院</title>,<text>院名以吹笛。無復笛聲長。子晉應停鶴。桓伊幾據床。弄殘山月影。斷盡路人腸。千載知音遠。幽禽獨嘯梁。</text>
<title>歷入兔山衙中省親 家君宰兔山</title>,<text>偸暇嚴程畔。寧親亂峽間。開樽斟北斗。獻壽祝南山。曉雨留行色。春風入喜顏。龍灣正迢遞。了事幾時還。</text>
<title>蔥秀山。簡寄遼山太守丁君士優。</title>,<text>泠泠玉溜滴懸崖。空翠霏微日夕佳。化鶴主人歸已久。乘槎客子計還乖。一天風雨催芳信。千里溪山惱別懷。步渡畫橋登石角。獨將詩句強安排。</text>
<title>龍川有感</title>,<text>龍川之水如龍回。波生鱗甲聲爲雷。柳條靑靑春意動。行客駐馬登高臺。停杯投箸忽不樂。眼前且爲窮民哀。前年農月旱乾災。今年農月華使來。五里十里館宇設。橋梁虹駕蛟螭窟。西自龍灣南至京。沿道呼耶聲不絶。奔走服役尙未暇。敢望耕桑期歲卒。聞道華人重面皮。白金把參從何出。州郡愚氓十八九。携提婦子棄家走。空村烏啼日欲落。不見人煙惟草莽。爾等豈知聖主心。九重殷憂及圭竇。至誠事大所以乃。蕩蕩皇恩深似海。君不見壬辰年間殺戮慘。若非大邦吾亦殆。</text>
<title>劍水次朱天使韻</title>,<text>橋頭白水橫長劍。雲外靑山躍老虯。莫把尋常山水比。雲雷會見起中流。</text>
<title>次使相寄宣慰使書。仍以忠信篤敬四字勉之之䪨。</title>,<text>承綸西塞與南營。父子聯翩發漢京。儐接皇華從古重。約條蠻使莫須輕。一言足致千人服。萬事皆由四邦行。豈獨鯉庭垂此訓。願將餘緖贈諸生。</text>
<title>練光亭</title>,<text>樓臺明滅曙光分。十二層城壓水雲。人在蓬萊春寂寞。笙簫一曲夢中聞。</text>
<title>百祥樓上望香山。次贈守仁上人。</title>,<text>悵望香爐暮倚樓。白雲迢遞阻淸遊。山僧莫笑歸期晩。縱負春風可及秋。</text>
<title>次使相百祥樓韻</title>,<text>十二樓臺近泬漻。江聲入檻暮雲銷。無限春風簾箔捲。碧桃花下醉王喬。</text>
<title>夢遊叢石</title>,<text>危樓珠箔曉雲濃。身在關山第幾重。偶作春風千里夢。獨登東海四仙峯。金丹無分老將至。白鳥有盟歸太慵。恨殺角聲驚客枕。蓬壺天地更難逢。</text>
<title>次車五山韻。奉呈兵相。五山時爲遠接使製述官同行</title>,<text>年少將軍擁萬軍。堂堂名姓敵人聞。高旌影拂連天雪。長釰光搖出塞雲。胸裏已藏龍虎略。目中誰數犬羊群。邦家正賴西門鑰。早著燕然勒石勳。</text>
<title>以東林古城詠。奉贈柳兵使。</title>,<text>百戰興亡歲渺茫。東林落日客行忙。古人不似今人怯。能守殘城大道傍。</text>
<title>鸚鵡杯。贈柳將軍歌。</title>,<text>鸚鵡杯鸚鵡杯。出自南海龍王宅。酒星精彩射波濤。化爲老蚌粘山殼。形如鸚鵡天然成。色如琉璃炯然白。造物小兒眞戲劇。故作酒杯巧雕琢。此寶合在醉仙家。馮夷天吳不敢惜。貞海太守欣得之。與爾同成生死約。去國十年鬢如雪。胸次磊瑰要蕩滌。渴羌一飮如長鯨。百川橫奔萬壑縮。此時不可無此杯。一醉百念雲無跡。春風澹沱秋月明。畫欄高揭珠簾箔。三行紅粉綺羅叢。第一仙娥金縷曲。此時不可無此杯。玉山頹邊耀銀燭。向來狂興近來銷。止酒詩成轉蕭索。身在嚴程且多病。不見鸚鵡舊面目。國士無雙柳將軍。曾於細柳營中識。今夕何夕忽相逢。暫駐旌旗敍疇昔。却問鸚鵡杯無恙。更將鸚鵡杯滿酌。鸚鵡杯鸚鵡杯。持以贈之重然諾。世間萬物本無定。誰是主人誰是客。重爲告曰杯兮杯兮。爾之歸也其所得。天山白雪三丈高。烽火連雲殺氣黑。將軍出塞萬馬驕。追斬樓蘭淸大漠。奏凱歸時犒壯士。龍堆痛飮靑油幕。鸚鵡杯鸚鵡杯。莫憐書生味酸薄。</text>
<title>次西坰柳相 根 韻 西坰時爲遠接使</title>,<text>西來行色過三旬。作客殊方意轉親。共待明年修晉稧。落花芳草洛陽春。</text>
<title>又次西坰韻</title>,<text>地近燕山花正遲。花開又是臥疴時。一年春盡猶爲客。蜀魄聲中有所思。</text>
<title>次五山韻</title>,<text>江上春風楊柳枝。年年慣見別離時。今朝莫惜行人折。更有千絲與萬絲。</text>
<title>與五山飮梨花下偶成</title>,<text>絶塞風威泠。春寒勝臘寒。滿庭花影白。疑是雪中看。</text>
<title>次市潛韻。贈尹御史鳴益。守謙</title>,<text>跡遍關東與海南。西來又近九龍潭。鶻山遠落長天半。鴨水橫分大野三。逃世欲將參佛祖。傳經還喜遇仙聃。玄機莫向他人說。衆醉紛紛夢尙酣。</text>
<title>次市潛韻。贈尹御史鳴益。守謙 其二</title>,<text>千里逢君握手初。客窓談笑強蹰躇。河氓半是流離後。海邑相仍水旱餘。奉使驅馳何獨苦。救荒方略未應疏。也知萬命歸全活。陰德他時報不虛。</text>
<title>次市潛韻。贈尹御史鳴益。守謙 其三</title>,<text>再造神功煥汗靑。龍灣遺跡淚先零。三千周士同心德。百二秦關擁渭涇。仙馭渺茫雲入夢。行宮寂寞草遮庭。天威咫尺今如在。不敢登臨後苑亭。</text>
<title>次市潛韻。贈尹御史鳴益。守謙 其四</title>,<text>寒衣着盡換春衣。客路偏驚往事非。任遣光陰流荏苒。莫敎怊悵惜芳菲。山僧無味爲眞味。海客忘機是道機。林下一人今見否。蛟門詩句只招譏。</text>
<title>謝淸溪太守贈衣</title>,<text>春山不見杜鵑香。塞上風威異洛陽。病客怯寒惟友識。綈袍戀戀意難忘。</text>
<title>次金淸陰韻。贈關西辛亞使。</title>,<text>風流亞使氣超群。絶塞相逢又各分。了事歸時成好約。携筇同踏妙香雲。</text>
<title>次金淸陰韻。贈關西辛亞使。 其二</title>,<text>閑盟久負白鷗群。一落紅塵路自分。明月客窓今夜夢。依然歸臥故山雲。</text>
<title>夜吟用玄翁韻</title>,<text>月滿江城午夜明。高樓簾箔捲新晴。不嫌醉後綸巾倒。便覺花前步屧輕。佳節易歸空自老。壽辰將近若爲情。龍灣作客猶如此。況復經年萬里行。</text>
<title>聞劉詔使到鎭江</title>,<text>東方千載盛文明。妖祲全消白日晴。道氣滿關仙馭過。祥風吹水彩舟輕。哀榮聖朝偏承寵。感泣愚氓可忍情。江鎭喜音今已到。後行何必羨前行。</text>
<title>習儀日曉起</title>,<text>帳外煌煌蠟炬明。當關侵曉報天晴。神仙高會佩聲合。部伍森羅旗脚輕。畫棟浮雲如有態。綠陰啼鳥亦多情。滄江咫尺仙槎到。莫向長程緩緩行。</text>
<title>戲贈洪孝叔</title>,<text>詔使遙臨彩仗明。蠎龍衣上瑞雲晴。東來蜀錦千車重。西土羅參萬兩輕。禾麥已無知歲饉。繭絲將竭見民情。陽城自是催科拙。莫怕霜威御史行。</text>
<title>發義州戲占</title>,<text>南出長程眼忽明。黃塵不動綠陰晴。魚遊大壑波瀾闊。鳥脫樊籠羽翮輕。江樹送人添喜色。嶺雲迎馬引歸情。誰云此地難爲別。無復樽前挽我行。</text>
<title>詠懷。用劉天使韻贈人。</title>,<text>與子同來絶塞陲。客中談笑覺淸奇。功名自分官三黜。老病方知去二宜。花鳥驚心遷節序。塵沙眯目困驅馳。故山風月今安未。歸夢迢迢海一涯。</text>
<title>次良策館韻</title>,<text>官道連西塞。郵亭自古傳。何須問名實。且復賦詩篇。鳳字頒泥重。鴻圖奠石堅。東民戴聖德。拱極祝堯年。</text>
<title>良策館</title>,<text>前後聯翩詔使行。民生已困孔方兄。千思百計無良策。古館如今浪得名。</text>
<title>聞新鶯</title>,<text>一雙黃鳥綠陰間。百囀淸音似故山。莫向晴窓催好句。騷人不得片時閑。</text>
<title>次人登箭門嶺韻</title>,<text>陟彼箭門嶺。驅車行不停。長江流滾滾。列岫聳亭亭。林有桑簪黑。田無麥浪靑。家鄕杳何處。歸路戴明星。</text>
<title>次定州新安館韻</title>,<text>天上仙官下玉墀。煌煌龍節耀垣陴。樓臺亦被恩光煥。煙樹應添別後思。</text>
<title>次納淸亭韻</title>,<text>紅亭映水漾悠悠。玉鏡新開靜不流。誰謂喧闐車馬地。便逢瀟灑樹林幽。前驅夾路羅櫜鞬。侍史傳觴着帣韝。從此名區添勝槪。珠璣賸得壁間留。</text>
<title>次人百祥樓晩眺韻</title>,<text>天仙來縹緲。樓上醉金樽。歷歷芳洲樹。依依遠野村。征帆浮積氣。歸鳥入重昏。鄕國知何處。音塵隔海門。</text>
<title>路中遇舍弟湙以千秋使書狀官赴京。次見贈韻奉送。</title>,<text>弟兄懷抱兩茫茫。千里遼陽隔洛陽。目極大江雲入望。酒醒孤館月添涼。朝逢暮別腸堪斷。北去南歸路自忙。遼水接天關樹暗。艱難行李詎能忘。</text>
<title>次千秋使家字韻又贈</title>,<text>極浦微茫生夕波。箕城終古別離多。分明數得行程日。君到龍灣我到家。</text>
<title>次人登練光亭韻</title>,<text>板蕩兵塵後。朱樓煥再開。巖形連郭峙。江勢劈山來。沙鳥浮還沒。津船去復回。仙簫聞縹緲。塵世莫驚猜。</text>
<title>次朴南郭說之韻</title>,<text>塵沙路上雙靑眼。榮辱人間摠白頭。却羨幽居多隱趣。小窓微雨伴眠鷗。</text>
<title>送別聖節使於于叔父</title>,<text>昨日別舍弟。今日別季父。如何一家親。聯翩踏西土。朝廷豈無人。獨爲名所誤。燕京萬餘里。跋涉良可苦。再往旣云足。三征何所作。世間少知己。視之輕如羽。誰識子雲奇。自羞樊噲伍。棄此勿復道。努力就行路。茫茫渤澥波。蒼蒼薊門樹。別懷倍黯然。前山煙雨暮。</text>
<title>奉贈書狀官金公 存敬</title>,<text>與君同渡錦溪波。去住依然別恨多。可笑紛紛擾擾地。不如涔寂竹陰家。</text>
<title>次人題吾助川廻瀾石韻</title>,<text>有石拔地三百尺。一朶芙蓉鏡中立。廻瀾屈折走其下。轟豗白日雷霆急。坤靈爲川築隄防。神功萬世垂無量。奇形却訝將軍虎。祕術欲叱金華羊。縱橫前後列霜釰。今古剩被詩仙見。暫駐龍旌訪黃絹。可憐歲月如奔電。</text>
<title>次人題高麗故宮韻</title>,<text>佳麗冠東區。宜爲王者都。神功曾統合。奕葉有榮枯。龍井祥雲滅。崇山伯氣無。邦家何捏杌。世道遂崎嶇。威福妖僧擅。荒淫弱主孤。齋場塡貨寶。影殿壓榛蕪。自謂千年計。那聞萬姓呼。宴安眞鴆毒。基緖失鴻圖。羅襪金蓮步。牙檣碧玉湖。花濃蓬島上。月滿禁城隅。別奏隨仙仗。名香禮佛爐。諫臣空折檻。志士欲乘桴。符讖天人合。貔貅膽氣麤。義旗揮凜烈。狂血灑糢糊。故國煙霞冷。遺墟樹木疏。耕犁侵輦路。石獸臥泥塗。臺廢遊山鹿。池空宿野鳧。琅函來上界。彩軾駐通衢。五百興亡地。凄涼感慨紆。題詩撫陳跡。登眺且踟蹰。</text>
<title>有人廻瀾石詩云。硬根深揷屹不搖。任他崩濤衝悍急。是自道也。戲呈求次。</title>,<text>汝南仙人身六尺。誤落風塵表獨立。龍灣悔揷玉溜泉。夢入新安春漏急。雲屛繡幕能周防。紅棗餘痕渾莫量。箕城蕙逕暗香來。滿堂僮僕眠如羊。橋頭忽別雌雄劍。楚水吳山邈難見。花殘謾題彩毫詞。惆悵佳期如走電。</text>
<title>次冊封禮成韻</title>,<text>蕩蕩皇恩大。新頒寶冊榮。要荒歸一視。涵育及群生。共賀龍池慶。方看鰈海淸。寵光優屛翰。休運屬煕平。錦節從天降。華棚匝地迎。峨冠環百寀。擁篲走千氓。瑞色明周道。歡聲溢漢城。從知恤小澤。實出格天誠。監國曾紆勅。儲宮幾勵精。哀音承玉几。異眷荷瑤京。幸際亨嘉會。欣瞻縟禮成。應須王事了。歸奏敝邦情。終始將何報。葵忱向日明。</text>
<title>龍灣雜詠</title>,<text>行到龍灣地盡頭。關雲江樹摠悠悠。兒童亦喜曾相識。來候津亭慰遠遊。</text>
<title>龍灣雜詠 其二</title>,<text>樓臺城郭望依依。積雨初晴樹色肥。地近遼陽風氣別。途中當午更添衣。</text>
<title>龍灣雜詠 其三</title>,<text>叔姪觀周次第行。迢迢音信隔關城。連天潦水何須問。只恐胡沙牧馬鳴。</text>
<title>次舍弟韻寄贈</title>,<text>重到龍灣江上洲。星槎迢遞向何遊。鵲橋雲暗秋期近。鶴野風高塞曲愁。叔侄同行無此例。弟兄相別不曾留。可憐夷夏橫分地。獨立危樓百尺頭。</text>
<title>次舍弟韻寄贈 其二</title>,<text>支離東北跡如萍。踏盡燕山萬疊靑。寓興以詩何必巧。忘憂惟酒不須停。池塘幾得生春草。河漢長瞻耀壽星。白雪嬌兒今數尺。候門終夕對君形。</text>
<title>次舍弟韻寄贈 其三</title>,<text>一年強半客途中。纔聽鶯啼又見鴻。筋力未衰寧憚險。升沈無命在輸忠。苔黏廢沼庭除冷。葉擁重門院落空。莫怕故園消息到。爺孃昆季樂融融。</text>
<title>贈諸相公</title>,<text>寶冊東頒縟禮成。仙輧催返啓長程。諸公摠是才兼德。四海同爲弟與兄。迢遞關河迷客夢。慇懃書札道離情。此生倘有相逢地。下界塵蹤阻玉京。</text>
<title>過遂安峽村。題贈主人。</title>,<text>數曲淸流遶翠微。秦餘籬落望依依。滿園梨栗秋堪摘。布野牛羊夕自歸。爲愛松風留客夢。不愁山靄濕征衣。白頭奔走成何事。始到名區悟昨非。</text>
<title>過遂安峽村。題贈主人。 其2</title>,<text>路入千峯曲曲奇。白雲流水映疏籬。午眠初罷蜂衙靜。虛閣涼生樹影移。</text>
<title>遂安化鶴樓寄遠相</title>,<text>方信山中勝海涯。乾坤淑氣萃於斯。潭經積雨琉璃淨。峯絶浮雲釰戟奇。華表獨存歸鶴日。漁舟猶記趁花時。此間何事無君語。悵望飄輪杳莫追。</text>
<title>峽中偶吟</title>,<text>馬上㪣推字未安。不妨人作畫圖看。路通萬壑千峯裏。家在丹楓翠柏間。崖蜜欲濃蜂已靜。洞雲將暝鶴初還。思君遠寄瓊潭草。莫歎風埃兩鬢殘。</text>
<title>到兔山。簡答遠相。</title>,<text>慇懃連見二封書。想得今朝發太虛。千里暫辭趨幕府。一旬聊慰倚門閭。休官知是身閑日。了事還如痛定初。準擬直從便道去。故山留待五雲車。</text>
<title>禁中。次葵塢柳景休韻。</title>,<text>銜杯昨夜連今夜。高枕無愁似有愁。明月連天詩興發。玉人來在鳳凰樓。</text>
<title>內賜玉堂玉杯</title>,<text>寶氣騰金闕。崑精降玉堂。自天榮學士。無地報君王。映月還同色。雕花似有香。黃封雨露足。醉倒亦恩光。</text>
<title>玉堂偶吟</title>,<text>日高前殿侍從容。縹緲香煙傍衮龍。三昧講師須博雅。一生經術愧疏慵。鳳凰池上逢瀛別。鸚鵡杯中雨露濃。草罷絲綸無箇事。朝朝拄笏看前峯。</text>
<title>關王廟</title>,<text>矯矯雲長蓋世奇。雄姿壯略好男兒。飛騰戰伐精神在。磊落乾坤今古垂。壞壁年深蟲有字。荒庭秋冷樹無枝。蒼茫夕照長程畔。只管行人遠別離。</text>
<title>奉送金僉正 應成 赴沔川</title>,<text>世人愛賢者。有名而無實。未見賢者時。望之如飢渴。旣見賢者後。去之如執熱。自古世情變。賢者肯屈節。冥鴻一飛去。雲山消息絶。吾君嶺之儒。夙遵賢者轍。氣質稟山河。論議凜霜雪。薄遊京華塵。功名視一髮。吾輩強挽之。黽勉長腰折。棲棲海上郡。蕭條纔十室。官廚托吏家。民戶隣蜒穴。五馬何悤悤。今朝告我別。元賓旣不見。所與者又失。吾道竟悠悠。臨岐空咄咄。萬事皆波瀾。難向世人說。</text>
<title>次葵塢韻 禁中作</title>,<text>偶然成穩坐。犯夜怕金吾。滿地淸霜厚。窺簷落月孤。評詩知格老。啜茗笑官麤。共說歸田計。松筠半欲蕪。</text>
<title>奉別姜文卿之咸山</title>,<text>白眉生長相公門。虎豹斑斑文彩存。沖淡襟懷如水潔。雍容談笑似春溫。三刀夢協官何擇。百里才高賦不煩。危樓捫星通大嶺。長橋架水擁千村。靑油幕府供趨走。白雪關山枕塞垣。煙接拂廬資犬馬。市連滄海膾鯨鯤。知君不淺南樓興。嗟我空銷北望魂。落木蕭蕭秋已盡。歸雲杳杳雨初昏。酒壚曾與同高適。詩伴如何失長孫。莫以宦情題蜀壁。乖崖今日鎭雄藩。</text>
<title>奉送流巖主人李翼仲赴麟蹄</title>,<text>關東山水窟。造化所鐫劖。彌嶺當爲最。麟蹄自不凡。奇峯盤崛岉。瘦石露崆嵌。仙藥時如狗。山魈或似㺑。洞天通箭括。福地祕琅函。聞道吾年伯。如今作縣監。風塵欺白髮。禮數困靑衫。才大官何小。治專澤不咸。峽深民鮮少。庭靜鳥呢喃。壽境有蝗避。樂陵無井鹹。采蔘歌處處。伐木陟巉巉。試問寒溪寺。何如流水巖。虹垂千丈瀑。龍鬪萬尋杉。高臥雲怡悅。閑行澗灂瀺。黍醪香蟻嫩。菌菜錦絲纖。吏隱眞同調。玄機可啓緘。人皆羨君去。鬼亦笑吾饞。久話靑綾夢。長抛白木鑱。何曾飽畫餠。只自帶氷銜。會作襄陽宰。相期掛海帆。</text>
<title>奉別曺汝益之關東</title>,<text>看君行色向關東。疑是鸞驂上碧空。海似玻瓈山似玉。樓臺處處又秋風。</text>
<title>奉別曺汝益之關東 其二</title>,<text>金剛一萬二千峯。八月丹楓醉欲濃。莫上毗盧發長嘯。却愁驚動九淵龍。</text>
<title>奉別曺汝益之關東 其三</title>,<text>黃花佳節好吟詩。天借奇遊徧海涯。鏡浦竹西誰伯仲。箇中形勝白鷗知。</text>
<title>奉別曺汝益之關東 其四</title>,<text>鳴沙踏去海棠洲。銀海今看淸淺流。三十六峯明月夜。埋香碑畔共誰遊。</text>
<title>奉別曺汝益之關東 其五</title>,<text>仙峯神斧留奇跡。穿島風鍾送遠聲。造物小兒眞戲劇。不知何事謾經營。</text>
<title>奉別曺汝益之關東 其六</title>,<text>正對金剛九井峯。斜連滄海三山島。最憐蕭灑養珍村。草廬數間吾欲老。</text>
<title>奉別曺汝益之關東 其七</title>,<text>藍輿伊軋暮鐘初。仙洞依然隱者居。君去始尋看岾里。桃花流水是秦餘。</text>
<title>奉別曺汝益之關東 其八</title>,<text>平生長願醉爲鄕。世上群兒笑渴羌。便欲隨君北原去。酒泉猶在小樓傍。</text>
<title>奉別曺汝益之關東 其九</title>,<text>曾作蓬瀛海上仙。碧桃花下影翩躚。塵緣未了丹難轉。愧殺殘骸百病纏。</text>
<title>過楊州伽藍橋</title>,<text>伽藍橋上夕陽紅。十八年來萬事空。戰骨尙沈流水底。冤魂應失夜雲中。從知柳氏全門活。正賴申公大捷功。誰識令威今獨過。楊州城郭似遼東。</text>
<title>石頭寺雜詠</title>,<text>一歲難拚一日閑。暫因休沐好歸山。孤村細路寒江外。古寺疏鍾落照間。不道姓名僧自笑。欲分丘壑鬼應慳。可憐萬景臺前鶴。曾有幽盟獨未還。</text>
<title>石頭寺雜詠 其二</title>,<text>老夫多病怯攀躋。路入蒼藤咫尺迷。人語忽聞傳木杪。僧房始覺在峯西。疏鍾斷後雲初定。獨鶴眠時月欲低。待得千巖新雪霽。藍輿催駕遍山蹊。</text>
<title>石頭寺雜詠 其三</title>,<text>遠客支離滯石頭。遼山煙月阻同遊。峯前白鶴今歸柱。樓上蒼鷹倘下韝。玉爪金眸知有主。杉鷄竹兔定先憂。休官試向東郊獵。大醉何嫌雪滿裘。</text>
<title>石頭寺雜詠 其四</title>,<text>佛燈明滅磬聲遲。撫跡茫然愧鬢絲。正是石頭行樂處。還如香社讀書時。無官一月閑於釋。有酒千杯味勝詩。爲問卯君何日到。雪中同翫鶴峯奇。</text>
<title>寄后谷</title>,<text>了事歸來萬里餘。渡江消息問何如。也知返命直趨陛。其奈望門長倚閭。日短應愁郵路遠。心忙便覺馬蹄徐。別離多少吾懷抱。都付樽前握手初。</text>
<title>奉別韓書狀。兼呈玄翁。</title>,<text>藉甚吾兄名字芳。曾於戊子雁同行。堂堂正氣培松柏。皎皎淸標照雪霜。男子壯遊窮宇宙。人生知己阻峨洋。初分征袂別離苦。盡弊貂裘關塞長。胡地塵沙淸道路。遼山氣象截封疆。三流河外三叉水。萬里城中萬柳莊。錦繡樓臺明白日。魚龍舟楫蔽滄浪。悲歌俠俗傳燕市。餓死高風表首陽。文物衣冠跨聖代。車書玉帛拱天王。千門萬戶開蓬島。佳氣祥雲繞帝鄕。象隊山移旗縹緲。鵷斑星散佩丁璫。谷鶯若不遷喬木。海鱉何緣識大方。正待仙槎銀漢返。欣承禁鶴紫泥香。謳歌久屬吾君子。冊禮新增不世光。所以朝廷掄使价。方知辭命煥文章。嗟余峽縣來休暇。期子平城未遠將。酒挾沈疴長作祟。詩留宿債獨難償。慇懃爲向玄翁道。懶拙誰憐白首郞。莫笑小巫神已盡。今觀巧匠愧何當。想應收拾風煙了。燦爛珠璣滿錦囊。</text>
<title>寄濟牧令公</title>,<text>人日題詩寄雪樵。不堪音信久寥寥。前年共作東闈直。此夜相思南國遙。黑瘴漫天孤鳥落。銀濤撼島巨魚驕。新春懷抱知何似。北望君親鬢已凋。</text>
<title>謝坐忘子枉過。用源叔韻。</title>,<text>舊友彫零盡。如今有幾存。高軒過陋巷。隔屋借芳尊。鬢帶新年色。顏留宿醉痕。不堪回首望。人在國西門。</text>
<title>簡答永川</title>,<text>今日逢盈德。終朝說永川。誰云千里阻。得見尺書傳。鳥嶺雲埋路。龍灣水接天。那堪別離恨。梅柳又新年。</text>
<title>奉別沈淳昌</title>,<text>流水靑山上下間。歸來亭在白雲端。庭梅綻雪珠千點。砌竹搖煙玉萬竿。先祖當年辭爵祿。孱孫此日任飢寒。煩公登眺春風後。爲我慇懃倘問安。</text>
<title>李而立挽</title>,<text>同登蓮榜又同庚。交道平生弟與兄。大度宏才推國器。風流儒雅稱家聲。紫荊霜落枝先折。素匣塵埋釰獨鳴。欲趁今春修舊契。眼中人去若爲情。</text>
<title>宿湖堂夜。與諸學士。出湖上乘雪馬。仍共飮口占。</title>,<text>詞仙偶自蓬島下。氷路始騎千里馬。奇形上應析木分。玉蹄不是藍田假。高才用舍以其時。最宜長江白雪夜。銀橋萬丈瓊瑤窟。天風吹送飄輪駕。欻然弭節東湖濱。主人勸我三四斝。醉來欲唱渥洼歌。世無伯樂誰知者。</text>
<title>庚戌五月。作京畿繡衣。留別諸弟。</title>,<text>天書捧一封。滿袂御香濃。衣繡夜何適。飮氷朝未終。火雲低睥睨。赤日醉芙蓉。諸弟來相送。臨岐意萬重。</text>
<title>過白蓮寺有感</title>,<text>西控楊津遠。東連漢郭斜。寺新名獨古。僧少客還多。章甫忽相問。繡衣何事過。匡山舊遊跡。庭樹影婆娑。</text>
<title>奉贈長湍金仲栗</title>,<text>羸馬徐行倦僕隨。茫茫郵路欲何之。峽雲蒸雨歸龍喜。澗水成河渡虎疑。母子至情拘境界。友朋深契畏公私。癡兒了事當休沐。霜落三溪結好期。</text>
<title>二梧亭。次石洲韻。</title>,<text>勝地自有主。仙翁誰與儔。簷連碧梧樹。門對白鷗洲。客路三千里。閑居二十秋。何當謝簪笏。卜築傍寒流。</text>
<title>江華客舍</title>,<text>一片江都壓巨鼇。山爲城雉海爲濠。閱兵却喜旗旌肅。觀政方知撫字勞。百尺樓臺朝雨急。萬重波浪夕帆高。居民不被干戈禍。處處桑麻布穀號。</text>
<title>閣串渡戲吟</title>,<text>驟雨初晴夕照明。渡頭波靜縠文平。大堤兒女拳珠箔。指點樓前驄馬行。</text>
<title>李慶雲園中</title>,<text>流鶯喚行客。偶入小園深。虯結紫檀老。珠懸靑蓋陰。解鞍聊暫歇。坦腹復長吟。却憶高陽侶。殘棋散竹林。</text>
<title>李而立令公墓前戲吟</title>,<text>高枕槐根藉馬韉。淸陰借我曲肱眠。故人寂寞魂何在。惟聽靑山哭杜鵑。</text>
<title>題豆彌寺</title>,<text>一逕繞松枏。征衣濕翠嵐。病僧依古寺。名畫掛殘龕。濯足山泉冷。充腸野菜甘。潛行驄馬客。恐被邑人諳。</text>
<title>月溪豆彌</title>,<text>親朋多在水南村。蓴菜鱸魚酒滿樽。欲傍柴門停小棹。亂山秋雨近黃昏。</text>
<title>月溪豆彌 其二</title>,<text>山上飛泉百道來。穿林觸石響如雷。却歸江海添元氣。誰道源頭不滿杯。</text>
<title>月溪豆彌 其三</title>,<text>二水交流古寺前。老僧都占白鷗天。滿山風雨催行客。虛負蒲團一夜眠。</text>
<title>婆娑城</title>,<text>登眺婆娑第幾層。因山設險勢崚嶒。砲樓零落今爲寺。武庫空虛只屬僧。歷歷風帆歸遠浦。依依煙樹接長陵。經營事業知何在。一相存亡地廢興。</text>
<title>湘水驛見梨花戲作</title>,<text>秋日梨花爛勝春。紛紛落雪滿溪濱。不緣羯鼓催花法。應倩隋宮翦䌽人。威薄霜臺無御史。恩深花縣有安仁。煩君莫問春秋節。直就花前醉倒巾。</text>
<title>奉簡春川令公</title>,<text>加平東畔是春州。大嶺橫天隔舊遊。飮者數人形入畫。居然三載鬢成秋。遙知風雨涼生閣。正見波瀾綠漲洲。幕府近來無一事。幾携樽酒共登舟。</text>
<title>到靑平村題壁</title>,<text>蘆荻參天客路斜。傍江煙火是誰家。山如巫峽常多雨。地卽桃源不見花。鷺宿平沙秋水落。蟬鳴高樹夕陽斜。兒童催着柴門掩。林壑風生猛虎過。</text>
<title>登超然臺</title>,<text>奇巖氣勢自超然。走入長江倚半天。撼郭灘聲轟霹靂。遶臺山色變雲煙。綠楊陰裏官橋斷。芳草洲邊客路連。始覺使君非薄宦。郡齋蕭灑望如仙。</text>
<title>朝宗縣途中</title>,<text>信馬行林杪。觀魚坐石頭。千回十里路。三渡一溪流。秋近梨將熟。山深黍未收。還慙荷簣者。形役幾時休。</text>
<title>初度日途中偶吟</title>,<text>深谷無媒路。孤村不見煙。納涼依茂樹。解渴酌淸泉。客裏逢初度。灣頭憶去年。妻兒應說我。辛苦在何邊。</text>
<title>贈永平金水潭主人</title>,<text>淸淺金淵水。微風起夕波。靑煙生遠野。白鷺下平沙。絶壁蓬萊字。高臺處士家。相逢十年後。各怪鬢成華。</text>
<title>題梧陰尹相公墳菴</title>,<text>伊昔梧陰老。如今馬鬣墳。齋宮連小店。相業付諸孫。古樹生淸籟。空山見暮雲。斯人不可作。廊廟日紛紛。</text>
<title>留宿大慈寺。贈惠藏上人。</title>,<text>禪室頹已久。法侶散如星。乞火尋隣逕。舂糧賴野丁。倀喧溪月黑。鬼哭洞雲腥。何奈苦居此。仙山無限靑。</text>
<title>題陽川客舍</title>,<text>白頭初着繡衣還。岸柳汀沙摠舊顏。亂後民居纔十室。路邊官閣只三間。潮聲正滿投金渡。雨氣遙連覆鼎山。到此不愁音信阻。孔巖東畔是鄕關。</text>
<title>題濟物浦</title>,<text>又踏畿西地盡隅。滿汀蘋蓼是歸途。茫茫大海迷諸島。歷歷群峯辨兩湖。鷺下漁梁潮欲退。角殘荒戍日將晡。書生不解論弓釰。獨倚危樓看畫圖。</text>
<title>題仁川官舍</title>,<text>路從漁浦客初回。綠樹依依月滿臺。萬仞城頭知有寺。鐘聲時自半天來。</text>
<title>七夕 二首</title>,<text>七夕年年到。何曾牛女愁。人間雖一日。天上定千秋。織罷雲窓靜。橋成漢水脩。歡情知幾許。不見淚行流。</text>
<title>七夕 二首 其二</title>,<text>涼風驚客夢。七夕卽今朝。金井梧桐葉。銀河烏鵲橋。使星從大漢。華祝賀神堯。怊悵江湖滯。疏蹤遠百僚。</text>
<title>龍仁客舍。次月沙韻。</title>,<text>漾碧堂成歲十周。卯君曾向此淹留。至今籬落民猶在。依舊池塘水自流。鳥語蟬吟催落日。樹陰荷氣媚淸秋。却思兄弟連床處。一抹炊煙傍小丘。</text>
<title>李佐郞天樞大人挽</title>,<text>我雖不拜丈人前。得知丈人才德全。才足稱百職。德無愧前賢。胡爲彼蒼者不助。白首坎坷終天年。嗚呼根之厚者未必榮。二子雙璧價連城。伯氏新除禮部之望郞。季氏久占泮宮之高名。綵服聯翩壽席光。祝以南極老人星。哀哉不享三牲養。居然促駕歸佳城。我送丈人挽且哭。高陽松柏何靑靑。</text>
<title>奉簡黃士達</title>,<text>飄然蠟屐下山來。萬壑煙嵐一逕回。燈下窮年恒兀兀。目前餘地剩恢恢。高僧笑別石橋遠。稚子歡迎荊戶開。想得今宵明月好。苦吟何似共銜杯。</text>
<title>奉謝聽灘携酒枉臨。用前韻。</title>,<text>高陽舊侶佩壺來。不至沈冥不許回。老將病深無勁敵。殘兵力弱孰重恢。雨添菊臉黃初嫩。雲過山顏碧半開。座上獨醒君莫笑。明朝再戰百千杯。</text>
<title>觀水落山瀑布</title>,<text>兹山名水落。中有別乾坤。攀木入危磴。緣溪過小村。負圭龜背伏。削玉獸形蹲。雨後明沙色。秋來瘦石痕。遙看橫瀑布。無路覓淵源。狀似銀河決。聲如鐵馬奔。跳波珠破碎。飛沫雪飄翻。潭淨還疑鏡。巖窪可作尊。長吟濯纓曲。獨翫洗頭盆。止水知禪味。觀瀾仰聖門。遊魚方自樂。浴雀莫爭喧。詩得精神助。人忘造物煩。從今掛冠帶。於此卜田園。且與朱陳近。何愁嫁子孫。</text>
<title>奉別慕亭之蔚山</title>,<text>晝掩柴門夢乍回。兒童傳道故人來。一年嶺路無書信。九月長安把酒杯。佐幕功名朋輩惜。臨池造化鬼神猜。黃花赤葉時將晩。白首分携恨不裁。</text>
<title>醉中戲贈楊牧</title>,<text>竹籬殘雪接茅簷。星斗闌干影透簾。此夜分明東閣夢。梅花數點柳纖纖。</text>
<title>簡寄鄭秋浦</title>,<text>竹籬茅屋故人居。路繞江橋十里餘。束帶何曾入官府。爭隈長自狎樵漁。詩情酒興逢人日。物色容華任歲除。握手班荊何處好。柳眉初嫩野塘虛。</text>
<title>別趙令公赴洪陽</title>,<text>傾城冠蓋送征鞍。百里湖山喜色闌。前後君恩稽古力。平反邑政奉親歡。天低草樹春陰重。路入郵亭臘雪殘。客裏相逢拚一笑。愧無杯酒接團圞。</text>
<title>受由歸覲振威路中偶吟 時家君自兔山移宰振威</title>,<text>君恩優許省雙親。出郭偏驚節序新。氷放江光初漲綠。雪欺山勢已消銀。久慙驄馬趨官府。却喜麻衣雜旅人。準擬高堂今夕會。三兒至樂萬年春。</text>
<title>贈別金西村而敬之冠山</title>,<text>舊使君逢新使君。夙緣知在海天雲。人間翻覆渾如夢。驄馬銅章摠聖恩。</text>
<title>贈別金西村而敬之冠山 其二</title>,<text>八門雲鳥今移陣。百里絃歌更入春。簾拳梅花東閣靜。博山香篆伴詩人。</text>
<title>贈別金西村而敬之冠山 其三</title>,<text>春滿江南行樂饒。煙花深鎖水迢迢。街頭月出人歸盡。獨立長橋弄玉簫。</text>
<title>贈別金西村而敬之冠山 其四</title>,<text>榴花纈眼雨添香。檻外池塘納晩涼。歌舞欲殘銀燭暗。臥聽山雨過疏篁。</text>
<title>贈別金西村而敬之冠山 其五</title>,<text>山翁頻向習池遊。不省斜陽醉下樓。別後十年人事換。碧梧零落暮雲愁。</text>
<title>贈別金西村而敬之冠山 其六</title>,<text>醉中賓主兩相忘。橘柚村村遍馬蹄。一曲冠山君記否。纏頭曾與醉樓齊。</text>
<title>贈別金西村而敬之冠山 其七</title>,<text>共踏名山落葉歸。洞雲深處宿禪扉。滄溟不隔瀛洲路。直欲扶搖萬里飛。</text>
<title>贈別金西村而敬之冠山 其八</title>,<text>樓船萬斛駕長風。歷歷扶桑在眼中。未斬鯨鯢波浪惡。釰鳴腰下氣如虹。</text>
<title>贈別金西村而敬之冠山 其九</title>,<text>海天腥瘴中人多。狼藉珍羞不足誇。欲到醉鄕醒渴夢。雨前須采滿山茶。</text>
<title>贈別金西村而敬之冠山 其十</title>,<text>南氓力竭已騷然。況復爭言令不便。多少別懷無所說。蒲鞭留當繞朝鞭。</text>
<title>簡謝安城</title>,<text>駐馬相逢不盡情。更將書札寄江城。上元過後春猶早。古寺尋來月正明。佳約已成寧憚遠。沈疴雖在強登程。只緣潦倒停杯久。手擷新芽飽啜羹。</text>
<title>薄暮</title>,<text>瀲灎斜陽落海門。斷霞紅暈漸成昏。長橋影裏牛羊返。老樹陰中鳥雀喧。物態天機皆自得。昨非今是且何言。白頭多病渾蕭索。把酒觀燈負上元。</text>
<title>上元日。復用前韻。</title>,<text>殊方佳節望君門。何處千燈夜不昏。香飯施烏流俗怪。豐年占月老農喧。耳聾非病休斟酒。口吃無傷欲默言。乾沒平生虛竊祿。却慙無力濟元元。</text>
<title>復用前韻。奉贈崔君。</title>,<text>思君將欲往敲門。其奈前山暮雨昏。柳嫩梅粧春意動。雪消氷泮澗聲喧。老來忘字稽三韻。醉後哦詩得七言。萬事於吾皆抹摋。不如肥遁學玄元。</text>
<title>曉霧</title>,<text>初如微雨濕衣多。更結春陰障日華。隨馬方愁迷客路。聞鷄旋覺有人家。鴻濛未判羲皇近。滄海無津島嶼遐。卯酒三杯猶勝藥。漫空毒霧奈吾何。</text>
<title>簡答坐忘見招</title>,<text>江外聞君曾臥疴。愧無書札問如何。客歸千里別離數。門掩一春風雨多。命駕寧愁阻泥濘。坐齋還怕聽笙歌。桃花欲動月輪滿。吾與五山期暫過。</text>
<title>奉別春川。用柳美叔韻。</title>,<text>龍顏一拜大明宮。出擁雄轓向峽中。江月自來書閣靜。春禽相狎訟庭空。雲藏蓬島千巒碧。花護桃源萬樹紅。堪笑白頭塵土客。仙旌東望挹餘風。</text>
<title>奉別春川。用柳美叔韻。 其二</title>,<text>層軒俯壓水精宮。遠樹平沙入望中。惜別可堪懷抱惡。吟詩還怕酒尊空。遊魚吹浪爭跳玉。嫩萼粧枝欲放紅。古渡新春留亦好。雨聲何似石尤風。</text>
<title>奉別春川。用柳美叔韻。 其三</title>,<text>昭陽江上是仙宮。說道三山在此中。獩國遺氓猶古朴。息庵陳跡亦玄空。祈星禮罷靈壇黑。煮石功成鍊火紅。而我亦非塵世相。將隨列子御泠風。</text>
<title>醉中又贈春川</title>,<text>江天近薄暮。客行將如何。歸帆入長浦。宿鷺下平沙。搖蕩木蘭舟。爲君唱勞歌。勞歌意不盡。蒼茫征路賖。北闕靑雲遠。西山白日斜。事君與事親。較他誰少多。公卿祖郊外。冠蓋何紛挐。東風送暮雨。江上生層波。蕭蕭灑銅雀。漠漠迷京華。泥濘也如此。勖君愼所過。</text>
<title>次趙怡叔韻。別尹督郵。</title>,<text>髀裏年年肉不生。今春又逐塞鴻征。馬曺非是窮途地。驪唱休關去國情。十里綾羅芳草暗。半天樓閣夕陽明。浿江直與龍灣接。隨處蛾眉挽客旌。</text>
<title>寄泰宇舍弟</title>,<text>石橋南畔有芳緣。邂逅瑤臺月下仙。鸚鵡杯深留宿醉。氍毹帳暖護宵眠。人間好事吾能辦。壺裏眞機子莫傳。若見桃花隨水去。不妨來訪蔚藍天。</text>
<title>伽倻吟。奉別稚川尹相公。</title>,<text>君向伽倻去。須聽伽倻琴。泠泠十二絃。古今無知音。孤雲本在山。縹緲棲幽林。淸風灑玉洞。明月懸靑岑。境界深且遠。贏糧誰往尋。爲我道慇懃。傳此伽倻吟。</text>
<title>鄭令公家追別坡湖之德川</title>,<text>相國門前駐一麾。畫樑啼鳥夕陽遲。淋灕墨竹精神古。偃蹇靑山氣象奇。交契本無新舊異。春愁尤向別離知。才多應厭山齋靜。指點歸雲又閱詩。</text>
<title>宋民止令公挽</title>,<text>壺山之宋甲吾東。積善門闌受報豐。相國栽培傳世業。主家源派接王宮。綺紈非是班生好。簪笏猶存魏祖風。攬轡少時天下志。乘槎晩歲月邊通。纔參麟府山河誓。旋屈鸞棲枳棘叢。南徼可堪腥瘴裏。東湖遙在水雲中。難將薄味留歸興。已見羈禽脫鎖籠。高閣影連垂柳暗。落梅歌起夕陽紅。明朝正欲邀佳客。此夜那知失主翁。不識沈疴曾作祟。偏驚良藥反虧功。嗟余與子襟期愜。托契通家分義隆。送婦飽聞閨法正。逢人每說命途窮。才何卓犖官何小。天不扶持世不公。所賴男婚女嫁畢。將無玉樹彩蘭同。一聲薤露哀詞發。六十浮生大夢空。耿耿君言猶在耳。細傾樽酒保微躬。</text>
<title>金都事 尙立 挽</title>,<text>悲來乎巷無人。薤歌發兮露已寒。黃鷄鳴兮天欲晨。江路漫漫兮一葉泝。白蘋紅蓼摠是傷神。駱山之下鳩巖側。我幸與君聯比隣。招邀不待尺札煩。步屧從容欹葛巾。棲棲薄宦似金吾。只爲高堂有老親。才多命奇固其數。秩滿未遷知誰因。夜來山裂黃金流。大夢蘧蘧謝風塵。我有一尊兮誰與共。柴門冷兮月色新。嗚呼人孰不有死兮。子獨舍母而歸窀。男兒生不成名事已去兮。枉了四十七年春。琴臺流水嗚咽而如訴。江上靑山沒荊榛。悲來乎淚滿巾。</text>
<title>洪加平 瑞翼 大夫人挽 洪公時棄加平。奉大夫人來住于春川之芳霞谷。</title>,<text>解印歸來奉母慈。潘輿來住汶之湄。分山欲作誅茅計。同閈還纏輟枰悲。相國高名留鐵倦。閨門美軌在豐碑。後生永隔升堂拜。寒食東風淚自垂。</text>
<title>奉次杞崖令公韻</title>,<text>松楸歸省是天恩。路入千山暮色昏。江上驛樓今夜夢。趨班猶在九重門。</text>
<title>奉次杞崖令公韻 其二</title>,<text>高歌一曲感君恩。聽罷臨岐淚眼昏。若報君恩歸便好。戀君何處望君門。</text>
<title>奉次杞崖令公韻 其三</title>,<text>花開早晩問東籬。其奈寒英尙未馡。須趁仲秋拚勝會。一年明月照金巵。</text>
<title>奉次杞崖令公韻 其四</title>,<text>觚陵回望接天高。濟濟巖廊蓋世豪。歸老舊棲吾亦得。一身何異九牛毛。</text>
<title>奉次杞崖令公韻 其五</title>,<text>江湖逸興趁秋生。蓴菜鱸魚有舊盟。家在超然南岸上。逢人說盡未歸情。</text>
<title>仁政殿 二十韻○辛亥文臣庭試作居魁</title>,<text>聖祖戎衣濟世屯。鞏基曾創漢之濱。龍盤虎踞金陵壯。龜食蓍從洛邑新。定宿方中開象緯。微垣高處列鉤陳。非關蕭相治宮麗。自是般倕運智神。燕雀賀成千世業。君臣鑄得一團春。貽孫有道柯何遠。爲政無他本在仁。誰謂至尊垂拱地。還驚小醜戰爭塵。朝廷久已依墻壁。殿角何由覩奐輪。舊日威儀回法駕。中興交物屬昌辰。重修制度追寧考。不棄堂基仰聖人。繡柱玲瓏圍彩鳳。朱甍縹緲隱蒼旻。蔥蔥佳氣浮金榜。細細爐煙惹紫宸。吁咈一堂逢盛際。陶甄萬化轉洪匀。仍名仁政當思義。要識天心軫恤民。禱雨乃知陽德至。焚巫未免魯災臻。願將廣廈千間庇。分與淸陰八路均。闢四肯愁堂陛隔。接三方佇玉音諄。凝旒受諫從繩直。束帛招賢進席珍。竊祿賤臣徒荷寵。吹竽半世愧非眞。欲陳二字補龍衮。挽致唐虞風俗淳。</text>
<title>任判書夫人挽</title>,<text>相公先妣接隣時。及我慈親夙戲嬉。三世于今敦睦義。兩家之子許心期。沈鱗西海相濡沫。鎩翮東關共托枝。郡閣起居通姓字。衙廚絡繹送巵匜。忘形幾作賓筵醉。畜眼惟看婦德宜。爵以夫尊封二品。門仍善積衍群兒。寶柯欲茁霜先折。仙桂初攀月易虧。昨日塡街華幰出。今朝復霤繐帷垂。諱辰遽與祥期會。恩宴還爲祖奠移。沐浴黔婁祈斗孝。衰遲莊叟叩盆悲。人間禍福元無定。理外存亡竟孰知。六十三年如一夢。廣陵松柏更凄其。</text>
<title>李大諫世休 昌後 挽</title>,<text>我家何在駱山前。偪側君家咫尺連。戊子榜同曾接武。甲寅年長與隨肩。佩符湖海州分境。修稧伽倻醉共筵。馬老莫嗟成器晩。楊生還愧在盧先。俄聞鯉級三層躍。快覩鵬圖萬里騫。烏府霜凝古臺柏。紫薇花對玉堂仙。朝廷特爲江南重。風化應須召伯宣。京洛歸來官以諫。家居寂寞靜如禪。最憐多病文園令。似是忘情白樂天。造物小兒胡不助。浮生大夢已蘧然。頹階無主從殘草。喬木猶存自暮煙。二百弟兄亡者半。春秋鄕社幾人全。南陽新隴埋雙釰。北闕殊恩及九泉。可念豐盈犀角美。更留文彩鳳毛傳。龍鍾久忝通三世。鶴弔頻驚入數年。存沒如今便永訣。挽歌題罷涕漣漣。</text>
<title>散後簡答金大諫南翁 甲寅春。以承旨參論鄭桐溪伸永昌冤疏辭。以此被㙜劾遞職。</title>,<text>袖裏彈文借我閑。閉門深巷伴春山。爐煙散盡蒲團淨。滿壑松聲午夢間。</text>
<title>暮春雜詠</title>,<text>携筇獨上小巖隅。驚見園花半已無。啼鳥亦知春可惜。隔林終夕勸提壺。</text>
<title>遊東湖 三月十七日。約與泥丸，笠澤，巴湖諸公出遊東湖。</title>,<text>四面靑山十里洲。蘭舟搖蕩下中流。也知造物添奇興。故遣詩仙趁勝遊。</text>
<title>遊東湖 三月十七日。約與泥丸，笠澤，巴湖諸公出遊東湖。 其二</title>,<text>樓臺掩映畫圖間。慢綠妖紅錦繡班。長笛一聲人盡醉。任他斜日下孱顏。</text>
<title>判敦寧李公挽</title>,<text>三朝遺老典刑存。宿德崇班是達尊。喬木忽驚氷木稼。靑氈家業屬兒孫。</text>
<title>判敦寧李公挽 其二</title>,<text>耆英之會幾人餘。卿月初沈八座虛。身後哀榮應有感。聖恩如海及玄廬。</text>
<title>判敦寧李公挽 其三</title>,<text>學士當年敞壽筵。相如末至廁群賢。分明記得傳杯處。寥落寒塘鎖暮煙。</text>
<title>丙辰元月。夜訪月沙相公。朴芝浦在座。成同庚會。</title>,<text>山陰乘興踏層氷。不是敲門月下僧。追憶少年遊戲處。小窓猶掛讀書燈。</text>
<title>是夜又次月沙相公感舊韻</title>,<text>塵世悲歡經幾日。月中三影眼中人。依然樑月傳神色。厚夜如何更不晨。</text>
<title>是夜又次月沙相公感舊韻 附原韻</title>,<text>十二契中餘七箇。一宵燈下幸三人。依然鼎坐悲歡集。蔥竹交情似隔晨。</text>
<title>坡牧趙汝實挽</title>,<text>中散曾交阮步兵。忘年仍識阿咸名。竹林冷落知音盡。淚逬山陽晩笛聲。</text>
<title>坡牧趙汝實挽 其二</title>,<text>五馬歸來一病危。高才其奈命途奇。草堂門掩城南路。衰柳殘荷水滿池。</text>
<title>丙辰春祝</title>,<text>立春屬亥菜呈辛。午夜燈前又守申。絳人甲子猶非老。須把深杯賀丙辰。</text>
<title>丙辰春祝 其二</title>,<text>鶴髮雙親兄弟三。人間至樂我能兼。兒童莫枉祈新福。不在經營只在謙。</text>
<title>奉次柳正由韻 辛酉年春。余爲大諫。方論爾瞻。在闕中臺廳作。元韻有螳捕蟬之句。</title>,<text>人間毀譽在求全。只恃蒼天白日懸。獬豸未能分曲直。準繩誰復較方圓。長江水闊看飛鷁。老樹風高聽遠蟬。却羨鷄翁無所事。閉門閑臥雨中眠。</text>
<title>謹次劉天使記事詩韻 辛酉</title>,<text>河淸一千載。堂堂煕運開。中天白日耀。四海無氛埃。玉節下靑丘。車馬殷其雷。聲名動齊岱。瑞氣連登萊。十行昭雲漢。雙鳳相追陪。昨夜碧蹄雨。滿意供詩材。文章力排憂。萬牛不能回。方知聖天子。乃揀詞臣來。藩氓頌玉燭。泰階平三台。隆恩洽遠邇。小邦何幸哉。再拜望䄡帷。儀容眞傑魁。吾願隨夫子。攝齊尼丘隈。鏗爾舍瑟作。舞雩風徘徊。壤地旣有別。坐井慙不才。平生景仰志。夢魂懸組䋱。遼海浩微茫。泰山凡崔嵬。投之以木瓜。報此瓊與瑰。</text>
<title>謹次劉天使記事詩韻 辛酉 附原詩 幷序○濟南劉鴻訓製</title>,<text>銜鳳丹將吐。芝函此日開。碧蹄五夜雨。灑道絶塵埃。霽色來畿甸。歡聲動若雷。旗纛輕旖旎。仙馭引蓬萊。九旒躬伏迓。一索謹趨陪。釰佩鏘鏘度。簪紳濟濟材。萬舞紛前導。千容輪軸回。皇澤元大沛。漢詔及時來。百拜承天意。崇呼接上台。金石和雅奏。禮數肅雍哉。文敎名邦洽。九服弁倫魁。吾生本齊魯。仰止尼岑隈。每覿有禮人。心醉與徘徊。矧玆八區間。絃誦湛英才。洋洋吾黨風。景物類組䋱。目擊浮耳聞。企羨何崔嵬。勞人少憩餘。走筆贈瓊瑰。</text>
<title>奉別聖節使書狀官楊正郞赴京</title>,<text>行役自多事。徵詩奚以哉。知君有深意。愧我乏奇才。銀漢星槎迥。烏蠻節序催。夢回秋寂寞。門掩月徘徊。久滯轉無賴。孤懷誰與開。天涯戀金石。篋裏閱瓊瑰。面目疑相接。跫音怳若來。全勝繞朝策。足當渭城杯。甚矣吃翁老。索然詩興摧。秪緣千里別。寧避六巫咍。搆拙難堪贈。牽情不自裁。試吟何處好。落日望鄕臺。</text>
<title>辛酉臘月偶題</title>,<text>梅花粧雪映山居。驚見新陽逼歲除。退食歸來無一事。小窓晴日坐看書。</text>
<title>李敬甫訪余駱山下。醉後題扇。</title>,<text>駱山晴雪掩柴扉。獨把深杯近夕暉。莫遣松濤驚好夢。夢中身在釣魚磯。</text>
<title>浮碧樓詞。奉贈鄭庶尹世美。</title>,<text>浮碧樓墟歲月多。江山更入中興歌。朱欄十二渾依舊。舞隊雙雙影落波。</text>
<title>浮碧樓詞。奉贈鄭庶尹世美。 其二</title>,<text>浮碧樓成壯觀多。魚龍互舞燕爭歌。詞仙應賦抛樑曲。巨筆淋灕染盡波。</text>
<title>浮碧樓詞。奉贈鄭庶尹世美。 其三</title>,<text>浮碧樓前秋水多。飛雲舫上列仙歌。少年太守人誰敵。酒令森嚴卷白波。</text>
<title>浮碧樓詞。奉贈鄭庶尹世美。 其四</title>,<text>浮碧樓中樂事多。潘輿前後簇笙歌。已看王母留靈藥。更遣江妃駐逝波。</text>
<title>次退憂諸公韻 壬戌春。朴相國退憂以詩示後瘳，雪蓑，月沙諸公。故用其韻。</title>,<text>汩沒京華白髮長。方知世路劇羊腸。狂風已卷重茅去。洪水難將隻手防。月滿東隣無好會。雪深南陌掩閑堂。關心多少書灰夜。獨作沈冥醉太常。</text>
<title>復用前韻</title>,<text>乾坤磊落浩歌長。萬斛深愁一寸腸。箕斗虛名將底用。龜桑實禍早須防。畸翁契闊從詩酒。聖代安危付廟堂。聞道西關羽書急。願收勳業紀旂常。</text>
<title>奉次江月亭韻 幷序○壬戌春</title>,<text>崔仙一去海天東。野鶴昂然骨相同。風月多情傳好夢。江山有待屬詩雄。新盟白鳥芳洲上。舊業黃庭靜夜中。爲問鸞驂何處駐。碧桃花下水雲空。</text>
<title>沈相國一松發引時偶成</title>,<text>中天箕斗晦。大廈棟樑傾。主聖亡賢輔。時危憶老成。盛名垂宇宙。恩命極哀榮。他日求遺藁。方知字字誠。</text>
<title>黃東萊汝一挽</title>,<text>小少聞名久。相逢翰墨場。文章推庾信。時命惜馮唐。南海風聲振。東溟月色涼。關河阻鷄絮。無處慰存亡。</text>
<title>禁直。簡孫學士士檢。</title>,<text>凍雨蕭蕭到曉鍾。螭墀咫尺阻仙蹤。問君今夜靑綾夢。歸臥花山第幾重。</text>
<title>因宣傳官行。簡寄輸城李督郵。</title>,<text>天敎學士擅風流。醉倚郵亭賦遠遊。誰道玉關春不到。滿城花色勝楊州。</text>
<title>奉次鄭孤竹太虛入直見月韻</title>,<text>壬戌重回赤壁秋。洞簫聲斷雲悠悠。淸風明月至今在。天上蘇仙何處遊。</text>
<title>復次孤竹韻</title>,<text>滿船秋月棹歌長。赤壁飛來漢水陽。愧我才非詞賦客。不如高臥北窓涼。</text>
<title>與朴南郭，鄭孤竹諸公。共別成公夏衍赴東萊任所。</title>,<text>東南重地聖恩優。父子應將萬死酬。嶺海遐氓君莫鄙。鳥言猶勝謗言咻。</text>
<title>與朴南郭，鄭孤竹諸公。共別成公夏衍赴東萊任所。 其二</title>,<text>孤城南望瘴雲間。萬疊鯨濤湧雪山。淸世諫官何事業。不如高臥戍樓間。</text>
<title>與朴南郭，鄭孤竹諸公。共別成公夏衍赴東萊任所。 其三</title>,<text>䄡帷遙駐海天濱。幾處梅村訪逸民。鄒魯遺風今尙在。彎弓皆是讀書人。</text>
<title>奉謝柳內翰樂夫枉訪</title>,<text>詩仙縹緲自何來。滿袖天香襲酒杯。此老醉狂醒可怕。傍人莫笑玉山堆。</text>
<title>餞體察使石心相公赴江華仍往泰安。次體察韻。</title>,<text>江都自古爲形勝。燕尾亭高壓上遊。此去白華纔咫尺。廟堂奇策付扁舟。</text>
<title>春川邀仙堂。次雙磵舍弟韻。壬戌秋</title>,<text>風流太守經營地。畫閣重修煥舊儀。繞檻江流開寶鏡。入簾山色妬蛾眉。閭閻不變桑夷後。城郭曾經貊國時。五馬迢迢音信阻。明朝將向習家池。</text>
<title>次邀仙堂韻</title>,<text>桂花香露濕瑤臺。月下巖扄手自開。十二曲欄人不見。鳳凰山外棹歌廻。</text>
<title>次邀仙堂韻 其2</title>,<text>鳳去鳳來吾不問。謫仙解道澄江流。金陵太守酒泉去。明月滿天誰與遊。</text>
<title>昭陽亭。送別於于叔父入楓嶽。</title>,<text>獨上昭陽望。金剛幾日程。未能隨道氣。空復惜離情。題品千僧軸。文章四海名。莫懷長往計。義重此身輕。</text>
<title>追叔父行至淸平寺。敬次路中韻。</title>,<text>緣流石竇低頭過。接漢雲梯跼步登。遠客糗糧麻子飯。秋山行李竹皮㬺。同看玉瀑尋仙洞。共宿金龕借佛燈。別後音書何處寄。海天歸路下江陵。</text>
<title>淸平寺。次雙磵韻。</title>,<text>湫靈龍作主。松老鶴爲媒。醉把靑藜杖。來遊白玉臺。秋聲生遠壑。山影落深杯。秪是吟詩苦。還愁暮雨催。</text>
<title>淸平寺。贈僧慧宗。</title>,<text>古寺寥寥長綠苔。磬聲誰送暮雲來。山僧亦被防胡苦。西築長城尙未廻。</text>
<title>壬戌冬。以孟天使中路問安之行過松都。醉贈安西太守李公汝璜。</title>,<text>芙蓉堂裏夜迢迢。欲寄音書路正遙。惆悵使君猶未返。玉欄何處更聽簫。</text>
<title>訪安僉知 鵠。次見贈韻。令公時年八十九。自製長句絶句細書贈余。居豐德龜基村。</title>,<text>早辭榮祿久懸車。不許紅塵入草廬。愛玩溪山飛杖屨。閑隨松菊步庭除。龜基自幸逢仙日。蠅字重看得句餘。白髮蒼顏今九十。少年筋力摠無如。</text>
<title>夜行入神光寺寄宿</title>,<text>沈沈危逕夜攀登。不惜車輪破石稜。林鳥相呼驚列炬。寺鐘初動點諸燈。泉生石竇甘如蜜。飯有山蔬淡似僧。欲把詩篇題寶塔。此身多病百無能。</text>
<title>宿芙蓉堂。簡寄巡相李子淵行軒。</title>,<text>隔窓終夜惡風聲。勢壯還疑海嶽傾。雨雪只敎添客病。樓臺何處駐巡旌。壺觴雖對不相見。燈火自明如有情。爲訪起居傳尺札。吾官似是問安行。</text>
<title>延安路上病吟</title>,<text>歷遍西陲不暫安。一身多病鬢毛殘。弊裘羸馬僕夫苦。虐雪饕風行路難。千尺板橋漁浦晩。萬家煙樹酒旗寒。只將菱芡開情話。莫遣壺觴惱客盤。</text>
<title>金谷驛記夢</title>,<text>泉中誰道隔人間。夢見高堂兩老顏。合眼豈無連夜拜。曲肱惟記此時歡。西江路闊潮聲急。北斗星低曉色寒。白首益增霜露感。蓼莪吟罷涕汍瀾。</text>
<title>蔥秀山感舊 向於己酉天使時。家君宰兔山。出站于蔥秀。</title>,<text>短亭經盡及長亭。來往蔥山幾度星。從事着衫隨儐相。癡兒舞綵侍視庭。悲風撼樹烏啼急。凍雪埋松鶴夢醒。惟有淚行和玉溜。泠泠點點一時零。</text>
<title>到豐德馬井農舍有感。次安僉知 鵠 韻。</title>,<text>荊塞前蹊葉擁門。弊莊無復舊松軒。當時行樂今何在。只有村童坐負暄。</text>
<title>到豐德馬井農舍有感。次安僉知 鵠 韻。 其二</title>,<text>欲尋仙老暫登門。何用村醪慰客軒。一首淸詩半日話。草堂寥寂小窓暄。</text>
<title>敬次鄭丈人 謹 韻 鄭丈人。先人同甲友也。壬戌冬。余以使行到延安。丈人子之經時爲太守。奉養二老于衙內。余往起居。設酌奉觴壽丈人。氣力康健。齒髮不衰。自寫贈五言兩絶。筆亦精妙。先人稧中惟一二公在。故垂淚次其韻。</title>,<text>起居高堂後。歸來涕淚傾。先人今不在。風樹只傷情。爲是先人友。深杯盡意傾。稧中餘幾老。揮淚不禁情。</text>
<title>漁牧亭八詠 余以孟推官養志問安使往殷栗。時按伴使醉席懇求。卽走草贈之。</title>,<text>明沙白如雪。平鋪三十里。征雁落照邊。箇箇皆成字。</text>
<title>漁牧亭八詠 余以孟推官養志問安使往殷栗。時按伴使醉席懇求。卽走草贈之。 其二</title>,<text>石門望崢嶸。古壘城濠廢。將軍去不還。胡馬窺楡塞。</text>
<title>漁牧亭八詠 余以孟推官養志問安使往殷栗。時按伴使醉席懇求。卽走草贈之。 其三</title>,<text>鑿石通危磴。緣江補木欄。看取開山棧。何如官路難。</text>
<title>漁牧亭八詠 余以孟推官養志問安使往殷栗。時按伴使醉席懇求。卽走草贈之。 其四</title>,<text>竹裏仙棋散。溪邊牧笛歸。煙寺知何在。昏鍾出翠微。</text>
<title>漁牧亭八詠 余以孟推官養志問安使往殷栗。時按伴使醉席懇求。卽走草贈之。 其五</title>,<text>長松護名亭。十里生淸籟。醉歸夕陽時。蒼髥爲偃蓋。</text>
<title>漁牧亭八詠 余以孟推官養志問安使往殷栗。時按伴使醉席懇求。卽走草贈之。 其六</title>,<text>半畝開明鏡。紅衣映綠波。亭中玉郞在。顏色似蓮花。</text>
<title>漁牧亭八詠 余以孟推官養志問安使往殷栗。時按伴使醉席懇求。卽走草贈之。 其七</title>,<text>家在江南地。漁村咫尺連。暮煙寒竹岸。輸與白鷗眠。</text>
<title>漁牧亭八詠 余以孟推官養志問安使往殷栗。時按伴使醉席懇求。卽走草贈之。 其八</title>,<text>宦遊千里外。辜負一江春。夢歸搖短棹。載酒訪情人。</text>
<title>奉送舍姑洪大家 鶴谷大夫人 南征</title>,<text>大家南征嶺海濱。滿船歌管惜離茵。詞仙莫較才長短。也應文星屬婦人。</text>
<title>謝金員外太虛送烏竹杖二竿扇三柄</title>,<text>愛聽雙溪瀑布聲。強扶羸病看新晴。故人知我閑行趣。遠寄湘南竹兩莖。</text>
<title>謝金員外太虛送烏竹杖二竿扇三柄 其二</title>,<text>山窓當晝夢初回。才拙無緣賦快哉。數陣淸風何處至。泠然疑是故人來。</text>
<title>富林都正挽</title>,<text>駝駱崒森爽。名園勢最高。世傳公子貴。業藉信陵豪。樓閣翔丹鳳。巖巒壓翠鼇。庭羅千丈檜。階發萬年桃。鑿石通泉脈。開池護澗毛。仙莊愜幽意。勝槪屬吾曹。久厭居城市。今來接謝陶。靑山分一壑。朱戶對東皐。縹緲如尋隱。招邀不待勞。携筇情款款。高枕興滔滔。籬底摘靑菜。墻頭過白醪。竹深風滿幘。花亞露沾袍。投轄交三戰。圍棋破六韜。雲煙輸拳箔。魚鳥困揮毫。哀樂眞無定。盈虛竟莫逃。芳樽寧有努。妖豎已居膏。金谷從殘草。平泉盡沒蒿。鴒原長寂寞。鶴髮獨號咷。隣里旣云逝。風流誰與遨。今年秋社會。不忍酌葡萄。</text>
<title>癸亥春。用朴相韻。寄汶上仲弟。</title>,<text>長樂山前有舊居。煙波雪嶺作襟裾。松楸已拱靑烏上。風樹難攀白首餘。多病未脩元日祀。數行惟寄卯君書。新春重引歸來興。采得黃精擬遂初。</text>
<title>汶翁以四律次送。又用前韻奉寄。</title>,<text>嗟吾兄弟久離居。白首相思淚濕裾。寒食正當三月節。諱辰將近一旬餘。故山未得修香火。新寺無由寄曆書。聞道比來巡使去。應傳消息下車初。</text>
<title>汶翁以四律次送。又用前韻奉寄。 其二</title>,<text>滿簾飛雪映山居。醉把深杯挽客裾。此日春寒欺節序。今年閏月在冬餘。偶因酬答頻題句。肯爲文章強讀書。佳作想應山水助。四詩皆是過黃初。</text>
<title>奉送許文學仲久帶御史關西犒軍</title>,<text>行行驄馬出西門。軍國安危繫塞垣。自古上游開兩鎭。經年列戍擁千屯。枕戈久被風霜苦。挾纊新沾雨露恩。莫道禦戎無善策。折衝樽俎整乾坤。</text>
<title>奉別江原監司任碩齡汝壽</title>,<text>爲官內外較誰榮。王事元無重與輕。喉舌數年司北斗。旌旄千里啓東行。蓬壺春近靈芝長。日觀晨開瑞暈生。乘鶴楊州攀不得。紫簫聲遠倍離情。</text>
<title>奉呈於于叔父表訓寺寓所</title>,<text>於于老叔謫仙人。一臥毗盧又見春。造物久稽天下士。維摩秪伴病中身。龍蛇飛動題僧壁。珠玉流傳落世塵。別後起居無處問。欲憑飄馭寄情親。</text>
<title>寄承旨舍弟春川別墅</title>,<text>目送長空雁影徂。流年如水就深湖。夢魚化蝶誰知樂。得馬亡羊摠是愚。身苦驛官宜視舌。家貧僧寺只有鬚。凌煙鐵倦將焉用。不直春風酒一壺。</text>
<title>用舍弟雙磵韻 余時爲劉贊畫迎慰使。舍弟亦差遊監軍問安使。</title>,<text>問安迎慰弟兄徂。千里嚴程渡幾湖。人欲留行行或使。世雖輕我我非愚。樓船老將籌神筆。幕府參軍儼美鬚。句當西關公事後。靑牛歸去向方壺。</text>
<title>鄭通禮第二子挽</title>,<text>草草人間世。飄飄物外仙。老天無一語。厚地有重泉。夢冷聯衾裏。風殘扇枕邊。那堪短檠夜。絃誦聽依然。</text>
<title>車五山復元挽</title>,<text>天磨山與聖居聯。鎭彼松京歷半千。三浦周遭龍屈曲。五峯羅列鳳騰騫。都形已變山形古。王氣雖銷秀氣全。老柏長松難獨占。丹砂白玉豈能專。前朝莫問生多士。聖代方看有一賢。家世淵源連學海。神童骨相稟奎躔。山中豹種文章炳。天上麟兒步武傳。李賀錦囊纔七歲。靑蓮花筆幾千篇。鳳毛早獻甘泉裏。雁塔重題曲水邊。未掣龍頭非戰罪。已提牛耳主盟權。挽回河漢陳言洗。闔闢陰陽妙化甄。細律不爲唐以下。雄文直在漢之前。鯨掀浩浩三千海。鵬擧蒼蒼九萬天。鮑謝庾陶容捧袂。楊王盧駱許隨肩。名爲賈禍吾何怨。詩本窮人鬼豈偏。跋扈飛揚雖迭宕。宦途時命奈迍邅。子桑自是歌天也。明主何由識浩然。敎授味酸盤有苜。廣文官冷坐無氈。多才賈誼人皆短。易老馮唐位不遷。曩値陸生南使越。長歌易水北辭燕。錐囊已處諸賓列。珠履宜居上客先。日夜乾坤浮島嶼。平生忠信仗危顚。蒼茫大海乘桴句。驚動三山採藥仙。板閣夜燈吟爛熳。扶桑曉旭醉蹁躚。能敎卉服沾文化。坐見雕題款貢船。行橐蕭然無薏苡。詩筒携得摠雲煙。干戈有定家何在。縲絏非辜禍幾纏。鷄嶽祝雲衡嶽似。錦江傷水楚江連。還同牧犢雌雄曲。不及維摩法喜禪。烏鵲無情生別苦。金鷄有報老臣旋。軒皇弓劍龍飛日。詔使聯翩鳳下年。銀漢槎頭隨儐相。龍灣館裏侍賓筵。行如磨蟻來無數。跡似浮萍會有緣。呼吸淸光輸繡口。淋灕元氣灑華牋。雄詞獨唱誰知者。巧匠旁觀亦赧焉。萬丈光輝華國手。八門營陳受降拳。五窮終始星難送。二豎膏肓藥未痊。造物也知欺鑑井。巫咸不是昧鯢淵。金龜徵夢歸深水。玉樹摧霜閉九泉。彥里卽今聞薤露。廣陵從此絶徽絃。適來適去無非順。其毀其成本自玄。始覺春秋同晦朔。須將螻蟻等烏鳶。向時同病知君久。暮境平交托契堅。南郭名園看綠竹。東隣酒肆典靑錢。香山每與微之和。杜甫還爲白也憐。不以形骸區後輩。乃令疏拙着先鞭。抽毫藝苑慙蒙學。掌誥瀛洲幸備員。大雅正風隳蔓草。餘音衆作亂鳴蟬。詩仙縹緲雲間去。樑月依俙夢裏懸。遙想玉樓修記後。大荒被髮下翩翩。</text>
<title>晉興君姜 紳 令公挽</title>,<text>跡托門闌記始終。慇懃情意得偏蒙。累卿百口風塵際。活我全家水火中。齒等爺孃稀已過。庭羅蘭玉福相同。醉來忍踏城西路。富貴功名一夢空。</text>
<title>文川君柳 寅吉 令公挽</title>,<text>賢臣何幸聖明遭。鐵倦名聯鄂與褒。桃李無蹊氷鑑炯。狐貍失穴豸冠高。達官不直三杯酒。造物還猜一代豪。祗有遺篇盈古篋。世間誰復和風騷。</text>
<title>文川君柳 寅吉 令公挽 其2</title>,<text>閑齋細話雨廉纖。蘸甲杯深倒帽簷。客子重來門巷冷。南山依舊入疏簾。</text>
<title>文川君柳 寅吉 令公挽 其3</title>,<text>高軒頻向駱山來。淨掃蒼苔共酒杯。惆悵舊遊酬唱地。梨花落盡子規啼。</text>
<title>開城經歷成公以敏挽</title>,<text>中年相別隔音塵。君在東周我在秦。得見阿咸如老阮。每因行客說元賓。高名藉藉懸魁象。薄宦棲棲困積薪。却憶首陽行樂地。黃公壚下淚沾巾。</text>
<title>申判尹 砬 遷葬挽</title>,<text>壬辰諸帥摠偸生。獨數將軍死結纓。鮑信刻形虛葬墓。祈連起土復遷塋。神龍已入平津合。白馬應從達水行。賴有羽林三子在。箕裘不墮舊家聲。</text>
<title>柳兵使 珩 挽</title>,<text>國士新登上將壇。營開細柳萬軍歡。曾爲鎖鑰北門固。旋擁旌麾西鄙安。自比長城如李勣。先操版鍤慕田單。經營鐵壁孤臣力。形勢金湯萬世完。注意方紆明主眷。迎醫遽起越人歎。韋公素幕歸江上。嚴尹丹旌出漢干。惟向草堂寬禮數。每臨荊戶協團圞。驊騮馬老深知在。鸚鵡杯空舊酌殘。悵望高陽魂已遠。長歌蒿里淚何乾。平生寶釰留徐墓。大樹悲風日暮寒。</text>
<title>金兵使 去病 挽</title>,<text>矯矯干城將。威名動雪山。病辭靑海磧。生入玉門關。藥斲新春後。蓮韜古匣間。年非伏波老。身作灞陵閑。虜在家何問。時危淚自潸。命途天不憖。泉路鬼偏頑。有婦餘生苦。無兒舊業艱。與君同里閈。許我久追攀。松咽墻頭籟。花愁檻外顏。三三明日是。誰共踏靑還。</text>
<title>義寧君宋公 淳 挽</title>,<text>我公眞國器。才德兩相兼。玉潔容辭粹。霜淸氣象嚴。龍門初化鯉。月殿早騎蟾。翰苑修靑簡。瀛洲閱玉籖。籠函備蔘桂。衡量稱洪纖。不效臺烏噤。偏憎仗馬箝。風生獬豸直。鋒銳莫耶銛。家食皆恩澤。身閒久滯淹。慶迎暘谷日。淚逬鼎湖髥。命好時還泰。官高道益謙。勳盟紆聖眷。朝議許民瞻。可使栽桃李。寧須管米醢。膏肓嗟已祟。藥石竟誰砭。虎逝妖狐抃。犀亡怪鬼覘。新阡封馬鬣。舊業失熊占。故宅依前郭。寒花傍暮簷。深交元有托。後進亦何嫌。臺閣長連席。杯觴幾拳簾。重泉那可作。雙袖不禁沾。謹步梅花韻。哀吟恨逾添。</text>
<title>癸亥九月。始至淸河縣。寓驛吏家戲吟。</title>,<text>孤城東畔瘴雲飛。山海蒼茫四面圍。鮭菜充糧民不稼。鵝毛縫罽客無衣。難圖杜子成堂計。恐被蘇仙僦屋譏。看竹不須兼問主。居停他日好忘機。</text>
<title>重陽日。奉贈松羅察訪邊白橋。孝誠</title>,<text>一片孤城大海濱。暮天搖落獨傷神。難將綠酒酬佳節。剩被黃花笑逐臣。細路長堤漁店近。幽篁深樹驛亭隣。登臨莫恨他鄕遠。靑眼相逢是故人。</text>
<title>再疊</title>,<text>文似天池不見濱。鯨掀鵬舞摠精神。淸新自是江南曲。憔悴殊非澤畔臣。萬里登臨驚異域。一時冠蓋集芳隣。座中能賦滕王閣。莫把雲煙屬別人。</text>
<title>復次奉別白橋還京赴試</title>,<text>裒然高步鳳池濱。才子文章獨有神。龍躍九天逢聖主。魚遊大壑頌賢臣。瑞雲光照黃金榜。香桂花開白兔隣。欲把離杯成賀酌。海山須記摻裾人。</text>
<title>遊廣興洞。求田卜居。復用前韻。</title>,<text>松桂林深綠水濱。飛流處處護龍神。誰將福地眞仙宅。爲待蠻荒遠逐臣。刳木通渠將灌圃。誅茅結屋永爲隣。石門煙月修香社。莫怪新居老主人。</text>
<title>復用前韻</title>,<text>東海桑田淸淺濱。內延山脈自三神。誰知天上神仙侶。暫作塵間謫降臣。兩卷黃庭長在案。一雙靑鶴本爲隣。春來擬入壺中去。千樹桃花醉殺人。</text>
<title>奉次舍弟汶翁所寄韻 汶翁謫所在昆陽</title>,<text>柳州山水有愚溪。踏雪尋雲醉興迷。海鶴獨來還獨去。一枝何日鳳同棲。</text>
<title>奉次舍弟汶翁所寄韻 汶翁謫所在昆陽 附原韻</title>,<text>尋梅穿夭過前溪。石逕縈廻曉靄迷。時有遠公來迓去。鳳棲菴裏伴孤棲。</text>
<title>甲子元日。次后山韻。</title>,<text>暮年爲遠客。異域又新春。獨抱支離病。難逢弟妹親。鬼門連颶母。漁肆雜鮫人。欲問還家夢。階生幾尺筠。政値戊辰朔。重逢甲子春。棲遑迷出處。忠孝愧君親。楚澤無漁父。陽關有故人。南來家計足。窓外玉千筠。</text>
<title>夜雨卽事。奉贈白橋。</title>,<text>洶湧波濤夜。霏微雨雪時。平生癡未了。六十化全遲。尊酒添身病。燈花慰客悲。待晴佳約在。新艾細抽絲。</text>
<title>觀日出</title>,<text>謫此東隅豈偶然。要看形勝鏡臺前。龍噓霱暈橫滄海。鼇戴金盤送碧天。暘谷眼中知不遠。長安日下在何邊。覆盆無賴明光照。只費登臨慰暮年。</text>
<title>敬次於于堂亡叔韻。贈學仁師。仁師癸亥冬自金剛移來</title>,<text>零落殘生近海山。三霜來往鶴峯間。相逢莫說年前事。此日如看地下顏。老叔文章神鬼泣。高僧甁錫水雲閑。夜光投暗人應怪。袖裏深藏獨自慳。</text>
<title>敬次於于堂亡叔韻。贈學仁師。仁師癸亥冬自金剛移來 其二</title>,<text>香爐峯似玉。一逕人晴空。倦客貂裘弊。齋廚獸炭烘。臘氷留絶壁。春雪落長松。竟夜懸燈坐。談禪面發紅。</text>
<title>暮春遊內延山。宿古文殊。與雪煕上人討論黃庭經。仍以詩贈之。</title>,<text>伊軋藍輿入半空。諸天遙在暮雲中。山藏蓬島蓮華白。地祕桃源錦浪紅。自是高僧多道氣。誰知謫客亦仙翁。黃庭講罷香煙起。雙鶴蹁躚舞晩風。</text>
<title>文殊臺</title>,<text>洞門飛瀑落嵌空。白日驚雷萬壑中。野寺樹陰渾遍綠。峽天花色未全紅。居僧亦慣頻來客。山鬼應憐一禿翁。千載雲梯人世變。玉簫何處弄淸風。</text>
<title>繼祖菴</title>,<text>來依老宿世緣空。列岫屛圍宴坐中。臺下千尋仙檜翠。墻邊十丈木蓮紅。硏窮西域楞嚴語。留滯南周太史翁。山鳥莫愁幽興熟。客心禪味自同風。</text>
<title>明月臺 繼祖庵西臺</title>,<text>莓苔掃罷古壇空。枕石披雲明月中。蕩漾蟾波流海白。婆娑桂影映林紅。三山直接鼇頭路。萬里時來鶴背翁。欲看仙棋爭一局。樵柯休引世塵風。</text>
<title>雨中卽事</title>,<text>濕雲將雨羃長空。興入冥濛變化中。巖角洗痕分刻鏤。樹容呈態媚靑紅。蘭宮此日題詩客。玉洞前秋採藥翁。只恐流傳塵世耳。畫工描寫作屛風。</text>
<title>宿繼祖庵夜半。雷電大作。雨下如注。用前韻記之。</title>,<text>湫龍睡起蹙山空。叱咤雲師指顧中。雷鼓砰訇陰氣黑。神旗閃鑠電光紅。驅魔欲護參禪老。破柱難驚覓句翁。誰是主張能闔闢。霈爲霖雨拂爲風。</text>
<title>成道菴設齋。徹夜喧鬧。仍達夜不寐。遂用前韻。</title>,<text>佛界嵬嵬色是空。法筵新設雨花中。震天鉦鼓金獅吼。帀地幢幡彩鳳紅。施食設壇招鬼隊。香盆戴頂走村翁。吾生宿債今猶在。久滯禪房托下風。</text>
<title>喜雨奉寄白橋</title>,<text>神龍昨夜起江湄。雨我公田及我私。野卷黃雲新豆遍。溝通白水晩秧移。周家報賽應多頌。魯國巫尫莫浪悲。造物功成還不有。陰晴鳥語自誇奇。</text>
<title>有客復贈白橋</title>,<text>有客落魄河之湄。白頭恥爲兒女私。禍福死生安足動。饑寒貧賤不能移。喪我莫辨身兼影。從他却忘喜與悲。新詩覓得兀然醉。暮雨廉纖添一奇。</text>
<title>謝龍宮權養伯 敬仲 來訪</title>,<text>佳賓枉駕海東村。兼掃園林啓席門。靑玉綴枝梅結子。錦紋包籜竹生孫。功名莫歎儒冠誤。農圃猶傳世業存。何似白頭淪落者。望鄕臺上獨傷魂。</text>
<title>謝龍宮權養伯 敬仲 來訪 其二</title>,<text>瘴雲堆裏有孤村。載酒慇懃客到門。異域相逢驚面目。兩翁俱老抱兒孫。不緣膠漆交情得。爲是葭莩分義存。痛哭高堂今寂寞。鑑湖何處與招魂。</text>
<title>謝龍宮權養伯 敬仲 來訪 其三</title>,<text>聞道君居大竹村。蒼黃辜負過高門。自傷觸罪離墳墓。却羨承家長子孫。跡似浮萍元不着。心如朽木半無存。今宵邂逅情何極。秉燭相看訝夢魂。</text>
<title>端午日。與淸河柳使君。思璟 遊照鏡臺。贈柳秀才觀之。名蓂。太守之子。</title>,<text>浪吟登眺海山阿。又喜遨頭載酒過。萬里蒼涼看日近。半仙飄拂馭風多。竹枝舊曲傳荊楚。棟糉新包贈汨羅。莫笑醉歸遺錦襪。江妃收拾步微波。</text>
<title>端午日。與淸河柳使君。思璟 遊照鏡臺。贈柳秀才觀之。名蓂。太守之子。 其二</title>,<text>方丈浮來碧海灣。鼇頭猶壓地維頑。兩三鹽竈晴沙上。遠近漁舟返照間。老蚌落盤珠滿殼。長鯨飛膾雪堆山。何人錯道他鄕苦。萬里登臨始解顏。</text>
<title>端午日。與淸河柳使君。思璟 遊照鏡臺。贈柳秀才觀之。名蓂。太守之子。 其三</title>,<text>浴蘭初罷振荷衣。照鏡臺前倚落暉。此日偶逢蒲酒醉。去秋曾揷菊花歸。夢中眞跡鴻泥在。別後淸風舶趠稀。秪有海翁猶滯影。滿汀鷗鷺亦依依。</text>
<title>端午日。與淸河柳使君。思璟 遊照鏡臺。贈柳秀才觀之。名蓂。太守之子。 其四</title>,<text>不惜千金繫一瓠。隨波浩蕩沒輕鳧。操舟忘水聞漁子。被髮遊梁見丈夫。疑是泗中搜禹鼎。錯敎淵底探龍珠。古今哀溺知何限。獨笑零陵帶貨愚。</text>
<title>端午日。與淸河柳使君。思璟 遊照鏡臺。贈柳秀才觀之。名蓂。太守之子。 其五</title>,<text>海上丹丘第一層。老翁今與少年登。藍田日暖含明玉。華岳峯尖立俊鷹。自笑形容吾潦倒。欲將追逐子飛騰。分留物色知誰共。三絶奇才世所稱。</text>
<title>再疊</title>,<text>全唐詩話魏東阿。篋笥遙從嶺路過。衰世文章游刃少。古人編籍汗牛多。五經尙未知門戶。萬卷安能盡網羅。只爲白頭無事業。欲將觀海弄餘波。</text>
<title>再疊 其二</title>,<text>明時俟罪海東灣。螻蟻微生老且頑。交道不疏貧賤後。家書有喜弟兄間。小園開逕看靑竹。高閣迎涼對碧山。偏荷聖恩無所報。每憑歸夢拜龍顏。</text>
<title>再疊 其三</title>,<text>炎天多病着寒衣。睡起高舂負晩暉。箇箇輕鷗隨舶至。雙雙飛燕護巢歸。蓬蒿仲蔚安貧久。寂寞楊雄問字稀。賴有東隣詩伴在。騷壇從此好相依。</text>
<title>再疊 其四</title>,<text>不食無依似繫瓠。朝天路阻葉仙鳧。誰知碧海新漁父。曾是金門舊大夫。颶母縱橫虹作暈。鮫人出沒淚成珠。扣舷獨唱滄浪曲。笑殺爭名智與愚。</text>
<title>再疊 其五</title>,<text>迢遞危樓幾百層。親朋佳日試躋登。飮酣河朔逢袁紹。膾美江東爲季鷹。穿蝨藝精新鵠破。翻鴉氣壯老龍騰。少年豪氣人誰敵。縮手旁觀巧匠稱。</text>
<title>三疊。呈白橋。仍呈使君問病。</title>,<text>毀堞殘壕在彼阿。陽關不見故人過。雄蛇蟠樹窺巢數。短蜮含沙射影多。愚老端宜來越絶。涪翁何事到歌羅。羈懷暮景俱無賴。夢逐歸雲落漢波。</text>
<title>三疊。呈白橋。仍呈使君問病。 其二</title>,<text>滄海之頭黃木灣。鳥言夷面土風頑。自從竹馬逢迎後。已試牛刀肯綮間。地近貪泉淸似水。名高天柱重於山。隨車化雨知誰力。岐麥村村有喜顏。</text>
<title>三疊。呈白橋。仍呈使君問病。 其三</title>,<text>生逢堯舜慶垂衣。快覩中天白日暉。千載淸河方有頌。孤舟彭澤不須歸。波頭網集魚鰕足。閣下鈴閑簿牒稀。篁竹煙沙眞樂地。倘容傖客與因依。</text>
<title>三疊。呈白橋。仍呈使君問病。 其四</title>,<text>聞道神兒剖大瓠。鷄林世系似魚鳧。城池百變無知者。風月多情有是夫。龍樹臺前磨動石。海雲樓上看明珠。人間俯仰皆陳跡。莫笑牛山灑淚愚。</text>
<title>三疊。呈白橋。仍呈使君問病。 其五</title>,<text>咫尺龍門阻幾層。當關不報客先登。病纏仙骨癯如鶴。藥試神方快似鷹。毒瘴壓城雲䵝昧。狂風舂海雪崩騰。樵樓今夜如相見。欲把村醪酌兕稱。</text>
<title>四疊。又呈白橋。兼示觀之。</title>,<text>骯髒羞爲曲學阿。平生肯踏世道過。急流勇退古今少。重罪深恩前後多。鏡塞山川連部落。鳳溪城郭近全羅。瓊雷不恨無音信。三處兼通一海波。</text>
<title>四疊。又呈白橋。兼示觀之。 其二</title>,<text>落在泥塗傍碧灣。都忘榮辱太冥頑。盧同受屈窺墻上。韓信包羞出袴間。醉愛竹陰連後圃。靜聽松籟起前山。居停舊意將圖報。速獄誰敎厚我顏。</text>
<title>四疊。又呈白橋。兼示觀之。 其三</title>,<text>食君之食衣君衣。葵藿誠深向瑞暉。風雨錦江奔問去。煙花紫禁拜辭歸。陸沈卑位埋龍久。命屈高才相馬稀。遭遇聖明窮亦樂。請看遷老孑無依。</text>
<title>四疊。又呈白橋。兼示觀之。 其四</title>,<text>冠童六七酒盈瓠。釣罷翺翔又弋鳧。李杜詩名須子等。阮嵇交契托狂夫。奇文得見深山豹。絶寶寧遺大海珠。欲向夢中還說夢。旁人應笑我爲愚。</text>
<title>四疊。又呈白橋。兼示觀之。 其五</title>,<text>潦退前溪減一層。銀鱗潑潑競先登。隣兒把釣奔如犢。漁子抽叉捷若鷹。滌暑可逃長夏爍。馭風須趁片雲騰。濠梁自有觀魚興。惠子莊生無乃稱。</text>
<title>五疊。答白橋。</title>,<text>野外牛羊已降阿。披蓑橫笛牧童過。日移三丈午眠足。土潤一鋤朝雨多。仙府也應無化國。冥官誰見有閻羅。醉翁只祝年豐後。便築糟丘酒若波。</text>
<title>五疊。答白橋。 其二</title>,<text>南天毒瘴起江灣。着漆含腥氣象頑。日月韜光昏宇內。烏鳶垂翅跕雲間。薰蒸炎暑驕春夏。雜襲陰霾壓海山。最是膏盲沈沒客。鞠藭無計却衰顏。</text>
<title>五疊。答白橋。 其三</title>,<text>身上麤麤尺布衣。鋤禾幾處趁斜暉。使君載酒觀農去。田婦持筐饁畝歸。已喜雷封霖雨洽。莫愁陶令豆苗稀。民生依食神依社。報賽今秋慰所依。</text>
<title>五疊。答白橋。 其四</title>,<text>籬落蕭條未斷壺。惱隣剛厭鬧鷄鳧。詩書太懶從兒輩。薪水偏勞仗僕夫。渴吻塵生瓜似玉。飢腸雷轉米如珠。室人何事交相謫。至樂須知陋巷愚。</text>
<title>五疊。答白橋。 其五</title>,<text>題名雁塔第一層。鴻漸聯翩步武登。先進老成知路馬。少年才俊掣韝鷹。天通鶴子淸音徹。星貫龍雄釰氣騰。衣錦歸來臨鳥嶺。鳳毛文彩萬人稱。</text>
<title>六疊。復答白橋。</title>,<text>優遊聖世詠卷阿。休道唐虞日月過。涿鹿霧淸龍馬出。訓狐巢冷鳳凰多。諸公附翼登霄漢。獨我摧翎在罻羅。身作太平民亦足。白頭耕鑿沐餘波。</text>
<title>六疊。復答白橋。 其二</title>,<text>香爐峯對落星灣。造物何年鑄石頑。李太白詩銀漢上。陶淵明笑虎溪間。平生有癖能治屐。今日無錢自買山。正是三湫風雨夕。與君乘興看孱顏。</text>
<title>六疊。復答白橋。 其三</title>,<text>游子傷懷淚滿衣。草心那復報春暉。松楸阻絶憑圖覽。鄕社荒涼賦夢歸。長樂山隨人事改。平安書到鬼門稀。弟兄生別兒孫散。病骨稜稜底處依。</text>
<title>六疊。復答白橋。 其四</title>,<text>海若東遊笑棄瓠。蟯蚘滿腹喪虛鳧。全家鍊藥無仙分。末技雕蟲愧壯夫。欲借他山攻白玉。不知何地索玄珠。乘桴汗漫迷歸處。化蠋功虛奈下愚。</text>
<title>六疊。復答白橋。 其五</title>,<text>動石曾聞白玉層。古今游屐幾登登。三秋露警千年鶴。萬里晴飛一點鷹。多病客懷殊寂寞。勝遊仙境可超騰。請君看取衰羸脚。何似將軍矍鑠稱。</text>
<title>七疊。復答白橋。兼謝主人太守柳興海令公及諸秀才枉訪。</title>,<text>柴門無逕寄巖阿。冠蓋聯翩枉見過。老去誰云歡抱少。今來却喜故人多。葡萄酒熟凝霞綺。鸚鵡詞成寫越羅。良夜厭厭歸莫促。雨添南浦一篙波。</text>
<title>七疊。復答白橋。兼謝主人太守柳興海令公及諸秀才枉訪。 其二</title>,<text>江春海日詠王灣。覓句安排坐似頑。蠻語錯敎留舌上。詩窮都在皺眉間。燈明細雨漁歸浦。磬度微風夢入山。多病未能酬宿債。逢君今夕若爲顏。</text>
<title>七疊。復答白橋。兼謝主人太守柳興海令公及諸秀才枉訪。 其三</title>,<text>雪色輕裁作暑衣。滿堂仙客玉含暉。二天自有淸河在。雙舃兼從曲水歸。酒不到墳今盡醉。笑難開口古來稀。暮山何處橫長笛。欲與南飛白鶴依。</text>
<title>七疊。復答白橋。兼謝主人太守柳興海令公及諸秀才枉訪。 其四</title>,<text>空聞仙棗大於瓠。其奈衰翁化白鳧。六十許年何事業。三千餘卷枉工夫。海雲漠漠挼成墨。簷雨泠泠滴散珠。溽暑中人羈抱惡。兀然如醉又如愚。</text>
<title>七疊。復答白橋。兼謝主人太守柳興海令公及諸秀才枉訪。 其五</title>,<text>天拍東溟雪浪層。高樓百尺見陳登。佳期近報銀河鵲。秋氣將催紫塞鷹。醉客棋聲寒玉碎。詩仙筆跡彩雲騰。眼前行樂餘生足。莫恨名無沒世稱。</text>
<title>白橋次御史李培元所寄韻見贈。後又以二律投贈。謹步呈。</title>,<text>礨空身世海無涯。留滯他鄕又及瓜。雨暗春塘生夢草。燈殘夜酌落簷花。庚寅初降靈均日。甲子重逢絳老家。却憶蒼梧灘上醉。新愁還與舊年加。</text>
<title>白橋次御史李培元所寄韻見贈。後又以二律投贈。謹步呈。 其二</title>,<text>故人重見楚天涯。心事相依葛與瓜。自愧虛名身外影。敢當▒筆夢中花。雨晴籬落鳩呼婦。溜決階除蟻失家。可笑騷壇連白戰。滿筩珠玉漸添加。</text>
<title>白橋次御史李培元所寄韻見贈。後又以二律投贈。謹步呈。 其三</title>,<text>蓬山咫尺海雲涯。未見靑燈斗大瓜。玉井灌園香滿顆。金精耀蔓翦成花。秦陵不是卲平種。仙圃元來王母家。摘取傾筐如送我。長卿消渴詎能加。</text>
<title>詠七夕。奉呈白橋求次。</title>,<text>晼跂牽牛織女星。颯然今夕會精靈。直愁河漢深千尺。欲造橋梁役六丁。疏決餘波流浩浩。變爲飛雨灑冥冥。香車已洗蒼龍駕。仙路遙通彩鳳翎。撤杼蘭房成錦懶。放牛瑤草服箱停。深情乍向金屛說。歡讌寧敎玉淚零。歲歲逢秋環佩合。家家乞巧果瓜馨。人間天上悲生別。白髮蒼顏歎暮齡。彼美相思勞展轉。謇修何處道丁寧。良辰杳隔多秋水。澤畔行吟獨自醒。</text>
<title>又詠七夕</title>,<text>風來閶闔火流星。七夕相逢兩美靈。觀象足徵司馬史。傳奇頗信桂陽丁。關梁結搆河猶淺。閣道淸虛夜未冥。天駟脤驂車轉舝。神旗揚彩鳥舒翎。軒轅呼吸虹霓扈。烏兔逡巡日月停。碧落行雲應作雨。白楡涼露莫敎零。廚催張嗉蘭肴旨。斗挹龍杓玉液馨。琥珀枕邊留別淚。鳳凰機上待周齡。荊人乞巧風難變。海客乘槎意自寧。靑雀不歸仙路阻。腹書時曬夢初醒。</text>
<title>寶鏡寺偶吟</title>,<text>穿盡楓林踏石苔。山前山後飽看廻。高僧應笑不知足。昨日遊人今又來。</text>
<title>乙丑暮春。寂滅庵留別德瓊，慧仁二師。</title>,<text>寂滅菴前別兩僧。龍湫瀑布落層氷。牧丹花發春風暮。萬壑千峯共一燈。</text>
<title>太平橋。遇雪煕上人。</title>,<text>太平橋上見歸僧。一錫行裝冷若氷。寺在深山人不見。暮雲何處獨縣燈。</text>
<title>鳳松亭</title>,<text>南國歲將晏。歡悰能幾何。靑山開獨酌。白雪奏高歌。㸑下松風盡。籠中鳳價多。乘桴迷所往。波浪淼江河。</text>
<title>次舍弟檢詳在鏡城見寄韻</title>,<text>同逢聖世被遐遺。作別三年一見詩。北地何如南土樂。季方休念伯兄衰。橘香已厭園林味。蘆酒應分幕府巵。娣妹卽今無恙否。願爲鴻鵠白雲飛。</text>
<title>次舍弟檢詳在鏡城見寄韻 其二</title>,<text>內延山色自超群。羅代遺踪古塔雲。地近扶桑元氣接。根蟠檀木幾枝分。鶴歸仙洞天香散。龍出靈湫梵語聞。謫客尋春來往熟。碧桃花下月中醺。</text>
<title>次舍弟檢詳在鏡城見寄韻 其三</title>,<text>滋蘭九畹半榛荊。無復幽香我佩輕。一曲竹枝湘雨冷。萬株梅樹嶺雲橫。江山自可開新宅。京洛何須戀舊甍。牧笛漁蓑非世態。醉來爭席托餘生。</text>
<title>寄鏡城八詠</title>,<text>無心出岫自相新。臥看朝朝變態新。若借風吹千里去。可堪持贈夢中人。</text>
<title>寄鏡城八詠 其二</title>,<text>銀海無邊桂影流。一天分照兩鄕愁。斷腸那忍分明見。却下疏簾獨倚樓。</text>
<title>寄鏡城八詠 其三</title>,<text>恐被緇塵染素衣。婵娟獨笑傍柴扉。分香欲寄相思處。白雪黃沙驛使稀。</text>
<title>寄鏡城八詠 其四</title>,<text>翠色和煙媚晩晴。池塘日日喚愁生。王孫不返春將去。夢得新詩遠寄聲。</text>
<title>寄鏡城八詠 其五</title>,<text>今朝窓外數聲餘。報喜丁寧也不虛。氣自北來禽已識。阿咸傳送鏡城書。</text>
<title>寄鏡城八詠 其六</title>,<text>南飛滄海罹矰繳。北向關山鎩羽毛。隻影蕭蕭驚失序。瀟湘風雨獨哀號。</text>
<title>寄鏡城八詠 其七</title>,<text>原上鶺鴒飛且鳴。憐渠猶識急難情。我生兄弟不如鳥。嶺路牛車誰送行。</text>
<title>寄鏡城八詠 其八</title>,<text>何年同謫別天庭。分作商星與晉星。銀漢迢迢烏鵲斷。不如牛女會雙靈。</text>
<title>遊內院菴。采藥値雨。</title>,<text>江南三月三。正是天氣新。士女競祓稧。而我獨吟呻。門有剝啄聲。白衣來何因。月城府尹公。遙憐逐客貧。慇懃尺素書。酒肴多且醇。再拜謝辱賜。歸而謀情親。有花又有酒。盍往酬佳辰。冠童三四輩。平明出城闉。豈趁曲水會。欲依秪樹隣。伽藍拱左右。金碧耀魚鱗。此地來往熟。飫見不足珍。逢僧問內院。洞天陰雲屯。羅代歲月遠。古寺埋荊榛。廢興旣萬變。普施誰緣夤。龍象就淪沒。法界逢邅迍。懸燈宿靜夜。供粥隨淸晨。行行何所適。荷蕢山之垠。苦乏大藥資。徒成雙鬢銀。草性本不齊。各具君與臣。甘苦摠敷榮。始知皇天仁。當歸感遊子。芳蕙傷靈均。上山采蘼蕪。入澗采蘩蘋。葵藿有微誠。向日懷帝宸。又見百年木。蔽牛何輪囷。斧斤莫翦伐。不材全其身。飛來雙白鶴。欲下還逡巡。矰繳無所施。逸翰安能馴。落花桃源水。依俙避狂秦。空聞紫芝曲。不見眞隱淪。山鬼忽揶揄。暮雨沾衣巾。沾衣不須惜。夙願恐未伸。有竇可避雨。石門鑿嶙峋。狀若閨房然。苔蘚以爲茵。上有雲憑憑。下有雷轔轔。前峯揷千仞。瀑布垂天紳。朋遊憩其下。逼側忘等倫。那無一壺酒。慰此同苦辛。羽觴正瀲灎。紅暈香紛繽。客問此何物。我言難具陳。地不愛其寶。藥物有時臻。靈狗夜夜吠。出戲雲林頻。道士往偵之。山根臥麒麟。結子紅珊瑚。枝葉綠蓁蓁。云是枸杞草。服餌通仙眞。流傳釀酒家。陶甄麴米春。色分赤城霞。味同丹砂津。一飮病去體。再醉壽齊春。苟無神仙分。刀圭寧入唇。老僧相謂曰。吾徒亦非塵。王屋疑丹藥。仙道多緇磷。淮南舐靈鼎。鷄犬飛蒼旻。幸遇瀛洲客。弭節滄海漘。瓊漿及山僧。願言陪飄輪。福地必有助。勝跡不可湮。請公揭美號。侈我寂寞濱。竇曰避雨石。以志龍湫神。境曰枸杞洞。此名緣酒民。瀑曰謫仙潭。人非愧實賓。水石盡被侵。無乃山靈嗔。相與拍手去。歸路溪花嚬。</text>
<title>九月八日夜吟</title>,<text>滄海東頭月色淸。滿衣涼露拳簾旌。一年明日重陽節。萬里秋風獨雁聲。戲馬臺邊人盡醉。望鄕樓上客侷驚。黃沙亦見黃花否。欲把寒香寄遠情。</text>
<title>九月九日。慶州府尹李 廷臣 令公又送枸杞酒。以詩謝之。</title>,<text>爲憐遷客海山隈。遠送仙人酒滿杯。上巳曾隨春色到。重陽又逐白衣來。赤城霞起壺天祕。丹竈香生藥鼎開。分我刀圭應有意。一時乘鶴向瑤臺。</text>
<title>奉別女壻宋察訪榮業還京</title>,<text>病臥長沙歎二毛。楚天搖落詠離騷。窮途乃見交遊少。枉駕方知意氣高。門對扶桑朝旭暈。枕連滄海夕風饕。若敎場藿維征馬。更向隣家借濁醪。</text>
<title>奉別女壻宋察訪榮業還京 其二</title>,<text>越絶孤城地盡頭。瘴雲深鎖鬼門幽。跫音聽得知壺子。喜色看來慰楚囚。落日蒼茫迷北望。明朝風雨下西樓。欲憑別後相思夢。歸省楊州土一抔。</text>
<title>奉別女壻宋察訪榮業還京 其三</title>,<text>蒼梧灘上泣臨岐。誰料翻成死別離。層驛正當遷謫日。蘇州空賦出還詩。依依魂夢孤燈暗。草草行裝匹馬遲。努力他年收我骨。九泉重與阿兒隨。</text>
<title>奉別女壻宋察訪榮業還京 其四</title>,<text>鬼瞰高明禍作媒。一門零落摠寒灰。慟纏前歲荊枝折。淚盡今春蕙草摧。山上蘼蕪夫壻到。月中環佩夢魂來。老翁亦慕延吳者。不用鐘聲枉自哀。</text>
<title>奉別女壻宋察訪榮業還京 其五</title>,<text>君家兒子鳳凰雛。犀角豐盈玉雪膚。可念呼爺悲孑孑。詎堪離母泣呱呱。寒衣只寄縫三尺。老眼無由見兩珠。願得須臾身不死。待渠千里騁名駒。</text>
<title>奉別女壻宋察訪榮業還京 其六</title>,<text>旅館凄凄酒易醒。曉天風雨喚愁生。千山落木寒猶早。萬疊驚濤怒未平。莫說存亡浮世夢。只傳書札故園情。明年此老身無恙。九九黃花儻再迎。</text>
<title>大津江村</title>,<text>醉臥沙汀穩。閑行草逕賖。長風來賈舶。返照入漁家。乞火炊香稻。爭隈采石華。江南眞樂地。不必賦懷沙。</text>
<title>宿動石庵</title>,<text>高低樵路繞淸泉。寺在丹楓錦繡邊。僧與浮雲歸落日。客從呼鶴入諸天。千年動石逢新面。一夜懸燈認夙緣。鐘磬數聲何處起。前峯咫尺有眞仙。</text>
<title>常泰寺</title>,<text>古寺荒涼倚碧岑。繁華銷歇暮雲沈。生憎閭井樵兒惡。不怕閻羅地獄深。貝葉經爲苴履具。菩提樹盡運斤侵。惟餘望海高樓在。無復登臨慰客心。</text>
<title>與興海太守洪養素 靌，寧海太守高晴沙 用厚，主人太守柳龜巖，盈德太守之子韓生 梲，興海廣文金公 就英。遊龍湫。</title>,<text>香爐峯上夕陽遲。翠柏丹楓畫障奇。冠蓋入林幽鳥怪。姓名題壁老龍知。蘇門獨發三聲嘯。樵洞旁觀一局棋。願見謫仙沈醉後。倒流飛瀑寫新詩。</text>
<title>龍湫醉後。奉呈晴沙。</title>,<text>內延山色碧嵳峨。遠近煙霞領略過。神物豈宜居淺狹。儵魚應厭聒笙歌。源頭正脈難窮得。派末餘流自占多。看取絶頂三動石。幾人今古手摩挲。</text>
<title>寄晴沙</title>,<text>雪滿江城客夢醒。靑山羅列白雲屛。仙蹤尙在諸天上。一局殘棋散作星。</text>
<title>寄寧海借霽峯集</title>,<text>宇宙高標砥柱如。堂堂大義辨熊魚。孤忠草檄兵塵際。正氣悲歌板蕩餘。只有文章懸日月。誰知咳唾拾瓊琚。後生景仰聞風起。欲借傳家一部書。</text>
<title>至日</title>,<text>不孝離先墓。江南作楚囚。斷腸傷雨露。回首望松楸。歲與窮愁盡。陽從喜氣浮。餘生復何俟。歸臥某丘頭。年年逢至日。何事涕闌干。汶上瓊枝折。庭前蕙草殘。人生皆有命。天禍亦多端。千里招魂些。香煙不忍看。</text>
<title>見晩姪與其兩兄俱到感贈</title>,<text>愧我幽明負汶翁。天長地久恨何窮。上留田葬無兄護。叔夜孤存有父風。學道魚遊千里遠。思親鶴和九皐空。願言努力肯堂構。慰汝先魂冥漢中。</text>
<title>復用前韻。奉贈金進士雲甫。</title>,<text>呼鶴山前采藥翁。莫言垂白暮途窮。已將玉象超南海。欲躡靑牛順下風。一局輸贏何足數。千般傀儡轉頭空。他年若訪劉嚴隱。名在金華石室中。</text>
<title>李秀才子章枉訪。以簡謝之。</title>,<text>柴門有客來。被褐溫如玉。貧窶不稱情。還慙魯酒薄。孤村極浦煙。獨鳥長天夕。無由縶白駒。惆悵詠場藿。</text>
<title>法廣寺。次梅月堂韻。</title>,<text>寥落千年寺。荊榛一逕深。塵埋金佛暗。松覆石壇陰。只有居僧老。能傳過客吟。上頭梅月句。聽罷更淸心。聞道眞平主。祗園用力深。龍淵開寶地。蜃閣結層陰。亡國如鴻去。空山有鳥吟。佛身無所托。人事益傷心。古殿嵬然在。罘罳落照深。雪晴平野闊。雲度亂峯陰。偶托遠公社。還爲信父吟。燒香方丈靜。頭白悔癡心。陶巾尋寺遠。謝屐入雲深。隣客從茶圃。鄕僧話漢陰。靑山圍古郭。白雪動高吟。牢落乾坤內。偏傷歲暮心。</text>
<title>丙寅二月。自寶鏡寺移成道庵。路上偶吟。</title>,<text>山僧亦知黯然情。臨別慇懃勸酒觥。老子藍輿伊軋去。兒曹竹馬後先行。凍雲殘雪千峯暮。白鳥滄波萬里明。無限詩材裁不得。僕夫何事苦催程。</text>
<title>奉寄雙磵鏡城謫所八十韻</title>,<text>天不佑我家。獲罪於神祗。失馬知禍福。亡羊多路岐。龜桑摠不免。螳蟬眞大癡。無以立人世。顏厚有忸怩。嗟我兄弟三。生全荷恩私。南北各投荒。嘗苦甘如飴。急難鶺鴒原。荊樹摧一枝。痛哭復痛哭。胡爲逢百罹。死別已惻惻。生者長相思。相思不得見。四載光陰移。十書九浮沈。魂夢隨參差。去年吳督郵。枉訪駐旌麾。細言關山事。風土非所宜。陰山屹莽蒼。渤海汹渺瀰。狂風走沙石。積雪埋城埤。陶穴寄民落。穹廬連野夷。悲笳數聲發。何人不淚垂。次言君謫居。無疾病寒飢。朝喫鏡城魚。夕醉轅門危。變化弓馬場。興起文風吹。墻屛日有徒。媚學聲吾伊。或可比管寧。寧復同鍾儀。余聞元賓語。如對季方姿。誰云摩天遠。霖也來京師。又傳一尺紙。盡是酬唱詩。句法太森嚴。安排得委蛇。花落多風雨。人生足別離。十詩尤卓犖。騷壇大將旗。自從東岳回。詩伴屬阿誰。遙知寓興處。非奕非圍棋。月下聳寒肩。燈前撚短髭。吟罷枕書巢。倦來臨硯池。但恨絶域風。重武輕毛錐。家無鄴侯軸。緣何惜書鴟。聞君讀南華。未知學子綦。子綦不可學。萬物齊何時。顧我平生功。徒摘文字奇。秋水自謂多。觀海知難爲。庖丁解肯綮。昭琴無成虧。擺闔乾坤豁。叱咤風雷馳。崆峒追廣成。陳蔡慕宣尼。昧者疾仇讎。慕者棄瑕疵。奚爲又奚據。奚避又奚疑。一讀令人怪。霹靂驚嬰兒。再讀令人醉。醁醽忘憂悲。三讀足之蹈。舞影亂僛僛。還慙郢斤斲。反被漆園嗤。衣鉢如可傳。無向龍荒貽。玆將一卷書。以爲面目資。莫笑蒭狗陳。此物輕擲之。昔我西關日。手寫何懃斯。世亂簡編缺。全書未及窺。逮我南遷後。讀遍知其辭。始覺所抄錄。草草多闕遺。更欲續前筆。其奈眼力衰。眼力向則明。細書察毫釐。今何着昏花。視物隔褷䙰。髸髮向則長。箇箇垂靑絲。今何明鏡中。忽被霜雪欺。跰𨇤自照井。咄咄還噫噫。處世若大夢。幾日爲人猗。浸假爲游魚。洋洋泳淸漪。浸假爲飛鳥。翩翩脫縶羈。一聽造化爐。此外何思惟。聞有祕密藏。君子之所基。死生寸芥輕。富貴一黍纍。無入不自得。患亂其如台。其名曰至樂。此意莊生知。木不願靑黃。豚不願牲犧。才爲禍之門。名是身之皮。群鷄啄孤鳳。衆女嫉蛾眉。所以狂接輿。去去歌殆而。何用苦獨醒。隨世啜糟醨。何用慕大鵬。安分足藩籬。甘餐當珍味。稱身宜麤絺。知命者達人。折肱爲明醫。言盡意不盡。臨紙揮涕洟。樂極哀亦極。指泉結後期。女逝痛猶纏。兒婚計又遲。他鄕親舊絶。老病臥三危。</text>
<title>寄贈鏡城烏竹杖 二首</title>,<text>折贈斑斑六尺筇。瀟湘江裏是蟠龍。此龍若得風雲會。飛上天門護九重。</text>
<title>寄贈鏡城烏竹杖 二首 其二</title>,<text>海戍黃雲鎭楚囚。春風不下小書樓。莫言竹杖無行處。試向東園望古丘。</text>
<title>寒食題尹洛家</title>,<text>敬軾松羅孝子閭。高堂安否問何如。自憐白首思先墓。寒食東風淚滿裾。</text>
<title>奉別李亨甫還鄕律 二十韻</title>,<text>我柳栽培積德門。一朝顚仆禍纏根。將何面目瞻天日。實是包容荷聖恩。嶺海瘴炎非惡地。鬼關生死亦虛言。投荒萬里甘如蜜。落井千尋覆似盆。病極幾年呼父母。途窮無計答乾坤。可憐親屬今安在。獨有君家矢不諼。伯仲之間情豈淺。季方於我義彌敦。長爲羈旅無妻妾。不鄙癡兒類犬豚。動石捫蘿看落瀑。扶桑掛席望朝暾。銀鱗撥刺隨漁父。錦籜離披斫竹孫。艾艾期期相笑語。憂憂樂樂共壺尊。但令枕藉糟丘壘。專未翶翔墨子園。瓜葛因依何所助。薤鹽辛苦不須論。春添雨露傷懷抱。草暗池塘入夢魂。漢水松楸寒食近。滄溟波浪夕陽昏。盧遵欲別龍城客。區冊還辭鳥語村。西笑長安勞跋涉。南飛獨鳥鎖籠樊。越吟何處同莊舃。楚澤休煩弔屈原。髭髮不衰心藥勝。形骸雖變谷神存。吳門煙月重相訪。依舊梁鴻隱市喧。</text>
<title>次白橋遣興時字韻</title>,<text>步屧東風欲暮時。偶尋芳草到溪涯。莫言彭澤貧無酒。自是涪皤老有詩。日午蜂衙喧石竇。雨晴鳩婦喚桑枝。興來興盡人誰會。付與磯頭釣侶知。</text>
<title>次白橋送春韻</title>,<text>多謝東君一視之。不嫌貧客到柴扉。園林錦繡知時耀。燕雀生成得意飛。只爲乾坤方着力。却辭盈滿便催歸。寸心未報三春澤。獨立靑郊底處依。</text>
<title>呈白橋</title>,<text>受玦南荒賦遠遊。平臨滄海上鼇頭。天高地迥胸襟壯。古往今來日月流。我屋旣空爲逆旅。他卿信美足淹留。瀛洲自有菟裘業。欲泛仙槎一往搜。</text>
<title>別養素令公秩滿還京</title>,<text>桂棹蘭橈競渡船。竹枝哀怨幾千年。淸湘不解招魂賦。佳節遠成送客篇。久伴黿鼉依水國。遙瞻鴻鵠上雲天。也知聖代非狂楚。莫自懷沙企昔賢。</text>
<title>寄鐵原謫客堂弟永叔 澯</title>,<text>有客來自古東州。說道君居咫尺頭。貧甚伯鸞親井臼。高如甫里謝交遊。聖恩已許曾移配。時議從知竟放囚。歸去相逢如問我。爲傳衰病畔牢愁。</text>
<title>贈蘆谷鄭友</title>,<text>谷口躬耕鄭子眞。超然高趣出世塵。上書北闕聞名久。傾蓋南州見面新。材美豈宜藏韞櫝。時淸可以展經綸。近來觀國皆公道。莫作波臣失水鱗。</text>
<title>呈蘆谷諸益</title>,<text>老龍慳雨久寒盟。天入洪爐火令行。百尺樓臺氷雪地。三人談笑水雲情。悲歡有數君須醉。寵辱無心我不驚。佳節正當晞髮日。何妨同浴玉溪淸。</text>
<title>入宅前數日。以事先到舊寓偶吟。四月家中不安。移寓驛吏金應珠家。六月還入。</title>,<text>咫尺還家計漸乖。偶因行藥到荊柴。篔簹逬筍侵寒竈。薜荔回枝上小階。爲愛冷泉淸肺渴。欲依虛室學心齋。兒童亦笑吾來晩。酒熟鷄肥事事佳。</text>
<title>入宅</title>,<text>城西舊里賦歸歟。蕭瑟猶存庾信居。誰道長沙非我土。卽知高枕乃吾廬。泉甘麥飯炊香了。露冷瓜筐嚼玉餘。醉對鳳松歌一曲。傍人錯比楚狂輿。</text>
<title>聞詔使入京。赦文頒布感吟。</title>,<text>歸飛啞啞夜烏鳴。快覩昌辰貫索明。皇勅誕頒崇政殿。赦書隨發洛陽城。乾坤萬象皆春氣。縲絏餘生摠喜聲。只有白頭臣罪大。年年虛却賜環行。</text>
<title>奉別白橋罷官歸鄕</title>,<text>長沙遙接驛亭邊。異域爲隣定有緣。同醉一千三百日。共酬多少短長篇。可憐海內如兄弟。其奈天涯各越燕。俛仰之間人事變。交期只在九重泉。</text>
<title>主人太守禱雨龍湫。其夜露宿湫邊巖石下。行禮後二日。天乃雨。民生其庶幾乎。入夏來不雨凡七旬。今也雨足。遂作喜雨詩敬呈。</title>,<text>白木長鑱晩計迂。南山種豆豆苗枯。銀蟾離畢千家望。石燕飛雲萬物蘇。華閣誰題喜雨記。香爐應寫枕龍圖。掣鈴欲獻豐年賀。病怯衰容近玉壺。</text>
<title>驛館蓮塘醉吟</title>,<text>手折芙蓉花。乘之泛溟渤。美人如我求。歸獻蓬萊闕。</text>
<title>夜坐</title>,<text>明滅星河夜似年。老翁何事獨無眠。轟豗海浪殘燈外。搖落秋聲病枕邊。幾讀柳州懲咎賦。空吟屈子卜居篇。半生多少關心事。付與蒼蒼九萬天。</text>
<title>惜送重陽二十韻</title>,<text>惜送重陽日。欣逢積雨晴。欲逃塵世累。將赴石門盟。勝具何難辦。藍輿試遠行。洞深荒店冷。逕轉彴橋橫。瀑寫銀河水。雲開白玉京。禪宮飛鷲嶺。地勢壓龍泓。天上神仙府。人間日月明。秋光濃作畫。山色錦爲棚。蘿綴眞珠蓋。松傳䌽鳳笙。丹楓千日醉。白鶴九皐聲。酪酊酬佳節。登臨共友生。風流許玄度。才調謝宣城。我乏文章技。身無宰相名。頻遊慙惠遠。貫見狎荊傖。望遠家何在。尋眞計不成。悲詞同宋玉。秋思似長衡。草草行裝遠。茫茫宇宙平。網羅垂羽翮。霜露愴心情。險阻嘗來偏。波濤夢亦驚。腦中頗磊隗。強把菊花觥。</text>
<title>觀獵鯨</title>,<text>何物憑陵怒且鳴。眼光雙閃月珠明。龍頭贔屭千尋岳。鼇背崚嶒萬雉城。橫陸縱爲獱獺笑。揚波猶作震雷聲。呑舟罪大難容赦。輸與漁人奏凱行。</text>
<title>觀獵鯨 其二</title>,<text>長鯨將死亦哀鳴。一索功高海宇明。斫肉丘山分獵戶。燃臍燈火照江城。波濤淨洗腥膻氣。魚鱉咸歸鼓舞聲。聖化涵濡誰敢梗。扶桑小醜莫橫行。</text>
<title>觀獵鯨 其三</title>,<text>聞道蒲牢半夜鳴。始看鯨力擊空明。木華賦得橫滄海。李白騎來向赤城。天地亦知供壯觀。魚龍應解助詩聲。可憐誤落任公釣。咫尺風濤不復行。</text>
<title>丁卯正月。懷同甲稧醉吟。余少時與月沙諸公爲同甲稧</title>,<text>蒼顏白髮同年稧。釣侶園翁共醉筵。休怪尊卑無等級。也知儒釋有因緣。人方商嶺添三老。社結香山欠二仙。却望故鄕千萬里。少時庚友散如煙。</text>
<title>傷時雜詠</title>,<text>羽檄交馳遠近驚。蒼黃何處去邠行。朝廷未得平戎策。降將先催歃血盟。一箇男兒誰戮力。百年天地愧偸生。時危主辱終無補。斗膽輪囷涕自橫。</text>
<title>傷時雜詠 其二</title>,<text>鐵馬投鞭鴨水流。胡兒掛劍滻川樓。金湯保障皆何在。墻壁衣冠不自謀。落日殊方花濺淚。春風寒食雨添愁。勤王欲奏無衣賦。身縶樊籠愧白頭。</text>
<title>傷時雜詠 其三</title>,<text>煙花芳草浿江春。陳跡依然入夢頻。己酉年中隨儐使。練光亭上接王人。可憐今古繁華地。總付腥膻羯虜塵。聞道和親開犒宴。梨園弟子定沾巾。</text>
<title>傷時雜詠 其四</title>,<text>美人消息杳難期。故園春風草木悲。江海詎堪移社稷。廟堂無策濟安危。林牙虜使頻通信。淸水壇盟恐見欺。十萬貔貅將底用。莫敎元帥早頒師。</text>
<title>傷時雜詠 其五</title>,<text>白頭零落海天雲。望斷秦山隔虜氛。父子死生將永訣。東西漂泊各相分。鄕書已阻嗟何得。國事方危不忍聞。努力爾曹須奮義。急趨行殿護吾君。</text>
<title>江南曲</title>,<text>霜落楓林楚天暮。賈客舶舟瀟湘浦。寂寂黃陵鷓鴣啼。泠泠寶瑟魚龍舞。酒樓茶肆畫依依。一曲佳人金縷衣。香橘登盤竹葉綠。滿江明月君莫歸。</text>
<title>夢登漢江亭上。覺吟。</title>,<text>遙憶君家漢上樓。扁舟明月夢悠悠。可憐詩酒登臨地。無限江山錦繡秋。千里同爲籠裏鶴。五年空負鏡中鷗。湖堂寂寞今何似。都入行人指點頭。</text>
<title>聞孟從事遊內延山。追述。</title>,<text>一病沈綿萬事休。香爐咫尺負淸秋。山精應發揶揄笑。海月偏添寂寞愁。古寺僧稀黃葉積。幽蹊樵返白雲留。千峯物色知何似。輸與詞人漫浪遊。</text>
<title>燕坐偶吟</title>,<text>燕坐僧氈對碧山。嶺雲溪雪畫圖間。思量身世何多苦。俯仰乾坤暫得閑。樂土無如兜率界。聖恩猶阻鬼門關。丁寧留約庭前桂。更待花時老子還。</text>
<title>戊辰春。卜居梨洞。</title>,<text>舊聞梨洞始來登。土脈膏腴勝廣興。逃戶遺墟無樹木。荒田短隴有溝塍。平分麋鹿逍遙地。輸與兒童結構能。林下數間蘭若似。行人錯道我爲僧。</text>
<title>戊辰春。卜居梨洞。 其二</title>,<text>自恨明農計太遲。今春贏得卜新基。丫溪合處柴門迥。老樹陰中石逕危。牛健不須憂畎畝。村稀寧復訟陂池。當携麥酒原頭餉。聽爾田歌雨歇時。</text>
<title>戊辰春。卜居梨洞。 其三</title>,<text>侵晨每往梨花洞。落日徐歸廣石橋。桃杏千林張錦繡。松篁十里奏笙簫。經營秋事謀猷拙。句管春風氣象驕。日日獨專山海勝。人間富貴不曾饒。</text>
<title>春日讀書戲吟</title>,<text>抵老身無事。悠悠送暮春。藥尋多病客。花笑獨醒人。寂寞楊雄宅。蕭條原憲貧。蠹魚依架帙。鳥雀印床塵。經傳微言奧。文章古器珍。雕蟲將底用。畫虎恐非眞。才魯徒能讀。詩窮不足陳。願從漁父去。江海共垂綸。</text>
<title>李紀挽</title>,<text>從吾問字摠靑襟。最愛斯人秀士林。黃預才多天所奪。顏回命短理難諶。荒涼草殯星霜變。寥落書堂樹木深。衰病不能親執紼。幽明負此托交心。</text>
<title>猛虎歌。贈別崔將軍郢。</title>,<text>身長八尺崔將軍。力能挽弓三百斤。手提一釰風雪夜。獨驅猛虎如羊群。猛虎窮蹙失其穴。帶箭吼時蒼崖裂。蚩尤破額涿鹿霧。項羽流血吳江月。縛急歸來後車載。觀者聞者皆稱快。威聲所曁負子渡。搪突不復夔藩害。摧科政拙考下下。可惜虛棄雙山舍。朝廷何不喚取守西門。驕虜應無來飮馬。崔將軍莫歎節度旌旄遲。風虎雲龍逢有時。送君以陽關之別曲。贈君以猛虎之新詞。白頭老夫不業武。技短黔驢誰縛虎。將軍去後思將軍。石上猶存矢沒羽。</text>
<title>浴海</title>,<text>試向汀洲浴此身。挹波湔滌十年塵。振衣雖乏芙蓉製。換骨還爲玉雪人。始遣涓流觀海大。庶知盤水着功新。滄浪歌罷江天暮。飛去飛來白鳥親。</text>
<title>題李奉事春華亭子</title>,<text>家在東南地盡邊。羨君高臥送餘年。樹陰深鎖柴門迥。井水流通藥圃連。蜃結樓臺橫碧海。龍扶日月上靑天。傍人休問蓬山路。醉後題詩是謫仙。</text>
<title>漁父詞</title>,<text>淸江落日白頭翁。繞竹穿松一路通。孫把漁竿奴荷網。此行疑是畫圖中。</text>
<title>漁父詞 其二</title>,<text>風濤觸石雪花堆。蓑笠漁翁底處來。我亦忘機濠上坐。平分煙月莫相猜。</text>
<title>奉謝申判相 景禛 自京送碧紗冠</title>,<text>慇懃問訊瘴江濱。寄送紗冠一幅新。拂拭波紋生綠霧。動搖風色辟緇塵。非關越俗輕章甫。祗爲陶公愛葛巾。試喚兒孫看此樣。着來能合白頭人。</text>
<title>奉寄檢詳 今春移配慶興。後不得聞消息。</title>,<text>編管頻移莫浪愁。風吹來去任虛舟。秪緣小國無荒服。若比中華是上遊。近海詩吟徵謫夢。隔窓禽語怕祈州。君家自有忘憂物。讀罷逍遙飮一甌。</text>
<title>己巳四月。吃松兒晬日。</title>,<text>失母阿兒在。乃翁胡不來。蓼莪無限慟。弧矢只生哀。珠佩傷心見。琅函拭淚開。鳳毛如漸長。冢上定飛回。情豈幽明隔。魂應念子來。劬勞當此日。襁褓不知哀。身着彩衣戲。手將黃卷開。名駒千里慶。誇示尺書回。</text>
<title>淸溪洞覘水脈。値庚稧老叟。馬上戲吟。</title>,<text>爲愛淸溪洞。深藏綠樹村。人疑鬼谷子。山似武陵源。細逕連僧寺。餘流灌藥園。偶然逢老叟。荷鍤各忘言。</text>
<title>雨中卽事</title>,<text>他鄕歡趣少。白首病沈綿。門巷苔痕積。江湖雨氣連。自知人不到。何恨坐無氈。只有慇懃燕。頻來午枕邊。</text>
<title>園亭醉吟</title>,<text>長夏厭涔寂。出門迷所適。故人幸見招。東皐望川陸。靑靑陌上桑。油油隴上麥。柴門是誰家。園後多喬木。偃蹇各離立。重陰蔽炎赫。靈籟生其間。淸風起我側。藉草共逍遙。納涼追河朔。痛飮旣酩酊。醉鄕無主客。偶然出寫憂。縶駒永今夕。須記嘉樹傳。難忘辟強宅。但恐日月逝。俯仰成陳跡。有酒卽相覓。頻結佳遊約。</text>
<title>次見贈韻。寄白橋。</title>,<text>薄官徒爲累。全家底處安。高梧雙鳳在。寶樹一枝殘。以我鐘情重。知君制淚難。南華死生說。仔細要同看。</text>
<title>夢李尙州士立</title>,<text>白首謫南州。嶺海阻且脩。凶飄撼城雉。毒瘴羃汀洲。處處皆新面。迢迢思舊遊。平生吾友在。管鮑莫能儔。嗚呼今夕亡。音容何所求。不得照肝膽。無復同衾裯。暫睽若飢渴。況是隔明幽。曩者莅尙山。書札頻相投。及乎返京洛。壎篪無路酬。易簀杳不聞。扶櫬嗟末由。欲往奠鷄絮。其奈樊籠囚。庚稧有幾人。次第歸山丘。鍾期旣難遇。郢斤從此休。獨立天地間。萬事良悠悠。人生㪣石火。虛名藏壑舟。憶君望明月。中宵涕泗流。我夢忽見之。邂逅江上樓。顏色非疇昔。晤語何綢繆。握手慰死別。開襟敍離憂。昭回星斗夜。淅瀝蒹葮秋。一曲楚些罷。魂歸招不留。惟聆曉角聲。鴉軋令人愁。</text>
<title>次贈檢詳舍弟 時檢詳有移配南海之命</title>,<text>逐客行裝到處窮。地形雖異罪名同。七年關外樊籠閉。千里江南道路通。倚伏可知歸塞馬。去來還似趁秋鴻。脩門咫尺深如海。祗望終南接遠穹。</text>
<title>次贈檢詳舍弟 時檢詳有移配南海之命 其二</title>,<text>聞說携家塞上離。應吟作伴好還詩。玉門生入由來少。梅嶺逢迎未易期。我厭久爲東道主。君何又自北方移。畏塗處處多風雨。消息傳時懼亦隨。</text>
<title>次贈檢詳舍弟 時檢詳有移配南海之命 元韻 去年作</title>,<text>詩不窮人人自窮。窮途何地不相同。邊風夜撼楡關薄。海瘴朝橫桂嶺通。琪樹未能巢病鶴。雲衢無計逐冥鴻。愁來朗詠瓊雷句。嫋嫋餘音徹九穹。</text>
<title>次贈檢詳舍弟 時檢詳有移配南海之命 元韻 去年作 其二</title>,<text>嶺海關人作別離。七年頻和四愁詩。榮枯似夢眞難料。聚散如雲定有期。未化鯤魚擊水去。欲招夸父劈山移。參商會與同躔次。莫道雙星本不隨。</text>
<title>聞檢詳舍弟行過春川</title>,<text>量移優被聖恩光。暫到家山得薦香。行色太忙疑夢寐。感懷無極及存亡。石羊蕪沒腸堪斷。遼鶴歸來淚獨傷。何似老兄淹此久。年年寒食望昭陽。</text>
<title>庚午上元</title>,<text>待月高樓倍寂寥。年年虛負上元宵。却看漁火疑燈市。欲趁樵車踏野橋。憂喜已幷烏鵲報。急難其奈鶺鴒遙。瓊雷可望那能到。將淚千行付海潮。</text>
<title>喜春雪</title>,<text>鶴零毛羽輕鋪地。箕簸瓊瑤藹滿天。誰謂一冬無片雪。卽看三白報新年。糢糊松叟鬚眉皓。潤色梅妃態度姸。擬上北臺看馬耳。興來聊復和蘇仙。</text>
<title>尹洛家避瘧。夕醉歸題贈。</title>,<text>瘧鬼無勞惱我心。主人奇藥直千金。黃昏罷酒能騎馬。歸路高低麥浪深。</text>
<title>聞于垶在京。時携家入駱山舊宅。喜贈。</title>,<text>聞渠移住洛東村。却喜于今舊宅存。通德門閭思往世。平泉花石認先園。三家換面無陳跡。萬事傷心有淚痕。莫謂羈人無羽翼。柳州猶賦夢歸魂。</text>
<title>次簡易翁赴京時統軍亭韻。醉贈松羅。</title>,<text>駿馬嘶風醉帽斜。夕陽光動白鷗波。苔磯曲曲皆堪坐。何處靑帘酒可賖。</text>
<title>庚午至月初四日。乃宣宗大王改葬啓舊陵日也。是夜外官望哭。余亦往淸河客舍外庭。同參禮。罷而還。不勝哀愴。以詩記之。</title>,<text>孤臣曾事我先王。簪筆叨陪日月傍。黃壤幾年銀海閟。玄宮今改玉魚藏。乾坤霈澤雖難報。犬馬微誠豈暫忘。邈在長沙垂血泣。夢隨仙仗白雲鄕。</text>
<title>辛未三月十三日。約與淸河太守洪公 錫武 遊寶鏡寺。時松羅察訪鄭公 沄 預宿以待。見太守與吾孫柳莊入山登睡。余與察訪不往。</title>,<text>老病沈綿好事違。數年虛負訪仙扉。溪山依舊春如醉。樓閣重新地欲飛。筋力不堪登犖确。逍遙猶得玩煙霏。洞門獨送遊人去。自折林花緩緩歸。</text>
<title>復用前韻。奉贈太守。</title>,<text>尋春佳約不相違。喜見遊仙會石扉。畫角三聲龍亦舞。輕鳧雙舃鶴爭飛。遍山嫩綠添新色。滿袖晴嵐斂夕霏。正是洞天明月裏。疏鐘遙送馬蹄歸。</text>
<title>奉謝松羅察訪鄭公贈雪花紙</title>,<text>君不見李白西上夜郞道。琉璃硯水不枯槁。醉後一斗詩百篇。願掃靑天寫腹藁。君不見韓愈南逐潮州地。去國思君八千里。蠻牋無處揮大筆。亦欲刳肝以爲紙。乃知二子遊戲文章窟。強鑿空虛反爲實。鍊石之色不可片段分。靑童之宮不可方寸裂。徒將咳唾擲虛牝。竟致綺語隨煙滅。如何落雪飛花自去來。不待招邀安坐閱。嗟我明時負大罪。白首崎嶇投嶺海。德城之下松羅村。瘴雨獰飄垂十載。芳隣咫尺連詩社。峨洋幸與知音會。堂堂鄭公相國之子孫。文采風流今尙在。塵埃謫宦似是馬。取醉非闋官長罵。直把意氣許遷人。不以世情疏賤貧。勸我酒和我詩。聽君歌贈君辭。使君於此不凡矣。老夫未免聊爾耳。我持不貪以爲寶。但愛文房少廉恥。君今見分紙盈百。感荷深恩拜賜辱。連城趙璧莫自誇。滿斛隋珠何足惜。摩挲新樣發三歎。側釐羞滑銀絲爛。非氷非石是何物。照耀我室光凌亂。初疑白蓮花。水仙擎出馮夷之滄波。復訝靑山雲。天風吹送招提之佛家。縞兮若楚甲。來時組練同一色。皎兮若越女。溪邊浣紗天下白。剡藤奇方豈獨專。蘭璽妙法人皆傳。雪爲顏面花爲精。此名之設非偶然。雪色寧隨暖氣釋。花香不逐狂風落。誰云花雪體本弱。千杵鳴砧碎不得。此是萬國之所無。華人來求若飢渴。嗚呼韓李如可作。爲積騷壇紙萬束。安得令渠述作與同遊。壯觀鯨鯢蹙踏滄溟流。我今將焉用。無異夏得裘。猥蒙狐帶贈。愧乏瓊瑤酬。文才旣多魚魯謬。筆法亦非蛟龍走。欲將醉墨溷雪花。祗恐傍人齊拍手。不如粧成數卷爲孫謀。大書謫仙與山斗。可笑人苦不知足。又欲往問新酒熟。世間那有楊州鶴。</text>
<title>雨中雜詠</title>,<text>大旱之餘必有霖。旺衰盈損是天心。愚氓不識循環理。纔恐恒暘又怨陰。</text>
<title>雨中雜詠 其二</title>,<text>雨後官池一丈淸。鏡中抽出幾蓮莖。欲憑危檻看魚戲。沒屐泥深計不成。</text>
<title>雨中雜詠 其三</title>,<text>渺渺京城消息稀。憂時還愧此身微。可憐萬里西征士。馬沒黃泥雨滿衣。</text>
<title>雨中雜詠 其四</title>,<text>病中聞得捷書聲。椵島滄波虜血腥。喜極自將長劍舞。書生欲勒漢家銘。</text>
<title>雨中雜詠 其五</title>,<text>傳說天驕戰敗歸。關河無復一塵飛。持觴欲爲明時賀。紀叟壚頭典我衣。</text>
<title>雨中雜詠 其六</title>,<text>島中天將盡英豪。三百胡兒一戰鏖。莫怕外援無蟻子。廟堂宏略具千艘。</text>
<title>雨中雜詠 其七</title>,<text>自古和親誤國多。橐駝飛渡敢誰何。漫將關外金湯地。輸與胡兒勅勒歌。</text>
<title>月夜</title>,<text>雪後淸宵勝事稠。興牽飛蓋見遨頭。相如末至園中席。庾子同登月下樓。滌蕩千愁惟酒聖。陶甄萬象是詩流。漏聲莫促遊人散。欲傍文星望斗牛。</text>
<title>趙同知家壽席。贈朴正字守文。</title>,<text>秦簫吹徹鶴南飛。月桂香凝晝錦衣。玉潤少年稱禁臠。碧桃千歲壽庭闈。魚龍壯觀珠簾拳。冠蓋森羅盡戟圍。豈但丈人山岳喜。橘村梅閣亦生輝。</text>
<title>朴正字告行。以詩贈別。</title>,<text>綺筵初罷海鼇岑。絳節歸朝杳莫尋。鵷鷺行邊瓊樹擢。鳳凰池上䌽雲深。芸臺夜直蓮爲燭。螭陛晨趨筆作簪。千載生逢堯舜主。賡歌須和五絃琴。</text>
<title>簡寄于垾</title>,<text>白頭西望隔先丘。佳節年年涕泗流。應是殘魂成杜宇。萬山深處哭松楸。</text>
<title>簡寄于垾 其二</title>,<text>尋渠歸夢到漁磯。草屋三間席作扉。生理雖寒形勝足。二江流合萬峯圍。</text>
<title>壬申春病後。送兒察訪之湖南。兼訪我弟妹。俾傳消息。</title>,<text>湖嶺迢迢幾日程。強將杯酒慰西行。人間有別誰無恨。病裏相分不忍情。泣竹寒天供子職。祈星永夜感渠誠。乃翁身健休關念。歷訪鴒原寄我聲。</text>
<title>寄咸安舍妹尹氏婦寓所</title>,<text>逐臣俱荷聖恩洪。特許瓊雷企望中。一道平分江左右。三家各在海西東。如何咫尺音容阻。無復聯翩問訊通。尙記女嬃前日戎。懷沙不敢怨途窮。</text>
<title>文殊臺獵後歸路作。書于溪石上。</title>,<text>層巒明似畫。哀壑爽如秋。三瀑從天落。群魚出水游。湫龍愁大獵。山鬼怕窮搜。歸路猶多暑。相隨樾下休。</text>
<title>還家後翊日。追述奉呈趙雪齋。</title>,<text>爲赴幽盟愛碧山。兩人贏得一宵閑。飛騰玉洞煙霞上。來往銀巖水石間。老釋持壺迎客至。小詩題葉付童還。遺踪莫遣蒼苔蔽。擬待深秋共再攀。</text>
<title>敬呈雙柏堂洪公 純愨</title>,<text>柏堂何在碧雲端。通德門高路杳漫。風裁幾回思玉樹。音塵無處寄琅玕。明公昔佩山中綬。小子方參幕下官。細柳營前初邂逅。梨花亭上得團圞。承綸北極迎中使。開府南藩有一韓。整整貔貅嚴號令。森森棨戟會衣冠。軍容禮數殊無暇。祖席離情豈盡歡。分外功名等傀儡。人間翻覆劇波瀾。可憐逐客來湘畔。正値賢孫到海干。躞蹀天駒流汗血。翺翔靈鳳異毛丹。華簪奕世綿如瓞。喬木名家業似磐。舊老典刑今不遠。後生柯則盍來觀。高年警戒箴猶誦。泰宇光輝體自胖。仁洽七州褒以璽。資超二品錫之鞶。婆娑肯作平生恨。歸去須看晩節完。構屋數間專樂土。揭名雙柏表危欄。寸根曾種庭前早。千丈今凌歲暮寒。隱庇可容千駟結。棟樑宜致萬牛難。忘形托契成三益。種德培材樂一般。直榦元爲諸葛愛。幾枝留待趙州看。側聽爽籟簫聲迥。散步淸陰月色團。欲比召棠長蔽芾。只憂萊柏易枯乾。植槐從古多生相。伐樹寧敎再被桓。無用是知樗櫟願。自焚徒發蕙蘭歎。愚臣負罪丘山重。聖澤包荒宇宙寬。跡混泥塗年甲子。夢經榮辱枕邯鄲。登樓懷抱秦公子。浮海行裝管幼安。久與達尊離謦欬。旋蒙恩恤記辛酸。頻因牘末勤垂問。細寫蠅頭枉賜翰。薄物擬將投木李。淺誠那得展心肝。老星遙望靑霄路。花峴難攀翠柏壇。雖未摩挲雙鶴舞。乃能題品兩龍蟠。看桃却怕詩多謗。詠檜還愁罪被彈。顧我頑形同腐菌。漫驚流景若跳丸。誰言七十由來少。自分支離世所拚。敢擬冥靈全壽大。賸慙蒲柳望秋殘。要忝白傅群英社。奈隔香山八節灘。他日若逢鷄樹宥。春風先訪釣溪磻。洪厓舊主應招隱。李愿幽居共樂盤。勿忘角弓封殖待。丈夫猶不蓋仙棺。</text>
<title>贈松羅沈察訪求大字帖</title>,<text>病中乘醉強臨池。春蚓秋蛇任所之。尙矣右軍眞草聖。壯哉東海亦吾師。先生家世應傳法。後學規模實在玆。揮灑數行如見賜。欲將粧軸敎孫兒。</text>
<title>寄仲子進士新造草堂 堂在春川冠川</title>,<text>三間茅屋兩江干。生理雖貧面勢寬。峯影落窓雲態變。櫓聲搖枕月華寒。只將橡栗充兒食。欲送魚鰕助客盤。恨殺此身無羽翼。名區輸與白鷗看。</text>
<title>寄妹壻尹鳳山 昈 咸安寓所</title>,<text>無情歲月趁飛灰。衰病誰稱矍鑠哉。錦匣黃塵龍吼壯。雕籠白露鶴鳴哀。掃除木葉培新竹。斸破莓苔種弱梅。重搆草堂吾欲老。幾人能得故鄕回。</text>
<title>臘日遇雪思獵。仍悼鷹犬俱盡。呈詩太守。</title>,<text>今年臘日雪飄揚。正合披裘獵廣場。蹴踏雄風嘶駿馬。飛騰寶氣吼干將。可憐黃狗忽焉斃。底事蒼鷹今亦亡。壯膽輪囷無所試。杉鷄竹兔恣跳梁。</text>
<title>癸酉立春</title>,<text>病中驚見歲華闌。却怕獰風助苦寒。氷壓酒篘銀作甕。雪封蔬甲玉堆盤。逢春不祝神應笑。求福無回分所安。七十老翁窮亦樂。年年惟賀聖恩寬。</text>
<title>淸河吾道居李生遐齡。學於我者也。聞我來棲寶鏡寺。委送酒肴。是朝風雪初霽。可謂遙持一樽酒。遠慰風雨夕者也。遂用韋蘇州寄全椒道士䪨以贈之。</title>,<text>偶逐尋山興。遂作忘家客。風生萬年松。雪壓千層石。慇懃故人酒。酌罷前峯夕。何物以贈之。雲無心與跡。</text>
<title>宿金纓草堂。夢作六言一絶。其間有不得記憶處。覺而足之。遂題壁上。</title>,<text>巨鼇頭上老仙。坐看滄海桑田。窓外乾坤萬里。壺中日月千年。</text>
<title>六月二十日。乃吃翁生辰也。豚輩爲吾設席。邀松羅沈丈，淸河洪太守會飮。主人先醉。不覺衆賓散去。翌日以詩謝之。</title>,<text>持酒慇懃餉逐臣。燭前行酌亂無巡。湘潭庚日逢初度。河朔炎天會衆賓。前席使狂慙灌將。後堂逃客笑陳遵。明朝欲詣高門謝。却怕流霞更誤人。</text>
<title>苦暑夜吟</title>,<text>欲掃殘炎歎末由。獨乘良夜倚高樓。秋回天上催靈鵲。月照人間問喘牛。河朔杯觴添酒病。瀟湘風浪喚羈愁。來書莫道佳期晩。終古佳期摠謬悠。</text>
<title>旱極得大雨。奉賀太守。</title>,<text>龍公昨夜拳靈湫。費盡淸泠萬斛流。叱咤雲雷施號令。霶沱膏澤遍田疇。誰言東海頻罹旱。自此西成可望秋。欲問神功天不語。旋將歌詠賀仁侯。</text>
<title>金汝濯送酒。以詩替謝簡。</title>,<text>柴門葉擁久蕭森。怪底跫音斷枉臨。老子尙能矜矍鑠。少年何事抱呻吟。逢人始得平安信。送酒仍知故舊心。欲話勝遊君不到。開尊獨對夕陽斟。</text>
<title>冬至</title>,<text>陰極陽生冬至日。方看一氣轉成春。千官山祝螭墀迥。太史天書鳳曆新。何處歡娛遵舊俗。他鄕寂寞負今辰。十年留滯江城客。東閣尋梅只愴神。</text>
<title>臘月初三日。送孫兒葂之京覲省。三首</title>,<text>今朝送汝去。幾歲在吾家。愛與諸孫別。情無季子差。風濤迷遠浦。雨雪暗長沙。物色兼離恨。難堪老涕斜。</text>
<title>臘月初三日。送孫兒葂之京覲省。三首 其二</title>,<text>游子歸來日。庭闈喜色浮。疑從天上落。似向夢中遊。不是葛陂杖。還應竹葉舟。遙知相秉燭。說盡望鄕愁。</text>
<title>臘月初三日。送孫兒葂之京覲省。三首 其三</title>,<text>艱難險阻地。嘉乃孝誠深。已識從陳苦。毋忘在莒心。沈潛游學海。根柢發詞林。他日傳家業。應思屈子吟。</text>
<title>甲戌元朝。追謝洪太守除夕枉訪。</title>,<text>遠趁山陰興。千峯玉幾層。行廚燒白鹿。獵客放蒼鷹。指顧風雲動。飛騰意氣增。誰能守殘夜。寂寞伴寒燈。</text>
<title>奉謝從事官朴舍人 潢 枉訪</title>,<text>文星初下九重天。攬轡南巡嶺海邊。整整轅門旗彩變。森森武庫釰花鮮。枉勞車蓋臨窮巷。愧乏壺觴薦客筵。應被村童爭笑語。此翁華族亦蟬聯。</text>
<title>賣宅</title>,<text>駱峯之下是吾廬。鳩拙經營廿載餘。張老頌稱歌哭所。韓公詩詠冠婚於。藏舟深壑移何速。留石平泉計亦疏。魂夢不知人事變。春來偏訪舊時居。</text>
<title>贈別李德章，李用晦二生陪疏之京。</title>,<text>風送南天萬鶴翻。銜書將奏九重門。良籌自有巖廊彥。縟禮宜看廟貌尊。渭水秦雲勞客夢。黃花白酒黯離魂。歸塗若見魯兩士。今古行藏須與論。</text>
<title>次南海舍弟韻</title>,<text>鴒原風雨久離居。魚雁何由渡漆沮。兩眼昏花難制淚。滿頭殘雪不勝梳。騷人作頌分香橘。遠客逢春寄曆書。欲寫相思無盡語。可堪中酒病酲餘。</text>
<title>乙亥六月。吾初度日。邀鄕黨諸老。相與飮罷後。獨留孫公永緖。聞洞簫追賦。</title>,<text>樓上何人吹洞簫。衰年側耳興還饒。淸如仙鶴盤雲漢。壯似胥靈蹙海潮。壬戌旣望非故事。庚寅初度卽今朝。歌兒莫和思歸曲。日下長安夢亦遙。</text>
<title>月夜口占</title>,<text>歲暮江城獨倚樓。美人消息夢悠悠。可憐一片靑天月。分照人間幾處愁。</text>
<title>呈沈太守晴峯 東龜</title>,<text>嶺南新闢饗軍堂。慰此西征勝宴張。自是使君多武略。誰言學士只文章。三行花帀貔貅隊。萬點燈搖釰戟光。奏罷樽前都護曲。關山應走左賢王。</text>
<title>贈晴峯</title>,<text>元白筒中錦繡多。野人何幸覩光華。金篦恰得昏眸刮。玉爪如逢癢背爬。杜老文章詩或改。賈生才調世誰加。刑潭酬唱當傳後。作序應須屬大家。</text>
<title>夜雨</title>,<text>老翁無睡伴燈檠。臥聽簷間滴瀝聲。舊雨雖微今雨足。高田應濕下田盈。群龍已布乾坤德。微物皆知造化情。起視小園吾亦喜。松筠氣象十分淸。</text>
<title>感歎 聞鶴谷相公爲吾伸理</title>,<text>人間萬事定於前。何苦勞勞枉自煎。神告巽方今驗矣。夢逢南井尙昭然。有餘不足安吾分。坎止流行聽彼天。私議難撓金石典。多蒙相國費周旋。</text>
<title>晩聞月沙相公訃音</title>,<text>台宿淪精泰岳傾。無論朝野摠傷情。救時德業三公器。華國文章四海名。幸忝同庚曾托契。獨憐雌甲苟偸生。杜陵追悼高常侍。點檢遺篇淚滿纓。</text>
<title>晩聞月沙相公訃音 其二</title>,<text>親朋零落摠荒陂。一老如何又不遺。舊分敢言貧賤後。交情可見急難時。手書存問紆光彩。軀命生全荷寵私。千里未拚鷄絮弔。他年掛釰定無期。</text>
<title>有人送淸遠香數封</title>,<text>麝臍方燒夜雨。鷄舌不願朝班。虛室翛然境靜。香雲深處人閑。</text>
<title>雜詠</title>,<text>可憐孤鶴從何落。病極猶思萬里風。憔悴殘毛霜雪逼。崢嶸瘦骨稻粱空。幸遭慈佛開籠後。又在驕兒打石中。他日翩然江海去。瑤臺歸伴舊仙翁。</text>
<title>雜詠 其二</title>,<text>誤了一生何所學。窮經還愧古人風。將治左傳徒成癖。欲讀韋編恐鑿空。晩悟難追頭白裏。餘生庶免面墻中。願言兒輩從師友。莫效雕蟲小技翁。</text>
<title>雜詠 其三</title>,<text>悵望淸秋誰與同。東溟南海馬牛風。急難幾歎鴒原阻。疾病偏驚雁信空。夢共夜長霜落後。心隨天遠月明中。人間萬事皆關命。欲辨忘言莫問翁。</text>
<title>雜詠 其四</title>,<text>燕鴻來去不相同。何用爭鳴浪逐風。今日是非他日定。夢時恩怨覺時空。忘憂雖斷玉尊裏。至樂尙存黃卷中。門掩候蟲秋欲晩。月光偏訪病吟翁。</text>
<title>聞從弟衛率 澯 訃音</title>,<text>奇士難逢此百年。如何薄命又迍邅。卑官欲爲慈親屈。邪議寧從廢母牽。舍肉穎封皆謂孝。耕田却𪚥孰知賢。終敎白璧埋黃壤。普施參差可恃天。</text>
<title>聞從弟衛率 澯 訃音 其二</title>,<text>嗟君身世早零丁。孝友家風有典刑。五月弊裘金豈拾。一簞疏食德惟馨。豫章不下陳蕃榻。古峽應無隱士星。可惜少連終死孝。欲傳哀挽路冥冥。</text>
<title>聞從弟衛率 澯 訃音 其三</title>,<text>淸河太守訪吾村。自說逢君古鐵原。慣聽謫居依水石。始看樵客下丘園。蓬蒿小宅如原憲。隱遁高風似鹿門。欲和沈詩投令弟。豈知今夕反招魂。</text>
<title>聞從弟衛率 澯 訃音 其四</title>,<text>門禍當年罔極初。多君義氣泰山如。秦囚罪重皆連坐。湯網恩深獨減除。杜甫生涯木鑱足。黔婁死後布衾餘。廣陵遺曲今何在。寂寞無人問舊書。</text>
<title>聞沈太守覲親南還過鳥嶺</title>,<text>蜀峯攢釰隴泉悲。秋色還如往歲奇。嶺路重來前度客。石門留着舊題詩。望雲渺渺思親日。去魯遲遲戀闕時。江海一麾何所樂。只敎雙鬢半成絲。</text>
<title>重陽翌日。太守招我。觀魚于介浦。以病辭。</title>,<text>前溪秋水落。鏡裏數魚頭。漁店黃花路。濠梁白鷺洲。山公能上馬。仙侶幾同舟。只恨身多病。支頤獨倚樓。</text>
<title>呈城守</title>,<text>超然拔脚出塵埃。信宿山中不作群。翠蓋影霑紅樹露。藍輿聲濕碧溪雲。香爐只見謫仙子。風穴誰尋蘇使君。遙想寺樓留翰墨。冥搜物色少平分。</text>
<title>次韻呈城守</title>,<text>欲將筋力強登山。豈逐遊仙步步閑。不是雲門偏拒我。黃花羞見老人顏。</text>
<title>次韻呈城守 其二</title>,<text>風吹桂子落秋山。蓮社詩壇氣味閑。忽見碧雲天外句。却驚蘿月照衰顏。</text>
<title>夢南海舍弟</title>,<text>海闊無鴻雁。沙寒阻鶺鴒。夢中言豈盡。覺後涕猶零。待臘岸梅白。迎春池草靑。明年是丙子。愁鬢定星星。</text>
<title>憶弟</title>,<text>黯黯別離思。悠悠時序流。行裝分鰐海。消息隔菟裘。十世當蒙宥。全門反作囚。荊枝半零落。老淚不勝收。</text>
<title>又吟</title>,<text>京邑思韋妹。炎洲憶子由。弟兄相望恨。離別七歌愁。何代無今日。前脩亦我儔。連床夜雨句。詠罷涕還流。</text>
<title>丙子三月。聞胡書憤作。</title>,<text>胡書悖慢自何傳。野老聞之心膽煎。犬豕渝盟天亦悔。宗祊蒙辱海難湔。請誅和虜胡兵部。不帝狂秦魯仲連。縱敵由來貽後禍。只愁箕域染腥膻。</text>
<title>次杜詩傷春韻 五首</title>,<text>絶域春風暮。看花淚點濃。非關羈抱惡。只憤虜書凶。問鼎輕東洛。磨牙睨九重。和親何所利。金帛謾勞供。未識巖廓議。空增慷慨容。腰間三尺釰。恨不斬猪龍。</text>
<title>次杜詩傷春韻 五首 其二</title>,<text>昨夜風霜急。凋傷幾樹枝。香寒常棣萼。草暗謝家池。先逝魂何托。餘生𪚥亦危。籠來禽已病。彈罷翅還垂。樽蟻銷新恨。林鶯慰遠離。瓊雷有歸夢。</text>
<title>次杜詩傷春韻 五首 其三</title>,<text>滄海路逶迤。兩石交頭戰。千鳧列陣圍。如傳天意警。似報禍胎機。蠻舶頻窺海。胡塵欲犯畿。時危空撫釰。主辱只沾衣。使者乘槎數。將軍奏凱稀。關門須早閉。莫遣客潛歸。</text>
<title>次杜詩傷春韻 五首 其四</title>,<text>虜情多反覆。弔使亦非眞。兀术實欺宋。郢人虛信秦。非徒貪漢市。且欲質宮嬪。瀚海王師伐。澶淵法駕巡。雖無決勝算。莫聽主和臣。終古盤中血。</text>
<title>次杜詩傷春韻 五首 其五</title>,<text>難防鐵馬塵。紛紛羽檄急。發卒一何多。壯士爭投袂。肥男亦負弋。西征淸紫塞。前恥洗銀河。欲贈臨行策。須聞擊釰歌。煙花迷島嶼。雲樹鎖松蘿。佇見旄頭落。乾坤淑氣和。</text>
<title>遊動石。奉呈晴峯。</title>,<text>星彩淪何歲。坤靈表異蹤。揮斤神匠斲。融液化工鍾。不作支機物。應羞望戌容。名登輿地誌。標建德城封。上下羅三鼎。形模似大鏞。千夫推不去。一指力能衝。自是伽藍境。由來佛事供。浮雲還入定。飛鶴幾爭筇。世界壺天別。尋常俗眼庸。人稀山寂寂。棧絶草茸茸。太守行春日。前郊試問農。肩輿隨駕鹿。媒路趁游蜂。九折經危坂。孤騫越遠峯。石根前面目。蘚跡久彌縫。兩刹祗園廢。雙崖壯士摏。扶持惟此老。聲價等黃琮。鍵閉從開闢。金湯孰鑄鎔。奧區藏萬壑。釰閣險千重。聞道眞平主。當年避賊凶。國朝蒙聖化。民物樂時雍。亦脫壬辰禍。長爲保障墉。古今多感慨。登眺暢心腦。小白分餘脈。崇岡直作龍。雲臺華嶽頂。日觀岱山宗。蓬島洪濤壯。扶桑瑞暈濃。長安迷遠近。客恨亂橫縱。春隔南陔暮。天低北闕彤。宦情如薄葉。逸興正高舂。最愛毗耶洞。貪看玉女丰。中流橫砥柱。一鏡映芙蓉。憩息盤陀石。憑依偃蹇松。可憐香瀑勝。偶與謫仙逢。白雪知難和。淸風可起慵。優遊忘物役。留宿極歡悰。結社方尋遠。移文不愧顒。何人陪吏隱。獨自耀詞鋒。我頃遊諸寺。時維涉首冬。巖空聞落木。壁靜記寒蛩。已失飛騰步。翻遭疾病攻。夢歸徒耿耿。心往漫憧憧。跛鼈那超井。羈禽未掣罿。仙燈猶在否。山亦笑衰儂。</text>
<title>感君恩 二十韻</title>,<text>國有元孫慶。時當丙子年。德音聞半夜。喜氣藹中天。雷雨湘江外。生成草木前。重輕流竄罪。次第律條蠲。竊怪愚臣賤。叨承寵命偏。姓名蒙記憶。前後赦聯翩。三面開羅網。全家脫繫攣。鴒原移善地。鳳宰向郊田。幸逭臺官劾。仍逢府帖傳。怳然依舊夢。惕若數前愆。懲咎愚溪賦。離騷楚澤篇。鬼門垂死去。鄕路再生旋。已作尋遼鶴。將辭跕瘴鳶。莫非關否泰。休歎久迍邅。寒谷春風起。高衢白日懸。賜環無遠近。摧翮盡騰騫。微物雖衰病。降恩不棄捐。涓埃何所補。放釋又居先。秪感乾坤德。空垂涕泗漣。仰瞻閶闔遠。聖壽祝千千。</text>
<title>贈別沈太守</title>,<text>東南天地大江濱。一識荊州意卽親。白髮愚臣嚴譴後。玉堂仙客謫來辰。屛幪均覆容微物。濡沫偏霑活細鱗。瑣力欲酬明府德。再生矧被相公仁。鈴齋偶奉招邀命。醉語渾忘次第倫。誰謂酒民稱以吃。恐遭官長怪而嗔。座中爭笑車菌吐。門外難看束縕人。黯黯離懷迷去路。冥冥瘴雨滯行輪。今朝往拜何顏面。他日追思愧主賓。宣室賈生歸不遠。重攀玉樹洛城闉。</text>
<title>滯雨旅舍。留贈西岡詩老。</title>,<text>孤臣萬死餘。賜環歸農圃。何事去遲遲。政値江城雨。縱橫羽林槍。合沓陰靈聚。霖潦無晝夜。支離涉三五。滔天勢懷山。割坤闢海府。民生其魚乎。神功仰大禹。溪惡石齒齒。水力強千弩。不但黿鼉橫。且恐蛟螭怒。四顧川無梁。親朋安得覩。舊雨過蘇端。今雨思杜甫。可憐同病人。乃在瀟湘浦。晩歲喜遭逢。羈蹤忘踽踽。住近王粲宅。尋頻子桑戶。柳州對武陵。楚澤伴漁父。俱是落覆盆。容光敢望煦。竊怪大霈時。惟子罹網罟。別淚爲子揮。衷襟爲子吐。翩翩越枝鳥。矯矯雁門羽。雙鳥天所謫。棲息滄浪滸。鳴聲徹九皐。彩鵲下鷄樹。一鳥先開籠。反眩鶢鶋鼓。一鳥尙垂翅。翻爲斥鷃侮。相離悲莫悲。隻影苦復苦。莫被南禽欺。巧舌多鸚鵡。莫作江麋狎。村狵劇豺虎。誰言幷州地。無異故鄕土。遲速自有期。利鈍亦關數。有罪無罪間。戴我聖明主。公歸想不遠。新橋問舊宇。重聞長樂鍾。沽酒說今古。</text>
<title>巖谷書院。留別諸君子。</title>,<text>源源五十川。遠自小白來。佳氣鍾於此。蔚生英俊才。中有二三子。玉樹何崔嵬。客從內延到。十日霖雨催。揭厲淺深去。泥濘征車推。休歌行路難。且進酒一杯。遙瞻黃鶴樓。縹緲中天開。朗吟過江湖。仙人安在哉。景仰先賢宇。臨岐久徘徊。峨峨章甫士。浴歸涵碧臺。最愛安氏子。淸標脫塵埃。堂堂乎張也。聲價邁瓊瑰。申子張吾群。筆勢鸞鳳回。亦有遠于客。追送江之隈。甚矣吾衰也。齒髮已衰頹。衣鉢無所托。遠愧於黃梅。</text>
<title>宿眞寶縣</title>,<text>暮投眞寶縣。蒼蒼山木稠。邑內稍寬敞。亦有良田疇。白雲對丹崖。絲水環朱樓。問今太守誰。南遊未廻輈。吏民頌其政。峽中百不憂。今夏經水潦。非但麥無秋。桑麻盡漂沒。魚鹽何所求。尙有水痕在。枯槎着岸頭。乃知道路苦。艱險良有由。跼步峭石露。跋涉廻溪幽。僮稚顚且仆。淤泥漲黃流。故國不可期。旅抱莽悠悠。主人借新屋。北窓風颼颼。乘涼一枕夢。赫炎何曾愁。願馭泠然去。飛入鳳凰洲。</text>
<title>安東府</title>,<text>行子苦不息。晩渡滄江流。篙工艤船待。落日明沙洲。安東都護府。形勝冠南州。粉堞連靑雲。綠樹映朱樓。閭閻撲地底。官閣羅上頭。下馬謁主人。情義頗綢繆。升沈本無常。湖海增離憂。跋涉百疾作。羈旅慙淹留。且爲雨所阻。不得薄言遊。江山自萬重。風月空千秋。一鳥英雄過。片夢興亡浮。惟餘數層塔。零落成荒丘。偸金鐵柱泣。戛玉風鈴愁。今古俛仰間。萬事良悠悠。</text>
<title>盤巖掃墳後感作</title>,<text>監湖曾拜大夫人。萬事于今倍愴神。小少撫吾如己子。平生視母等慈親。高堂惜別雙垂淚。瘴海傷心一逐臣。烏鳥有情虛反哺。玉魚何處寂埋塵。歸來鄕國紆新命。經過盤巖問舊隣。虎踞龍騰誰作主。長松老柏已成鱗。還慙弔禮齎鷄絮。且爲哀誠薦藻蘋。荊布忍生呼慟極。葭莩雖薄荷恩均。存亡會合應緣數。表裏江山待幾春。處處鶯聲知客意。間關似勸駐征輪。</text>
<title>鳥嶺有感</title>,<text>萬木蒼蒼接太陰。況逢雷雨轉成霖。山形今古關防壯。水勢縱橫道路深。千里逐臣傷白首。九重恩命許丹忱。哀吾兄弟同時去。却憶存亡淚不禁。</text>
<title>㺚川</title>,<text>落日津頭倚柂樓。平原極目古今愁。將軍棄甲天何助。戰卒爲魚水不流。驟雨奔雷催客路。來牛去馬喚歸舟。行人欲訪當年跡。惟聽啾啾鬼哭留。</text>
<title>嘉興逢李丹陽 厚根 醉贈</title>,<text>一葉下中流。晩泊嘉倉岸。微月翳還明。行雲聚復散。豈知蓬窓底。相逢詩酒伴。舊遊盡凋零。新居誰主管。遠客歸去來。滄波浩汗漫。慇懃酒一尊。秉燭良宵半。</text>
<title>舟中偶吟</title>,<text>平明離却水倉樓。出沒危灘處處愁。神勤舊墟遺佛塔。淸心新構映江流。十年始見三山角。千里初回一葉舟。直爲聖君恩莫重。洛陽城外更遲留。</text>
<title>泊東湖申安東 埈 亭子</title>,<text>徙倚東湖縹緲樓。長程都遣萬里愁。子孫聚會歡何極。僮僕逢迎涕盡流。自買村醪須軟脚。還將雇直答行舟。書堂舊吏今誰在。白首歸來愧獨留。</text>
<title>流頭日月夜。與諸親飮話。令柳知事夫人呼䪨。口占二絶。</title>,<text>參差樹影爽如秋。何處歸人晩泊舟。水月千年無盡恨。眠鷗猶在白沙洲。</text>
<title>流頭日月夜。與諸親飮話。令柳知事夫人呼䪨。口占二絶。 其二</title>,<text>歸來遼鶴幾千秋。一片乾坤等壑舟。惆悵舊遊無復見。不如飛去訪滄洲。</text>
