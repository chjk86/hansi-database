<title>病中偶吟</title>,<text>氣肅知秋至。燈殘覺夜深。家書何日到。回首涕橫襟。</text>
<title>次朴三嘉孟智韻</title>,<text>自是黃楊木。托根又寒谷。生枝本樗材。敢望柱王國。</text>
<title>次所川驛柱韻</title>,<text>自北歸南極。前途問幾程。誰知無限意。春草日靑靑。</text>
<title>次忠州龍眼驛壁上韻</title>,<text>獨策羸驂向漢京。前途泥濘又縱橫。想知慈母今朝意。應說吾兒底處行。</text>
<title>途中遇雪</title>,<text>雪花如手滿天衢。馬首江山展畫圖。獻賦梁園何處客。獨含愁思促鞭駑。</text>
<title>次朴讓詩軸韻</title>,<text>庚午年光已云暮。春歸夏逝又秋風。賦予天命宜安受。阮籍何須哭路窮。</text>
<title>次朴讓詩軸韻 其二</title>,<text>男兒行止誠難定。北學而來又下南。京洛故人皆愴別。天涯且莫久停驂。</text>
<title>贈別金錄事粹老</title>,<text>昆季連鑣出漢城。山回水轉路縱橫。吾知南北分離後。應說龍仁半夜行。</text>
<title>雲堂灘上有感</title>,<text>輕舟短棹泛官河。煙暝風微雁弄沙。自笑未能忘世事。往來南北疾如梭。</text>
<title>奉賀李壯元陸</title>,<text>遊覽江山跡未剜。魁登龍榜步天門。𪚥前雲路人爭仰。能繼容軒與杏村。</text>
<title>壬申六月。避暑于淸源寺。鄭判官夏生。見月呼韻。</title>,<text>碧天無際掛蟾宮。淸影涓涓滿地濃。聞說桂枝秋正好。高攀何夕拂塵容。</text>
<title>送愼懷中歸鄕</title>,<text>彩服翩翩日下明。湖山千里馬蹄輕。功名莫恨今差跌。大器由來當晚成。</text>
<title>佛巖途中有懷</title>,<text>春雨初晴草欲萋。眼中無物不悽悽。晉陽江畔逶迤路。馬亦傷心屢顧嘶。</text>
<title>追寄友人</title>,<text>隨陽征雁起南濱。芳草萋萋又一春。少年志氣消磨盡。忽作邯鄲失步人。</text>
<title>次姜判院事詩</title>,<text>九重承命建行旌。遠向千山萬水程。祖席何須親奉袂。緘來珠玉是眞情。</text>
<title>次李同年壁詩</title>,<text>交甫臨江底事𪚥。空將遺佩望重來。襄王本是神仙骨。坐致巫娥下殿臺。</text>
<title>次梁順天詩</title>,<text>一燈孤館兩書生。千里歸心孰重輕。何幸異鄕逢故友。更添樽酒細論情。</text>
<title>題咸安鄕校壁上</title>,<text>我是漁溪隱遯人。幾年來往泮宮瀕。如今樂見菁莪敎。願浴餘波愧𪚥仁。</text>
<title>寄遠</title>,<text>一去天涯遂不來。更無消息竟何哉。如今獨立漁溪畔。不怨伊人却怨媒。</text>
<title>次柳正言桂芬詩</title>,<text>一別天涯會面遲。春風秋月幾相思。水流葉落星霜變。雁獨嗷嗷雲外飛。</text>
<title>寄姜生</title>,<text>自𪚥相爲參與商。思君一日九回腸。法輪橋下溪邊事。千里長安尙未忘。</text>
<title>玉柱</title>,<text>下𪚥輿情上戴天。龍官鳳曆幾千年。若將禹鼎論輕重。彼此吾何議後先。</text>
<title>新秋</title>,<text>金神持節入郊墟。井上梧桐一葉疏。此日此時何事樂。短檠明處可觀書。</text>
<title>寄鄭生山彙</title>,<text>千里京都路阻長。碧天無際雁南翔。一樽相笑寧無日。近在楓丹與菊黃。</text>
<title>次李公寶之韻</title>,<text>蓬萊誰道揷雲天。駕鳳驂鸞路不玄。一上崔嵬臨萬壑。桃花流水共依然。</text>
<title>寄李克亨</title>,<text>本是同源一派分。雖居南北志相親。家僮今日留函去。想得眞情異路人。</text>
<title>喜聞姜山陰來。次靑山綠水夕陽遲之句。寄呈行軒。</title>,<text>自從相別山陰後。千里南涯雁足稀。忽有先聲軒騎至。還嗟窮巷訪余遲。</text>
<title>次裴進士仲厚詩</title>,<text>寄來詩韻轉淸高。萬斛羈愁一見消。暫刻破山時已近。莫停淸水歛其刀。</text>
<title>奉呈尹牧使子濴</title>,<text>絳襄靑簡侍明光。底事如今謫晉陽。萬口一辭皆仰德。理民無讓漢龔黃。</text>
<title>途中</title>,<text>雲屛舒復卷。山黛隱還明。野火林間燒。溪流凍裏鳴。朔風天外細。寒雪馬頭輕。前路向何處。金𪚥繞玉京。</text>
<title>次孫監察栗亭詩</title>,<text>宅在翠屛擁。門臨碧玉流。世間方酷熱。亭上正高秋。表聖休休樂。蘇仙是是游。人皆稱雅量。今見不爲浮。</text>
<title>上金使君克儉</title>,<text>下車行政後。夙夜所憂深。治齒方留意。烹鮮訓刻心。潁川流霈澤。棠樹播淸陰。莫發休官語。民方仰德音。</text>
<title>暮春</title>,<text>甲子須臾逝。春殘夏欲來。燕忙鶯亦懶。紅卷綠初開。喚起牕前喚。催歸客裏催。卽看時物變。詩思轉悠哉。</text>
<title>次李參議義林寺韻</title>,<text>義林眞巨刹。境界儘淸幽。古柏窓前翠。靈泉砌下流。沈吟塵外景。消遣客中愁。端坐僧何事。趙州學話頭。</text>
<title>文廟碑</title>,<text>聖主崇文建廟碑。龍冠龜足記芳詞。三綱爲本千年峙。六籍開基萬世垂。日月光輝那可尙。高堅體段亦難知。七雄五季雖云亂。峻極于天一險夷。</text>
<title>次巨濟儒生高以寧詩</title>,<text>不遺愚拙寄新詩。爲謝慇懃三復思。俊逸詞鋒今白也。縱橫筆陣昔羲之。排風馭氣瀛洲島。刮垢磨光漢水湄。知爾大材將致用。更須努力少年時。</text>
<title>新秋</title>,<text>何恨居諸忽忽流。良辰美景在新秋。金風吹戶桐陰薄。玉律傳商火傘收。已覺微涼添水閣。更敎淸興入詩樓。吾今得養乾坤惠。深賀西成把酒遊。</text>
<title>流頭</title>,<text>一帶長川抱隴頭。好將塵髮俯淸流。常懷事業偏多誤。却恨光陰不少留。沐後彈冠心更淨。醉餘揮筆興難收。回看蕩蕩乾坤裏。物我俱新淡若秋。</text>
<title>奉次河相國演韻</title>,<text>聖主龍興漢水中。狼煙蜃氣盡消融。檀君古境新民樂。箕子遺墟至治隆。八彩𪚥𪚥𪚥𪚥𪚥。五絃琴操入薰風。書生得被洪勻化。寶算恒祈天地同。</text>
<title>次成宜寧韻</title>,<text>我生雖遇聖明辰。一事無成百感新。在袖靑蛇塵不翳。半簪疏髮雪初均。豈因襄底無𪚥物。未得樽前對可人。衮衮年光看又變。綠楊黃鳥囀靑春。</text>
<title>次尹濯詩軸</title>,<text>尹公自是風騷將。筆陣詞鋒凜若秋。螢火幾年能刺股。龍門他日必居頭。春蘭秋菊皆天賦。龜腹蟬賜莫浪愁。爲送行塵臨祖席。山光水色共悠悠。</text>
<title>上金使君克儉</title>,<text>老夫景仰聲華久。傾蓋巴山三樹亭。莅事固知皆正大。持心本自至公明。慰民四野麥桑詠。賣劍春郊牛犢鳴。顧我賢非徐孺子。濫登陳榻每顏騂。</text>
<title>次堂弟昱詩</title>,<text>正字文章自一家。筆端豪氣燦明霞。千尋滄海殷雷響。萬仞藍田暖日華。俊逸似君古猶罕。疏荒若我世無多。一門子弟皆成就。漸染陶甄幾所過。</text>
<title>太平簫</title>,<text>靑春白日好時節。綠髮元戎仗鉞行。掌中腰間何所有。白羽彤弓與靑萍。五花連錢光翠碧。玉勒金鞍照行程。碧幢紅旆何繽紛。畫角聲中有一聲。紆餘揄揚連復斷。中有羲軒上世情。不是落梅與流水。似報雁海兵塵淸。所過疆域皆平泰。妖氛不起瑞煙橫。天運循環無不復。三韓千載王道亨。禮備樂和舜日明。彩羽翩翩來九成。地自釀瑞醴泉出。天不愛寶甘露零。山巓水涯生朱草。螭陛龍墀出瑞蓂。小臣不勝舞蹈興。濡筆大書獻明庭。</text>
<title>九日登高</title>,<text>九月九日是重九。欲酬佳節登高岡。白雲飛兮雁南賓。蘭有秀兮菊有芳。山明水碧煙慘惔。風高日晶氣凄凉。荻花吐雪江之滸。楓粧紅錦山之陽。杜牧旣上翠微岫。陶潛悵望白衣郞。千載風流如昨日。至今豪氣凜秋霜。回頭擧目江山暮。地闊天高思渺茫。羲軒遠矣悲何極。華勳不見心自傷。沈吟筆下乾坤闊。爛醉樽前日月長。嗟哉潦倒生苦晚。懷佳人兮不能忘。</text>
<title>謁漁溪先生祠宇。八代孫。根</title>,<text>誠臣自古稀。吾祖節何巍。太學辭籩豆。夷山採蕨薇。誰知愛君志。都在登高詩。遺廟漁溪上。魂歸定不違。</text>
<title>次枊正言桂芬韻</title>,<text>莫道南來返旆遲。九重天意每勞思。況是枊州功又最。宣招他日馬如飛。</text>
<title>次山陰東軒韻</title>,<text>館宇蕭條梜小邨。行人那認是官門。箇中南北奔馳客。半則靑雲半白雲。</text>
<title>次黃頭老韻</title>,<text>才德人皆慕大人。誰知山谷是前身。春風秋月千船景。幾落毫端泣鬼神。</text>
<title>望仙亭。次板上韻。亭在沃川</title>,<text>濯足淸流坐草茵。寒梅瘦竹倍精神。門迎天地知心月。樽放湖山得意春。啼鳥是非嫌近俗。落花飜覆愧猶人。缺</text>
<title>金梅月堂送人之餘航詩 餘航。咸安鎭山。</title>,<text>柏生兩石間。歲久愈蔥籠。嚴勁守其節。凜冽凌霜風。笑看桃李花。荏苒飛殘叢。丈夫礭其志。不爲時物遷。荷道佩其德。樂彼羲皇天。豈肯碌碌然。區區名利焉。美玉在荊巓。明月沈重淵。不遇良玉琢。誰知無價珍。願君勿自衒。抱璞全吾眞。鳳兮逝不返。傷足歌迷陽。夫子厄於陳。孟軻遊齊梁。擧世競刀錐。觸機百關張。背憎更面悅。涕泗垂汪浪。大道日以遠。淳風何時揚。吁嗟儵與忽。運巧徒猖狂。</text>
<title>上王祭閣招魂辭。金時習</title>,<text>水麗兮。山深兮。月午兮。陟降王靈來臨兮。感思洪恩分。倣右徹取帝衣冠几杖而廟祀兮。引會稽上大禹祠之祭儀兮。山果川魚之屬兮。哭秋賦淚招魂兮。禮雖未盡。義在玆兮。敢請尙饗。</text>
