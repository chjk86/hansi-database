<title>挽章 七言律 申用漑</title>,<text>才望靑年日下雲。唐朝淸選擅弘文。銀臺烏府恢游刃。麟閣丹書早策勳。暮境休官投寂寞。浮生觀化謝紛紜。七旬榮辱南柯夢。薤露哀聲倘徹聞。</text>
<title>挽章柳洵</title>,<text>榜首登名獨出群。玉堂金馬自由身。相如早有凌雲氣。方朔寧非玩世人。到處園林開碧沼。平生襟抱隔紅塵。悼止不是衰年事。爲子今朝一愴神。</text>
<title>挽章金應箕</title>,<text>早探金窟甲枝香。慣獻封疏步玉堂。經濟兩朝偏寵渥。風騷一代富文章。繼承祖業庭蘭秀。衮繡王門禁臠良。綠野鷄豚今寂寞。雲臺惟見舊容光。</text>
<title>挽章姜渾</title>,<text>翰苑甲枝騰桂籍。妙年詞賦過黃初。曾紆寵眷升鑾殿。屢進忠言動帝居。壯歲功名成白髮。宦途榮辱暮懸車。祗今先輩凋零盡。惆悵無緣挹緖餘。</text>
<title>挽章金詮</title>,<text>亭空人去碧山隈。仙袂飄飄不復來。湖海更無鷗鳥狎。林巒長與子孫哀。已聞弱冠能魁甲。應笑稀年始乞骸。勇退又兼仁智樂。公言一快豈徒哉。</text>
<title>挽章鄭光弼</title>,<text>丘園歲月屬餘生。勇退知公戒滿盈。黃甲盛名初發軔。靑雲劇宦儘蜚英。誰云遠算無鮐耇。遂使傾朝惜老成。同里頗深床下敬。含酸相挽豈常情。</text>
<title>挽章 五言律 李沆</title>,<text>直道匡時事。文章亦絶倫。盛名傾一世。成廟有斯臣。榮辱終虛事。江湖任此身。空餘身後想。風月是精神。</text>
<title>挽章 二首 崔淑生</title>,<text>勳業登煙閣。文章在石渠。慷慨仍膽大。跌蕩更心虛。山林娛晩景。軒冕是吾餘。傳家無長物。留與五車書。</text>
<title>挽章 二首 崔淑生 其二</title>,<text>耆德消磨盡。夫人今亦之。平生鸚鵡賦。早歲鳳凰池。一去不還復。後來寧有斯。空餘玉樹在。鬱𪚥盛孫枝。</text>
<title>挽章金安國</title>,<text>爽氣來秋隼。飛騰最少年。人間黃甲選。天上玉堂仙。廊廟官須備。可山誓永傳。平生綠野興。詎意對原泉。</text>
<title>挽章洪彥弼</title>,<text>公入金閨日。宣陵遇見知。盡心扶直氣。不暇念身危。取勢回飛早。歸田去國遲。平生用意處。遺後數篇詩。</text>
<title>挽章李荇</title>,<text>黑頭大平相。白首聖人氓。勇退無今日。高亭不世情。功名兼寵辱。生死盡哀榮。定向蓬萊頂。群仙作伴行。</text>
<title>挽章 排律 權敏手</title>,<text>成廟收才日。容容獨擅場。一千期際會。五百運亨昌。几席迎堯舜。軒墀拜杜房。聲名高北斗。雨露㠗西廊。試摹氷綃幅。能成雲錦裳。留心元亮秫。有意晉公堂。遇事河懸口。臨危鐵作腸。逢時勛藉舊。絶意宦途長。玄晏元多病。知章不是狂。江湖終有待。魚鳥幾相忘。天上樓初起。人間鼎熟粱。嗟哉氷稼木。已矣室頹樑。立雪文章地。摳衣弟子行。到今盈我耳。是處見堯墻。唯有詩書澤。留爲後裔光。</text>
<title>挽章文敬仝</title>,<text>縱橫老筆大如椽。對策天庭賈董前。千首新詩光北斗。一生勛業上凌煙。韋家經術循規範。郭宅簪纓輝後先。早歲馳名推物議。暮年知足返湖田。盟鷗心斷靑雲夢。高枕身閑綠野眠。鵩賦忽成人已去。馬蹄還認石曾鑴。爲公休洒傾河淚。四絶螭頭萬古傳。</text>
<title>挽章 古詩 成世昌</title>,<text>我生苦不早。古人難見之。獨賴吾大夫。行身與世違。智力方鬪世。大夫任天癡。皐夔共翊運。大夫聲利遺。形圖麟閣上。身退荒山陲。器博乏適用。濩落遭衆嗤。少日弄文章。天葩吐芬奇。老去遯作肥。不恤世瑕疵。主聖官還縶。德厚人少知。支離抱久病。世俗莫能醫。千一遇知己。夢寐成廟時。想應九天上。大夫香案隨。先子與大夫。交心道不移。在朝或謀野。出處如塤箎。先子昔捐館。大夫今永辭。小子腸欲斷。終天更依誰。紛紛群小場。無復耆舊姿。有兒能幹蠱。有女作門楣。大夫雖無憾。在我心獨悲。通家情最重。南向空長嘻。</text>
<title>獨鶴賦</title>,<text>鳥有雪毛霜羽。縞衣玄裳。奪素質於白璧。露丹頂於紅房。萬松嶺上。獨自戲風而舞月。層霄雲外。豈云嬰羅而擉罾。雖欲左提希有。右挾大鵬。前鴆鳥以作媒。後雄鳩以爲朋。嶰谷千層。攀附儀鳳之翼。天門九重。挾輔陽烏之靈。然而雌雄未辨。黑白難明。斥鷃笑我之高飛。鷦鷯嫉余之善鳴。紛二鳥之光榮。誰識昂昂之高姿。眩百舌之讒佞。不知皎皎之明心。於是灰心塵土。斂迹山林。巢孤島之明月。夢九皐之閑雲。時入道士之帳。對豈若鵬。忽過蘇仙之舟。趐則如輪。其或側身入雲。鼓翼沖天。任回翔於寥廓。豈拘戀於林泉。遙向楊州之路。腰纏十萬貫。始歸華表之柱。去家數千年。彼欲見知於人。不惜其身。辭物外之煙霞。慕世上之風塵。駕晉緱山。欲奮飛於萬里。乘軒衛國。願受祿於千鍾。終必繫之長繩。閉以雕籠。灰勁翮而不飛。斷長脛而莫行。入于沙苑。必中唐皇之矢。鳴於華亭。宜傷陸機之聽。曷若隻影單形。處幽守獨。庶免俗士之煮。不期高人之畜。以鳥養鳥。而無鍾鼓之憂。以遂江山之樂哉。</text>
<title>支機石</title>,<text>吾聞黃河天上來。邈與銀漢相流通。有客泛槎乘其流。飄然遺世浮空濛。去去塵寰九萬里。忽見城郭何穹崇。寒光奪目不敢視。雲窓霧閣迷西東。仙娥綽約如處子。霜紈氷綃光玲瓏。盈盈一水隔幾許。欲會未會心忡忡。秋深銀渚風蕭索。夜永珠宮月朦朧。情多不禁雙淚垂。惟弄寒梭事女功。試問仙眞默不言。以手掩面頳然紅。但將機下一片石。付與張公問嚴公。人間凡骨不可住。還訪成都賣卜翁。爲言客星犯牛斗。始知此身升蒼穹。君不見王子晉翩然駕鶴凌大空。又不見列禦寇泠然高擧隨長風。人言好異類如此。古來荒怪誰能窮。</text>
<title>戲馬臺</title>,<text>秦皇當日恣猖狂。四海擾擾如沸湯。山東豪傑爭強梁。籍也奮起雄諸王。援立楚後大義彰。貔貅百萬攻咸陽。一炬三月焚阿房。攘臂意烏掀八荒。論功行賞列四方。大王小侯遙相望。歸來衣錦還故鄕。江東父老塡康莊。彭城城邊淮水傍。高臺屹屹凌彼蒼。下有萬馬驕騰驤。膺如鳳臆蹄如霜。追風躡月馳飛楊。宛西冀北空無良。武夫精卒何洸洸。執轡如濡射則臧。自謂天下已一匡。王業可使垂無疆。仁義必興剛強亡。畢竟神物歸漢皇。垓下帳中歌慨慷。烏江亭長勢蒼黃。彭城空有戲馬場。天下雲趨朝未央。如今臺下但野芳。行人惆悵樵夫傷。我來弔古重回徨。中原往事雲茫茫。千年興亡付一觴。細看劉項俱亡羊。</text>
<title>墮淚碑</title>,<text>羊公碑上風蕭蕭。羊公碑下草萋萋。河水悠悠走東海。白日忽忽峴山西。英雄一去片石在。至今野老惟悲悽。當年吳晉困兵爭。中原擾擾喧鼓鼙。公佩節鉞來荊州。務以恩信綏黔黎。公存德聲及吳民。公亡哀痛及耄倪。相與立石峴山巓。望之不覺悲且啼。悲且啼往來碑下自成蹊。君莫道昔人事業礌落軒天地。細看渺末如醯鷄。不見羊公碑章殘字缺。莓苔剝落無可稽。惟有牛羊來礪角。樵童牧豎相攀躋。千載何人較功烈。君須倒着接籬花下迷。</text>
<title>苦雨歎</title>,<text>白日晦冥來黑風。玄雲羃地迷西東。雷師怒號鞭神龍。飛火閃爍驅豐隆。倒瀉銀漢翻蒼穹。羲和戢曜埋華嵩。甌窶化作馮夷宮。百谷渰沒隨蒿蓬。正恐遺黎爲魚蟲。豈望西疇禾稼豐。行者阻程悲龍鍾。居人如在樊籠中。吾人艱苦不可窮。嗷嗷萬口呼天翁。我王神聖難遭逢。蒼生擊壤歌時雍。春旱桑山親責躬。又値大澇憂農功。誰謂天人相感通。細推休咎空復空。安得斬蛟誅雷公。坐見六合開冥濛。</text>
<title>送盧議政出鎭永安 時。許相國琮。率大軍征女眞。盧公鎭是道。</title>,<text>胡騎憑陵踏月窟。我后赫怒誅天驕。貔貅十萬夜含枚。但聞鐵騎鳴蕭蕭。出塞將軍昔衛霍。鎭邊相公今寇范。五國遊魂已破膽。九城草木誰敢犯。隱然關內護元氣。白山黑水歸指顧。行看都護斬郅支。佇聞丞相馳露布。朔天飛雪大於掌。殺氣凜凜迷黃雲。相公携吏上崢嶸。一望漠北無妖氛。燕然未擬勒新銘。半生匏繫愁欲老。上東門外空悵望。車騎忽忽涉遠道。</text>
<title>登狗岾</title>,<text>高城西望杳冥夢。峻嶺隱映橫蒼穹。翩翩匹馬與單童。去去直入雲山中。飛流喧豗落半空。深谷慘惔來悲風。蒼松萬丈間丹楓。石上合抱多椅桐。試登半嶺煙嵐濛。世界漠漠皆昏蒙。擧眼不見峯巒雄。俯臨莫辨西與東。曾聞正直能感通。潛心默禱如韓公。豈意寸心動天翁。却聞屛翳驅豐隆。奇峯層出劍閣叢。偃蹇騰擲堆祝融。再拜山靈謝神功。更攀絶磴窮高崇。尼岩歲久苔蘚紅。盧井不食塵沙充。回頭人世渺魚蟲。下視碧海磨靑銅。平生壯觀無與同。愼莫世道悲途窮。千回萬折到禪宮。已看缺月生朣朧。</text>
<title>萬景臺觀海</title>,<text>海於天地爲物巨。持蠡莫得窺大小。生來滯跡蹄涔問。試看溝壑亦浩杳。如今始覺溟海大。茫茫碧海連八表。長風驅濤素車馳。蒼龍白馬相夭矯。有時觸石霹靂吼。飛雪噴薄電光繞。煙霞晻映三島外。日月出沒扶桑曉。洶湧千尋戲鯨鯢。浩蕩萬里飛白鳥。風恬鏡光靜如拭。雲捲蜃樓何縹緲。然犀固難窮海族。神怪怳忽不可了。高臺直壓滄洲上。終日不厭看淼淼。胸中豈但呑八九。世間不用憂悄悄。</text>
<title>金剛山道中</title>,<text>行路難。馬上蓑衣適至骭。匣中雙劍氣麤猛。不是耿弇西上壟。不是千秋南度嶺。名途失脚落窮坎。却將匹馬尋絶境。一路縈回入雲霄。萬木薈鬱翳光景。半山煙嵐白日暗。山鳥不鳴林壑靜。或入窮崖不見天。正如窮蛙在深井。或登頂上快觀覩。正如馭風恣馳騁。行路難。人間夷險遞相尋。世路窮通在俄頃。我昔弱冠初釋褐。鼻端運斤期遇郢。龍虎榜中居第一。鳳凰臺上荷恩幸。不料散材當棟樑。每戒折足心自警。況復昭昭聖訓大。中夜不寐發深省。那知末路事大謬。忽遇無妄爲棄梗。不才端合臥林泉。辜負聖明心耿耿。催鞭更向嶺西去。漠漠前程路亦永。</text>
<title>東門種苽。次壻金安老韻。</title>,<text>西山不獨有夷齊。商嶺不獨有東園。靑門亦有種苽者。抱甕甘與傭人群。近城自有閑田地。僻遠不必朱陳村。夜夜貪看渭川月。朝朝閑望終南雲。春來荷鋤耕東門。秋來抱蔓歸東門。東門之苽世所珍。東門亦復羅芳樽。劈苽酌酒樂復樂。可笑富貴多塵煩。當年丞相嘆黃犬。何曾此日留兒孫。失侯貧賤亦何恨。細推禍福相糾紛。高車駟馬足遺臭。煙耕雨鋤多英芬。當時無憂已自可。何況萬古名流聞。種苽堪羨東陵侯。華亭鶴唳哀平原。</text>
<title>東門種苽。次壻金安老韻。 其二</title>,<text>昔年東陵曾作侯。今日東門來灌園。一持刀筆爭刮摩。野鶴不雜連鷄群。蕭然城外一區地。咫尺皇都如荒村。長安之東洛陽西。門前車馬多如雲。爭利貪前塵擾擾。金珠盡入侯王門。豈如東門獨種苽。良辰亦復開淸樽。賣之衣食亦足繼。食之又能排心煩。柴荊不敢近帝居。肉食不敢希王孫。高皇龍飛秦鹿失。販繒織薄徒繽紛。韓彭一朝竟菹醢。豈聞萬世流芳芬。首陽之薇武陵桃。高風漠漠空傳聞。大隱何必深山中。揮鋤只合耕東原。</text>
<title>東門種苽。次壻金安老韻。 其三</title>,<text>子眞躬耕居谷口。元亮棹舟歸田園。何曾夢入黃閣中。廿與鹿麛長爲群。不見秦時東陵侯。秦亡居此城東村。種苽一頃心討足。昔日富貴如浮雲。日出荷鋤耕荒陂。日入帶月關柴門。苽甘自可澆乾肺。濁醪亦復盈汚樽。功名思之誠爛熟。貧賤豈有熱惱煩。所求易得餘何求。此道可傳雲仍孫。一朝遊談卿相間。片言可是能解紛。商山之翁定儲位。至今萬古流淸芬。種苽採芝何可小。身不得見名空聞。枯榮遞傳何足計。苽甘獨數東門原。</text>
<title>洛山寺。排律。寺在襄陽。臨海岸。可觀日出。世祖嘗巡幸于此。命重新之。</title>,<text>玉輦巡遊傍海濱。荒涼古寺一朝新。軒楹飛舞臨周道。金碧輝煌出世塵。西嶺長途穿險巇。東溟萬族囿慈仁。禪扉盡日輪蹄紦。空谷多年鳥雀馴。洞裏嵐霏連晦朔。佛前香火供昏晨。煙巒簇簇圍三面。雲樹重重作四隣。遊子策筇尋寶刹。居僧揮麈禮仙眞。湘師萬代爲先覺。潮信千年警後人。欲脫輪回須戒定。要知幻泡愼貪嗔。談玄半日從禪侶。還向紅塵笑此身。</text>
<title>東門種苽</title>,<text>城中無曠土。門外有名園。魏闕何須到。齊民可與群。秦時登玉署。漢日臥花村。種子苽如棗。移根葉似雲。味宜升紫闥。價自踴靑門。潤齒融瓊液。傾籠近玉樽。身謀聊復爾。口業不爲煩。歲稔輕輸稅。年高喜弄孫。田家春寂寂。塵世事紛紛。滿畝蔬偏美。盈盤氣自芬。熊蹯心不慕。魚腹耳無聞。樂矣忘機事。朝朝灌後原。</text>
<title>遠別離</title>,<text>與君初結褵。紅顏少年時。鴛鴦不獨飛。翡翠長相隨。死生固難期。豈意生別離。朔風陰雲垂。朔雪何霏霏。茫茫路逶遲。雁斷書信稀。操琴淚交頤。紅牋寫相思。相思不勝悲。欲作織錦詩。憔悴不成詞。欲寄將何爲。寒月照天涯。妾心老天知。</text>
<title>巢許</title>,<text>箕山鬱岧嶢。積翠干雲霄。吾聞許與巢。藏蹤避帝堯。帝堯仰高標。欲以代其勞。公乃去飄飄。心與山高高。山深城市遼。緬邈離塵囂。一心任蕭條。萬乘不我搖。誰令代治庖。一枝足鷦鷯。大位不可要。憂樂自相交。思慮日以焦。眞源日以消。膏火自煎熬。山木禍自招。爭如遠喧嘈。隨意適逍遙。巖壑風蕭蕭。高人事寂寥。我來問蒭蕘。落日淡山椒。</text>
<title>讀天寶遺事</title>,<text>閑中閱書史。一覽天寶事。玄皇初圖治。眞是明天子。寶床登學士。庭中焚錦綺。藏疏金函裏。賜箸表寵異。孜孜四十紀。八方塵不起。終焉不如始。忽然耽色美。貴妃宛轉侍。秦虢爭嫵媚。一從喪心志。百度隨以毀。暝然忘大器。日日事淫侈。荔支經百置。珍犀來交趾。奇花變靑紫。妖草能醒醉。籠藏綠衣使。舟泛蘭湯水。春風富桃李。秋夜荒遊戲。淸商雜宮徵。歌吹歡未已。漁陽養豺豕。鼙鼓喧燕市。西來杖馬箠。河北皆風靡。潼關戰失利。龍馭巡萬里。蒼皇馬嵬次。蛾眉馬前死。人生足悲喜。禍胎誰所致。李郭眞將帥。興復反掌易。君王返旌幟。掩面重回視。不悟播遷恥。還恨佳人萎。我今讀數紙。成敗如掌指。世有足可恃。寡欲天下理。一有所縱恣。讒佞因以至。爭來中我意。衰亡良有以。謂余若不是。看取明皇記。</text>
<title>贈智淸師</title>,<text>早歲除煩惱。脫身幻泡影。一鉢與一甁。飄然雲水境。柳絮已粘泥。波瀾不起井。寥寥坐觀空。禪心入冥冥。嗟我方外人。汩沒費光景。周妻與何肉。苦海困溟涬。何當離世網。側身望碧嶺。</text>
<title>酒病</title>,<text>徐肺久未穩。何肉亦不食。酒病入膏肓。浮生已可識。脩短有定命。死生非人力。不飮不必壽。飮者不必促。或因奇疾逝。或因惡腫沒。寒末四百病。種種凶短折。沈綿伏枕席。經年受苦毒。古云兵死快。酒死差可樂。他病與酒病。吾當有所擇。</text>
<title>書富林君湜松巖屛 一時。朋儕權健，申從濩，成俔，安琛，許琛，金宗直，金紐。皆有所詠。</title>,<text>有松高百尺。有石高千丈。四時不改色。萬古倚穹壤。亭亭意彌貞。巖巖人所仰。月透影凌亂。風來送淸響。浮雲時卷舒。獨鶴閑來往。下有淸溪水。奔流走莽蒼。游魚俯可數。圉圉自生養。有美王孫貴。襟懷本倜倘。綺羅徒自薰。山林心所賞。朝遊紅塵間。暮向淸川上。有時策烏藤。有時披鶴氅。垂釣坐盤磯。散步發遐想。靑山橫偃蹇。白鷗飛浩蕩。詩酒日遨遊。煩慮期滌盪。有美王孫貴。役役愧吾黨。</text>
<title>不飮</title>,<text>昔爲醉吟人。眞得醉中樂。世人皆謂狂。吾獨適其適。中爲酒病客。不保朝與夕。妻子憂性命。吾獨不悔惜。醉時吟酒詩。天地一幕席。病時有病詩。彭殤皆妄作。如今作癡漢。不能飮一勺。飮則輒嘔吐。不飮稍能食。精神稍復醒。肌膚稍潤色。世人皆驚怪。昔狂今始覺。妻子喜欲顚。死骨稍蘇息。吾獨惘然悲。如自鈞天落。昔樂今悄悄。昔放今跼踀。夢中爲君王。溷廁爲天堂。未知孰爲覺。未知孰爲狂。恍惚不可知。吾欲問彼蒼。</text>
<title>遊俗離山記行。贈旭上人。</title>,<text>平生遠遊志。擬欲極幽屛。一爲名所繫。役役困簿領。前年脫世網。恣登金剛嶺。一萬二千峯。盡拱毗盧頂。奇觀甲天下。夙願始得逞。今年遊俗離。俗離亦幽迥。馬峴當洞口。鍊石鋪百頃。一路坦如砥。八橋水深淨。暯到大法住。怳然入異境。鐵鑊側溪曲。銅柱軼光景。羅代殿像在。鬼怪伏精猛。頹垣遍崖谷。遺基猶整整。相與弔往事。擧杯一悲哽。黃昏到福泉。試看巖下井。刳木注石槽。不用與綆。夜與旭上人。共飮一椀茗。談玄洗塵想。聞鍾發深省。珠宮煥若新。蓮漏夜亦永。明朝登絶頂。去去入杳冥。雲深一洞幽。葉落千峯冷。諸山羅脚底。渺渺如畦町。側身望南海。蜃氣極溟涬。俯見三韓地。正如在深穽。一片蠻觸角。擾擾幾爭鼎。飄飄氣凌虛。日月可倒影。半世落人間。何用事骨鯁。不如伴白雲。泉石窮遊騁。</text>
<title>掛鍾巖 在高城郡海邊</title>,<text>石龕俯溟渤。往事多奇蹤。何年月氏國。泛此千石鍾。上載黃金仙。駕以滄海龍。隨緣到東陲。於此安粹容。神鍾掛巖下。諸佛坐孤峯。高城盧太守。偶爾來相逢。稽首謝六通。百拜心益恭。奉之踰狗岾。晨夕香火供。千年更萬年。靈怪多吉凶。玄虛溺高明。報應驚愚蒙。頹迷不復辨。邪正誰適從。安得人其人。盡驅桑與農。</text>
<title>踰水岾記行 在金剛山</title>,<text>登山須到頂。晴曉入幽谷。竹杖在吾手。芒鞋着吾足。攀緣碧蘿月。去去窮䂽崅。上竦有喬杉。蔓生多側柏。異卉不知名。奇花間紅白。行行漸幽密。如入褒斜穴。下視杳無地。上不見日月。殘雪在崖隙。陰風吹獵獵。昨者在山下。酷暑方着骨。今朝入山中。爽氣寒凜冽。高卑自不同。寒暑亦不一。始知天壤間。造物多戲劇。蟪蛄疑春秋。朝菌昧晦朔。予生塵壤間。何異此物惑。愯然心膽喪。久立長太息。更上最高峯。廓然天門豁。左右盡奇巖。亭亭削玉立。北望毗盧峯。萬丈橫翠色。洞壑鬱窈窕。面面爭奇特。循溪下深谷。細路如階級。兩涯無寸土。晴川走白石。行到妙吉祥。困極留數刻。叉手揖瞿曇。取泉飮一勺。招提誰所建。黃金塗四壁。高僧數十輩。繞榻走不歇。云是着功夫。天堂庶可入。此言何恍惚。只可驚愚俗。觀音信奇石。佛地亦名刹。試投摩訶衍。揮汗坐林樾。階邊有莎草。軟翠可愛惜。僧言指空師。於此拜菩薩。至今鬼護持。不啻雙樹木。獅子苦吼哮。妙峯囂塵絶。行徑或有無。石上人蹤滅。或登萬丈崖。或臨千尺窟。賴有鐵鎖垂。緣之下幽黑。惴惴臨不測。性命寄毛髮。來登普德窟。奇險尤可愕。誰立兩銅柱。緣崖構禪室。鐵索相纏繞。俯臨無底壑。金碧耀棟樑。沙佛坐巖隙。擧世盡趨仰。千古著靈迹。復下靈通口。兩山如束峽。飛流出其下。亂落如飛雪。黃昏到表訓。古寺半頹落。自從楡岾來。距此里五十。所見雖已富。氣力亦已乏。禪窓少支頤。遙憶所經歷。金剛千萬峯。一一在胸臆。聊將記所見。他日爲耳目。</text>
<title>正陽寺望山 寺在金剛山</title>,<text>洞中雖已遍。山形難盡覿。快登正陽寺。始可見歷歷。國望儼若尊。毗盧亦峻極。其餘衆峯巒。盡在兒孫列。攙天皆玉立。奇特固難說。或如獅子蹲。或如猛虎躩。或如高僧坐。或如觀音立。靈龜斂一足。鷹隼披兩翼。白龍飮晴川。丹鳳騫碧落。風吹鱗甲動。雲捲肩衣裼。森森劍戟攢。縞縞蔥筍削。一萬二千峯。形色固非一。一一有生氣。盡向曇無竭。當年畫圖間。見此猶驚愕。如今幸目覩。神心若飛越。高吟記勝迹。山靈爲我泣。</text>
<title>讀斷腸集</title>,<text>士爲知己死。女爲悅己容。君顏如花紅。君髮如亂蓬。君詠誰得和。君彈誰得聽。鴛鴦隨野鶩。抑鬱空此生。我今讀殘篇。無端傷我情。</text>
<title>送柳牧使 文通 赴尙州</title>,<text>耆之皇祖妣。貫之大夫人。俱爲梅軒女。不是苽葛親。耆之遞吏部。貫之實交承。皆逢聖明主。雲路擬飛騰。夫人適年深。白雲常在望。事君日則長。火迫歸榮養。禮縣旣捧檄。槐郡又棲鸞。今復去薇垣。板輿向商顏。車騎集祖道。相送漢之濱。班資何足計。忠孝聚一身。況運盤錯手。所至溢聲響。佇看黃穎川。入拜漢丞相。</text>
<title>月夜遊西湖</title>,<text>一葉扁舟泛鏡光。數聲柔櫓更蒼茫。天開上下江千頃。雲掃東南月一航。栗島茝蘭吹泛溢。龍山風露濕凄涼。夜闌陡覺精神快。乘興悠然入醉鄕。</text>
<title>鏡浦臺</title>,<text>殘山斗絶枕湖明。湖水盈盈一鑑平。橋外滄溟千萬里。沙邊白鳥兩三聲。憑軒始信乾坤大。對月偏驚几席淸。且問三山何處是。仙遊空想永郞行。</text>
<title>漢江釣魚</title>,<text>蓑笠終朝坐釣磯。一江煙雨濕霏霏。風生細浪粼粼起。波暖輕鷗款款飛。欲拉莊周問齊物。且從海客學忘機。纖鱗自是無多味。釣得連鼇始捲歸。</text>
<title>岳飛</title>,<text>大廈元非一木支。獨將忠憤際艱危。煙塵浩浩鬼神怒。志節昭昭天地知。泥馬南來遵海日。霓旌北指渡河時。令人萬古懷遺恨。却笑當年謾賜旗。</text>
<title>謁宣陵。二首。</title>,<text>海東黎庶屬唐虞。濟濟臣僚仰聖謨。雉尾乍分瞻黼座。鷺班齊拜殷嵩呼。金輿玉輦無消息。日表龍姿只畫圖。白髮老臣來拜哭。不禁哀淚灑蛟珠。</text>
<title>謁宣陵。二首。 其二</title>,<text>孤臣生際聖明時。不分奴材早遇知。經幄幾年陞舜殿。壽宮無復見堯眉。橋山慘惔雲俱暗。魏闕凄涼事可悲。弓劍已遺攀不得。可堪揮淚寫新詩。</text>
<title>寄子珍</title>,<text>少年意氣謾相期。末路堪嗟未有奇。酒盡閑情傳綠綺。詩成幽趣寫烏絲。籠中日月人將老。枰上功名路轉危。約與元紌開舊意。要君同醉鬱金巵。</text>
<title>松京懷古</title>,<text>古國煙雲樹老蒼。朅來惆悵問興亡。殿臺寥落皆荒草。城郭依俙半夕陽。操搏豐功悲舊主。濟安煕運屬吾王。江山如昨繁華盡。獨立蒼茫賦短章。</text>
<title>紙鳶</title>,<text>却象輕鳶翦紙爲。箭頭旗尾正依俙。纔乘一線隨風去。便向層霄傍日飛。早識羽毛皆物化。誰將眞假辨天機。翺翔不似樊籠鷃。萬里鵬搏或庶幾。</text>
<title>浣花溪</title>,<text>錦官城外浣花溪。杜老林塘傍碧鷄。萬里橋邊煙漠漠。百花潭上草萋萋。異鄕萍轉開新宅。古國桃陰想舊蹊。滿目干戈悲劍閣。長安歸路恐長迷。</text>
<title>閑中見元人趙君謨碧筩飮詩。戲次。</title>,<text>水作瑠璃藕住瓊。不辭河朔飮如鯨。任看纖手拈香葉。却引朱唇吸翠莖。何許天瓢靈派倒。也驚華井活源傾。露盤象鼻眞堪樂。大醉歸來暑氣淸。</text>
<title>應製。次四十八詠韻。匪懈堂曾有此詩。成廟命文臣和進。</title>,<text>玉質盈盈覆淺莎。幽人相伴岸烏紗。風搖氷骨香先聞。月透寒窓影半斜。只願姮娥留素魄。惟愁屛翳作陰魔。對君豪飮眞麤俗。端合哦詩煎餠茶。</text>
<title>應製。次四十八詠韻。匪懈堂曾有此詩。成廟命文臣和進。 其二</title>,<text>此君氣槩擅江皐。風伯相將作淡交。一逕幽通看細細。千竿低拂聽騷騷。棋殘勝負子聲響。彈盡哦洋琴韻高。物理細推非假合。莫言相値偶然號。</text>
<title>應製。次四十八詠韻。匪懈堂曾有此詩。成廟命文臣和進。 其三</title>,<text>根出䜌邦到大東。家家院院遍蔥蘢。雖然風土東西異。自是君恩雨露同。葉展扶疏呈淺綠。花開燦爛映殷紅。憑君且復勤培養。玉蕊疑歸閬苑宮。</text>
<title>應製。次四十八詠韻。匪懈堂曾有此詩。成廟命文臣和進。 其四</title>,<text>玉爲枝幹石爲根。盆上玲瓏帶蘚痕。花月依俙蛟鰐舞。風雷彷彿海濤奔。誰憑閶闔呈奇品。却共球琳貢至尊。寶玩不宜終散逸。衛公辛苦戒兒孫。</text>
<title>應製。次四十八詠韻。匪懈堂曾有此詩。成廟命文臣和進。 其五</title>,<text>玉盤盂色陋桃天。艶麗堪誇拔俗標。靑帝回眸勤長養。花王作伴戀鮮妖。芳容不獨鳴東洛。浩態應將擅午橋。浪紫浮紅莫相鬪。雨中誰似此花嬌。</text>
<title>應製。次四十八詠韻。匪懈堂曾有此詩。成廟命文臣和進。 其六</title>,<text>揷架繁枝巧自依。黃花綠葉照柴扉。露中拭拂雨霑服。月下來看香滿衣。絶色不論飛燕瘦。國馨何數太眞肥。誰將荊蕀輕嘲笑。對此惟堪倒玉巵。</text>
<title>應製。次四十八詠韻。匪懈堂曾有此詩。成廟命文臣和進。 其七</title>,<text>不受寒風與熱風。孤姿獨秀雪霜中。豈因糞壤栽培力。盡是乾坤造化功。葉帶貞心經歲翠。花含勁氣貫冬紅。可憐百卉凋零後。長作繁陰照日曈。</text>
<title>應製。次四十八詠韻。匪懈堂曾有此詩。成廟命文臣和進。 其八</title>,<text>世間花品幾千般。須識名花擅世間。碧玉綠珠羞比態。姚黃魏紫競開顏。滿院微風香世界。翻階寒影玉闌干。如今始識花王貴。芍藥雖奇不足班。</text>
<title>應製。次四十八詠韻。匪懈堂曾有此詩。成廟命文臣和進。 其九</title>,<text>春風駘蕩覺微和。賞此玲瓏白玉花。淡淡幽香來粉蝶。溶溶素艶鬪靑娥。白雲壓樹墻頭出。晴雪粘枝屋角斜。月下對君傾玉盞。詩人應不負年華。</text>
<title>應製。次四十八詠韻。匪懈堂曾有此詩。成廟命文臣和進。 其十</title>,<text>或紅或白幾千枝。正是春光欲半時。微雨也宜開爛熳。狂風且莫落紛披。宋玉墻邊窺素女。孝恭籍裏看紅兒。邇來自得風流伴。好是頻傾金屈巵。</text>
<title>應製。次四十八詠韻。匪懈堂曾有此詩。成廟命文臣和進。 其十一</title>,<text>豈以無香小此花。世間紅白謾紛拏。粉粧照曜非何晏。錦帳離披是石家。臨水醉容開鏡艶。倚闌睡態受風嘉。恰如美女在空谷。素面還將翠袖遮。</text>
<title>應製。次四十八詠韻。匪懈堂曾有此詩。成廟命文臣和進。 其十二</title>,<text>萬朶千苞世所稱。玉簪金鳳豈堪矜。芳姿勁節眞無比。厚翠深紅見未曾。不受春風蜂蝶繞。且凌冬日雪霜凝。天敎松竹長爲伴。猶喜丹葩映碧層。</text>
<title>應製。次四十八詠韻。匪懈堂曾有此詩。成廟命文臣和進。 其十三</title>,<text>撩亂奇花映玉堂。銜杯端合潤枯腸。絲綸閣下誰爲伴。虛白堂前獨自芳。霞艶近連天北極。猩紅飄入殿西廊。經春涉夏眞堪詑。不似他花頃刻忙。</text>
<title>應製。次四十八詠韻。匪懈堂曾有此詩。成廟命文臣和進。 其十四</title>,<text>屈平雖未入騷經。素蕊春來亦自榮。綽約肌氷看冷艶。參差膚雪挹餘馨。初疑王母池邊出。還訝唐昌觀裏生。一朶瓊葩誠可玩。羅浮庾嶺浪傳名。</text>
<title>應製。次四十八詠韻。匪懈堂曾有此詩。成廟命文臣和進。 其十五</title>,<text>憂樂都忘彼一時。來何容易去何遲。魂飛五國無窮恨。歲晏長門有所思。可是暫消兒女怨。何因解得丈夫悲。若爲招盡窮愁客。竹葉萱花左右持。</text>
<title>應製。次四十八詠韻。匪懈堂曾有此詩。成廟命文臣和進。 其十六</title>,<text>群芳歷亂送殘春。獨有孤叢托地垠。翠葉却從根底衛。丹心擬向日邊親。蕊作紫房棲浪蝶。帶爲金盞潤乾唇。花中有此馨香德。可愧人間負德人。</text>
<title>應製。次四十八詠韻。匪懈堂曾有此詩。成廟命文臣和進。 其十七</title>,<text>門前楊柳列樅樅。白硏何曾遇老龐。陶徑五株憐蔭宅。隋隄千里笑爲邦。春深謝女才堪詑。歲晩桓溫恨滿腔。鶯囀馬嘶春意鬧。垂絲裊裊拂紗窓。</text>
<title>應製。次四十八詠韻。匪懈堂曾有此詩。成廟命文臣和進。 其十八</title>,<text>翻階翠色卷重重。無幹無枝心亦空。一幅綠章抽雨後。雙飛靑鳳舞庭中。晴窓雨枕皆堪玩。碧葉丹葩亦可宗。只恐秋風來玉宇。淫霖披拂亂溟濛。</text>
<title>應製。次四十八詠韻。匪懈堂曾有此詩。成廟命文臣和進。 其十九</title>,<text>松身柏葉傍山蹊。獨立亭亭天與齊。遙見繁枝傾翠蓋。平看直幹拂晴霓。猿狖聳身愁着手。金烏回翼欲來棲。碧窓朱戶靑雲暗。不必隋樓也自迷。</text>
<title>應製。次四十八詠韻。匪懈堂曾有此詩。成廟命文臣和進。 其二十</title>,<text>無風野燒照山隅。霜染臙脂入樹膚。蕩漾御溝一片葉。凋零吳渚兩三株。井陘赤幟眞兒戲。驪岳紅裙可命奴。惆悵一年秋欲盡。可堪草木變丹朱。</text>
<title>應製。次四十八詠韻。匪懈堂曾有此詩。成廟命文臣和進。 其二十一</title>,<text>東籬塢下立躊躇。白酒黃花不負余。彭澤陶公回眼日。齊山杜子滿頭初。飄零豈是風霜後。璀璨猶含雨露餘。制得頹齡緣飮水。孤芳手種暗精廬。</text>
<title>應製。次四十八詠韻。匪懈堂曾有此詩。成廟命文臣和進。 其二十二</title>,<text>孤叢曄曄對前軒。冉冉幽香撲鼻繁。好伴松篁在空谷。笑他蕭艾滿平原。夫子室中如善士。屈平騷內比芳蓀。山林獨秀君知否。爲避人間車馬喧。</text>
<title>應製。次四十八詠韻。匪懈堂曾有此詩。成廟命文臣和進。 其二十三</title>,<text>幾歲靑山與白雲。移來庭院吐奇芬。昴霄老幹蒼虯色。蔽日繁枝翠鳳文。月下童童形似蓋。風前瑟瑟響如壎。憐渠夭矯凌雲起。繞樹閑吟倚醉醺。</text>
<title>應製。次四十八詠韻。匪懈堂曾有此詩。成廟命文臣和進。 其二十四</title>,<text>可愛墻邊錦作團。每憐園豎報平安。膚如飛燕寒無粟。色勝昭君灼不瘢。將子休誇百日久。憑君留與四時看。堪嗟衆卉爭春色。一遇秋霜也自殘。</text>
<title>應製。次四十八詠韻。匪懈堂曾有此詩。成廟命文臣和進。 其二十五</title>,<text>日射繁英花欲燃。雨餘庭院色尤鮮。春風桃李爭先後。夏日芙蓉鬪醜姸。擬逐神仙歸䦘苑。豈隨因果落華筵。百日花邊千日酒。要君相伴過年年。</text>
<title>應製。次四十八詠韻。匪懈堂曾有此詩。成廟命文臣和進。 其二十六</title>,<text>暖風吹綻出墻稍。色色形形巧自交。奇品豈能容易得。韶光愼勿等閑抛。旗翻楚國三軍亂。駕幸華淸五隊淆。自是衆芳叢一樹。紛紛胡蝶竟來巢。</text>
<title>應製。次四十八詠韻。匪懈堂曾有此詩。成廟命文臣和進。 其二十七</title>,<text>苦斂金錢滿大盈。爭如黃蕊與靑莖。鄧通吳濞休誇富。鵝眼綖環謾自輕。面別后王何足貴。術成子母不堪呈。公道世間唯此物。不分華屋與紫衡。</text>
<title>應製。次四十八詠韻。匪懈堂曾有此詩。成廟命文臣和進。 其二十八</title>,<text>擾擾群芳自異科。東南如此有名花。敢將玉質迷靑帝。擬折瓊枝揷素娥。國色却嫌梅李淡。淸香更比蕙蘭嘉。老人頭上眞無分。蟬鬢雲鬟儘可誇。</text>
<title>應製。次四十八詠韻。匪懈堂曾有此詩。成廟命文臣和進。 其二十九</title>,<text>百卉遭霜失舊靑。商聲摵摵隔窓聽。試看紫蕊凌秋氣。獨與黃花繞草亭。月下精神同桂樹。風前嬌態陋冥靈。還似佳人翠袖薄。天寒日暮倚竛竮。</text>
<title>應製。次四十八詠韻。匪懈堂曾有此詩。成廟命文臣和進。 其三十</title>,<text>杜鵑花發幾千層。露浥繁英態更增。品絶鶴林名可貴。魂傳蜀帝事難憑。崩騰趙壁皆朱幟。燦爛吳山盡錦繒。如此良辰不可負。恐經風雨也飄凌。</text>
<title>應製。次四十八詠韻。匪懈堂曾有此詩。成廟命文臣和進。 其三十一</title>,<text>直幹扶疏玉砌傍。良材不數嶧山陽。焦焚當日遭奇禍。霹靂何年下取將。濃影鋪庭知皓月。微風拂葉覺淸霜。銀床金井繁陰合。待見高枝棲鳳凰。</text>
<title>應製。次四十八詠韻。匪懈堂曾有此詩。成廟命文臣和進。 其三十二</title>,<text>芒鞋竹杖下庭除。閑入花園冒雨鋤。色艶茶蘼誰比態。香繁薝蔔不聞餘。輕盈倩女迷王宙。淡抹文君挑相如。標格細看眞第一。瑞香多事出匡廬。</text>
<title>應製。次四十八詠韻。匪懈堂曾有此詩。成廟命文臣和進。 其三十三</title>,<text>怪石何年別大湖。依然千載穀城叟。煙波寂歷晴猶潤。苔蘚斕斑翠欲流。貞婦望夫情脈脈。將軍射虎路幽幽。崚嶒石友眞知己。可笑平泉豈足侔。</text>
<title>應製。次四十八詠韻。匪懈堂曾有此詩。成廟命文臣和進。 其三十四</title>,<text>嶙峋老幹拂煙斜。夭嬌蒼藤走駭蛇。月射朦朧雲布地。風來轟磕海揚波。蜜葉蔽空成翠幄。閑花落地撒朱砂。可憐獨鶴知音少。欲就淸陰借一柯。</text>
<title>應製。次四十八詠韻。匪懈堂曾有此詩。成廟命文臣和進。 其三十五</title>,<text>秋陽融暖色偏酣。仙果當階火欲炎。丹葉垂垂明返照。紅囊磊磊映晴嵐。霜後一林香簇簇。月中千點影毿毿。年年食實還堪嘆。四十光陰又向三。</text>
<title>應製。次四十八詠韻。匪懈堂曾有此詩。成廟命文臣和進。 其三十六</title>,<text>秋風策策楚江濆。滿樹黃金客欲分。鳳卵龍珠同氣味。碧桃靑李謾繽紛。因思懷橘供慈母。却憶傳柑遺細君。何日渡准來紫闕。洞庭香色尙餘痕。</text>
<title>應製。次四十八詠韻。匪懈堂曾有此詩。成廟命文臣和進。 其三十七</title>,<text>當年漢武種離宮。馬乳龍鬚浥雨濛。箇箇堆盤蒼玉濕。枝枝滿架翠雲濃。誰將仙果嘲方朔。却挹楊梅笑孔融。擬向高昌傳妙法。釀成醇醴滿臺中。</text>
<title>應製。次四十八詠韻。匪懈堂曾有此詩。成廟命文臣和進。 其三十八</title>,<text>一株瓊樹映彤墻。綠葉丹葩帶露芳。晉帝初驚六實貴。延宗那解二榴祥。團團素粒盈螺殼。一一紅珠貯玉漿。爲報相如休慮渴。園林蕭瑟已微霜。</text>
<title>應製。次四十八詠韻。匪懈堂曾有此詩。成廟命文臣和進。 其三十九</title>,<text>灎灎方池闢四隅。靑蒲獵獵雜芙蕖。伏中喜見筩盛酒。雨後驚看斗量珠。物外論交憐靜社。閑中著說憶眞儒。滿前紅翠繁遮護。獨嚊淸香日欲晡。</text>
<title>應製。次四十八詠韻。匪懈堂曾有此詩。成廟命文臣和進。 其四十</title>,<text>從來情性癖林泉。試作奇峯置眼前。五獄晴光臨客榻。三山嵐翠落賓筵。風煙淅瀝東西面。日月依俙南北躔。眞假由來難可辨。閑中對汝重回旋。</text>
<title>應製。次四十八詠韻。匪懈堂曾有此詩。成廟命文臣和進。 其四十一</title>,<text>空明寶貝若矜嚴。石鞰山輝二者兼。數尺陰精長炯炯。六稜華彩聳巉巉。連城照乘差堪比。玄鶴驪珠不足參。庭玩滿前雖異品。爭如此物駭觀瞻。</text>
<title>應製。次四十八詠韻。匪懈堂曾有此詩。成廟命文臣和進。 其四十二</title>,<text>煙濤風浪浩深深。水府龍宮富怪琛。採出靑螺如斗大。也從蒼海到墻陰。強名盆瓮誠非假。種得芙蕖已作林。天質自然成寶器。一回看玩一回吟。</text>
<title>應製。次四十八詠韻。匪懈堂曾有此詩。成廟命文臣和進。 其四十三</title>,<text>礌砢蒼松已萬年。一雙氷鳥寔飛仙。暫來華表人民變。一去緱山歲月遷。雲際獨鳴聲戛戛。月中孤舞影蹁蹁。憑君好向楊州去。莫近明皇駭控弦。</text>
<title>應製。次四十八詠韻。匪懈堂曾有此詩。成廟命文臣和進。 其四十四</title>,<text>何年香麝入園廛。養得馴來戲眼前。碧洞春深花似海。靑郊日暖草連天。幾歲山中隨木客。于今庭除伴胎仙。弄璋錯寫眞堪笑。可愛籠中在鹿邊。</text>
<title>應製。次四十八詠韻。匪懈堂曾有此詩。成廟命文臣和進。 其四十五</title>,<text>氣暖風和春日舒。籠中鵓鴿長新雛。五色文章巴蜀錦。九苞華彩罽賓毹。盤空喜聽風鈴響。繫足何難折簡呼。却向晴霄搏一翮。朝陽阿閣擬鳧趨。</text>
<title>應製。次四十八詠韻。匪懈堂曾有此詩。成廟命文臣和進。 其四十六</title>,<text>鬱蔥佳氣拱珠宮。苒苒晴雲暗祝融。漠漠江山歸混沌。茫茫天地入牢籠。白衣蒼狗空濛裏。玉葉金枝杳靄中。自是從龍常五色。肯遮日月變洪濛。</text>
<title>應製。次四十八詠韻。匪懈堂曾有此詩。成廟命文臣和進。 其四十七</title>,<text>入眼西山倚昊蒼。靑松白石護僧房。道成和尙分鳩足。講罷毗尼坐雁堂。法門自爾無榮辱。塵世何曾較短長。咫尺人間發深省。鍾聲日暮落蒼茫。</text>
<title>次遼東敎授官韻 以𪚥聖節使赴燕京時作。此下六首同。</title>,<text>遙遙日下望燕京。奉命何辭萬里行。蕩漾扁舟經鴨水。艱關匹馬到遼城。千年道義尊文廟。萬國衣冠奉大明。季子觀周吾豈敢。天庭稽首亦爲榮。</text>
<title>次遼東敎授官韻 以𪚥聖節使赴燕京時作。此下六首同。 其二</title>,<text>夫子才名莫與京。高山仰止景行行。風雲浩蕩歸丹府。詩律鏗鏘入管城。六十老成心益壯。一官寒冷道還明。孔門但識尊天爵。豈問人間辱與榮。</text>
<title>贈孟御史 漁陽陽樊驛。見浙江都御史孟貴。請余相見。待之款密。不啻舊交。因求詩。書以與之。</title>,<text>邂逅郵亭近耿光。坐分賓主接杯觴。氷壺冏冏儀容整。玉屑霏霏笑語香。海國微蹤慙象譯。中原人物見麟凰。辛勤跋涉何須說。明日隨君入帝鄕。</text>
<title>贈孟御史 漁陽陽樊驛。見浙江都御史孟貴。請余相見。待之款密。不啻舊交。因求詩。書以與之。 其二</title>,<text>當年才調擅文場。此日巡宣振紀綱。海外徒聞鄒亞聖。客中驚見孟襄陽。家遙鴨綠幾千里。酒倒鵝黃累十觴。自是人心無彼此。莫言中國與遐荒。</text>
<title>贈孟御史 漁陽陽樊驛。見浙江都御史孟貴。請余相見。待之款密。不啻舊交。因求詩。書以與之。 其三</title>,<text>渺渺漁陽隔漢陽。堠磨雙隻幾梯航。三叉水闊連天白。萬里城高接海長。驛路山光情靄靄。故園魂夢遠茫茫。旅窓半日開懷抱。忘却流萍在異鄕。</text>
<title>次崔鄕貢瓛韻 崔。雲南人。博通經史。能文章。待明年省試者也。</title>,<text>鄕圍歌罷鹿鳴來。却喜文龍起草萊。今日休言朝薺苦。明春佇見錦衣回。獻酬我乏千鍾量。和昌君多八斗才。大器晩成人莫怪。從今高步上三台。</text>
<title>登演福寺木塔 與獻之，罄叔，大虛，子珍，如晦。遊松京時作。後十八首同。</title>,<text>地拆天分王氣終。惟餘廢寺萬家中。粉墻剝落頹春草。木塔崢嶸倚晩風。迹息無人悲黍稷。僧殘何客證圓通。百年興廢無多說。回首靑山落照紅。</text>
<title>花園</title>,<text>參差瓦縫碧苔封。院苑深深複道重。後殿笙歌方取樂。南山甲騎爲除凶。年深怪石依荒薺。春晩幽花屬蜜蜂。不獨吳宮悲往事。後人聊復弔遺蹤。</text>
<title>穆淸殿 卽太祖舊宅。有御容。</title>,<text>眞人乘運此興王。佳氣蔥蔥鎭一邦。至德君臣咸有一。神功今古夐無雙。堯眉瑞彩輝金璧。舜殿祥雲繞綺窓。天地固知難繪畫。小臣那得筆如杠。</text>
<title>成均館</title>,<text>東郊十里謁先師。獨坐黌堂有所思。百世人才今寂寞。滿庭松檜影參差。當年塑像顏如昨。昔日乘桴意可知。惆悵無因問前事。半山斜日使人悲。</text>
<title>王輪寺</title>,<text>水北山南一逕微。朅來無語立殘霏。丹靑半落殿空在。香火多年僧已非。春日暗隨騷客老。暮雲低逐牧童歸。階邊只有奇花發。閑送淸香襲我衣。</text>
<title>本闕古基 俗號滿月臺</title>,<text>閑倚長松覽古都。人間興廢幾榮枯。盡將臺殿灰兵火。遺却溪山展畫圖。春入空庭生蔓草。日斜殘柳噪飢烏。樵夫不識前朝恨。爲道書生浪倒壺。</text>
<title>壽昌宮</title>,<text>奇功無復問操鷄。百歲遺基但蒺藜。商受幾年殘赤子。周王當日救黔黎。風雲已逐神龍去。鳥鵲猶依古苑啼。甲子興亡終古事。遊人不用弔鋤犁。</text>
<title>福靈寺</title>,<text>獨携藜杖與芒鞋。穿出藤蘿過斷崖。山深老樹能欺日。庭靜蒼苔自上階。書劍豈緣營口腹。風塵無計外形骸。若爲挽得前溪水。洗盡胸中芥滯懷。</text>
<title>朴淵</title>,<text>造物神功亦壯哉。谽谺一洞若天開。山如鳳翥晴猶潤。水到龍淵碧更洄。翠壁千尋懸素綀。丹霞十里吼驚雷。幽人自是多詩興。終日空矼獨往來。</text>
<title>觀音窟前溪夜飮</title>,<text>深幽洞壑絶纖塵。白石如砥坐百人。曲曲溪流鏘玉佩。團團皓月轉氷輪。杯盤錯落將殘夜。花草淸香送晩春。大醉浩歌生逸興。相携起舞亦天眞。</text>
<title>花潭</title>,<text>溪邊盤石傍山門。溪上懸崖怒欲奔。雨後澄深一潭靜。春深爛熳百花繁。古今遊賞人何在。日夜爭流水自喧。自愧塵襟猶未脫。林泉無計問眞源。</text>
<title>皺巖</title>,<text>䂽确雲林行路難。時逢佳處又盤桓。溪邊石壁丹靑潤。馬首峯巒劍戟攢。乘興謾傳衝雪去。探春那似載壺看。揮鞭更向靈通去。陡覺煙霞洞府寬。</text>
<title>太平館夜飮</title>,<text>滿院春風躑躅開。夜深星月更徘徊。畫堂銀燭明如晝。錦瑟瑤絃響似雷。却笑主人求短律。任他遊子倒深杯。歌殘後殿增凄斷。試向前朝問劫灰。</text>
<title>敬天寺塔 乃元奇皇后所作。載船越海來造者。凡十三層。巧奪天眞。</title>,<text>四面靑山擁畫屛。半庭孤塔白亭亭。初疑玉柱擎天立。還訝珠宮特地生。月滿瑤階惟見影。雪飄銀界却無形。當年幾斂生民怨。緬想經營一愴情。</text>
<title>長源亭。次太虛韻。</title>,<text>四坐高談玉屑霏。名區斗覺宦情微。惟愁盞底黃流盡。莫怕山西白日飛。江上漁舟來又去。望中蜃市是耶非。平生浩蕩江湖興。今日樽前未擬歸。</text>
<title>長源亭。次太虛韻。 其二</title>,<text>蒼茫海上立殘霏。入望遙山一髮微。餠岳空林惟鳥去。長源遺跡已雲飛。固知彈指成今古。何用持龜問是非。惆悵歸來弔興廢。夕陽祗見牧童歸。</text>
<title>安和洞水落石</title>,<text>雨餘山色倚晴虛。虎踞龍蟠壯帝居。絶壁巉岩如列戟。寒流澄碧可觀魚。一般淸興渾忘我。滿坐高朋摠起予。幾歲風塵走京洛。從今端欲寄匡廬。</text>
<title>次福靈寺壁上韻</title>,<text>旋倚南樓謾苦吟。荒涼古寺白雲深。頑僧不記前朝事。喬木猶含太古心。㶁㶁雙溪寒浸骨。微微一逕巧穿林。滄茫舊蹟憑誰問。惟有江山自古今。</text>
<title>雲居寺</title>,<text>老樹千章一逕分。嵯峨金殿翳閑雲。高情逸興元無累。訪水尋山亦已勤。休道謝公多雅量。欲追巢父遠囂紛。歸來馬上相酬唱。緩轡徐行日欲曛。</text>
<title>題契軸</title>,<text>堪嗟世態劇波瀾。共向名途保歲寒。心事百年堅似鐵。交情一室臭如蘭。但知結友皆端士。莫歎隨行走下官。獲友自然能獲上。鵬程萬里路何難。</text>
<title>友蓮軒 二首</title>,<text>一畝方塘幾朶蓮。華堂瀟洒壓漪漣。江山有約紅塵外。風月無邊白烏前。檀板縷衣增媚嫵。紅粧翠蓋絶嬋娟。羨君已到瀛洲上。不必仙遊弱水邊。</text>
<title>友蓮軒 二首 其二</title>,<text>只見琴湖江水流。那知歲月去悠悠。一尊身世都無着。萬古乾坤亦是浮。紅粉三行金約臂。靑綾一束錦纏頭。半生快樂眞良計。肯信人間有百憂。</text>
<title>題快哉亭</title>,<text>老我年今六十六。因思往事意茫然。少年才藝期無敵。中歲功名亦獨賢。光陰衮衮繩難繫。雲路悠悠馬不前。何似盡抛塵世事。蓬萊頂上伴神仙。</text>
<title>讀莊子</title>,<text>點撿南華內外篇。是非榮辱摠忘筌。不才莫笑肩高頂。有用堪嗟火自煎。栩栩一宵思蝶化。蒼蒼萬里欲鵬騫。君看此老胸襟大。奇論崢嵘隘八埏。</text>
<title>張良</title>,<text>奇謀不遂浪沙中。杖劍歸來相沛公。借箸便能成漢業。分符獨自讓齊封。平生智略傳黃石。老去功名付赤松。堪笑世人長役役。功成勇退是英雄。</text>
<title>鳴沙路 高城，杆城間海邊。多有之。</title>,<text>嶺東奇勝畫難眞。到處平沙接海濱。始訝前汀鳴似玉。却驚歸路白於銀。鎗鎗有響君休怪。皓皓無塵我自親。更踏海棠花下去。天涯逐客未全貧。</text>
<title>孝思亭 乃盧議政子胖亭也。代人作。</title>,<text>世世勳名儘黑頭。相公心事更休休。曾聞大孝終身慕。今見陰功奕葉流。槐柳扶疏黃閣邃。煙花明媚小亭幽。太平家國渾無事。朝退時從釣舸浮。</text>
<title>夏日。渴甚獨酌吟。燒酒過飮氣絶。一家痛哭。洞中皆聞。數刻間。都下盡傳某已死酒。妻子多納碎水口中。日晩始醒。正如熟睡而覺。頓無困苦之氣。因述所懷。奉寄叔強。幸與大虛輩和敎。</title>,<text>殘年知友盡如新。病謗相仍已五春。鋒銳卽今形似木。頭臚依舊鬢成銀。只求有▒無監郡。怕見翻雲覆雨人。榮辱細看渾一夢。不如長醉葆天眞。</text>
<title>夏日。渴甚獨酌吟。燒酒過飮氣絶。一家痛哭。洞中皆聞。數刻間。都下盡傳某已死酒。妻子多納碎水口中。日晩始醒。正如熟睡而覺。頓無困苦之氣。因述所懷。奉寄叔強。幸與大虛輩和敎。 其二</title>,<text>世棄君平不足傷。菟裘今已占高陽。有時會合皆歡伯。無處遨遊不醉鄕。美祿孰云沈命法。寒氷眞是返魂香。陶然高臥羲皇上。二子呶呶鬧我傍。</text>
<title>再承瓊琚之報。眞珠玉在側。深愧形穢。不揆鄙拙。復和呈似。以希穢噱耳。</title>,<text>性命猶存又食新。溪邊湯柳已回春。風來池面微生縷。月轉山腰忽掛銀。老去頓無囊底智。閑時長對卷中人。平生錭篆渾無賴。却愧吹竽久渾眞。</text>
<title>再承瓊琚之報。眞珠玉在側。深愧形穢。不揆鄙拙。復和呈似。以希穢噱耳。 其二</title>,<text>多年病謗已摧傷。試把陰符學伯陽。可笑婆娑老京洛。何時嘯傲臥江鄕。龍鍾覺我容顏變。嫵媚多君笑語香。日日醉吟無箇事。題詩乘快失偏傍。</text>
<title>再承瓊琚之報。眞珠玉在側。深愧形穢。不揆鄙拙。復和呈似。以希穢噱耳。 其三</title>,<text>多病年來白髮新。芳心猶在又逢春。看看有興杯傾月。咄咄無方雪化銀。閱世如流丸走坂。浮生若夢墨磨人。憑君莫話名場事。不見名場一事眞。</text>
<title>再承瓊琚之報。眞珠玉在側。深愧形穢。不揆鄙拙。復和呈似。以希穢噱耳。 其四</title>,<text>不數群兒故謗傷。功名亦足臥淮陽。晩來知舊無多子。醉裏生涯何有鄕。茅屋雪深燒榾柮。梅窓日暖嗅淸香。烏鳶螻蟻何分別。壺酒無妨側掛傍。</text>
<title>閑中無事。又次前韻奉呈。求和敎。</title>,<text>詩律驚人語益新。短才難可和陽春。從前剖石方知玉。此日燒鉛始得銀。君獲驪珠追古作。我懷燕石信癡人。只憑杯酒消長日。那箇塵心攪道眞。</text>
<title>閑中無事。又次前韻奉呈。求和敎。 其二</title>,<text>平生多口亦無傷。只恨無才繼孟陽。納納乾坤身是客。年年花柳醉爲鄕。閑中尙憶龍頭會。夢裏猶含鷄舌香。春草芙蓉詩有料。高吟時復繞池傍。</text>
<title>閑中無事。又次前韻奉呈。求和敎。 其三</title>,<text>世事浮雲日日新。尊前惟有鎭長春。寡聞不識魚爲魯。晩學何知根與銀。天地有恩留我輩。醉吟無句繼前人。年來轉覺身如寄。不用區區辨妄眞。</text>
<title>閑中無事。又次前韻奉呈。求和敎。 其四</title>,<text>零落交遊事可傷。幾回聞笛過山陽。晩來栗里開新宅。何許桑乾是故鄕。蟣蝨渾身吾竇臭。詩書滿腹子梅香。固知奎璧儲精氣。何日乘風來帝傍。</text>
<title>復次前韻。冀一笑。明日早食後須與子珍，大虛等。臨訪。相對一噱。佳甚。</title>,<text>鵝黃瀲灎瓮頭新。忍見花飛減却春。撥剌嘉魚人膾玉。漣漪深沼日鎔銀。小兒堪託君家果。老物無如我輩人。自是醒狂猶舊態。休言浮世試韜眞。</text>
<title>復次前韻。冀一笑。明日早食後須與子珍，大虛等。臨訪。相對一噱。佳甚。 其二</title>,<text>膏肓詩酒亦何傷。況有孤桐出嶧陽。一艇生涯依笠澤。百年身世寄桐鄕。到今蝸舍薺鹽苦。憶昔天廚雨露香。末路事功何所得。眞成骯髒倚門傍。</text>
<title>次</title>,<text>先朝侍從寵榮新。直宿承明二十春。縹緲重關嚴虎豹。嵯峨雙闕耀金銀。彬彬禮樂追三代。濟濟衣冠奉一人。世事到頭皆是夢。孰爲虛妄孰爲眞。</text>
<title>次 其二</title>,<text>哭望先塋每痛傷。白雲何處是河陽。平生已欠曾參養。後日誰傳葉子鄕。氷上求魚慙太保。枕邊揮扇愧黃香。永離膝下終天恨。却憶三遷舍學傍。</text>
<title>次 其三</title>,<text>君才雅健更尖新。靄靄眞如有脚春。燕雀固難追逸翮。紙繒安可配芻銀。昔聞稷下能言客。今見江東獨步人。賴有從前膠漆意。詩來轉覺語尤眞。</text>
<title>次 其四</title>,<text>生來毀譽豈憂傷。末路倡狂老漢陽。到處盤筵傾玉盞。有時魂夢落桑鄕。月沈池水成虛白。風泛梅花送暗香。八斗文章何處用。一壺春酒足車傍。</text>
<title>次東坡雪詩。寄次韶。</title>,<text>東雲漠漠噪飢鴉。正好煎茶賦雪車。忽見千山皆削玉。俄驚萬樹已開花。梁園高會招枚乘。剡曲淸遊訪戴家。極目平原渾一色。不知前路有三叉。</text>
<title>次東坡雪詩。寄次韶。 其二</title>,<text>慘慘寒威集暮鴉。隨風萬片趁飛車。佳人自昔工回舞。天女如今又散花。赤縣變爲銀色界。荒村化作玉皇家。由來絶景詩難狀。溫子何能手八叉。</text>
<title>次東坡雪詩。寄次韶。 其三</title>,<text>一夜無風落更纖。玄冥凝沍逞威嚴。半空片片玉龍甲。萬里皚皚陸海鹽。散漫晶光迷病眼。憑陵寒意透虛簷。詩人灞上歸何處。驢背吟肩聳兩尖。</text>
<title>次東坡雪詩。寄次韶。 其四</title>,<text>坐看滕六下廉纖。冷氣凌凌不解嚴。不待逢春飛柳絮。無勞煮海積崖鹽。色兼曉月明虛榻。寒逐凄風撲短簷。宿麥豐登行可▒。東凝何慮天句尖。</text>
<title>寄于後</title>,<text>臧穀當年誰得失。荊凡畢竟孰存亡。奇功未上凌煙閣。幽夢俄驚審雨堂。民物三年沈水火。乾坤一日遇明昌。仁川老子眞堪笑。亦共群英翊棟樑。</text>
<title>槐山郡。次大司成李陸韻。</title>,<text>萬水千山。匹馬揮鞭。暮入荒城。陰濃院落。鳥噪寂寞。庭除草生。徐邀已得取醉。王公自無宦情。摠是南柯一夢。何論塵世浮名。</text>
<title>高城浦。與太守萬戶同遊。</title>,<text>芳草白鷗洲。駕言來海頭。東溟際天碧。西嶺連雲浮。太守二千石。元戎萬戶侯。蓬萊定何許。弱水橫中流。</text>
<title>朝日道中</title>,<text>處處身無着。行行神亦勞。煙霧籠衆岫。草樹暗平皐。縣隔仁同遠。山連智異高。跨驢一長嘯。天地膽麤豪。</text>
<title>題灘院樓</title>,<text>壓道小樓淸。遊人暫眼明。江流寒更咽。嵐影淡還靑。䠥躃嶺南路。瘃皸風裏行。東西長作客。役役嘆浮生。</text>
<title>延安東軒次韻</title>,<text>竊慕子長遊。來登王粲樓。乾坤千里眼。潮汐一孤舟。雁叫迎朝日。蟬鳴送晩秋。風塵三十載。足跡遍東陬。</text>
<title>送日本僧</title>,<text>扶桑三島外。華岳五雲中。兩國千年好。孤舟萬里通。風生鯨浪白。日出蜃樓紅。此去古蘭若。松枝已指東。</text>
<title>題蓮亭 晝夢。得榮辱夢中夢。煙霞山外山之句。覺而足之。</title>,<text>我老四十八。如今始得閑。蛙池傾翠蓋。茅屋壓淸灣。榮辱夢中夢。煙霞山外山。因思少年事。役役走塵寰。</text>
<title>贈遼東邵圭先生 幷敍</title>,<text>天王方聖武。中土累豐年。刀斗三垂絶。桑麻四野連。古山晴聳秀。園柳暖生煙。敎子供租稅。悠然誦內篇。</text>
<title>贈遼東邵圭先生 幷敍 其二</title>,<text>蟾宮曾折桂。花縣遠分符。脚底靑雲起。胸中浩氣粗。深藏眞是智。勇退豈爲愚。拂袖還鄕梓。囂囂百不虞。</text>
<title>贈遼東邵圭先生 幷敍 其三</title>,<text>避世韓康伯。離群管幼安。風煙連肅愼。籬落近東州。詩派傾三峽。文章仰太山。客中成邂逅。終日露心肝。</text>
<title>贈遼東邵圭先生 幷敍 其四</title>,<text>國人久不至。旅館滯行蹤。夕日鄕心切。秋山去意濃。路長迷遠夢。夜永叫寒蛩。況復雙親老。愁來氣塞胸。</text>
<title>次東坡用歸去來辭集字詩韻。十首。</title>,<text>琴書聊可樂。富貴亦非榮。我自行歸去。僮將遠出迎。熹微知景翳。嘯傲覺舟輕。心旣悲形役。何爲問世情。</text>
<title>次東坡用歸去來辭集字詩韻。十首。 其二</title>,<text>歸心追倦鳥。農事問田夫。旣悅尋三逕。何憂涉遠途。倚松成獨往。植菊恨將蕪。窈窕尋丘壑。時時復引壺。</text>
<title>次東坡用歸去來辭集字詩韻。十首。 其三</title>,<text>荒逕聊成趣。良辰獨自懽。登舟尋遠景。命駕復遐觀。入室心還樂。倚蔥膝亦安。昨非今是覺。携酒日盤桓。</text>
<title>次東坡用歸去來辭集字詩韻。十首。 其四</title>,<text>携琴安室內。問菊出門前。翳翳流光景。消消引遠泉。崎嶇悲世路。惆悵眄雲天。樂矣西成事。奚疑問我田。</text>
<title>次東坡用歸去來辭集字詩韻。十首。 其五</title>,<text>景物時將盡。田疇老始尋。鳥飛猶有樂。雲去自無心。舒嘯安吾室。懽欣撫我琴。東丘與西壑。河遠不登臨。</text>
<title>次東坡用歸去來辭集字詩韻。十首。 其六</title>,<text>壺觴胡自絶。琴菊可行休。乘趣懷淸景。消憂涉遠丘。輕雲迎岫出。時日向西流。僮僕巾車告。東皐亦往遊。</text>
<title>次東坡用歸去來辭集字詩韻。十首。 其七</title>,<text>去矣吾知命。春光不自留。窓前旣觀菊。庭內亦臨流。憂感奚悲悵。觴尊可樂遊。帝鄕天與遠。乘化我無求。</text>
<title>次東坡用歸去來辭集字詩韻。十首。 其八</title>,<text>親交時載酒。欣悅話歸期。松菊猶存矣。田園請問之。相遺世與我。獨樂酒還詩。矯首觀人事。天心亦可知。</text>
<title>次東坡用歸去來辭集字詩韻。十首。 其九</title>,<text>迷途雖未遠。可恨日車奔。天宇聊爲室。春園不設門。懽束司物我。老去倚琴尊。世事何爲問。松存菊亦存。</text>
<title>次東坡用歸去來辭集字詩韻。十首。 其十</title>,<text>人世自憂樂。物情生是非。鳥還聊植杖。風入或吹衣。前路猶知命。晨光不恨微。載欣琴酒趣。榮貴乃雲飛。</text>
<title>懷陵遷葬挽詞二首。應製。</title>,<text>堯母門初建。公孫柳已奇。徒聞呑乙慶。未見濯龍儀。舊殿悲風起。新塋瑞氣垂。慈寧終莫享。天地恨無期。</text>
<title>懷陵遷葬挽詞二首。應製。 其二</title>,<text>東朝曾望絶。南面乃悲纏。餘慶流千載。慈儀隔九泉。香留昏古鏡。雲鎖暗新阡。賴有虹樞瑞。哀榮得兩全。</text>
<title>次子珍韻。回文。</title>,<text>春園古木亂森森。臥病多時廢笑談。身老一杯心落落。醉眠君與夢江南。</text>
<title>遼東白塔寺。次邵圭先生韻。贈璿上人。</title>,<text>黃沙塞上眼還昏。客裏艱關幾斷魂。幸與高僧談妙法。始知南北一乾坤。</text>
<title>璿上人見和。復次送答。</title>,<text>長城渺渺塞雲昏。萬古遺墟弔旅魂。堪笑遼金爭戰日。龍騰虎嘯賭乾坤。</text>
<title>璿上人見和。復次送答。 其二</title>,<text>大明天子洗妖昏。那箇邊城有怨魂。四海至今歸一統。眞人元是轉乾坤。</text>
<title>璿上人見和。復次送答。 其三</title>,<text>翛然公館日初昏。來往家山只夢魂。半日禪窓消世慮。浩然心地隘乾坤。</text>
<title>永郞浦</title>,<text>奇峯面面畫屛橫。湖水澄澄鏡面平。試問仙眞何處是。靑山依舊白沙明。</text>
<title>祕仙亭</title>,<text>山斷回汀作小峯。石臺瀟洒蔭寒松。四仙杳杳三山隔。萬古東溟水自舂。</text>
<title>述懷贈友人</title>,<text>頓遣機心河上公。逃離世網鹿皮翁。擧杯一笑乾坤闊。手弄朱絃目送鴻。</text>
<title>述懷贈友人 其二</title>,<text>身世枉疏似萬回。呼呶到處酒樽開。幾年枉被乘軒寵。蕪盡田園今始來。</text>
<title>述懷贈友人 其三</title>,<text>祝君速作黑頭公。顧我宜爲田舍翁。用捨行藏皆有命。鷦鷯終不羨冥鴻。</text>
<title>述懷贈友人 其四</title>,<text>策杖江皐日日回。秋山如畫向人開。世人爭識田家樂。白酒黃花盡醉來。</text>
<title>述懷贈友人 其五</title>,<text>華山萬丈哭韓公。衡岳千層滯晦翁。我向俗離登絶頂。高攀日月俯飛鴻。</text>
<title>述懷贈友人 其六</title>,<text>往歲投閑走馬回。故園山水笑談開。于今列壑爭譏誚。何事年年被放來。</text>
<title>余於壬寅。由憲長見罷。因覲親。自咸昌往南陽。午憩于安城東廢寺。單童匹馬。正如書生。時寺僧皆以老困措大待之。悵然書二十字。</title>,<text>烏府魁群彥。龍墀拜聖神。一嗚遭斥去。依舊布衣身。</text>
<title>偶興 四首</title>,<text>一身如石火。萬古一長亭。胡爲懷百慮。愼莫一朝醒。</text>
<title>偶興 四首 其二</title>,<text>世間禮法士。自謂善謀身。不得須臾樂。百年恒苦辛。</text>
<title>偶興 四首 其三</title>,<text>歲月東流水。何曾一刻留。仙人不可學。不若醉忘憂。</text>
<title>偶興 四首 其四</title>,<text>醉鄕多逸興。懽伯最風流。堪嘆塵寰苦。此中差可遊。</text>
<title>靈通寺。次壁上韻。</title>,<text>山逕幽且深。溥露濕征屨。山靈欲邀客。白雲鎖歸路。禪宮隱翠微。寂寥塵世外。高僧已入定。不曾論四大。西樓有佳致。幽澗堪洗耳。彈指了三生。況問老病死。</text>
<title>題畫簇</title>,<text>寒溪粼粼。怪石鑿鑿。萬丈瀑流。千尋喬木。紅葉滿蹊。白雲迷谷。彼何人斯。下騾而立。拱手望山。幽趣可掬。只恐山靈。爲君大噱。朝衣朝冠。胡爲乎丘壑。</text>
<title>仁川君畫像自讚</title>,<text>爾貌不揚。爾才不長。昔有晉公。今有蔡翁。雲臺圖形。非分之榮。</text>
