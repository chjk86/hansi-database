<title>桃竹杖賦</title>,<text>惟后媼毓靈而效珍。必奇崛之異地。宜桃竹之獨挺。寄絶嶼之孤峙。託盤根於鼇頭。蔭繁叢於龍堆。浴鯨濤之噴薄。老千年之蝕苔。椶其葉而竹其身。犀其理而實其中。壓淸冷之幽宮。戰幾年之霜風。問誰氏之博物。奪水仙之所寄。削枝皮而爲杖。煥紫玉之陸離。質分金石之堅確。氣奪松柏之貞潔。旣正直而不亞。類君子之中德。吾愛爾之扶老。等百朋之錫我。知茲杖之信美。豈野夫之辱策。吾將持獻乎九重。錫廟堂之大老。扶千金之逸躬。護徐趨之鶴步。鏗玉砌而有聲。伴出入於禁闥。不然策爾遠遊。極壯觀之浩博。西掠崦嵫。東拂若木。南探火維。北窮水天。超崑崙而駕蓬萊。揖上界之群仙。紛冒險而陟阻。賴扶老而持顚。擊妖蛇而搏猛虎。撥林莽而挑危石。然恐爾之中道。效我職之不克。使余身而失憑。羌孑立而彳亍。倘相與衛身遠害。歸來委千金而論爾之功也。吾然後棲遲乎衡門之下。逍遙乎圭竇之中。玩庭梧之霽月。詠籬柳之淸風。岸綸巾而徙倚。聊與爾而優遊。結平生之知己。豈出處之異謀。重曰。珊瑚兮侈。鐵柱兮勞。豈如桃竹。風流格高。允矣詩仙。瀟洒同節。杖兮杖兮。撓莫折。趨時扶危。毋吾斁兮。</text>
<title>謝金相國 名安國。字國卿。號慕齋。 惠扇。二首。</title>,<text>一尺淸飆寄草堂。據梧揮處味偏長。誰知一本當頭貫。便見千枝自幹張。形軋氣來能鼓吹。有藏虛底忽通涼。不須拂洒塵埃撲。竹杖相將雲水鄕。</text>
<title>謝金相國 名安國。字國卿。號慕齋。 惠扇。二首。 其二</title>,<text>不擇茅齋與廟堂。淸風隨處解吹長。德和濟物兼玄白。道大從人聽翕張。顧我無能驅暑濕。賴渠還得引秋涼。丈夫要濯群生熱。當把泠飆播帝鄕。</text>
<title>天機</title>,<text>壁上糊馬圖。三年下董幃。遡觀混沌始。二五誰發揮。惟應酬酢處。洞然見天機。太一斡動靜。萬化隨璇璣。吹噓陰陽橐。闔闢乾坤扉。日月互來往。風雨交陰暉。剛柔蔚相盪。游氣吹紛霏。品物各流形。散布盈範圍。花卉自靑紫。毛羽自走飛。不知誰所使。玄宰難見幾。顯仁藏諸用。誰知費上微。看時看不得。覓處覓還非。若能推事物。端倪見依俙。張弩發由牙。三軍麾用旂。服牛當以牿。擾馬當以鞿。伐柯卽不遠。天機豈我違。人人皆日用。渴飮寒則衣。左右取逢原。原處便知希。百慮終一致。殊途竟同歸。坐可知天下。何用出庭闈。春回見施仁。秋至識宣威。風餘月揚明。雨後草芳菲。看來一乘兩。物物賴相依。透得玄機處。虛室坐生輝。</text>
<title>觀易吟</title>,<text>坎離藏用有形先。到得流行道始傳。羲畫略摹眞底象。周經且說影中天。硏從物上能知化。搜自源頭可破玄。不是聰明間世出。難憑竹易討蹄筌。</text>
<title>觀易吟 其2</title>,<text>羲畫周經動鬼神。仲尼天縱引而伸。廓開至理無遺蘊。默契心通只在人。</text>
<title>冬至吟</title>,<text>陽吹九地一聲雷。氣應黃宮已動灰。泉味井中猶淡泊。木根土底始胚胎。人能知復道非遠。世或改圖治可回。廣大工夫要在做。君看馴致至朋來。</text>
<title>冬至吟 其二</title>,<text>天道恒流易。悠悠老此身。韶顏年共謝。衰鬢日復新。復禮難三月。知非又一春。稚陽看漸長。爲善勿因循。</text>
<title>觀易。偶得首尾吟。以示學易輩諸賢。</title>,<text>花巖不愛邵吟詩。吟到堯夫極論時。一未開來無混有。二能交處坎生離。神於水面天心得。易向柳風梧月知。秋洛春潭景何遠。花巖不愛邵吟詩。</text>
<title>觀易。偶得首尾吟。以示學易輩諸賢。 其2</title>,<text>觀物工夫到十分。日星高揭霽披氛。自從浩氣胸中養。天放林泉解外紛。</text>
<title>笑戲</title>,<text>花巖不愛邵吟詩。輸得堯夫閒靜時。道不遠人須早復。事皆方物莫敎睽。旣知性處宜溫養。必有事來豈太持。自在工夫曾喫力。花巖不愛邵吟詩。</text>
<title>體述邵堯夫首尾吟。聊表尙友千古之思。</title>,<text>花巖不愛邵吟詩。吟戲堯夫不試知。鯤躍三千雖得地。鵬搏九萬奈無期。物皆藏用聖何棄。代不乏人天有時。閑却當年經世手。花巖不愛邵吟詩。</text>
<title>開窓</title>,<text>屛寒窓牖忽南開。迎面泠風淑氣回。湛湛天光依舊遠。始知吾性所從來。</text>
<title>有物</title>,<text>有物來來不盡來。來纔盡處又從來。來來本自來無始。爲問君初何所來。</text>
<title>有物 其二</title>,<text>有物歸歸不盡歸。歸纔盡處未曾歸。歸歸到底歸無了。爲問君從何所歸。</text>
<title>偶吟</title>,<text>殘月西沈後。古琴彈歇初。明喧交暗寂。這裏妙何如。</text>
<title>述懷</title>,<text>讀書當日志經綸。晩歲還甘顏氏貧。富貴有爭難下手。林泉無禁可安身。採山釣水堪充腹。詠月吟風足暢神。學到不疑知快活。免敎虛作百年人。</text>
<title>讀參同契。戲贈葆眞庵趙景陽。昱</title>,<text>吾身鉛汞藥之材。水火調停結聖胎。混沌前頭接玄母。希夷裏面得嬰孩。三三砂鼎慇懃轉。六六洞天次第開。余是玉都眞一子。無人知道是回回。</text>
<title>山居</title>,<text>雲巖我卜居。端爲性慵疏。林坐朋幽鳥。溪行伴戲魚。閒揮花塢帚。時荷藥畦鋤。自外渾無事。茶餘閱古書。</text>
<title>山居 其二</title>,<text>花潭一草廬。瀟洒類僊居。山簇開軒面。泉絃咽枕虛。洞幽風淡蕩。境僻樹扶疏。中有逍遙子。淸朝好讀書。</text>
<title>無題</title>,<text>眼垂簾箔耳關門。松籟溪聲亦做喧。到得忘吾能物物。靈臺隨處自淸溫。</text>
<title>無題 其二</title>,<text>疏慵端合臥衡門。不是逃空謝世喧。自是雲塵相迥隔。無人來問話涼溫。</text>
<title>閒懷</title>,<text>處世逍遙語吐誠。百年堪許影邊行。平生未足探幽興。每見雲山眼倍明。</text>
<title>雨後看山</title>,<text>睡起虛樓忽上簾。雨餘山色十分添。看來難下丹靑手。雲卷高岑露碧尖。</text>
<title>登高吟。携彥順 金惠孫，頤正 朴民獻 及黃元孫。登金神寺後峯作。</title>,<text>欲窮高處陟危峯。仰面彌高高不窮。若語天高猶未極。始知足底是高蹤。</text>
<title>遊山</title>,<text>身遊在半天。平步躡雲煙。不用求仙學。心閒日抵年。</text>
<title>大興洞</title>,<text>紅樹映山屛。碧溪瀉潭鏡。行吟玉界中。陡覺心淸淨。</text>
<title>知足寺</title>,<text>自卑延平島。高尙普賢峯。山水吾有取。沈吟倚短筇。</text>
<title>詠苔</title>,<text>崖广陰滲漉。千年苔色綠。自家知一般。生意無拘束。</text>
<title>雪月吟</title>,<text>冷積千山雪。高明一天月。庭前獨步人。意思何淸潔。</text>
<title>春日</title>,<text>郭外無塵事。山窓睡起遲。探春行澗壑。看取好花枝。</text>
<title>謝張敎授 綸 惠桃樹</title>,<text>夢陟淸都扣玉扉。瑤臺春色覺依俙。凌晨見寄仙桃樹。疑是移從上界歸。</text>
<title>謝張敎授 綸 惠桃樹 其二</title>,<text>故人知我玩花眞。遠寄仙桃情見親。旋斲榛荒窓外種。會看繁蕊雨中新。</text>
<title>種松</title>,<text>檻邊除棘種稚松。長閱千年想作龍。莫謂寸根成得晩。明堂支日勒豐功。</text>
<title>詠菊</title>,<text>園中百卉已蕭然。祗有黃花氣自全。獨抱異芳能殿後。不隨春艶竝爭先。到霜甘處香初動。承露溥時色更鮮。飡得落英淸五內。杖藜時復繞籬邊。</text>
<title>聞鼓刀</title>,<text>有鳥凌晨勸鼓刀。鼓刀應在割烹庖。年來盤上無鹽久。莫向茅齋苦叫號。</text>
<title>溪聲</title>,<text>聒聒巖流日夜鳴。如悲如怨又如爭。世間多少銜冤事。訴向蒼天憤未平。</text>
<title>次韻答留守李相國 龜齡</title>,<text>半畝宮中樂莫涯。頤神終日澹無何。品題花卉知誰任。管領溪山屬我家。每會景佳能獨詠。時因興劇共人歌。泠然一覺遊仙夢。不記林間春已過。</text>
<title>贈葆眞庵</title>,<text>將身無愧立中天。興入淸和境界邊。不是吾心薄卿相。從來素志在林泉。誠明事業恢遊刃。玄妙機關少著鞭。主敬功成方對越。滿窓風月自悠然。</text>
<title>謝趙上舍 玉 惠筆</title>,<text>手封文寶遠相遺。應謂山翁用有時。載管旣非林下事。記聞安屬散人知。只將題品溪山勝。且得甄收風月奇。自外都無閒宂用。養鋒時復錄新詩。</text>
<title>次申企齋 名光漢。字漢之。時爲吏判兼大提學。 韻</title>,<text>相國持平就政堂。群賢濟濟各矜長。權時人物誰輕重。範世文章獨主張。律己旣能爲表率。抽才未始校炎涼。競依堯舜收功日。應笑寒儒滯一鄕。</text>
<title>次申企齋 名光漢。字漢之。時爲吏判兼大提學。 韻 原韻 用先生曾寄慕齋謝惠扇韻</title>,<text>百花潭上一茅堂。庭草春深翠且長。安樂只應師邵氏。淸狂非故效琴張。敎成白鹿規將熟。裁得靑衿行亦涼。聞說古都文獻盛。自慙全未擧窮鄕。</text>
<title>又奉贈一首</title>,<text>許由非是強辭堯。自揣無才動聖朝。投足太平知越俎。不如孤往任逍遙。</text>
<title>次企齋韻。贈其子壻。</title>,<text>願交孚在奠腒初。揖坐雍容體自舒。鳳穴幾時爲伏鷇。龍門他日化飛魚。進修雖是由材器。遷就還應賴養居。欲效箕裘淸事業。手持詩戒敢躊躇。</text>
<title>次留守沈相國 彥慶 韻</title>,<text>自喜淸時作逸民。還嫌投刺謁邦君。無才醫國趨風土。有約棲山臥白雲。世上功名雖不做。道中糟粕尙能分。睡餘忽被垂佳句。爲謝先生更右文。</text>
<title>次留守朴相國 祐 韻</title>,<text>花潭特地卜幽居。爲愛林深車馬疏。懶向塵中回杖屨。浴沂狂性未能除。</text>
<title>次留守朴相國 祐 韻 其二</title>,<text>近日山齋剩讀書。得吾邦宰樂紆餘。擬邀司馬公靑眼。一顧天津邵子廬。</text>
<title>以桃獻留守朴相國</title>,<text>碧桃植在水雲鄕。味帶淸泠風露香。堪擬武陵源上實。獻吾召父得先嘗。</text>
<title>奉贈留守李相國 澯</title>,<text>塵事何時盡。講歡須及辰。有錢能買酒。無計可留春。花樹紅初綻。柳絲綠半匀。東君呈景物。應笑不遊人。</text>
<title>贈金都事 洪</title>,<text>三載憂勤莅小官。割鷄能手亦堪觀。他年當貴知難免。此日溪山剩講歡。</text>
<title>贈金都事 洪 其二</title>,<text>政淸刑簡吏民安。怪底雲林不一攀。有寺靈通堪玩景。溪山雪月詠歸鞍。</text>
<title>次沈別提 宗元 韻</title>,<text>潦倒年來白盡頭。疏慵端合任天遊。只能飮啄都無用。自是人間一贅疣。</text>
<title>次沈敎授 名羲。字義之。號大觀子。 見贈韻</title>,<text>象外散人常晏如。草廬眞箇類仙居。疏慵寡與還堪樂。弄得雲泉自有餘。</text>
<title>次沈敎授 名羲。字義之。號大觀子。 見贈韻 其二</title>,<text>爲學長嗟坐宂叢。未逢先正發余蒙。辛勤做得工夫手。五十年來似始通。</text>
<title>次沈敎授 名羲。字義之。號大觀子。 見贈韻 其三</title>,<text>孟軻先覺語思誠。學到誠時自在行。反省未能無內疚。始知不足恃高明。</text>
<title>次沈敎授 名羲。字義之。號大觀子。 見贈韻 其四</title>,<text>君子要須造道深。到收功處始休尋。年來覷破眞消息。自笑從前枉費心。</text>
<title>次沈敎授 名羲。字義之。號大觀子。 見贈韻 其五</title>,<text>屠龍不惜千金破。壯志當年期帝佐。歲晩山中歌紫芝。紫芝一曲無人和。</text>
<title>次沈敎授 名羲。字義之。號大觀子。 見贈韻 其六</title>,<text>山人屢見簟瓢罄。懶汲前溪松下井。大觀先生不世翁。遺余斗米資茶鼎。</text>
<title>再次</title>,<text>一部羲經衆理叢。欲追三絶啓余蒙。坎離互宅人知否。些子天機未易通。</text>
<title>再次 其二</title>,<text>花洞煙霞趁步深。桃源何用枉探尋。自從喫得閒中味。壺裏乾坤認在心。</text>
<title>次申秀才 濩 落花韻</title>,<text>東風織得百花文。誰識天公用意勤。不耐芳菲易衰歇。故將詩酒詠慇懃。爲憐落蕊辭枝下。俯拾殘紅滿袖薰。造物無人堪與討。靜居虛室待申君。</text>
<title>次申秀才上巳日見贈</title>,<text>林居無日不開顏。況此淸明講雅歡。門外花巖忘詠久。自多今日共君攀。</text>
<title>次申秀才上巳日見贈 其二</title>,<text>多少浮生鎖愁顏。世間元不識淸歡。始知平地仙凡隔。郭外靑山人罕攀。</text>
<title>寄申秀才六言 時寓極樂寺</title>,<text>峯五龍雲五氣。地毓靈山產異。群賢聚競雷吟。屠龍手他日試。</text>
<title>有人讀南華經。以詩示之。</title>,<text>千里謬從一蹴差。笑他諸子誦南華。六經自有文章地。不用工夫著百家。</text>
<title>遊歸法寺前溪</title>,<text>上下溪巒行復行。偸閒半日有餘淸。他年會住靑山麓。只把琴書送一生。</text>
<title>謝留守李相國 龜齡 屛騎從訪花潭</title>,<text>探勝溪山酒一壺。兩三僮僕罷傳呼。靑山紫陌隨豐約。始信人間有丈夫。</text>
<title>沈敎授携諸生訪花潭。卽席次其韻。</title>,<text>日出東岑睡正迷。忽驚山鵲向窓啼。喜迎佳客推蓬戶。好看殘花襯馬蹄。把酒未須愁夕景。濯纓贏得弄淸溪。天敎樂事輸吾輩。擬趁餘春約更携。</text>
<title>謝府官諸公遊花潭見訪</title>,<text>萬疊靑山一草廬。生涯數帙聖賢書。時蒙佳客來相訪。爲有林潭畫不如。</text>
<title>同林正字 薈，朴參奉 漑 遊朴淵。</title>,<text>有懷宜輒遂。百年未爲久。吟筇入洞天。白雲粧衣袖。景奇或上詩。興來時把酒。窮秋感節換。木落天地瘦。茲遊曷不樂。同來皆俊秀。</text>
<title>沈敎授遊滿月臺示一律。追次。</title>,<text>愁外靑山列障屛。對罇休問半千蓂。國隨事廢關天數。物逐時興職地靈。攬景月臺詩愧短。尋仙霞洞骨嫌腥。講歡終日人無悄。能樂何嘗坐豫冥。</text>
<title>席上贈人</title>,<text>花下移罇松月高。吟來堪擬邵堯夫。況兼童子隨冠者。笑語時喧興不孤。</text>
<title>奉留守李相國 澯 飮。以詩謝之。</title>,<text>側罇聊爲故人開。共酌中秋月下杯。溪菊巖楓今更好。約逢佳日得重陪。</text>
<title>謝人</title>,<text>卸駕衡門下。携罇話夜深。千金珍重意。投報愧荒吟。</text>
<title>謝二生 李均，黃元孫。 贈衣 庚子臘下弦</title>,<text>雲林有逸士。高義無人知。咀嚼道中味。不憂腹長飢。錦繡裝其內。身上無完衣。飢寒世無比。翻笑富貴兒。孤吟雪屋下。縮身如凍龜。下交有李生。解衣願與之。厚意安能拒。留之惟得宜。爲人性慈良。孝謹言不欺。嘗患母病篤。嘗糞叩天悲。黃生亦殊凡。穎悟得天資。兩生最善余。數數來相隨。聊敍相厚意。珍重贈以詩。</text>
<title>送朝京使</title>,<text>大觀惟君志。投朝玉帝前。近光堯日月。俯跡禹山川。禮樂徵新見。文章潤舊編。淸都多少事。聽說亦泠然。</text>
<title>送留守沈相國罷歸江陵</title>,<text>丈夫行止任逍遙。何用區區老市朝。聞道江陵山水勝。不妨漁艇興還饒。</text>
<title>別朴瑟僩頤正</title>,<text>由來學術進由精。遠器知君可玉成。必有事焉而勿正。待天機動自能行。</text>
<title>送金彥順</title>,<text>聖門高學志居先。正志纔持覺浩然。實底工夫宜喫力。自餘萬事一聽天。</text>
<title>敬德宮。次沈敎授韻。</title>,<text>肯搆當日出宏謀。故闕猶餘王氣浮。遐想遺蹤恭謖足。縱觀隆宇屢擡頭。落梨萬片飄庭際。老柳千章蔭道周。法座濫參文字飮。夜來應惱夢神州。</text>
<title>次靈通寺板上韻 明詩綜。泉絃千曲咽。作泉流三面轉。簇作色。閒作枯。</title>,<text>沿溪一路入靑林。林下禪居晝亦陰。觸石泉絃千曲咽。依天山簇萬重深。淸歡直欲朝連夜。勝會應難後繼今。數局閒棋談笑裏。不知雲日已西沈。</text>
<title>次靈通寺板上韻 明詩綜。泉絃千曲咽。作泉流三面轉。簇作色。閒作枯。 其二</title>,<text>御風弭節下叢林。塔影橫庭鎖夕陰。寺廢到頭餘燼濕。山磨終古補溪深。一元纔半難探昔。億會歸來孰記今。有客逍遙遊象外。任他天地自浮沈。</text>
<title>題洪君 漑 醫人堂</title>,<text>偶得天慳半畝丘。手栽花木屋成幽。塵中形役人皆醉。象外神遊子獨休。把酒時邀山月至。授琴閒看野雲浮。自知疏散還堪樂。不問升沈多少愁。</text>
<title>題虛白堂 在海州</title>,<text>虛白堂中憑几人。一生心事澹無塵。太平歌管來飄耳。便作羲皇以上身。</text>
<title>過甕津校。贈廣文。</title>,<text>蹇驢叩泮扃。煩動主人迎。引坐鋪重越。陳懷慰旅情。罇開賢聖酒。豆薦互貍腥。京洛他年面。應知眼更靑。</text>
<title>宿康翎村舍。主人粗識字。</title>,<text>羨君亭舍好。眞箇類仙家。窓豁迎風足。庭空得月多。移舟橫漭沆。竝轡訪煙霞。此日團圝意。他年記得麽。</text>
<title>途中 以下六詩。見遊山錄。時嘉靖壬午四月始行。九月乃還。</title>,<text>超然探興客。動止不羈情。境勝吟仍坐。天晴樂便行。江山千樣好。風月一般淸。物外閒消息。無人識得精。</text>
<title>途中 以下六詩。見遊山錄。時嘉靖壬午四月始行。九月乃還。 其二</title>,<text>海東形勝地。風景剩探佳。浩曠江山眼。淸涼風月懷。早知安義命。那復飭形骸。此去移居住。林泉起小齋。</text>
<title>憩俗離山下</title>,<text>吟杖足騰蹇。行藏淡不煩。塵中謝榮辱。物外占涼溫。山色開人悅。溪聲訴世冤。悠悠千古事。獨立向誰論。</text>
<title>邊山</title>,<text>浪吟飛杖陟層顚。四顧茫茫思渺緜。萬頃靑郊平削地。大洋滄海杳連天。煙溪雲巘猶淸越。月榭風巖更洒然。淡泊茲遊心宇泰。蓬萊何必訪神仙。</text>
<title>宿智異山般若峯</title>,<text>智異巍巍鎭海東。登臨心眼浩無窮。巉巖只玩峯巒秀。磅礴誰知造化功。蓄地玄精興雨露。含天粹氣產英雄。嶽祗爲我淸煙霧。千里來尋誠所通。</text>
<title>金剛山</title>,<text>聞說金剛勝。空懷二十年。旣來淸景地。況値好秋天。溪菊香初動。巖楓紅欲燃。行吟林壑底。心慮覺蕭然。</text>
<title>聯句 用沈敎授示諸生律中二聯韻</title>,<text>興邦必仗擎天手。倡學還憑命世雄。昔有周公時自理。今無顏子巷隨空。</text>
<title>挽人</title>,<text>物自何來亦何去。陰陽合散理機玄。有無悟了雲生滅。消息看來月望弦。原始反終知鼓缶。釋形離魄等忘筌。堪嗟弱喪人多少。爲指還家是先天。</text>
<title>挽人 其二</title>,<text>萬物皆如寄。浮沈一氣中。雲生看有跡。氷解覓無蹤。晝夜明還暗。元貞始復終。苟明於此理。鼓缶░吾公。</text>
<title>送沈敎授 此三詩。舊本在序文之下。今移于此。</title>,<text>故國三年敎。諸生喜玉成。離懷應不耐。無路請陽城。</text>
<title>送沈敎授 此三詩。舊本在序文之下。今移于此。 其二</title>,<text>花溪同濯足。霞洞共傾杯。象外逍遙地。他年夢一回。</text>
<title>送沈敎授 此三詩。舊本在序文之下。今移于此。 其三</title>,<text>靑山數間屋。黃卷一床書。有問蒭蕘老。年來太懶疏。</text>
<title>訪花潭徐處士洪仁祐</title>,<text>舊聞花潭君子居。欲談高趣數年餘。細雨東風松戶寂。主人心事問何如。</text>
<title>次韻寄可久趙昱</title>,<text>百花潭上坐垂綸。據有林泉亦未貧。披閱圖書心似鏡。品題風月筆如神。袖中閒却陶甄手。物外超然快活身。問舍求田吾欲去。勝遊追逐可無人。</text>
<title>寄贈可久趙昱</title>,<text>每欲裁書寄草堂。臨風回首意空長。一時美譽無多取。千古沈迷合更張。物外安心忘適適。人間騰口笑涼涼。却憐飄泊身如客。問道何從返故鄕。</text>
<title>寄贈可久趙昱</title>,<text>收取閒身臥草堂。四時流轉興偏長。春深花逕霞光爛。秋入楓巖錦帳張。雪夜丹爐常自煖。炎天水石却生涼。靜觀物化忘言處。誰與分歸道德鄕。</text>
<title>寄贈可久趙昱</title>,<text>曾携布被宿閒堂。目擊知君道味長。園囿似聞多曠廢。溪山應恨少鋪張。久嫌塵濁薰心熱。却憶松風滿意涼。仍想潭邊花欲發。更於何處訪仙鄕。</text>
<title>寄贈可久趙昱</title>,<text>知君學到無疑處。又近宣尼耳順年。禮樂固應歸制作。聲名久已屬流傳。自慙摘埴難追步。敢望披雲更見天。道妙從來非少得。才如顏子費鑽硏。</text>
<title>書徐處士花潭集後李滉</title>,<text>末世天無改。吾東聖欲居。魯風猶可變。箕訓詎終虛。前輩文華勝。今人術業疏。有誰能自奮。躬道向經書。</text>
<title>書徐處士花潭集後</title>,<text>嘆息花潭老。于今永我疏。抗身依聖哲。觀物樂鳶魚。不藉彈冠手。寧抛帶月鋤。當年如得見。勝讀十年書。</text>
<title>書徐處士花潭集後</title>,<text>獨厲頹波泳聖涯。林居如得鬼誰何。數窺億世猶看掌。學泝千年欲擅家。似董潛猶下帷讀。如曾狂不倚門歌。吾生又未斯人見。自恐平生虛擲過。</text>
<title>徐處士花潭舊居</title>,<text>徐老今爲鶴背身。藏修遺迹摠成塵。何人爲尋花潭院。心緖相傳更幾人。</text>
<title>吟示諸君金麟厚</title>,<text>珍重花潭語。淵源千載儒。謄來深有警。免落一邊枯。</text>
<title>遊花潭贈徐時遇 應麒。先生子。 李珥</title>,<text>至人觀化後。有客雨中遊。道在巖阿潤。雲生野逕幽。石苔隨意綠。山澗盡情流。逢君問先跡。更喜典刑留。</text>
<title>過花潭有感尹斗壽</title>,<text>春去花無在。沙崩潭又湮。佳名定何物。世事果誰眞。舊戶履空散。前阡草自新。徘徊不能去。山雨墊綸巾。</text>
<title>送崔汝以 天健 出守松都尹根壽</title>,<text>潭面花開磵谷香。哲人曾此日相羊。荒墳寂寞精靈在。秋菊寒泉試薦觴。</text>
<title>拜先生墓下有感洪履祥</title>,<text>平生夢想始來參。山似圍屛水似藍。欲識當年眞樂地。一天寒月照空潭。</text>
<title>花潭崔岦</title>,<text>先生昔傍名山居。不見先生尋故墟。合有神仙共宴息。何曾厲鬼煩驅除。後天學了弄丸處。經世書成觀物餘。山靈倘亦記此事。豈令客子空蹰躇。</text>
<title>花潭柳根</title>,<text>何處無春色。花潭不可忘。千紅與萬紫。長得帶芬芳。</text>
<title>花潭辛應時</title>,<text>五冠山下花潭上。簞食平生樂我貧。斯道有傳先有覺。淸時不幸逸爲民。故都當日斂高士。黃壤何年閟德人。報道幽明褒奬遍。佇看朽骨聖恩淪。</text>
<title>花潭車天輅</title>,<text>白石巖扉長碧苔。山川依舊鳥飛回。門前樹老先生柳。籬下花殘處士梅。何處神仙乘鶴去。至今松月照人來。洞心猶有淸潭水。想見氷壺一片開。</text>
<title>花潭李翊相</title>,<text>僊山踏盡到溪潯。祠屋嵬然境自深。勝景坐看雲起嶂。繁華留待錦粧林。光陰已遠雖難及。軌躅猶存此可尋。拜罷夕陽移几席。怳聞沂水詠歸吟。</text>
<title>花潭南龍翼</title>,<text>巍然祠宇壓溪潯。再拜庭前敬慕深。手足月天眞是邵。妻兒梅鶴豈徒林。看山可想仁人樂。講道偏宜暇日尋。理氣聲音神鬼說。聊從多士一長吟。</text>
<title>花潭金光煜</title>,<text>頭白分司幸得參。至今溪水尙挼藍。臨流卜築君知否。要把靈臺洗此潭。</text>
<title>花潭洪處亮</title>,<text>花落花潭潭水潯。講堂寥寂洞門深。川𪚥一帶多喬木。香火千年有士林。僚友與遊眞可樂。將軍無事亦相尋。老夫於此偏乘興。日暮忘歸坐獨吟。</text>
<title>花潭洪處亮</title>,<text>士昔藏修地。人今想典刑。廟焉千載饗。堂以九秋成。泉響聽環佩。山光對錦屛。諸君爭侑酒。老守此傾情。</text>
<title>花潭申銋</title>,<text>夙慕花潭勝。今成竹杖遊。高山猶自仰。逝水不曾留。石壁層層畫。林丘曲曲幽。斜陽橫鐵笛。寥亮萬峯秋。</text>
<title>花潭金昌協</title>,<text>淸溪發源深。百折度山阿。綠渟遂成潭。白石旁瑳瑳。上有蒼石臺。狀几若陳羅。聞昔徐夫子。於此舞婆娑。冥觀洞元化。眞樂不奈何。風霆弄一丸。金石發浩歌。甑塵雖日積。靈府自天和。遂令東韓士。尙標西洛窩。眷言歌考槃。永懷碩人薖。煙林弄好鳥。雲壁蔓春蘿。點瑟雖未鼓。冠童且互哦。所愧未聞道。再來髮已皤。仰止寄何處。五冠高嵯峨。</text>
<title>花潭金昌翕</title>,<text>東方實鹵莽。一有英邁士。玄通自髫齡。妙契羲邵旨。周遊六六宮。斂以一榻跪。資深始居安。忘飢卽林水。天磨有餘麓。窈窕小山峙。金潭匯澄碧。野色限於此。茲爲考槃所。浩然以樂死。黌院舊窩仍。有過輒仰止。霜天肅余衿。石瘦老楓紫。臨川想寒瓢。蔭丘撫幽履。墳高白雲上。碑古綠蘿裏。低徊未云已。小磯累臨跂。淸虛澹無眹。瀯泠會眼耳。存期逝斯亭。有客亦千里。靜數潭中魚。寧知我非子。先生其緬矣。餘玩則斯理。</text>
<title>花潭兪瑒</title>,<text>我心元與是川同。百折千回逝卽通。激以溯之寧向北。順其流也日趨東。滔滔赴海何曾舍。混混原泉自不窮。潭老典刑今可想。皎如秋月上遙空。</text>
<title>花潭吳光運</title>,<text>春山佳興古今同。風佩泠泠響不窮。小子來修魚鳥契。先生曾住水晶宮。無風渟靜元含動。得月虛明豈是空。滾滾天機他自去。一聲希瑟白雲中。</text>
<title>花潭吳遂采</title>,<text>一曲靑山道氣籠。公餘小隊入林中。酷憐潭色千尋碧。那染城塵十丈紅。觀物遺墟人已去。浴沂高興我誰同。百年故宅桃花老。吾欲移家一逕通。</text>
<title>花潭李宜哲</title>,<text>妙契眞同明誠子。法門恐似康節翁。綠陰啼鳥飛上下。想見先生翫物功。</text>
<title>花潭尹得觀</title>,<text>靈芝洞口暫翩蹮。花谷院深但鎖煙。後學來今觀水石。先生於此翫魚鳶。淵明未有雲仍聞。康節還無道統傳。几杖莫攀遺迹遠。滿庭黃葉一悽然。</text>
<title>花潭元仁孫</title>,<text>山如舊識迓平皐。忽得豐碑起斂袍。弟子三人香火傡。圖書一院月星高。雲虛想見空中閣。春去誰收妙理醪。岐路徘徊聞道晩。長松之下澗流毛。</text>
<title>花潭洪名漢</title>,<text>地靈人傑與之參。氷似明珠山簇藍。靜坐釣臺天籟響。先生胸海想潭潭。</text>
<title>花潭洪名漢</title>,<text>先生此地昔藏修。亭古潭空度幾秋。成毀有時瞻院宇。琴書罔缺緬風流。肯堂思繼先人躅。塗雘非關暇日遊。山色水聲添百感。斜陽欲去且遲留。</text>
<title>花潭尹塾</title>,<text>淸川滾滾發源深。日夜東流度古今。惟有逝斯亭上月。尙如明鏡照潭心。</text>
<title>花潭尹塾</title>,<text>花欄苔石晩徘徊。水逝雲空舊釣臺。剛恨當時枕下瀨。不成霖雨商巖來。</text>
<title>花潭尹塾</title>,<text>幽花芳草映溪樓。盡日空山水急流。曾是先生棲隱地。至今吾道在滄洲。</text>
<title>花潭成德朝</title>,<text>不係師承獨自覺。紛紛餘子敢爭名。堯夫天月閒來往。子厚淸虛有發明。從古英雄皆浪跡。至今儒哲仰芳聲。刓碑讀罷韶光晏。逐氣飛禽驗道精。</text>
