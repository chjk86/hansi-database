<title>庚戌二月二十五日泛舟</title>,<text>春風吹江浪。細作龍鱗蹙。綠波漸生漪。白日照沙石。我時泛小舟。千里屬一覿。朴山幾何過。仰巖亦已迫。豈料風日猜。回擢指幽麓。將期仲幹亭。已到臥龍礐。獨詠天外颷。歸思且可抑。他年有心賞。莫自忘今夕。</text>
<title>向兩林書堂路中得之</title>,<text>漱齒寒澗水。開襟竹下風。僧來自不語。臥看雲起峯。</text>
<title>去歲在佛臺山。常得一絶。旣已忘之。率然記憶。一笑以識。</title>,<text>孤倚巉峯望海天。美人庶在暮雲邊。書來爲報平安信。細字疏行記可憐。</text>
<title>小軒</title>,<text>小軒日日添幽趣。病客年年葆退身。嫩藥已抽前夜雨。殘梅初謝後園春。大盃且許追伶醉。短律應容撥憲貧。投老僻村甘世棄。剩從鄰叟道吾眞。</text>
<title>梅花數枝開亦最晩。吟成長句用破幽寂。</title>,<text>簷角寒梅亦自芳。夜深來繞意偏長。疏疏月照尊中影。細細風吹竹外香。破臘一枝那得見。殿春孤樹最堪傷。西湖病骨詩難到。準擬明朝醉發狂。</text>
<title>梅花數枝開亦最晩。吟成長句用破幽寂。 其二</title>,<text>江城春晩雨霏霏。一樹殘梅映短籬。剩欲折來憐雪落。有時看去亂煙披。小窓對月隨晴影。幽逕傳杯唼玉甤。着子會應和鼎實。梢頭靑蔕已離離。</text>
<title>梅花數枝開亦最晩。吟成長句用破幽寂。 其三</title>,<text>今年春最晩。三月梅花開。更値寒凝雪。仍愁落滿苔。酒醒香裛袂。夢斷影交盃。萬里思相贈。攀條首獨回。</text>
<title>漫興</title>,<text>故山春雨後。花發蕨芽肥。謾欲尋芳去。應須詠月歸。柗醪滿盎嫩。石菜着根馡。醉臥風生耳。陶然忘世機。</text>
<title>漫興 其二</title>,<text>閉門終夜雨。野水綠生漪。土潤耕初利。風暄草漸甤。小桃紅入萼。細柳翠添絲。爲報幽棲友。須應把酒危。</text>
<title>漫興 其三</title>,<text>淸晨起對書。瀟灑志堪舒。細細梅花落。霏罪雨點疏。拈毫歌樂只。飮水沃焚如。自喜幽棲僻。松篁擁小廬。</text>
<title>小軒幽臥。情興茫然。率爾成詩。奉呈一笑。大升白重之丈。</title>,<text>判得江湖十載身。一尊開處兩三人。蒼苔細雨梅初謝。缺月疏煙杏欲春。天地悠悠吾自老。風塵袞袞子須顰。驅除萬事猶謀醉。醉後狂歌遺葛巾。</text>
<title>自錦城向莎村</title>,<text>海國春全到。風光自一時。霏微連日雨。浩蕩滿城泥。芳草侵幽徑。閑花笑短籬。濁醪酬美節。撥興有新詩。</text>
<title>偶吟</title>,<text>春到山中亦已遲。桃花初落蕨芽肥。破鐺煮酒仍孤酌。醉臥柗根無是非。</text>
<title>千葉桃調金仲顯</title>,<text>一樹芳桃立淺溪。蔫紅能使客魂迷。濃含曉霧濛濛濕。嫩受和風細細低。會見有蕢天與實。不期無語自成蹊。百年幽契拚身世。肯信花衰始獨悽。</text>
<title>南宮觀察使歌謠三首</title>,<text>國朝盛制度。外內條理密。公孤管調燮。臺憲勵風節。憂分守宰符。化宣巡使鉞。維持百世遠。鞏固萬載活。聖繼治益隆。綱擧目不忽。孜孜緝豳雅。懇懇戒無逸。發政澤和洽。施惠化洋溢。四裔屛便侫。周行羅俊傑。相公柱石姿。養重時望鬱。試郡洽道規。寵錫下天闕。典牧與按道。黔黎自心悅。伐石頌仁愛。此事今古絶。湖南奮百濟。地蟠朱垠闊。物象姦櫱牙。佫漓暴攘敓。縱巳浹周德。孰能承召茇。委任實艱人。官吏況陟黜。正曰咨汝往。諭命何密勿。水旱近荐臻。哀哉民力竭。卿其務照育。赤子慰飢渴。稽首奉綸音。中心恒對越。四牡駕騑騑。霜節懸秋月。明燭煢獨蔀。威振狐狸窟。慈裕理獄訟。剛正謝干謁。士咸崇禮讓。俗自安耕垈。鯫生立海隅。歌誦勉磨刮。竚瞻棨戟臨。仰歎明時烈。矢詩當風謠。斐然不諱拙。異日玉几傍。儻析奏一一。</text>
<title>南宮觀察使歌謠三首 其二</title>,<text>澤浹民歸化。情醇國與賢。龍龜隨處美功鐫。靈貺自玄天。白日明幽谷。陽春遍海堧。官廉俗朴聖治宣。歸報五雲邊。</text>
<title>南宮觀察使歌謠三首 其三</title>,<text>北闕承綸日。南邦布化辰。騑騑四牡駕朱輪。萬里極咨詢。玉節明含旭。金章爛映春。風流渾似廣平人。姦猾服深仁。</text>
<title>往朴習讀宅次松川韵</title>,<text>雨淨溪山日氣和。佩壺來集故侯家。正憐綠柳垂絲嚲。時有黃鶯側翅過。秩秩射帿觀善盛。轟轟歌皷發歡多。元龍更覺風流在。靑眼猶應送落霞。</text>
<title>雨中</title>,<text>只今身世已迷津。獨臥空堂雨襲人。日暮未堪長鋏拔。夜深猶許短檠親。疏煙漠漠疑封戶。密葉陰陰欲蓋鄰。幽興撩諸應爛熳。一盃相屬趁芳辰。</text>
<title>次吳牧使韻</title>,<text>自喜文翁化。還應託有鄰。笑談蠡測海。酬唱枻生春。曜德輝南極。懸情拱北辰。風雲他日會。洪量鎭甘辛。</text>
<title>善承亡後旬餘。始得聞之。驚惋累日。聊記以言。</title>,<text>達生苦無術。學道悔不早。空餘曾晢歌。百憂擾懷抱。念我素心人。微痾遽云夭。飄零百年計。寂寞荒山道。茫茫造化權。袞袞浮生老。出門不自適。三嘆向晴昊。</text>
<title>次松川韻</title>,<text>最愛桐花照酒盃。笑談應得鬱懷開。江頭細路渾疑暗。策馬猶須信轡回。</text>
<title>題金生員扇紀興</title>,<text>樓船十丈擁如雲。簫皷轟天日欲曛。松擢絶崖根倒出。汐掀危趾浪回紋。江山有待吾能往。風月無爭子與分。幽興爛熳身易辦。不妨携手醉醺醺。</text>
<title>遊七頭草亭</title>,<text>溪行盡日寫幽襟。更値華林落晩陰。稿薦石床人自夢。遠山疏雨一蟬吟。</text>
<title>吟贈居士</title>,<text>高臺茂樹俯淸湄。茅屋寒堂着老畸。一念南無消永晝。百年奔走愧全癡。</text>
<title>吟贈居士 其2</title>,<text>川吼飜寒雪。林深擁翠屛。倒衣看急水。高枕望回汀。丘壑琴三疊。乾坤酒一甁寂寥詩興發。未覺夕陽冥。</text>
<title>途中謾成八首</title>,<text>愁外水流花謝。意中雲白山靑。蹇驢破帽西去。無限長亭短亭。</text>
<title>途中謾成八首 其二</title>,<text>明月樓頭夢斷。美人應在天涯。起來裁書滿紙。碧山萬疊雲遮。</text>
<title>途中謾成八首 其三</title>,<text>野介人家八九。夕陽遠樹依微。忽聞竹籬犬吠。應有幽人獨歸。</text>
<title>途中謾成八首 其四</title>,<text>堤下荷花亂發。堤上楡柳交陰。一雙白鷺竝坐。爲問渠有何心。</text>
<title>途中謾成八首 其五</title>,<text>籬前秧稻萋萋。竹外鷄聲裊裊。老翁岸幘輕衫。赴向花陰閑繞。</text>
<title>途中謾成八首 其六</title>,<text>老樹疏蟬咽咽。松根流水涓涓。有人獨立階上。倚杖閑望雲邊。</text>
<title>途中謾成八首 其七</title>,<text>淸江抱村西去。夾岸亂山四圍。我今匹馬東渡。不知歸路是非。</text>
<title>途中謾成八首 其八</title>,<text>疊疊雲峯乍起。靑靑野色愈鮮。牧童牛肯橫笛。落日路繞溪邊。</text>
<title>同諸友步月甫山口號</title>,<text>凉夜與朋好。步月江亭上。夜久風露寒。悠然發深想。</text>
<title>同諸友步月甫山口號 其二</title>,<text>柗蓋和煙杳。江聲入夜聞。凉風吹短褐。歸路月紛紛。</text>
<title>夏景</title>,<text>蒲席筠床隨意臥。虛欞疏箔度微風。團圓更有生凉手。頓覺炎蒸一夜空。</text>
<title>從牧伯飮</title>,<text>風靜天開矢道明。傳觴破的善哉爭。罰籌已覺蝟毛積。定是寒儒浪自驚。</text>
<title>次圓機韻</title>,<text>經綸當代佐明君。水竹何年會共分。對榻談懷深夜雨。聯裾探勝晩山雲。蒼松更保霜前色。黃菊應饒雪下薰。最是相逢尊有酒。不妨携手且論文。</text>
<title>和牧伯韵</title>,<text>淸詩來入眼。未覺錦峀遠。鏘然韶濩音。政堪天墀獻。聲名湖海上。曠志在肥遯。顧余未有知。欲追俊步健。黃河不解濁。中道神已困。方將取三休。稽首爲炊飯。</text>
<title>和牧伯韵 其二</title>,<text>太行眞坦道。萬里未爲遠。人生貴意合。荊玉何勞獻。雲泉夙有契。一丘我欲遯。仙子授神訣。百歲保强健。悠悠枕石臥。事物不余困。充虛山可採。況有胡麻飯。</text>
<title>偶書</title>,<text>幽居時復解吟詩。可惜吾生已後期。名酒自堪連夕飮。異書渾欲共人知。寒潭月白秋容徹。翠巚風來夜漏遲。濯足振衣千載興。只今猶有渺然思。</text>
<title>歷訪朴孝伯</title>,<text>逢君話疇昔。濁酒聊自斟。微風動新竹。時有一蟬吟。</text>
<title>歷訪朴孝伯 其2</title>,<text>秋日欲亭午。吾行亦已遲。臨風還對竹。把酒且論詩。神契渾應愜。逢場又自奇。他時携手話。擬在蓼花湄。</text>
<title>微雨不覺夜來。春候亦已至矣。殘年幽感。誰與共晤。獨坐呻吟之餘。偶然得之。不復了了也。君以爲何如。明彦白直夫年兄。</title>,<text>物色含春意。昭蘇眼忽開。日華初泛柳。風氣欲舒梅。麗景催吟筆。殘年急把盃。料君先領略。須寄好詩來。</text>
<title>次韻柳僉使江亭</title>,<text>小堂淸絶鑿崖開。橘樹蒼蒼映酒盃。山吐煙霞千古色。江搖風月一時來。春牕孤嘯島相和。晩艇輕簑魚不猜。自笑東鄰疏懶客。幅巾耽興幾徘徊。</text>
<title>訪朴大均</title>,<text>緣江一棹興悠然。來訪煙波老病仙。人事可堪輸白眼。窮通更莫問蒼天。秋林漠漠風吹急。寒雨蕭蕭葉殞筵。相對一尊談笑地。黃花何意管流年。</text>
<title>波老赴約仍有作奉次</title>,<text>偃蹇沙巖立。微茫竹浦開。小堂淸得勝。夫子逈多才。露拂千頭橘。霜添十月梅。故人聞已到。羸馬夜能來。</text>
<title>鄭孝子詩</title>,<text>巍然錦城山。南紀鎭爲雄。名都據形勝。物産不獨豊。村村自喬木。下維德人宮。事親極其孝。精誠與天通。耉壽錫無彊。八十顔始紅。時從鄕老會。儀度儘匔匔。怡怡談故事。白叟皆趨躬。大守竦且敬。意欲達黈聰。小子未有知。卓行徒仰嵩。綴詩挹餘光。萬古垂高風。</text>
<title>題扇</title>,<text>鑠景流空地欲蒸。午窓揮汗困多蠅憐。渠解引淸風至。何必崑崙更踏氷。</text>
<title>題扇 其二</title>,<text>團扇生風足。秋來柰爾何。爲君多少感。寒熱不同科。</text>
<title>可久兄宅。同揚判官應擧有作。</title>,<text>淸談坐覺古風還。缺月留人瞰屋山。溫酒辟寒陶逸興。世間餘事任忙閑。</text>
<title>可久兄宅。同揚判官應擧有作。 其二</title>,<text>鄰大何曾吠子還。心猿睡起喚山山。開門仰視天如水。掃盡微雲星斗閑。</text>
<title>李兵使夫人挽詞</title>,<text>兵使當年承重寄。旌旄晻靄動邊隅。夫人自是司中饋。一室怡怡養老姑。</text>
<title>牧使錦陽君夫人安氏挽章</title>,<text>鉅門鍾麗質。幼敎茂徽儀。不出收髦慟。于歸剪䯻思。理裝昭楚楚。膺爵襲纍纍。熊卜三難保。蛇符五自隨。紝紃明古禮。蘋藻展周詩。懋德溫恭備。迎休福祿宜。中痾神忽爽。淹瘧氣全衰。無柰精禋鬼。空勞徧謁醫。寶區塵蝕彩。錦瑟網粘絲華屋涵風滿。虛帷佇夜遲。皷盆情罔極。圖佛計還悲。擇對留嗟季。爲尸夭惜兒。萬人共祖送。雙鶴啓塋基。藏事優從制。潛靈妥集祺。哀榮誰復憾。終遠儘能追。末系猶通譜。先容幸獲私。飽聞班氏誡。頻炙老君規。松祏瞻愈盛。芝蘭想旣滋。如何値搖落。可耐泣離披。題挽冥遺蹟。慙非絶妙辭。</text>
<title>辛酉入城。龍門用贈僧韻謝余。卽和呈圓機。</title>,<text>龍門老先生。詩筆走驚電。炎瘴闢昏氛。粹然紅玉面。瑚璉不自珍。黍稷終當薦。聖明起遺賢。行矣安可卷。</text>
<title>辛酉入城。龍門用贈僧韻謝余。卽和呈圓機。 其二</title>,<text>山遊六日興。回首閃飛電。寄臥竹林堂。尙記梅花面。我欲抛世故。尋僧共蒲薦。蒼崖對久如。白雲看舒卷。</text>
<title>辛酉入城。龍門用贈僧韻謝余。卽和呈圓機。 其三</title>,<text>我有一古劍。夜夜光生電。屠龍久未試。塵垢慨蒙面。知音豈無日。奇貨終必薦。不然逝浮海。揮霍波濤卷。</text>
<title>辛酉入城。龍門用贈僧韻謝余。卽和呈圓機。 其四</title>,<text>東海耀兵威。淸霜狹紫電。伊我不敢敵。縮手仍赬面。八珍味羅前。安用蔬菜薦。稽首願爲臣。投戈旌斾卷。</text>
<title>辛酉入城。龍門用贈僧韻謝余。卽和呈圓機。 其五</title>,<text>斫取赤龍肝。雲池晴繞電。空巖久埋寶。蒼苔誰剔面。故使鳳銜來。龍門榻上薦。虛堂一揮毫。掃盡千萬卷。</text>
<title>辛酉入城。龍門用贈僧韻謝余。卽和呈圓機。 其六</title>,<text>陽交乃爲雨。陰軋或生電。萬變妙不息。太空猶本面。誰能體認此。有如盥不薦。去去息象緣。山中易一卷。</text>
<title>辛酉入城。龍門用贈僧韻謝余。卽和呈圓機。 其七</title>,<text>昔我夢淸都。九關守雷電。稽首拜紫皇。徘徊玉墀面。蟠桃會結實。千歲當一薦。王喬與控鶴。下界旋風卷。</text>
<title>辛酉入城。龍門用贈僧韻謝余。卽和呈圓機。 其八</title>,<text>滄海結綵蜃。秋空溢狂電。氣勢政如是。肯自事首面。明堂棟樑隆。玉瓚黃流薦。須公福蒼生。何用心詩卷。</text>
<title>辛酉入城。龍門用贈僧韻謝余。卽和呈圓機。 其九</title>,<text>潛蛟古巖下。珠光爛幽電。精怪于蒼穹。遠耀虛牝面。誰能採之來。草草要時薦。千秋騰上文。坐使猋雲卷。</text>
<title>辛酉入城。龍門用贈僧韻謝余。卽和呈圓機。 其十</title>,<text>二月日生暄。天機始見電。風含發新氣。苔上蒼石面。閑花已成蕋。柔草漸可薦。欲賦溪上吟。陶詩將一卷。</text>
<title>辛酉入城。龍門用贈僧韻謝余。卽和呈圓機。 其十一</title>,<text>公詩如造化。噓風而發電。豈但到建安。李杜亦低面。應須被瑤瑟。淸廟奏以薦。還將倚天外。滄海期倒卷。</text>
<title>辛酉入城。龍門用贈僧韻謝余。卽和呈圓機。 其十二</title>,<text>萬事屋上烏。百年隙裡電。世紛欲低眉。風埃恐涴面。行將靖節歸。詎敢毛遂薦。葛巾與短衣。永日坐開卷。</text>
<title>辛酉入城。龍門用贈僧韻謝余。卽和呈圓機。 其十三</title>,<text>卜宅蒼山阿。閱世笑秋電。淸風是知音。明月眞識面。悠然自可怡。安敢望鶚薦。階前且養答。芭蕉葉新卷。</text>
<title>辛酉入城。龍門用贈僧韻謝余。卽和呈圓機。 其十四</title>,<text>殘生虛喘月。新詩光曳電。挑燈覓餘句。苦詠堪皺面。明朝共論文。庶以此意薦。呼酒且痛飮。胸中煙霧卷。</text>
<title>辛酉入城。龍門用贈僧韻謝余。卽和呈圓機。 其十五</title>,<text>塞聰豈聞雷。閉明不駭電。萬化妙一心。至理具面面。溪毛斯爲羞。行潦或可薦。思之庶有會。渺然且檢卷。</text>
<title>辛酉入城。龍門用贈僧韻謝余。卽和呈圓機。 其十六</title>,<text>讀書未了義。如雲際翻電。平生坐此病。不得窺上面。澡雪物外累。凝心思敬薦。他年或有得。無舒亦無卷。</text>
<title>辛酉入城。龍門用贈僧韻謝余。卽和呈圓機。 其十七</title>,<text>大化日夜流。逝者迅於電。渺余生苦晩。古人未見面。龍門幸誤許。圓機蒙濫薦。矢心寫拙詩。不覺已盈卷。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。</title>,<text>開懷猶緣酒。發興更新詩。偶作三人話。還令此事奇。相逢難袞袞。歸路且遲遲。瘦馬吟鞭遠。西峯落日時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其二</title>,<text>江梅春已着。幽萼似催詩。累紙公何捷。孤呤我未奇。含情詞就久。多病酒醒遲。永日留淸語。虛堂對榻時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其三</title>,<text>歸策吾當早。停驂爲和詩。歡娛三日勝。風韻一生奇。柳嚲煙光潤。梅含日色遲。相從酬美景。淸夢記他時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其四</title>,<text>伉拙知無用。含毫晩學詩。思深篇致意。吟苦字求奇。英雄今有數。湖海會何遲。催席頻添興。相看一笑時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其五</title>,<text>春日明高閣。閑愁正惱詩。忙中初遣興。難處豈能奇。兀坐游心遠。微吟下字遲。才疏吾欲睡。散髮更多時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其六</title>,<text>淸晨開病眼。幾首穆如詩。景色元挑興。情懷豈詑奇。小奚愁報數。孤客怪行遲。後會知何處。春江綠漲時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其七</title>,<text>微妙難窺易。和平愛說詩。會心眞有味。寓目更成奇。文豈三冬足。功須十載遲。故園第屋靜。披卷𪚥多時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其八</title>,<text>相酬多會意。吾豈敢逃詩。舊格精仍妙。新聲正又奇。揮鞭愁日晩。對酒願春遲。南北休嫌阻。萍蓬亦有時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其九</title>,<text>似聞佳客至。吾輩合休詩。弓勁才還捷。盃深興太奇。虛閣靑春好。孤城白日遲。勝遊從爛熳。雷皷亂鳴時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其十</title>,<text>雞割煩游刃。高懷不廢詩。書臨伯英健。字問子雲奇。堅壁知無敵。投降愧自遲重。圍須酒鮮。樓上把盃時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其十一</title>,<text>徙倚春樓上。江山爲助詩。淡煙還帶色。遠樹更添奇。鳴皷頻頻報。新篇故故遲。弛張傳自古。勝事幸同時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其十二</title>,<text>得酒生新興。疏狂已諱詩。樓雲霏漸合。池月影初奇。玉斝開懷遠。瑤琴下指遲。淸遊元自勝。行樂況春時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其十三</title>,<text>憑欄閒覓句。正憶簡齋詩。靑竹題應遍。寒梅對又奇。淸談開抱盡。泥醉把盃遲。顚倒休相訝。逢場此一時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其十四</title>,<text>乾坤空抱志。一技笑吟詩。猶復揮毫健。須應押韻奇。剛被侵陵急。那堪搜索遲。相逢眞自惱。深夜若思時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其十五</title>,<text>樓上開淸宴。衙中繼好詩。天星雲裡見。山火夜深奇。蠟燭移頻近。花盃把不遲。歡娛方未畢。喔喔聽雞時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其十六</title>,<text>初罷鳴弓射。還爲落筆詩。擊盤歌自放。擁妓坐成奇。最柰吟頭掉。愁看舞袖遲。風流眞自幸。佳興聳當時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其十七</title>,<text>高談縱我酒。淸興祟君詩。大醉從他得。狂吟任自奇。微煙侵樹合。新月下山遲。歌舞看餘態。開懷爛熳時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其十八</title>,<text>百籌輸子去。高興幸休詩。把酒思還逸。移燈事亦奇。尖風隔慢動。孤月傍林遲。後夜知相對。開懷欠此時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其十九</title>,<text>松川吾執友。尊伯更能詩。偶接嘉儀靜。還窺小子奇。夜席傳盃細。高樓罷宴遲。兩鄕川路遠。邂逅又何時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其二十</title>,<text>夜室且歸臥。閑繙東海詩。片言猶出口。廿首轉探奇。欲和吾嫌拙。相須子若遲。挑燈空吮墨。兀坐不眠時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其二十一</title>,<text>深酌從春事。融情有古詩。迂疏多跌宕。臭腐化神奇。困睡知難起。晨光不覺遲。淸娥休試意。醉爛倚屛時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其二十二</title>,<text>燈燼頻頻剪。愁顔各詠詩。逢君眞是幸。拈筆亦爲奇。元積能何隱。龍門巧自遲。孤蹤知絶望。空館臥休時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其二十三</title>,<text>龍門淸不寐。剪燭更題詩。思壯篇篇逸。情新句句奇。寥落天星曉。丁東玉漏遲。自慙狂興爛。鼾睡達朝時。</text>
<title>癸亥。圓機再用詩字韻寄示。同龍門和呈。遂與往復。午後海美倅梁叔躔適來。通判爲上撫夷。設筵射帿。余亦參。圓機被酲未出。獨佳什屢至。龍門曁余酬答不暇。復困杯勺。未能繼。次者蓋四五篇焉。醉墨淋漓。終相爲戱。頗有做不成者。聊以博笑云。 其二十四</title>,<text>昨日樓中飮。端須記一詩。彎弓發必中。橫笛聽尤奇。共作騰騰醉。相携步步遲。侵陵亢積老。西室獨醒時。</text>
<title>大均到擇可書堂。以詩見邀。往奉和呈。</title>,<text>書堂對梅答。日夕聞君至。煩襟稍自怡。更有新詩寄。</text>
<title>挑燈小酌。書示大均擇可</title>,<text>孤燈照夜堂。細雨簷花發。佳期偶然諧。不寐看落月。</text>
<title>汲水貯甁揷梅枝其中疏蕋皆拆。取春柏英同揷。淸絶可愛。龍門記以五字。聊奉和。呈圓機。</title>,<text>汲水滿幽甁。寒梅疏影淸。阿誰着紅柏。醉服頓能明。</text>
<title>偶題</title>,<text>庭前小草挾風薰。殘夢初醒午酒醺。深院落花春晝求。隔簾蜂蝶晩紛紛。</text>
<title>次李重之韻</title>,<text>池塘春草晩萋萋。隱几閑吟日向西。風撼殘梅飄白雪。雨霑幽逕淨芳泥。垂揚帶霧村村暗。好鳥迎時樹樹啼。聞道新亭開勝槪。擬携藜杖步苔磎。</text>
<title>同朴大均和圓機韻</title>,<text>淸湖百頃淡煙籠。岸夾黃蘆蓼吐紅。小艇晩移寒月上。滿衫風露夜深濃。</text>
<title>同朴大均和圓機韻 其二</title>,<text>窮海藏身計不非。白鷗相近肯相違。漁歌遠出靑林外。猶擁煙蓑戴月歸。</text>
<title>次朴和叔韻</title>,<text>陰雨忽云霽。夕陽來入窓。斂襟獨自省。驗此一團腔。</text>
<title>次朴和叔韻 其二</title>,<text>月掛珠璣樹。雲橫劒戟𪚥。玉簫吹不徹。孤鶴夜深寒。</text>
<title>縱筆</title>,<text>淸風動萬松。白雲滿幽谷。山人獨夜步。溪水鳴寒玉。</text>
<title>縱筆 其二</title>,<text>寓物寄幽冤。玩時結遐想。逌然世外人。山中歸意王。</text>
<title>書示鄭子精</title>,<text>西風鏖暑雨生凉。相對閑吟苦憶鄕。乞與夢魂歸未得。極天猶見白雲長。</text>
<title>書示鄭子精 其二</title>,<text>淨條氛昏六腑凉。北窓高臥睡爲鄕。何人與解蒙莊意。一笑晴天快活長。</text>
<title>挽章</title>,<text>夙承閨訓戒須臾。婉娩容功德自符。歡託結褵蟾再滿。慟深埋玉鳳初孤。靑蘿翳翳雲藏翣。丹旐翩翩雨灑楡。薤露數聲殘月下。不堪流恨滿山隅。</text>
<title>挽章 其二</title>,<text>天賦柔儀自淑眞。蘭芳玉潔照無鄰。筓加髦拂仍二歲。合巹眉齊只五旬。琴斷綉簾風動帨。鏡封華屋月侵茵。乘鸞一去雲迷影。孤哭那堪白髮新。</text>
<title>挽章 其三</title>,<text>靑年哭主送南陽。沈慟幽闈影自傷。淚灑寒雲悲宿草。魂飄冷月集枯楊。忽訝仙輧凌苦霧。可堪荒隴落繁霜。孤娃尙纂中郞業。豊篆芳名萬古長。</text>
<title>圍碁</title>,<text>空堂閑坐且圍碁。撥得幽懷自一奇。蜩甲形骸眞欲幻。蛛絲意緖政堪遲。涪翁妙句心能會。商皓神機手已知。戱罷一場成浩笑。綠楊黃烏亂啼時。</text>
<title>次大裕贈別韻</title>,<text>洛北逢秋住又還。海天歸夢共雲山。風塵漠漠霜侵鬂。歧路茫茫酒解顔。桂月影穿茅屋裡。沙鷗聲聞竹窓間。幽棲有味身兼遠。歲暮寒林石作關。</text>
<title>次牧伯遊大谷洞。觀拾栗有詩。奉次。</title>,<text>山園栗罅拾來同。畫角三聲落晩風。槖貯萬苞渾得雋。斛量十顆竟成雄。偸閑自感昇平澤。觀樂應知造化功。一豫有詩天借便。州民爭看火城紅。</text>
<title>九日。主倅與井邑，泰仁二倅。登城頭。招公燮及余同詣。公燮有詩。次韻。</title>,<text>淸樽白幕古城頭。巖畔幽花已得秋。長笛一聲雲迸月。醉吟何惜更柏留。</text>
<title>次圓機韻</title>,<text>日月行大上。風雲隔海中。自知時有命。還愧拙爲工。丘壑應容懶。乾坤定迸窮。黃花吾對汝。把酒日披胸。</text>
<title>偶成</title>,<text>累日寄山齋。釋紛聊自輕。晝永春氣滿。境靜禪意盈。暄風將微雨。幽草日日生。偶此感物化。緬然含深情。</text>
<title>偶成 其2</title>,<text>躡巖俯遠郊。倚柗玩新月。曳杖步幽徑。形影兩奇絶。</text>
<title>撫夷樓戱效拗體。呈圓機。</title>,<text>盾日侵樓勢欲蒸。上床豪氣憶陳登。靑苽氷片頻消熱。玉麾談鋒轉却蠅。歌扇舞衫渾有熊。酒兵詩陣各呈能。同君臭味誰分別。淄水從前尙合澠。</text>
<title>秋夜</title>,<text>素節收殘暑。新凉漸逼肥。雨聲侵榻冷。虫響近床悲。抱寂妨趨事。偸閑任後時。幽憂知夜永。萬緖入支頤。</text>
<title>別室示圓機</title>,<text>御山日脚影微茫。相對蓮塘引興長。一局彈棊無限笑。不妨身世滯江鄕。</text>
<title>登九井峯四望</title>,<text>蒼蒼月出山。海岸寔高峙。塵蹤阻探歷。歲暮心不已。今來亦何慊。一盪胸中滓。矯首試俯瞰。開豁無依倚。茫茫附地山。渺渺接天水。北極庶可攀。扶桑想如咫。巖溜滴成坎。龍跡亦奇詭。逈立遡長風。弍觀元始氣。玄機一震蕩。融結自有理。休將太空中。擬諸微塵裡。默識庶得之。强揣眞妄矣。反求心地初。妙用亦如是。</text>
<title>到三尊。快雨大至。俄而晴澈。以木落寒山淨。江空秋月高。分韻。</title>,<text>長風卷葉散。猛雨隨雲迸。一霎動威雴。吁誰起權柄。返照射石壁。更覺山容靚。吾儕約自諧。敢不荷天慶。開軒望遠野。浩然發淸詠。狂雲漸解駁。星河冷相映。悠悠夜氣澄。昭昭天宇淨。俯仰淡無累。吾幾獨也正。</text>
<title>到三尊。快雨大至。俄而晴澈。以木落寒山淨。江空秋月高。分韻。 其2</title>,<text>逶迤緣峻嶺。欹側隮危矼。午到三尊奄。形氣何胮肛。放目嘯南雲。天風吹幡幢。冥冥急雨來。猛勢令人𢥠。玄霧泄深谷。飛霰射破窓。造物怳難測。有似翻濤江。俄頃簷溜絶。前峯露崆㟅。前楹步逍遙。暮皷聲逄逄。山深早閑戶。喜聞門外跫。金陵爲馳信。送酒滿幽缸。鬪詩各不眠。橫陣麾長杠。令嚴才不盡。謾欲添明釭。吻燥鳴益悲。曲終聲仍摐。伊我老且拙。自宜安愚憃。揚眉競相逐。神疲語多哤。嬰孩未有知。曹鄶不或邦。解衣且飮酒。上策誰能雙。白玉莫自衒。洪鍾須待撞。蒼頭笛數弄。士久歌一腔。熙熙入醉鄕。懷抱淳而厖。遨遊自可樂。愼莫驚村狵。駟馬紆簪組。里竟嬰金鏦。荷鋤理春畦。釣魚隨煙艭。旣慕遼東管。亦學襄陽龐。時逢世外人。瀟灑心相降。意遠爵不縻。筆健鼎可扛。老去上白雲。玄圃聽淙淙。寄語二三子。爲汝斲株替。</text>
<title>到三尊。快雨大至。俄而晴澈。以木落寒山淨。江空秋月高。分韻。 其3</title>,<text>山頭初日已翻鴉。海上微茫起紫霞。此去蓬萊應不遠。碧桃千樹幾開花。</text>
<title>入靑鶴洞。訪崔孤雲。</title>,<text>孤雲千載人。鍊形已騎鶴。雙溪空舊蹟。白雲迷洞壑。微生仰高風。響往意數數。朗詠流水詩。逸氣壓橫槊。安得謝紛囂。共君遊碧落。</text>
<title>自黃芚抵奉天。用晦庵韻。</title>,<text>林深雲作陣。路險石爲城。驟雨流餘澤。料陽倚半明。風埃聊脫跡。丘壑欲尋。盟夜久聞鍾響。翛然淨念生。</text>
<title>自黃芚抵奉天。用晦庵韻。 其2</title>,<text>詭藏胡鬼欲欺天。殿閣崇深奮蹟傳。斷倒楇根眞不易。令人空憶太平年。</text>
<title>西澗</title>,<text>蒼崖束幽澗。猛勢蕩谺缺。霆鍧萬古雲。月碎二更雪。窮源不見人。湛湛自淸澈。開顔憩窮石。眇思潤下說。陰陽忽盪摩。終始氣相徹。奔流繼日夜。人代速如瞥。靜觀意未收。佇立眼生纈。</text>
<title>以小雨晨光內。初來葉上間分韻。得小字。</title>,<text>群峯儼如拱。深谷頗窈窕。孤庵占靈境。一宿神欲矯。絶頂想我邇。未上興先挑。晨光稍明晦。霧雨來窅窅。如絲漫沾濕。珠玉垂林抄。翕欻乍紛紜。轉覺愁腸澆。鴻濛一氣中。有如日未曉。豊隆不可將。百物迷大小。緬思造化權。一笑愧余謏。灑塵諒多慰。淡佇宵月皎。爽然涉脩蹊。超忽出雲表。俯瞰積蘇內。翩翩騎鳳鳥。</text>
<title>携天然。到義神。作詩贈之。</title>,<text>我行向頭流。中路聞異說。高巓有神廟。妖鬼憑扂闑。禍福隨手翻。敝俗爭媚悅。紛紛巫覡徒。狙慝作災孼。逶迤幾百年。牀慄無敢撤。壞枘昧何自。一擧迅掃滅。石骸蕩相分。陰魅已永絶。聞來起欽想。見面意所切。鳴笻七佛庵。憩堂日欲昳。久顔遇凜然。聞知急提挈。開懷叩其端。本末許陳列。衣纓荷世系。弓馬事閥閱。陷身讒構間。剝膚罪難雪。毁體託山林。憂心空惙惙。浮遊靡自安。歲月寄一瞥。玆山竦南垠。靈境慕眞潔。云何俑淫辭。聖母加汚衊。盜賊奔走之。生民浚膏血。如聆吟嘯歌。依坐肆饕餮。復立迦葉軀。尊奉更相將。瘰癩與瘖聾。競來香果設。幽明紛雜亂。男女多瀆媟。醜詭枉成風。欲談汙口舌。前年煩一窺肝膽洶激烈。搥糜擬絶姦。老拳石可裂。骫骳被象遏。深憤余薄劣。抑塞久不伸。往往食亦噎。頃者又感心。健步走嵽嵲。巖崖趯可倒。雙眼電交掣。怪魅皷微威。變幻騁驁桀。直視奮猛勢。忽若隨煙蔑。捽迫在須臾。頑像寰幽穴。氛昏廓糞除。日月仰昭晣。還歸倚枯几。勃勃怒稍渫。喋喋噪黃口。大義固不屑。伊我聽是說。不覺屢擊節。磊落信可尙。物表養俊傑。玄黃初未剖。一理上下徹。陰陽有鬼神。窈冥不可絜。因心起夜賽。聖智垂軓轍。民神豈相慢。幽顯途又別。悠悠降叔季。先王澤寢渴。妖怪乍蠭生。流患遍倪耋。狐狸恣晹睒。木石强離烈。盻蠁積邪惑。煽動共塡咽。禮樂置不用。世道極扤揑。斯誠仁者憂。闢之須勇決。吾師負奇器。志槪堅若鐵。斷倒千古謬。英略振詐譎。苟能充是道。流恩溥魚鼈。鄙夫誠怯弱。嘆息腸內熱。推衍先聖訓。授師以秘訣。鏌䤵淬奇鋒。揮霍光已澈。深藏戒待時。愼莫攖蛇蝎。知雄且守雌。太剛亦易折。斂飭庶自反。用力學軒頡。劬勞勿憚煩。歲暮勤不輟。一朝有所得。終身詎虧缺。師今厲淸狂。譬如鷹不紲。飄颻任往來。寧可急蟻垤。云矣念吾言。誠心幸如結。狂詩寫餘懷。高名安敢竊。不忍使無傳。聊用示來哲。</text>
<title>宿甑峯菴</title>,<text>超然諧宿願。飛亦出雲端。莾蒼丘陵小。逶迤洞壑寬。擧頭白日近。滿袖淸風寒。仙客知何處。吾將問大還。</text>
<title>宿甑峯菴 其2</title>,<text>𪚥陟名山興渺然。臨風回首積蘇邊。此身已踞層雲外。頭上蒼蒼更有天。</text>
<title>雨晴後觀前澗瀑流。次仲魯韻。</title>,<text>大壑泓澄急峽間。毒龍催雨激豪湍。盈虛自有無窮意。今昨何須作異觀。</text>
<title>次天城韻 三首</title>,<text>名山踏遍路高低。更向危橋俯碧溪。仙客不淹雲鎖壑。丹崖唯見鶴來棲。</text>
<title>次天城韻 三首 其二</title>,<text>壑蟠崖矗拱奇峯。怒瀑中豗爽吐風。惆悵羽人難邂逅。只憑孤鶴望層空。</text>
<title>次天城韻 三首 其三</title>,<text>攀石穿林路屈盤。忽逢危構碧雲間。天風吹散銀河水。神想飄然出九寰。</text>
<title>瀑布用晦庵韻</title>,<text>蒸嵐吹去暗。流景照來淸。飛舞林間色。轟騰地底聲。高栖猶有跡。眞境更多情。安得凌虛術。幽尋度此生。</text>
<title>發雙磎到龍頭。翼臣已來待。午後抵尹堪家宿。</title>,<text>倦客歸來曉夢濃。不禁初日上東峯。流鶯自覺多嬌思。喚友聲中起我慵。</text>
<title>發雙磎到龍頭。翼臣已來待。午後抵尹堪家宿。 其2</title>,<text>步尋幽壑歷崔巍。多荷山靈不我猜。輕雨霽時收綵靄。長風吹處卷浮埃。天庭渺渺身疑近。鹿界茫茫首却回。凡骨白憐難久住。隨緣歸去更徘徊。</text>
<title>次遊洗心亭板上韻</title>,<text>古松低水淡雲輕。虛閣玲瓏穩愜名。坐久人禽拚兩忘。吟餘心跡喜雙淸。田園興僻陶元亮。丘壑盟深向子平。一酌流霞生遠想。笛聲琴韻謾多情。</text>
<title>尹上舍以患痢不出。爲設蠧果以送之。感而有呈。</title>,<text>文武高才久竊聞。傍門誰遣阻餘薰。悲歡一任天邊月。聚散終歸樹杪雲。滿意壺觴承疑密。開懷書札荷殷勤。自憐菲薄難酬仰。注目蒼巒佇夕曛。</text>
<title>別山</title>,<text>扶輿淸淑此焉窮。磅礴頭流氣勢雄。萬古橫天瞻莾莾。三才拱極仰崇崇。元精固護張猶翕。潛澤流行感卽通。多少往來人不盡。却慙靈境秘沖融。</text>
<title>自玉果抵羅山。馬上口占。</title>,<text>事欲盡心非假飾。學能窮理乃眞知。莫言聖路無難治。用力行時步步遲。</text>
<title>自玉果抵羅山。馬上口占。 其二</title>,<text>自恨持心尙未堅。感時隨物苦多難。何當潄滌眞源淨。恁作虛空一鑑看。</text>
<title>自玉果抵羅山。馬上口占。 其三</title>,<text>反已寧嫌莫我知。聖門遺意可無疑。驀然把斷公私界。政是當年下學時。</text>
<title>到證覺寺。曉起用朴和叔韵。</title>,<text>初擺塵紛夢亦疑。曉窓閒坐看雲時。空濛勢欲浮山去。此路升天未可知。</text>
<title>到證覺寺。曉起用朴和叔韵。 其2</title>,<text>振策登中嶺。伸眉仰石臺。林間行犖崅。雲際步縈回。足弱思輿筍。喉乾憶鼎梅。仙居知幾許。悵望碧霞盃。</text>
<title>到立巖遊翫</title>,<text>奇巖天試削。釰立鋒差差。抉眥仰其巓。翕翕玄雲垂。鴻濛昔未剖。獻笑調羣妃。相承輒層累。截壁而連璣。瑰瑋儘難狀。詭特誰能知。蒼榧托幽根。歲久枝葉低。亦有數叢花。媚日初含姿。宕魄笑余陋。探始窮遐思。冥冥造化權。此豈爲神奇。剛柔一闔闢。融結機自隨。把酒臨長風。揮筆題新詩。安求不死藥。看盡消磨時。</text>
<title>到圭峯</title>,<text>河陰擢同雲。泗上峙日觀。崔崒排高旻。騰擲帶銀漢。安知巖石奇。亦秀東海畔。峛屴截半空。縹緲雲雨斷。平生慕遠遊。竚立發浩歎禪心古井澄。世慮春氷泮。氛埃方未豁。欲待東方旦。剛凝莾何窮。此理期一貫。</text>
<title>到圭峯 其2</title>,<text>朗廓無塵境。淸高不住天。幽花欹石罅。古木倚巖邊。日轉南溟活。雲移北斗懸。來遊窮勝賞。渾覺挾飛仙。</text>
<title>到圭峯 其3</title>,<text>瑞石名山峙海堧。蓬瀛風日正依然。羣仙更莫慳淸邃。我亦今來最上巓。</text>
<title>上松川</title>,<text>縮手旁觀守葆光。秪今雲屋對荒凉。屠龍未必終憐目。分虎應須爲發棠。深院雨收新篠合。小塘風靜晩荷香。閑身正要輸淸景。萬事驅除入醉鄕。</text>
<title>卽事</title>,<text>小檻玲瓏地自偏。輕衫徙倚夕陽邊。風生饑虎林中石。雨黑乖龍甕裏天。牧豎倒騎閑弄笛。漁翁堅坐謾臨淵。眼隨度島長空沒。山外晴虹接紫煙。</text>
<title>次金訓導辱和示及韻</title>,<text>故遣蒼雲鎖澗泉。瑤琴閑抱自無絃。人間美譽仍輸百。物外淸歡恰取千。日暮鳥烏啼柳幕。風微蜂蝶舞花筵。懸知富貴徒爲爾。更與田家望有年。</text>
<title>次伯氏韵呈公燮</title>,<text>獨將脩綆汲寒泉。不爲無人便絶絃。試躡羊腸盤百八。會隨鵬翼擊三千。野亭得句風生塵。江閣傳盃月滿筵。自愧狂疏功力缺。偶因鄰曲忝忘年。</text>
<title>喜雨</title>,<text>同風鏖暑隮氛氳。瓦響騷騷夜轉聞。已覺滂沱均率土。還將豊穰祚明君。郊原浩渺猶翻日。澗谷蒼茫欲漲雲。巖寺閉門紬古史。映空芳篆擢爐薰。</text>
<title>宿根峴小菴書示玄策上人。</title>,<text>松櫪陰森擁小天。蕭蕭茅屋構三椽。白雲影透晴窓裏。寒澗聲侵淨几邊。點檢東峯詩卷字。談諧西笁法輪緣。浮生定有歸棲地。從此閑居契暮年。</text>
<title>贈雙溪僧性默</title>,<text>幾年收視臥幽岑。缾鉢蕭然只此心。明月滿樓淸夜永。白雲埋谷暮天深。訪古惠師聊寓跡。題詩癩可孰知音。自慚懶拙囚塵臼。回首靑山謾獨吟。</text>
<title>贈雙溪僧性默 其二</title>,<text>雲間隱約秀孤岑。正對幽人不染心。泉噴雪花松徑濕。日烘嵐氣石堂深。寒灰撥火香生篆。靜夜持珠磬發音。宴坐百年拚到岸。瀾翻千偈試長吟。</text>
<title>崔生員挽詞</title>,<text>憶昔中宗世。掄材拔捘髦。飛騰歌在泮。歸臥辯遊濠。湖海三盃酒。雲宵一羽毛。返眞玄馭杳。蕭瑟聽松濤。</text>
<title>李新寧父挽詞</title>,<text>卜宅窮湖畔。翛然與世疏。老來除有酒。閑處自能漁。樂易情何遠。恬安氣欲舒。九旬還脫屣。喬木擁荒廬。</text>
<title>次吳牧使短扇歌韻</title>,<text>疏桐月墮鴉翻業。密竹螢流雨撼林。最是夜深殘酒醒。寒燈明案自無淫。</text>
<title>次吳牧使短扇歌韻 其二</title>,<text>浮世榮枯只自知。不堪人事轉頭非。江湖斗覺生涯富。花滿幽蹊酒滿危。</text>
<title>次吳牧使短扇歌韻 其三</title>,<text>虔波羅襪步輕盈。雨散陽臺月欲晴。南浦曲終人去遠。倚天雲樹正含情。</text>
<title>陪柳觀察使飮。代侍兒作。</title>,<text>𤎞炬燒殘淚未乾。瑤琴激越曲初闌。憑君欲就靑樓舞。翠黛羅衫不耐寒。</text>
<title>醉贈細君</title>,<text>百歲如今醉夢間。歡遊何處不淸安。夜來燈火唯君共。細討幽期卜晩閑。</text>
<title>偶書</title>,<text>湖海幽居只自怡。十年應有百篇詩。蒼苔缺月梅千本。細雨斜陽菊一枝。甕裡濁醪誰與共。沙邊好鳥獨相期。悠悠萬事還抛盡。醉倒春風拂面時。</text>
<title>寓居</title>,<text>此身於世轉支離。臥病江湖春復歸。枕上幾成千里夢。卷中閑記數年詩。梅含雪意花猶拆。柳帶風威絮不飛。欲待日溫遊野外。一壺元自瀉幽期。</text>
<title>昔東坡謫居儋耳有詩云。甕間畢卓防偸酒。壁後匡衡不點燈。余嘗覽之自笑。今年春。適寓居逍遙亭陰。懶廢日甚。遂與人事疏闊。實有蘇仙之感。因以其字爲韻。賦詩成十四首。奉呈吳牧伯案下。仍祈郢斤。</title>,<text>散痾寄海村。春日照茅棟。淡泊誰與晤。臥看天宇空。梅花一夜發。祿酒凝寒甕。獨斟自可怡。悠然曲肱夢。</text>
<title>昔東坡謫居儋耳有詩云。甕間畢卓防偸酒。壁後匡衡不點燈。余嘗覽之自笑。今年春。適寓居逍遙亭陰。懶廢日甚。遂與人事疏闊。實有蘇仙之感。因以其字爲韻。賦詩成十四首。奉呈吳牧伯案下。仍祈郢斤。 其二</title>,<text>幽棲澹無營。結字松竹間。林疏眼豁然。烏鳴春意閑。蒔藥培新芽。日暮孤揜關。時見江浦上。漁舟自往還。</text>
<title>昔東坡謫居儋耳有詩云。甕間畢卓防偸酒。壁後匡衡不點燈。余嘗覽之自笑。今年春。適寓居逍遙亭陰。懶廢日甚。遂與人事疏闊。實有蘇仙之感。因以其字爲韻。賦詩成十四首。奉呈吳牧伯案下。仍祈郢斤。 其三</title>,<text>嗟余頑愚質。讀書伸佔畢。規規航斷潢。無訃看海日。僶勉不自含。淹留歲屢失。晤歎可如何。寂寞恒抱一。</text>
<title>昔東坡謫居儋耳有詩云。甕間畢卓防偸酒。壁後匡衡不點燈。余嘗覽之自笑。今年春。適寓居逍遙亭陰。懶廢日甚。遂與人事疏闊。實有蘇仙之感。因以其字爲韻。賦詩成十四首。奉呈吳牧伯案下。仍祈郢斤。 其四</title>,<text>短生意猶長。眇然企古學。循循不自舍。持志貴堅確。保養義理正。勿受利欲斲。他時瞻仰間。庶幾所立早。</text>
<title>昔東坡謫居儋耳有詩云。甕間畢卓防偸酒。壁後匡衡不點燈。余嘗覽之自笑。今年春。適寓居逍遙亭陰。懶廢日甚。遂與人事疏闊。實有蘇仙之感。因以其字爲韻。賦詩成十四首。奉呈吳牧伯案下。仍祈郢斤。 其五</title>,<text>天高游氣褰。靈境耀萬方。佳人揎翠袖。浩歌得𪚥𪚥。我坐虛齋中。試向雲際望。征鴻獨何之。御𪚥𪚥自防。</text>
<title>昔東坡謫居儋耳有詩云。甕間畢卓防偸酒。壁後匡衡不點燈。余嘗覽之自笑。今年春。適寓居逍遙亭陰。懶廢日甚。遂與人事疏闊。實有蘇仙之感。因以其字爲韻。賦詩成十四首。奉呈吳牧伯案下。仍祈郢斤。 其六</title>,<text>皎月出林表。幽光照高樓。寒衾夢易斷。起步看斗牛。夜闌滿庭霜。璀璨襲綿裘。無心適自娛。雖閑誰謂偸。</text>
<title>昔東坡謫居儋耳有詩云。甕間畢卓防偸酒。壁後匡衡不點燈。余嘗覽之自笑。今年春。適寓居逍遙亭陰。懶廢日甚。遂與人事疏闊。實有蘇仙之感。因以其字爲韻。賦詩成十四首。奉呈吳牧伯案下。仍祈郢斤。 其七</title>,<text>春至自不知。寒光着高柳。招尋有好人。共飮一盃酒。生物日夜流。榮華遽衰朽。偶然得佳辰。談笑無何有。</text>
<title>昔東坡謫居儋耳有詩云。甕間畢卓防偸酒。壁後匡衡不點燈。余嘗覽之自笑。今年春。適寓居逍遙亭陰。懶廢日甚。遂與人事疏闊。實有蘇仙之感。因以其字爲韻。賦詩成十四首。奉呈吳牧伯案下。仍祈郢斤。 其八</title>,<text>幽憂得自潛。廢書時面壁。洗心守太素。而忘喧與寂。春草日以生。我志日以適。靜歗淸風來。疏篁寒露滴。</text>
<title>昔東坡謫居儋耳有詩云。甕間畢卓防偸酒。壁後匡衡不點燈。余嘗覽之自笑。今年春。適寓居逍遙亭陰。懶廢日甚。遂與人事疏闊。實有蘇仙之感。因以其字爲韻。賦詩成十四首。奉呈吳牧伯案下。仍祈郢斤。 其九</title>,<text>失學已蹉跎。伉拙只自守。遠懷漫浪叟。亦復羞曲肘。石坳酌花鳥。江水變春酒。想應不覊士。契我千載後。</text>
<title>昔東坡謫居儋耳有詩云。甕間畢卓防偸酒。壁後匡衡不點燈。余嘗覽之自笑。今年春。適寓居逍遙亭陰。懶廢日甚。遂與人事疏闊。實有蘇仙之感。因以其字爲韻。賦詩成十四首。奉呈吳牧伯案下。仍祈郢斤。 其十</title>,<text>守寂在窮巷。涉世無寸長。空餘骯髒姿。已得稱疏狂。士固有三敗。或能成一匡。曠然自娛樂。歲暮以爲常。</text>
<title>昔東坡謫居儋耳有詩云。甕間畢卓防偸酒。壁後匡衡不點燈。余嘗覽之自笑。今年春。適寓居逍遙亭陰。懶廢日甚。遂與人事疏闊。實有蘇仙之感。因以其字爲韻。賦詩成十四首。奉呈吳牧伯案下。仍祈郢斤。 其十一</title>,<text>朱蕤耀庭下。脩竹倚門衡。日暄鳥烏樂。室幽窓戶明。獨處誰晤語。散髮臥南榮。夢騎雙靑鸞。飛上白玉京。</text>
<title>昔東坡謫居儋耳有詩云。甕間畢卓防偸酒。壁後匡衡不點燈。余嘗覽之自笑。今年春。適寓居逍遙亭陰。懶廢日甚。遂與人事疏闊。實有蘇仙之感。因以其字爲韻。賦詩成十四首。奉呈吳牧伯案下。仍祈郢斤。 其十二</title>,<text>東坡老居士竄。謫蠻瘴窟。欣然紅玉面。豈自鑠外物。病起秋堂空。孤唫海上月。珠璣落人間。粲爛見所不。</text>
<title>昔東坡謫居儋耳有詩云。甕間畢卓防偸酒。壁後匡衡不點燈。余嘗覽之自笑。今年春。適寓居逍遙亭陰。懶廢日甚。遂與人事疏闊。實有蘇仙之感。因以其字爲韻。賦詩成十四首。奉呈吳牧伯案下。仍祈郢斤。 其十三</title>,<text>揚帆春渚上。日麗浪不颭。沙鷗自靜集。岸花香揜苒。尊酌有餘歡。佳賓相對儼。夷猶澹忘歸。非爲慕曾點。</text>
<title>昔東坡謫居儋耳有詩云。甕間畢卓防偸酒。壁後匡衡不點燈。余嘗覽之自笑。今年春。適寓居逍遙亭陰。懶廢日甚。遂與人事疏闊。實有蘇仙之感。因以其字爲韻。賦詩成十四首。奉呈吳牧伯案下。仍祈郢斤。 其十四</title>,<text>孤念不自聊。閉窓仍曲肱。陶然掃煩襟。澹如震水僧。倦鳥宿頹簷。飢鼠亦奔騰。夜永不得寐。霜月當疏燈。</text>
<title>再用韻</title>,<text>少小尙無賴。打皷騎屋棟。折節晩始悔。讀書安屢空。終然女漢陰。灌畦還抱甕。優遊且自適。人世孰非夢。</text>
<title>再用韻 其二</title>,<text>端居志不舒。倘徉山水間。窈窕空林色。庭字頗寬閑。淸颷日翛翛。黃鳥鳴關關。牧童亦自歌。帶月驅牛還。</text>
<title>再用韻 其三</title>,<text>抗志窮海涘。琴碁志願畢。亦復値漁叟。談笑移白曰。塞馬了倚伏。雞虫看得失。歲暮遂忘喧。披襟酌眞一。</text>
<title>再用韻 其四</title>,<text>蹇淺世所棄。荒陬守獨學。亹亹只自適。小心亦專確。庶期丁解牛。終然扁老斲。聖道豈遠人。他時不苦卓。</text>
<title>再用韻 其五</title>,<text>壯遊慕古人。逝欲蹈四方。崑器拜群聖。月桂亦已芳。撫枝歌慷慨。下上幾弦望。應須飮美酒。懷抱謝關防。</text>
<title>再用韻 其六</title>,<text>夜中不能寐。幽步上層樓。仰看列宿橫。浩歌懷飯牛。梅花栽萬本。脩竹吾菟裘。倚柱有所思。亦足走群偸。</text>
<title>再用韻 其七</title>,<text>地偏心亦遠。翛然慕五柳。習氣空餘詩。聊復賦止酒。虛名自可厭。安用垂不朽。笑娛得此生。塵紛又何有。</text>
<title>再用韻 其八</title>,<text>惠施空五車。相如猶四壁。力田不救飢。歲暮抱孤寂。天風吹百草。琴酒聊自適。眷言據槁梧。夜聞空階滴。</text>
<title>再用韻 其九</title>,<text>隔幔解卽圍。操矛伐墨守。歲晩生計疏。壞榻閣生肘。沈吟萬古意。破愁還有酒。好醜俱泯如。毁譽抛身後。</text>
<title>再用韻 其十</title>,<text>庭前有喬木。謾自凌雲長。枝葉陰牀敷。着此四明狂。作賦且擬揚。說詩還慕匡。逍遙聊卒歲。亦復看尋常。</text>
<title>再用韻 其十一</title>,<text>潛心聖賢訓。在輿看倚衡。浮囂却掃除。靈臺澹虛明。出門暾四野。春木亦已榮。時序不我留。幽憂獨京京。</text>
<title>再用韻 其十二</title>,<text>我家竹浦濱。便是雲水窟。孤咏天外颷。俯飮盃中物。寒江動春意。流雲吐華月。對此淸心慮。歡娛其可不。</text>
<title>再用韻 其十三</title>,<text>中酒臥寒齋。夢覺竹風颭。窹歎得隱憂。流光何荏苒。起坐看古書。中情獨自儼。緬然遂不寐。鷄鳴更五點。</text>
<title>再用韻 其十四</title>,<text>學道幾垂槖。涉世三折肱。退身蓬蓽間。蕭然有家僧。牀頭白酒熟。獨酌仍瞢騰。昏昏不覺曉。照壁耿寒燈。</text>
<title>三用韵只三篇寫呈</title>,<text>先生醇古姿。材氣鬱時棟。分憂宅錦州。恩威撫師空。淸名取熊掌。雞肋笑算甕。蕭然世外心。已了羲皇夢。</text>
<title>三用韵只三篇寫呈 其二</title>,<text>道高極恢恢。胸次厦萬間。不受朱墨鬧。水木娛淸閑。蓬萊日月逈。虎豹守九關。何當乘雲霓。叩鐶奏珠還。</text>
<title>三用韵只三篇寫呈 其三</title>,<text>淸晨起盥漱。驚喜枉手筆。天球粹而溫。幽光千旭日。入服駭然惑。撫已反自失。傾囷欲往報。庶幾萬分一。</text>
<title>次牧伯韻</title>,<text>鑪熏晴晝事天君。淡淡寒空淨掃雲。一念聖狂須密察。鬼人開外路初分。</text>
<title>古硯歌</title>,<text>騏驎獨駕過大荒。白虹貫日光蒨絢。靑童俯拾不琢玉。蒸栗疑是女媧鍊。橢窪葆美中粹溫。持歸幽榻與作硯。滋含春雨雲滿池。晶射曉月晴牛電。花香襲屛晴影𪚥。風力水酒寒聲顫。剛材儘挺一元秀。虛中欲涵萬物變。德全自可試磨涅。容靜未必從輾轉。滄江歲晩抱支離。相守只有書萬卷。磨礱頑鈍托素契。乘雲行貢蓬萊殿。採經定奏無逸篇。摭史且草伯夷傳。終然酬志別君去。金華羊老六鰲抃。蟠桃結實會有時。碧海萬里應識面。</text>
<title>閏十月。書堂御題河出圖。</title>,<text>一氣胚渾溟滓中。開先有理同沖瀜。玄機乍闢自宣朗。流形奇耦照無窮。嘗聞龍馬負圖出。河不愛道天其通。伏羲神聖默相契。推究旋毛數相同。二七上躋一六沈。五與十兮居中宮。三八爲朋四九友。四方分位環西東。五十有五成變化。陰陽妙用何厖鴻。應知神道顯德行。聖人能事著始終。兩儀四象任排間務天工。聖賢相繼發關鑰。遺經萬古開群蒙。湮晦如今足歎息。河圖之妙誰能充。我願楓宸留乙覽。推數知理思反躬。無爲陶冶時靡爭。傳之後嗣垂玄風。</text>
<title>迎日推策</title>,<text>崑崙無外運陰陽。赫赫當空萬彙光。夜晝降升誰復測。夏冬紓縮亦難量。天心自覺興神物。聖智端能發秘藏。揲策遠推知不忒。明時授曆意何長。</text>
<title>紅輪不暫駐</title>,<text>屋角紅輪歎易斜。起觀玄象轉交加。扶桑淸影纔開宇。弱水餘光已鑠霞。塵世紛紛人自老。天機袞袞歲頻華。生逢化國舒長日。皷罄寧爲大耋嗟。</text>
<title>至日陽初復</title>,<text>無極含陽氣滿盈。誰知半夜起雷聲。朋來自覺千門闢。順動行看萬物生。息旅閑關思哲后。揜身防欲憶前英。今逢正道方興日。只恐窮陰有所爭。</text>
<title>靈臺候雲物</title>,<text>一氣流行天地中。絪縕膠輵何眇綿。善惡感兮精侵盪。蒸雲吐氛相縈淀。作臺延望驗休咎。周王玄德應通天。當時經營俾勿亟。庶民子來成功遄。臺成突兀軼浮埃。錫名以靈民攸虔。昕晡觀候此堪宜。至理不獨參魚鳶。德隆化洽陰陽調。森森煜煜煙非煙。太史原筮妙有質。八風沕穆旋坤乾。岐陽鳴鳥久不聞。嗚呼此意誰能詮。寥寥僅見永平君。辟雍禮罷初寅緣。爾來風雨霾且曀。書雲奮規空存焉。飭身敬天察其幾。推之政事無不然。寧憂霜雹感災物。産祥降嘏多豐年。小臣有懷不敢陳。斐然且賦靈臺篇。</text>
<title>立春</title>,<text>冬至陽生積漸馴。臘窮渾覺自回春。初從地底微通信。已向天中暗葆醇。簷日浹凌仍滴午。野煙迷雪乍凝晨。岸谷山意寒都薄。物色人心喜欲勻。細採薦盤纖手送。香醪傾甕玉盃巡。昏姻歲暮家家競。簫皷年豊處處陳。綺殿氤氳梅幾馥。瑤階淸切柳纔顰。循環節序終爲始。受謝風光故得新。推測詎堪徵一氣。擴充眞足驗吾仁。欣逢交泰慙無補。强演詞頭徹紫宸。</text>
<title>丁卯正月初二日</title>,<text>明滅孤燈欲曙天。擁衾欹臥意茫然。身多疾病思桑梓。道乏經綸愧聖賢。薄技豈堪時所用。浮名眞與禍相延。因循不覺流光失。虛負人間四十年。</text>
<title>次諸公期韻</title>,<text>獨來湖上佇佳期。掃榻逍遙日有爲。風撚柳條纔欲嚲。雪封梅莟不曾陂。茶煙縷縷當簷散。月影微微入戶隨。高枕細聽寒漏永。夢回晴旭上簾時。</text>
<title>又用期韻寄和叔</title>,<text>問舍求田寬作期。箇巾筋力尙能爲。形模只得從人笑。肝膽應須爲國披。休說就陰看影滅。每慙無實致名隨。委心安命他何恤。萬事悠悠蓋棺時。</text>
<title>又用期韻寄和叔 其二</title>,<text>涉七風光自有期。餘寒料峭更奚爲。村煙靄靄暄初弄。江日暉暉凍欲披。跨馬出郊情不極。帶酲揮筆興如隨。斜陽滿屋琴書靜。喚酒茫茫散髮時。</text>
<title>又用期韻寄和叔 其三</title>,<text>孤臣猥値太平期。胠篋探囊乏所爲。螬李自堪陳仲咽。羊裘須遣子陵披。茒庵靜久神常正。紫陌趨多病更隨。四顧覬君垂護恤。微軀庶見放還時。</text>
<title>又用期韻寄和叔 其四</title>,<text>君詩遙與古人期。信筆何曾用意爲。盥手展來𪚥玉碎。捧心看去豁雲披。平生風義眞知厚。餘事文章不許隨。稽首雌聲吾欲罷。半窓斜日臥遊時。</text>
<title>又用期韻寄和叔 其五</title>,<text>累牘聯編豈所期。揮毫落紙任君爲。登壇賈勇頻頻捷。入室鈞深往往披。杞梓槐檀紛倚薄。蛟螭螻蚓亂交隨。郢人已死誰能繼。會待風斤斲堊時。</text>
<title>又用期韻寄和叔 其六</title>,<text>一室滿然病與期。且求醫藥見施爲。凝塵滿席渾忘掃。散帙埋頭久絶披。軀殼倦餘心獨寓。夢魂歸處氣偏隨。故人知我生涯苦。何不來尋悄悄時。</text>
<title>大學士和期韻兩首見示。輒敢仰次。示季眞汝守兩僚。</title>,<text>春光來復恰如期。妙意難窺造物爲。暖樹煙迷紅欲吐。塞蕪雨細綠將披。爭簷鳥雀鳴聲樂。競曰兒童喜氣隨。芳景漸融歡緖愜。梅花初發月明時。</text>
<title>大學士和期韻兩首見示。輒敢仰次。示季眞汝守兩僚。 其二</title>,<text>龍灣千里迫歸期。怯膽初驚勇士爲。指下銀鉤光乍動。腹中金甲耀堪披。謫仙豪氣將詩就。吏部高才載筆隨。樽俎雍容得人服。摛華光國在今時。</text>
<title>次唐天使石將軍韻</title>,<text>鴻荒扶立偶如人。天護堅材閱萬春。憑物發言寧孼晉。受鞭梁海不驚秦。皮將骨裹頑無髓。琢似磨難美謝珉。留與陋邦空作鎭。豈堪攻玉致精禋。</text>
<title>和叔家詠日本躑躅</title>,<text>絳紗披萼倚輕明。日照風輕淡有情。衰朽自慙逢絶艶。一𪚥醽醁若爲傾。</text>
<title>明宗大王挽章 二首</title>,<text>沖年嗣歷服。聽斷仰慈規。至孝眞無間。幽明自不疑。姦邪終遁迹。宗杜儘隆基。忽徹鈞天樂。難堪萬姓悲。</text>
<title>明宗大王挽章 二首 其二</title>,<text>受命迎華使。驚摧杞國天。袞袍俄就禮。丹仗遽昇僊。殞絶心空死。歸來影自憐。隆恩何以報。淸血灑重泉。</text>
<title>文定王后挽章</title>,<text>帝纘朝鮮業。坡原毓慶彌。縟儀歸以祉。厚德在無非。迄定危凝際。仍同聽斷時。坤元何沕穆。功烈更昭垂。</text>
<title>武科錄名圖</title>,<text>高楝深簷敞一廳。縓衣髹案凜儀形。門前騰蹋鞍鞿耀。階下睢盱面目熒。標咎斥停悲墮井。注名推試喜緣宴。那知繪事開丹禁。物色生輝荷寵靈。</text>
<title>送閔都事赴咸鏡幕恕初</title>,<text>之子面如玉。關河今遠征。風流幕下盛。氷雪胸中淸。驛路花爭發。滄波月欲明。相思應寄字。相送一含情。</text>
<title>送李君禮赴錦山</title>,<text>人說古錦州。水淸山更幽。煙霞莊異境。樓觀擅名區。簿牒無多訟。雞豚不乏羞。君今乘五馬。親養復何憂。</text>
<title>淸江詞</title>,<text>淸江流不極。入海無回波。與君共遊戱。感此情若何。托契比金石。生死同琢磨。風塵兩濯澣。皎皎幽意多。相將永不移。浮世看微渦。</text>
<title>悼判尹從兄</title>,<text>洪謨毅略廓無方。烹幹調和窅莫量。天不憖遺人望絶。國將何賴聖情傷。深山虎逝狸還騁。大澤龍亡鱔更揚。豈但小臣家禍慘。自緣憂世淚滂滂。</text>
<title>次銀臺諸公韵</title>,<text>傾否天開運。伸冤聖霈恩。百爲無失擧。一札有求言。巖谷春消凍。郊原日破昏。行看錢折貫。且對酒盈尊。</text>
<title>湖亭偶吟贈諸公</title>,<text>堂成酒熟客回車。秉燭開筵樂有餘。寒月漏雲光不定。暝煙籠水色交虛。涓涓玉斝飛還數。艶艶黃花笑自如。乘興浩然迷遠近。却疑天地是蘧廬。</text>
<title>湖亭偶吟贈諸公 其二</title>,<text>屋角流光似轉車。江山今見九秋餘。蕭蕭落木空飄雨。疊疊遙岑欲揷虛。松下佩壺情不盡。水邊邀客興何如。疏狂自有偸閑癖。未必明時厭直廬。</text>
<title>同牧伯柳令公飮話。用降字韵。</title>,<text>秋半茅茨物色降。幅巾時復拓虛窓。天邊遠挹玲瓏峀。野外平臨宛轉江。飛雹謾爭鄰老局。濁醪還對野人缸。可憐身世無拘檢。閒看林鴉接趐雙。</text>
<title>同牧伯柳令公飮話。用降字韵。 其二</title>,<text>雲鶴高標未易降。偶隨緣業在軒窓。培心理義明升日。觸手機鋒沛決江。自愧魏瓠參簠簋。却憐周鼎混罌缸。何當推致巖廊上。國士于今想少雙。</text>
<title>憶季涵</title>,<text>夢裏梅花滿樹新。覺來淸想在元賓。人間有累難藏拙。物外無營足養眞。殘暑一回須退減。斯文千古未埃塵。何時邂逅成佳會。對月臨風意自親。</text>
<title>訪仲幹亭子。大均以病不來。詩以傳意。</title>,<text>南山雲起初藏峀。西浦潮生欲沒洲。佳景不窮人獨遠。暮堂環坐更牽愁。</text>
<title>悼秋巒</title>,<text>去歲哭河西。今歲哭秋巒。善人相繼行。道喪無時還。念我固陋資。已矣何所扳。寂寞臥幽齋。流淚空潺湲。</text>
<title>綠陰鶯語滑庭試</title>,<text>嫩葉交加萬木淸。流鶯百囀有餘聲。嬌如兒女音初繞。和比笙簧韻更成。氣候競催仍恰恰。天機自動謾嚶嚶。對時育物先王事。紫禁聞時想睿情。</text>
<title>贈別許曄令公</title>,<text>理在吾心未易明。要從窮格驗推行。尋常見解如差謬。終恐工夫誤一生。</text>
<title>奄棄萬國 十韻</title>,<text>中天撫運業彌隆。四十餘年享豫豊。司契高居躬窅默。垂衣端拱識淵沖。乾坤沕穆無爲化。日月貞明不宰功。秉德已能凝至道。游神聊復振玄風。丹成龍駕悲難及。屣脫弓遺恨莫窮。仙馭茫茫雲路遠。靈筵翳翳玉宸空。驪山寂寞晨煙合。渭水荒凉夜月籠。末命初頒貽燕翼。餘威猶赫剔姦凶。群黎聚首欽知過。四海驚心仰愼終。鰈域向來陶聖澤。承哀今日奈癏恫。</text>
<title>安危大臣在</title>,<text>茫茫宇宙渺無垠。立君制治天其仁。君難獨理萬機繁。引賢作相任經綸。調元撫世百責萃。安危之機繫一身。忠邪正僞各類應。扤揑榮懷咸有因。杜陵野老述短章。感時慕古頗顰呻。當時天下似潰瓜。誰爲稷契能亨屯。間關梓閬淚不收。悵望息兵情酸辛。㝢縣風塵澒未開。巖廊坐籌知何人。歸來後世只一轍。漆室豈免憂邅迍。擇人母使棟幹撓。只在宗子心精純。小臣惟欲贊皇猷。委任賢哲風俗淳。千秋求昌宏達業。熙熙壽域開陽春。</text>
<title>喜雨</title>,<text>同雲翕翕日韜明。瓦響騷騷夜更鳴。膏泫綠疇人競躍。泥深紫陌馬頻驚。天心肯斁生生理。物色眞含浡浡情。從此豊年可收拾。會看風露沕西成。</text>
<title>端陽</title>,<text>飛龍臨月窟。節氣號端陽。淡淡薰風度。悠悠白日長。觴滿斟亦樂。筒飯憶堪傷。獨有瀛洲客。宮𪚥啜異香。</text>
<title>舜殿歌薰風</title>,<text>垂衣延五載。作樂化群生。擊拊煩陳器。絃歌獨寫情。南風來小殿。新曲暢餘聲。慍解財還阜。薰凝恃更亨。悠揚憐復靜。熙洽欲無攖。窅窅思猶邃。徐徐韻自縈。俗恬仍氣順。形佚自心平。四海功咸戴。千秋德莫京。明良今幸遇。惰脞最宜賡。願展憂勤意。施恩及寡煢。</text>
<title>玉階紅葉</title>,<text>禁裡煙光欲護叢。栽培不獨化元工。金莖露重霑新艶。玉砌風微駐老紅。詞客謾窺魂已斷。佳人相伴意無窮。良辰易失須頻賞。惆悵殘芳在雨中。</text>
<title>湖堂次友人韻</title>,<text>雨後春光錄映潯。高樓延賞好開襟。風煙落日無留影。嫩葉披披翳樹林。</text>
<title>湖堂次友人韻 其二</title>,<text>仙家燈火照重寮。袞袞淸談寂寂宵。把手敢辭幽興足。明朝分散恐魂銷。</text>
<title>呼韻</title>,<text>暮春湖上集。勝事可追古。論詩且發興。酌酒共薦枯。酒酣我欲仙。兩腋如生羽。蒼波渺在眼。一舸迷煙雨。</text>
<title>日月行黃道</title>,<text>積氣轉圓空。日月往來通。南北拱樞軸。環繞何馮馮。次舍有常度。出入天腹中。設色號爲黃。創智開昏蒙。井斗互相經。角婁當其沖。大陽健不息。赶天成歲功。陰精有虛盈。從星以雨風。四時道頗異。五色實昭融。體元調玉燭。在衡無或訌。紓縮妙順軌。運行元不窮。此理精且深。誰能測始終。謾欲演眞訣。密勿啓聖聰。短詩思莫展。撮槪安得工。仰窺玄象周。俯稽說異同。庶贊位育化。有疑還忡忡。</text>
<title>萬柳堤</title>,<text>萬柳交陰處。長堤十里斜。惹絲春錯莫。飄絮月交加。客望迷晴渚。風光泛翠霞。送行情不極。攀贈路應賒。</text>
<title>哀深迫大祥十韻</title>,<text>摶摶常恨白駒駸。諱日那堪迫再臨。苫塊餘生猶不死。風霜遺感更難禁。愁腸如割疑逢刃。淸血交零謾濕襟。縞素替麻還惻念。几筵歸𪚥𪚥驚心。終天慕極柗楸渺。跼地傷多鬢髮侵。禮自先王何敢過。情緣眞性故相尋。哀哀幾廢正裒學。切切將調卜夏琴。薦享周旋誠欲盡。撫時悲愾思應深。羹墻見貌徒存想。穾奧安神但起欽。最是一生御恤處。三年忽忽送光陰。</text>
<title>虹流華渚</title>,<text>妙合元無閡。陰陽變以章。天心窅自感。人道沕相將。象著機緘秘。機凝化育長。晴暉遙隱渚。流影欲團祥。瑞藹初澂祲。明虹政射光。會精歆有翼。鍾慶啓無疆。電繞禎全顒。龍交異更昌。貞符眞可驗。隆業固難量。海域千年後。吾王一德香。星宮嗟久曠。嘉祉佇元良。</text>
<title>天際雲二篇。重送盧禛。</title>,<text>悠悠天際雲。望望不成雨。良辰忽已邁。離別意更苦。憶君在南方。形跡無由覩。長疑夢裡尋。覺後空自撫。君今到洛下。促促還出祖。朋友競追送。五焉戾水滸。一盃欲紓懷。含情又難吐。親年喜可懼。甘旨家愈窶。爲養有祿仕。循墻宜俯傴。私恩幸曲全。歲暮報明主。丈夫秉一心。近遠貴能普。贈君以何物。芳洲攬宿莾。</text>
<title>天際雲二篇。重送盧禛。 其2</title>,<text>悠悠天際雲。浩浩欲成雨。隨風亂如絲。微潤不入土。空堂坐支頤。世事默自數。有來必當去。旣散還復聚。紛紛夢中夢。造物以何故。君如海上鶴鬖。髿振毛羽。我如路傍塵。飄颻迷處所。漢陰一分手。佳期杳何許。努力勵素業。玉音俾無阻。</text>
<title>挽成先生守琛</title>,<text>大老今誰在。斯文亦已淪。凄凉悲奮業。顦顇泣幽人。漢水不應廢。坡山空復春。自慙孤陋蹟。難得浥餘塵。</text>
<title>挽成先生守琛 其二</title>,<text>生知由孝友。力學近明誠。混混才難盡。恢恢德不形。百年唯靜勝。萬事更幽貞。誰載中卽筆。敷揚有道銘。</text>
<title>挽成先生守琛 其三</title>,<text>沈識蒼生望。窮途白髮侵。浮雲聊抗志。流水孰知音。野蔓盤荒宅。山氛翳暮林。空令湖海士。愁絶淚沾襟。</text>
<title>送釜山僉使柳忠貞</title>,<text>鎭攝招倭館。軍憑控海城。利深人競湊。機伏事難平。蕩佚須存信。羈縻戒用明。異時曾問說。今日送君行。</text>
<title>江頭</title>,<text>炊煙數家隱。斜日半江陰。臥聽鳴桹響。悠悠浮海心。</text>
<title>送軍器僉正金啓。以書狀官赴京。</title>,<text>明時科第幸逢遭。隨分寧辭舌學勞。此去不須金在槖。向來無歉縕爲袍。朝端競惜通今上。世外誰知振古豪。猥廁交遊慙薄劣。贈君惟願此心橾。</text>
<title>南樓卽事</title>,<text>佳雨旱餘至。微風吹更休。長洲春草合。遠峀白雲浮。未慰農夫望。空添君子憂高。樓消永日。瞻眺謾悠悠。</text>
<title>送友人遊金剛山。因欲尋師。</title>,<text>局束在世間。人生空自勤。脫然君遠行。踏彼金剛雲。飄颻放志意。牢落絶塵紛。登陟豈耽勝。凝思愜知聞。高岑上不極。石室遺蘭芬。挹泉冽瓊漿。晲海滅遠氛。悠悠大外想。杳杳離人群。超尋遇眞君。面承白黑分。理融心獨開。疑釋憂方殷。歸來閉一室。淸晝對鑪熏。</text>
<title>領府事尙公挽詞</title>,<text>厚德人皆仰。崇班世共榮。屢陳辭位懇。終遂引年情。寓酒疑知命。彈琴見達生。凄凉江上兆。相送泣公卿。</text>
<title>領府事尙公挽詞 其二</title>,<text>氣與良工朴。方仍大器成。應時春有跡。甄俗雨無聲。黃閣初傾寵。華顚竟謝榮。故能全素履。自覺保身名。</text>
<title>崔上舍慶昌以詩來投。次韻答之。</title>,<text>崔氏稟元秀。白露浸瓊英。韜彩在窮巷。騁神周大瀛。奮筆恣豪興。風雲俄晦明。遺我一篇詩。浩蘯極遐情。展玩不能已。齒頰含餘淸。欲和安能追。退坐久倚楹。我本草莾臣。耕田以養生。猥憑文句微。登朝懷寵榮。譬如草木花。殘芳著孤莖。氣弱病又纏。歷時難得平。東湖獲賜暇。講論愧匪精。飽食度日月。撫已實怔營。積雨鏖旱魃。長洲媚新晴。矯首送遠眺。翛然謝浮名。淸風拂塵服。爽氣集華纓。遲子一來尋。論詩究正聲。無爲守寂寞。終日檢柴荊。</text>
<title>蒼梧墓十韻</title>,<text>蒼梧煙雨鎖虛無。倦客停驂謾自吁。信步荒尋臨壞墓。撫懷遐想仰姚虞。化形蒸又歸師錫。德協欽明洽遠敷。九考咸熙因比屋。百揆時敍兆成都。薦天方眷治洪水。巡嶽還同蛻鼎湖。 至德範圍垂不泯。精靈昭格感應孚。黃蕉丹荔登祗祀。老木蒼藤鬱暝途。拜跪𪚥詞誰耿正。繞環興嘆且憐愚。政刑文物雖亡矣。父子君臣可廢乎。回撫古今空惻惻。不堪人事日趨洿。</text>
<title>折檻十五韻</title>,<text>朱雲何許人。漢代一男子。謁事得七殿。慷慨不能已。願賜斬馬劍。深情有所擬。當時政多批。太阿授王氏。滿朝競緘默。俛首事依倚。尙賴吏與民。獻書共斥措。乾心且微悟。師傳謂可恃。決疑斯有問。此際分泰否。如何老姦魁。揣摩翻作詭。仇戎化肝膽。宗社勢將圮。悠悠誰復陳。臣雲空憤恥。折檻豈釣奇。忠勁不畏死。大呼倘回天。誠激聊復爾。嗚呼槐里令。我今頑仰止。壯懷攄無由。寂寞撫靑史。</text>
<title>發坡州用董圭峯韻</title>,<text>山勢周遭控佚驂。兩行官柳夾逵南。涵風細霧濛初泮。帶雨孤燈靉半酣。望饁壤歌聞歷落。引驅郵笠見㲯毶。玆行王好探佳勝。描寫篇章恐未堪。</text>
<title>次季眞韻</title>,<text>紛紛行役幾時休。且攝心情莫自愁。滿榻微凉生竹簟。入簾殘月掛銀鉤。病深堪笑身如寄。夢斷還憐世亦浮。欲共諸君𢬵一醉。只今霜雪漸蒙頭。</text>
<title>寧賓館</title>,<text>靜憩寧賓館。浪浪聽雨聲。偸閑聊得便。濯熱更延淸。奮壁拈新句。前山對晩楹。凉宵一盃酒。吾與故人傾。</text>
<title>中和新刊退溪學，庸語錄解疑。合 一冊。先生聞之。貽書大升。請焚毁故作。</title>,<text>俗學牽文不究眞。相承口耳道彌湮。流傳箚記尤滋惑。假託師門更誤人。焚棄警頑公命我。硏磨居業孰求身。空庭掃燼還三嘆。浮世紛紛足怪嗔。</text>
<title>次汝守韻寄季眞</title>,<text>長路不知倦。共君懷抱開。晴雲臨畫棟。落月轉高槐。驚訃魂應斷。傷離恨莫裁。生陽且延佇。行色豈須催。</text>
<title>生陽館次王天使韻</title>,<text>輕霧漫山細雨來。旋隨風捲日華開。靑柗掩映侵官閣。粉鵠高張敞射臺。木餠涵氷寒在口。香醪凝盌醉迷腮。論詩話奮頻移席。不覺墻陰覆綠苔。</text>
<title>次汝守韻</title>,<text>湛湛溪流去。霏霏草色齊。疏簾通燕入。深樹亂鶯啼。談罷幽懷瀉。詩成小字題。憑欄閑送目。日落浿江西。</text>
<title>次牧隱韻</title>,<text>錦繡山前寺。大同江上樓。江山自今古。往事幾春秋。粉壁留佳句。蒼崖識勝遊。遍舟不迷路。余亦泝淸流。</text>
<title>醉中城字韻。季貞，如守見和。復用其韻。</title>,<text>一上高亭暢客情。江湖滿地綠煙生。悲歡等是人間事。把酒何妨唱渭城。</text>
<title>練光亭</title>,<text>城上高樓眼豁然。澄光如練靜江天。殘樽更惜餘霞散。銀燭高燒照綺筵。</text>
<title>快哉亭</title>,<text>表裡江山一望中。樓臺隱映白蘋風。憑欄緬想前朝事。煙樹茫茫思不窮。</text>
<title>次張天使韻</title>,<text>行塵袞袞解淹裝。謾棹樓船倚夕陽。錦繡山臨平野闊。綾羅島接海天長。嬋姸物色添詩料。爛熳風光入醉鄕。吏上高亭延勝賞。夜深星月動蒼茫。</text>
<title>百祥樓次雲岡韵</title>,<text>古堞屹層樓。憑欄眺望幽。穹窿專勝地。瑰詭稱名州。芳草迷晴岸。長林偃複洲。煙霏輸遠矚。風物動遐陬。積峀天邊秀。殘霞日下收。玲瓏望蜃構。廓落怳鵬遊。樽俎牽淸興。諧嬉倚罰籌。氣豪飛逸鶴。筵侈䏑肥牛。美景知難攬。良辰幸與游。畫樑棲碧藻。雕礎壓玄虬。漁賈帆收港。征夫棹綴艘。柳絲簾外亂。荇帶浪前浮。濯熱疑無夏。追凉却似秋。渚淸迷宿鷺。沙晩集輕鷗。按部森雲䯻。凝粧拖錦旒。香光泛蘭芷。冷影碎梧楸。北挾郊原闊。南臨館宇周。市廛魚鮝富。村墅稻粱稠。語燕時營壘。潛龍或在湫。興亡歸一貉。成敗共孤丘。葦笠逢樵叟。簑衣見釣流。隨兵曾懍懍。麗業竟悠悠。折戟知沈鐵。崩梯認碾溝。明時人極樂。泰治事何憂。倦客懷淸想。佳人慘別愁。雄隍恢不墜。俊彩煥仍修。寄目初償願。冥神更欲投。驅馳非世務。詞句乏良謀。題品聊憑意。徘徊只快眸。錦鱗頻擲鏡。黃犢正眠疇。牢落欹荒刹。蒼茫蔽古區。吁嗟悲陷溺。感慨吊虔劉。破硯難陶趣。花牋更倚儔。夕陽霞牧鳥遠。良夜夢魂休。玉署思揮翰。金閨憶告猷。瀉襟開卷軸。昵樂謝箜𥱌。浩爾無鉤象。飄然不繫舟。賓廚慙給從。密席愧羅羞。鄙意誰相信。微章謾欲謳。英傄蒙厚與。雜佩荷勤酬。天地三才道。山河一點漚。寓形須自彊。流景豈堪留。百歲應難久。三山未易求。秉心同楚璞。剸事撫吳鉤。且保憑玄運。無勞嘆白頭。</text>
<title>玉連環體。用蘇二相韻。</title>,<text>載名途鬂染塵。牛蹤迹迸秋春。臨嬌杏紅迷帟。拂仙桃碧墮茵。竊誤恩來樂地。從微分戀明宸。佳傄愜游觀富。畝當時枉苦辛。</text>
<title>玉連環體。用蘇二相韻。 其二</title>,<text>千美酒祓行塵。沃松林四擁春。下斷雲連海岱。頭飛雨灑屛茵。忙敗興頻思睡。老懷榮苦慕宸。値首庚身作客。論情抱謾含辛。</text>
<title>次百祥樓韻</title>,<text>樓前景物幻神工。樓下滄江碧映空。長笛幾聲風撼樹。殘霞一抹月侵櫳。淸幽似入玄都觀。縹緲疑連紫極宮。笑指西瀛又淸淺。古來陳迹淡煙中。</text>
<title>次百祥樓韻 其二</title>,<text>城北樓高鬼效工。翺翔雲際壓晴空。香山縹氣飛朱栱。渤海祥光隱畫槪。朗月照襟開玉界。仙風吹夢落瓊宮。悠悠往事誰憑問。一曲漁歌細雨中。</text>
<title>到良策用蘇相韻述懷。</title>,<text>昔居海南村。閉門修苦節。象草沒幽蹊。孤松傲霜雪。終然名所誤。轉徙難具說。蕭疏鬢髮乾。寂寞壯心折。郊園見濯濯。牛羊又侵茁。舊學茫無徵。危途足頻滑。惟思反初服。求與人世絶。蒙思旣稠疊。憫默不忍決。今御從事命。喜得聯鄭薛。空館夜無寐。獨立望新月。</text>
<title>次汝守韻外集</title>,<text>傍寒路將盡。衝炎愁亦多。夜窓風撼枕。晨路雨侵簑。泥滑翻平陸。溝盈漲淺沙。行行近前館。林外見村家。</text>
<title>與崔雲老，張應文，金仲顯及諸君。帶月步川邊。捕魚作膾。遂登甫山四眺。夜分而歸。明朝有記。</title>,<text>倦暑夜行謠。往至淸波邊。嘉朋亦已集。沙上相夤緣。遙峯吐淸月。浩彩滿中夫。暝色一以退。曠野何蒼然。笑談欣有獲。擧網膾銀鮮。興言循澗步。携袂泝且沿。弱湍文鱗躍。亂碕白鷗眠。攀，援上甫山。華露襲涓涓。朗然發孤嘯。凉風吹微煙。夜久群動靜。境絶眺望全。羈情謝跼蹐。曠志得蹁躚。歸途影自散。幽興詩可傳。玆遊或有縷。聊記庚戌年。</text>
<title>夜成</title>,<text>寒夜不成夢。孤吟對短檠。月上照疏竹。窓明分細蝱。鄰犬元多警。村舂自送聲。默默誰開抱。悠悠百感生。</text>
<title>讀書</title>,<text>讀書求見古人心。反覆唯應着意深。見得心來須體認。莫將言語費推尋。</text>
<title>次圓機韻</title>,<text>屢說探杯勝。尋常惱醉欹。寒梅初落後。細草欲生時。意妙慙新學。詞深脫舊知。悠悠情不極。寫出畫中詩。</text>
<title>萬景樓呈主宰兼奉鄭丈靜而</title>,<text>五月登臨萬景樓。凉風颯颯動高秋黃。雲膩畝農逢歲。絳雪團枝客撥愁。乘興一盃聊款款。相思三載更悠悠。南荒瘴癘開淸話。誰使幽憂白滿頭。</text>
<title>士久再用尋字韻詠登頂之意。次韻。</title>,<text>山逼天宮近。湖涵。地軸深。長風吹積氣。落日隱層陰。小酌仍催興。周觀更費吟。異時懷絶境。應起挾仙心。</text>
<title>龍巖用朱子韻</title>,<text>巉巖迾群峯。勢若擁仙觀。浩渺俯極浦。何異臨淸漢。誰構梵王宮。棲迹山海畔。來尋石路暝。悵望魂已斷。攀緣窘幽步。寄宿發浩歎。今晨豁遠眺。意鶩魯侯泮。乘桴仰仲尼。分陜慕叔旦。安知集陳隼。不是楛矢貫。</text>
<title>道岬住持雪峻上人詩軸。有龍門題字。次韻贈之。</title>,<text>聞道龍門術已專。吾師曾款靜中筵。應憐楊子窮玄首。頗憶翁託白蓮。浮海只今空有意。買山從此恐無緣。要知千聖相傳旨。不在君邊在我邊。</text>
<title>登九井峯</title>,<text>稟性若疏迂。處世良畸孤。軒冕望已乖。巖壑思還紆。振策作遠遊。扁舟載病軀。縈波土何何。月色磨淸湖。舍棹更理屐。梵宮初踟躕。黃昏抵上方。石路何崎嶇。天公故享我。猛雨來須臾。煙收海色靜。木落山容癯。群行陟危顚。縱觀臨積蘇。蒼茫望不極。往來如蟪蛄。帝居問何許。仰天長嘻吁。大陽迫西溟。烈風搜雲衢。森然魂魄動。躑躅尋歸途。禪房臥不睡。萬景胸中輸。石狀自奇怪。謬說應相誣。安知開闢初。融液流洪鑪。成形亦自然。孰非爲範模。明理以祛惑。吾將師先儒</text>
<title>到三尊偶吟</title>,<text>千巖萬壑孕扶輿。磅礴崔嵬截太虛。氣接蓬萊迷鳳鶴影。沈溟海走龍魚。煙霞縹緲春生後。劍戟騰淩雨洗餘。一冒垂堂窮絶頂。長風浩浩欲飄裾。</text>
<title>次崔孤雲韻</title>,<text>雷霆白日動攢巒。流沫終歸碧海間。盈縮一機人不識。只疑泉脈發空山。</text>
<title>用晦庵韻。紀登峯之勝。</title>,<text>逍遙幡厚地。騰踔聳危峯。噴雲藏半腹。帶壑紆幾重。林間接釋子。松檜蔭珠宮。求謝塵外踪。朝暮撞寒鏞。來遊躋家頂。始知元氣鍾。俯仰紫霞中。襟袖涵淸風。</text>
<title>次天成登大王峯韻</title>,<text>健步凌高嶽。閑吟倚絶巓。仙居疑咫尺。塵界隔三千。縹緲初經雨。微茫更帶煙。岡巒爭倚薄。川谷互包纏。老樹蒼崖側。幽堂紫極邊。陂陀隆厚地。崔崒入晴天。綠髮來潛客。紅顔隱散仙。氣窮神倂感。精蓄勢還連。陽澤流形外。緘機莫位前。朱垠知作鎭。碧海想窮專。探歷應多矣。歸藏合有焉。冥心思古釋。寓跡憶先賢。名字欽留碣。風流悵逝川。羈樓空自擬。薄劣詎相肩。竹杖憑孤嘯。雲溪任卷旋。藤蘿行處引。泉壑坐時牽。麋鹿難加服。塵埃敢着鞭。佳期渾易卜。勝事不須穿。已謝悠悠也。終成浩浩然。長鑱託餘命。採斲可終年。</text>
<title>次太雲詩軸韻</title>,<text>我遊智異山。大乘偶三宿。有僧朝暮來。屢對雙眼碧。吾道久否塞。闢之心須廓。顧我力已薄。悵念身聿側。留語警汝僧。愼莫判心迹。</text>
<title>大乘諸僧。爲說飮食。厚意可感臨。別有贈。</title>,<text>窮山結屋更何爲。鑽紙耽空不畏飢。天理本明那有此。人心多惑至如斯。留情款曲知難答。措世雍熙漫欲期。待我遇時恢大化。華胥風日共相宜。</text>
<title>用晦庵韻述懷</title>,<text>低頭地旣厚。仰面天更高。譬如水中魚。深逝何所逃。聰明作男子。我生非不遭。寄跡山海畔。淸絶聞松濤。不學龍伯人。跨海釣連鰲。凝心玄化朸。空界棲一毫。永嘯倚孤峯。閑釋庖丁刀。煙霞攬奇秀。造物怪我饕。哀情有所慕。肯嫌雙脚勞。揮手謝世間。馭風躡鴻毛。俯視積蘇中。群動爭滔滔。起滅猶蟻蜂。安用費爬搔。</text>
<title>主人爲設酌後日晩。步出前溪。</title>,<text>淸溪落日共盤旋。興在雲巖窈窕天。腰鼓幾聲山欲裂。不妨携手舞蹁躚。</text>
<title>送崔景肅宣慰之行</title>,<text>扶桑有客來乘木。紫禁儒仙擇善辭。將命以宣孚已洽。匪躬言邁路應夷。撫綏異俗須披腹。防制姦心在察眉。專對莫難難不辱。慕君詩學免奚焉。</text>
<title>送崔景肅宣慰之行 其二</title>,<text>東鄰自昔多姦梗。御命安邊不數人。聖代澤深來貢篚。鯨波風息引通津。延艭館待恩何厚。選使溫存禮更親。從此百年無外侮。採風歌頌驗同仁。</text>
<title>山堂寒日</title>,<text>一室空山裏。蕭條歲欲窮。凍泉時自汲。枯枻且相烘。靜憩窓間日。閒聽谷口風。生涯聊可慰。此意與誰同。</text>
<title>千山雪漲溪</title>,<text>風墮千山雪。寒溪漲欲平。潮光凝不退。月色曉猶明。巖谷猿啼冷。松梢鶴夢驚。遙知灞橋上。詩口興未應淸。</text>
<title>天上秋期近</title>,<text>悠陽收畏日。寥朗展高天。漸覺凉風灑。仍看玉露懸紛紛摧老物。亹亹送流年。奔走紅塵裡。空吟蟋蟀篇。</text>
<title>次環碧堂宋判府韵</title>,<text>萬古仇池藏小天。白雲閑影自年年。危亭據石非無水。華屋依林更有山。不是遨頭甘落拓。應同谷𪚥去夤緣。人生好醜君休說。且把深盃發浩然。</text>
<title>臨流亭公燮和韵。復次之。</title>,<text>松梢淸月上悠悠。把酒臨流散百憂。人世幾看榮又悴。醉中渾覺此生浮。</text>
<title>送朴和叔赴韓山</title>,<text>公館非無酒。殘醪幸自持。一麾君出守。數語我相規。稼牧須旌淑。樵漁任遂宜。他年解投紱。幽卜政堪期。</text>
<title>用光牧韵</title>,<text>客路相逢興易漫。一杯聊復借紅顔。久知城郭眞多事。倂覺雲林亦不閑。風力漸輕煙拂樹。春光難動雪埋山。向來把手無窮意。且自悠悠任往還。</text>
<title>痛悼領敦寧 十韵</title>,<text>樹德綿綿拾啓祥。相門承緖葆休光。王家翊戴勤勞久。壼範柔嘉輔導良。國舅名尊孚衆望。崇班祿富與時藏。棲心物外遺軒冕。寓跡朝端戒怠荒。公道不張憂已切。權臣難斥志應傷。扶持實有千鈞重。秉正深存百鍊剛。嬰疾累年須勿藥。鎭浮終世擬毋忘。囂塵屣脫悲何遽。澤壑舟移恨更長。姦巧締謀爭欲騁。忠賢摧臆謾知藏。九重亦覺無依仗。痛悼餘懷孰敢量。</text>
<title>次友人韻</title>,<text>壯夫逐卯申。終世隨名韁。脫然物外遊。歷盡蒼山岡。揮手謝世人。矯首追洪荒。冥冥不可解。汨汨從自傷</text>
<title>抱病偶吟</title>,<text>自嗟受氣薄。疾病紛相乘。冷結腹中塊。愁牽眉上繩。連宵吟更苦。累日患彌增。默默坐憔悴。浮生何足憑。</text>
<title>禹會村</title>,<text>殺湍湮水更流山。地謐天成指顧間。曆數在躬終陟后。會同徵禮先除頑。衣冠萬國儀難覩。草木孤村跡未刪。落日臨風空慕古。專車枯骨蘇應班。</text>
<title>送晉州牧使盧禛</title>,<text>彩服分符日。丹心慕闕時。一身忠更孝。萬事義兼私。劇地煩遊刃。疲民任察眉。怡愉眞足樂。愼勿賦歸辭。</text>
<title>蘇門長嘯</title>,<text>棄世依山頂。悠悠白日長。緘機稍無悶。對客輙相忘。意自圓間朕。聲從律外揚。林巒餘振響。虛覺下鸞皇。</text>
<title>次君沃用杜律韻贈別韻</title>,<text>中天建極履初年。詔札明頒德洽然。鰈域遠臨持節使。龍灣先候接賓筵。驅馳鞍馬形骸瘁。跋涉山河日月綿。慙愧不才空自苦。歸心還向五雲邊</text>
<title>途中謾成</title>,<text>行役不遑息。悠悠多苦顔。逶迤渡綠水。迢遞望靑山。夜宿故都館。朝臨西海關。遙知候客處。累日亦難還。</text>
<title>途中謾成 其二</title>,<text>賤子素多病。玆行尤不安。魂傷臨事眩。氣乏接人難。夜枕怳無夢。朝盤空對餐。扶持須藥物。王事庶能完。</text>
<title>道狻猊抵金郊。用容齋靑石道中韻。</title>,<text>趁驛難尋徑。非關七聖迷。澗溪知樹密。巖岫想雲棲。準擬三秋日。相隨一篴携。行行涉幽趣。醉臥古臺西。</text>
<title>次季眞開城感舊韻</title>,<text>欲向開京問始終。當時遺迹久成空。高山岌嶪猶存鎭。蔓草縈纏故作叢。步屧徘徊流皓月。引驂臨眺慘悲風。興亡自古堪垂涕。安得爲圖獻禁中。</text>
<title>蔥秀山</title>,<text>蔥秀溪山好。儒仙舊揭名。巉巖神所鑿。澄澈鏡如明。暗竇寒泉冽。陰崖細草榮。經過愜幽賞。一笑散塵纓。</text>
<title>次祁天使韵 三首</title>,<text>窓外南山翠欲堆。輕衫徙倚客襟開。蒼茫雲日收炎熱。窈窕巖崖淨壒埃。漢業中分元曆建。箕封秉禮璽書來。皇朝選使知常重。酬唱參傄愧不才。</text>
<title>次祁天使韵 三首 其二</title>,<text>驂騑倦暑駐黃州。勝宴高張廣遠樓。山外紛紛疏雨落。池中點點小荷浮。吟餘豪興輕枯硯。醉後狂言笑直鉤。千載風流今不朽。梁園卓犖想枚鄒。</text>
<title>次祁天使韵 三首 其三</title>,<text>悤悤行色未登樓。偶此憑欄豁遠眸。列樹參差風際動。輕嵐散漫日邊流。淸溪活活生新漲。佳穀芃芃長舊疇。勝地盛筵增景致。足知西海說名州。</text>
<title>次季眞韻</title>,<text>長林芳草路高低。雲裡層城望欲迷。一棹紅亭乘碧浪。片帆遙指綵虹西。</text>
<title>次安定館韻</title>,<text>扶桑曉色上金鴉。催撥行裝正憶家。茂樹煙消啼好鳥。空庭風淡落輕花。呀咻吏卒爭排路。堆積盤飱謾趁衙。驅馬冒炎愁不歇。淸陰何處竹生芽。</text>
<title>次迎春堂韵</title>,<text>多生葷血永湔腸。客裏懷榮又憶鄕。海上孤城圍百雉。閣中仙䯻擁三行。悲歡半世暮雲斷。去住一時飛鳥忙。欲謝簪纓保餘齒。且憑筋力答吾王。</text>
<title>和奉令案</title>,<text>愧我難藏拙。多君不失親。禁林淸邃地。禮數啓居晨。擬語空含意。相隨却畏人。何當遇淸夜。擧酒看氷輪。</text>
<title>和奉令案 其二</title>,<text>自應無貌敬。端要置心親。脈脈虛經日。依依謾達晨。風煙思故里。偃仰憶幽人。賴有淸詩至。渾疑對斲輪。</text>
<title>和奉令案 其三</title>,<text>崖嶷休相覿。心肝切作親。巨鱗遊雨壑。孤鶴警風晨。蕩蕩時無事。頎頎世有人。不才何所補。趨走傍朱輪。</text>
<title>和奉令案 其四</title>,<text>兄弟天南極。依依夢裡親。幾回眠月夕。還復步花晨。一笑憑高枕。餘懷愴遠人。無從問離合。瞻仰想風輪。</text>
<title>和奉令案 其五</title>,<text>小屋曾經始。安排手自親。竹風鳴永夜。松日破微晨。共瀉鄰家酒。頻來野外人。相思渾欲老。孤月幾成輪。</text>
<title>和奉令案 其六</title>,<text>縹緲蒼山色。疏欞若可親。刻圭浮皛日。凝黛露晴晨。未作餐霞客。空懷柱笏人。南厓有方丈。早晩駕颷輪。</text>
<title>和奉令案 其七</title>,<text>撥寂存尤物。幽花好自親。弱條縈細霧。殘片耀淸晨。淡淡渾無語。娟娟故向人。那堪風雨至。眼看月摧輪。</text>
<title>和奉令案 其八</title>,<text>君詩如野鶴。逈拔世誰親。瀛海孤栖處。蓬山獨唳晨。數編堪瑞世。一字要驚人。會作沖空去。無路翅若輪。</text>
<title>偶吟</title>,<text>報本空餘詠采蘋。故山遙憶露濡春。栖遲且作塵中客。歸去聊憑夢裡人。古木蒼松誰是主。淸溪白石久無鄰。何時得遂田園興。兄弟相看一笑新。</text>
<title>偶吟 其二</title>,<text>落日悠悠獨倚欄。眼中人事似飛湍。衛生誰畜三年艾。謀食爭緣百尺竿。萬里雲山空疊翠。幾家高閣謾流丹。衰榮不覺同歸盡。堪笑吾生作計難。</text>
<title>書堂御題亞歲</title>,<text>陰陽妙不息。八節森回旋。剝盡陽復生。綿綿胚窮泉。白日此南至。弱線功方延。金闕迓新休。千官擁蟬聯。稽首祝萬春。禮優儀不愆輝赫亞亢正。洋洋太平年。嘗聞聖垂敎。至日閉關焉。安靜息商旅燮和理無偏。美觀俑後世。古人意不傳。順天默施化。修身防未然。位育自可致。坱圠無旁邊。小臣斐然歌。敢獻楓宸前。</text>
<title>書堂醉次叔獻</title>,<text>碧霄紅日映。煙景隱晴湖。沙鳥飛相喚。芳籬亂欲蕪。新詩如切玉。諧語類懷珠。向晩滄洲上。誰堪倒百壺。</text>
<title>山行詩寄喚鶴亭曹汝諶字常仲進士</title>,<text>遊遷僧廬摠勝情。若師卷子境尤淸。巖楓有待留秋雨。石雷無從作雨聲。馴鶴眠羊俱異跡。古臺荒磴尙佳名。欲償累刦吟逋在。倚榻猶聞夕梵鳴。</text>
<title>又寄 二絶</title>,<text>地靈蛇遠避。松老鶴來棲。引水循階走。疏籬芋葉齊。</text>
<title>又寄 二絶 其二</title>,<text>放馬松間草。依俙期杳然。小童喜不得。困枕石頭眠。</text>
<title>邀月亭韻 金景愚佐郞</title>,<text>夫君才氣合乘車。遁跡江湖放浪餘。載酒引船風色嬾。藝花扶杖月華虛。經心舊學惟心也。脫手新詩更賁如。雨露九天應下漏。直長威望壓周廬。</text>
<title>明宗大王祔文昭殿樂章 初獻</title>,<text>懿哉明宗。纂緖弘業。克孝克友。純德祗協。賢庸奸迸。蕩垢延康。貽謀啓慶。丕顯烈光。</text>
<title>明宗大王祔文昭殿樂章 亞獻</title>,<text>天佑民。眷有德。撫盈成嗣徽趾美。允蹈周行。鴻基永固躋休明。祗承文毋。聿凝玄默。匪怠匪荒恒兢惕。攘兇攬紀。髦俊侯興。赫赫隆隆治道升。深仁厚澤。洽于烝黎。燕翼貽謀堯禹齊。於昭在天。降格洋洋。祀事孔嚴臻嘉祥。</text>
<title>中宗大王遷陵挽章三首</title>,<text>社稷艱危運。衣冠血肉時。天心斯有屬。聖德自無私。蕩滌洪鑪廓。姁媮大化施。幾年恭己治。中壽陟而悲。襄事寧違禮。因山政趁期。悠悠多改歲。鬱鬱見松枝。舊紀初徵秘。新園竟卜宜。岡巒臨缺缺。鹵簿擁熊羆。黎庶哀何極。省闈慟益彌。斷雲迷白日。紅樹起輕颸。神理遷應謐。宸誠遠更追。下幾句缺</text>
<title>中宗大王遷陵挽章三首 其二</title>,<text>禮陟昭明仰在天。衣冠一閟歲缺缺。煙雲繚繞崇岡外。草木荒凉缺地前。今日朝廷缺必吉。當時誠信豈應偏。煌煌羽衛從移諱。倍覺臣民雪涕懸。</text>
<title>中宗大王遷陵挽章三首 其三</title>,<text>宣陵東畔卜幽宮。水泄山苞隱若隆。神理有依其庶妥。宸心無憾也還恫。漸摩澤厚眞難忘。戡定功高望不窮。金匱向來昭日月。小臣裁挽只傾衷。</text>
<title>寄遊湖諸子</title>,<text>湖上淸陰護落花。出遊無伴坐吟哦。諸生剩欲來挑興。倦客何堪其酌窪。不缺微煙橫素鏡。且看完月闖靑螺。暮春光景今如許。病與愁纏只自嗟。</text>
<title>南棲中望所遲客 用謝靈運韻</title>,<text>羣芳寂如掃。春去何促迫。幽懷不自寫。要此素心客。遙遙望已久。徘徊愁日夕。長湖蘸明月。晤言誰與適。微風激樹枝。瀟瀟助余慼。重城想如咫。渺渺雲嶺隔。燈燼欲頻垂。園蔬竟虛摘。對卷悄無寐。微義嗟難析。頹思遽如何。夢裏飜相覿。</text>
<title>泛湖 五首</title>,<text>遙遙天際月。來照我衣裳。丹上光偏動。江間影更長。百年能幾賞。今夕且相望。漸覺渾輝發。慇懃到故鄕。</text>
<title>泛湖 五首 其二</title>,<text>輕舠載酒興云云。風息微瀾缺撥雲。謾擬江心塵不起。那知村語夜深聞。</text>
<title>泛湖 五首 其三</title>,<text>孤舟當夕發。渺渺向蓬壺。弱纜牽春色。淸波動海圖。煙霞知古寺。山澤想臞儒。恰作瑤臺夢。還思玉陛趨。</text>
<title>泛湖 五首 其四</title>,<text>曲徑連沙渚。澄波瀉玉岑。蒼茫辭楮島。芊鬱見桑林。細柳飛輕絮。嬌雲弄薄陰。無才寫淸景。欹臥謾悲吟。</text>
<title>泛湖 五首 其五</title>,<text>日晴雲散望頻開。天外遙山入眼來。吟罷小詩仍復坐。弄殘淸泄不知回。</text>
<title>舟中醉起 用歐陽韻</title>,<text>江頭盡醉偶佳期。杯酒淋灕欲濕衣。牽興不須愁日晩。題詩且可餞春歸。風煙冉冉猶相惹。花絮紛紛只自飛。仙夢一宵超物外。世間塵土莫來圍。</text>
<title>狎鷗亭</title>,<text>荒榛蔓草蔽高丘。緬想當時辦勝遊。人事百年能幾許。滿江煙景入搔頭。</text>
<title>上退溪先生 昨夕小吏傳示高韻捧玩之餘。聊抒下情。仰希斤正。</title>,<text>寵渥徵金馬。恩榮覲北堂。塵埃凰短羽。風雨雁聯行。喜託新知益。驚看別語忙。渾深孤露感。延望疚中腸。</text>
<title>又奉一律。倂祈笑攬。</title>,<text>竄逐歸來鬢欲蒼。二人相見喜何量。恩催驛馬班初綴。夢繞庭闈路正長。奉養難便堪愛日。經綸未展足廻腸。東風解凍晴江闊。扶老還京事不妨。</text>
<title>古詩失題</title>,<text>銀蟾玉兔天外物。幾年託質陰積中。盈虛出沒工變化。海底道路常相通。三秋光景最可愛。飛仙爲待東溟東。斜陽漸收金柱脚。殘霞欲滅如孤鴻。遙空白露洗微瀾。滄波混環磨靑銅。瀟瀟淡淡天欲迷。魚龍寂寞無淸風。須臾瑞色生白毫。崩濤激浪開鴻濛。風輪雪桂忽騰踴。皎皎藹藹緣蒼穹。堪嗟玉兔勤擣藥。藥成只足勞其躬。銀蟾當日兔所騎。共竊姮娥逃有窮。千秋不見上帝訶。往來雲海何時終。陰精自是太陽配。隨天升降將無同。明宵行復此中生。餘輝散射飛長虹。獨憐殘魄不遡日。收曜斂彩還是沖。世人耳目阻奇觀。異說相襲亡目而聾。氷紈摸得一段勝。對之不覺心忡忡。誰將至理悟諸心。可信夜夜猶圓融。</text>
<title>挽舍弟 四首</title>,<text>門禍何稠疊。連年淚不乾。棟崩人絶望。蘭萎歲將寒。舊屋悲風起。荒山宿草殘。茫茫執紼處。往事更摧肝。</text>
<title>挽舍弟 四首 其二</title>,<text>汝亡吾在外。汝葬亦難歸。兄弟分離苦。恩情生死違。鴨川秋葉亂。珍岫暮雲飛。緬憶埋金處。茫茫淚不晞。</text>
<title>挽舍弟 四首 其三</title>,<text>汝生何不辰。三月失慈親。寄養堪成立。酬恩極孝諄。毁深嗟滅性。悲動欲淪神。痛哭鴒原思。幽明兩莫陳。</text>
<title>挽舍弟 四首 其四</title>,<text>憐撫吾常愧。恩勤汝更專。分離緣薄宦。奄忽負高天。似夢情難盡。如癡淚自懸。豚兒護襄事。吾汝隔重泉。</text>
<title>船遊 五首</title>,<text>江山風景好。天地此生浮。勝事今能踐。佳期亦自悠。把杯知興逸。揮筆覺痾瘳。袞袞隨流下。疑從汗漫遊。</text>
<title>船遊 五首 其二</title>,<text>汨沒風塵裏。那知辦此遊。放懷須强酒。乘興且隨流。爛熳存詩令。縱橫置酒籌。春宵雖苦短。觴詠不宜休。</text>
<title>船遊 五首 其三</title>,<text>淸遊如夢寐。山水許相過。目極渾凝黛。舟行任擘羅。幽懷頻賴酒。歸興莫須歌。謾憶林間勝。閒花在曲阿。</text>
<title>船遊 五首 其四</title>,<text>春𪚥花缺樹。情深酒滿壺。薄雲迷遠𪚥。濃綠展新圖。幽賞追佳景。高筵集勝儒。聖恩繞放良。時憶府中趨。</text>
<title>船遊 五首 其五</title>,<text>旭日臨明鏡。晴雲散碧岑。此行多佚興。昨夜夢禪林。亂叫鷄登樹。孤飛鶴破霒。悠悠縱柔櫓。回首一長吟。</text>
<title>挽叔母 判尹公母夫人</title>,<text>孤露悲伊蔚。猶依叔母存。幾多親警欬。還似奉晨昏。奄忽今何遽。凋零不忍言。荒山斬紼處。摧痛淚傾盆。</text>
<title>挽從兄 判尹公</title>,<text>意謂扶天柱。何知失壑舟。半生餘事業。一代閟謀猷。巷隕人亡涕。朝深國瘁憂。自憐千種恨。惟覺淚長流。</text>
<title>許由隱居</title>,<text>四海雍熙帝力深。何人獨自隱山林。當時志抱存身計。異日飜疑傲世心。謾有襟懷堪偃仰。肯敎蹤跡任浮沈。淸風萬古知誰繼。歎息思君對碧岑。</text>
<title>震畏四知</title>,<text>夫子當時學不欺。入官風義更無私。懷金來遺驚三夜。撫己相參洞四知。理合顯微眞可畏。道該人我豈須疑。超然辭却非爲激。政是乾乾夕惕時。</text>
<title>松亭接宰臣</title>,<text>蒼髯獻秀鬱相連。玉座時臨肆錦筵。濟濟夔龍渾接武。蹌蹌鸞鵠更聯翩。風和已覺天顔喜。日淨從敎物色鮮。憶事只今堪耀後。虞箴誰徹九旒前。</text>
<title>魯連東海有高風 應製</title>,<text>金虎欲殲隣。山東無義人。先生何慷慨。雄辯不逡巡。蹈海甘輕死。爲民恥屈身。英聲蜚六合。異世邈難親。</text>
<title>春風花草香 應製</title>,<text>習習來無跡。飄飄散有方。糚林潛折蘂。蓋地暗吹香。物意欣如感。天心窅莫量。微臣思獻替。行樂念幾康。</text>
<title>花信風應製</title>,<text>風自天中起。花從地上菲。旁皇如有信。觸撥本無機。淡拂誰欣慼。輕揚任是非。年年增物色。故故有光輝。</text>
<title>除日獨坐。信筆而成。</title>,<text>勝境宜高臥。閒身更寡營。日看牕裏影。禽聽竹間聲。病餘愁將伴。春從樂欲生。明朝拚四十。撫己愧無成。</text>
<title>夜坐偶吟</title>,<text>備門逐隊謾多憂。田舍歸來頗自由。豈有生涯能做足。只緣慵懶欲求休。閒忙異趣心方靜。眠食隨宜病亦瘳。從此一簞堪送老。且將遺業效箕裘。</text>
<title>訪友</title>,<text>平生依慕心常切。此日寧嫌扶病來。眼底光陰春欲暮。壁間珠王筆呈才。閒談已覺遺塵事。高興仍敎覆大杯。芳草馬蹄歸更穩。秪今魂夢自相回。</text>
<title>贈別五言四韻一首七言絶句一首</title>,<text>憐我三冬臥。悲君萬里歸。深杯論世事。密席坐幽圍。殘臘知將盡。陽春故不違。相看難作別。只欲攬餘輝。荒村閉戶問無人。邂逅相逢定更眞。京洛友朋如問我。竹林深處且怡神。</text>
<title>偶吟</title>,<text>榮枯起滅一微塵。覷却玄機有底人。浸灌到時枝葉嫩。栽培隨處本根新。遺形散滯神何靜。寓物凝幽昧自眞。煙月更能爲老伴。杖屨晨夕且遊巡。</text>
<title>贈友五言四韻一首五言絶句二首</title>,<text>曾辱相邀札。牽愁尙未行。吟風臨遠野。待月倚孤亭。慕古心長在。憂時計不迎。何當叩關鍵。終契沒吾寧。學術嗟無得。秋毛歎逝年。相思渾不見。心地更茫然。戀德惟難抑。因風喜氣聲。深尊空想象。誰記此時情。</text>
<title>挽高參議 孟英</title>,<text>鄕曲承薰竊自親。更從賢胤挹餘塵。那知聚散傷心地。遽作存亡異世人。積善故應終有報。淸名渾覺久無磷。病中裁挽空垂淚。回首南雲白髮新。</text>
<title>建章春曉 甲子春三月朔月課</title>,<text>千門萬戶入王春。玉漏初殘夜向晨。弱柳頻垂縈彩仗。流鷪巧囀惱愁人。稍分珠箔矓矓影。謾襲螭階細細塵。別色漸看紅日射。袞龍明處集臣隣。</text>
<title>楚塞聞猿</title>,<text>峽裏曾爲客。酸腸飽聽猿。三聲落淸淚。一夜斷離魂。哀動秋雲濕。愁纏曉月昏。可憐情所感。難復共人言。</text>
<title>岳陽樓對君山</title>,<text>巴陵城上最高樓。湖裏靑山望若浮。萬頃瀉銀涵月窟。數峯攢玉壓鰲頭。懷鄕去國情難抑。把酒臨風興未收。塵世不禁憂更樂。飛仙何處倚遨遊。</text>
<title>點瑟天機鳴 七言古風</title>,<text>老安少懷夫子志。四海遑遑還否亨。當時侍坐偶四子。仲由曾點求赤幷。從容問酬俾無隱。展才治國多嬰情。中有一人獨皷瑟。胸次灑落金天晶。天機動處沕相諧。豈有不便然後鳴。洋洋萬物與同流。意思妙絶韶與䪫。鏗然而舍吐所懷。想見沂上春風淸。聖師喟然歎且缺。規規三子徒自驚。堪嗟此聲久埋沒。回視百代誰能賡。</text>
<title>舟過瞿塘</title>,<text>江流盤峽內。巨石在中央。怒激雙崖擘。雄蟠一氣長。舟航猶上下。傾覆只尋常。天意眞難測。人情亦可傷。</text>
<title>醉後呈景錫季眞</title>,<text>少年無賴只顚狂。愛猶猶堪倒百觴。餘習至今知未悔。夜深濡首臥吟床。</text>
<title>又呈季眞 七言絶句二首</title>,<text>醉裏揮毫不諱狂。夜堂深坐惱餘觴。時聞犬吠荒村外。只有寒燈耿在床。</text>
<title>又呈季眞 七言絶句二首 其二</title>,<text>書堂何幸忝疏狂。老興隨人酒滿觴。懷抱百年誰復說。且搔蓬鬢偃空床。</text>
<title>又呈景錫</title>,<text>自憐生質近淸狂。耽酒時時不計觴。憂患只今渾掃興。元龍空復臥空床。</text>
<title>堂前有梅一株。畏其凍死。以苫裹之。久不開視。今始開之。憔悴無生意。感歎賦此。</title>,<text>堂前一樹梅。憔悴眯蒼苔。畏雪空相掩。逢春更不擡。人心眞易昧。物性豈難培。却憶江南地。籬邊無數開。</text>
<title>再用前韻。憶故園梅花之盛。</title>,<text>江南梅幾樹。萬樹剝莓苔。繚繞香風度。徘徊月色擡。水邊多點綴。山下任裁培。夢想何由見。而今滿意開。</text>
<title>向湖堂五言四韻三首</title>,<text>衝泥驅瘦馬。搰搰向湖邊。度坂遲回久。緣山曲折偏。陽坡松曖曖。陰澗水涓涓。矯首晴天曠。沈憂半已蠲。</text>
<title>向湖堂五言四韻三首 其二</title>,<text>湖堂今日到。滿慰隔千期。殘雪山邊在。微陽樹梢宜。撥書新栻案。濡筆倦題詩。默默成孤坐。幽懷誰與缺。</text>
<title>向湖堂五言四韻三首 其三</title>,<text>宣室懷天寵。周南憶敝廬。那堪媿一稔。猶得競三餘。童子吹燈照。鍾聲報刻舒。茫然塵外想。寥落更何如。</text>
<title>友人以書相招。答以絶句。七言二首</title>,<text>城郭如今有隱君。自慚無計挹蘭薰。那知玉札雲間落。一席松醪幸共分。</text>
<title>友人以書相招。答以絶句。七言二首 其二</title>,<text>幽人高臥白雲間。賤子沿忙未叩關。尺素枉招空敗興。故知巖桂自難攀。</text>
<title>挽人</title>,<text>醇質非關學。虛懷不露才。臨民存愷悌。處事極周該。暫謝官中簿。俄纏病裏災。受恩慚未報。揮涕恨難裁。</text>
<title>偶吟</title>,<text>縻爵在王城。坐受外物遷。歲月不貸人。忽忽如逝川。朝隨肥馬塵。夕抱寒衾眠。僶勉竟何成。微軀徒自捐。</text>
<title>中秋前一夕翫月二首五言四韻</title>,<text>月擬來宵好。吾先今夕遭。纔升半壁許。已復一輪高。遷坐明相就。羣飛影得逃。望秋惟有此。徹夜敢辭勞。</text>
<title>中秋前一夕翫月二首五言四韻 其二</title>,<text>顥魄將圓夜。秋筵賞豫遭。一般淸影徧。九分玉輪高。向曙精應沒。當歡酒豈逃。陰晴殊未卜。來夕望仍勞。</text>
<title>送別</title>,<text>諫院俄簪筆。山城且字民。平生餘事業。幾日缺經綸。北極重瞳主。南涯白髮親。看君處忠孝。終不愧人倫。</text>
<title>別友 二首五言四韻</title>,<text>吾儕空慕學。可奈尙趨名。著實工夫少。拘偏氣質輕。潛心須反己。臨事盍思誠。贈別情難盡。相期枉一生。</text>
<title>別友 二首五言四韻 其二</title>,<text>銜命朝天去。西郊自露初。離情多感慨。征馬不躊躇。監事堪于役。觀光且屢書。平生經濟業。歷陳更何如。</text>
<title>送鄭子中 三首七言四韻</title>,<text>遙憶蓬原鄭子中。相期宿昔戒憑空。律身希聖無藏疾。爲祿寧親不諱窮。直使燖溫燃若火。更須剖析側成峯。白頭努力寧終廢。聖域高追未覺𪚥。</text>
<title>送鄭子中 三首七言四韻 其二</title>,<text>嗟君此去幾時來。望斷停雲眼不開。窮巷閉門誰會合。小堂開卷獨徘徊。花飄巖際投吟筆。柳拂墻頭阻勸杯。況我西行將有日。可憐形影隔隅隈。</text>
<title>送鄭子中 三首七言四韻 其三</title>,<text>聰明作后撫羣生。濟濟揚庭賴以寧。忠欲責難思盡職。仁兼受諫愛輸誠。從知家國安磐石。剩有功名缺汗靑。千載際缺眞自幸。勅天歌闋願相賡。</text>
<title>寒食三首七言四韻一五言四韻二</title>,<text>東風緩轉柳絲斜。麗景初遲欲綻花。節物已知寒食至。春光從與賞心誇。滿城車馬爭過墓。驀日歌鍾競到家。緬想介山猶有恨。戴思何惜醉流霞。</text>
<title>寒食三首七言四韻一五言四韻二 其二</title>,<text>淡淡春光漏。微微遠峀斑。日高煙欲散。風軟霧如慳。漸覺呈柔職。時看露䯻鬟。騷人空指點。興在有無間。</text>
<title>寒食三首七言四韻一五言四韻二 其三</title>,<text>卷地春風起。啾啾百鳥啼。如歌安有律。似語更無缺。夢斷時頻喚。壺乾或勸提。天機元自動。吾與爾相迷。</text>
<title>次漢江樓韻</title>,<text>峭壁架飛樓。澄江凝不流。淡煙橫遠峀。微雨過長洲。細柳枝枝弱。輕鷗片片浮。憑欄久延佇。淸景使人留。</text>
<title>別友人二首七言四韻</title>,<text>黃昏醉語一堂中。追送飜成春夢空。每見斯人心獨許。誰知此別意難窮。孤煙起處迷行色。落日低時度遠峯。短紙報情聊自慰。不禁離恨太悤悤。</text>
<title>別友人二首七言四韻 其二</title>,<text>江頭送別悔遲來。悵望行騶意不開。春日閉牕還寂寞。北風驅馬更淹佪。少年契闊缺孤客。歡緖蒼茫倒一杯。倚醉放船歸犯夜。夢魂缺送白雲隈。</text>
<title>流頭日湖堂宣醞</title>,<text>六月十五日。俗號爲流頭流頭義無徵。傳說何謬悠。佳辰且可惜。行樂良有由。一年此將半。陰陽相錯揉。天機催萬物。日夜逝不留。人生豈自覺。僶勉懷百憂。所以缺節名。相延極遨遊。家家餠餌香。處處車馬蹂。幸蒙天上恩。致身來瀛洲。碧水滿長湖。凉風動高樓。整冠欽拜賜。列席集良儔。銀杯瀉紅露。雕俎羅珍羞。醉飽泊恬靜。偃仰何所求。但恨才不長。又懼智不周。耗廩已難報。霑廚尤莫酬。兢息度餘生。桑楡疑可收。寫詩示同僚。其能爲我謀。</text>
<title>酬頭流長老 二首</title>,<text>頭流長老寄聲來。手裏淸風眼更開。巖壑秪應供宴坐。塵埃空復慰低回。人間得喪知難逭。物外榮枯果孰裁。這箇不容言句辨。碧山寥落白雲堆。</text>
<title>酬頭流長老 二首 其二</title>,<text>一軒相伴更嬌花。聞道名區直水涯。晴雲拖白天邊峀。錦樹雕靑野外家。浮世幾傷人已換。浪遊空憶跡非賒。憐君未厭淸江色。强步佳篇愧少華。</text>
<title>挽人五言四韻五首</title>,<text>瀟灑園林僻。淸眞志槪悠。裁花開煖蘂。引水激淸流。靜與貪非厭。閒仍老不憂。那知遽觀化。怊悵白雲浮。</text>
<title>挽人五言四韻五首 其二</title>,<text>自覺耽幽趣。參尋不待招。安排藏異境。落拓偃淸標。一醉還成夢。重遊更作料。愁聞移夜壑。衰涕灑寒宵。</text>
<title>挽人五言四韻五首 其三</title>,<text>蚤歲醇儒業。中年居士身。功名虛竹帛。德義滿鄕隣。一笑藏舟失。千秋缺樹新。傷心耆舊傳。那復有斯人。</text>
<title>挽人五言四韻五首 其四</title>,<text>海嶽鍾英氣。乾坤相逸民。三餘多積學。一壑又藏春。意遠追先輩。言深啓後人。凄凉留玉舃。空復仰芳塵。</text>
<title>挽人五言四韻五首 其五</title>,<text>地下修文去。人間舞綵違。存亡情不極。幽顯路猶依。寥落林塘是。凄凉杖屨非。炙鷄乖遠造。東望淚沾衣。</text>
<title>南樓送僧</title>,<text>春暮僧還歸故鄕。登樓酌以一杯酒。故鄕千里隔山川。與爾同歸更何有。洛下風塵苦埋沒。疾臥猶堪夢中走。形骸委頓志迂疏。人知我怍功名手。解冠脫佩足優游。慚性甘同草木朽。蘆山鴨水眼中在。計程遲速七更九。秪緣恩寵未報效。踽踽趨行疑木偶。文章空愧少揄揚。不奈虛名似箕斗。終當隨分老桑榟爾能來訪林間叟。</text>
<title>喜見黃梅雨</title>,<text>長空暗集轉濺濺。政慰田家望有年。階面幾看蒸溽潤。葉心還訝熟勻圓。冥冥亂緖迷朝日。漠漠嬌陰入暮天。玄化不停時物換。捲簾飛閣對瀟然。</text>
<title>詠滿開紅桃</title>,<text>無限春光媚上陽。幾株桃樹倚新粧。濃含細雨臙脂濕。淡佇輕風錦繡張。莫遣成蹊攀欲折。且敎蕡實薦堪嘗。詞荒愧未酬妖艶。留與閒吟習習香。</text>
<title>漢景帝 排律十韻</title>,<text>號行代路慶維熊。預建當年志氣況。敦厚只應生得美。刻深其奈習相籠。謾更法令緣中怚。遽削侯王致內訌。賢相絀來偏自用。謀臣誅後熟爲忠。廢儲堪惜讒銷骨。黜後還嗟慾蔽衷。德比周康眞有愧。跡承先帝亦難同。獨將節儉能遵業。終見黎烝際屢豐。貫朽粟陳知旣富。民安物阜想無恫。事兼善惡宜存鑑。道異公私盍徹聰。敢演小臣皮裏革。沃心那得罄由中。</text>
<title>悼老德大臣</title>,<text>厚德宏謨有老臣。廟堂應見俗還淳。如何一疾遽辭世。不奈九重猶哭辰。喬木謾存悲故國。典刑雖在痛伊人。試看終始恩無替。聖主深仁骨更淪。</text>
<title>羣花晩吐芬</title>,<text>禁苑春光動。羣芳巧靚粧。敷敷浥晨露。鑠鑠媚斜陽。旣晩猶宜好。初開正自香。却愁風雨至。零落委空墻。</text>
<title>漢江送客二首五言四韻</title>,<text>日下迷雲侯。江邊送客時。佳期眞自幸。盡醉肯相辭。雨急舟橫浪。情多酒滿巵。暮天分手去。寥落夜中思。</text>
<title>漢江送客二首五言四韻 其二</title>,<text>浙瀝風聲緊。蒼茫雨意遲。吟詩空自喜。待客渺難期。二妙來何所。孤懷慰在玆。滂沱應不失。小酌賀吾私。</text>
<title>挽人 四首。七言四韻二。五言四韻二。</title>,<text>少年才氣視無前。老去空憐命不甄。鷄肋久厭思解紱。蓴羹頻憶擬歸田。微痾漸痼終難療。大運俄催更莫延。五十八年眞一夢。紅旌迢遞海雲邊。</text>
<title>挽人 四首。七言四韻二。五言四韻二。 其二</title>,<text>英才少試參蓮榜。冗職頻遷擢隸司。盤錯幾懷游刃地。菁華堪歎積衰時。空煩海務神猶定。可奈纏哀病轉危。歸卜故園應不憾。奉遷賢閤與相隨。</text>
<title>挽人 四首。七言四韻二。五言四韻二。 其三</title>,<text>葭莩曾托好。氣槪久相親。草莾羈棲日。湖山笑傲辰。開懷何款款。聯袂更誾誾。京洛聊淹泊。風塵共苦辛。悠悠難曾面。脈脈屢傷神。病裏驚聞訃。愁中値飾輴。</text>
<title>挽人 四首。七言四韻二。五言四韻二。 其四</title>,<text>心情嗟未展。筋力愧無因。裁挽空揮涕。含辭不自陳。皷盆中歲日。埋玉舅家園。晩作歸休計。常留返苑言。秪今將素幔。還復駕雙轅。孝子無窮痛。茫茫白日昏。</text>
<title>歸燕</title>,<text>昨夜秋風剗地欠。烏衣歸客似先知。翩翩欲向何方去。故故猶存後日思。華屋影寒巢獨在。滄波煙闊信難期。令人却恨流光失。鬢髮蕭蕭白映絲。</text>
<title>贈人</title>,<text>玉塞霜威緊。香閨蝶夢驚。拭砧寒夜永。力杵寸心輕。片月縈愁緖。孤鴻落遠聲。靑樓歌舞地。誰肯念孤惸。</text>
<title>思人 二首五言四韻</title>,<text>𪚥白形難覩。人傳在月中。玉階勤擣藥。桂樹幾秋風。渺渺長生說。茫茫造化工。惟應淸夜景。延賞古今同。</text>
<title>思人 二首五言四韻 其二</title>,<text>仙山高不極。絶逕石橋頑。縹緲眞難度。岧嶢未易攀。哀猿啼翠壁。孤鶴警松關。安得飛空術。飄飄到此間。</text>
<title>漢光武</title>,<text>新都虐焰爇三精。天降眞人整五兵。倡勇昆陽聲已振。伸威河北敵無勍。推心置腹行間悅。料事馳書域外驚。擧先褒德眞知務。諭在安民寔盡誠。豪傑影從歸駕馭。衣冠雲集見昇平。祀夏固能恢舊物。繼周還卽復中京。恩優强令權豪戢。缺屈狂奴節義成。獨恨缺情留讖緯。倂憐垂法替公卿。未將禮樂追三代。謾有風稜動四瀛。千載尙論慚失實。九重昭鑑想惟明。</text>
<title>殘菊歎</title>,<text>窮秋百卉死。感此霜中菊。鮮鮮欲含姿。婉戀保幽獨。寒威無奈何。受命自淸淑。蕭蕭漸向衰。惜哉大化速。殘花謾著枝。舊香悲難畜。榮枯與時俱。撫爾淚盈目。孤根苟不傷。一氣應來復。明年春雨足。叢生繞我屋。</text>
<title>白鶴峯尋坡老舊居</title>,<text>扁舟適越吊蘇仙。白鶴峯前一悵然。廢宅尙留王粲井。要荒空播柳州篇。江山不改人何在。茅竹難尋跡已遷。延佇可堪雙下淚。最憐當日棄名賢。</text>
<title>四士能光國</title>,<text>慥慥求諸己。頎頎立本朝。折衝思不屈。鎭俗俾無澆。獻納開英主。謀猷動庶僚。三孱何足道。擧世仰高標。</text>
<title>知足不辱</title>,<text>玄機窅無息。興沒理相因。滿朝天所損。沖虛道爲珍。至人解其會。知足寧憂貧。永詞蠻與觸。內保一色醇。蔬食度朝夕。麻衣送秋春。不與辱相嬰。超然出風塵。如何夸毗子。奔走多迷津。紛紛不自悟。營營而歿身。歡華詎幾時。咎責響然臻。所以老君戒。諄諄開後人。冥觀世上事。不覺一嚬呻。荒詞闡微缺。昧者宜書紳。</text>
<title>夜泊寧陵。用韓子蒼韻。</title>,<text>遠客悠悠辭輦下。長河渺渺送孤帆。回瞻斗柄天欹北。却筭郵籤地拆南。風撼磯頭聲洶湧。月窺蓬底影㲯毶。羈愁未信都如雪。只見晴波張綠藍。</text>
<title>問寢龍樓</title>,<text>鷄人隨鳳輦。夜色帶龍樓。洞洞專心愛。肫肫罄色憂。深精憑問御。末節在調羞。兢業知無懈。常承燕翼謀。</text>
<title>詠三綱八目大學</title>,<text>入德規模啓後人。綱該目隸序相因。虛靈所發明由已。染汚惟新化及民。慮得立標循格致。誠修推極驗經綸。躬行正値彝倫敍。墜緖寧憂久失眞。</text>
<title>詠致中和中庸</title>,<text>未發爲中發是和。着功推致效偏多。性緣天賦元非倚。情在人修却不頗。戒懼約來心自正。隱微精去物咸訛。聖門傳授誰能會。鑽仰空慙墮臼窠。</text>
<title>詠精一執中書傳</title>,<text>姒傳姚授語何沖。拈出虛靈指降衷。覺自危微時或雜。道由精一故能中。片言丕闡千年統。至德深存萬世功。心學秪今知不昧。九重安得達宸聰。</text>
<title>敎六節六文小學</title>,<text>蒙養要須正。循循儘有方。揖缺恭奉帚。唯諾謹周堂。藝欲兼書敎。文宜習樂章。自能知射御。坯樸意何長。</text>
<title>積善有餘慶 周易</title>,<text>善自心中發。祥於積處成。故知天所佑。眞覺慶攸幷。膺福神無爽。撝謙物不爭。宣尼有遺訓。凡百愼斯行。</text>
<title>小春</title>,<text>十月從來號小春。秪今天氣更回新。微霜巧貸墻根草。煖日偏烘陌上人。薄暮烏鳶盤古木淸。晨煙霧浥淤塵。須知節序行嚴沍。謹戶兼衣且養眞。</text>
<title>漁翁</title>,<text>江上楓初落。漁翁理釣緍。拏舟逐湖水。梃餌向煙漘。絲影依依颺。波光淡淡勻。忘機時得雋。耽興竟迷津。帶月披蓑久。臨風放棹頻。湖山容佚老。天地有閒人。幾識羊裘勝。還憐篛笠新。去留渾不繫。淸嘯送無塵。蕭散眞堪缺。逍遙未易親。何當謝騎馽。歲暮日逡巡。</text>
<title>酬友</title>,<text>平生自笑太疏狂。只有虀鹽塞肺腸。塵世謾愁魚掛網。故園還想穀登場。欲隨麋鹿疑無路。且逐鸞凰愧不艮。多荷美人投白璧。幾回吟翫倚空墻。</text>
<title>弄月軒</title>,<text>有月誰堪弄。嘉名偶揭軒。天機自明晦。景色任風煙。攬顥魂應爽。淪精思欲玄。龍門今寂寞。何處問其然。</text>
<title>贈道伯 姓名欠攷。七言四韻二首。五言絶句五首。</title>,<text>春江皺綠欲生漪。畵閣東西日影遲。遠峀依微飛暮靄。長林寂歷捲晴絲。孤臣懷抱偏多感。使者風流孰與期。猥接淸遊眞一夢。衡陽對月幸相思。</text>
<title>贈道伯 姓名欠攷。七言四韻二首。五言絶句五首。 其2</title>,<text>海晏六鰲峙。河淸雙鳥來。地同南國紀。歡侑北山萊。頒慶馳備軌。觀風騁逸才。陪遊慙薄劣。酬和素摧頹。</text>
<title>贈道伯 姓名欠攷。七言四韻二首。五言絶句五首。 其3</title>,<text>勝槪曾傳舊。淸遊最慕今。丹梯酬共躡。明鏡忽同臨。演禮堪知德。憑文可會心。風流元不淺。疏越有餘音。</text>
<title>贈道伯 姓名欠攷。七言四韻二首。五言絶句五首。 其4</title>,<text>一德凝玄𥯀。三光耀紫微。天心嘉與子。輿望仰垂衣。白日風雷動。靑天鳳鵠飛。儒仙來海外。採俗好言歸。</text>
<title>贈道伯 姓名欠攷。七言四韻二首。五言絶句五首。 其5</title>,<text>謾喜淹仙駕。還慙乏勝遊。星辰元北繞。江漢自東流。敢要千言贈。猶祈一日留。軒車將載轄。悵望路何悠。</text>
<title>贈道伯 姓名欠攷。七言四韻二首。五言絶句五首。 其6</title>,<text>瓊筵肆處儀初秩。朱檻憑來望轉賒。拔地嵩山盤絶磴。連天漢水著浮槎。春陰不卷寒猶在。帝德無私物自華。滿目風光增感槪。只須仙興醉流霞。</text>
<title>贈道伯 姓名欠攷。七言四韻二首。五言絶句五首。 其7</title>,<text>舊國人煙盛。高亭物候新。繡山將逞色。浿水已懷春。雨細蕪全淨。風暄柳半顰。家家競遊戲。自覺近芳辰。</text>
<title>送人遊金剛</title>,<text>局束古世間。人生空自勤。脫然君遠行。將彼金剛雲。飄颻放志意。牢落絶塵紛。登陟詎耽勝。凝思愜知聞。高岑上不極。石室幽蘭薰。挹泉洌瓊漿。睨海滅遠氛。悠悠天外想。杳杳離人羣。超尋遇眞君。面承黑白分。理融心獨開。疑釋憂方殷。歸來閉一室。淸晝對鑪熏。</text>
<title>送吉州牧使 姓名欠攷</title>,<text>東北雄關吉最雄。民窮耕蹙恐成訌。君今擢拔應努力。國所藩垣佇奏功。黑水白山風欲振。坑銀篚幣道休通。臨分且贈平平語。省事澄心用逿戎。</text>
<title>次紫薇軒韻</title>,<text>聞道高軒俯水涯。更將封植護名花。晴雲淡拖天邊峀。錦樹輕籠野外家。浮世幾傷人已換。浪遊空憶跡非賒。知君苦愛淸新話。爲拾殘膏愧少華。</text>
<title>送別五言四韻二首</title>,<text>憂樂心何異。榮枯理自沖。艱危幾歲謫。優渥一朝蒙。漢留輕雲出。驪江細雨濛。趨承難數數。臨別意無窮。</text>
<title>送別五言四韻二首 其二</title>,<text>先友無多在。明公幸接顔。席門曾枉轍。雲路謾齊班。別恨知難瀉。行騶嘆莫攀。憑將江水永。芳訊𪚥𪚥𪚥。</text>
<title>雪花</title>,<text>隨風間葉正輕盈。蓋地連空亂玉霙。頃刻天工歸變滅。夜深留得紙牕明。</text>
<title>梅花七言四首</title>,<text>京洛趨塵誤汝期。祗今歸對舊氷姿。淸香滿樹空相惱。多病其如廢酒詩。</text>
<title>梅花七言四首 其二</title>,<text>梅下開尊愜素期。最憐煙外偃風姿。徘徊不覺衣沾露。一盞傾來一首詩。</text>
<title>梅花七言四首 其三</title>,<text>粲粲枝頭春有期。黃昏獨立淡瓊姿。相知已撥形骸外。何似閒吟處士詩。</text>
<title>梅花七言四首 其四</title>,<text>海山深處似相期。竹外亭亭立瘦姿。待得月明交送影。不妨吟罷數篇詩。</text>
<title>祝堯樓宴飮 七言絶句八首</title>,<text>雨斷空庭樹影圓。使君留客對華筵。田家已荷天公力。且把金杯賀有年。</text>
<title>祝堯樓宴飮 七言絶句八首 其二</title>,<text>宿昔相思夢亦圓。行騶蹔駐更開筵。狂詩未寫心中事。留與人間記歲年。</text>
<title>祝堯樓宴飮 七言絶句八首 其三</title>,<text>雲亭望月幾回圓。遙想風標阻綺筵。客裏過逢天借便。醉談交處任忘年。</text>
<title>祝堯樓宴飮 七言絶句八首 其四</title>,<text>彈丸新升語成圓。灑出溪藤侈別筵。江海幾曾收逸氣。巖廊終覺佚高年。</text>
<title>祝堯樓宴飮 七言絶句八首 其五</title>,<text>殘生隨世智難圓。得第南來愧設筵。孑孑遠行空爲口。田園歸臥問何年。</text>
<title>祝堯樓宴飮 七言絶句八首 其六</title>,<text>方塘風起細紋圓。竹影䙰褷滿夕筵。一醉忘情天地闊。此生寧復歎流年。</text>
<title>祝堯樓宴飮 七言絶句八首 其七</title>,<text>雨後狂風轉碧圓。祝堯樓上未易筵。專場且喜羣英鬪。捩眼終敎待少年。</text>
<title>祝堯樓宴飮 七言絶句八首 其八</title>,<text>卵育區區藐海垂。蜂屯蟻雜倚相吹。颶風此日能殲惡。天意應知種不遺。</text>
<title>芍藥七言絶句二首</title>,<text>春後紅英照眼明。數叢階下帶風傾。人間絶艶誰知得。浮俗爭傳芍藥名。</text>
<title>芍藥七言絶句二首 其二</title>,<text>濃含和雨葉間明。對此寧辭玉盞傾。新月照時香更遠。花中應得擅佳名。</text>
<title>贈友人 七言絶句五首</title>,<text>世事悠悠日自斜。悲歡不盡歲如蛇。相逢一醉那容易。只恨微才愧賦沙。</text>
<title>贈友人 七言絶句五首 其二</title>,<text>歡極揮毫字半斜。新編一一絆龍蛇。看公興在風塵表。何啻羲之雙畫沙。</text>
<title>贈友人 七言絶句五首 其三</title>,<text>明時直道詎橫斜。壯氣堂堂笏擊蛇。試借虞民回白日。爲君談笑靜塵沙。</text>
<title>贈友人 七言絶句五首 其四</title>,<text>天畔登樓醉眼斜。夕陽雲罅透金蛇。從看鳥外生新月。擬把深杯共占沙。</text>
<title>贈友人 七言絶句五首 其五</title>,<text>歧路茫茫直又斜。草間時復閃長蛇。忘懷是處相嘲笑。始覺明珠不穢沙。</text>
<title>贈僧</title>,<text>萬生同一化。喧寂誰分境。明心御諸動。先哲指路逕。君胡方外遊。舍明而向暝。須知彼所知。顧我明珠炯。歸來發大義。庶使羣昏醒。我今逐浮名。有如塵蝕鏡。送子蘊幽思。望望空勞頸。</text>
<title>贈人</title>,<text>題詩生逸興。爛熳到高舂。一笑相看處。怡怡醉面紅。</text>
<title>謾吟五言絶句三首</title>,<text>月白竹風動。曲池生夜紋。高軒坐不寐。村落息人羣。</text>
<title>謾吟五言絶句三首 其二</title>,<text>筆吐龍蛇狀。詩成錦繡紋。百年難再遇。一代孰同羣。</text>
<title>謾吟五言絶句三首 其三</title>,<text>北闕心長戀。天衣夢繡紋。微臣才不稱。鵷鷺豈容羣。</text>
<title>觀魚臺餞飮 七言絶句四首</title>,<text>觀魚臺可百夫容。表裏溪山望眼通。翠幕蔽天雲苒苒。春風應自費餘工。</text>
<title>觀魚臺餞飮 七言絶句四首 其二</title>,<text>客程留話略從容。萬古襟懷已暗通。似向海山無事處。疾風驚浪化琴工。</text>
<title>觀魚臺餞飮 七言絶句四首 其三</title>,<text>曲學從來病不容。講場音讀儘難通。溪山滿意空相待。芳棟他年少費工。</text>
<title>觀魚臺餞飮 七言絶句四首 其四</title>,<text>羞向明時學苟容。一毫榮辱付苓通。如今誤逐浮榮去。自笑謀身太未工。</text>
<title>贈安文寶七言絶句二首</title>,<text>命鵠相爭臥玉壺。高岑落日掩征途。遙知鶉子江頭月。照却君杯又照吾。</text>
<title>贈安文寶七言絶句二首 其二</title>,<text>共向金巖俯水紋。和風一霎灑郊雲。高樓延賞增幽致。山外煙光帶夕曛。</text>
<title>偶吟</title>,<text>藐藐孤身不自持。半生隨俗每趨歧。是非易昧淫榮辱。辭受難明累渴飢。虛撫壯心痾屢發。謾懷先哲汗多滋。愁看日月悠悠過。林下何時保拙癡。</text>
<title>病中有懷石川先生。倂述鄙意。七言四韻六首。七言絶句二首。</title>,<text>人間小大辨難周。鵬鷃從來好遠遊。我保微毛依棘藪。公揮奇翼俯齊州。塵中漫覺譙翛悴。天外應多怳惚愁。敢問逍遙眞箇的。此心端不向他求。</text>
<title>病中有懷石川先生。倂述鄙意。七言四韻六首。七言絶句二首。 其2</title>,<text>人生七十古來稀。七十年間事或違。身世卽今將抵半。先陰從此更侵歸。心因物役難除想。道與言歧未釋機。一息尙存思補過。只應行已在防微。</text>
<title>病中有懷石川先生。倂述鄙意。七言四韻六首。七言絶句二首。 其3</title>,<text>痛定還憐痛裏躬。推思物理悟微衷。病於深處眞無藥。事到難時豈有功。禮樂律身神所祐。陰陽成歲政相通。兢兢戰戰垂明訓。千載皐曾道則同。</text>
<title>病中有懷石川先生。倂述鄙意。七言四韻六首。七言絶句二首。 其4</title>,<text>家中理亂誰云數。天下安危只是人。賢聖若生應施設。英雄雖出未經綸。才高見抑傷猶己。道大難容厄在民。回撫一元長太息。羲皇風氣夢何因。</text>
<title>病中有懷石川先生。倂述鄙意。七言四韻六首。七言絶句二首。 其5</title>,<text>三陽初展物皆春。殘質呻吟臥數旬。失足墮身慙棄孝。愆時乖氣痛虧仁。形骸已向煩中瘁。念慮還從靜裏臻。調護庶幾祈後日。幸將遺業紹先人。</text>
<title>病中有懷石川先生。倂述鄙意。七言四韻六首。七言絶句二首。 其6</title>,<text>盈盈雲雨卷陽臺。魂夢無端更不回。兩地相分空有恨。一心如結未曾開。寒牕獨伴同盟月。虛檻難瞻舊拆梅。滿院花枝頻悵望。春風何日入門來。</text>
<title>病中有懷石川先生。倂述鄙意。七言四韻六首。七言絶句二首。 其7</title>,<text>醉裏相逢意轉嘉。醒來相對笑語多。狂風一夕驅雲去。獨臥空軒奈爾何。</text>
<title>病中有懷石川先生。倂述鄙意。七言四韻六首。七言絶句二首。 其8</title>,<text>鉛華何事入愁腸。擺落平生鐵石腸。錦字詩成春寂寞。回文書去九回腸。</text>
<title>老儒</title>,<text>山林白首意酸寒。鏡裏衰顔已減丹。薄畝揮鋤雖作苦。茅軒容膝可占安。唐虞世去遊心遠。周孔人亡行路難。歲暮窮城還自喜。不求肥馬挾金丸。</text>
<title>枯硯</title>,<text>翰墨場中歲月長。如今皓首臥空床。閒懷椽筆揮餘澤。慢憶淸詩出濫觴。楚澤行吟眞可惜。覇陵遊獵足堪傷。聞道古人存老馬。願隨君子作餼羊。</text>
<title>挽人七言絶句二首</title>,<text>三載居廬一夢忙。更揮餘淚意茫茫。人間從此無消息。回百靑山是北堂。</text>
<title>挽人七言絶句二首 其二</title>,<text>衣食半生何草草。功名當世亦遲遲。傷心夢哭元非此。風樹前頭不耐思。</text>
<title>掌隸院契會圖。爲趙司議。</title>,<text>聽訟明而濟。摹名信不渝。浮沈空自哂。存沒更堪吁。泰復天開運。春回水滿湖。相從撥懷抱。時憶院中趨。</text>
<title>西山秋眺</title>,<text>山帶浮雲影。川回素練光。孤鴻聲斷續。流恨入蒼茫。</text>
<title>次松川韻贈僧</title>,<text>哀書承鄭子。妙句見松川。坐憶情難旣。黃花媚夕煙。</text>
<title>次克念堂韻</title>,<text>勝地初成社。佳名又揭堂。風煙漾流水。草木翳平岡。賞靜身應泰。硏幾意自長。聖狂分一念。用力在柔强。</text>
<title>勸學小詩 七言絶句四首</title>,<text>尋師負級上高菴。牕裏羲光駕走驂。今若不勤明又此。猪龍他日恨何堪。</text>
<title>勸學小詩 七言絶句四首 其二</title>,<text>三千弟子不爲少。入室升堂有幾人。政事文章皆是末。古今唯說德行人。</text>
<title>勸學小詩 七言絶句四首 其三</title>,<text>文章灼灼春花艶。富貴盈盈川水渟。霜落梁分何處覓。月明秋夜玉壺淸。</text>
<title>勸學小詩 七言絶句四首 其四</title>,<text>讀書萬卷未了義。何異平原走馬回。一字精微誰解得。聖賢貴學不貴才。</text>
<title>挽人五言四韻七首</title>,<text>種學同金友。風波別恨長。窮途負壯志。薄宦爲高堂。書史看千古。榮枯撫衆芳。溪山寄漫興。不覺百年忙。</text>
<title>挽人五言四韻七首 其二</title>,<text>傾蓋聞先子。淸塵憶暫承。秋城逢玉樹。夏屋映壺氷。空北須風驥。圖南佇海鵬。千鍾乖祿養。心斬白雲曾。</text>
<title>挽人五言四韻七首 其三</title>,<text>霜雪憐枝葉。平生志不伸。當時無復意。應擧豈由身。遺落成淹泊。沈冥缺隱淪。山人時打話。相與舊情陳。</text>
<title>挽人五言四韻七首 其四</title>,<text>晩來名野逸。幾歲賦閒情。敎子詩堪訓。持身事可輕。看雲眠白日。帶雪斸黃精。一入南柯夢。千秋不復明。</text>
<title>挽人五言四韻七首 其五</title>,<text>簡約而忱實。溫夷且整隅。周兼資備德。屯滯命窮途。經史隨今古。杯樽任有無。儀容難更覩。花草一庭蕪。</text>
<title>挽人五言四韻七首 其六</title>,<text>有志知難就。飄零寄海隅。交遊從散野。缺抵謝榮途。道爲儒宗重。名因迹斂無。英靈今已矣。阡草忽成蕪。</text>
<title>挽人五言四韻七首 其七</title>,<text>哭父三十載。往來謁有時。誠箴通世患。談笑盡心期。傾釀較醒醉。題詩評秀奇。音容今一隔。悲酹嗅誰知。</text>
<title>挽人五言絶句三首七言四韻二首</title>,<text>白首阿戎在。椒盤未頌花。缺缺六十路。載酒一來過。</text>
<title>挽人五言絶句三首七言四韻二首 其2</title>,<text>同醉屠蘇巵。承歡北昔多。歸家聊涉旬。已矣斷生涯。</text>
<title>挽人五言絶句三首七言四韻二首 其3</title>,<text>七十如春夢。三珠樹結柯。傷心負土苦。淚盡血傾河。</text>
<title>挽人五言絶句三首七言四韻二首 其4</title>,<text>洛下羈遊未卜還。寒棲孤臥敦躋攀。幸因連舍交來往。逐許同襟出肺肝。賞冀升沈拚一語。豈知生死隔三關。當時執手相分意。不覺追懷淚滿顔。</text>
<title>挽人五言絶句三首七言四韻二首 其5</title>,<text>高風隨處懦夫興。廉退於今儘獨能。聞檄每思毛子奉。望雲常慕狄公登。蘭摧只覺香仍在。麟死那堪瑞不徵。京洛秋風聞夜雨。傷心誰與共殘燈。</text>
<title>幽居雜詠五言四韻千五首</title>,<text>小堂淸且爽。花竹映疏簾。白石鋪開路。靑松折補簷。榻香霜菊動。耳熱酒杯添。醉後詩情發。狂吟筆退尖。</text>
<title>幽居雜詠五言四韻千五首 其二</title>,<text>達人安賦命。居處陋無簾。谷鳥時鳴檻。山雲夜宿簷。躁心閒裏息。幽趣靜中添。我笑奔忙客。肩高又耳尖。</text>
<title>幽居雜詠五言四韻千五首 其三</title>,<text>癡兒圖富貴。妖鬼瞰珠簾。遽許憂金屋。何如樂茆簷。賢愚人莫辨。禍敗日相添。不敢行洗足。恐傷石齒尖。</text>
<title>幽居雜詠五言四韻千五首 其四</title>,<text>歸田年旣久。終日坐下簾。河漢明前戶。星辰落後簷。靑山墻外立。白髮鏡中添。天道本無語。惡他利舌尖。</text>
<title>幽居雜詠五言四韻千五首 其五</title>,<text>百年無事客。閒坐快鉤簾。玉女梅橫枕。嘉賓月掛簷。糓荒窮見迫。世積老還添。獨過華胥國。塵緣鼠尾尖。</text>
<title>幽居雜詠五言四韻千五首 其六</title>,<text>事無趨俗態。閉戶地接簾。松韻盈虛室。梅梢過短簷。風從雲徑息。月向竹枝添。舊業今常念。終南入夢尖。</text>
<title>幽居雜詠五言四韻千五首 其七</title>,<text>一瓢居陋巷。塵世只隔簾。綠竹淸風院。蒼松明月簷。幽閒人更寂。瀟灑興頻添。喜詠不知止。空勞玉兔尖。</text>
<title>幽居雜詠五言四韻千五首 其八</title>,<text>淸宵牕外立。迎月自開簾。圓影升空碧。明光輾小簷。嬋姸三逕滿。皎潔一軒添。丘壑風流老。吾伊聲政尖。</text>
<title>幽居雜詠五言四韻千五首 其九</title>,<text>暖氣催春日。和風不動簾。江山改舊色。紅白擁新簷。沽酒綈袍換。勸君石斝添。功名欺老病。長對海山尖。</text>
<title>幽居雜詠五言四韻千五首 其十</title>,<text>初冬飛雪急。空院亂鳴簾。皚皚銀成地。盈盈玉作簷。夜寒人不寐。手凍火屢添。富貴何須得。門排畫戟尖。</text>
<title>幽居雜詠五言四韻千五首 其十一</title>,<text>葛巾兼布服。茵席又蓬簾。晝永詩餬口。冬寒背曝簷。靑柴炊粒斫。枯竹引蔓添。古篆香煙起。臥看縷縷尖。</text>
<title>幽居雜詠五言四韻千五首 其十二</title>,<text>蕭然環堵裏。隱几不褰簾。養蜜蜂喧坐。爭巢燕落簷。詩瓢山雨濕。道帙野煙添。滿目紅芳盡。階前錦籜尖。</text>
<title>幽居雜詠五言四韻千五首 其十三</title>,<text>遮日松如幄。當軒竹似簾。壁懸徐子榻。花舞謫仙簷。調鶴光陰換。烹茶澗水添。柴門終日閉。獨賞鳳皆尖。</text>
<title>幽居雜詠五言四韻千五首 其十四</title>,<text>計拙生涯薄。閒居不用簾。落花香滿室。垂柳影搖簷。野興僧來問。農談客到添。居然成老大。素髮日更尖。</text>
<title>幽居雜詠五言四韻千五首 其十五</title>,<text>心與事相反。長嗟手撲簾。人窮天畀逸。居僻樹連簷。塵裏英雄老。愁中歲月添。何當千日酒。醉破兩眉尖。</text>
<title>贈別七言四韻二首</title>,<text>夫君才氣可臨邊。御史淸銜更凜然。關塞迢迢路無極。風標嶷嶷思彌鮮。任缺天上祥麟角。好拂雲間玉馬鞭。商略艮圖報聖主。殘氓庶得息勞肩。</text>
<title>贈別七言四韻二首 其二</title>,<text>邠土雄關控北邊。秪今煙火覺蕭然。鷄豚赤子心方折。狼虎高官氣正鮮。職輟論思紆遠略。威行巡缺缺長鞭。山河保障從玆鞏。燕頷功名孰與肩。</text>
<title>和克齋 愼正 江亭吟</title>,<text>半生憂道愧無操。晩覺將身泣怒濤。對境孤懷空作惡。逢秋老態不成豪。把君佳升仍拈筆。念我荒園且瀉醪。巖峀豈關遮望眼。兩鄕新月影偏高。</text>
<title>白雲亭餞楊通判 士奇。七言四韻二首五言四韻三首。</title>,<text>山下孤亭盡日留。綠筠黃菊使人愁。大涯物色還佳節。壺裏風光更杪秋。雲散碧空分嶺陸。日臨荒野見汀洲。悲歡自是十年事。仙夢悠悠海外州。</text>
<title>白雲亭餞楊通判 士奇。七言四韻二首五言四韻三首。 其2</title>,<text>高臺西日更淹留。望極南天蕩客愁。高樹輕風飛亂葉。暮江流水映深秋。酒傾陶菊香凝面。霜落湘楓紫滿洲。此別相逢知不遠。尋梅他日作楊州。</text>
<title>白雲亭餞楊通判 士奇。七言四韻二首五言四韻三首。 其3</title>,<text>黃葉紛紛落。黃花無數開。村中好客至。野外幾人來。落日明浮蟻。秋聲替落梅。滄浪空遠想。此興亦難裁。</text>
<title>白雲亭餞楊通判 士奇。七言四韻二首五言四韻三首。 其4</title>,<text>霜淸紅樹錯。雲散碧空長。落日荒荒影。高臺湛湛凉。夜添遠客恨。缺不改花香。一酌何妨醉。悠然臥圃場。</text>
<title>白雲亭餞楊通判 士奇。七言四韻二首五言四韻三首。 其5</title>,<text>綠水明寒日。靑山帶薄雲。高臺風葉落。沙戶暮煙分。暇日聊乘興。携觴更討文。黃花無限意。天外送夫君。</text>
<title>偶題</title>,<text>吾生著飮酒。爛醉作生涯。遇事傷多誤。持心患太差。病因妨食發。狂向易言加。安得常知戒。從容滌滓査。</text>
<title>七月二十一日醉書</title>,<text>雨色凄凄風欲凉。一軒高臥愧幽腸。秋懷是處先怊悵。莫敎霜淸樹葉黃。</text>
<title>勉學詩。贈鄭子中。五言古風</title>,<text>讀書守窮巷。歲月忽已晩。霜英粲粲明。風葉微微損。感時起晤歎。吾生聊自反。受命有身心。一理初混混。緣情集衆累。盻盻互忿狠。紛紛醉夢間。弱喪不知返。聖謨牖孔易。善端藹無梱。俛焉實在我。揣末而探本。格致發其軔。誠修終轉鍵。乾乾夕猶惕。款款盡誠懇。道充食可忘。理明物靡遁。玆之天所畀。欲仁仁豈遠。與君夙敦好。此義久相忖。得依志益勵。胥誨辭彌婉。析理燭破冥。遷善丸走阪。內修慕琢磨。外飭希赫咺。嗟余少迷方。譬如田不墾。疏鹵習難銷。頹墮病與輓。禾穉莠竟畝。蘭衰荊滿畹。蠢蠢縛朝紳。閔默思空蜿。君胡不見鄙。徵詩極繾綣。借聾詎獲聽。倚蛩或補蹇。寫心塞厚望。苦語頗謇謇。君其勉夫學。惠我以藨蔉。</text>
<title>靜詩贈鄭子中</title>,<text>吾觀元化妙。動靜互機發。非靜安有動。不動靜無軏。動以靜爲根。靜乃動而歇。流行儘不測。至靜無或滑。惟人體其受。靜動恒對越。本靜立人極。聖無人欲伐。累動喪本眞。衆人徒自汨。所以君子學。主靜敬母忽。探心以養氣。戒懼于倉卒。終然習與成。亦可補剩刖。前賢惠後學。歷歷玆義揭。君其守本靜。默會力須竭。</text>
<title>題詠七言四韻一首七言絶句一首</title>,<text>橫岡斗起控澄潭。鬱鬱雙松晩翠含。楊柳春光風不定。溝塍秋色露爭酣。悄無車馬來相繞。謾有禽魚與共參。聞說葺完堪繼志。曲欄何日對淸談。</text>
<title>題詠七言四韻一首七言絶句一首 其2</title>,<text>松竹蒼蒼色映關。向來幽興獨盤桓。浮生蹤跡誰如意。留取芳盟到歲寒。</text>
<title>柳寧海挽章名欠攷五言四韻二首</title>,<text>早躡靑雲路。高材佇有爲。低回奉親養。偃蹇與時踦。白髮江風逈。淸尊野日遲。瀟然脫屣去。鄕里共含悲。</text>
<title>柳寧海挽章名欠攷五言四韻二首 其二</title>,<text>每憶先君子。於公許最親。窮中時荷惠。境外屢披眞。孤露情難忘。慵疏義未陳。儀型今更遠。嗚咽淚霑巾。</text>
<title>僧覺俊 七言絶句一首五言四韻二首</title>,<text>昔和一賢今五賢。詩成已覺四經年。只應修道山中在。半世浮生亦偶然。</text>
<title>僧覺俊 七言絶句一首五言四韻二首 其2</title>,<text>琳宮聊寄宿。相𪚥𪚥禪僧。戀與情父好。談隨面不憎。卷中留筆久。雲外報音曾。脫馽吾難遂。尋眞爾却能。</text>
<title>僧覺俊 七言絶句一首五言四韻二首 其3</title>,<text>一宿南歸客。三生上界僧。能無俗韻在。不受世人憎。城市稽留久。雲山記憶曾。知名俗離寺。來往爾相能。</text>
<title>偶吟七言四韻一首五言四韻二首</title>,<text>晝臥眞偸一日閒。映簾蒼翠見南山。病餘腰膝堪時痛。客裏糧資亦自艱。一酌何妨神氣鬧。百年唯覺物精缺。南鄕幸有歸休地。臨野嶔崟水更潺。</text>
<title>偶吟七言四韻一首五言四韻二首 其2</title>,<text>江城片月落。秋夜正寥寥。靜想天無盡。玄風鶴不驕。倚床還獨睡。扶枕且孤謠。爲愛西溪水。潺湲響到朝。</text>
<title>偶吟七言四韻一首五言四韻二首 其3</title>,<text>秋日無淹晷。寒空轉泬寥。龍蛇欲成墊。鷹隼又將驕。病客誰相問。幽缺獨自謠。墻根有佳菊。顔色傲霜朝。</text>
<title>送景肅出按關東 七言絶句三首五言絶句一首</title>,<text>縹緲金剛海上山。玉峯千點倚雲間。窮探此日孤仙分。悵望君行歎未攀。</text>
<title>送景肅出按關東 七言絶句三首五言絶句一首 其2</title>,<text>平生魂夢繞雲山。宦跡空慙塵土間。嶺外仙遊君豈擅。異時丹磴尙堪攀。</text>
<title>送景肅出按關東 七言絶句三首五言絶句一首 其3</title>,<text>筆下東溟袖裏山。坎離眞訣在圓間。冥心覷破虛空裂。桂樹團團不足攀。</text>
<title>送景肅出按關東 七言絶句三首五言絶句一首 其4</title>,<text>杖節觀風處。懲貪剔瘼時。寧爲光景眩。恰有德威施。</text>
<title>賦退溪先生乾川洞寓第盆梅用龜山者宮觀梅韻</title>,<text>𪚥盆培植護風𪚥。嫩蘂疏枝不露鋒。記得夜深燈火𪚥。𪚥𪚥𪚥在酒杯中。</text>
<title>奉別退溪先生</title>,<text>江漢滔滔萬古流。先生此去若爲留。沙邊拽纜遲徊處。不盡離腸萬斛愁。</text>
<title>奉別退溪先生 退溪先生次韻此是退翁詩。而幷附于此。覽者詳之。</title>,<text>列坐方舟盡勝流。歸心終日爲牽留。願將漢水添行硯。寫出臨分無限愁。</text>
<title>仰次退溪先生梅花詩七言絶句八首</title>,<text>先生幽契託寒梅。京洛風塵偶獨來。歸興浩然春不暮。定憐疏影慰摧頹。</text>
<title>仰次退溪先生梅花詩七言絶句八首 其2</title>,<text>晴牕缺著一枝梅。不許遊蜂取次來。今日別懷空自苦。百觴澆下任缺頹。</text>
<title>仰次退溪先生梅花詩七言絶句八首 其3</title>,<text>公欲尋梅返舊山。我貪榮祿滯塵間。燒香繫纜知何處。風雨冥冥獨掩關。</text>
<title>仰次退溪先生梅花詩七言絶句八首 其4</title>,<text>湖上荒廬倚碧山。瘦梅修竹映牕間。祗今春信應如舊。愧我功名未透關。</text>
<title>仰次退溪先生梅花詩七言絶句八首 其5</title>,<text>縹緲淸標鶴上仙。故將芳意露春天。誰憐鼎實垂煙雨。種出嘉萌在眼前。</text>
<title>仰次退溪先生梅花詩七言絶句八首 其6</title>,<text>嶺外寒梅是謫仙。孤芳羈跡各全天。何當月下開幽抱。說到羲皇畫卦前。</text>
<title>仰次退溪先生梅花詩七言絶句八首 其7</title>,<text>暗傲霜寒帶月凉。小牕培養發微香。氷姿擬待明年賞。報道園丁莫謾藏。</text>
<title>仰次退溪先生梅花詩七言絶句八首 其8</title>,<text>稜稜高節撥炎凉。風動煙香不廢香。春攬百花從爛熳。水缺林下且深藏。</text>
<title>仰次退溪先生梅花詩七言絶句八首 退溪先生梅花詩元韻幷附</title>,<text>望湖堂裏一株梅。幾度尋春走馬來。千里南行難負汝。敲門更作玉山頹。</text>
<title>仰次退溪先生梅花詩七言絶句八首 退溪先生梅花詩元韻幷附 其2</title>,<text>聞道湖邊己放梅。銀鞍豪客不曾來。獨憐憔悴南行客。一醉同君抵日頹。</text>
<title>仰次退溪先生梅花詩七言絶句八首 退溪先生梅花詩元韻幷附 其3</title>,<text>風流從古說孤山。底事移來郡圃間。料得亦爲名所誤。莫欺吾老困名關。</text>
<title>仰次退溪先生梅花詩七言絶句八首 退溪先生梅花詩元韻幷附 其4</title>,<text>我從官圃憶湖山。君夢雲溪客枕間。一笑相逢天所借。不須仙缺共柴關。</text>
<title>仰次退溪先生梅花詩七言絶句八首 退溪先生梅花詩元韻幷附 其5</title>,<text>爲問山中雨缺仙。留春何待百花天。相逢不似襄陽館。一笑凌寒向我前。</text>
<title>仰次退溪先生梅花詩七言絶句八首 退溪先生梅花詩元韻幷附 其6</title>,<text>我是逋翁換骨仙。君同歸鶴上遼天。相逢一笑天應許。莫把襄陽較後前。</text>
<title>仰次退溪先生梅花詩七言絶句八首 退溪先生梅花詩元韻幷附 其7</title>,<text>頓有梅仙伴我凉。客牕瀟灑夢魂香。東行恨未携君去。京洛塵中好艶藏。</text>
<title>仰次退溪先生梅花詩七言絶句八首 退溪先生梅花詩元韻幷附 其8</title>,<text>聞說陶仙我輩凉。待公歸去落天香。願公相待相思處。玉雪淸眞共善藏。</text>
<title>伏覩先生次韻靜存送別三絶輒敢攀和。以效區區。七言絶句二首五言絶句一首</title>,<text>別來懷抱太幽孱。望極飛雲去不還。隣老偶尋披寶唾。黯然愁緖此時難。</text>
<title>伏覩先生次韻靜存送別三絶輒敢攀和。以效區區。七言絶句二首五言絶句一首 其二</title>,<text>春風浩蕩送歸舟。靑壁無梯白日流。一體不應成假合。百年渾覺得眞休。</text>
<title>伏覩先生次韻靜存送別三絶輒敢攀和。以效區區。七言絶句二首五言絶句一首 其三</title>,<text>眞成投紱冕。復作掩柴荊。誰識先生意。憂違與樂行。</text>
<title>夢見退溪先生 此絶一題奉別以來。頻得夢中之拜。戲爲一絶。倂此仰呈。</title>,<text>前夜依俙杖屨陪。今宵款曲笑談開。分明一念猶憂世。可識先生不著梅。</text>
<title>靜存文丈。和示梅花八韻。仍復依韻。以申下情</title>,<text>遙憶南園樹樹梅。雪前誰嗅暗香來。餘生歲暮當歸去。</text>
<title>靜存文丈。和示梅花八韻。仍復依韻。以申下情 其二</title>,<text>茅屋篁籬尙未頹。天賦孤眞與我梅。賞心時得碩人來。</text>
<title>靜存文丈。和示梅花八韻。仍復依韻。以申下情 其三</title>,<text>紅塵一隔雲林夢。露缺疏英只自頹。窈窕瓊姿謝壑山。</text>
<title>靜存文丈。和示梅花八韻。仍復依韻。以申下情 其四</title>,<text>幾家庭院衆芳間。寒威敢恐東皇後。一點明心爲斬關。</text>
<title>靜存文丈。和示梅花八韻。仍復依韻。以申下情 其五</title>,<text>孤絶猶堪屛遠山。泿隨騷客倚垣間。憑君莫哂干相露。</text>
<title>靜存文丈。和示梅花八韻。仍復依韻。以申下情 其六</title>,<text>浮世榮枯也不關。月下相逢姑射仙。嗅芳三匝望靑天。淸寒入骨魂靈瑩。</text>
<title>靜存文丈。和示梅花八韻。仍復依韻。以申下情 其七</title>,<text>一氣沖然太古前。臭味欣承物外仙。淡然相對境中天。</text>
<title>靜存文丈。和示梅花八韻。仍復依韻。以申下情 其八</title>,<text>風塵一逐君忘返。霜露空濛翳臘前。夢裏孤叢玉蘂凉。更憐風送舊時香。平生妙契應相惱。謾出新詩不自藏。空園獨立任荒凉。月照煙迷且蘊香。桃李滿山春欲盡。問君蹤跡幾時藏。</text>
<title>雨中戲筆</title>,<text>春雨缺缺落。春風細細吹。杏腮纔欲吐。柳眼漸能披。</text>
<title>次韻鄭子中述懷。呈退溪先生。</title>,<text>氣機妙無閡。主宰粵有理。惟人稟最秀。肖資初不異。渾然一性眞。萬善固全畀。感物藹莫禦。愛敬誰所指。良心一以貫。發見斯順軌。通蔽或難齊。安行與勉企。聖謨啓丕顯。至善示當止。範圍徯後覺。經緯建天地。寥寥道喪世。擾擾士趨事。彝倫斁靡救。禍亂興造次。鯫生閟窮海。慕古心獨至。陳編對汒如。鑽咀每深媿。汎觀未踐實。反顧失倚恃。修德懵內外。揆事迷終始。與子久相知。交義期胥致。風塵嘅形役。逐逐云胡底。素業竟成虛。歲月悲逝水。鬢髮欲蒼浪。皺面仍豁齒。猶如一寸心。勉勉思不二。提掇益努力。庶幾母自棄。警惕敢遑寧。儼若聖師侍。誾誾奉誘掖。侃侃承風刺。立己豈遺物。據表更知裏。意會有淺深。誠積無難易。知言須養氣。集義在持志。願君採我語。鑿骨方見髓。</text>
<title>次鄭子中曉坐偶書韻。仍以奉贈。時子中歸省</title>,<text>日月迭相禪。春風來不遲。澗渥動暗脈。鷄窠翔伏雌。輕寒轢晨萌。返照薰夕枝。節物已向新。之子欲何歸。默對芳襟沖。瞻缺縈幽思。我友二三子。漸覺眼中稀。事業缺無垓。世累徒繫縻。切磋或乖張。恐爲物所隳。君歸奉親餘。學文應有資。勉寄尺素書。勿憚過夫規。</text>
<title>奉送盧監司 疑是玉溪。戊十二寄呈。而値監司奔喪未達。用鵝湖韻。</title>,<text>海上窮經每起欽。朝間接武更披心。鷄羞謾愧熬周鼎。蟻垤翻憐仰泰岑。身欲奉親宜近遠。道張尊主豈浮沈。雙旌又逐西湖去。黯黯愁懷政積今。</text>
<title>偶得兩律。欲奉浼未果。五言四韻二首</title>,<text>聖學傳精一。因心辨妄眞。氣形生萬累。性命葆元醇。絶緖程朱繼。迷塗佛老湮。毫釐須更析。光景眩吾人。</text>
<title>偶得兩律。欲奉浼未果。五言四韻二首 其二</title>,<text>易昧眞難見。難安却易私。危微發自覺。善惡動於幾。質古須毋忒。傳今幸勿斯。師心如失脚。流遁恐無歸。</text>
<title>奉次退溪先生和示無字韻</title>,<text>沖漠寧論有。高堅不落無。形而截上下。識得判賢愚。變幻雲生峀。瀰漫水漲湖。眞傳誰復會。怪事只堪吁。</text>
<title>釋物格</title>,<text>致巧在雕物。物雕巧乃宣。物之雕詣極。我巧亦隨全。</text>
<title>釋物格 辨答 此是退翁詩幷附二首</title>,<text>人巧能雕物。雕寧巧得人。謂知能格物。取譬恐非倫。</text>
<title>釋物格 辨答 此是退翁詩幷附二首 其2</title>,<text>雕而能詣極。詣者豈非人。謂物能雕詣。言何太不倫。</text>
<title>再釋 五言絶句三首</title>,<text>其雕詣極處。詣者豈伊人。雕物而雕詣。斯言曾有倫。</text>
<title>再釋 五言絶句三首 其二</title>,<text>人能格夫物。物理妙于人。內外兼先後。工程不失倫。</text>
<title>再釋 五言絶句三首 其三</title>,<text>嘗閱晦菴語。理無不到云。求之物格訓。愚見豈空文。</text>
<title>景肅以詩來寄。又有將遊楓嶽之示。奉和以呈。</title>,<text>遙想神仙境。今傳玉露秋。朗霄低海嶼。圓月滿山樓。把酒應陶興。題詩且盪愁。塵埃空悵望。魂夢謾悠悠。</text>
<title>送景時出按海西</title>,<text>黃海地肥饒。頑嚚俗更恌。官惟憂牒訴。民未樂漁樵。杖節君今在。操力理所要。龍蛇兼赤子。摩撫佇能𪚥。</text>
<title>次蘇齋韻 五言四韻四首</title>,<text>欲者人之性。人皆不可無。斯言何所出。剩語恐相愚。有物當知則。如魚必在湖。同行情却異。宗孼正堪吁。</text>
<title>次蘇齋韻 五言四韻四首 其二</title>,<text>性惡荀卿說。欲論何代無。機鋒釋氏捷。科級聖人愚。慮世天垂曰。誣民地拆湖。能言吾豈敢。獨立更長吁。</text>
<title>次蘇齋韻 五言四韻四首 其三</title>,<text>陰陽豈是一。理氣不容歧。見一元乖實。言歧却失辭。幾人迷似悟。今日合還離。鑽仰猶瞻忽。前賢亦有疑。</text>
<title>次蘇齋韻 五言四韻四首 其四</title>,<text>率性斯爲道。亡羊問幾歧。見差應害事。心謬可徵辭。聖學精粗合。禪家體用離。百年須有志。三日詎無疑。</text>
<title>次蘇齋韻 五言四韻四首 漢江送柳而見 此是蘇齋詩。而觀此然後。可以知先生詩意之本末。故幷附。</title>,<text>欲者人之性。人皆不可無。何修能入道。吾老竟歸愚。病眼三年淚。離懹八月湖。幾人曾此論。今日更長吁。</text>
<title>次蘇齋韻 五言四韻四首 漢江送柳而見 此是蘇齋詩。而觀此然後。可以知先生詩意之本末。故幷附。 其2</title>,<text>只見陰陽一。那知理氣歧。先儒憂欲辨。後學執爲辭。說夢縱橫合。看場轉輾離。應將三日別。倐釋百年疑。</text>
<title>行到稷山。感懷有述寄上退溪先生。</title>,<text>揭號存齋未克存。尋常悔吝向誰言。最憐稟得疏狂氣。隨處縫稜擾性源。</text>
<title>到泰仁。得子仰尹月汀書。追和達可韻寄示。聊復和報。七言絶句二首</title>,<text>野外煙光暗結春。顚風猶復困征人。良朋書跡來何自。擎札揩眸讀數巡。</text>
<title>到泰仁。得子仰尹月汀書。追和達可韻寄示。聊復和報。七言絶句二首 其二</title>,<text>漢曲分形淚滴春。歸程日日戀佳人。中年作別殊知苦。到老傷懷更幾巡。</text>
<title>追次達可送別韻簡寄七言絶句二首</title>,<text>酸腸傷別又傷春。醉眼昏昏謾對人。尙記諸君追送遠。江頭環坐酒無巡。</text>
<title>追次達可送別韻簡寄七言絶句二首 其二</title>,<text>故園歸臥過殘春。掩却柴門不見人。遙想孔鸞天北極。夢魂中夜幾遊巡。</text>
<title>病後偶記</title>,<text>世俗杯盤何日了。先儒文字幾時尋。空堂曰沒且孤臥。啼鳥數聲風滿林。</text>
<title>題鄭觀察詩帖。用梁松川韻。</title>,<text>田園歸夢謝公卿。偶接淸塵意氣傾。映座寒花鉤逸興。滿川斜日宕春情。忘形醉臥難攀袂。涴卷悲吟且寄聲。自笑疏狂遺檢束。幾憑洪量倒深觥。</text>
<title>退溪先生和存字韻寄示。又用韻仰浼。</title>,<text>一點靈臺愧不存。向來鸚鵡只能言。如今庶取明誠力。木有深根水有源。</text>
<title>仰次退溪先生韻紀樂菴。仍上先生。</title>,<text>林廬靜處亦光華。初卜書齋倚翠阿。崖竹幾竿鳴夜雨。嶺松孤影漾晴霞。圖書寓目元非厭。疏糲充腸儘不哇。且會聖賢傳授意。何論曲直與橫斜。</text>
<title>達可將赴京。送紙求別語。</title>,<text>聞君銜命赴神燕。身在湖南隔祖筵。蒙託小牋求別語。願將行止付蒼天。</text>
<title>陶山書堂</title>,<text>容膝堂成審易安。陶匏登案足怡顔。優游卒歲知何事。象在方圓水在槃。</text>
<title>巖棲軒</title>,<text>收身非欲慕逃虛。勵志唯應冀復初。緬想前修心炯炯。一軒棲息俗緣疏。</text>
<title>玩樂齋</title>,<text>涵養宜加靜裏功。推行還覺動時通。須探敬義循環妙。方信曾思立敎同。</text>
<title>幽貞門</title>,<text>卜築何須强灼龜。江潭延徑入柴扉。幽人恰有潛心地。貞吉從敎履道夷。</text>
<title>淨友塘</title>,<text>淤泥不染解全天。濯濯明姿更可憐。想得無言相對處。一團淸興爲君偏。</text>
<title>節友社</title>,<text>壇徑栽培一對三。竹松梅菊便相參。風霜雨露殊榮落。造化微機幸自諳。</text>
<title>隴雲精舍</title>,<text>藹藹山頭幾片雲。每當怡悅輒思君。也知此物難持贈。脈脈幽懷自十分。</text>
<title>時習齋</title>,<text>學習如何取數飛。操存思索諒無時。須敎浹洽中心悅。未必撑眉獨解頤。</text>
<title>止宿寮</title>,<text>父生師敎食於君。老少相隨友與羣。禮有往來情更洽。講求寧復狼云云。</text>
<title>觀瀾軒</title>,<text>盈科行險事如何。志道成章足歎嗟。寓目急湍知有本。仰欽先哲起人多。</text>
<title>谷口巖</title>,<text>堂舍粗成谷口雲。更開蘭徑接山門。耕巖名震元非慕。出入無虞却可論。</text>
<title>天淵臺</title>,<text>鳶魚非但指爲然。仰有靑天俯有淵。偶上小臺情境妙。向來辛苦對陳編。</text>
<title>天光雲影臺</title>,<text>滄波凝湛寫天光。何似當年半畝塘。固是靜深含萬象。誰知溥博發源長。</text>
<title>濯纓潭</title>,<text>潭上行吟怳醉醒。潛思明訓意無寧。縱然自取由淸濁。今日眞堪濯我纓。</text>
<title>盤陀石</title>,<text>金土淪精妙結形。隨波隱見理難明。狂瀾盪擊終無奈。天許孤根老不傾。</text>
<title>東翠屛山</title>,<text>濃淡山光倚畫屛。煙雲變化任縱橫。不應卷石能成大。自是天機有廣生。</text>
<title>西翠屛山</title>,<text>偃蹇逍遙萬古屛。淡煙斜日見林亭。秋霜刻轢氷埋覆。忽地春回不改靑。</text>
<title>芙蓉峯</title>,<text>山形非必似花形。深秀猶堪當美名。更有幽人葆馨德。一般佳趣類天成。</text>
<title>用南岡送別韻寓懷七言絶句四首</title>,<text>田間羸臥此身輕。種稌收年愜素。情天上故人回辱札。幾時携手寸心傾。</text>
<title>用南岡送別韻寓懷七言絶句四首 其二</title>,<text>春來曰照江山麗。雨擺風吹草木香。自斷此生甘寂寞。曳杖吟嘯亦何傷。</text>
<title>用南岡送別韻寓懷七言絶句四首 其三</title>,<text>將心學道嗟無得。推己加人愧未誠。謾欲收身尋舊業。不堪回首憶神京。</text>
<title>用南岡送別韻寓懷七言絶句四首 其四</title>,<text>園中種竹開三徑。籬外栽桑活幾條。墟曲往來移白日。夜深淸月照寥寥。</text>
<title>歎霖</title>,<text>春旱焦生物。淋淋夏雨零。川原開浩渺。日月入幽冥。天意終何在。人心自不寧。聊興野老歎。誰徹玉宸聽。</text>
<title>謾成</title>,<text>綠野佳山映竹林。短墻喬木舊窺臨。投閒缺缺缺從欲。處獨時憐月照心。陳迹百年言笑哭。浮生千劫去來今。亦知强學爲吾事。深愧疏慵轉陸沈。</text>
<title>挽金師顔 景愚。七言絶句二首五言四韻一首。</title>,<text>白幔晴沙望裏明。一壺君爲佇吾行。鴒原宿草情難忍。孤負淸歡隔死生。</text>
<title>挽金師顔 景愚。七言絶句二首五言四韻一首。 其2</title>,<text>邀月亭中幾醉醒。人間萬事付流萍。靑山滿目秋光於。惆悵銀蟾入夜零。</text>
<title>挽金師顔 景愚。七言絶句二首五言四韻一首。 其3</title>,<text>文字餘家業。畸孤老不成。幾回耽野興。眞復惜朋情。暮峀迎飛兔。春溪掇杜蘅。平生最相與。今日淚縱橫。</text>
<title>寄友</title>,<text>放神甘陋巷。餬口任凶年。病隔朝廷議。癡蒙骨肉憐。漢陰雲靄靄。湖上月娟娟。歲暮相思苦。緘書淚點懸。</text>
<title>次息影亭韻 五言四韻五首</title>,<text>昔拜石川老。徘徊松下亭。入間猶脫屣。天上自騎星。落日雲生峀。秋風葉滿庭。逢君言勝槪。吾欲款幽扃。</text>
<title>次息影亭韻 五言四韻五首 其二</title>,<text>息影初無作。憑高更製亭。衆山擎落日。一水帶飛星。雨寵苔連竹。春深鳥下庭。逍遙自得意。空復掩柴扃。</text>
<title>次息影亭韻 五言四韻五首 其三</title>,<text>棲霞成一室。息影有孤亭。俯仰看天地。行藏問曰星。桑麻翳幽徑。鳥雀噪荒庭。寂寞何人到。松關只自扃。</text>
<title>次息影亭韻 五言四韻五首 其四</title>,<text>吾友金剛叔。松間作草亭。里名今道石。山號舊聞星。命駕思探勝。開襟佇步庭。春風可相約。紅綠映林扃。</text>
<title>次息影亭韻 五言四韻五首 其五</title>,<text>石底溪邊宅。編茅起小亭。閒身朝倚柱。幽思夜觀星。露藥紅迷牖。霜篁翠覆庭。時聞社酒熟。扶杖出雲扃。</text>
<title>漫成</title>,<text>備竹千竿立。孤松萬葉低。北南吾自解。出入客都迷。小圃秋容盡。柴門月色凄。從憂霜雪至。深臥聽鳴鷄。</text>
<title>書懷</title>,<text>半生迂拙工夫少。陋學難明竟僞眞。謾有文詞播邦域。愧無忠信及鄕隣。田園且涉閒中趣。松竹猶含物外春。卒歲優游許送老。操存凝固更何因。</text>
<title>夜酌呼韻</title>,<text>雲月微明且替燈。黃花淸醥坐中能。人間好會知無幾。狂興超超聳百層。</text>
<title>同通判城主宿樂菴。用柳生韻敍別懷。五言四韻一首。七言四韻一首。七言絶句一首。</title>,<text>小菴開勝地。棲息更何求。樂在尋遺緖。朋來共此遊。秋風吹不盡。新月影纔流。離合人間事。茫然任去留。</text>
<title>同通判城主宿樂菴。用柳生韻敍別懷。五言四韻一首。七言四韻一首。七言絶句一首。 其2</title>,<text>兩日追隨作別難。明朝相送路漫漫。六年覆我墳塋惠。一別欽君志氣完。山嶽隔來神欲往。川塗望處鼻應酸。名園聞說多淸勝。倦客何時得縱觀。</text>
<title>同通判城主宿樂菴。用柳生韻敍別懷。五言四韻一首。七言四韻一首。七言絶句一首。 其3</title>,<text>天畔淸秋一篴橫。離腸遇酒欲悲鳴。遙知漢北相思地。鴻雁應須爲寄聲。</text>
<title>用城主韻 姓名欠攷</title>,<text>蕭寺杯盤且割鷄。夜雲遮敎遠山低。明朝別恨知何處。目斷黃塵一水西。</text>
<title>又賦一律</title>,<text>謾將身世伏荒林。寧有工夫罄履臨。多病獨愁頻斷酒。逢人猶喜任開心。靑山袞袞來如昨。秋夜寥寥樂在今。乾盡幾杯情不極。坐看西嶺白河沈。</text>
<title>川上卽事</title>,<text>秋水淨無苔。游魚自曝腮。銀刀爭日影。疑是浪花開。</text>
<title>呈松川</title>,<text>松下層臺豁。江邊落日斜。牛羊欲歸巷。禾黍自堆家。握手形容改。開尊意氣多。秋煙迷極目。新月更流華。</text>
<title>述意</title>,<text>山外如屯寺。簷前極樂川。徵名存俚俗。延賞淡風煙。舊伴曾留約。禪宮儻有緣。何時匹馬出。欹坐竹林邊。</text>
<title>逢僧性眞。說蘆山勝槪。</title>,<text>此身何幸得優閒。笑對山僧說買山。巖洞不殊雲谷勝。鑿耕寧患夏畦艱。乘春芟刜須無負。趁歲追尋亦可還。書釰半生終做錯。洗心猶欲樂幽潺。</text>
<title>挽人七言四韻一首五言四韻一首</title>,<text>感疾身彌困。澄心缺益精。美質能全性。沈痾苦損明。臨行遺我語。終事見君情。兆卜先人吉。家從孺子營。浮生與化去。備短不須驚。</text>
<title>挽人七言四韻一首五言四韻一首 其2</title>,<text>英英璞裏玉。鬱鬱澗中材。世德應無疾。持心自不回。飛騰才竟屈。四十命何催。白首嗟吾在。心腸只欲摧。</text>
<title>挽人</title>,<text>早負才名大。蹉跎竟不伸。空存經史業。聊與簿書親。八袠年非促。諸孫慶自臻。帝鄕雲馭杳。荒壠斧封新。</text>
<title>伏蒙先生垂示山梅山翁贈答兩絶。欽想閒趣。懷不能已。敢綴蕪思。伏祈笑㩜。七言絶句二首</title>,<text>寂歷崖濱我所宜。憶君城市鬱幽思。天敎異事諧今日。君返柴荊我占時。</text>
<title>伏蒙先生垂示山梅山翁贈答兩絶。欽想閒趣。懷不能已。敢綴蕪思。伏祈笑㩜。七言絶句二首 其二</title>,<text>練悅明粧與子宜。月寒京洛淡相思。東風幸借芳盟便。繞樹徘徊索笑時。</text>
<title>盆梅風字韻倂蒙和示感悚難言。敢又步韻。以罄下情。</title>,<text>耿霧摛春正濯風。化工何意漏機鋒。幽人靜對神相契。玉骨氷魂寂寞中。</text>
<title>伏覩盧副學和律。謹用元韻仰述鄙懷。伏祈笑㩜。五言四韻二首</title>,<text>思親惟欲退。殉道且堪留。霽潦時頻異。行藏事正悠。區區徒自哂。勉勉豈須偸。賴有澆愁處。黃花滿意秋。</text>
<title>伏覩盧副學和律。謹用元韻仰述鄙懷。伏祈笑㩜。五言四韻二首 其二</title>,<text>浮生來有限。玄化逝無留。對景神如王。忘機夢自悠。道應遺蔕芥。跡實恥姦偸。客榻知蕭瑟。呈花慰晩秋。</text>
<title>羅牧期話七頭亭 趙惟誠。五言四韻五首。</title>,<text>溪山七頭好。談笑四人同。把酒情何限。吟詩興不窮。銀蟾流玉界。晴雪捲長空。不覺深更盡。惟看燭影紅。</text>
<title>羅牧期話七頭亭 趙惟誠。五言四韻五首。 其二</title>,<text>與君會合難。今夜興何寬。蠟獨華筵爛。絃歌雪月寒。人間那有此。俗累不須干。怳惚瓊臺夢。明朝且作歡。</text>
<title>羅牧期話七頭亭 趙惟誠。五言四韻五首。 其三</title>,<text>人間多事在。境外有情何。幸作今宵會。疑聞子夜歌。潺湲流碧水。盤鬱帶靑蘿。幽興深深處。淸詩誰肯和。</text>
<title>羅牧期話七頭亭 趙惟誠。五言四韻五首。 其四</title>,<text>曾聞君廢酒。今日飮關心。報盞眞相勸。挑燈不厭深。淸溪流素月。殘雪灑晴岑。斟酌情難盡。西峯月欲沈。</text>
<title>羅牧期話七頭亭 趙惟誠。五言四韻五首。 其五</title>,<text>年來多苦事。晤對與誰同。偶得今宵樂。都忘昔曰窮。琴歌和笛逈。雪月滿郊空。淸興何能繼。須看躑躅紅。</text>
<title>寓樂菴書懷</title>,<text>痛哭斯文喪。寒菴獨倚形。雪牕心耿耿。風壑淚冷冷。無復尋遺緖。空餘抱古經。他年遊地下。儻得見英靈。</text>
<title>次息影亭韻紀四時五言四韻四首</title>,<text>草色看如積。春光乍到亭。嬌陰迷遠樹。輕霧動晴星。酒熟斟盈斝。花開墜在庭。無人與來往。谷鳥喚巖扃。</text>
<title>次息影亭韻紀四時五言四韻四首 其二</title>,<text>淡淡松風起。微凉滿一亭。琴書携驥子。耕耨任奴星。急雨聲搖壑。明虹影過庭。翛然罷幽夢。步屐到前扃。</text>
<title>次息影亭韻紀四時五言四韻四首 其三</title>,<text>寥廓天開境。朣朧月照亭。良宵生逸興。皓彩失恒星。玉露頻翻袖。金花半隱庭。凝神愜淸賞。不信有機扃。</text>
<title>次息影亭韻紀四時五言四韻四首 其四</title>,<text>搖落驚山樹。瓊瑤復擁亭。人間堪臥雪。歲去自周星。縹緲思玄圃。蒼茫問大庭。前溪西日照。晩色靜林扃。</text>
<title>次退溪先生韻。贈雪衡。</title>,<text>音容一去更難尋。獨有書齋倚碧岑。聞爾不忘增葺意。補扶無力正悲吟。</text>
<title>退溪先生挽章五言四韻四首</title>,<text>克協剛柔德。仍全寵辱身。硏精如不及。利用臾無磷。大業光前輩。流風被後人。斯文天豈喪。謨訓日星陳。</text>
<title>退溪先生挽章五言四韻四首 其二</title>,<text>末學多迷路。先生儘不差。有心安義命。無計佐邦家。溫厲存三變。嚴恭勝百邪。如何遽觀化。揮淚向殘霞。</text>
<title>退溪先生挽章五言四韻四首 其三</title>,<text>遠跡風塵表。溪山慰暮年。養心思寡矣。觀象任隤然。特達中和旨。沈潛格致篇。叨承誨諭切。痛哭隔新阡。</text>
<title>退溪先生挽章五言四韻四首 其四</title>,<text>駿步惟憂道。蓬心幾仰高。歸依慙薄劣。誘掖荷勤勞。絃絶誰能續。山頹我獨遭。空懷知己死。短髮不勝搔。</text>
<title>元曉寺次人韻 七言四韻三首</title>,<text>春光撩我到禪關。日萼風條晻映間。磅礴扶輿知積氣。嶙峋崔崒見兼山。紅塵浪走曾濡迹。丹壑幽尋且破顔。謾欲題詩記時月。筆端神鬼未招還。</text>
<title>元曉寺次人韻 七言四韻三首 其二</title>,<text>瘦馬登登度石關。暮投殘刹坐階間。平生自許不羈士。今日來尋無等山。完月在空淸散影。片雲浮樹綠舒顔。令人却憶昌黎子。安得徜徉不更還。</text>
<title>元曉寺次人韻 七言四韻三首 其三</title>,<text>文句鑽硏未透關。老懷猶欲臥林間。虛明氣象誰參月。厚重功夫謾學山。愁外煙霞元寡侶。眼前花鳥亮多顔。芒鞋且作悠悠客。應被傍人笑往還。</text>
<title>贈行正</title>,<text>人間相値夢耶非。瑞石頭流面目依。伸屈往來成一幻。秪今浮世可忘機。</text>
<title>感吟</title>,<text>先生厭世白雲鄕。賤子含哀在一方。遙想佳城今日掩。四山氛霧轉茫茫。</text>
<title>感吟 其二</title>,<text>一氣悠悠往文回。可堪華屋落泉臺。山頭不覺中心痛。衰白餘生踽踽來。</text>
<title>感吟 其三</title>,<text>多病年來效括囊。偶隨春色到禪房。傷心吾道今墜地。敬爲何人更畜杳。</text>
<title>圭峯遇雨。同諸君賦得松字。</title>,<text>巍然無等山。勝處說圭峯。我隨春光來。氛祲何浩洶。林花稍自開。艶姿凌柏松。</text>
<title>圭峯遇雨。同諸君賦得松字。 其二</title>,<text>留連數晨夕。頗覺幽意濃。今玆忽欲去。風雨侵疏慵。酌酒慰諸君。吾行可從容。</text>
<title>息影醉後。與高霽峯金上舍景生呼韻。金成遠亭五言四韻三首</title>,<text>物外情難盡。人間事或乖。杯盤賓主共。談笑古今偕。酒味傾還喜。歌聲聽卽佳。星山此夜會。消遣百年懷。</text>
<title>息影醉後。與高霽峯金上舍景生呼韻。金成遠亭五言四韻三首 其二</title>,<text>瑞石纔探歷。松間意不乖。酒多情自放。吟苦笑兼偕。長笛風前好。華燈夜亦佳。棲霞成一宿。明發有餘懷。</text>
<title>息影醉後。與高霽峯金上舍景生呼韻。金成遠亭五言四韻三首 其三</title>,<text>夜色深深好。狂言事事乖。酒來曾不讓。醉去宿能偕。爛熳情何極。追隨意更佳。風煙迷洞壑。春酌遣幽懷。</text>
<title>次息影亭韻 五言四韻二首</title>,<text>歷盡山無等。來尋息影亭。坐間排玉燭。松裏見疏星。醉興渾抛盞。狂懷欲臥庭。明朝有何事。幽磴不須扃。</text>
<title>次息影亭韻 五言四韻二首 其二</title>,<text>淸風吹老樹。白日麗春亭。美酒傾三亥。嘉蔬對五星。從容見山水。偃蹇在門庭。君與吾同趣。徘徊雲滿扃。</text>
<title>管押使梁公挽 五言四韻二首</title>,<text>熊豹姿能偉。江河量亦弘。軒騰久勞外。鬱屈未攄膺。漢水恩方渥。燕山病更增。丹旌返桑梓。摧咽到交朋。</text>
<title>管押使梁公挽 五言四韻二首 其二</title>,<text>令弟文章盛。先人德業稱。承家眞不墜。聯璧更多能。利器宜盤錯。窮途爲愛憎。凄凉九原路。無復見風稜。</text>
<title>次林希仁韻 五言四韻二首</title>,<text>人生豈是幻。性命本諸天。逐物曾多患。回心却欲全。淸風來水面。皓月到雲邊。意味瀟然處。誰知鶴上仙。</text>
<title>次林希仁韻 五言四韻二首 其二</title>,<text>慵懶三生習。村墟五月天。病侵身不穩。心累興無全。鶴過黃雲外。蟬吟綠樹邊。蓬萊在何處。愁絶憶羣仙。</text>
<title>挽人</title>,<text>一別搖搖思。那知隔死生。侑歌前歲事。含慟此時情。草草幽行路。茫茫返故塋。孤蹤乖造哭。意氣爲誰傾。</text>
<title>贈僧性鑑</title>,<text>六月冥冥雨。雙林昧昧禪。求詩欲何用。逐物且無然。露浥芭蕉幻。風傳簷蔔圓。機緣看已盡。休復哭蒼天。</text>
<title>次贈引雲</title>,<text>滿地梧陰在。僧來問昔年。池菴與根嶺。却憶意茫然。</text>
<title>贈僧道均</title>,<text>滿架葡萄樹。根深枝葉長。西來祖師意。歸去好商量。</text>
<title>贈澹俊</title>,<text>荷葉荷花映石扉。仰山聽水世情微。僧來乞句吾無語。佛地儒家意自違。</text>
<title>羅士愃松齋入詠</title>,<text>疾讀荷衣句。松齋勝可稽。琴書有臺閣。蓮竹自塘溪。疏影梅枝靜。淸香菊塢迷。梧亭聞更好。他日款幽蹊。</text>
<title>昨因宿酲。多發狂態愧慄不勝。此有荒句。仰浼淸盻。幸祈一粲。盧蘇齋前。七言四韻二首</title>,<text>百年高義鬼應驚。一代貞姿國欲傾。行者雄間本無物。先生洛裏抱遺經。大將柱石吾宗社。物果鑪鎚爾重輕。疏拙自慙陪笑語。數杯聊復學沈冥。</text>
<title>昨因宿酲。多發狂態愧慄不勝。此有荒句。仰浼淸盻。幸祈一粲。盧蘇齋前。七言四韻二首 其二</title>,<text>女媧無事補天傾。孫述何爲禦衆驚。自有書生談世務。且容騷客諷離經。夢中不覺還家易。酒後寧知出語輕。歲晩恐違林下願。只今塵土使人冥。</text>
<title>次登漢江樓七言四韻二首</title>,<text>江心日暖碧鱗開。沙際風回白雪堆。紫極遙聞新主出。靑丘快覩美人來。雲煙入筆盈詩卷。嶽海經心酒在杯。物外淸遊天借便。不妨吟嘯重徘徊。</text>
<title>次登漢江樓七言四韻二首 其二</title>,<text>江樓敞豁似登高。江水泓澄正受篙。三島漫疑槎拂斗。四遊寧信極憑鼇。茫茫落日飜崖窾。颯颯輕風颭浪濤。却喜使華詩思健。醉拈椽筆倚雄豪。</text>
<title>次滿江紅詞名</title>,<text>海邦雄觀大欲借。子虛烏有儘記得。江橫淸麗。峀苞深秀。文物煥彬看在此。人煙繁庶渾如舊。哂吾儕狂態不須嫌。談天口。</text>
<title>次滿江紅詞名 其2</title>,<text>腰皷裂。華鍾吼。詩滿紙。樽盈酒。侑儒仙。徘徊良久。幽趣未輸箕穎下。高才肯墮韓歐後。想龍灣掩映。送將歸。瞻馬首。</text>
<title>次漢江舟中</title>,<text>寒江漾漾泛樓船。霞碎雲銷媚遠天。淸興惱人須取醉。高談驚坐好禁眠。悲歡萬緖魂應斷。去住千名淚欲濺。遙想佩環天北極。芳洲春纜爲誰牽。</text>
<title>次江遊</title>,<text>勝地千年客愜情。仙遊一日景增明。臨風不覺大杯穩。望月須敎長笛橫。歷歷江山餘古跡。悠悠天地寄浮生。瓊琚散落難收拾。百過吟來肺腑淸。</text>
<title>次龍頭山晩酌</title>,<text>龍頭菌蠢兀成峯。表裏山河望欲窮。濟濟衣冠來日下。飄飄歌管落雲中。皇恩暢洽天無極。聖德恢弘物與通。憑仗儒仙採詠俗。毫端頃刻吐靑紅。</text>
<title>次登龍頭峯</title>,<text>仲冬風日靜澄灣。步上龍頭不用攀。吟罷悠然豪氣發。長天無際鳥飛還。殘霞孤映閃江晴。白鳥羣飛入浦橫。淸興滿前人易散。夜來涵泳幾星明。</text>
<title>次登太平館樓已上十首次皇華顦韻</title>,<text>山河鍾秀氣。日月臨遐陬。皇華聊暇日。雲表飛高樓。倚欄恣遊眺。醉酌回靑眸。霜淸草木疏。風勁微氛收。</text>
<title>次登太平館樓已上十首次皇華顦韻 其2</title>,<text>芳樽湛綠酒。足以消羈愁。回首五雲邊。縈紆道里悠。補袞攄素抱。鳴珮趨螭頭。觀風有所得。密勿陳前旒。</text>
<title>傾字韻在湖堂七言四韻二首</title>,<text>羈懷戃怳向人傾。病脚欹危上馬驚。陳力自憐將折足。報恩終覺在離經。紛紛事故魚鱗襲。莾莾形骸鳥毳輕。抱我十心靡所告。仰申天日俯詒冥。</text>
<title>傾字韻在湖堂七言四韻二首 其二</title>,<text>葵心正向大陽傾。麋目還從美色驚。自笑剛腸多忤物。誰憐褊性任窮經。孤忠未展情何限。一脚難行病不輕。深荷二君來慰解。銀蟾脈脈下靑冥。</text>
<title>題司諫院契軸</title>,<text>重入備門冒謬恩。二旬從事愧空言。那知繪素開名字。但覺朋僚綴蕙蓀。陽范慮深誠欲盡。韓歐辭迫義彌敦。時淸諫疏無妨罕。靜對高筵酒滿樽。</text>
<title>題靜存別帖 李湛五言四韻四首</title>,<text>優游幾爲客。骯髒久知雄。靜覺精神炯。衰憐面貌癃。孤松秋盡後。病鶴月明中。境色空相惱。高懷誰與同。</text>
<title>題靜存別帖 李湛五言四韻四首 其二</title>,<text>山北休休老。湖西矯矯臣。剛柔隨地用。德業與時新。薄俗須歸厚。澆風佇變淳。扶持庶無疾。終可國家均。</text>
<title>題靜存別帖 李湛五言四韻四首 其三</title>,<text>趣遠難諧俗。才高竟累名。幾年甘賜玦。今日任提刑。舊學無偏黨。新功見治平。羣公多善禱。詩語類盤銘。</text>
<title>題靜存別帖 李湛五言四韻四首 其四</title>,<text>公今愛衰境。我亦惜頹齡。撫事閒爲貴。收身靜是榮。貞元流不息。日月逝無停。離合憑誰問。臨分更有情。</text>
<title>送忠淸監司 柳琠</title>,<text>按節湖西去。承恩漢北來。相逢一笑罷。告別萬恨催。離合何須問。浮沈只自咍。將詩託微悃。流澤及田萊。</text>
<title>送千秋使 李億祥</title>,<text>終南忻接舍。槐院憶趨塵。披豁容疏放。歸依慕慤醇。幾年離思苦。今日遠征均。相値遼河路。班荊語可親。</text>
<title>送書狀金時晦</title>,<text>男兒繫一方。耳目不開張。此日神都去。平生宿願償。山河恢地理。日月煥天章。感遇應增慧。歸來補舜裳。</text>
<title>送朴右相赴京淳。五言長篇二首。七言四韻二首。</title>,<text>客行憂遠道。白露霑衣裳。驅車不得息。羲和將欲藏。轅馬躑躅鳴。衆星揚其光。遙遙念鄕國。豈不愁中腸。努力忍辛苦。無爲外物戕。男兒事桑蓬。天命亦有常。愷悌神所扶。逍遙遊四方。</text>
<title>送朴右相赴京淳。五言長篇二首。七言四韻二首。 其2</title>,<text>秋草日以黃。秋空日以高。凉風入暗牖。蟋蟀鳴相鏖。客懷愴無寐。寒燈空自挑。大運有衰盛。羣物隨滔滔。人生不自持。逐逐耽腥臊。拂衣謝世人。畢命依蓬蒿。</text>
<title>送朴右相赴京淳。五言長篇二首。七言四韻二首。 其3</title>,<text>丁年泮舍話幽襟。末路風塵擬不淫。謀食竟爲科第誤。繫官還被利名侵。吾常望子學明德。子豈忘吾勵素心。此義固應拚到死。只憐人事有浮沈。</text>
<title>送朴右相赴京淳。五言長篇二首。七言四韻二首。 其4</title>,<text>孤介何殊物外仙。一時淸望儘顒然。功名邂逅窮卿相。道義從容待聖賢。禹跡山河堪跋涉。皇家文物與周旋。歸來啓沃多裨補。坐見黎元疾苦蠲。</text>
<title>送金沃川 名欠攷</title>,<text>將詩仰送意堪憐。屈指光陰已八年。嶺外幾愁消息斷。湖邊曾得簡書傳。相逢白髮生完好。又別秋風攪靜便。浮世去來誰所使。病身聊欲聽高天。</text>
<title>送宋同知 寅</title>,<text>迢遞燕京路。公今幾度行。山河不改色。日月史重明。問舍知人意。驅車見客情。春風挾歸興。郊外柳絲輕。</text>
<title>挽人</title>,<text>能事兼文武。高懷有弛張宮陞三品貴。壽止七旬强。疏賴蒙知久。交親荷意長。遙裁八句挽。老淚不禁滂。</text>
<title>挽人</title>,<text>戰藝魁多士。爲官長庶僚。藏舟一笑失。缺井百憂銷。素幔人誰顧。丹旌姓獨標。荒山合兆處。秋雨自蕭蕭。</text>
<title>偶書</title>,<text>物役心常動。年侵氣不充。悠悠從薄宦。蹇蹇鞠微躬。短日晴空曬。輕煙紫樹籠。偶參金鼓地。吟嘯意無窮。</text>
<title>再次無韻</title>,<text>𪚥𪚥非天性。要須寡以無。復初名曰聖。徇物諡爲愚。𪚥𪚥雲迷樹。畿郊月在湖。相思不相見。悵望獨長吁。</text>
<title>次韻</title>,<text>𪚥詩來隳案。笑對菊花浮。象外仍挑興。閒中任撥愁。風塵迷日月。天地送春秋。想得園林靜。難堪歸夢悠。</text>
<title>漫成</title>,<text>卒卒幾時了。茫茫誰與同。高風催落木。微月伴鳴蟲。厭酒翻思醉。忘緣却學空。金壺惟有乞。聊欲撥矇矓。</text>
<title>挽人</title>,<text>鳳去翔千仞。龍藏襲九淵。吾生感物性。賤迹慕天然。款款愁中語。冥冥醉後仙。團圓憑一夢。塵世足夤緣。</text>
<title>挽人</title>,<text>迫患心難盡。澆愁酒有功。海鄕居或遠。京宅養能忠。忽蛻風塵表。應遊汗漫中。緘辭遙寓挽。交義愧無終。</text>
<title>挽人</title>,<text>洛下相逢憶去年。怪君容鬢遽衰然。春來喜有音書至。秋晩驚聞訃報傳。情信未酬懷耿耿。幽明長隔恨綿綿。挽歌寄與湖南遠。斜日悠悠下素天。</text>
<title>次風詠亭韻 金彦琚亭</title>,<text>遊山羈客不能休。偶到仙滄一散愁。風約林梢呈遠野。煙開波泿露長洲。塵埃只恨三山隔。樽酒何妨半日留。人事悠悠難自了。故應來賞待高秋。</text>
<title>臘月初一日夜。寓直中書堂。用外高祖晉山姜文良公韻。聊述鄙懷。七言絶句三首</title>,<text>餬口難營負郭田。老形羞澀坐華筵。頑冬尙幸花無豔。把酒挑歡恐易顚。</text>
<title>臘月初一日夜。寓直中書堂。用外高祖晉山姜文良公韻。聊述鄙懷。七言絶句三首 其二</title>,<text>畵閣靑燈睒積陰。落簷風雪更悲吟。閒尋舊事𪚥𪚥𪚥。欹枕瀟然且視今。</text>
<title>臘月初一日夜。寓直中書堂。用外高祖晉山姜文良公韻。聊述鄙懷。七言絶句三首 其三</title>,<text>多病年來酒作狂。只今羈興轉蒼茫。誰令玷此風流地。笑把金杯政瀲黃。</text>
<title>與金佐郞景愚邀月亭詩</title>,<text>屋角流光似轉車。江山今見九秋餘。蕭蕭落木空飄雨。疊疊遙岑欲揷虛。松缺缺壺情不盡。水邊邀客興何如。疏狂自有偸閒僻。未必明時厭直廬。</text>
<title>挽金佐郞景愚 二首</title>,<text>白幔靑莎望裏明。一壺君爲佇吾行。鴒原宿草情難忍。孤負淸歡隔死生。</text>
<title>挽金佐郞景愚 二首 其二</title>,<text>邀月亭中幾醉醒。人間萬事付流萍。靑山滿目秋光冷。惆悵銀蟾入夜凉。</text>
<title>挽章七言二首 兪泓退憂堂</title>,<text>獨抱瑚璉罕世姿。良材留待棟樑期。文追班馬不多讓。學究天人空自奇。陶逕遙憐稚子候。延門長惜大醫遲。傷心玉樹埋何處。無復蒼生望濟時。</text>
<title>挽章七言二首 兪泓退憂堂 其二</title>,<text>連榻周庠舊拍肩。于今二十有餘年。君辭北闕初關外。我按南州適海邊。樽酒未嘗溫一笑。音容何遽隔重泉。題詞此日無窮慟。未見長松竟拄天。</text>
<title>挽章五言二首 盧禛玉溪</title>,<text>義氣傾多士。英明冠一時。淵源追洛建。探賾極毫絲。進可開羣蔽。退將有所爲。天乎遽不淑。朝野惜齎咨。</text>
<title>挽章五言二首 盧禛玉溪 其二</title>,<text>朝天命忽下。不晉詎無難。北寓愁覊宦。南來病據鞍。壑舟移半夜。家室隔三飡。已矣平生志。空令我輩歎。</text>
<title>挽章楊士奇</title>,<text>誰遣風霜玉樹摧。南州望斷哭之哀。虞憂時異龍蛇歲。殄瘁愁連木稼災。未展經綸回古意。肯論華藻出人才。名賢問答寧無見。獘賦更張亦有裁。深省擬修吾道廢。激昻應爲俗流頹。讜言不避台臣怒。原廟終須聖主開。斂迹。室中充浩氣。戀君牕畔賞寒梅。蒼生欲起東山臥。榮召頻蒙北闕催。雅望此時方倚重。英魂何處不歸來。薤歌悲甚登門客。湖海生蒭阻奠杯。</text>
<title>挽章七言二首 金啓雲岡</title>,<text>如何夫子棄斯文。豈獨交親哭寢門。帷幄已虧堪寄命。江湖誰復任憂君。公傷世道扶無着。私悼吾身過未聞。間氣生賢還不憖。茫茫天意詎能論。</text>
<title>挽章七言二首 金啓雲岡 其二</title>,<text>獨諳硏窮善惡幾。浩然寧動是兼非。孤衷耿耿論思際。大節堂堂進退機。虎逝龍亡嗟莫及。山摧棟折痛何依。屋樑殘月疑顔面。却憶平生淚濕衣。</text>
<title>挽章五言二首 禹性傳</title>,<text>間氣難重見。微言孰更尋。斯文知己矣。象怪復相侵。共抱山崩慟。流年忽周馳。公今又如此。天道更悠悠。對月論經夜。停杯話別時。儀刑空在目。獨坐涕漣洏。</text>
<title>挽章洪仁慶</title>,<text>傷心世事涕漣漣。握手風塵幾視天。雪遍途中街十二。春明門外路二千。靑山一臥君應樂。白髮孤生我自憐。脈脈百年同道契。如何今日隔重泉。</text>
<title>挽章門人鄭澈松江</title>,<text>間氣山川秀。沖惺雪玉澄。人文悼湮晦。聲利慨奔騰。節簡求心法。儒家得準繩。妙齡纔弱冠。高眼已前層。築室因山墓。開門自遠朋。誨人雖不倦。從善奈如登。鹵莾迷三反。因循護一矜。風塵幸再遇。論議獲頻承。擧措憂常妄。襟期惜未弘。對顔殊綣綣。退省尙兢兢。舊習猶難化。新愆更日增。悶時心共貫。會禮說稱。到寺書猶壁。臨門戒在膺。松楸詩獻讖。冥漠語垂徵。南郭三秋別。西林六載燈。厚恩無路報。隆待我何勝。寂寞湖天樹。崎嶇漢渡氷。吳醫痛路返。李子悵晨興。淚盡雲亭隔。魂傷葦嶺陞。吾儕竟何托。天意東難憑。</text>
<title>挽章盧守愼蘇齋</title>,<text>無等山前遇。吾明彦甫賢。開懷梅驛臘。回首木牛年。擾擾公餘地。悠悠醉後天。乍驚談世陋。眞喜執經堅。客夢孤峯見。歸途二豎纏。黃泉有此別。衰病未忘處。</text>
<title>挽章七言二首 具鳳齡柏潭</title>,<text>瑞石新摧第一峯。斯人何使涕垂胸。文章不獨波瀾闊。道術要將閫域通。古寺殘雲寒夜月。小船飛雪暮江風。乖逢便作平生別。夢裏丁寧警蔽蒙。</text>
<title>挽章七言二首 具鳳齡柏潭 其二</title>,<text>東海人文萬萬齡。淵源統緖杳難明。道從隱圃直疏派。學到仙溪始集成。知必行時功奪巧。理先氣處知無營。如君慕尙今稀有。哀挽臨風哭澈聲。</text>
<title>挽章五言四首 尹斗壽梧陰</title>,<text>漢濱纔惜別。湖外忽傳哀。已矣斯人也。天乎世道哉。是非誰復辨。變怪轉多猜。此恨無人共。臨風意不裁。</text>
<title>挽章五言四首 尹斗壽梧陰 其二</title>,<text>東方文獻少。歧路又難刪。己卯人斯遠。江南道復還。淵源傳服老。師友有陶山。後死今無賴。臨風獨汗顔。</text>
<title>挽章五言四首 尹斗壽梧陰 其三</title>,<text>義理蚕絲密。胸襟海宇寬。幾年同臭味。半世共悲歡。山頹何倐忽。風色屬艱難。絮酒休千里。還慚取友端。</text>
<title>挽章五言四首 尹斗壽梧陰 其四</title>,<text>知己云亡日。索居又逢春。豈期當末路。復此重沾巾。慟絶臨分語。依俙入夢神。諸君那不死。一代不數人。</text>
<title>挽章王言 二首 柳格</title>,<text>南國驚樑壞。西林痛計違。斯文垂再喪。吾道屬無依。已致休脂轄。終慚奮斷機。扁舟臨別語。今日倍沾衣。</text>
<title>挽章王言 二首 柳格 其二</title>,<text>洋淪誰得測。澹泊自無愁。樂道惟知退。先幾肯踐尤。高懷計落落。末路事悠悠。未識蒼天意。傷心漢水流。</text>
<title>挽章七言二首 崔顯</title>,<text>搌古儒家有退翁。天分正派接高峯。明心獨紹微言絶。義膽咸知淑氣鍾。羣卉謾誇榮綺陌。貞松無復秀嚴冬。强擡淚眼瞻南紀。疊巚層巒一萬重。</text>
<title>挽章七言二首 崔顯 其二</title>,<text>靑眸初擡漢之陽。契托金蘭意味長。蓬觀晴簷開縹帙。銀臺暇日接瓊觴。歲寒共勵凌霜橾。道喪深悲殄國章。最憶去秋三五夜。一輪明月照連床。</text>
<title>挽章洪天民</title>,<text>秀出淸朝鵷鷺行。平生經濟意共長。專功學業傳濂洛。餘事文華駕漢唐。一代高名懸北斗。千年遺韻在東方。天涯坐負臨泉慟。掩淚遙吟殄瘁章。</text>
<title>挽章五言二首 鄭惟一文峯</title>,<text>一代高名學。兩朝經濟心。硏幾竟深密。遇事肯浮沈。耿耿言空在。蒼蒼命不諶。公私兩凄絶。哀淚自沾襟。</text>
<title>挽章五言二首 鄭惟一文峯 其二</title>,<text>憶昨關酉路。連旬哭二公。孤危故人恨。殄瘁士林恫。積吝規長絶。重泉信不通。無窮巨卿淚。獨立灑東風。</text>
<title>挽章宋寅頤菴</title>,<text>應世才眞鉅。爲儒學又全。明時期大用。一疾損長年。事業嗟難究。文章只許傳。搢紳均痛惜。灑淚向南天。</text>
<title>挽章許曄草堂</title>,<text>天挺堂堂蓋世才。軒昻氣槪出塵埃。一齋門下參函丈。退老堂中幾往來。行止務遵先正做。直方要引後生開。朝家失此儒林傑。哭奠無緣寫我哀。</text>
<title>挽章金貴榮東園</title>,<text>稟資元秀異。從學得儀刑。簪笏頭空白。林泉眼俱靑。有才堪注措。無事却沈冥。已矣天難必。何慳與九齡。</text>
<title>挽章李珥栗谷</title>,<text>南服高翔彩翼斜。羽儀淸世志亨嘉。英才未試胸中蘊。殊渥徒聞沒後加。文倒江河光簡策。氣凌牛斗結雲霞。華山一別幽明隔。無路招魂泣楚些。</text>
<title>挽章五言二首 李湛靜存齋</title>,<text>學以淵源邃。心因道義雄。對人惟悃愊。於國但精忠。共擬長途遠。那知大限窮。斯人而至此。憒憒歎天公。</text>
<title>挽章五言二首 李湛靜存齋 其二</title>,<text>竝世知名久。僑居偶比隣。深情膠漆固。馨德蕙蘭新。世態紛難測。交情淡益眞。幽明遽如許。摧咽倍沾巾。</text>
<title>挽章五言二首 金就礪</title>,<text>永訣途中句。悲吟萬事違。崩山猶有地。拔木更何依。緖語昭三典。胚胎諳一機。師門今輟響。痛哭撫留衣。</text>
<title>挽章五言二首 金就礪 其二</title>,<text>降割吾東魯。缺興殄瘁愁。箕封方有統。天喪向誰尤。屋下心徒想。卷中思更悠。寢門那忍慟。南望淚如流。</text>
<title>挽章五言三首 門人柳根西冏</title>,<text>夫子今亡矣。斯文不在玆。兢持貫動靜。剖析入毫釐學博歸于約。名高牧以卑。自然中有法。兼善外無私。遭遇雖云幸。敷施未可期。須從閒處養。猶作後來垂。所以身思退。非緣世不知。恩深纔赴召。疾作更懷歸。楚國招魂急。秦京告訃遲。人將誰依仗。天未欲平治。敢廁升堂列。曾容擔杖隨。開尊對殘菊。投簡話新詩。豈識遙分日。終爲永訣時。餘生空自惜。未死倘相追。隔歲言盈耳。臨風淚界頤。分明遺訓在。持此以爲師。</text>
<title>挽章五言三首 門人柳根西冏 其二</title>,<text>行裝義與比。心事世相違。上達誰能測。中庸是所依。深功旋地軸。餘論發天機。未作西陵哭。空沾老氏衣。</text>
<title>挽章五言三首 門人柳根西冏 其三</title>,<text>渺渺江南別。依依望裏愁。忽聞中途逝。空向上天尤。一脈文將喪。千般事謬悠。佳城安可作。淸漢自西流。</text>
<title>挽章鄭惟吉林塘</title>,<text>幸接陶山講理精。擬將餘緖付時平。一堂經席論王霸。三塾英才喜就成。去住關心愁客路。風燈催燼望鄕情。士林共惜相驚吊。豈獨情朋淚濕纓。</text>
<title>挽章鄭琢藥圃</title>,<text>光岳分元氣。天生間世英。才堪制禮樂。學則在明誠。未展經世志。空留山斗名。平生有心契。南望淚如傾。</text>
<title>挽章五言二首 洪迪荷衣</title>,<text>豈是龍蛇厄。非關運命違。斯民自不幸。吾道更無依。落落危途計。冥冥大化機。傷心樂菴月。空照舊巾衣。</text>
<title>挽章五言二首 洪迪荷衣 其二</title>,<text>垂絶陶山痛。三年不盡愁。先生今又逝。小子竟誰尤。江漢扁舟遠。乾坤萬事悠。空將臨別語。南望淚長流。</text>
<title>挽章金誠一鶴峯</title>,<text>斯文竟不幸。吾道將何如。頃歲哭先師。儒林已慘沮。尙賴天未喪。俾公尋緖餘。超然奮高識。探海觀龍魚。才豪學又富。渟滀滄溟瀦。進可賁皇猷。退以明聖書。云胡命道窮。大志終未舒。達施道不偶。隱求計已虛。嗚呼授受機。更作何人歟。陶丘轉悲涼。後事堪噫噓。悠悠千萬世。大道悉丘墟。而我忝登門。分義曾不疏。失學寸膠盡。眞源成汚渠。庶幾賦遂初。從公尋廣居。人事遽如此。天道誰問諸。倀倀立宇內。末路空躕躇。一官縻於玆。千里阻素車。幽明終兩負。俯仰多愧且。題諸祖幽道。南望空沾裾。</text>
<title>挽章五言三首 申光弼</title>,<text>湖海生人傑。斯文儘在玆。不由師友得。獨與聖賢期。用舍非吾事。炎凉奈此時。半生多少恨。只應寸心知。</text>
<title>挽章五言三首 申光弼 其二</title>,<text>天心那得聞。世事只堪驚。久矣期時棟。居然毁國楨。功名從邂逅。義命任平生。地下陶山老。于今失典刑。</text>
<title>挽章五言三首 申光弼 其三</title>,<text>不及陶山老。於今始見知。天敎文再喪。人與道何依。南極空殘夢。西林負宿期。百年吾輩慟。無路奉音徽。</text>
<title>挽章[林樞]</title>,<text>久仰淸名下。龍門暫見知。文章探聖奧。忠悃補君遺。鯤海檣初騁。鵬程翎已垂。今朝偏灑淚。非但哭吾私。</text>
<title>挽章[朴光玉懷齋]</title>,<text>閩洛徽音遠。新奇異論生。大敎扶道脈。君復應文明。才大命還舛。理窮心自平。如何嗇遐壽。後死竟呑聲。</text>
<title>挽章[吳健德溪]</title>,<text>英明德業秀而長。天意如何殲我良。講學曾尋雲谷主。修文今作玉樓郞。再歸亦樂居顔巷。三就難忘補舜裳。世事悠悠空疹瘁。長號欲問更茫茫。</text>
<title>挽章[門人黃赫獨石]</title>,<text>吾道應遼左。文星映海涯。賢人相繼作。天意詎無期。湖嶺精俱會。乾坤氣不衰。聞風猶尙友。講道況同時。書札論心妙。愚蒙賴質疑。頹波屹砥柱。擧世比蓍龜。樑壞雖無祿。傳宗尙有依。深衣方見寄。遺統庶堪垂。繼軫云亡歎。重深不憖悲。生才眞有待。絶學忍寧爲。心上經綸密。人間事業違。東山望雖切。南國夢先隨。廊廟風雲斷。田園歲月移。一朝幡決去。初服得全歸。出處憂時苦。安危去國遲。從知三宿戀。要結九重思。江漢孤舟遠。梅牕片月窺。至今燈下誨。依舊眼前辭。奬勵難恩報。提撕獨我私。三年羞築室。一卷在尊師。已負淵氷戒。空成薤露訽。他時香一瓣。慟哭太山陲。</text>
<title>挽章[李輅]</title>,<text>斯文久矣喪吾東。前有先生後有公。刻勵擬成三省學。精深不厭五經窮。儒林只自悲邦瘁。講幄誰能迪聖聰。墜緖茫茫難又續。懦夫無復立高風。</text>
<title>挽章[門人沈友勝]</title>,<text>樑毁從誰托。浮生沒應科。天機終莫識。人事竟如何。學道傳心未。思言感懷多。玄宮千里隔。南望淚滂沱。</text>
<title>挽章[朴淳思菴]</title>,<text>天畀英姿秀。人推學業醇。羲軒追古遠。鄒魯泝源眞。孤雊傷時溺。危蹤困俗嗔。伏蒲新渥渙。耕谷舊棲貧。江漢重回棹。風塵再去身。病淹郵燭夜。愁入嶺雲晨。聖道隳遺緖。明庭喪哲人。素期全出處。浮世有亨屯。夙昔心相契。星霜分更親。溪山俱引興。松竹約爲隣。湖外三秋月。遼西萬里輪。別離曾幾日。存沒只沾巾。</text>
<title>挽章[金彦琚漆溪]</title>,<text>出衆文華自妙年。蜚英一代孰能先。才堪大拜人皆望。天嗇脩齡世共憐。門外鶴飛驚吊客。墳前鳥集感來賢。白頭未死叩題挽從此音容隔九泉。</text>
<title>挽章七五言三首 門人李好閔五峯</title>,<text>天遣先生挺海東。能全賦予斂于躬。心通大本神應會。眼徹羣書智已融。求極精微探造化。闡明幽妙啓昏蒙。山頹一夕渾無賴。吾道其衰慟不窮。</text>
<title>挽章七五言三首 門人李好閔五峯 其二</title>,<text>竹院蕭疏一逕苔。嗒然相對歲寒梅。心期已逐浮雲散。江水悠悠春又回。</text>
<title>挽章七五言三首 門人李好閔五峯 其三</title>,<text>凄涼樂菴月。猶照白雲亭。簡裏音容在。休言隔杳冥。</text>
<title>挽章[門人陳重厚]</title>,<text>晩覺爲文始得師。百年函丈願無違。那知此日無窮慟。獨立長宵何所之。</text>
<title>挽章五言二首 門人崔時望槐亭</title>,<text>中正參元會。高明在積功。敷施能有幾。摧慟遽無窮。毁譽隨人異。榮哀擧世同。斯人更誰托。獨自怨蒼穹。</text>
<title>挽章五言二首 門人崔時望槐亭 其二</title>,<text>函文依歸日。林泉退暇時。精微雖莫測。粹盎正堪思。擬獲終身幸。翻成罔極悲。天心遽如許。摧咽更何歸。</text>
<title>挽章[門人李惟誨]</title>,<text>小子迷方向。依歸幸此生。縱承諄更切。其奈學無誠。薄劣慚私省。愚蒙病篤行。丁寧言在耳。痛哭隔幽明。吾道將墜緖。先生運不亨。國頹高岳重。人失瑞龜靈。天地無窮慟。乾坤不盡情。悠悠千萬事。屈指摠佳城。</text>
<title>挽章[鄭仁寬]</title>,<text>地氣偏南海。精靈聚此鄕。千年陶鬱藹。一代降賢良。德性洪河嶽。威儀輝鳳凰。才明持水鏡。文彩借雲章。雜霸卑秦漢。純王慕夏商。學皆顔孔孟。排是老荀莊。源派尋伊洛。彛倫摠紀綱。博遊詞藝苑。歸約禮經常。早托長松下。懽爲一雁行。風馨蘭滿室。心潤玉輝岡。恃有儒林柱。傷摧四十霜。平生丈夫淚。那忍彼蒼蒼。</text>
<title>挽章五言四首 朴大鵬</title>,<text>天作山無等。奇峯最上頭。扶輿二儀氣。坱圠五行流。標挺高明域。根蟠廣博陬。嵯峨超培塿。崔崒軼嵩丘。玉影橫南海。祥雲映九州。剛風吹不動。霪霧蔽無由。逈接蓮峯月。遙連泰岳秋。芝蘭春馥郁。松柏雪颼飀。已碎鍾山險。初無鬼谷幽。小天登自魯。觀海見通鄒。赫可爲韓鎭。蔥宜降甫侯。丹心輸白嶽。仁義志東周。</text>
<title>挽章五言四首 朴大鵬 其二</title>,<text>和色迎鳴鳳。馨風拔臭蕕。崆峒期挽駕。瑤圃誓回輈。日月纔開闔。陰陽此獻酬。興雲兼致雨。生瑞且陶休。永擬南天柱。方瞻北斗牛。如何兩楹夢。飜作孔門憂。哭甚崩沙鹿。疇堪壓楚咻。乾坤空獨立。墜緖慨悠悠。</text>
<title>挽章五言四首 朴大鵬 其三</title>,<text>世幾眞男子。先生獨擅雄。心存誠正上。氣發浩然中。宦海求名倦。書林入道窮。人將問虎語。傳作啓羣蒙。聲氣相求合。眞知有退翁。一揆存物格。合德在神通。道絶曾南脈。山頹第一峯。連逢邦殄瘁。何處遡高風。</text>
<title>挽章五言四首 朴大鵬 其四</title>,<text>成敎吾東國。優優見禮儀。數年天不假。一夕道無依。雲令龍亡日。風殘虎逝時。晩生揮淚意。都只爲公私。已矣經邦志。蕭然濟世期。江湖流不盡。天地恨無涯。爲憶平生處。時多夢裏隨。那知京洛別。忽作永離違。</text>
<title>挽章七言四首 趙惟誠</title>,<text>已料區區不可爲。居然微恙又乘之。人疑去職非今日。自信歸田及此時。經席奏知期縶絆。江亭追送惜分離。可憐眷眷平生意。略見中道兩首詩。</text>
<title>挽章七言四首 趙惟誠 其二</title>,<text>學達天人貫古今。超然獨詣冠儒林。精明識見如龜卜。恢廓胸懷等海深。堯舜君民平昔志。講論洙泗晩來心。空將大道殉身沒。瞻望無何淚不禁。</text>
<title>挽章七言四首 趙惟誠 其三</title>,<text>慟哭斯人今也亡。天心人道兩茫茫。平生學問師閩洛。餘事文章駕漢唐。柱石廟堂方有待。修文地下一何忙。旅魂驚散難招得。後死那堪歎踽凉。</text>
<title>挽章七言四首 趙惟誠 其四</title>,<text>訓釋雖微大義乖。周圖曾學說殊差。往來辨解頗精切。畢竟忻蒙共協諧。每歎困知多謬妄。幾將雄辯獨擠排。屢承面命言猶耳。寥落如今痛徹骸。</text>
<title>挽章[鄭復顯]</title>,<text>泮宮辛亥別。窮途共餘秋。痛折擎天柱。哀沈濟世舟。儒林無復茂。學海不能流。連哭斯文慟。那堪白盡頭。</text>
<title>挽章[邊士貞桃灘]</title>,<text>曾從風下聽餘論。警拔常勤省與存。學極高明推廣大。行由賢聖有淵源。退翁雖去人猶望。吾道無傳世欲昏。休恨經綸時未展。儒林千載仰龍門。</text>
<title>挽章七言二首 金湋桃灘</title>,<text>退叟南翁相繼淪。公今又逝復何言。斯文再喪儒林索。伊洛將窮道脈昏。此日縱悲邦國瘁。他時應有典刑存。南宮昔日同僚客。執紼那堪拭淚痕。</text>
<title>挽章七言二首 金湋桃灘 其二</title>,<text>堂堂義氣古人前。蓋世淸芬四十年。名靈幾時增慷慨。歸來晩節卽神仙。生前松菊餘三逕。身後兒孫足一廛。無復此生陪笑語。東風老淚眼雙懸。</text>
<title>挽章[李後白靑蓮]</title>,<text>利欲迷人事事非。君生南服紹前徽。志扶衰俗還淳古。神會遺編闡奧微。共惜鄕園聊蹔去。忽聞身世已長違。云亡自古關時運。可忍今年淚再揮。</text>
<title>挽章[辛應時白麓]</title>,<text>西川攀柏隔南鄕。漢水長懷作惡場。北闕初傳宣室對。中途何遽伯牛亡。士林無地爲依倣。大厦其如逸棟樑。不盡三霜餘淚在。爲君和墨寫哀章。</text>
<title>挽章[朴忠元駱村]</title>,<text>外氏多零落。同朝獨有君。開懷談刺刺。撥悶醉醺醺。南北纔傷別。幽明遽哭分。天涯地角遠。無計酹孤墳。</text>
<title>挽章[丁焰晩軒]</title>,<text>夫子聊乘化。斯文天喪如。盈庭蘭玉秀。連屋聖賢書。素志當經世。俄時樂飯疏。終然失慕恃。我輩但空餘。</text>
<title>挽章[柳澍]</title>,<text>皇天開太極。夫子挺南陲。道濟千秋溺。文扶百代衰。淵源泝濂洛。統緖祖曾思。慟哭今何賴。空餘疹瘁詩。</text>
<title>挽章[門人柳溵]</title>,<text>恭惟世胄出高陽。燀赫聲名振八荒。淸獻蜀裝新活計。鄴侯籤軸舊家庄。騰翻骨勢猶英凜。挺特雲仍更發揚。東國瑞疇垂斷絶。北方吾道屬輝光。雄基結地抽嵩嶽。華構中天作棟樑。開學積功惟敬義。著書餘事托文章。從前物格皆胡浼。到此原窮揭正當。理氣本根分縷細。性情端的析毫芒。庚年已荷膺賢哲。丁運初榮誕吉祥。歧路少差勤闢廓。正門重塞欲恢張。爭誇穎悟趨神捷。獨用眞知履典常。陶老禮延相上下。俗儒慚退竊低仰。管窺斗極輕推步。蠡飮溟河妄度量。櫂桂豈期饒喫着。按驄聊爲肅周行。銀臺幾吸黃甘露。玉署曾薰紫府香。堯舜宿心恒耿耿。魯鄒歸意每惺惺。身關否泰醫難妙。豎入膏肓藥未良。陪屨忽驚隨造化。受恩無復許顚狂。安貧僅過顔回短。養德猶慳闕里長。南徼近來俱寂寞。此生今日痛茫茫。</text>
<title>挽章[李景明]</title>,<text>長途猶未半。吾子竟何歸。魁偉男兒最。剛方國士稀。五經稱博洽。多士擬歸依。立志存經濟。論時定是非。微痾謂勿藥。大夢遽成違。邦國摧樑棟。倫常失愼徽。不堪思面目。無復接儀威。痛哭文星墜。神魂不禁飛。</text>
<title>挽章[尹根壽月汀]</title>,<text>學絶東隅久。微言賴講明。更連汾水緖。爭仰泰山名。卷裏窮千古。天涯忽九京。悲風振林壑。空復涕縱橫。經濟雖初尙。行裝豈苟爲。忠言動前陛。匹馬向南陲。政寄林泉興。還驚疹瘁詩。高風留宇宙。不盡百年思。汨沒趨名利。長嗟上蔡譏。一言資誘掖。寸志竟依違。木稼災何遽。烏頭力已非。南天空莽蕩。悵望淚雙揮。</text>
<title>挽章[沈義謙巽菴]</title>,<text>我病方折命。驚聞子已歸。精神渾欲喪。肝膽更誰知。天意嗟何恃。斯文奈永隳。南瞻淚不盡。倘有九泉期。</text>
<title>挽章[金景生]</title>,<text>超卓聰明質。精深造詣功。法筵陳正義。賢路樹高風。身遠心愈著。人亡道亦窮。士林無限慟。豈獨惜元龍。</text>
<title>挽章[金景生] 其2</title>,<text>伊洛墜遺緖。陶山掩落暉。倘非人有作。爭奈道無依。黃卷趣方得。蒼生望忽非。從今一線統。誰識辨危微。</text>
<title>挽章[金景生] 其3</title>,<text>旅寓終南下。傷離摠賞音。客程千里遠。世事一杯深。豈料臨歧恨。翻成永訣心。摳衣小子願。無復更追尋。</text>
<title>挽章[金景生] 其4</title>,<text>千里從遊處。今來萬事違。齋成纔得所。山毁遽無依。殄瘁傷時運。蒼茫悶化機。斯文已墜地。誰爲更摳衣。</text>
<title>挽章[金景生] 其5</title>,<text>孰謂江南別。曾含永訣愁。凄凉斯道托。冥寞彼蒼尤。誨語思愈痛。儀刑想更悠。此生歸宿計。今日淚空流。</text>
<title>挽章[徐台壽]</title>,<text>已矣奇夫子。天胡不憖遺。廟堂悲失鑑。吾道慟無師。湖嶺懷曾極。幽明負莫追。潞公難呌起。題墓竟伊誰。</text>
<title>謹題高峯先生書院門人柳根西垌</title>,<text>高峯爲學有淵源。師事陶山極討論。凡此厥初成者性。苟求其故道之原。闡明理氣書猶在。涵養虛靈號曰存。今到光山拜祠宇。白首曾是忝登門。</text>
