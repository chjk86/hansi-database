<title>感春賦。用朱子韻。癸丑</title>,<text>余生晩於洙泗兮。憫擿埴其迷所之。晁發軔於昧谷兮。眷周道而爲期。屢顧僕而進前兮。矢一息焉靡替。行百里而十九兮。恐未副乎初志。日月忽其苒苒兮。時昭陽之暮春。群彙繽其自得兮。物猶然而況人。明命赫於厥初兮。往哲有此懿訓。寒潭淨而月印兮。炯萬理於方寸。惟中和而禁慾兮。薄言試以瑤琴。光風來而拂面兮。隱有思於中心。生生者惟一般兮。庭草又其茂蒨。旣感物而抱卷兮。庶千古之如見。聽櫂歌而循序兮。謇吾與之和光。唉後俗之分裂兮。指燕石曰明璫。日將暮而路脩兮。俾也余其可忘。說相輪於登塔兮。夫然後爲歸極。是以慥慥百千兮。老將至亦庸何傷。</text>
<title>偶題</title>,<text>丈夫無限意。磊落孰能知。志趣宜須大。聖賢我自期。</text>
<title>敬次退栗兩先生唱酬詩韻。奉呈恥菴。二首</title>,<text>新學無由釋舊疑。冥行擿埴轉支離。河南幸侍春風座。良誨分明覺後知。</text>
<title>敬次退栗兩先生唱酬詩韻。奉呈恥菴。二首 其二</title>,<text>擬破藩籬見大方。故將塵鏡日磨光。今朝又被諄諄誘。肯向幷州認故鄕。</text>
<title>向善吟。奉呈恥菴函丈。辛丑</title>,<text>人生天地間。所學者何事。聖人司敎化。建學明倫紀。造端在夫婦。詎敢忽之視。然後有君親。忠孝無二致。兄弟當怡怡。友朋當偲偲。人之能爲人。舍是更無地。行之有餘力。讀書窮其理。奈何世慙漓。經殘敎隨弛。蒙養不以正。乃雕蟲小技。問渠欲何用。不過名與利。士風日偸薄。靡然者皆是。而我亦染習。認賊爲己子。浮粗又儇薄。成童猶伎倆。戊戌夏之孟。來贅東湖上。東湖足景賞。玩愒吟哦費。惟天若誘衷。默坐崇日思。彼堯舜何人。繼天盡其性。我獨爲鄕人。幷與厥初喪。哀哉牛山木。不翅斧斤憂。水月炯千秋。寧甘汚下流。此事貴及時。朱顏易白頭。自暴而自棄。誰肯爲余求。譬如驅馬客。失路迷歸方。無人問前路。日暮獨彷徨。聞說廣津東。碩人詠薖軸。守靜驗未發。安貧尋所樂。饑人欲求飽。如何不奉袂。沂水春將暮。風月自光霽。抽經父書紳。無非關閩緖。旨哉鮮終訓。等是匡山杵。所以敬一字。須臾不可離。希顏與希孔。都在操舍之。心爲一身主。出入固無時。若無頓放處。當靈者不靈。玆敢告靈臺。戒之愼勿忘。</text>
<title>謹次栗谷呈退溪詩韻。奉納尤菴先生案下。請敎。乙巳</title>,<text>龍門何緲緲。仰止若高山。奉袂尙云晩。束脩敢請間。自憐迷正路。還怕入飜瀾。誾侍坐三夜。鄕思亦等閒。</text>
<title>敬次忠肅公南遷詩韻。奉餞司諫堂叔竄配氈城之行。丁未</title>,<text>峨峨豸角犯春明。恩義君親較重輕。嶺路白雲回首地。可能匹馬忍前行。</text>
<title>九日往賞莊義 己酉</title>,<text>杖策尋眞灝氣長。深秋佳節屬重陽。三淸洞裏溪沙白。大隱嵒中樹葉黃。僊相題名餘日月。聽翁留蹟舊松篁。山童怪我歸來晩。爭問誰家醉羽觴。</text>
<title>春日偶吟 庚戌○二首</title>,<text>花時人病閉茅廬。草滿庭除亦不鋤。手弄一丸觀萬物。靜中意思政何如。</text>
<title>春日偶吟 庚戌○二首 其二</title>,<text>靜中意思政何如。蟬蛻春瀜道氣舒。爲問吾身誰主宰。生生不昧此心虛。</text>
<title>拜深谷書院</title>,<text>碧草黃鸝古廟前。先生遺躅日星懸。行人莫問綾城事。萬古傷心己卯年。</text>
<title>題鈍原故判敦寧李公墓前碑刻後 幷小序</title>,<text>獨語苦心可質天。至今片石更堪憐。沈吟欲弔夕陽立。慙愧張林大筆傳。</text>
<title>哭同春先生 癸丑○先生易簀於壬子十二月初二日。承訃於初五日。</title>,<text>粵在麗季異敎盛。擧世昏蒙入長夜。獨有圃隱鄭夫子。年生所學醇如也。捐生報國彝倫明。五岳三光齊上下。有開必先示其兆。壯我本朝多賢者。前有寒靜後退栗。展也成得繼開功。傳之以是授以是。沙翁愼老得其宗。猗歟先生早得師。身世相忘道是資。高才穎卓迥出群。門下諸士爭相推。雖云美質本天全。充養由來眞有得。精義造約道益尊。一善成名非所欲。馨香四達聖主知。束帛丘園政絡繹。君民堯舜是素志。際會昌明魚水樂。同時禮羅多賢俊。濟濟將期三代治。蒼梧一夕事忽謬。僊馭超超去莫追。吁嗟世道亦隨變。去國之行非得已。歸來東岡種杞菊。樂夫天命念終始。如何季年失賢子。天道冥冥不可恃。還將死生付之命。子夏喪明誠過耳。顧余小子聞道晩。自愧負笈登門遲。先生不以淺陋棄。屢蒙提撕警誨垂。邇來承候頗阻闊。矯首函丈神魂馳。悠悠戀德曷存己。尙冀他日承嘉言。忽聞箕騎歸上天。長號一聲淚交痕。山頹梁壞我安仰。萬事人間摠堪悲。邦國之瘁士林喪。慟冤茫茫無盡期。光風霽月好氣像。摳衣親炙更何年。全以生之全以歸。在於先生奚憾焉。惟是考德更無處。俛仰乾坤誰典型。尙看諸孫如蘭芝。詩禮祇應繼家庭。日居月諸隙駟忙。素車臨壙親寶會。我獨胡爲病臥床。欲往負土實無奈。瞻望懷川但長呼。悲風爲我從天來。哀詞題罷復一慟。寸腸曲曲正欲摧。</text>
<title>甓寺。陪尤菴先生。仍次畏丈贈先生韻。</title>,<text>黃驪之上甓寺秋。桂樹相樛山更幽。珠邱咫尺葬聖人。是時赤舃來淹留。平生山斗小子誠。暮年金丹先生憂。三夜丁寧受頂鍼。魯質何堪此恩酬。</text>
<title>王山灘。敬次尤菴先生贈趙復亨 根 韻。</title>,<text>倜儻魯連子。恥秦蹈海東。古今俛仰裏。天地道途窮。妖氛云猶黑。香羅泣舊紅。寧陵木已拱。何處詠泉風。</text>
<title>述懹疊前韻</title>,<text>多病仍求志。棲遲在洛東。工夫嗟易斷。義理儘無窮。自愧星星白。何期箭箭紅。今朝親有道。座上藹春風。</text>
<title>泉谷菴 甲寅</title>,<text>小屋依山麓。柴門晝不開。拓牕何所見。江口是僊臺。</text>
<title>次朱子石字韻</title>,<text>家住華山下。相逢盡羽客。蘧然牧夢罷。羊化草間石。</text>
<title>贈嘉陵太守李君 志雄</title>,<text>簟瓢陋巷見眞儒。咬得菜根是懿謨。可笑華山愚拙士。如何乞糶太區區。</text>
<title>重答</title>,<text>自愧吾身妄命儒。言行多負聖賢謨。疏迂只怕趨名利。木食窮山合墺區。</text>
<title>平邱驛。拜別尤齋先生。先生謫德原。路經平邱。○乙卯○二首</title>,<text>浮雲蔽日雁嘶酸。忍見先生泣楚蘭。嶺外春寒猶積雪。祗祈行李日平安。</text>
<title>平邱驛。拜別尤齋先生。先生謫德原。路經平邱。○乙卯○二首 其二</title>,<text>師門心事暴無由。北塞誰憐白首囚。髭髮從看平昔勝。湧州今日似涪州。</text>
<title>讀武侯前後出師表</title>,<text>平生盡瘁武侯忠。一片分明兩表中。運去赤颷天不祚。千秋擊節泣英雄。</text>
<title>聞先生移配長鬐</title>,<text>蠻雨蜒煙海上籬。先生何事困於斯。玉欄花發春如昨。惟有孤衷聖考知。</text>
<title>次答宋敍九疇錫</title>,<text>數畦杞菊白雲籬。這裏無人同樂斯。忽看珍札兼佳句。汝九心懷敍九知。</text>
<title>臘月偶吟</title>,<text>華岳山中一病民。蝸廬雖小亦安身。看書可愛寒牕靜。忍餓還甘陋巷貧。叩井女奴呵手泣。徵租官吏打門嗔。年來窮乏何須歎。從古聖人亦在陳。</text>
<title>哭同異翁李公 惕然</title>,<text>儒雅風流素所欽。況從門下受知深。平生孝友稱鄒里。半世行藏罕古今。造次無非存義理。端居卽必整冠襟。投簪已絶靑雲志。戀主猶懸白首忱。誠敬工夫知有得。聖賢遺緖喜採尋。江關樂事方成趣。奎璧寒光遽見沈。講道永違陪絳帳。質難無復聽英音。高年縱享仁人壽。厚德咸嗟君子林。雍肅威儀如在目。分明提誨敢忘心。千秋雲水留塵跡。淸漢滔滔淚不禁。</text>
<title>吟呈松汀兪 丈檼</title>,<text>聞說松汀老。博雅眞君子。風標已肅然。談屑且偉矣。我來拜床下。得遂平生志。以我爲可敎。傾倒心內事。不容亦何病。直道古如此。啾啾百千蚊。一笑浮雲視。況復此松汀。曾是逍遙地。願言托歲寒。無使他日企。</text>
<title>元朝有感 丙辰</title>,<text>乙卯於焉又丙辰。我生三十六年春。回頭點檢無長進。慙愧人間伎倆人。</text>
<title>元朝有感 丙辰 其二</title>,<text>寂寂山齋坐悄然。忽驚今日已新年。天涯極目松楸隔。夢上壟岡淚欲泉。</text>
<title>元朝有感 丙辰 其三</title>,<text>寂寂山齋坐悄然。忽驚今日已新年。癡兒彩服違晨省。誰祝椒盤上舞筵。</text>
<title>元朝有感 丙辰 其四</title>,<text>寂寂山齋坐悄然。忽驚今日已新年。遙知兄弟連床夜。春草池塘夢未圓。</text>
<title>元朝有感 丙辰 其五</title>,<text>寂寂山齋坐悄然。忽驚今日已新年。湘潭玦佩無消息。獨抱殘書泣舊編。</text>
<title>又憶長鬐 三首</title>,<text>湘潭雪盡已回春。想得孤臣白髮新。九闕賜環來幾日。潛心祗祝彼蒼仁。</text>
<title>又憶長鬐 三首 其二</title>,<text>聞說賢人處困亨。任他世上喞啾聲。誰將貶字終成罪。惟有丹心向日明。</text>
<title>又憶長鬐 三首 其三</title>,<text>滄海東南故國城。夢尋蘭佩拜先生。覺來身在嘉陵峽。杜宇聲中恨別情。</text>
<title>傷時</title>,<text>得君行志乃如人。巧舌張皇亂道眞。侮孔斥朱無畏憚。斯文禍厄烈於秦。</text>
<title>憶長鬐</title>,<text>去歲西郊別。想來正惘然。當寒遷北塞。冒熱又南邊。海外音難嗣。天涯眼欲穿。臨風懷不極。只自涕漣漣。</text>
<title>寄呈草廬李公 惟泰 鐵甕謫所</title>,<text>楚澤悲歌又續成。如何夫子趲嚴程。十年錦水孤舟夢。虛負國門遠送情。</text>
<title>哭右代言李令 夏</title>,<text>終童聲價擅長安。射策當年盡聳看。謇謇立朝聯八諫。明明布化慴群蠻。漳濱一疾仍乘化。堂上嚴顏孰奉懽。題罷哀章惆悵立。廣陵秋月夢中殘。</text>
<title>憶尹憲卿</title>,<text>君謫龍川日。我在嘉陵峽。未拚河橋別。至今情懷觖。因風傳一札。入眼知何日。回首望西天。疊疊雲山隔。思之不可見。摻手何由得。想學處患難。寧存怨悔色。素位聖有訓。服膺宜不失。請看古人事。牢狴猶講學。遷謫顧何恤。孜孜勉所業。動忍心性地。期造聖者域。人間禍與福。都將付造物。奉規豈偶爾。斯言出肝膈。惟我在空谷。兀兀坐終夕。久違嚴帥誨。悔吝如山積。此意誰共語。憶君空嘆息。</text>
<title>次寄松澗太學士李公 端夏</title>,<text>從吾所樂是林泉。一室圖書慕昔賢。自別嚴師成懶後。東牕頹臥日高眠。</text>
<title>除夕憶家庭</title>,<text>峽裏逢除夕。明燈坐夜深。休言爲弭眚。耿耿思家心。</text>
<title>感時吟 乙卯二月日。李同甫喜朝訪我于嘉陵之泉谷。留與同枕。以前夜所得感時吟。示同甫求和。</title>,<text>聖祖當日志。惟有舊臣知。舊臣今白髮。鬱抑懷深悲。悵望薊北雲。長吟出師表。逮至先朝末。胡乃困群小。幸賴天地仁。不逢雷霆怒。嗣后卽祚日。非常荷恩數。咸仰我成王。庶幾保周公。浸潤讒不止。其奈蔽聖聰。螮蝀入紫微。白日慘無輝。遠謫天涯去。爲問何日歸。近聞燕消息。干戈滿中州。正値亡胡歲。男兒奮臂秋。遙知鐵嶺外。中夜夢寧陵。舊賜貂裘在。追憶玉音承。擬用遼塞役。今爲禦魅資。感舊懷何似。手撫涕泗洟。我願荷良工。畫此獻丹墀。</text>
<title>記夢</title>,<text>逖矣嶺之南。蒼然海氣戰。蠻雨日冥濛。榕花落片片。想見屈原宅。際天荊棘栫。髭髮今何似。日月已轉眄。絳悵有舊徒。如何不思見。出門望雲端。雪涕心自煎。蘧蘧疇昔夢。得拜先生面。酬酢宛如響。何異平生眷。我趨函丈前。請敎奉筆硯。琅琅口授訣。丁寧提耳瑱。曰立根定植。字字不可選。儘知戒浮淺。若藥實瞑眩。覺來惟枕席。悵懷尤難遣。蹶然坐中夜。秉燭書諸卷。</text>
<title>次李同甫寄示韻</title>,<text>巖阿叢桂晩。澤畔茝荷留。與子期何處。前江宛在舟。</text>
<title>送李正字大規 宏 歸洛 二首</title>,<text>君向靑雲我白雲。白雲深處與誰群。今歸莫笑風塵客。却恐風塵亦笑君。</text>
<title>送李正字大規 宏 歸洛 二首 其二</title>,<text>仕也爲貧不要貴。前言戲耳莫深疑。風塵紫陌多醦苦。應憶淸江鼓枻時。</text>
<title>泉谷八景</title>,<text>遲日孤山興不孤。春薇採採伴樵夫。樵夫莫笑生涯薄。眞味在玆識者無。</text>
<title>泉谷八景 其二</title>,<text>雙峯三月樹交花。春色年年此足誇。留取小車消永夕。林間不妨酌流霞。</text>
<title>泉谷八景 其三</title>,<text>華山爽氣雪初晴。萬壑千巖一色橫。忽有斜陽驢背客。知應石逕訪梅行。</text>
<title>泉谷八景 其四</title>,<text>蒼然遠黛是龍門。摠入詩思起病昏。箇裏考槃誰占取。至今人說養心村。</text>
<title>泉谷八景 其五</title>,<text>浮山秋色最酣楓。添得夕陽也自紅。折取一枝撚白髮。人言坐我畫圖中。</text>
<title>泉谷八景 其六</title>,<text>落落超然臺上松。老枝交錯訝盤龍。夜來月上明如素。仙鶴叫空警我慵。</text>
<title>泉谷八景 其七</title>,<text>人間灎澦此間江。落日孤帆最可愯。無限滿船商客語。奈如前渡又驚瀧。</text>
<title>泉谷八景 其八</title>,<text>曇花深處木皮菴。一路寒山傍石龕。入夜鳴鐘來歷歷。也應老宿佛前參。</text>
<title>移寓臺山 戊辰</title>,<text>面對長江背負山。靜中薖軸屋三間。傍人莫問生涯事。霽月光風意自寬。</text>
<title>寄僊遊洞主人</title>,<text>俯仰人間事可知。金丹一粒素心違。僊遊洞裏何時去。共詠淸風皓月詩。</text>
<title>餞席。次李春卿 東馣 韻。留別諸君子。己巳六月初二日</title>,<text>諸友翩翩慰我行。擧杯相屬見深情。臨分莫說師門事。念及前頭骨亦驚。</text>
<title>又次李樂而 涑</title>,<text>府卒催行不暫閒。離筵脈脈暗摧肝。一身去國輕秋葉。千里歸程指鬼關。始覺人心多反覆。誰知此意自寬安。臨分相勖荷諸友。祇怕功虧九簣山。</text>
<title>馬上口占</title>,<text>皇祖南遷日。殘孫北謫時。已生當已歲。符合事何奇。</text>
<title>兄弟巖。立馬有感。</title>,<text>兄弟巖邊立馬遲。令人何事感悽其。來時孤負鴒原別。隻影天涯淚自垂。</text>
<title>到謫居停有感</title>,<text>天末浮雲萬重山。歸魂何處覓長安。愛君欲續瓊樓句。微悃照燈寸寸丹。</text>
<title>寄鐘城倅李子文 東郁</title>,<text>秋風窓隙客心驚。豆滿江邊落雁聲。枯槁形容誰復數。惟君會得此間情。</text>
<title>謝鏡城通判鄭仲淳 澔 送紙衣</title>,<text>邊城八月雁嘶酸。庭樹風生倍覺寒。一札兼將衣一領。故人情眷此中看。</text>
<title>次寄李同甫</title>,<text>天地生三重。此義古今同。聞子講之熟。寧嘆我道窮。</text>
<title>次李子文樓字</title>,<text>滿天明月倚高樓。霜落胡山雁叫秋。此夜孤臣添白髮。不堪千里戀君愁。</text>
<title>月夜。聞隣家歌聲有感。</title>,<text>滿江杜若屬秋天。千里歸心白雁邊。殘月疏星無寐地。隔林誰唱渭城篇。</text>
<title>次寄兪弼卿 命賚</title>,<text>匹馬都門路不遲。至今驚夢北來時。慇懃珍札兼佳句。千里心懷子得知。</text>
<title>次寄尹子慶 益奧</title>,<text>五嶺踰來路轉危。行人何處可棲遲。至今血腳猶無蛘。莫遣楚些遠寄詩。</text>
<title>寄謝李君晦 遇輝</title>,<text>尤翁當日憶峒翁。流水高山仰止中。壁上留題今遠寄。湘潭孤客泣無窮。</text>
<title>聞鄭仲淳賦歸寄一絶 三首</title>,<text>久抱湘潭疾。霜寒客意驚。君行吾未送。嶺月也含情。</text>
<title>聞鄭仲淳賦歸寄一絶 三首 其二</title>,<text>吾知吾友意。榮辱不須驚。歸去林泉日。祇應養性情。</text>
<title>聞鄭仲淳賦歸寄一絶 三首 其三</title>,<text>此別隔重嶺。歸魂夜夜驚。天涯懷未已。應識故人情。</text>
<title>春日感懷</title>,<text>自從恩譴落鰲山。客裏飜驚已變蓂。孤懷感物增無寐。百慮關心正不平。愁看豆滿千尋黑。夢入終南一髮靑。最是鴒原無限慟。故山何日哭英靈。</text>
<title>夜坐又次墟字</title>,<text>窮荒大漠古戎墟。此地元非人所居。苦霧黃雲迷四野。獰風虐雪最三餘。從來塞俗能馳馬。始識邊兒不喜書。遠客那堪懷土恨。旅牕寒月夢驚初。</text>
<title>慶源倅洪九言 受疇 見訪</title>,<text>蕭然土室似邱墟。屢荷吾君訪謫居。萍水相逢荒塞外。衿懷倍豁劇譚餘。寧愁澤畔行吟鵩。惟喜床頭對討書。亹亹夜來還不厭。寒聲刁斗報更初。</text>
<title>次寄李而樂</title>,<text>淸詩數疊落雲頭。慰我經年此地留。敢冀涪陵程氏學。空懷湘水楚臣愁。鄕心每結靑門柳。客夢頻驚白雁秋。何日金鷄來赦我。一筇旋向故山投。</text>
<title>次贈鏡城通判金載而 德基</title>,<text>謫中無與此懷開。剝啄飜驚皀蓋來。敢怨湘潭爲遠客。遙憐玉塞屈奇才。今宵正喜論文細。明日那堪執御催。浮世逢迎難再得。故敎投轄且遲回。</text>
<title>元朝感懷 辛未</title>,<text>湘潭歲改又逢春。回首興農倍愴神。恩義平生何處報。至今直字在書紳。</text>
<title>聞許滄海格喪逝。哀而題之。</title>,<text>蹈海高風滄海翁。人間奇氣百年中。忽聞厭世驂鸞去。從此江湖便覺空。</text>
<title>訪皇帝墓有感</title>,<text>雲頭城北華豐磧。故老相傳皇帝墓。墓前纍纍侍從埋。式微當年皆中露。我自湘潭來到此。見之不禁淚如雨。靑衣行酒知何日。至今如見薪胆怒。陰雲慘憺鬱不開。山外長江咽萬古。</text>
<title>寄兩弟</title>,<text>三年塞外作孤囚。憶弟那堪遠別愁。市隱川邊思渺渺。昭陽江上意悠悠。身留豆滿書難得。夢到方霞淚不收。欲瀉悲懷無處訴。扶筇強起上高樓。</text>
<title>寄崔美伯 邦彥</title>,<text>不見故人戀想深。每憑書札慰離衿。莫言千里山河隔。片月分明照兩心。</text>
<title>次寄李伯瞻 喬岳</title>,<text>蠻雨蜒煙極目邊。謫中聊試鐵心堅。卜居己自從詹尹。去國何曾詠仲宣。吾道卽今皆墜地。達觀從古亦聽天。他時黨籍知名處。應說人間己巳年。</text>
<title>奉呈壺谷南尙書 龍翼 明原謫所</title>,<text>玉壺秋色撼邊聲。怒浪滔天幾日平。慣識元城心鐵石。也從困處道應亨。</text>
<title>壺谷南尙書挽 二首○壬申</title>,<text>文章淸節日星懸。何事箕騎遽上僊。千里靈車歸去路。忍看衰絰淚如泉。</text>
<title>壺谷南尙書挽 二首○壬申 其二</title>,<text>塞下新飜盡瘁謠。江籬秋色怨巫招。誰敎黨籍偏抒歿。蟲壤還慙比鵠霄。</text>
<title>豆滿江</title>,<text>由來豆滿水。本自白頭山。萬里春將盡。三年客未還。感時雙鬢雪。憂國寸心丹。此意誰能識。臨江復一嘆。</text>
<title>又寄兩弟</title>,<text>世故參差可奈何。天涯遷謫客愁多。山河遠隔三千里。歲月翻驚五十過。旅枕那堪風土票。覆盆常祝霈恩加。餘生妄擬涪陵學。慙愧疏慵已鬢華。</text>
<title>謹次參議從叔寄示韻</title>,<text>老樹荒城戍角吹。愁人起聽髮添絲。初心只欲薰蕕辨。晩節何期竹帛垂。落日鄕思鵑語際。秋風家信雁歸時。從來薑桂猶餘辣。疇肯一摧素性移。</text>
<title>和姜草堂 景敍 謫鰲山詩</title>,<text>歲在黃巴夏。蒼皇啓北征。親朋競來別。勸酒憫我行。天時當盛暑。病弱畏炎程。行行去國遠。飄若轉蓬輕。痛哭楚山禍。連纍摠名卿。顧慙誠未格。寧憚遠戍城。汨水沈屈子。長沙有賈生。古人盡如此。此行詎敢驚。謫居傍胡地。有山鰲以名。閉戶足不出。奚暇陟崢嶸。我聞處患難。不顧達與榮。所學今可驗。用功惟存誠。怡然樂情性。有時酌兕觥。然有晦翁戒。敎兒不盡傾。最是寒天屋。孤燈照心明。誰雪泉壤冤。念之淚縱橫。此生生亦苟。在世竟何營。徒切戀君忠。何論憶鄕情。不怨身困厄。祇願國太平。噫此地遷謫豈獨余。草堂姜公至今留芳名。</text>
<title>蒙恩還鄕。留別鰲山諸生。癸酉</title>,<text>我聞東海上。六鰲背負山。中有驂鸞客。御風自往還。如何窮髮地。亦有此山名。托僊誠荒唐。疇能度世生。古今俛仰裏。萬事有前定。誰勸爲此行。此行足堪證。黃庭多誤字。人間謫恨長。採採芙蓉晩。結佩而彷徨。是時二三子。謂我一飯先。斂彼北方強。慰余南冠遷。曰惟斅學半。請以會益三。顧余被行遣。寧復恒人參。惟是爲消遣。抗顏坐皐比。雪燈講經史。花樽習禮儀。無風雨晨夕。相守五歲彊。終須有一別。天詔促我裝。河梁柳條靑。悽調動三四。欲發還未發。無語但相視。臨岐何所贈。瓊琚滿一筒。上言勤讀書。下言更勑躬。</text>
<title>茂山嶺望鰲山</title>,<text>千里鰲山恰五朞。天恩初許賜環歸。前登茂嶺還惆悵。歷歷幷州白竹扉。</text>
<title>鬼門關</title>,<text>風霜楚澤顚毛斑。萬死餘生始好還。匹馬鬼門回首地。昔年愁色摠怡顏。</text>
<title>兄弟巖口號</title>,<text>兄弟巖相倚。千年長不變。人生不及汝。鴒原哀淚濺。</text>
<title>磨雲嶺</title>,<text>磨天纔度又磨雲。頭上星辰若可捫。俯視滄溟波萬里。壯遊今日亦君恩。</text>
<title>過德原牛橋有感</title>,<text>牛橋山色古今如。聞說先生此謫居。駐馬彷徨尋舊蹟。暮年黨籍亦華余。</text>
<title>鐵嶺憶先師與白沙相公</title>,<text>明月宿雲二老詩。至今鐵嶺口成碑。斜陽立馬沈吟久。謫客如何不淚垂。</text>
<title>龍池</title>,<text>孔城異事說龍池。王迹當年此肇基。佳氣至今蔥且鬱。可能赫業等蒼姬。</text>
<title>金臺有感 乙亥</title>,<text>金臺臺下石潨流。昔伴游揚立雪遊。梁木一摧無處仰。篋中殘草與誰讎。</text>
<title>讀先師遺稿中勿緇村事有感</title>,<text>荷珮摐摐過海門。天敎一雨駐征轅。桑龜木雁誰題壁。異事尙傳勿緇村。</text>
<title>承召命述懷。上承宣叔父。</title>,<text>滄桑一劫古雲頭。萬死歸來始展楸。半世光華元佑籍。平居進退仲淹憂。貧因慕道心尋樂。名到驚人面發羞。不報由來能爲報。敢將塵剎聖恩酬。</text>
<title>又以書筵官被召命</title>,<text>天書復及草茅中。考父循墻屢撫躬。從此林泉安素履。將何經術輔靑宮。才疏端合明時棄。年老自歸萬念空。但願諸君祗受命。誠心圖報效周公。</text>
<title>之任通川。過新安有感。丙子</title>,<text>憶曾遷謫此經過。五馬今來髮已皤。休道枯榮前後異。暮途形役亦堪嗟。</text>
<title>歙谷東軒板上。見恥菴所題視民如傷四字。感而題之。丁丑</title>,<text>鶴林遺愛說吾師。楣上分明四字留。誰識君民堯舜志。講求當日若干儔。</text>
<title>挽尹別坐復元 以性</title>,<text>三節家聲聳夏夷。分明天意鳳毛奇。無端送瘞靑山宅。那忍哭題盡瘁詩。</text>
<title>送尹體元 以健 之任珍山</title>,<text>飄然琴鶴趁春陽。爲賀珍民得吏良。夷夏家聲詩禮訓。更看風采勝龔黃。</text>
<title>病中。聞李子久 留 出宰鴻山。寄贈一絶。</title>,<text>板輿一路走鴻山。奉檄毛生喜動顏。忠孝由來無二致。願推家政濟民艱。</text>
<title>楓岳。逢彥上人。敬次栗谷先生韻以贈。</title>,<text>名山宿計成。玆行儘奇絶。相逢彥上人。玄對半日說。此間倘許飮。吾且永年歇。</text>
<title>靈源歸路。又疊前韻。示金達夫 鎭圭。</title>,<text>危石靈源洞。林邃路更絶。選勝君當覓。憚遠衲豈說。前去有小菴。應爲老脚歇。</text>
<title>性珠詩軸中。次白洲李尙書韻。</title>,<text>行盡嶺東又嶺西。千巖競秀可冥棲。夕投表訓禪房宿。一枕孤燈杜宇啼。</text>
<title>叢石亭</title>,<text>層層矗矗自天成。六面奇形政得名。爲問四僊何處去。空留明月照虛亭。</text>
<title>玉鏡潭石上。次金達夫韻。</title>,<text>此地金剛國。昔賢南岳遊。也知天便借。何待鳥鳴求。白石聊同趣。淸川更逐流。瑤臺留一夢。蕭艾屬三秋。</text>
<title>又贈達夫</title>,<text>邂逅百川橋。携入玉鏡潭。題名丹崖石。却向靈源菴。尋眞不憚遠。相期歲寒心。</text>
<title>喚僊亭壁上。見成吉甫 虎祥 題名有感。</title>,<text>雲端孤鶴喚僊亭。壁上留題我友名。流水空山人不見。瑤琴何處覓同聲。</text>
<title>正陽樓口占 二首</title>,<text>肩輿催上正陽樓。萬二千峯眼㡳浮。盡日憑檻眞面對。吾行到此便宜休。</text>
<title>正陽樓口占 二首 其二</title>,<text>平生願入金剛遊。何幸關東典小州。傍海先尋三日浦。貪山更上正陽樓。疏慵自愧非仁智。翫賞敢言樂峙流。萬二千峯都領略。不知身臥俗塵區。</text>
<title>次栗谷先生楓岳韻</title>,<text>通州太守志遠遊。欲向名山理行屐。歲舍疆圉余月胐。偸得公暇尋楓岳。初從海畔窺瓮遷。側石施藤半是麓。行行直到三日湖。石間丹書字剝落。主人延我海山亭。把酒相看倚飛閣。前去百川問幾里。擬向楡岾入萬瀑。架壑梯嶺來蕭寺。先天劫灰幻千百。扶輿促上隱神臺。岳色如雪無南北。神飛魂爽怳登僊。一聲長笛風生腋。更尋摩訶僧引去。萬樹密密路何窄。步虛前登雁門峴。玄氷猶堅行不得。須臾雲集雨霏霏。巖穴沈沈暝萬壑。天公爲我霽景新。掃除塵埃山更碧。潭回七曲水如玉。詎復人間愁千斛。況又飛泉鳴谷谷。湧出不待神烏啄。山中故事誰與論。歸臥繩床問白足。開心峯下正陽寺。眞歇天逸相逼側。萬二千峯眠㡳列。形形色色皆眞迹。應接不暇顧左右。萬千變態豈有極。林間紅綠亦把翫。箇箇結子誰能摘。登臨絶頂非無意。其奈吾生頭已白。今日此行亦云幸。何須涉險強以作。觀音異說但相傳。不見瑤臺來靑鶴。山童忽報淮陽書。昨日云到長安宿。招邀物外共趺宕。去入靈源快心目。題名石上誌此遊。庶今林澗無慙色。逍遙忘返窮勝事。不覺山暉已昏黑。解携出洞尋岐路。但看蒼蒼雲樹隔。何當投紱謝世事。此地長往終吾樂。歸來鈴閣更無聊。回首煙霞共相憶。</text>
<title>朝珍館。送顯聖二兒遊楓岳。二首</title>,<text>曾踏名山我已知。正陽萬瀑此奇奇。耽看愼莫行由徑。履薄臨深聖豈欺。</text>
<title>朝珍館。送顯聖二兒遊楓岳。二首 其二</title>,<text>尋眞選勝九秋宜。羨爾芒屩趁此時。何事風塵堪作吏。空吟淮客返招詞。</text>
<title>爲迎亞使。滯留村舍。感而得一絶。</title>,<text>林居曾不志功名。況復一麾分外滎。白首奔忙形役苦。歸田何處訪淵明。</text>
<title>龍貢寺法靈上人軸中。次林友德涵泳韻。戊寅</title>,<text>煙霞靜界老將頤。祕演篇中道盛時。可惜曼卿今已歿。恐君無處更求詩。</text>
<title>過善竹橋</title>,<text>江南春色野花悲。光岳千年正氣馳。善竹橋邊煙雨裏。至今碧血口成碑。</text>
<title>花潭書院</title>,<text>殘驢微逕古祠秋。夫子遺風講樹留。欲問當時窮格妙。寒山無語水空流。</text>
<title>朴淵</title>,<text>三韓名勝朴生淵。冬月來看亦壯然。髣髴玉龍橫半壁。一天風雨夕陽邊。</text>
<title>滿月臺</title>,<text>故國寒鐘雪月詩。眼前卽事正依依。千年霸氣都消盡。鵠嶺山光不勝悲。</text>
<title>五冠書院 潘南朴先生尙衷享祠</title>,<text>峨峨豸角欲衝冠。折檻當年一劍寒。廟食本朝歌聖渥。行人指點駐征鞍。</text>
<title>東湖結社</title>,<text>東湖卜築作閑人。榮辱何曾到此身。愧乏長才康盛世。靜中只合養精神。</text>
<title>尹珍山體元輓</title>,<text>篠驂交契髮種種。知子平生孰與儂。家世貞忠天柱擎。師門期許海桴從。靑山送瘞連城璧。古澤留看掇佩蓉。萬里瓊雷無限意。他年地下說從容。</text>
<title>許同樞 卨 輓</title>,<text>城市藏名九十霜。一床高臥笑奔忙。五男俱秀咸稱福。二子先亡此可傷。幾享專城供滫養。忽驚南極晦皇芒。吾知積善留餘慶。門大從看俾爾昌。</text>
<title>李左尹 仁夏 輓</title>,<text>北門鎖鑰繼家聲。五典雄藩九掌兵。時際昌明躋峻秩。身隨夷險作長城。黃河如帶盟惟券。白日臨盆死亦榮。追憶鰲山同患難。欲題誄語淚沾纓。</text>
<title>成佐郞 虎昌 挽</title>,<text>城南追逐某邱遊。蔥竹居然髮盡秋。半世牙琴流水譜。兩家庚楔祝岡籌。人間誰惜靑雲步。天上應須白玉樓。兄弟新墳相對起。夕陽長笛不堪愁。</text>
<title>韓正郞 明遇 挽</title>,<text>至行如公屈指誰。加人數等世皆知。三年哀淚高生血。萬軸殘書董氏帷。厚德胡爲遐壽嗇。茂才終止一官卑。可憐庚稧城南宅。落月空樑醉夢疑。</text>
<title>具漣川濟伯 時經 輓</title>,<text>連哭同門友。那知又我兄。與誰論底蘊。無復送餘生。百里非賢路。大才當晩成。如何天奪速。莫慰故人情。</text>
<title>兪道叔 信一 見訪有詩</title>,<text>行人消息鳳儀樓。掃却床塵拭兩眸。萬里瓊雷一劫夢。十年湖海各離憂。玄談可作山中事。白酒端爲月下遊。此世難逢開口笑。願君征旆少遲留。</text>
<title>寒溪山</title>,<text>聞說寒溪勝。平生夢想饒。雪飛千壑暝。河落九天遙。王事頻恩誥。僊緣杳玉簫。今朝山下路。空復望岹嶢。</text>
<title>挽趙士輝</title>,<text>哭盡同門士。那堪送死章。吾賢今又逝。老醜倍增傷。儒雅風流遠。鄕閭名譽長。人間餘白首。一笛淚山陽。</text>
<title>得拜淸風除命。發行到淸心樓。次金甥 有慶 舟中詩。庚辰</title>,<text>淸心樓下水東流。片帆遙通溯峽舟。甓寺古鐘孤夢冷。錦官一鶴淡衿幽。江湖滿地誰能退。身世如萍我亦浮。前去猶難忘魏闕。亟將村酒欲澆愁。</text>
<title>寒碧樓。次板上韻。</title>,<text>宦遊無暇養精靈。急上高樓始喚醒。月打江心開素練。雲藏山腹列重屛。丹邱有約頻看鶴。白髮爲羞易感螢。悵望瑤臺歸不得。一生謫恨在黃庭。</text>
<title>又次絶句</title>,<text>邑帶淸風號。樓傳寒碧名。今來老太守。登眺亦恩榮。</text>
<title>題八詠樓 小序</title>,<text>八詠樓何處。重修也有由。先生當日筆。神護至今留。</text>
<title>燕尾寺</title>,<text>登臨燕尾寺。俯視忽魂驚。何年誰作俑。石佛謾崢嶸。</text>
<title>歸來亭</title>,<text>歸來新構處。堪愧佩符人。一半如分我。從玆可作隣。</text>
<title>漢江舟中有感</title>,<text>百病叢中一息緜。聖恩特許浴溫泉。平生漢水尋常渡。今日登舟淚自漣。</text>
<title>廣津解纜</title>,<text>廣津亭下解行舟。一櫂飄然溯上流。誰憚此行當暑雨。淸風寒碧有高樓。</text>
<title>阻雨宿斗尾舟中</title>,<text>急雨引風捲地來。白波頃刻勢崔嵬。沙頭乞火燎衣坐。雁吏奔忙進一杯。</text>
<title>重尋神勒寺</title>,<text>癸丑年間此寺來。尤翁畏丈共聯陪。重來今夕偏多感。流水空山只古臺。</text>
<title>展拜樓巖書院</title>,<text>學傳秋月義春王。表海百年又紫陽。杖屨樓巖新廟食。不堪今日淚羹墻。</text>
<title>彈琴臺</title>,<text>彈琴臺下問彈琴。江樹蒼蒼江月陰。孤鶴警歸人不見。空餘流水但含音。</text>
<title>寒碧樓。謹次退陶韻。</title>,<text>寒碧樓高壓水邊。錦屛佳氣靄雲煙。箇中奇絶終難畫。輸與前人句裏傳。</text>
<title>錦伯李公 宏 挽 辛巳</title>,<text>觀風去歲出巡行。寒碧樓前倒屣迎。一笑相看忘禮數。三杯傳飮暢詩情。梅陰纔說棠謠起。雲觀忽驚福宿傾。忝在下僚餘白首。公哀私悼淚沾纓。</text>
<title>陪監司叔父。遊淸平山。壬午</title>,<text>召伯觀風八月秋。棠陰又得慶雲遊。九松傾蓋東西對。雙瀑懸空下上流。眞樂舊棲僊洞邃。悅卿遺址細香幽。攀援桂樹歸來晩。一笛夕陽興不休。</text>
<title>磨雲嶺</title>,<text>嶺頭惆悵問群僊。能記行人昔往還。半世奔忙吾白髮。百年安重爾蒼顏。君恩欲報涓涘少。鄕夢相關行路難。人固有情那似物。北風吹淚濕征鞍。</text>
<title>鳳凰臺</title>,<text>白雲紅樹一空臺。羽客千年鳳不來。二木三山渾昔夢。淸詩獨許翰林才。</text>
<title>攀桂亭聯枕。次主人韻。攀桂。丈巖亭號。</title>,<text>碧桂千巖老。澄潭一鑑明。引杯相對月。誰識此間情。</text>
<title>新搆有斐軒。遂菴有詩寄來。仍次其韻。</title>,<text>有斐名軒意。取諸淇澚章。武公宜可法。爲學老彌將。</text>
<title>與遂翁泝流訪龜潭。仍宿玉泉菴。</title>,<text>龜潭秋色可觀哉。滿載歸舟世念灰。入夜寒鐘鳴不盡。御風催上降僊臺。</text>
<title>僊巖次遂翁韻 二首</title>,<text>三巖奇絶略相同。秋入千峯又晩楓。到此塵心能再否。終朝坐我水聲中。</text>
<title>僊巖次遂翁韻 二首 其二</title>,<text>蒼玉層巒曲曲屛。洞門纔闢眼先明。依然步入瑤臺裏。回首人間一夢淸。</text>
<title>次李樂而涑梅谷韻。寄送遂菴座下。</title>,<text>憶曾趨拜御車輪。書贈常稱舞鳳人。況復此中直宅在。誰移祠宇永爲隣。</text>
<title>泰仁歸路。歷拜黃山書院。次南尙書八卦亭佳字韻。</title>,<text>八卦名亭處。江山更絶佳。登臨懷往事。惆悵倚空齋。老柏寒生籟。蒼苔半繡階。當日賢者樂。難與俗人諧。</text>
<title>安東歸路。謁三太師廟。金宣平，權幸，張貞弼。</title>,<text>古廟花山府。三韓三太師。當時勳業盛。千載大名垂。玉笛留餘響。銀潢誦舊姿。年年香火薦。俎豆永無虧。</text>
<title>與延豐宰李子夏 萬亨 往遊陽山寺 癸未</title>,<text>陽山山色落花辰。杜宇聲中已暮春。老宿鉢龍初罷偈。使君琴鶴自超塵。南來久忝徐孺榻。西笑還慙沮溺津。夜起禪窓閑寫軸。相看白髮更如新。</text>
<title>驪湖舟中。次晩節韻。</title>,<text>蒼茫坐對遠峯尖。眼㡳江光碧似藍。岸柳垂絲風共轉。巖花倒影水相涵。高朋聯袂揩靑眼。短僕催程報翠嵐。船到驪江前路近。望中佳氣是終南。</text>
<title>挽李淸河 勛相</title>,<text>我是先生門下人。竊喜先生有賢子。趨庭早聞詩禮學。述事又能善繼志。有才不成晩登仕。一麾始爲南州吏。本爲便養大夫人。其奈遘疾行還止。浩然棄官如脫屣。黔屢孱陵一旬已。我行正値今夏初。迂路訪君君病矣。顏色憔悴異宿昔。憂虞在心何能弛。歸來空谷音信阻。何意凶問禠中至。五十九年眞須臾。輕塵弱草如夢裏。將何寬譬慰北堂。地下冤恨應鑴髓。先師遺業更誰托。二難人稱仰與季。顧余陋劣忝師訓。白首無聞是所恥。似君淳質何處得。嗚呼九原難再起。嗚呼九原難再起。悵望西天揮老淚。</text>
<title>萬東廟祠宇詩 甲申</title>,<text>甲申元月丁未日。來詣華陽萬東祠。敬薦籩豆兩皇帝。皇靈陟降如在玆。明燭殿上禮數畢。仰看天中星斗燦。誰言此擧僭不敢。先主閟宮此可看。況値涒灘回甲年。東土悲慕當如何。藩邦再造是誰力。追惟萬曆恩無涯。國亡身死處得正。言念崇禎膽欲墜。嗚呼我國丙丁事。恐說當時城下恥。明明寧考志復讎。思得賢人辦大事。曰惟同德契合深。密勿謀猷獨對時。皇天不佑弓劍遺。弘濟園陵松柏悲。今玆建祠豈偶爾。爲是先師明敎存。蒼巖石刻四大字。萬古煌煌瞻仰尊。誰知此山一區地。獨有皇明舊乾坤。靑矜齋罷出洞來。回見山光鬱蔥蔥。此事誰將奏冕旒。聞來亦應感宸衷。</text>
<title>壽樂亭。次攀桂翁寄示韻。</title>,<text>偶然卜築此山中。境僻身閒世念空。糗飯藜羹貧有味。川流峯峙樂無窮。靜觀形色生成妙。始識乾坤造化功。從此靈區成活計。蒔花種柳巷西東。</text>
<title>次丈巖寄示韻 乙酉</title>,<text>天書遍及野無遺。附驥還慙彼有司。秋月寒江叢桂在。定應不待聚皇知。</text>
<title>農巖金仲和 昌協 挽 戊子</title>,<text>黃巴黨籍涕常零。有美惟君克典型。鵷穴文章華國寶。蠶絲志業閣丌經。急流久仰神僊櫂。窮道翻驚傳說星。惆悵前宵楮島月。空留一片照虛庭。</text>
<title>朴榮川大叔 鐔 輓</title>,<text>君侯有行行曾閔。君侯有學學孔朱。誰謂醴芝無源根。家聲已自先大夫。憶昔蕭寺秉燭遊。妙齡高才砭我愚。亦有他山能攻玉。相期相勖在歲寒。別離十載更關心。敢忘同調托金蘭。苦緣一病在空谷。之蟲之鵠判壤霄。惟時皁蓋下嶠南。數書珍重慰寂寥。說到臨履戰競處。字字識得此漢意。蹶起一讀沈疴祛。拱璧大蔡兼相視。願竢秋風更會面。一樽細論平生誼。如何箕騎不少留。喚起塞翁空拍手。君年少我十數歲。謂當其死亦先後。嗚呼送埋靑山宅。何處更得人如王。起視樑月泣巫招。江楓落盡歸來曲。</text>
<title>哭李延豐子夏</title>,<text>嗚呼我公不易得。負笈早遊大賢門。我忝同門與之交。幾年逐臭情契敦。黃巴時事何忍說。敢將瀝血訟師冤。微忱未格天威震。萬里炎程投塞垣。惟公慷慨不避死。繼倡諸人哭九閽。身陷囚繫禍莫測。當時憂慮可勝言。雖因疏決幸得脫。竟謫天南瘴海濆。桂嶺迢迢限南北。尺牘無由問寒暄。丕往泰來理不常。俱得生還荷天恩。人生會合亦有數。偶然我寓延城村。惟時我公爲地主。皁蓋翩翩臨弊軒。念我貧寒時周急。層雲薄薄高義存。智洞新構亦公賜。石榻追遊每傾樽。溪山淸趣自可樂。不聞世間多啾喧。分華一半計不遂。居然秩滿歸田園。唱送驪駒情何似。折柳勞亭黯消魂。別後多少心中事。惟冀他日更細論。誰知此行作死別。使我長號淚河翻。嗚呼我公不復見。儀形疇能起九原。已矣九原不可作。哀詞題罷聲更呑。</text>
<title>黃慶河夫人李孺人挽 幷未序</title>,<text>哀哀復哀哀。何忍寫哀詞。有生則有死。此理信如斯。哀哉令女亡。年方十九時。不幸而命短。其奈天實爲。憶曾初六歲。移家東海湄。十有四年間。重尋若有期。豈知終於此。萬事足堪悲。香消鏡匣冷。魂逐彩雲飛。旅櫬自嶺表。薤露響悽其。雖在行路人。孰不掩涕洟。又況父母心。詎耐鍾情悲。莫爲無益慟。韓子先獲之。勉抑須自彊。將此奉以規。哀哉令女行。皎潔超凡姿。宜向女史傳。不朽知在玆。哀哀復哀哀。千秋歸不歸。</text>
<title>徐軍威稚章挽</title>,<text>德曾己巳歲。守闕訟師冤。當時同患難。于今幾人存。靜閱參疏錄。太半送九原。餘者皆白首。相從未源源。聞君作嶺宰。路過水回村。我居適密邇。亟往敍寒暄。奈何君有疾。喘息不能言。多少心中事。未暇細細論。前途隔重嶺。握手戒行軒。豈知月未胐。遽然聞招魂。吾黨失善士。痛惜何忍諼。弟兄相繼逝。天何禍仁門。玄理固難諶。塞翁一夢煩。生行而死歸。疇不拭淚痕。丹旐向故山。凄涼曉風翻。病臥違執紼。輓歌聲半呑。</text>
<title>李新溪君晦大夫人挽</title>,<text>追遊寶樹幸同門。早識夫人範禮存。天上恩榮崇命秩。眼前唯諾富兒孫。多年剩享三牲養。添籌方祈萬壽尊。誰意安輿西去路。不堪薤露返楸原。</text>
<title>黃懷德震耇挽</title>,<text>五載客鰲山。歸來人事異。四郊白楊老。嗟公又不起。生前五馬榮。身後二鵠峙。七十六光陰。平生安且社。三十餘孫曾。箇箇秀而美。種善焉可誣。餘慶緜不已。溫溫好風味。永閟泉臺裏。人生如一夢。萬事今已矣。鯫生抱瘴疾。執紼嗟未遂。題罷九些立。西風吹我淚。</text>
