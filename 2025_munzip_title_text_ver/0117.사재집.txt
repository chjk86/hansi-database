<title>坐新禮院亭。錄奉禮山太守。</title>,<text>新詩高處視郊島。洗盡浮靡到盛唐。六載宣城哦七字。一龕山水借輝光。</text>
<title>敬次先祖考定山東軒韻</title>,<text>先正留題在定城。看來不覺感增生。構堂已負淸修業。掛壁還羞後裔名。</text>
<title>次結城東軒韻</title>,<text>湖海三年客。艱虞十載前。興衰關氣化。今古異風煙。往事浮雲外。孤城落日邊。秋懷仍感舊。回首一茫然。</text>
<title>次德山東軒韻</title>,<text>朝暾驅靄捲秋山。渺渺川原一樣看。野闊天長歸路遠。客中愁緖正無端。</text>
<title>謝泰安守尹鏡之寄問</title>,<text>南州半載客。倀倀無舊識。君爲莫逆友。綢繆自宿昔。肯作雲雨手。好惡隨流俗。邂逅相逢地。擬共披腷臆。又聞泰爲邑。傍海多勝跡。携君以遊矚。塵抱冀一滌。人事多錯迕。値君病連月。窮秋海島中。客況憎悽惻。竟坐官事妨。自後無會日。簿領各纏身。書問仍久闊。驅馳歲云暮。更復感時節。所以無好懷。耿耿抱私戚。而今枉信札。媿吾不遑及。展對慰吾懷。抒情謝款曲。</text>
<title>臘雪</title>,<text>風攪長宵歲暮天。曉來飛雪打窓前。空庭忽訝花盈膝。瘦骨那堪粟起肩。潛蠈不勞投窖穴。大田應有頌詩篇。閉門高臥吟黃竹。閑占明年是稔年。</text>
<title>章敬王后挽詞</title>,<text>塗莘翼殷夏。王業助重恢。夢日纔傳慶。因山忽見催。吉凶相倚伏。歡喜轉悲哀。施報終安在。微臣肺欲摧。</text>
<title>送金子由倅密陽 府民朴君孝弑父。降號爲縣。子由由兵曹佐郞。選補爲監。下敎罪己。</title>,<text>密於嶺以南。邑鉅而吏暴。人心近梟獍。從前號難道。邇來肘印者。撫御俱失道。頑兇逞惡逆。咎在不敎孝。咄嗟不容口。況有哀痛詔。郞星暫撤座。揀選合衆料。深思畀付重。往莅期新造。吏民困犴狴。睽睽不相保。繁刑湯止沸。反致人情擾。化率有至道。善喩而忠告。天衷信不泯。自然囿吾敎。煩言不辭僭。竊取仁人號。善聽君亦勉。念念思報效。</text>
<title>立秋日。坐民部廳樓偶吟。</title>,<text>江東逸興未應休。郞署今朝又値秋。堪笑算沙徒自苦。抽身堆案計何由。</text>
<title>立秋日。坐民部廳樓偶吟。 其二</title>,<text>抱質疏庸兼得懶。不堪書簿日侵尋。百年役役緣微祿。每想蓴鱸忍寸心。</text>
<title>大殿迎祥詩</title>,<text>建節知從北斗杓。元陽開正轉雲霄。冠飄銀勝頒新慶。班合金門促早朝。天上寬恩隨漢詔。人間和氣協虞韶。宸心默與玄功契。耕鑿何人識帝堯。</text>
<title>大殿迎祥詩 其2</title>,<text>乾坤開正始。春色破餘寒。運協三陽慶。陰隨一氣殘。昇平方啓泰。朝野正騰歡。萬類同仁育。幽遐一樣看。</text>
<title>大殿迎祥詩 其3</title>,<text>鳳城宮闕五雲浮。歡喜旁騰響不收。昭代鴻圖應更遠。年年歲歲受天休。</text>
<title>大殿迎祥詩 其4</title>,<text>陽德開天上。新年入夜分。曙光浮玉闕。蔥鬱擁卿雲。</text>
<title>大殿春貼字</title>,<text>靑瑣垂簾日影團。君王深拱念艱難。三光妙合虞衡正。一札新頒漢詔寬。天地流仁看發育。聖神陶化做娛懽。海東千載逢煕運。萬壽稱觴意未闌。</text>
<title>大殿春貼字 其2</title>,<text>玉律陽潛復。遲遲瑞日暄。玄機知有造。生類摠含恩。着物天心驗。推仁聖念存。欲知流化遠。須識一微源。</text>
<title>大殿春貼字 其3</title>,<text>蓬萊雲闕曙光凝。天地春開百福應。玉座臨朝頒彩勝。懽呼咸仰大陽升。</text>
<title>大殿春貼字 其4</title>,<text>靄靄龍光動。遲遲玉漏添。窮陰銷地底。和氣達幽潛。</text>
<title>宋宜之挽詞</title>,<text>正氣鍾河岳。儀刑表一時。縉紳爲倚賴。邦國有稽疑。天春方攸屬。神慳竟未施。盡哀知有處。非但爲吾私。</text>
<title>宋宜之挽詞 其二</title>,<text>論交我最後。知子卽先人。意氣叨容許。心肝托與親。欲將爲筮蔡。何遽値蛇辰。他日西州路。那堪涕滿巾。</text>
<title>送吳彥淸赴京朝正</title>,<text>書文車軌屬皇明。萬國朝正會玉京。季子觀周眞亦幸。陽關離恨肯嬰情。</text>
<title>送吳彥淸赴京朝正 其二</title>,<text>萬里山河經禹跡。征鞍到處記神功。興亡百變幽燕地。付與騷人咳唾中。</text>
<title>霜菊</title>,<text>杖藜徐步繞階除。籬下秋英似媚余。秀色最增淸露後。寒香尤覺肅霜初。却嫌桃李隨群品。要伴松篁與索居。採摘終朝供醉詠。南山且復對吾廬。</text>
<title>題金彥秀江山風雨圖小障</title>,<text>江風江浪雨冥冥。江上峯巒失舊靑。萬木顚僵生虎嘯。千崖劃裂送龍腥。孤村籬落昏還掩。古寺鍾聲濕未停。爲想漁翁蓬底醉。夢迷三島不知醒。</text>
<title>李判書季男挽</title>,<text>勳業三朝老。中興社稷臣。公心留藻鑑。時論屬台鈞。忽閟忠淸德。云亡耆舊人。空揮羊子淚。題挽更沾巾。</text>
<title>送韓參判效元以奏請封世子副使赴京</title>,<text>景運際重休。天人歸有德。煌煌舊業隆。慮遠而猷密。前星耀紫極。萬衆攸繫屬。元良策儲副。朝野歡聲溢。所以重請使。時議須朝傑。睿簡得我公。列卿座暫輟。華軺萬里去。遠涉鴨江綠。迢迢幽薊路。人煙渺蕭瑟。浩蕩荊楚地。八駿嘶不歇。別意轉茫然。回首燕山碧。</text>
<title>成夏山夢井挽</title>,<text>翰墨平生事。風流絶代無。早年馳妙譽。高識富深諛。廊廟傾時論。泉臺閟遠圖。傷心阻職守。無復奠生芻。</text>
<title>送李次野以奏請副使赴京</title>,<text>傳聞久訛謬。記載多舛錯。聖祖受枉名。著在中華籍。乃知後嗣心。不啻疚在己。奏陳宜火急。湔雪庸得已。專對儘有人。睿簡非徒爾。絲綸輟獨坐。以副皇明使。豈不欲留公。所以重在彼。敷陳激忠義。丹衷瀝肺腑。所期得回天。淹滯寧辭苦。申胥入秦庭。鄭公使北虜。一哭能借兵。片言回傑黠。中誠苟有至。感通無金石。矧惟聖天子。眷我東藩國。歸來荷寵命。佇快與情鬱。王事偶未遑。取別何草草。短詩寄寸心。面目遼陽道。</text>
<title>洪三宰母夫人挽</title>,<text>赫世南陽閥。宜家配得賢。幽閑天賦厚。貞淑壼儀全。麟趾由修德。桃夭更詠篇。門闌輝玉樹。勳業映貂蟬。鼎養榮誰比。章封寵莫先。光華傾一代。壽祿俯稀年。富貴驚槐夢。雲霄趁月仙。房櫳遺舊澤。身世隔重泉。素幔晨猶迥。靈輈衣已遷。葭莩叨末屬。題挽泣新阡。</text>
<title>竹醉日栽竹</title>,<text>平生性癖耽看竹。好事今從醉日栽。無肉不妨居士瘦。養筠應媿俗人來。出墻亂籜年將待。覆檻淸陰計已催。對酒幾時斟綠影。好懷長向此君開。</text>
<title>遊朴淵</title>,<text>山僧携我探勝跡。扶藜步入天磨谷。穿蘿緣壁小徑通。登登不覺靈湫逼。初聞隱隱響微雷。稍稍亂耳掀坤軸。回看絶岸罅一口。飛湍噴薄千仞壁。上有盤石匯淸流。天光倒蘸沖融間。窟壓萬丈深幾許。袖物知依積水蟠。心魂辟易毛髮豎。跼步未能臨垠堮。側身更下姑姆潭。仰見天河倒瀉洩。白月轟豗雷雨作。大木欲拔山欲拆。驚風飛雹混太空。擧頭不敢開眼視。移身欲近還却立。如在漨水懷襄裏。廬山奇絶天下聞。壯觀未必能勝此。平生懷抱寓一怏。盡日愛此看不足。十年塵襟今始滌。慙愧明𪚥還走俗。</text>
<title>贈孝女敬非</title>,<text>讎兄訟父彼何心。西土民風近獸禽。純孝獨能杖一脈。訪閭今日倍余欽。</text>
<title>有舊交金生者。以一絶來戲。余不近歌姬。戲書以復。</title>,<text>自銜哀詔出關河。西土飢黎活幾多。到處憂深思報主。此行無意屬煙花。</text>
<title>有舊交金生者。以一絶來戲。余不近歌姬。戲書以復。 其二</title>,<text>秀才風裁擅西河。折盡群芳取許多。只恨星軺來最暮。滿階枯木少餘花。</text>
<title>有舊交金生者。以一絶來戲。余不近歌姬。戲書以復。 元韻</title>,<text>遠辭丹闕按西河。荒政紛紛苦日多。祇許廣平腸似鐵。一軒風韻自梅花。</text>
<title>勸列邑諸校生</title>,<text>皇天生我民。賦予無薄厚。自棄者爲愚。咄咄寧誰咎。</text>
<title>勸列邑諸校生 其二</title>,<text>君看滿朝貴。太半起草萊。所患不學耳。聖主勤招來。</text>
<title>勸列邑諸校生 其三</title>,<text>吏卒趨服役。鞭撻不少貸。早歲不勤學。晩來徒自悔。</text>
<title>入谷山。有校生講書。句讀且不解。命定軍保還止。書與勸勉</title>,<text>壯年無一聞。往者不可諫。莫謂晩學艱。不勤唯所患。</text>
<title>海州刊印小學。延安校生。爲來求得。幷書卷尾與之。</title>,<text>孩提已有敎。爲學自孝悌。萬古啓群蒙。訓示昭昭揭。</text>
<title>海州刊印小學。延安校生。爲來求得。幷書卷尾與之。 其二</title>,<text>試觀不學人。冠屨而禽犢。須將聖賢書。勤向窓前讀。</text>
<title>次谷山東軒</title>,<text>民風百里異澆淳。入郡都休訟牒陳。土俗從來因習遠。天公元自降衷均。要將偏薄歸煕暭。須就虛靈洗垢塵。末世只緣無善敎。秉彝寧別古今人。</text>
<title>奉送稚淸。自內郡。移倅吉州。寧覲。海州赴任。</title>,<text>北塞須名將。朝廷肯許私。事親雖短日。報國最關時。銅綬移關外。萊衣舞海涯。遙知重嶺路。西望白雲思。</text>
<title>贈殷栗孝子朴薰。親具甘旨。雖雨雪不懈。晨昏定省。雖悤遽不廢。鄕里稱孝。致饋酒饌米斛。用勸一鄕。</title>,<text>厥初無別降衷均。君自全天衆自淪。至孝端能扶世敎。感通非但一鄕人。</text>
<title>坐神光澗邊。稚湖吟一絶求和。戲書以復。</title>,<text>俗駕來尋水石間。敢將塵眼拂雲看。北山已作移文去。却說淸陰寒不寒。</text>
<title>要稚湖考校小學。校畢。訛字甚多。戲書以示。</title>,<text>老夫耽看群芳艶。病眼渾如霧裏人。強把書篇讎校盡。行行不復辨訛眞。</text>
<title>書扇面。和公碩韻。別子實相遇於平山客軒。</title>,<text>萬里關河路。携君要少遲。秋懷仍客恨。況復別離時。</text>
<title>次新溪東軒韻</title>,<text>十年渾被宦途牽。今日憑軒興杳然。山勢北來成絶巘。溪流西去作平川。數村籬落藏幽境。百折岩扃有別天。是處疏慵堪住着。明時羞竊盛名傳。</text>
<title>有儒邊偉上書請毀寺刹。增修學校。</title>,<text>排釋尊師振義風。堤防無愧退之功。誅僧毀塔徒爲爾。只在脩明道學中。</text>
<title>姜彥浩傍岩構小亭。寄詩求詠。和復。</title>,<text>小徑穿林屋數間。起須藜杖坐蒲團。閑身此地關幽事。天爲斯人不祕慳。</text>
<title>姜彥浩傍岩構小亭。寄詩求詠。和復。 其二</title>,<text>數疊岩扃作一窩。幽居吟嘯政堪誇。多慙故舊憐衰病。寄與新詩諷苦衙。</text>
<title>姜彥浩傍岩構小亭。寄詩求詠。和復。 元韻</title>,<text>年來移卜翠岩間。繞屋扶疏樹影團。自喜吾廬堪着老。要須淸韻報神慳。</text>
<title>姜彥浩傍岩構小亭。寄詩求詠。和復。 元韻 其二</title>,<text>雲根闔闢自成窩。奇絶應須好句誇。自是恢恢游刃手。不關鞭朴滿公衙。</text>
<title>戲書示雲卿 卿之棄姬來謁。恨卿甚焉故云。</title>,<text>亂髻梳難理。愁顏淚欲零。白頭吟更苦。凄切不堪聽。</text>
<title>憎蠅</title>,<text>受形汝最微。徒衆不勝揮。依日張聲勢。乘炎築壘圍。侵陵破好夢。變亂滅眞機。秋後霜風勁。能逃肅掃威。</text>
<title>靈通寺洞口溪邊。次頤叔韻。</title>,<text>步入靈通寺。行行轉覺幽。穿林通小徑。坐石漱淸流。塔古知經劫。碑殘度幾秋。仍携老僧話。宿賞托茲遊。</text>
<title>己卯禍起。余坐累。退居于高陽芒洞之村舍。隣村有邊秀才灝。致書慰以無聊。卽書簡尾以復。</title>,<text>我田雖不饒。一飽卽有餘。我廬雖阨陋。一身常晏如。晴窓朝日昇。倚枕看古書。有酒吾自斟。榮瘁不關予。勿謂我無聊。眞樂在閒居。</text>
<title>邊君隔籬相住。朝夕相須。桑麻談劇。不覺終夕。忽聞有嶺外之行。忽忽無以爲懷。書以贈行。</title>,<text>推遷無定數。人事等飄蓬。湖海三年臥。衡茅一巷窮。無人可共語。與子喜相逢。旬月暫相別。農談誰與同。</text>
<title>庚辰重九。與鄕曲登高。</title>,<text>來從窮巷結吾廬。佳節無嫌貴賤居。九日淸尊聊復對。十年榮宦總成虛。欹巾滿座皆村老。薦味盈盤只野蔬。此日登高倍惆悵。鬢邊華雪已蕭疏。</text>
<title>秋夜</title>,<text>玉蟾涼冷夜流光。獨臥村廬思更長。蕭瑟忽驚天地肅。繁華揫斂盡歸藏。</text>
<title>閑中偶吟二絶</title>,<text>役役名韁歲月遒。班毛䬃䬃已驚秋。至今閑臥思當日。始信平生馬少游。</text>
<title>閑中偶吟二絶 其二</title>,<text>人間幻夢自成虛。百歲中分一半餘。往者悠悠知不諫。暮年聊復任如如。</text>
<title>秋日書懷</title>,<text>十年羈宦儘悠悠。田里歸休已二秋。種秫只謀陶令醉。餘生此外更何求。</text>
<title>邊君寄二絶。和復。</title>,<text>九街城裏抽身出。幽徑閑園恣意行。疏鄙自應明主棄。歸田不是慕虛名。</text>
<title>邊君寄二絶。和復。 其二</title>,<text>田家秋興浩難收。禾熟爭誇載十牛。更有故人來住着。隔隣時復喚同遊。</text>
<title>辛巳重九日</title>,<text>爲迎隣曲會重陽。携手登臨最上岡。白髮愁添今日短。黃花不改去年香。閑居擬作園三徑。懷抱憑開酒一觴。千古英雄如許盡。空餘風韻入秋光。</text>
<title>書簡尾。謝故人遺小鮮。</title>,<text>園蔬久里無多採。薄食由來淡若齋。范叔一寒今至此。小鮮猶得故人遺。</text>
<title>同村老農談竟日。書以自遣。</title>,<text>罷官還得所。江海一閑翁。身取藤床穩。腸須糲飯充。春農談自劇。世事耳偏聾。更喜隣村老。安窮趣亦同。</text>
<title>偶書</title>,<text>夢中黎母知前定。到海過山亦讖詩。榮落由來關運命。楚湘何必自沈爲。</text>
<title>村莊秋夜</title>,<text>幽居悄悄負平生。風葉蕭蕭滿樹聲。孤枕夜深渾不寐。隔窓喧鬧百蟲鳴。</text>
<title>挽申止叔</title>,<text>韋布叨深契。平生托所親。追隨雖晩進。容許倒中眞。往日官爲累。經年見未頻。稍傳元伯喪。忽感巨卿神。慘戚摧心膽。蒼茫問昊旻。報施知有後。豐嗇莫論身。遺恨黃壚下。高堂白髮親。屛居餘老淚。未洒素車塵。</text>
<title>謝金哲之犯夜來訪</title>,<text>跋涉崎嶇路更賖。多君乘夜到田家。請看世態雲飄轉。寒戶張羅熱似麻。</text>
<title>田居書事</title>,<text>耕盡荒田種秫秔。歸來閑臥閉柴荊。春牀眠穩無人喚。午饁吹忙訝雨聲。供饌只憑烹菜甲。受廛聊喜作民丁。熟知榮宦還多辱。爭似田居任性情。</text>
<title>閑居偶吟</title>,<text>久竊吹竽混。悠悠只病官。罪寬千里放。恩許十年閑。屛跡棲田畝。思愆顧肺肝。林園堪著拙。終日閉柴關。</text>
<title>又吟一絶</title>,<text>閑來無事可關情。時與隣翁話種耕。樗散本非經世用。傍人休說脫簪纓。</text>
<title>社燕</title>,<text>紛紛鸎蝶喜東風。趁逐煙花爛熳紅。唯有呢喃簷角燕。年年不負主人翁。</text>
<title>春雨促耕</title>,<text>閑了忙身得自由。時扶衰病作春遊。閑中却有悤悤事。聽雨呼兒促飯牛。</text>
<title>小村</title>,<text>小村農務寄生涯。春事悤悤要趁期。短褐不勞裝束起。淡餐寧用辦營爲。園蔬時有隣翁與。祿米都無故舊遺。休退此緣明主棄。偶耕非是傲當時。</text>
<title>嘆麥災</title>,<text>新麥登場摠秕荑。農夫相對恨年飢。更無循吏來治郡。村巷何時誦兩岐。</text>
<title>手鋤</title>,<text>芒鞋短褐侵晨露。也植枯筇手自鋤。點檢耘耔爲日課。閑居却是不閑居。</text>
<title>憫農</title>,<text>火輪當午汗成漿。一一鋤禾手脚忙。力穡盡輸供賦役。終看十室半流亡。</text>
<title>寄贈法雲師 嘗寓讀于閒花寺。與師相會耳。</title>,<text>久絏塵羈不入山。與師相別廿載間。開花舊會勞魂夢。雙樹何時更對顏。</text>
<title>芒洞村舍。憶舍兄。</title>,<text>爲緣衣食久分携。兄在江南弟在西。坐懦至今歸不得。天邊雲日共凄凄。</text>
<title>答寄法雲師 以書來問。書以爲報。</title>,<text>一札忽從金界至。展開除破憶君愁。幾時重向廬山路。白社追尋惠遠遊。</text>
<title>秋日寓意</title>,<text>秋色彫靑草。容華見白毛。百年愁裏過。人世正滔滔。</text>
<title>謝人惠炭</title>,<text>嚴風排入戶。衣被利刀鎌。只畫寒灰坐。憑君暖始添。</text>
<title>謝人惠炭 其二</title>,<text>家無葛仙火。誰設却寒簾。賴有親朋賜。侵鑪乃撥炎。</text>
<title>書扇面。奉送金城主德璋。遞任將去</title>,<text>放棄荒村歲復飢。保生都是二天慈。一年借寇知無訃。百歲那堪去後思。</text>
<title>偶書</title>,<text>耕耘事業宜甘分。輔國安民非所謀。茆屋一瓢雖淡泊。何如駟馬騁危塗。</text>
<title>壬午春。芒洞田舍。見花有感。</title>,<text>歲月駸駸去復回。放來三見野花開。榮隨名倂因時盡。窮與衰謀逐日來。補衮自須經濟手。淸朝寧玷斗筲才。合從畎畝勤薦蔉。送老唯憑濁酒杯。</text>
<title>芒洞村舍送春</title>,<text>茅簷晝寂燕飛飛。落絮飄紅擁滿扉。可惜春光不多日。今朝容易與人歸。</text>
<title>書簡尾。謝李秀才惠魚。</title>,<text>田舍寥寥獨掩扉。臥床終日見人稀。巨鱗忽得漁翁送。蔬菜今朝始解圍。</text>
<title>春晩</title>,<text>楊花雪落滿晴天。春思撩人更黯然。日永空齋無一事。卷書時復曲肱眠。</text>
<title>春晩 其二</title>,<text>日暖風和宿雨晴。滿庭靑草掩柴荊。睡酣欲覺遊山夢。忽聽流鸎報一聲。</text>
<title>田居書事</title>,<text>邇來衰病日侵陵。又値頻年穀不登。家乏計疏飢僕妾。地偏居陋絶親朋。開門每見催科吏。有寺都無送米僧。賴是顏原遺樂在。閑來把玩二賢曾。</text>
<title>憫農</title>,<text>戴星而出戴星還。終歲都無一日閑。畢竟侯門誇飽煖。憐渠寒餒備辛艱。</text>
<title>寓言</title>,<text>眼暗眩皁白。耳聵混喧默。閉關謝人事。塞馬誰得失。</text>
<title>芒洞村舍憶舍兄</title>,<text>弔影江皐祇自傷。鶺鴒相背雁離行。紫荊擬作同庭樹。衣食分携滯異鄕。</text>
<title>田舍偶言</title>,<text>形氣渾如默照禪。玉堂金殿夢依然。身棲茆屋東籬下。心拱雲霄北極邊。歲月駸駸看白鬢。功名落落負靑年。榮枯大抵關時運。物理猶須問彼天。</text>
<title>偶成二絶</title>,<text>此身今作一廛氓。到此偏諳世上情。竟日閉關無馬跡。坐看靑草滿庭生。</text>
<title>偶成二絶 其二</title>,<text>浮生春枕悠揚夢。世事秋江風浪翻。休怪俗間趨勢利。翟公多事大書門。</text>
<title>初夏</title>,<text>風物淸和欲午天。綠楊陰合小村前。連雲麥壟翻波浪。隔葉鸎聲鬧管絃。時聽農謳喧野外。更看牛吼臥田邊。放來贏得安身術。休向靑雲復着鞭。</text>
<title>田居</title>,<text>窮巷卜幽居。淸閑趣有餘。擧家鋤野稻。獨我採園蔬。饁晩緣資乏。冠慵爲客疏。老來甘寂寞。聊復愛吾廬。</text>
<title>愼監司自健退休鄕曲。搆別墅于深岳之陽。負岳臨流。逍遙送老。來求七詠。謹錄奉呈。</title>,<text>忘機曾與白鷗盟。一臥江湖了此生。非是紛紛眞度外。閑窓日日聽潮聲。</text>
<title>愼監司自健退休鄕曲。搆別墅于深岳之陽。負岳臨流。逍遙送老。來求七詠。謹錄奉呈。 其二</title>,<text>得喪榮枯事竟虛。歸來孤臥伴閑居。五湖煙水風塵隔。到老安身樂有餘。</text>
<title>愼監司自健退休鄕曲。搆別墅于深岳之陽。負岳臨流。逍遙送老。來求七詠。謹錄奉呈。 其三</title>,<text>鑿開雙沼貯寒泉。日月光涵上下天。移枕臥邊成水癖。會看魚躍在深淵。</text>
<title>愼監司自健退休鄕曲。搆別墅于深岳之陽。負岳臨流。逍遙送老。來求七詠。謹錄奉呈。 其四</title>,<text>縱憐浩渺呑天量。更愛潺湲瀉砌聲。竟日支頤看不足。有時隨意覓源行。</text>
<title>愼監司自健退休鄕曲。搆別墅于深岳之陽。負岳臨流。逍遙送老。來求七詠。謹錄奉呈。 其五</title>,<text>湛湛長江湖水淸。楚招林詠起遐情。酣霜傲雪渠家態。肯被濃春借一榮。</text>
<title>愼監司自健退休鄕曲。搆別墅于深岳之陽。負岳臨流。逍遙送老。來求七詠。謹錄奉呈。 其六</title>,<text>老幹虯蟠翠色重。論奇不獨雪霜中。更宜偃蓋炎蒸日。臥引羲皇太古風。</text>
<title>賀愼令公與先大人繼受月饋</title>,<text>仁人得壽華公門。世荷君王月告存。抛却蟬貂成逸老。雲臺黃閣未須論。</text>
<title>初秋小雨</title>,<text>疏雨翻蕭颯。荒村忽得秋。迎涼妨布褐。到曉覓綿裘。悲感人頻異。推遷歲自流。居然成一老。閑外更何求。</text>
<title>西湖。別慕齋兄盡室歸注村田舍。次曺世虞韻。</title>,<text>都將家數載扁舟。歸興飄然正値秋。唯恨弟兄離別苦。淚行和雨落汀洲。</text>
<title>哭孫兒</title>,<text>晩歲得覩三小兒。汝生居仲六回朞。豈知老我猶延世。反見稚兒化作屍。長本弱身羸似杖。少燥髮命如絲。悲腸爲是尤銷盡。兩眼難禁淚自垂。</text>
<title>謝李敬仲惠蘆簟</title>,<text>十載牛衣已不完。藜床亦復欠蒲團。慇懃惠與靑蘆簟。還比琉璃八尺看。</text>
<title>謝李直長敬仲再訪</title>,<text>世態從來付女蘿。翟公門外可張羅。多君不負平生意。爲款荊扉肯再過。</text>
<title>謝金警仲携酒留別</title>,<text>孰知翻覆人間態。休怪親朋問訊稀。多謝金君珍重意。提壺留別故人歸。</text>
<title>寄公耳 曾與公耳同郞戶曹</title>,<text>十年鄕曲老樵漁。朋舊由來記憶疏。寄語民曹舊僚友。肯投音問到窮廬。</text>
<title>送南仲柔以軍籍敬差赴北道</title>,<text>地自奚丹捐異域。漸加聲敎入封疆。長亭際海千盤路。大嶺橫天萬仞岡。俗喜訛驚難撫輯。民無恒產易逋亡。漏丁縱合窮搜括。號令應須戒太剛。</text>
<title>送南仲柔以軍籍敬差赴北道 其二</title>,<text>跨馬擔簦結好盟。寧同俗態負平生。榮枯不棄知交道。向背無常見世情。西海舊僚眞死友。朔方新伯是親兄。坐間若問高峯老。爲說田居且未營。</text>
<title>送稚淸倅興海</title>,<text>別日常多會日稀。古來人事喜相違。一驢我返田中去。五馬君從嶺外歸。半日開懷成舋舋。三年分袂更依依。他時却恐南天雁。不向高峯草野飛。</text>
<title>芒洞村舍偶吟</title>,<text>魚脫釣來方悔出。鳥驚羅後始知還。早從深水幽林處。芳餌香秔亦等閑。</text>
<title>挽李貳相繼孟</title>,<text>久從門下挹餘塵。每被提撕托一身。遠識自應起俗見。忘嫌直是出心眞。方期躋燮台衡位。豈意淪亡社稷臣。白首空揮羊子淚。九原何處起斯人。</text>
<title>一日。杖策步從田畝間。至夕還家。有郡吏乘醉騎馬過去。傍人呵禁。戲吟以止之。</title>,<text>朝來釣水暮耕雲。漁父田夫是我群。莫道藍田醉尉過。塵埃寧識故將軍。</text>
<title>遊神勒寺。次慕齋兄題尙均師小軸韻。軸有神勒江山圖。畫甚妙。幷十淸軒金公碩序。詩亦甚佳。</title>,<text>如許江山見偶然。此身曾是井觀天。重重雲嶂連空合。隱隱風帆映樹懸。半日勝遊供宿賞。雙林佳會繼千年。文工畫妙皆臻極。竝美呈奇忽眼前。</text>
<title>次恩逸亭小韻</title>,<text>鼎中有飯尊留酒。安樂成窩穩着身。到處君恩深浹骨。莫論窮巷與要津。</text>
<title>次恩逸亭小韻 其2</title>,<text>淨掃茅簷任醉眠。夢魂長繞五雲邊。休閑縱幸田園樂。大義寧忘事主年。</text>
<title>次恩逸亭小韻 其3</title>,<text>憶昔宦榮承主眷。到今身逸爲時平。楊州乘鶴眞稀有。快活懽娛送暮齡。</text>
<title>次恩逸亭小韻 其4</title>,<text>丘壑逍遙眞樂事。此身今復際昌辰。鑿耕願和康衢曲。不比商山歌隱淪。</text>
<title>次恩逸亭小韻 其5</title>,<text>弟兄同被芬華極。恩許居閑又適時。秪恨紫荊分已久。一廛無計共營爲。</text>
<title>次恩逸亭小韻 其6</title>,<text>生逢煕運作閑人。穩臥茅簷意味眞。時共隣翁話耕釣。每傾尊酒樂餘春。</text>
<title>次恩逸亭小韻 元韻</title>,<text>平生夢想丘園志。今日眞成逸樂身。不待頹齡能辦此。聖恩深海闊無津。</text>
<title>次恩逸亭小韻 元韻 其2</title>,<text>醒則吟哦醉則眠。更無餘事到心邊。不緣天地 君恩大。優逸寧能樂晩年。</text>
<title>次恩逸亭小韻 元韻 其3</title>,<text>送老長誇身逸樂。逢人爭詑世昇平。世平身逸緣何致。仰荷君恩祝萬齡。</text>
<title>次恩逸亭小韻 元韻 其4</title>,<text>七政運齊垂拱裏。萬黎耕鑿贊襄辰。大平逸老終何事。感戴鴻私骨已淪。</text>
<title>次恩逸亭小韻 元韻 其5</title>,<text>君恩偏感居官日。更覺恩深退逸時。醒醉華胥閑日月。放歌天地復何爲。</text>
<title>次恩逸亭小韻 元韻 其6</title>,<text>野客時來訪主人。濁醪相勸笑談眞。只誇淸世田園樂。更祝堯齡億萬春。</text>
<title>高村。憶故人。</title>,<text>可人住在近。相望若爲情。尺地成胡越。平塗阻岱衡。過門猶不問。得酒敢相迎。搔首空延佇。那堪鄙日萌。</text>
<title>寄李和之</title>,<text>十年流落鴨江隈。東望脩門首幾回。每憶淸班趨鵠路。閑思郞署側英材。匏尊時自獨斟了。襟抱憑誰相向開。衰老益知離闊苦。可能重倒古風杯。</text>
<title>書簡尾。謝蔡敬差挺之。且欲來訪故云。</title>,<text>思切停雲首屢回。忽看書札到村來。田家縱乏除堂費。細話心情當酒杯。</text>
<title>偶吟</title>,<text>十年京國負虛名。省署妨賢謬被榮。瓦礫自應沙汰去。素心非是厭承明。</text>
<title>次恩休亭韻</title>,<text>芬榮休逸被恩同。敢恨鴒原西隔東。閑到暮年添一味。人間還覺有壺蓬。</text>
<title>次恩休亭韻 其二</title>,<text>弟休兄逸餘無願。行止猶須問計然。來往相誇休逸趣。銜恩長頌大平天。</text>
<title>次恩休亭韻 其三</title>,<text>休弟心情同逸兄。一窩安樂送餘生。居閑更覺君恩重。莫說君恩是宦榮。</text>
<title>次恩休亭韻 元韻</title>,<text>子休正感君恩重。我逸銜恩亦復然。休逸百年眞樂事。衢謠華祝舞堯天。</text>
<title>次恩休亭韻 元韻 其二</title>,<text>恩休恩逸意相同。弟在西州兄在東。拱北丹心無彼此。時時稽首向瀛蓬。</text>
<title>次恩休亭韻 元韻 其三</title>,<text>逸逸休休弟與兄。煕煕暭暭百年生。聖恩自是天同大。顚孼猶霑雨露榮。</text>
<title>一日。愼監司杓直公。來訪。話久吟成五字。手書索和。詩好筆尤妙。可作當代第一。用韻書復。</title>,<text>少年馳妙譽。榮宦至監司。晩歲倦紛紛。高擧脫塵羈。結廬深岳下。西傍鴨水湄。於馬伴閑居。擾擾眞成癡。潮聲入枕來。白鷗同心期。鑿開雙小池。引泉貯漣漪。楓梅與蟠松。交柯效貞姿。臨溪寓幽興。飄然世如遺。優游有餘樂。萬事都忘機。高年過八袠。又是稀中稀。還疑謫降仙。暫與蓬萊違。而我受淺薄。狂疏失絃韋。於世百無用。病官招積譏。申恩寬網目。許骸田園歸。卜近高人居。相尋得所依。淸晨聞剝啄。呼童啓荊扉。云是深岳主。繫馬臨風嘶。倒屐迎入室。日昃話耕犁。落錐寫五字。兩絶無與齊。高處視陶韋。雲煙燦璧奎。臣中第一手。不用紙筆題。嗟我欲有說。乃坼東補西。拙書更窘束。羞濕筆難提。</text>
<title>有人勸余鑷白。戲書自遣。</title>,<text>爲人榮宦十年久。更被恩休暮景閑。不厭頷鬚渾作白。寧須把鑷事除刪。</text>
<title>寄關西都事李仲豫</title>,<text>后山詩律平生癖。傳染關西幕府間。靜几呻吟知得否。紛紜丹墨恐無閑。</text>
<title>棄婦</title>,<text>郞君恩愛保平生。紅頰未衰先斷情。失意由來緣薄命。百年寧改寸心誠。</text>
<title>村居守歲</title>,<text>甲申秋暮始携家。幾見空村換歲華。兒子無心驚節序。貼人爭自鬪喧譁。安閑一壑雖多幸。流寓殊鄕是可嗟。四十又從今夜過。殘年不用恨蹉跎。</text>
<title>因雨書簡尾。謝報隣人邀會。</title>,<text>習閑成懶懶成癖。動作殊妨老病身。況復終朝關暴雨。敢孤榮召不須嗔。</text>
<title>黃都事獻之致書問貺再三。書簡尾以謝。</title>,<text>世態無常逐雨雲。豫章何事獨慇懃。同時經幄人多少。肯記閑翁只有君。</text>
<title>寄豐基守仲豫</title>,<text>吟翁去作南州守。地僻官閑意更淸。六載憑軒哦七字。風流今代謝宣城。</text>
<title>乙酉年</title>,<text>自春徂夏渾無雨。秋入田家祗自傷。村社邇來無樂事。今年荒甚去年荒。</text>
<title>乙酉立春</title>,<text>無榮無辱自由身。飽食安閑又一春。天上新陽敷下土。不論窮谷與要津。</text>
<title>乙酉立春 其二</title>,<text>殘銷臘雪動韶光。送往開新迓福祥。輦轂舊臣今白首。逢春先捧祝堯觴。</text>
<title>花下醉中戲書</title>,<text>柳綠花紅圍錦繡。松聲禽語咽笙歌。閑翁取醉中間臥。正是當時富貴家。</text>
<title>花下醉中戲書 其二</title>,<text>一廛方宅無塵事。野杏山桃爛欲燃。疏誕自應妨進取。不妨携酒醉花邊。</text>
<title>故友愼謙之。以饔官來監捉魚。忽送苞茅。書以謝之。</title>,<text>十年去國從田畝。老慣親朋問訊稀。忽遣苞魚來作膾。菜羹蔬炙解重圍。</text>
<title>故友愼謙之。以饔官來監捉魚。忽送苞茅。書以謝之。 其二</title>,<text>漁官是我平生友。飄散眞成十載違。小築江邊着身處。肯回漁棹扣荊扉。</text>
<title>和機平韻</title>,<text>憶曾樽酒相逢處。握手相看鬢髮靑。十載分携多世變。二毛還攪兩人情。勳名報國須努力。癡拙歸田促去程。聚散由來萍在水。莫辭今夕酒頻傾。</text>
<title>和機平韻 元韻</title>,<text>江頭話別空陳迹。此日相逢眼轉靑。俱是塵途淪落客。各含身世許多情。霜蹄暫蹶元非病。雲翼終搏會有程。只恨衰年久纏疾。心杯那得快相傾。</text>
<title>因人又寄機平公</title>,<text>歸田十載老如期。短髮蕭蕭兩鬢絲。村釀有時新撥瓮。每傾螺甲幾回恩。</text>
<title>奉次希聖韻</title>,<text>身如籠裏鳥。得脫閉幽淫。飮啄無憎口。棲遲有茂林。唯愁衰已逼。每受病相侵。更覺離懷苦。何堪憶斷金。</text>
<title>奉次希聖韻 其二</title>,<text>覆雨飜雲轉手新。世間人事耐悲辛。風燈泡末終歸幻。螢火荷珠豈是眞。陶令故應乘物化。劉郞多事問天鈞。詩來喚起閑中趣。快活還如對故人。</text>
<title>奉次希聖韻 元韻</title>,<text>晝關常闃寂。暑雨鬱霖淫。隻雁呼荒塞。群鴉噪暮林。坐中靑眼少。鏡裏白毛侵。故舊音書至。開緘抵萬金。</text>
<title>奉次希聖韻 元韻 其二</title>,<text>草草生涯鬢已新。百年離合復酸辛。紛紛世事都爲夢。薄薄人情孰是眞。早識窮通元外物。要將榮悴付洪鈞。堪嗟碌碌隨塵俗。莫謂淸朝吏隱人。</text>
<title>寄鄭承旨麟之</title>,<text>一別音容到十年。先聲忽報喜狂顚。春鴻社燕如相避。君向靑雲我向田。</text>
<title>勸受業生鄭之雲</title>,<text>長繩誰與繫流年。頭上光陰箭脫絃。到老無成臍欲噬。身名俱沒幾荒阡。</text>
<title>閑中書事</title>,<text>宦達常煩門外客。閑居還喜客來頻。酒妨官事曾慊醉。無事長醺不計貧。</text>
<title>丁亥立春</title>,<text>宵旰憂勤感彼天。彼天何事降災愆。田家計闊年年苦。新歲深祈大有年。</text>
<title>芒洞憶同輩</title>,<text>同世同心我輩人。共期謀國不謀身。披經閱史箴舟扆。接袂連鑣朝紫宸。風葉飄飄定何處。晨星落落會無因。從來世變無常勢。萬事如棋局局新。</text>
<title>戌子立春</title>,<text>聖德偏私我一家。百年耕鑿保安和。逢春先祝堯齡遠。更冀穰穰滿畝禾。</text>
<title>開城經歷尹汝沃。遣吏高繼孫載酒來慰。又送臘劑一裹。醉中走筆謝回。高吏卽布衣之交。謹厚有信。非常胥也。</title>,<text>十年休退老菑畬。京洛親朋記憶疏。多謝銀臺舊僚友。白衣來送慰閑居。</text>
<title>開城經歷尹汝沃。遣吏高繼孫載酒來慰。又送臘劑一裹。醉中走筆謝回。高吏卽布衣之交。謹厚有信。非常胥也。 其二</title>,<text>無事方知酒味長。喜逢從事倒壺觴。定知春思紛如雪。更遣醇醪爲我湯。</text>
<title>開城經歷尹汝沃。遣吏高繼孫載酒來慰。又送臘劑一裹。醉中走筆謝回。高吏卽布衣之交。謹厚有信。非常胥也。 其三</title>,<text>邇來衰朽日侵尋。百疾交攻自不禁。藥裹慇懃來寄送。已知梨棗欲生心。</text>
<title>開城經歷尹汝沃。遣吏高繼孫載酒來慰。又送臘劑一裹。醉中走筆謝回。高吏卽布衣之交。謹厚有信。非常胥也。 其四</title>,<text>擧世滔滔不見眞。觀人須要辨澆淳。高生莫視尋常吏。自是元賓所與人。</text>
<title>書簡尾。謝鏡之，仲柔兩承旨遣兩尖奴，一客卿遠慰閑寂。</title>,<text>竈煤葦管銷耗盡。几案常嫌兩不任。賴是尙方餘賜及。雙奴一客慰余心。</text>
<title>次李良玉韻</title>,<text>一臥林丘到十年。都將榮悴付於天。虛名不用留身後。眞樂方期享死前。厚祿已更多畏辱。一牀猶足着閑眠。唯餘犬馬區區戀。昕夕尋常向日邊。</text>
<title>己丑立春</title>,<text>一家偏受代天仁。飽煖無憂度十春。更冀時和仍歲稔。百年長作逸休人。</text>
<title>余一日。坐芒洞之恩休亭。有衲守眉者杖錫來拜于庭。觀其眉目淸瑩。擧止雍容。不類凡髡。召進于前。坐而語之。遂及性命彝倫之說。師乃開心聽受。脫然自悟。眞可與誘掖提撕。開導而來之者也。有頃。出袖中詩軸以示。請余爲序。余惟人之生也。受天地之理以爲性。稟天地之氣以爲形。受其理者。聖愚皆同。稟其氣者。不能無淸濁高下之異。淸而高者。騖於空虛。濁而下者。流於汚頑。於是又不能無過不及之弊。此人之所以貿貿然相淪胥於高下淸濁之間。而道之所以常不明於世也。千百人之中。纔得如師氣淸質美。可導而上達。而又不免高過之病。欲逃而托於空虛之域。豈不惜哉。師其受余言。銘爾心。放爾錫。髮爾頂。誠實爾空虛。六經爾千偈。父子爾家。夫婦爾室。以復乎人倫秉彝之天。則如余者亦受而歸之。相與講磨砌磋。庶幾窺聖人大中之道。不其幸耶。余觀師之所袖詩若文。皆不出絶棄外物。遊心方外之意。余則異於是。愛師之爲人。氣質出於尋常。恐泯滅無成於人世。書以爲贈。師其受之無辭。時嘉靖七年之暮春淸明日。恩休老人書。又書一絶以贈。</title>,<text>無生無死豈云人。受得爺孃有此身。莫遣長松西向長。古來西敎滅彝倫。</text>
<title>偶得美酒。縱酌取醉。不覺頹臥。朝來。荊布責以過飮。多發狂言云。戲書自哂。</title>,<text>徒懸堪笑一瓜匏。十載幽居已息交。閑夢不禁飛魏闕。餘生終分老衡茅。春和拍拍襟懷滿。醉興嗚嗚笑語殽。落佩倒冠渾不記。醒來嬴得細君嘲。</text>
<title>謝復金山倅李濟叟委人惠扇雨傘墨梳</title>,<text>長夏荒村氣鬱蒸。飛蟲乘勢日侵凌。故人遠致驅蚊扇。廓掃功成快不勝。</text>
<title>謝復金山倅李濟叟委人惠扇雨傘墨梳 其二</title>,<text>曾聞柳相家恒漏。茅蓽那堪雨射風。剡共此君來決策。不論窮達效奇功。</text>
<title>謝復金山倅李濟叟委人惠扇雨傘墨梳 其三</title>,<text>庭尉罷來無舊客。坡翁錯道墨磨人。十朋遠自南州至。戛骨磨肌日與親。</text>
<title>謝復金山倅李濟叟委人惠扇雨傘墨梳 其四</title>,<text>細櫛尖新巧有餘。忽有三五帶雙魚。只嫌老子多衰病。短髮蕭蕭不勝梳。</text>
<title>索居</title>,<text>十載離群未有聞。世間人事任紛紛。微軀已作投林鳥。閑趣還同出岫雲。詩律每從三上得。酒杯時復一中醺。白頭臥壑無餘事。日日呼兒課釣耘。</text>
<title>書內乘契會軸</title>,<text>磊磈太僕僚。赫赫俱秀美。官序有差池。風格乃相似。遴選妙一時。爲因陪御邇。遭逢聖明朝。睿眷日親被。諫官有明爭。宰相摠百揆。所係非不重。地密誰與比。食分天廚餘。官居紫禁裏。昵侍關移養。輿廏特餘事。周書所愼簡。作命非徒爾。孔聖刪定日。取錄良有以。具僚宜勉勵。戒懼那得已。願無事諛悅。誓共作吉士。繼以討私好。交情見生死。君看翻覆手。擧世滔滔是。向背隨榮悴。奚足置牙齒。更喜我輩人。同歸偶相値。金蘭托有契。寧同俗間鄙。義分雖不復。飄散亦容易。他時各分携。風葉知何止。面目千里間。須憑一幅紙。</text>
<title>芒洞村舍。憶梨湖。乃伯氏新卜也</title>,<text>耿耿孤懷祗自傷。鴒原日日幾回腸。庭邊孑孑荊分樹。雲外冥冥雁斷行。長枕昔嫌三日別。異鄕今到十年強。鴨江波接梨湖水。擬泮春氷棹小航。</text>
<title>書簡尾。謝鏡之，震卿兩承旨惠藥。</title>,<text>十年溝瀆臥窮鱗。病與衰謀逼一身。天上刀圭分一裹。懸知梨棗起心神。</text>
<title>每過書堂。不聞讀書聲。書一絶。以警諸秀才。</title>,<text>莫是沈潛默默思。籬邊常未聽唔咿。沈潛縱合硏窮事。初學須從口誦知。</text>
<title>書示書堂諸子</title>,<text>爲學功夫自有要。只緣勤怠作堯蹻。分陰愼勿輕抛擲。聖與凡人判壤霄。</text>
<title>新城主任繼重述之。與吾同丁卯司馬。同居頖宮。中年。各因飄散。不得相見幾廿年。新赴未久。投訪村舍。擧酒相看。鬚鬢蒼然。悵然感懷。朝來。書以謝之。又惠穀斛。故末句及之。</title>,<text>黌舍追隨二十秋。中年傷別思悠悠。一麾忽作襄陽守。五馬時從習氏遊。書榻昔年同白眼。酒尊今日各華頭。故人應有綈袍戀。能解田翁半菽憂。</text>
<title>己丑夏。覲伯氏于川寧。借宿于愼正郞居易江亭。柱間有成節度應卿公間字韻一絶。戲次書奉。用博繼書者之一笑</title>,<text>伊誰辭此向人間。空屋臨江自在閑。野服黃冠來卸馬。鳧鷖爭訝主翁還。</text>
<title>書簡尾。謝城主惠氷。</title>,<text>長夏愆陽氣鬱蒸。一身渾似坐深甑。呑消片王澆肝肺。斗覺玄冥一氣凝。</text>
<title>重陽日偶吟。戲奉城主。</title>,<text>籬邊依舊菊花開。爲想龍山落帽杯。掇盡寒香仍悵望。此時誰遣白衣來。</text>
<title>與任城主述之朴公瑾。仲春會于廣灘川邊飮話。皆丁卯同年也。</title>,<text>同榜登名豈偶然。萍漂蓬轉十年前。異鄕邂逅成奇會。却恨相逢是別筵。</text>
<title>己丑年。自春涉秋不雨。旱荒之極。甔石一空。城主惠以屯田穀數斛。書以謝之。又告以流民飢殍之狀。</title>,<text>驕陽春夏更彌秋。十室今看九已流。東老受恩延住得。西隣其奈盡塡溝。</text>
<title>己丑庚申夜。城主邀會中間小菴。先以一絶謝之。</title>,<text>平生咎責滿人間。能遏三姑訴帝關。只謝使君誠愛篤。爲民偸樂一宵閑。</text>
<title>高村。望三角山。</title>,<text>歲月跳丸去。餘生知幾何。君門不復見。三岫鬱嵯峨。</text>
<title>高村。望三角山。 其二</title>,<text>長安回望片時程。只見高山不見城。安得龍門跡鑿手。直將雲嶂剗成平。</text>
<title>數日前。與崔秀才漑。同城主會話于小菴。以詩來寄。謹次回奉。</title>,<text>白髮星星無奈何。銜杯須樂不須唴。壽殤倂化如馳隙。豐悴同歸逐逝波。假夢百年閑日少。勞生一世苦人多。更尋蕭寺成佳會。莫向塵間負歲華。</text>
<title>戲書回奉城主惠貺</title>,<text>柳巷桃蹊風雨惡。難將嫩色較春光。偶然霑得淸晨露。紅綠和煙取次妝。</text>
<title>謝城主惠庚寅屠蘇酒米</title>,<text>行年乙巳到庚寅。屈指鄕人摠後生。釀得屠蘇誠可喜。只嫌當酌不先傾。</text>
<title>謝崔秀才惠筆墨</title>,<text>中書老退客卿死。會稽陶泓不自由。忽有二朋來自遠。開心磨戛寫閑愁。</text>
<title>庚寅立春</title>,<text>庚辰未卜到庚寅。俯仰如今十一春。歲歲逢春無箇事。祝君長擬華封人。</text>
<title>庚寅立春 其二</title>,<text>孤懷磊落語難形。垂老逢春一草亭。白雪千莖飄兩鬢。東風能遣半莖靑。</text>
<title>朴同年公瑾。來訪高村。兩人相對。鬚鬢蒼然。相與嘆嗟不已。朴吟一絶。謹次敍情。</title>,<text>萍水漂分度幾春。殘星落落已侵晨。偶然逢得平生友。對面相看白髮新。</text>
<title>又步朴韻。謝城主惠酒。</title>,<text>林壑虛過九十春。煙花日日惜淸晨。白衣忽報遨酒信。喜得香醪潑瓮新。</text>
<title>次伯氏韻。書與嚴上舍用順。每遇先考諱日。必往川寧參祭。上舍必携酒與山蔬。來慰不違。眞信士也。莎臺，草塘，薇蕨，紫螯，香稻。皆其所誇。故及之。</title>,<text>年年壺酒兼薇蕨。來慰羈人不負期。白首宦情隨夢斷。靑山閑興對君披。已辜塘草抽靑日。未及臺莎欲軟時。待得螯肥香稻熟。擬尋林下擧芳巵。</text>
<title>蔡坡牧挺之。治稱第一。余落拓。居比邑高陽之村舍。致貺補匱。無虛月。考滿遞去。追別于驛亭。書以爲贈。</title>,<text>暫屈來醫一邑痾。臨民快掃舊煩苛。政先煢獨人增戶。信及魚豚虎渡河。落魄退休編比土。流恩旁達受餘波。欲從父老攀鞭鐙。其奈無由借寇何。</text>
<title>偶吟</title>,<text>貪榮冒祿未抽身。禍敗相尋無限人。寂寞上東門外路。至今誰繼二疏塵。</text>
<title>偶言</title>,<text>昔我處深閨。與君恩愛隔。結縭托新婚。十年專衽席。豈意中道渝。棄我如遺迹。紛紛新代舊。喋喋舌如戟。棄之亦云足。又從而下石。空房網蠨蛸。毀床委紶索。悠悠復悠悠。衰暮倏已迫。敢怨君恩少。薄命徒自惜。</text>
<title>辛卯立春</title>,<text>芒洞何年住此身。東風一十二回春。無端夢直鑾坡省。拜受銀幡賜近臣。</text>
<title>辛卯立春 其二</title>,<text>放退今逢十二春。百年閑逸任吾身。遙知玉座臨朝處。拜頌新春是別臣。</text>
<title>送崔公瑾倅湖南之長城縣。十絶。</title>,<text>追別郊亭酒欲酣。離情春思兩難堪。江村耕釣吾終老。鴨水西流子却南。</text>
<title>送崔公瑾倅湖南之長城縣。十絶。 其二</title>,<text>齠年同隊人誰在。韋布相從只有君。到老又爲千里別。孤懷牢落不堪云。</text>
<title>送崔公瑾倅湖南之長城縣。十絶。 其三</title>,<text>山房同榻憶當年。落落殘星欲曙天。老去益知離別苦。一杯相屬兩茫然。</text>
<title>送崔公瑾倅湖南之長城縣。十絶。 其四</title>,<text>人言十室屈豪英。寧似周行一職縈。展蘊不須論小大。牛刀猶可試專城。</text>
<title>送崔公瑾倅湖南之長城縣。十絶。 其五</title>,<text>熟知黔首蠢如魚。遇網驚奔盡室虛。莫效惠文爲密目。日陳敲榜事侵漁。</text>
<title>送崔公瑾倅湖南之長城縣。十絶。 其六</title>,<text>俗吏自便牢閉閤。把冤懷訴日騈闃。官庭咫尺如千里。民瘼無由到耳邊。</text>
<title>送崔公瑾倅湖南之長城縣。十絶。 其七</title>,<text>斯民苦被庸人擾。日具饔食不勝疲。簡肅臨民應有道。勉敎村犬足生氂。</text>
<title>送崔公瑾倅湖南之長城縣。十絶。 其八</title>,<text>末世人情厭闊迂。莫將非是較錙銖。挽舟縱病農桑事。腰笏無如何易于。</text>
<title>送崔公瑾倅湖南之長城縣。十絶。 其九</title>,<text>虛名星斗與蟲梭。毀譽誰分卽墨阿。厚幣不須要左右。九重應徹袴襦歌。</text>
<title>送崔公瑾倅湖南之長城縣。十絶。 其十</title>,<text>君看翻覆爲雲雨。輕薄人情未可論。定識綈袍千里信。來尋翟尉雀羅門。</text>
<title>書衍熹師軸</title>,<text>勞生戚戚竟何能。世事紛紛苦不勝。蝸角鬪強蠻與觸。槐柯爭長薛交滕。可憐堂上投巢燕。堪笑窓間打紙蠅。何似十方塵界外。凌空飛錫小乘僧。</text>
<title>同村朴座首世矩。作鄕村十一歌。求余爲詩章。專用歌中語。只押韻成章。故語多俚拙。要在玩審其意耳。首三歌。上慕父母。下悼亡子。故意寓於哀傷。中敍閑居自適之趣。竟歸美於上。頌祝以自樂。末有抱負未展之嘆。非村謠巷歌意義卑陋者比也。故書以爲贈。</title>,<text>我知父母恩。昊天斯罔極。素心圖宦達。顯揚垂千億。白髮被兩鬢。無心求我得。</text>
<title>同村朴座首世矩。作鄕村十一歌。求余爲詩章。專用歌中語。只押韻成章。故語多俚拙。要在玩審其意耳。首三歌。上慕父母。下悼亡子。故意寓於哀傷。中敍閑居自適之趣。竟歸美於上。頌祝以自樂。末有抱負未展之嘆。非村謠巷歌意義卑陋者比也。故書以爲贈。 其二</title>,<text>君看螽斯篇。詩人詠詵詵。草木亦有幹。枝條繁且均。我行獨踽踽。眇然孤一身。</text>
<title>同村朴座首世矩。作鄕村十一歌。求余爲詩章。專用歌中語。只押韻成章。故語多俚拙。要在玩審其意耳。首三歌。上慕父母。下悼亡子。故意寓於哀傷。中敍閑居自適之趣。竟歸美於上。頌祝以自樂。末有抱負未展之嘆。非村謠巷歌意義卑陋者比也。故書以爲贈。 其三</title>,<text>浮生嗟已矣。計闊厭如疾。告汝一生欲。任去無我桎。蒼天復蒼天。老淚無乾日。</text>
<title>同村朴座首世矩。作鄕村十一歌。求余爲詩章。專用歌中語。只押韻成章。故語多俚拙。要在玩審其意耳。首三歌。上慕父母。下悼亡子。故意寓於哀傷。中敍閑居自適之趣。竟歸美於上。頌祝以自樂。末有抱負未展之嘆。非村謠巷歌意義卑陋者比也。故書以爲贈。 其四</title>,<text>我亦世官裔。稍味於利祿。欲從子張遊。還携暮春服。緬懷曾點狂。詠歸東山麓。</text>
<title>同村朴座首世矩。作鄕村十一歌。求余爲詩章。專用歌中語。只押韻成章。故語多俚拙。要在玩審其意耳。首三歌。上慕父母。下悼亡子。故意寓於哀傷。中敍閑居自適之趣。竟歸美於上。頌祝以自樂。末有抱負未展之嘆。非村謠巷歌意義卑陋者比也。故書以爲贈。 其五</title>,<text>榮華非所謀。富貴都兩忘。我生天地間。何求復何望。長鋤與短鎌。聊以樂吾況。</text>
<title>同村朴座首世矩。作鄕村十一歌。求余爲詩章。專用歌中語。只押韻成章。故語多俚拙。要在玩審其意耳。首三歌。上慕父母。下悼亡子。故意寓於哀傷。中敍閑居自適之趣。竟歸美於上。頌祝以自樂。末有抱負未展之嘆。非村謠巷歌意義卑陋者比也。故書以爲贈。 其六</title>,<text>心懷不能平。步尋幽谷行。百花正芬榮。鳥鳴更嚶嚶。此意無人會。欲言已忘情。</text>
<title>同村朴座首世矩。作鄕村十一歌。求余爲詩章。專用歌中語。只押韻成章。故語多俚拙。要在玩審其意耳。首三歌。上慕父母。下悼亡子。故意寓於哀傷。中敍閑居自適之趣。竟歸美於上。頌祝以自樂。末有抱負未展之嘆。非村謠巷歌意義卑陋者比也。故書以爲贈。 其七</title>,<text>淸晨荷鋤出。午饁餉南畝。田頭戴勝鳥。催我耕耘手。歸來樂吾樂。葛巾用漉酒。</text>
<title>同村朴座首世矩。作鄕村十一歌。求余爲詩章。專用歌中語。只押韻成章。故語多俚拙。要在玩審其意耳。首三歌。上慕父母。下悼亡子。故意寓於哀傷。中敍閑居自適之趣。竟歸美於上。頌祝以自樂。末有抱負未展之嘆。非村謠巷歌意義卑陋者比也。故書以爲贈。 其八</title>,<text>有田吾自耕。有酒吾自斟。回頭望阡陌。芄芄禾黍深。一杯復一杯。陶陶樂不禁。</text>
<title>同村朴座首世矩。作鄕村十一歌。求余爲詩章。專用歌中語。只押韻成章。故語多俚拙。要在玩審其意耳。首三歌。上慕父母。下悼亡子。故意寓於哀傷。中敍閑居自適之趣。竟歸美於上。頌祝以自樂。末有抱負未展之嘆。非村謠巷歌意義卑陋者比也。故書以爲贈。 其九</title>,<text>飯羹足芋麥。元自我王仁。夏褐與冬裘。誰非由厚民。聖恩一至此。日祝享萬春。</text>
<title>同村朴座首世矩。作鄕村十一歌。求余爲詩章。專用歌中語。只押韻成章。故語多俚拙。要在玩審其意耳。首三歌。上慕父母。下悼亡子。故意寓於哀傷。中敍閑居自適之趣。竟歸美於上。頌祝以自樂。末有抱負未展之嘆。非村謠巷歌意義卑陋者比也。故書以爲贈。 其十</title>,<text>我生雖云樂。年華逐逝波。蕭蕭兩鬢雪。背面亦皤皤。胸中縱有音。老去當如何。</text>
<title>同村朴座首世矩。作鄕村十一歌。求余爲詩章。專用歌中語。只押韻成章。故語多俚拙。要在玩審其意耳。首三歌。上慕父母。下悼亡子。故意寓於哀傷。中敍閑居自適之趣。竟歸美於上。頌祝以自樂。末有抱負未展之嘆。非村謠巷歌意義卑陋者比也。故書以爲贈。 其十一</title>,<text>已矣復已矣。窮約庸何傷。君看渭濱叟。八十遇文王。我追考槃人。優游樂無央。</text>
<title>同村朴座首世矩。作鄕村十一歌。求余爲詩章。專用歌中語。只押韻成章。故語多俚拙。要在玩審其意耳。首三歌。上慕父母。下悼亡子。故意寓於哀傷。中敍閑居自適之趣。竟歸美於上。頌祝以自樂。末有抱負未展之嘆。非村謠巷歌意義卑陋者比也。故書以爲贈。 其十二</title>,<text>今日日西頹。來日可更遊。來日又來日。登高復臨流。長携鄕曲伴。行樂無時休。</text>
<title>李留守太叟。念吾窮居。送木布五綜。近歉饉仍歲。聞市中一匹論米僅數升云。戲書回奉。</title>,<text>年來每苦雨晹恒。市價今論匹數升。忽被賑恩誠可喜。只嫌持鬻了無譍。</text>
<title>嘉靖己丑庚寅。仍歲旱荒。今年辛卯。自春初至六月不雨。萬穀如在烈火之中。民採野草療飢。顚殍相望。吾西村。水邊荒調鄕。里人尤甚飢餒。專採水草充腸。困臥遺矢。皆水草所化。里犬嗅之不食。未幾。人犬皆餓死。比屋皆然。朝起視之。湖西南。漕運蔽江而上。若散一舡十斛之米則可活一村人命。而空言無施。有感而作。</title>,<text>鴨江之水何湯湯。發源五臺與金剛。東南二派纔濫觴。合流爲漢終南陽。奔流到此西入海。鯨濤雪浪接混茫。豈啻天塹護神都。漕稅歲運西南航。朝來縱步南皐望。舳艫千艘連帆檣。云是君山法聖粟。制使押來由海洋。黃頭喧譟亂聒耳。大舸小艦奔如狂。白麾靑幡蔽空闊。首尾相接風飄颺。疑是烏林赤壁戰初酣。魏瞞方困於周郞。又如武昌舟師破張象。直趨石頭降吳王。年年運漕幾萬斛。聞說紅腐溢監倉。邇來歉歲苦相仍。今年旱勢尤可傷。自春徂夏無一雨。來牟焚燬稼卒痒。汚耶往往有靑苗。滿畝戢戢生蟲蝗。垂髫戴白共扶携。餓殍相望爭顚僵。吾廬西拒纔數里。傍水村號荒調鄕。居民所耕皆斥鹵。一遇水旱先罹殃。今看十室九已流。日討野草充飢腸。羸臥遺矢渾化草。里犬不食徒相將。隣皆亡戶孰投骨。輟舂日久無粃糠。擧頭望哺無奈何。未幾人犬騈首殭。民生到此那忍說。異聞誰人採其詳。執此一村可知餘。擧近亦可推遠方。安得煕寧鄭監門。圖繪此事奏明光。安得河內及大夫。矯散漕粟蘇黔蒼。我今恨無濟爾力。日望空村雙涕滂。</text>
<title>次朴衡韻</title>,<text>靜中一本涵天理。動去臨幾愼所之。恁地着功歸極處。窮爲顏孟達周伊。</text>
<title>次朴衡韻 其二</title>,<text>子解攻堅能考問。吾何待問愧舂容。終然垂橐知無益。最在潛輸自得功。</text>
<title>辛卯八月。自西湖放舟泝上梨湖。次許楊根南仲韻。</title>,<text>求田一去十年留。人事悠悠白盡頭。每向湖山聊遣興。長隨鷗鷺更尋幽。蓬窓忽報中宵月。楓岸方遭八月秋。風浪滿江隨處起。不妨深底臥潛蚪。</text>
<title>次誠仲韻</title>,<text>宦途風日暗。平地起層波。何似江村路。乘閑載酒過。</text>
<title>又次</title>,<text>世態心情一一乖。向誰開得百年懷。相逢說盡平生事。怕有傍人告邑齋。</text>
<title>又次 其二</title>,<text>風饕雨暗暮還朝。吹入荒茅送寂寥。忽有好詩來起我。終宵把玩遣無聊。</text>
<title>辛卯冬。登滌襟亭飮酒。奉次主人三絶韻。兼別主人倅嶺東之江陵府。</title>,<text>江天落日透微寒。把酒臨分共倚欄。紫綬朱幡東嶺外。一亭風月好誰看。</text>
<title>辛卯冬。登滌襟亭飮酒。奉次主人三絶韻。兼別主人倅嶺東之江陵府。 其二</title>,<text>酒策奇功破臘寒。紅顏白髮映朱欄。江山雪月來供席。滌盡煩襟恣意看。</text>
<title>辛卯冬。登滌襟亭飮酒。奉次主人三絶韻。兼別主人倅嶺東之江陵府。 其三</title>,<text>白雪疏妝淡更寒。最宜微醉倚雕欄。錯抛西子西湖面。欲把寒松代舊看。</text>
<title>辛卯立春</title>,<text>放來今到十三春。暮景飛騰白髮新。犬馬衰年難報主。只將嵩祝效封人。</text>
<title>辛卯立春 其二</title>,<text>歲律已窮知換節。東風吹暖布新陽。籬根白雪都銷盡。不減閑翁兩鬢霜。</text>
<title>辛卯立春 其三</title>,<text>纔收殘臘忽回春。已覺天心一向新。我願一家皆革舊。妬悛嚚化摠爲仁。</text>
<title>次永昌進賜韻</title>,<text>頭顱渾白雪。短帽不勝遮。飛景屛丸走。流年隙駟過。興從衰後減。愁到客邊多。賴有樽中酒。長斟慰跌蹉。</text>
<title>走次元享故人韻。書贈雉岳山僧信洽。僧自雉岳。移住驪江之神勒寺云。</title>,<text>求田漂泊各東西。已覺晨星不共齊。偶爾曲胘酣穩睡。忽然飛錫訪閑棲。山連雉岳身難到。水接驪江夢欲迷。寄語元亨今好在。空慙荒句續貂題。</text>
<title>戲寄許士灝</title>,<text>同師同齒復同年。同族同鄕同五緣。只欠一同衣紫白。俗間飜覆莫同然。</text>
<title>書信誾師軸</title>,<text>閉門値睡魔。氣疲攻不伏。有僧來剝啄。借勢仍屛逐。坐談移半日。洗盡煩惱毒。語竟似逡巡。出袖陳素軸。所來爲贈言。其意非碌碌。不似風法華。佯狂啖魚肉。豈亦死達磨。隻履來天竺。愧我見道昧。才思慊敏速。爲師欲語禪。空空非所服。爲師欲語儒。道異能薰沐。詩墻不及肩。俯首睨衆目。於師有何補。適以爲相黷。聞說宛丘子。謫臥衿陽曲。邇來擅騷壇。爲詩專妙獨。萬類困陵暴。求者應輳輻。受詩兼受衣。吾於師行卜。</text>
<title>壬辰七月。書堂諸生移寓大慈寺。致書問訊。書簡尾以復。</title>,<text>蕭寺新涼破鬱蒸。最宜挑近讀書燈。莫孤老子平生望。日夜輸功到百能。</text>
<title>壬辰七月。書堂諸生移寓大慈寺。致書問訊。書簡尾以復。 其二</title>,<text>挾冊誰非欲立名。多緣婾惰竟無成。曦和走馭寧回轍。莫負慈天愛子情。</text>
<title>鄭氷庫衡。乃申漢之玉潤也。壬辰秋。監事于鴨島。曾與我無半面之識。逐日問訊。頗有慇懃之厚。親訪數三。對酌被醉。走筆書奉一絶。又書三絶。兼寄元亨故人。漢之。今住元亨山下。</title>,<text>白首論交多少人。飜雲覆雨摠非眞。豈知傾蓋還如舊。羅雀門前訪問頻。</text>
<title>鄭氷庫衡。乃申漢之玉潤也。壬辰秋。監事于鴨島。曾與我無半面之識。逐日問訊。頗有慇懃之厚。親訪數三。對酌被醉。走筆書奉一絶。又書三絶。兼寄元亨故人。漢之。今住元亨山下。 其二</title>,<text>渭水江雲憶幾回。百年懷抱向誰開。元賓所與猶多幸。何況今逢玉潤來。</text>
<title>鄭氷庫衡。乃申漢之玉潤也。壬辰秋。監事于鴨島。曾與我無半面之識。逐日問訊。頗有慇懃之厚。親訪數三。對酌被醉。走筆書奉一絶。又書三絶。兼寄元亨故人。漢之。今住元亨山下。 其三</title>,<text>承明同直照靑春。已作東西二老人。落落晨星餘幾許。山陽懷舊最傷神。</text>
<title>鄭氷庫衡。乃申漢之玉潤也。壬辰秋。監事于鴨島。曾與我無半面之識。逐日問訊。頗有慇懃之厚。親訪數三。對酌被醉。走筆書奉一絶。又書三絶。兼寄元亨故人。漢之。今住元亨山下。 其四</title>,<text>一別悠悠一紀餘。兩鄕寥落各分居。淸風朗月思玄度。劉尹心情政似予。</text>
<title>謝監司柳灌之臨訪。又遺米斛賑荒。兼奉亞使李君名珪。</title>,<text>魑鄕寥落絶跫音。豈意披荊使節臨。補匱延殍恩罔極。一年生理庇棠陰。</text>
<title>謝監司柳灌之臨訪。又遺米斛賑荒。兼奉亞使李君名珪。 其二</title>,<text>曾聞今代有斯人。一接風儀卽與親。只恨匆匆披不盡。滄浪還復隔要津。</text>
<title>敬次慕齋兄衍熹師詩軸韻</title>,<text>怡神兄及弟。休逸兩閑亭。天際雲俱黑。庭邊草自靑。分離悲棣萼。漂泊任蓬萍。消息憑僧報。開懷瀉酒甁。</text>
<title>敬次慕齋兄衍熹師詩軸韻 元韻</title>,<text>淸晨雨新霽。獨倚泛槎亭。水鳥雙飛白。雲山半露靑。長空無去雁。小浦有浮萍。憶弟懷方苦。僧來喜倒甁。</text>
<title>次義修師詩軸小絶韻</title>,<text>擲錫猶離髡首群。雷驚牛鬪未曾聞。一燈燃與傳千百。見得靑天無寸雲。</text>
<title>戲奉權仲虛爲密陽倅</title>,<text>平生謀道在伊周。時命連橫作老仇。聞說向來崔上舍。許身終止密城侯。</text>
<title>癸巳十二月夜夢。被天曹郞邀召。赴則置酒燕會。座客吏胥皆後生。殊非舊識。有一老吏。頭鬚盡白。乃曩時任使者。因感舊吟一絶。書老吏手掌以與之。忽覺。記夢書之。余爲天曹郞。已在廿年前。</title>,<text>給事悠悠度幾春。桑田爲水水爲塵。唯餘一吏頭鬚白。猶是當時少小人。</text>
<title>與彥謙別。殆將六年。冬初。偶然入城。得會面談。飮竟夕。別來。又不相問者閱數月。忽聞以進賀使赴京。書此遙贈以別。</title>,<text>靑年攻業與君同。玉署聯裾玷下風。散櫟甘爲塡壑計。高才應做濟時功。一樽暫對論心後。百感翻生恨別中。又說使從遼海去。尺書遙寄思無窮。</text>
<title>吾妹家壻柳君用諶而信。嘗與鄭之雲，朴衡。來寓芒洞之書堂。攻業最久。喪其室。又將遠娶于嶺南。將行。作述志賦留贈我。仍求報一言以警。乃作散文。用柳韻絶句押之。以寓久別之懷。</title>,<text>我妹有壻眞玉潤。名諶字信姓云柳。顧名思字日省躬。養得天眞歸篤厚。來從我學互相發。識度不復居人後。吾鄕亦有鄭與朴。同棲乃作三益友。雖嫌稛載反垂橐。攻堅有時開耳牖。豈意君家降禍酷。將歸悠爾夢炊臼。妹女自是閨門秀。淸映不減顧家婦。我哀已極不堪言。知君胸臆生堆阜。歲月悠悠娶宜再。遠從嶠外求荊帚。臨行留贈述志賦。平生懷抱具尾首。從知趨向益不騖。愛之不能釋吾手。中間推許太無實。政似蟲梭與星斗。誨人不倦何有我。讀之令我顏怩忸。以我爲師不敢當。求贈一言義難負。聞說嶠南士冀北。良朋亦豈無操守。丹藏爲赤漆爲黑。交游且須辨賢不。自從理學禍吾人。世儒聞之皆背走。見人有挾性理書。百謗爭譁不容口。父兄敎戒亦在此。恬然不怪猶習狃。吁嗟年少用或錯。豈可諉言看書咎。文章聲病競綵繪。未見無源水能久。子去先求莫逆友。日夜討論相可否。學問宜着體認功。念此浮俗思矯揉。每將虞戒察危微。日浴殷盤以去垢。微危不察秋毫末。外物忽已來紛糾。初從形氣假途入。畢竟天君爲所誘。東西奔放鮮能收。雖以奡力難械杻。早歲用功顏氏子。三千徒弟無出右。徂年荏苒不我延。少壯幾時爲黃耇。白日眞如石火光。出卯斯須還沒酉。先賢所以惜禹陰。頗懼無成成老醜。由來聖狂在勤怠。舜跖有徒同所受。坐膝穿牀憶幼安。編韋屢絶師魯叟。軻言好奕是妨行。聖訓晝寢爲木朽。農家可使不稼穡。百廛禾稼何能取。佃人可使不狩獵。爾庭縣特何能有。細推物理可觸類。吾敢爲君勤析剖。散文不足比燕石。書贈聊爲報瓊玖。請君棄繪但取素。勿以吾言作蒭狗。茲言不獨警于君。亦以待夫諸子扣。</text>
<title>甲午立春</title>,<text>昔年曾忝講惟臣。拜賜春盤細菜新。昨夜夢中朝玉座。覺來還是草萊身。</text>
<title>甲午立春 其二</title>,<text>行年六六退休臣。三五逢春一老民。未有他勞能報效。年年遙拜祝靈椿。</text>
<title>與仲虛別。一紀有四年。頃者於洛中偶逢。暫時相話。還成嶺外之別。因南去人。書以寄懷。</title>,<text>京洛暫時相見後。天涯依舊遠離人。夢魂來往無虛夜。不礙千山與萬津。</text>
<title>甲午立春日。書示書堂諸子。</title>,<text>歲華遷代逐時新。八蜡纔窮又見春。幼少不勤成老悔。勸君無負百年身。</text>
<title>鄭之雲將游學頖宮求一言。取敬勤二字。走筆書贈。</title>,<text>孔訓未聞持敬外。韓言精業以勤通。雍居恭敬方行簡。禹惜光陰得做功。傲必敗身知有悔。惰應隳志却無終。贈君不用繁吾舌。沒世留心二字中。</text>
<title>次三灘翫月韻。酬書堂諸子。</title>,<text>淸光似相覓。窈窕透寒窓。出戶初無偶。隨身忽有雙。隻輪俄過岫。一鏡又分江。俯仰成深趣。泠然欲醒腔。</text>
<title>前詩勸戒盡矣。恐爲蒭狗。置而不省。更衍作近詩一首。書寄鄭之雲。兼示書堂諸子。</title>,<text>龍猪猶是初無別。禍福元來自己分。心欲慢時援似溺。意當慵處救如焚。一身寡悔由持敬。萬事求成只在勤。更把兩言聊寄贈。恐爲蒭狗棄於君。</text>
<title>泛舟西湖。阻風泊岸。</title>,<text>停舟依岸臥蓬窓。急浪轟豗滿一江。世事渾如風逆順。來帆高掛去帆降。</text>
<title>次柳秀才公竹韻</title>,<text>蔑學那堪副所來。向方隨處已先開。悠悠洙泗餘波息。須挽狂瀾費力廻。</text>
<title>次柳秀才公竹韻 其二</title>,<text>田翁還愧育才英。來學眞如問道盲。不似樊須心在稼。老吾多事說治秔。</text>
<title>彥謙朝天還。贈炷香，花牋唐紙，民生利用二卷。</title>,<text>纔說朝天返使車。慇懃寄贈草萊居。香牋玉板徒虛辱。最愛民生利用書。</text>
<title>聞彥謙遭不廉之謗。書以慰之。</title>,<text>毀謗悠悠過耳風。一身須着自修功。明珠薏苡當時事。靑史何嫌矍鑠翁。</text>
<title>吾同年李君諒。以丁酉生。頭鬚尙黑。余以乙巳。頭鬚渾白。無一莖黑者。造物者竟如何。仍戲書一絶。</title>,<text>天道從來杳莫知。老何強健少何衰。生年丁酉頭鬚黑。白雪還渾乙巳髭。</text>
<title>乘晩興。訪大慈法師。</title>,<text>逸興無端起。來尋白社師。山僧迎客喜。林鹿避人遲。敍闊供茶果。消閑較奕棋。留連興未盡。不覺日西欹。</text>
<title>寄贈鄭雲卿朝天之行。比來。同榜友蘇彥謙，柳善叔，李君美及雲卿。相繼朝天。因三仇作祟。臥蓐不起。皆未能出道左相別。亦足嗟惋。雲卿以通政赴京。故例。過江帶金。還渡復銀。故戲及之。</title>,<text>同榜群英逸翮翻。聯扶霄漢叫天閽。老窮摟病仇方劇。臥蓐長銷恨別魂。</text>
<title>寄贈鄭雲卿朝天之行。比來。同榜友蘇彥謙，柳善叔，李君美及雲卿。相繼朝天。因三仇作祟。臥蓐不起。皆未能出道左相別。亦足嗟惋。雲卿以通政赴京。故例。過江帶金。還渡復銀。故戲及之。 其二</title>,<text>腰鉤不是江南橘。渡水何爲便失眞。安得鑪錘陶冶手。西金仍鑄化東銀。</text>
<title>次大用韻。書贈金鍊卿。家因無酒。未得談飮。故首句及之。</title>,<text>欲破愁城愧少兵。閉關堅守若爲情。相逢却恨頭渾白。共許唯憑眼轉靑。細話心懷寧有隱。急搜詩料更須傾。與君同作田園老。相對無論身後名。</text>
<title>次大用韻。書贈金鍊卿。家因無酒。未得談飮。故首句及之。 元韻</title>,<text>興至猶欣得老兵。客中逢子況論情。醉人官酒三杯釅。照壁孤燈一點靑。半世親交唯我在。百年懷抱爲君傾。笑談未覺身羈旅。還愧生平浪逐名。</text>
<title>次李將作㻋韻。回報。</title>,<text>寸尺猶須較短長。身於人世兩相忘。坐邊只有樽中酒。一擧還應累十觴。</text>
<title>次李將作㻋韻。回報。 其二</title>,<text>將心安處有誰知。堪笑橫奔恣所之。陋巷簟瓢餘一樂。能令老子起遐思。</text>
<title>次李將作㻋韻。回報。 其三</title>,<text>秋滿園林古意長。江東風味自難忘。無端忽近重陽節。可討龍山落帽觴。</text>
<title>次李將作㻋韻。回報。 其四</title>,<text>久臥江東興自知。風颿張掛更何之。年年依舊東籬菊。摘泛淸樽寄所思。</text>
<title>曉未起。李將作送魚二尾，酒一榼。兼示一絶。起坐。走次回謝。</title>,<text>衰病無眠夢未成。曙光排戶照窓明。雙鱗一榼誰來送。喚取杯盂興欲生。</text>
<title>九日。與鄭別坐衡。共討龍山之會。復用前韻。得三絶。一以贈鄭君。二三。酬元亨故人。付鄭君以寄。</title>,<text>自從偸薄病吾人。習氣澆訛蝕本眞。豈意獲覩千萬一。摩尼相得照來頻。</text>
<title>九日。與鄭別坐衡。共討龍山之會。復用前韻。得三絶。一以贈鄭君。二三。酬元亨故人。付鄭君以寄。 其二</title>,<text>孤懷牢落費長回。時向淸風朗月開。今日與君司落帽。怳然如見故人來。</text>
<title>九日。與鄭別坐衡。共討龍山之會。復用前韻。得三絶。一以贈鄭君。二三。酬元亨故人。付鄭君以寄。 其三</title>,<text>白首人間半百春。萍蓬漂轉一時人。今逢佳節無歡意。強揷黃花却愴神。</text>
<title>九日。與鄭別坐衡。共討龍山之會。復用前韻。得三絶。一以贈鄭君。二三。酬元亨故人。付鄭君以寄。 漢之次韻</title>,<text>看變星霜十五回。故山今又菊花開。相逢京洛少相識。回首天邊鴻雁來。</text>
<title>九日。與鄭別坐衡。共討龍山之會。復用前韻。得三絶。一以贈鄭君。二三。酬元亨故人。付鄭君以寄。 漢之次韻</title>,<text>君視於吾少一春。只今同作白頭人。十年顏面雲重阻。兩地交情賴有神。</text>
<title>次韓碩休休亭韻</title>,<text>處世眞如石火光。吾行何事自求傷。都將萬類休休得。收取機心到靜方。</text>
<title>次韓碩休休亭韻 其二</title>,<text>鳥向雲林避繳羅。魚游溟海遠磯坡。將身休處同雲海。觸類長之會得麽。</text>
<title>次韓碩休休亭韻 其三</title>,<text>瀼水沿流卜築深。君休塵跡我休簪。兩休亦有休休意。鼓枻相尋可自今。</text>
<title>戲書簡尾。寄平安監司潘公父。</title>,<text>寥落生涯誰復知。無人寄與草堂貲。食前方丈看應厭。能記田翁帶眼移。</text>
<title>書與鄭沼</title>,<text>成就良資計自違。纔通門戶忽移師。長程發軔初開道。九仞爲山始築基。頗恐毫差千里謬。須思功積一籠虧。請看老悔滔滔者。盡是靑年不學兒。</text>
<title>送崔公瑾爲縣嶺南</title>,<text>憶曾髫稚戲成群。屈指如今獨有君。世事變更如對奕。人情輕薄似翻雲。白頭寧改初心契。靑眼相看故意勤。漢北嶠南天杳杳。不堪離思正繽紛。</text>
<title>憫農</title>,<text>猛於餓虎毒於蛇。誰喚良醫去爾痾。邇來不見催科拙。到處唯聞白着歌。</text>
<title>書簡尾。復蘇彥謙。</title>,<text>少携書劍戰同戡。金榜標名第一三。三作巨肩騰省府。一爲尖首落江潭。披來可識珠爲貴。汰去還宜瓦所甘。只有虛名今不泯。壯元呼我不勝慙。</text>
<title>乙未春。臥芒洞茅舍。曉來。寒氣透窓。擁衾起坐。開戶東望。朝日遲升。偶得一吟書之。</title>,<text>三角陵天聳。朝來日上遲。半邊光欲透。陰翳又紛披。</text>
<title>與李弘胤同事于鑄字監。已在廿年前。同時從事者六七人。而指點契軸。太半爲異物。不堪悵然于懷。適因南去人。書寄寓懷。弘胤今爲淸州牧使。漂散東西。不相見者亦廿載也。</title>,<text>鑄監同事十年強。回首悠悠鬢已霜。閑臥有時披素軸。死離生別最堪傷。</text>
<title>書贈安先達鴻十九登第</title>,<text>江夏黃童拔俗標。回瞻天表豁雲霄。南鯤始化雙肩翼。北驥初過萬里橋。飛向危虛如欲墮。馳臨康坦亦無驕。翅垂蹄蹶尋常有。坐是當時放意超。</text>
<title>送趙誠仲之任結城</title>,<text>才命元來不與謀。枯鱗垂翮欲何由。郞官虛老哀馮子。主舍無人薦馬周。韜策有長難自獻。專城雖小亦分憂。憑君莫較窮通事。只竭忠勤效冕旒。</text>
<title>送趙誠仲之任結城 其二</title>,<text>回首枰山更苦心。三年羈旅幾霑襟。聞君作守行將發。憶我塵蹤意不禁。頻上楚樓空悵望。每游湘澤獨哀吟。千年重到留題字。壁板埋塵試拂尋。</text>
<title>挽禹隱君</title>,<text>不作封君作隱君。百年閑逸過平分。懸鉤慣識鱸魚味。發瓮長斟秫酒薰。逝逐川波那可住。歌哀薤露不堪聞。丹旌高拂悲風曉。望斷春山一片雲。</text>
<title>挽禹隱君 其二</title>,<text>去歲金灘上。携壺慰我行。年光纔換序。身世遽捐生。有子傳家業。無官隱姓名。爭悲長老歿。扶哭送風旌。</text>
<title>雲卿赴京還。寄贈花白兩色牋各十面。開封。覺欠花十面。用東坡語。戲書以復。</title>,<text>開緘先喜東還好。又括他封眼倍明。豈意花膚十箇面。化爲烏有一先生。</text>
<title>跨長耳。訪鄭生之雲。醉書。</title>,<text>落盡園花臥病身。強携壺酒覓殘春。厭煩頗欲謝隣客。乘興還應尋遠人。驢背形容今已老。眼前人事幾回新。微醺浪詠歸來晩。吹面和風欲醒神。</text>
<title>書義見師軸</title>,<text>身世眞如一蟪蛅。紛紛憂患在須臾。將心安處恢恢地。只有工夫數念珠。</text>
<title>自遣</title>,<text>經營巢穴幾回秋。生理疏迂不自謀。傳業謹承淸白遺。莅官曾以恥廉修。田因瘠薄難資口。屋爲低微每打頭。賴有北窓餘興在。日呼三友遣窮愁。</text>
<title>讀唐史譏羊宣州</title>,<text>愛之能輓惡能推。移得威權入手來。寄語宣州羊士諤。爾囊宜括若爲開。</text>
<title>舟中阻風雨。偶書。</title>,<text>風師挾雨恣欺陵。深閉蓬窓苦不勝。佳賞每行酬不得。辛勤又憶昔年曾。</text>
<title>舟中阻風雨。偶書。 其2</title>,<text>驟雨顚風斷復來。幾將蓬戶闔還開。水因漲闊洄多曲。舟觸崎嶇倒欲摧。嚲去樹林翻急浪。激過岩石吼驚雷。偸閑欲償湖山債。却被無端造物猜。</text>
<title>舟中。書贈對馬島使倭。</title>,<text>聖朝仁化被天東。海國王京路自通。南去北來看絡繹。層波平地履應同。</text>
<title>書崇璨師詩軸</title>,<text>坐睡仍過午。不知樹影移。山僧來扣戶。徑草自今披。</text>
<title>書崇璨師詩軸 其二</title>,<text>携僧談舋舋。不覺席前移。却喜偕來衆。翛然與共披。</text>
<title>次伯氏與漢之姜淸老葵亭韻</title>,<text>愛艶宜乎衆。憐渠獨倚窓。輸心無物我。相對幾傾缸。</text>
<title>次伯氏與漢之姜淸老葵亭韻 元韻</title>,<text>鼎坐葵亭裏。先開北面窓。靑山遮遠眼。白日照深缸。</text>
<title>次伯氏與漢之姜淸老葵亭韻 元韻</title>,<text>傾陽憐物性。誰與對閑窓。爲報主人道。可能同酒缸。</text>
<title>驢死</title>,<text>長時載我老衰身。問柳探花度幾春。最恨爾今爲異物。難尋山麓與江濱。</text>
<title>書敬熹師軸</title>,<text>求田問舍愧陳登。惟日呼來一枕凭。啜罷淸茶酣午睡。喚回殘夢有山僧。</text>
<title>用葵亭韻。詠芒洞田居。</title>,<text>林間三畝宅。長嘯倚陶窓。懷想追軒昊。生涯付酒缸。</text>
<title>李參奉濟翁妻挽詞</title>,<text>與子通家好。深知婦道全。遽聞奔素月。那得問蒼天。年老知增苦。家貧痛失賢。多男總儒妙。猶足慰重泉。</text>
<title>李參奉濟翁妻挽詞 其二</title>,<text>諸胤曾來學。風姿已宿成。豈惟庭訓美。仍識母儀貞。孰謂同酸苦。居然隔死生。他時床上笏。應作一家榮。</text>
<title>李參奉濟翁妻挽詞 其三</title>,<text>靑年與結縭。契闊幾多時。偕老同爲計。先歸忽負期。諸兒呼昊哭。鰥父撫帷悲。老我曾傷此。題詞淚自垂。</text>
<title>權堤川皥如挽詞</title>,<text>自吾孤幼從遊學。負笈追師共處多。生世又能同甲乙。遭年何遽値龍蛇。情均骨肉寧相負。哀喩期功或有過。抱病臥村空拭淚。無由臨穴欲如何。</text>
<title>十月初五日。申金浦匡祿。具舟辦酒肴。邀會于江上。與李延豐璣，申參奉湜。往赴飮話。醉中口號。</title>,<text>十月江舟喜盍簪。淸遊赤壁倘能參。臨皐佳客還多一。竹裏名賢却少三。謀酒得魚君好辦。放流爲賦我何堪。臨風企續蘇仙興。擬把匏尊盡日酣。</text>
<title>乙未十月。因避病。家屬渙散分寓。余以獨身。奔寄高峯山城之小菴。偶見楓岳高僧。終宵談話。憂惱頓釋。因出小軸求詩。書以與之。</title>,<text>扶衰避病策羸驂。人事蒼黃苦不堪。十口未能安畝宅。一身聊復寄山菴。偶携楓岳高僧話。便覺塵區穢骨慙。羨爾早除根累去。洗心忘慮臥雲嵐。</text>
<title>避病寓小菴。雪夜獨坐耿耿。曉來聞磬聲。有感口號。</title>,<text>分離家口寄菴寮。誰與禪窓共寂寥。風陣到昏吹䬃䬃。雪花終夜打蕭蕭。流年荏苒成衰朽。宿志蹉跎負聖朝。淸曉磬聲知發省。百憂還向靜中銷。</text>
<title>次敬敏師詩軸韻</title>,<text>空寂虛靈似兩該。明心見性亦佳哉。莫將修悟論先後。不似先從孝悌來。</text>
<title>乙未十一月初六日夜。大雷電。颶風又作。徹夜乃止。吾今衰齒過五十。子月之雷。生來未嘗有也。問於鄕老中年八九十人。則皆未曾見聞云。亦變之大者。因記異口號。</title>,<text>雷師驅電駕長風。響振乾坤混太空。犇蹙象胥軍似覆。懷襄陵谷水疑洪。收潛宜在庚秋後。發動何當子月中。驚起擁衿終夜坐。默推天理竟難窮。</text>
<title>十一月。仍寓山菴。枕上口號。</title>,<text>獨凭禪榻夜沈沈。還似闍梨入定深。煩夢臥來隨合眼。離懷老去倍傷心。寒風忽透孤衿冷。亂雪時穿決隙侵。詩酒強排羈旅恨。若敎多日恐難禁。</text>
<title>書信菴師軸</title>,<text>聯篇唾珠玉。二妙是吾群。渺渺滄溟粟。悠悠天際雲。沈吟能不哭。淪沒已曾聞。歲月忘情久。增傷爲見君。</text>
<title>展軸見訥齋昌世，右灣希剛兩翁手墨。不覺潸然出涕。情鍾我輩。自然興感。不遑及禪語。疊前韻復書以贈。</title>,<text>達曙談玄理。知優髡首群。將心安寂境。克慾任浮雲。已脫隨身色。都忘在耳聞。何由逃火宅。從汝覓山君。</text>
<title>寄朴公瑾</title>,<text>宿約休官臥故山。荒茅日夜望君還。南宮郞署今能幾。知復何時伴我閑。</text>
<title>乙未十二月。避病。自望海菴。移寓滌襟亭。因感舊書懷。主人許僉樞礦。每公退之暇。邀我置酒登賞。年前捐館。</title>,<text>華亭移寓獨憑欄。正値江天歲欲闌。面面攢峯排戶揖。飛飛片雪灑窓寒。幾登共眺陪淸賞。謾憶承恩恣醉歡。坐對湖山成一詠。眼前風景帶愁看。</text>
<title>金上舍義叔。乃吾少年友也。不見餘數十年。一日忽來訪我。容貌異昔。相視不識。良久。認知爲金也。相笑話舊。書以識之。</title>,<text>忽逢未交語。不識是誰人。認面相疑錯。聞聲始得眞。緣開稚少眼。各見老衰身。啖蔗尋佳境。論心情轉親。</text>
<title>書贈性寬師軸</title>,<text>竟日支頤臥北窓。塊然心似一鴻江。年年講信閑門草。添得吾師又作雙。</text>
<title>看月憶人</title>,<text>衰白每愁隨日異。想君應變舊形容。頻回皓首看明月。不識生前逢未逢。</text>
<title>松石居士山家八詠</title>,<text>屋上峯巒擁翠屛。尋常呈露俯牕櫺。浮雲舒卷渾閑事。雨後偏憐洗更靑。</text>
<title>松石居士山家八詠 其二</title>,<text>連空橫翠半邊遮。籠徧浮嵐映日華。誰道紅塵纔咫尺。坐看疑是赤城霞。</text>
<title>松石居士山家八詠 其三</title>,<text>群芳次第鬪繁紅。嫩蕊嬌春處處同。恰有東山高興在。看花行樂幾東風。</text>
<title>松石居士山家八詠 其四</title>,<text>細線乘風弄晩暉。遶蹊遙見正依依。綠陰最好飛綿後。紅白相將已解圍。</text>
<title>松石居士山家八詠 其五</title>,<text>鞏基承繼屬昌辰。束帛梯航仰聖神。睥睨墻高空設險。連雲臨戶伴閑人。</text>
<title>松石居士山家八詠 其六</title>,<text>洞壑幽深石作門。緣溪覓路似桃源。訪閑一任無來客。牢閉眞成獨樂園。</text>
<title>松石居士山家八詠 其七</title>,<text>一派涓涓遠出林。激過岩石自成音。臥窓靜聽撞哀玉。更好淸宵和嘯吟。</text>
<title>松石居士山家八詠 其八</title>,<text>淡淡銀河露洗空。一輪明月出城東。徘徊入戶慇懃覓。喚酒相從夜正中。</text>
<title>松石居士。乃崔同知汝愼公自號也。卜築于雙溪舊洞。取八景爲晩景之娛。走書求詠。辭不得已。強掇蕪辭。以酬來敎。徒辱雅意。慙謝慙謝。不肖於公。齒德雖媿。宿緣不淺。每念昔日追隨步武。玷汚後塵者非一再。正德己巳。始與公同入玉堂。爲修撰。庚午。余爲正言。公爲獻納。同事于諫院。未幾。又移天曹。同給事于郞舍。後余又以直提學。移銀臺爲承旨。公代余爲直學。俄又移拜承旨。同司喉舌。戊寅。余謬膺方岳之命。出爲黃海監司。庚辰。坐累見罷。公又代余交黽爲觀察本道。余今落拓居村。殆將數紀。專壑自娛。優游送老。而公亦名位蹭蹬。累遭譴罷。雖或見敍。每置散班。築居幽僻。松石自號。頗有山野興致。城中郭外。雖云異處。暮年閑況。依俙相似。平生出處榮落。似與相期。亦非偶然。第恨昔日少年。今作白頭。公之齒日。又多於我。荏苒暮景。雲樹懸思。尙未得陪杖屨同老於一壑。尋常傾慕者亦將二紀于茲。是何中歲相須之勤。而晩來相阻之闊也。用是不能無介然于懷。八詠皆着題。絶止四句。不得寓別意。更掇近詩一首。以寓餘意。</title>,<text>十年僚席偶然同。相逐如期與始終。齒德自應高下別。淸要曾忝歷敭通。分明入夢靑年事。散落如星白首翁。八景且宜娛晩歲。只嫌時汚軟塵紅。</text>
<title>寄平山李侯霖</title>,<text>傍路殘州據上頭。從來爲吏摠庸流。專心媚客煩供給。餘事治民苛斂收。姦宄本緣彫瘵起。幽冤應被德風休。高才暫屈醫民瘼。佇見人人解佩牛。</text>
<title>寄平山李侯霖 其二</title>,<text>憶曾諮諫飽經行。寒暑悠悠幾換更。點檢簿書心自苦。送迎賓客酒頻傾。偸閑孤臥軒牕夜。假寐唯聞杜宇聲。魂夢不隨人事斷。每尋陳跡太分明。</text>
<title>西湖綠漲</title>,<text>綠漲西湖海舸通。沙明洲渚見歸鴻。村煙拖紫含朝日。江柳搖黃帶晩風。水引年光流不歇。愁牽人事出無窮。更驚時節添新恨。獨立滄浪一老翁。</text>
<title>書贈玄宗師詩軸</title>,<text>杏花零落點蒼苔。還有桃花次第開。書日獨看無客到。柳林疏處見僧來。</text>
<title>書贈玄宗師詩軸 其二</title>,<text>蕭蕭幽逕老莓苔。荊戶因僧手自開。只有爾徒偏愛我。出山飛錫有時來。</text>
<title>有懷邴曼容</title>,<text>千載誰尋廣受蹤。紫袍曾媿着疏庸。雖然幸免犧生悔。每謝琅琊邴曼容。</text>
<title>放言口號。醉書寄尹誠仲。</title>,<text>纔出醉鄕入睡鄕。老來贏得一身強。來往兩鄕爲日課。世間無地不悤忙。</text>
<title>舟中遭大風</title>,<text>今年風似去年漲。進寸還看退已尋。挽上層波人力竭。此行辛苦昔猶今。</text>
<title>舟中遭大風 其2</title>,<text>默數梨湖幾往來。年年風雨似相猜。挽舟如入瞿塘峽。裁句還慙老杜才。</text>
<title>舟中遭大風 其3</title>,<text>平生心事不同謀。動作矛盾卽與仇。晴雨竟妨耕穫日。風濤皆逆去來舟。營生有似旋磨苦。費力眞成塡海憂。信命不求身外事。五窮爲伴到終頭。</text>
<title>手書朱文公戒子書。與小子繼趙。</title>,<text>勿謂先師不在今。昭昭遺訓詔人深。此書曲盡持身道。須作親承警汝心。</text>
<title>疊前韻。復汝愼公。</title>,<text>平生事事巧相同。元白交情保始終。老去益愁言面阻。睡來時遣夢魂通。岐中可笑亡羊者。塞上何妨失馬翁。安得對公論此事。衰顏共借酒爲紅。</text>
<title>偶書</title>,<text>琢句焦思還自苦。圍棋役智亦云劬。閑中消日無長物。只好顏回抵死愚。</text>
<title>交河去吾卜最近。縣守四年三遞。聞吏民苦於迎送。殘邑益殘。勢不復振云。</title>,<text>四年三遞交河守。聞說人民苦送迎。倉庾何由官作氏。一除能使不紛更。</text>
<title>書正心師軸</title>,<text>一心元似一虛舟。正了無偏更孰尤。着力收功聊自笑。向來多事覓奔牛。</text>
<title>遊長嶺山洞中。望成佛菴。</title>,<text>響谷鍾聲知有寺。隔雲遙認殿寮開。孤煙橫透靑蘿出。幽澗高穿白石來。淨界安閑堪自遣。世間憂患苦相催。從今欲結靑蓮社。尋向廬山不擬回。</text>
<title>遣憫</title>,<text>積累胸中千萬恨。欲將開說不勝長。不如默默三緘口。牢閉心關只斷腸。</text>
<title>書龍門山僧智牛軸</title>,<text>年年揚舸來還去。幾縱雙眸望翠微。尙有一身根累重。未隨飛錫拂塵衣。</text>
<title>雙燕</title>,<text>滄浪一閑翁。世人棄如遺。遶屋雙燕子。似與曾見知。未嘗費招呼。日日勤相隨。洛城多廈屋。月碧曜闌榱。不向此間棲。何苦尋茅茨。向背異俗情。鳥乎癡不癡。</text>
<title>松石先生以少陵老年花似霧中看一句。分韻作七絶以寄。謹次以報。</title>,<text>狂疏無用合躬耕。竊吹明迹何太早。沙之汰之分所宜。百年甘作提鋤老。</text>
<title>松石先生以少陵老年花似霧中看一句。分韻作七絶以寄。謹次以報。 其二</title>,<text>虛名叨寵久妨賢。理有乘除敢怨天。回望脩門搔白首。靑綾同直憶當年。</text>
<title>松石先生以少陵老年花似霧中看一句。分韻作七絶以寄。謹次以報。 其三</title>,<text>鵷行飛步豁雲衢。豈意黃冠白髮斜。未怪忽生肘上柳。任敎看發眼前花。</text>
<title>松石先生以少陵老年花似霧中看一句。分韻作七絶以寄。謹次以報。 其四</title>,<text>平生心事伯仲間。行亦同行止同止。年德俱隆我較嫌。出處依俙乃相似。</text>
<title>松石先生以少陵老年花似霧中看一句。分韻作七絶以寄。謹次以報。 其五</title>,<text>憶昨同含鷄舌香。南柯一夢翻成寤。歸來倏作白頭翁。回首蓬萊隔雲霧。</text>
<title>松石先生以少陵老年花似霧中看一句。分韻作七絶以寄。謹次以報。 其六</title>,<text>東皐嘯詠一皤翁。從我逍遙六七童。沂上風懷雖有媿。亦無塵穢到心中。</text>
<title>松石先生以少陵老年花似霧中看一句。分韻作七絶以寄。謹次以報。 其七</title>,<text>丈室猶同天地寬。出門何苦歎艱難。老來只好顏瓢味。遮莫花如霧裏看。</text>
<title>松石先生以少陵老年花似霧中看一句。分韻作七絶以寄。謹次以報。 元韻</title>,<text>年方不惑乃登科。知命成名亦云早。黃金橫帶分非宜。未報君恩空自老。</text>
<title>松石先生以少陵老年花似霧中看一句。分韻作七絶以寄。謹次以報。 元韻 其2</title>,<text>生晩徒知學聖賢。慵疏懶拙性其天。龍鍾潦倒成何事。算過稀年又一年。</text>
<title>松石先生以少陵老年花似霧中看一句。分韻作七絶以寄。謹次以報。 元韻 其3</title>,<text>松窓晨起啜新茶。拭目看書字半斜。乞郡力微裁簿領。空吟坡老眼昏花。</text>
<title>松石先生以少陵老年花似霧中看一句。分韻作七絶以寄。謹次以報。 元韻 其4</title>,<text>高陽酒侶半彫零。多病不才甘自止。山亭松石獨相尋。松石亦嗔予與似。</text>
<title>松石先生以少陵老年花似霧中看一句。分韻作七絶以寄。謹次以報。 元韻 其5</title>,<text>日夜呻吟病不堪。那知一死寧無寤。屈伸呼吸術還疏。安得飛昇入煙霧。</text>
<title>松石先生以少陵老年花似霧中看一句。分韻作七絶以寄。謹次以報。 元韻 其6</title>,<text>畫紙爲棊二尺寬。中書無所用心難。懶圍還被癡兒博。排于靑朱錯誤看。</text>
<title>續呼耶歌。次李相國石亨韻。</title>,<text>呼耶呼耶不獨聞南北。遍滿國中無休息。呼耶呼耶不獨在山麓。遠窮海島輸木石。華山石白雲木。咫尺何勞拔且禿。乘桴載艦跨海來。半死風濤尤可惜。程督急於火。把檝無停擊。水運艱陸輸苦。費日又多愁罄橐。高樓傑閣連紫禁。何處不唱呼耶作。破得中人十家基。構成一屋猶未足。我願喚起無宅相。日日獻替卑宮側。坐令呼耶變呼應。含哺忘帝力。提鋤唱復和。振唇如雷騰野谷。</text>
<title>續呼耶歌。次李相國石亨韻。 元韻</title>,<text>呼耶呼耶在南北。呼耶之聲何時息。千人輸一木。萬人轉一石。華山之石拔幾盡。白雲之木斫幾禿。石盡山禿寧可虞。塡坑仆谷民可惜。民可惜誰能識。惡卒捶督如電擊。朝未食夕無飧。可憐腰間空垂橐。猶唱呼耶口吻燥。口燥喉嗄聲難作。聲衰力盡一僵仆。塵飛濺血萬人足。我願天公生大材。不置山林置君側。作我堂堂大廈之柱石。不勞萬民力。不爲萬姓瘼。莫使呼耶在山谷。</text>
<title>謝舍人司分惠臘藥</title>,<text>曾列蓬壺跨鶴群。廿年來謫老江濆。至今仙籍留多字。多謝刀圭爲見分。</text>
<title>丙申立春</title>,<text>去國悠悠十八春。一區營宅作閑民。百年安樂無餘願。只願靑氈托有人。</text>
<title>丙申立春 其二</title>,<text>春臺化裏又逢春。我是優游無事民。醉睡兩鄕閑往返。不妨長作祝堯人。</text>
<title>君諒赴江西。歷訪田居。書贈相別。</title>,<text>信義爭誇參與膠。勢權離解幾人交。面顏時接輸肝肺。書札頻傳到蓽茅。忽佩銅魚行陜外。枉尋蒭拘過江郊。從知別後無相問。爲把離觴未忍拋。</text>
<title>挽松石先生。先生嘗以詩信相問。又扁堂號三桑。手書求記於我。纔旬日。草記未復。遽聞訃音。嗚呼悲夫。聞其將葬。書挽二絶。兼書舊草三桑記。用寄子弟。以副平昔之意。又以寓予哀云。</title>,<text>𪚥𪚥𪚥𪚥𪚥𪚥𪚥。豈意翻成地下身。擬作平生書舊草。寓哀泉下倍沾巾。</text>
<title>挽松石先生。先生嘗以詩信相問。又扁堂號三桑。手書求記於我。纔旬日。草記未復。遽聞訃音。嗚呼悲夫。聞其將葬。書挽二絶。兼書舊草三桑記。用寄子弟。以副平昔之意。又以寓予哀云。 其二</title>,<text>飄落長愁會面難。每憑詩信得相寬。浮生眞似風中燭。慟哭緘書墨未乾。</text>
<title>要留李將作獻可以討修禊之會。二月小晦。</title>,<text>雨後方憐水滿池。池邊靑草更含滋。緋桃花發兩三樹。綠柳風搖千萬枝。衣薄杜陵臨水日。瑟鏗曾點浴沂時。淸和已迫流觴節。忍向塵間負好期。</text>
<title>暇日獨坐南皐之上。忽有吹簫聲從屋後山頂而下。令從兒偵之。乃李將作獻可令吹簫者先導。徐步下來。戲語曰。余天上仙人也。承玉皇命。尋訪謫降仙也。當終夕晤語。乘月而歸。未幾。忽逃酒而去。戲書一絶以寄。</title>,<text>縹緲吹笙下九天。翩然來會謫中仙。如何忽返雙鳧舃。辜負良宵月滿筵。</text>
<title>走筆書僧詩軸</title>,<text>羨爾將身物外遊。山蹊水曲恣探幽。閑來孰禦耽山興。衰病同仇奈錮留。</text>
<title>書寄永昌。時寓望海菴。</title>,<text>曾借禪房寄此身。客中多見甑生塵。不知鈴響今依舊。淸睡聞來發省新。</text>
<title>又書寄寓讀兩生 鄭之雲，朴衡。</title>,<text>讀書長作忍飢聲。應有鐘音飯後生。莫遣秋來中酒味。碧紗留羃壁間名。</text>
<title>夢與人飮。作近詩。覺來頓忘。只記一聯云日輪西走斯須下。樹影東移次第高。蓋老境夢魂。無異平時。詩意亦有嘆老之感。少年夢中之作。必無是句。因足成四韻。時丁酉季秋。</title>,<text>風葉蕭蕭響海濤。柴門晝掩沒蓬蒿。日輪西走斯須下。樹影東移次第高。天道憑看流歲序。人間無計住英豪。餘生只辦韋房嗜。不用囂囂嘆二毛。。</text>
<title>章順王后遷陵挽詞。代人作。</title>,<text>運屬中興際。賓京德更尊。前星纔慶。軒曜忽升魂。豈意▒窀穸。還看改寢園。靑宮悲慟切。應益孝思存。</text>
<title>楓岳僧將往頭流。呈軸索詩。走筆次伯氏韻書贈。</title>,<text>纏身愁緖苦多岐。楓岳頭流求討奇。早晩欲隨飛錫去。賦遊徵取古人詩。</text>
<title>朴公瑾挽詞</title>,<text>鵂鶹岩下淸潭上。垂釣同成送老期。宿計還爲人事迕。浮生忽値已年悲。那知把酒相歡地。翻作題詞獨泣時。唯幸白眉中散狀。家聲應不負裘箕。</text>
<title>朴公瑾挽詞 其二</title>,<text>交際悠悠儘一空。百年襟抱與君同。如何低首百僚▒。終負怡▒一壑中。懸榻俟陳靑眼日。飛旌還逐白楊風。平生未解垂雙淚。於此滂沱拭不窮。</text>
<title>南榮負暄</title>,<text>南榮移榻背暄憑。假寐寧知病曲肱。堪笑片時春夢裏。眼看人事幾除乘。</text>
<title>濁醪麤飯</title>,<text>經術干時竟亦虛。濁醪麤飯任閑居。男兒墮地須要力。還媿書中一蠹魚。</text>
<title>丁酉十二月立春。次鄭之雲韻。</title>,<text>東皇濬布發生仁。霄壤中間物物新。天道從來病博施。枯枝黃葉奈逢春。</text>
<title>丁酉十二月立春。次鄭之雲韻。 元韻</title>,<text>一夜條風吹百物。荒林萎草摠含新。只嫌未到三陽泰。陰谷幽居不見春。</text>
<title>寄上蘇二相彥謙</title>,<text>縹緲蓬山第一峯。已聞鳧舃躡飛蹤。側身東望風雲氣。自媿江潭顦顇容。</text>
<title>挽友人話竟日</title>,<text>愛子留移夕。披肝亹亹談。喧聲嗔聒耳。窓外鳥喃喃。</text>
<title>偶吟</title>,<text>昨看車馬喧闐處。今日還成寂寞場。天道變遷誰料得。人間萬事本無常。</text>
<title>次景仁韻</title>,<text>殷網開圍日。湘纍被渥時。推恩無內外。南望轉逶迤。</text>
<title>挽閔亨之</title>,<text>交際悠悠日變移。白頭相信有亨之。平生德義無虧地。末路功名不遇時。豈意蕭生終執戟。如何伯道竟無兒。報施杳漠憑誰詰。爲子難禁淚自垂。</text>
<title>寄贈鄭朴二子</title>,<text>二子從吾學。星霜幾閱時。雖嫌聞道豁。不媿擊蒙知。省退應妨惰。逢場未見施。衆賢茅盡扷。進取莫▒期。</text>
<title>送權仲虛觀察慶尙</title>,<text>飄零各南北。二紀夢徒頻。豈意開殷網。流恩返楚臣。相逢幾多日。復作遠離人。義在圖酬報。猶須費愴神。</text>
<title>次昌武韻</title>,<text>望眼無雷煥。誰知寶氣藏。深林埋鬱鬱。爲子幾回腸。</text>
<title>送咸鏡南監司仲柔赴任</title>,<text>顦顇纍臣雪滿頭。解恩那意綴班流。依然老鶴歸遼語。莫是漂萍逐海浮。社燕春鴻相巧避。江雲渭樹不禁愁。三年隻影誰爲偶。鐵嶺參天礙遠眸。</text>
<title>坐北所衛將廳偶吟</title>,<text>蒼松蔥鬱護宮垣。過耳唯聞燕雀喧。那意綴吟湘水畔。白頭來直闕西門。</text>
<title>挽詞</title>,<text>伊人未食報。天意竟難明。直道妨斯世。危言忤俗情。平生寧枉己。沒世可留名。凜凜餘生氣。令人鄙不菊。</text>
<title>挽詞 其二</title>,<text>坐累同時棄。居然鬢已皤。強顏爲執戟。藏舌畏張羅。天道循環久。人間反衍多。群賢茅盡扷。君逝哭如何。</text>
<title>挽詞 其三</title>,<text>諸胤從吾學。仍知敎義方。康成應寡恨。丙吉豈愁亡。盡是材兼器。終當笏滿床。莫言身嗇報。遺後有輝光。</text>
<title>次獒樹樓韻</title>,<text>南來試上驛前樓。直北遙穿眼不收。澤畔行吟餘廿載。一年添作戀君愁。</text>
<title>次獒樹樓韻 其二</title>,<text>曾聞獒樹古相傳。今日親詢感自偏。安得移來首陽蕨。傍邊同植表同然。</text>
<title>又用樓韻次晦伯。</title>,<text>豪氣元龍百尺樓。妙聲流播不曾收。南來得與同咨諏。分付周年老子愁。</text>
<title>又用樓韻次晦伯。 其二</title>,<text>精一微言萬古傳。着功要去一心偏。平生執此爲三省。今日承宣又欲然。</text>
<title>次淳昌樓上韻</title>,<text>登樓騁遐矚。民食可無憂。迥野雲拖雨。深溝水發油。纔看黃割岸。方喜綠盈疇。已驗休徵若。應知天有秋。</text>
<title>次淳昌樓上韻 其二</title>,<text>翠擁當簷巘。聲添繞樹溪。榴花妝葉嫩。梅子爛枝低。絶艶供吟嘯。淸標入品題。登樓雖快意。不似故山蹊。</text>
<title>次晦伯韻</title>,<text>能兼臣子道。今世出群英。忠孝無分別。君親豈重輕。葵心隨日向。烏哺望雲傾。誰識皐生淚。雙垂十倍橫。</text>
<title>次潭陽軒韻</title>,<text>閑棲廿載洛西州。豈意羈身不自由。歸思繽紛雲北去。年光荏苒水東流。天涯龜印叨新命。鄕社鷄壺憶舊遊。媿我無能勞驛騎。乞骸行及故山秋。</text>
<title>次昌平小樓韻</title>,<text>蒙恩重被繡衣行。事業無成老已成。馳馹數州疲不勝。食氷踰月苦難平。來登小閣逃煩暑。坐對疏篁挹晩淸。仍憶故園閑興起。欲將收退世間名。</text>
<title>次靈光樓上韻</title>,<text>萍蓬漂轉海南邊。奔走長懷臥壑年。竹筍抽孫初到後。榴花結子未巡前。物華倂與容華改。鄕思遙牽客思傳。早乞殘骸爲上計。強顏偸祿未應賢。</text>
<title>興德培風軒韻</title>,<text>華堂高聳半天峯。來凭危欄面面風。王粲思歸登眺日。文園多病宦遊中。遙空返照雲山杳。別浦橫舟煙景濛。頗憶故園臨水處。直將心寄海潮通。</text>
<title>高敞軒韻</title>,<text>路從蹊谷少夷平。開邑依山始得名。坐對松杉忘俗慮。步尋溪澗起閑情。幽深還復如蕭寺。瀟洒殊非類縣城。頗似舊棲歸興迫。殘骸何苦縛塵纓。</text>
<title>遙別耳齡赴燕</title>,<text>漂淪同憶廿年遲。白首相逢又復離。君向北燕千里路。我來南海一邊陲。平生聚散知關數。兩老心情自有期。朗月淸風隨處在。直須相把共相思。</text>
<title>書贈尹亨仲</title>,<text>追憶當年侍從群。別來多有死生分。中宵幾認梁邊月。薄暮長看天際雲。豈意聖明還錄我。得將南節更逢君。風標秀爽渾如昔。入夜論心挹舊芬。</text>
<title>光山小樓韻</title>,<text>晉霈蘇枯槁。殷羅解我東。那知收在累。仍許使觀風。齒日今垂老。心期倂一空。若敎衰更甚。恐負聖恩重。</text>
<title>珍島碧波亭</title>,<text>環境滄溟闊。津通一派東。山圍水國險。地控戍營雄。畫鷁衝鯨浪。飛帆受海風。登臨歸思杳。雲日政冥濛。</text>
<title>興陽軒韻</title>,<text>澤國脩程惱客情。夜深催導入邊城。羈魂纔辦鄕園夢。孤枕還驚戍鼓聲。負海蒼黔無警急。連村煙火久寧淸。驅馳未有絲毫補。自媿明時按使名。</text>
<title>順天軒韻</title>,<text>聞道南州最勝區。倦來駐節倚高樓。衣裳換裌星霜變。鬚鬢添絲歲月流。歸夢每尋鄕社去。老身如逐海帆浮。憶携酒侶逍遙處。鷄蟹方肥九月秋。</text>
<title>安思危別墅。次介之韻。</title>,<text>卜築藏蹤地盡頭。何如人世文犧牛。天低瀛海看疑沒。波接蓬山坐若浮。望遠豁開雙眼瞙。凌虛捲上八窓鉤。我來借坫仙區席。符節隨身媿白鷗。</text>
<title>次龍城廣寒樓韻</title>,<text>南來多少倚華樓。題品宜居最上頭。眼底晴空天遠大。吟邊明媚景來收。淸都孰謂人間在。佳會眞成物外遊。跡入紅塵心有累。還慙仙境此中求。</text>
<title>雲峯軒韻</title>,<text>尺劍揮鋒掃賊空。至今歸順百蠻通。功高鰈域耕桑裏。思入龍韜戰討中。秪識昇平春煦日。誰知草昧雨翻風。滿山楓葉深秋後。擬想當時漢幟紅。</text>
<title>長水軒韻</title>,<text>重岡複嶺路高低。陟磴緣谿向欲迷。忽認數村山坼北。始投孤館日沈西。異鄕節物隨行變。獨夜霜風入臥凄。身似飛鴻無定處。夢魂長繞一枝棲。</text>
<title>茂朱軒韻</title>,<text>湖嶺分疆際一邊。中間開邑自何年。登登石棧迷危路。矗矗峯巒看小天。板瓦疏籬殘吏屋。軒楣留詠古人篇。蕭然風物供吟嘯。復有黃花滿眼前。</text>
<title>錦山韻</title>,<text>經旬歷險苦。始得出山來。籬落隨行有。川原逐眼開。村橋多過跡。野徑少荒苔。漸向人稠處。觀風媿不材。</text>
<title>戲次天章韻酬奉</title>,<text>石逕崎嶇路八盤。緣危陟險最間關。黃花赤葉還添苦。不似完翁自在閑。</text>
<title>高山龍鷄洞中</title>,<text>驅馳未覺苦。疑出世間遊。萬疊奇峯立。千回曲水流。碧天低隙小。紅樹蔭溪幽。假使神仙有。應從是處留。</text>
<title>高山龍鷄洞中 其二</title>,<text>迎人無醜境。行過覺袖淸。石徑隨蹄響。楓林照眼明。怪巖看欲墮。幽鳥度何輕。未出山中路。自然無世情。</text>
<title>次益山佔畢齋韻</title>,<text>繁華故國杳天西。底事來奔此寄棲。一自孱孫難效死。太師功業已筌蹄。</text>
<title>次益山佔畢齋韻 其二</title>,<text>浮海圖存竟未成。幾年粗保綴旒榮。可憐全盛西京業。終了龍華一片城。</text>
<title>次益山佔畢齋韻 其三</title>,<text>濟馬興亡竟渺茫。空餘殘堞繞高岡。我來認得雙陵墓。爲弔箕韓失國王。</text>
<title>咸悅軒韻</title>,<text>岳牧妨賢祗備員。巡從山縣過江濆。未醫民瘼治難效。看變天時節已分。要借酒兵脩舊令。直衝愁陣策奇勳。平生長物唯疏誕。自媿無能負聖君。</text>
<title>沃溝軒韻 十月</title>,<text>南來初見燕飛梁。塞雁已歸秋草荒。客裏光陰奔似箭。一陽消盡到無陽。</text>
<title>沃溝軒韻 十月 其2</title>,<text>垂老奔馳苦。長懷舊卜居。酒邊邀社伴。枕上入華胥。養拙閑堪樂。干時計自疏。那知故林下。猿鶴喚空虛。</text>
<title>扶安軒韻</title>,<text>楞伽遙翠鎭南奇。回望難禁醉帽欹。萬里滄溟連渤海。半邊鯨浪打根基。亂雲低鎖蒼崖沒。列岫高撑碧落危。安得短長歐老筆。廬山同詠與同垂。</text>
<title>戲答晦伯</title>,<text>得失榮枯自有時。一人歡樂一人悲。誰知瘤女逢賢主。何意昭君嫁醜夷。別殿寵思關運命。長門顦顇豈人爲。耕田喜雨刈愁雨。堯舜由來病博施。</text>
<title>奉別景雲學士</title>,<text>邂逅南中客。通家舊好人。詩尊間笑語。懽謔討情眞。齒日雖懸絶。心期卽與親。承明聽漏夜。能記老衰身。</text>
<title>奉別景雲學士 其二</title>,<text>屬者殷羅解。重觀白日垂。入朝纔閱月。出按已踰時。跡到南陲滯。心懸北極思。羨君承召命。披帙獻經帷。</text>
<title>龍城東軒韻</title>,<text>平生干世最爲艱。坐是逢人不強顏。豈意聖朝收皓老。正當衰暮負靑山。夢尋漢北鄕園裏。身逐天南瘴海間。扶病奔馳無報效。乞骸須向死前閑。</text>
<title>己亥二月晦。始見梅花。</title>,<text>仲春垂盡始看梅。紅杏傍欺與競開。淸格似應羞作伍。因風時送暗香來。</text>
<title>己亥二月晦。始見梅花。 其二</title>,<text>人人爭道臘前梅。我愛瓊花春半開。紅粉似從西子妬。分明姸醜着人來。</text>
<title>臨陂軒韻</title>,<text>少時心計坐癡迂。誤把崎嶇擬坦途。豈意明農精力盡。終看經世事功無。已多去日成衰朽。若乏來年負壯圖。老病侵尋添客裏。不如歸作舊潛夫。</text>
<title>次韻酬答西海監司潘公父十韻</title>,<text>各按西南節。筌蹄我換君。炎方窮海徼。關陜好乾坤。壤接箕京麗。江通滻水奔。首陽連斗極。瀛海俯煙雲。蔥翠群峯秀。幽燕一路分。品題傳勝事。播詠挹淸芬。已識機常簡。寧同苦似焚。句當不勝理。歌管未遑聞。行認親朋宅。皆成宿草墳。晨星餘幾許。離思自紛紛。</text>
<title>綾城軒韻</title>,<text>沿溪投入百花新。政似桃源三月春。比屋只知耕鑿事。安閑應是避秦人。</text>
<title>綾城軒韻 其二</title>,<text>忙裏都忘花柳新。忽驚餘在半旬春。如何拋却閑尋興。來作江南一苦人。</text>
<title>綾城軒韻 其三</title>,<text>歸思那堪日日新。故園閑了一年春。遙知鄕社遊春處。問柳看花欠一人。</text>
<title>書寄天曹郞星諸座。老物於本曹。初入爲考功佐郞。陞文選正郞。後再入爲考勳正郞。又自三佐至上佐。由三正至上正而遞。三司六座。皆所履歷。爲郞最久。故平生魂夢。必尋於此。敢因遠候。聊此博粲。</title>,<text>給事悠悠三十載。老來懷舊最關心。曾叨六座緣承乏。久嘯三司媿不禁。數紀田園思未歇。一年湖海夢頻尋。廳間嚴令知猶昔。太白如今深未深。</text>
<title>龍潭路中</title>,<text>疊嶂層巒觸眼橫。路窮疑是失前程。耳邊怪鳥如迨喚。頭上危岩欲俯傾。人入茂林看漸沒。馬從回磴蹶還行。世間踏地無康路。到此難禁歸去情。</text>
<title>次左水營軒韻</title>,<text>海山螺黛擁樓前。峽束洲洄有別天。波接滄溟通百粤。雲迷蓬島望群仙。列營長占平安火。負海唯看作息煙。戰艦連檣空閣岸。將軍無事醉陶然。</text>
<title>樂安軒韻</title>,<text>殷王開網布恩新。感激招來久放身。衰力未堪咨諏事。不才難報聖明辰。淸猿入夢呼羈侶。華節隨行媿老臣。安得乞骸歸故壑。死前頤拙保天眞。</text>
<title>樂安軒韻 其二</title>,<text>化日重昭政更新。多慙分岳老衰身。縱嫌宣布治南國。自有謳謠拱北辰。褒典下加旌潔行。異恩推被激良臣。從今益琢微瑕去。莫負君王好善眞。</text>
<title>長城軒韻</title>,<text>鷦鷯宜分類相招。寧附騰霄逸翮鵰。客裏流光將欲變。吟邊歸思不勝饒。持身一任從疏誕。處世終難學媚嬌。回首故園藏拙處。雲山杳杳望中遙。</text>
<title>留別尹亨仲</title>,<text>中年飄落負功名。老去何堪仗鉞行。滿眼昏花看物暗。渾頭白雪照顏明。一年爲客思鄕夢。千里逢君惜別情。此去洛城相識少。間懷誰與話平生。</text>
<title>留別尹亨仲 其二</title>,<text>負累同淪二十春。那知雷解一番新。白頭纔喜逢湖海。靑眼還分向漢津。自媿誤恩添厚祿。行當隨分返衰身。異時會合應難卜。離思依依爲愴神。</text>
<title>次三友堂韻</title>,<text>離索甘玄寂。眞如物外仙。冷香聞臘月。寒玉對霜天。穠艶生泥底。淸晨粲檻前。神交三契友。風味暗相傳。</text>
<title>次三友堂韻 其2</title>,<text>到處無非見面新。後生爭怪老衰身。白頭邂逅髫年友。相對還疑夢裏人。</text>
<title>次梅月亭韻</title>,<text>玉蕊淸光倂妬新。一亭風味最宜人。移來赤壁徘徊影。喚得西湖冷落神。和素逾憐當夜色。媒香應趁出山輪。相將似有無言意。定鄙塵容不許親。</text>
<title>留別出餞諸君</title>,<text>地分湖海返雙旌。爲把離杯盡意傾。解得南憂差可喜。不堪臨別黯然情。</text>
<title>次韻酬答亨仲</title>,<text>強顏懷祿走風塵。落落晨星孰與親。稍喜兩君相得意。脩程誰憫獨歸人。</text>
<title>椒泉</title>,<text>靈液淸冷築作瀦。病來醫得豈云虛。沈潛洗去全身累。不啻麻姑爬癢餘。</text>
<title>尙州風詠樓韻</title>,<text>偶試登梯脚。仍開老眼明。風從雙腋至。興自寸心生。暢鬱如醫病。逃炎似濯淸。悠然鏗瑟想。始信命樓名。</text>
<title>新寧西軒韻</title>,<text>誰轉軒楹俯碧流。滿前佳賞要人留。老身不耐奔馳苦。愛此遲回遣客愁。</text>
<title>新寧西軒韻 其二</title>,<text>八月溪風稍覺寒。換衣移榻俯淸灣。翛然如在神仙府。忘却人間有戚歡。</text>
<title>新寧西軒韻 其三</title>,<text>綠玉千竿遶小溪。溪流就下落時低。倚欄遙想窮源處。驚聽殘蟬竹外啼。</text>
<title>永川光風堂韻</title>,<text>叉分一水抱雙湄。沙際楓林八月時。野景豁眸凝睇遠。灘聲喧耳就眠遲。月臨半夜登樓賞。風近重陽落帽吹。客裏光陰頻換節。鬢邊添白鏡中知。</text>
<title>題延日東軒</title>,<text>逶迤山路幾盤回。陟盡重岡望忽開。殘堞俯臨窮海畔。小軒高築斷山隈。顧瞻壁上無題字。坐嘯廳間獨把杯。詩料豈無供客眼。只緣荒徼少人來。</text>
<title>次淸河韻</title>,<text>縣宇蕭條供奉殘。却忘今作繡衣官。驚聞簷外風濤壯。愛賞庭前月色寒。客裏思歸天杳杳。枕邊無睡夜漫漫。年年身逐南翔雁。老去羈懷不自寬。</text>
<title>次眞寶韻</title>,<text>抽身簿領強登臺。秋思還供客思來。嫩蕊想開荒逕菊。疏枝應老故園梅。露華着柳絲綸直。楓葉漫山錦繡堆。忽近龍山吹帽日。無人共醉泛花杯。</text>
<title>義城韻。六言。</title>,<text>聞韶邑宇佳麗。楡柳隔岸橫斜。香稻馱連處處。炊煙籠遍家家。願憐鋤邊滴汗。莫取機上餘紗。我是縣人按節。自暫尸素顚華。</text>
<title>又次</title>,<text>秋風登眺召文樓。手摘星辰餘幾尺。庭前嫩蕊十分香。簷外飛聲三弄笛。煙雲靄靄白日沈。槐柳陰陰淸露滴。龍鍾老醜倚闌吟。欲和陽春先自怕。</text>
<title>龍宮</title>,<text>年年持節二南間。扶老奔馳未暫閑。身逐天涯秋後雁。魂飛鄕社夢中山。多慙重寄虛承久。準擬殘骸乞得還。遙憶故園三逕處。崎嶇不似世途艱。</text>
<title>豐基</title>,<text>天時循序替陽陰。人事推遷古到今。纔聽黃鸝啼柳幙。忽看紅葉映楓林。行藏已閱功名變。俯仰還驚歲月深。老去豈知連按節。感時追憶獨行吟。</text>
<title>次伯氏奉化守歲韻</title>,<text>憶昔兄傾守歲盞。今年菊酒我來斟。鴒原不耐分離恨。鳳闕遙懸向戀心。羈思紛紛供遠夢。秋懷衮衮付閑吟。庭前摵摵鳴梧葉。吹送淸涼透夜衾。</text>
<title>次伯氏韻。題李監司棐仲別墅。</title>,<text>嶺外行行地一隅。山川明媚見曾無。此中宜着投簪老。可倩龍眠上畫圖。</text>
<title>次伯氏韻。題李監司棐仲別墅。 其二</title>,<text>萬景森羅貢坐隅。輖川能勝此間無。祗嫌軒冕牽人去。佳境終難繼作圖。</text>
<title>次伯氏韻。題李監司棐仲別墅。 其三</title>,<text>我亦歸棲長嶺隅。東華宦意本來無。白頭未死逢新政。還媿君恩出不圖。</text>
<title>盈德落潭洞中</title>,<text>疊嶂周遭畫屛開。泉聲隱隱似驚雷。秋深赤葉交枝映。日暮淸陰逐馬來。山路忽窮還曲折。溪流欲斷更沿洄。行行疑向桃源去。却愧前頭鼓角催。</text>
<title>映湖樓</title>,<text>登樓隨處賞心多。題品於茲十倍加。影落鏡湖千丈水。煙籠桑柘萬人家。危闌倚遍看秋色。久客奔忙負菊花。去歲湖南今嶺外。此身漂似海中槎。</text>
<title>慶山韻</title>,<text>去歲客湖海。今秋渡洛江。流年餘半百。華鬢已渾雙。歸思迷鄕社。孤吟倚夜窓。一聲聞過雁。星斗欲橫杠。</text>
<title>贈故人崔公瑾</title>,<text>舊時攻業共爲群。默數餘存我與君。久作別離長苦憶。還同生死各相分。忽逢顏面渾衰變。只有聲音可認聞。頗覺喜心飜作戀。明朝還是暮天雲。</text>
<title>嶺南樓</title>,<text>抽身飛上泬寥天。一派銀河落檻前。俯視雲山供眼底。已知梨棗到心邊。依然步紫三垣界。宛似燒丹萬井煙。蓬島苦非王母宴。淸都應是玉樓筵。</text>
<title>嶺南樓 其二</title>,<text>飄如跨鶴上秋天。萬景都輸入眼前。俯檻淸流江不盡。平郊搖落樹無邊。霞明返照沈遙岫。野闊歸鴉破暝煙。自笑詩囊如許少。欲將收拾媿同筵。</text>
<title>次靈山回文韻</title>,<text>淸新皓月吐山東。砌滿閑陰樹影重。晴靄捲空含冷露。細聲搖檻度輕風。靑華變盡衰蒲柳。翠色留存秀竹松。鸎燕寂來驚節序。瀛蓬遠望嘆豪雄。</text>
<title>高靈東軒韻</title>,<text>垂老年年客。驅馳歲月長。風霜彫草樹。荷葉敗池塘。流水澄波綠。高岑落日黃。魂隨雲北去。身逐雁南翔。萬慮不生肉。百年未熟粱。不如骸早乞。收拙返吾鄕。</text>
<title>星州</title>,<text>京山聞是舊雄州。古樹風煙閱幾秋。文烈里閭詢故老。忠臣名節仰淸修。堪嗟羅主遺機事。耽樂花園忽遠謀。陳跡至今俱寂莫。題詩聊此記南遊。</text>
<title>星州 其2</title>,<text>行塵風捲日吹衣。歸思飄然逐旆飛。苟祿遲回如有待。老身多媿遂今非。</text>
<title>星州 其3</title>,<text>養拙城西二十春。逐年來作日南人。奔忙脩路無毫補。祗覺勞身又損神。</text>
<title>與獻之別。以來廿年。中間艱虞離闊之苦。所不道也。邂逅南中。白首相對。不勝感舊之懷。仍次彥謙韻。書贈示意。</title>,<text>艱虞漂散幾經秋。邂逅南中共白頭。初面各驚貌樣改。故情徐認語音求。玉堂聯步多今夢。金榜同名憶舊遊。莫道蹉跎臥丘壑。一漁元是五公流。</text>
<title>安陰</title>,<text>駸駸急景向窮陰。旅館無端夜雪深。湖外去春看綠草。嶺南今日見瓊林。一年換節長揮策。兩鬢添絲已滿簪。濫沐恩波酬未得。殘骸宜乞付閑吟。</text>
<title>咸陽</title>,<text>衰病侵尋睡未酣。客中懷抱共誰談。一身萍泛隨旌節。今歲湖南又嶺南。</text>
<title>咸陽 其2</title>,<text>山川不變舊風煙。閑苦應知異昔年。看竹小斟吾亦樂。未堪文簿日堆前。</text>
<title>咸陽 元韻</title>,<text>東閣偸閑睡正酣。睡餘還共故人談。咨詢無效空原隰。去歲湖南今嶺南。</text>
<title>咸陽 元韻 其2</title>,<text>頭流山色老雲煙。客裏光陰又一年。坐對叢篁成小酌。宦情羈思集樽前。</text>
<title>山陰換鵝亭</title>,<text>挾此虛涼傲暑天。適當陰沍似無權。強登倚檻霜風勁。最合開樽酒盞傳。扶病二年長跨馬。偸閑一夕暫休鞭。不妨雪景供吟料。詩興無端到醉邊。</text>
<title>山陰換鵝亭 其二</title>,<text>煙樹依依暮靄重。遙村籬落有無巾。江流如練橫虛鑑。雪嶺抽雲出半空。可笑賞心忙裏在。不堪歸興醉邊濃。一身絆着塵纓苦。羈鳥何時得脫籠。</text>
<title>次矗石樓韻</title>,<text>湖外年前嶺外今。樓臺隨處恣登臨。斷崖臣浸嫌空闊。曲峽幽溪病奧深。最愛江山粧別格。更憐風景起余心。世間寂寞如椽筆。草下寒螿莫費吟。</text>
<title>次鄭蘇二君。題曺三宰冥鴻堂。用杜少陵重過何將軍林亭韻。</title>,<text>堂題看滿帖。先閱鄭蘇書。備道營江野。因懷臥草廬。多公伴水鳥。媿我作池魚。未久辭簪笏。歸修林下居。</text>
<title>次鄭蘇二君。題曺三宰冥鴻堂。用杜少陵重過何將軍林亭韻。 其二</title>,<text>堂前多勝致。耽賞眼頻移。寫景邀詩伴。傳杯喚小兒。魚跳淸水面。鴻集白沙陂。日暮漁樵返。村村掩竹籬。</text>
<title>次鄭蘇二君。題曺三宰冥鴻堂。用杜少陵重過何將軍林亭韻。 其三</title>,<text>橐韃高束閣。閑臥太平時。寓興佳山水。娛心好酒詩。功名雖異步。鬚鬢共垂絲。顧我慙尸祿。歸休與子期。</text>
<title>次鄭蘇二君。題曺三宰冥鴻堂。用杜少陵重過何將軍林亭韻。 其四</title>,<text>英武多才略。籌邊慮更長。詩書懷部落。仁義代戈槍。報主名垂策。歸田食足梁。五湖餘興在。心地到軒皇。</text>
<title>次鄭蘇二君。題曺三宰冥鴻堂。用杜少陵重過何將軍林亭韻。 其五</title>,<text>久客天南極。還期尙隔年。來尋新築墅。遙憶舊林泉。欲理陶朱棹。歸耕季子田。殘骸猶未乞。鄕思日悠然。</text>
<title>梁山雙碧樓</title>,<text>晴川環遶此君流。爽氣常留酷暑秋。行客幾人來翫賞。題詩摠道解繁愁。</text>
<title>梁山雙碧樓 其二</title>,<text>歲月如川衮衮流。霜莖種種鬢毛秋。縱然逢着佳山水。秪覺添愁不減愁。</text>
<title>燕子樓韻</title>,<text>嶺外樓臺一一探。登臨燕子際天南。化中蠻粤滄溟隔。望裏鯨波日月涵。倦客頓忘乘驛騎。淸都疑是住鸞驂。自憐簿領侵尋苦。偸暇應須醉詠酣。</text>
<title>燕子樓韻 其二</title>,<text>行到窮邊更上樓。金官遺跡儘悠悠。招賢臺沒風煙暗。首露丘荒草樹秋。天接滄溟無限浪。江分經界不窮流。客懷無賴兼懷古。徙倚危闌盡日愁。</text>
<title>次蔚山韻。贈朴兵使英李水使夢麟。</title>,<text>征驂來上海天南。邂逅親朋話舊酣。雙鬢各衰看共白。一尊聊對坐成三。邊城塵靖人煙鎖。滄海波恬日影涵。祗見蠻夷歸聖化。飛航絡繹掛風帆。</text>
<title>鷄林玉笛韻</title>,<text>東京有笛傳自昔。斲成荊璞工制作。南行到此開筵日。忽認異聲混絲竹。淸商響亮非今俗。纔聽一弄知是玉。悲音有似吟楚澤。江城髣髴梅花落。鷄林國勢如盤石。大平富庶看比屋。千年基業欲瓦裂。後嗣孱孫由玩物。當時論此萬金直。畢竟未補金甌缺。我來如聞玉樹曲。作意鋪張奈詞拙。君不見楊妃玉魚風塵沒。六龍夜出迎秋發。</text>
<title>次獻之韻</title>,<text>白首驅馳費兩秋。羨君餘黑尙留頭。定知內省安心處。默數前非反已求。寵辱眞如蒭狗棄。逍遙宜作漆園遊。詩人解道閑人貴。自笑奔忙我輩流。</text>
<title>次梁同年澹韻</title>,<text>累臣廿載閉柴荊。沒世將淪不肖名。丹詔忽開雷雨象。繡衣重被老衰形。世情盡是新交淺。人眼都無舊識靑。邂逅故人同把酒。談懷聊且慰南行。</text>
<title>知禮</title>,<text>亂山爭聳不全天。穿峽奔流一派川。小縣依岡官路細。殘籬護屋吏居偏。寒宵孤館那堪寂。霜月明河似妬姸。鄕思到今加一倍。擁衾通曉不成眠。</text>
<title>知禮 其二</title>,<text>地偏稀牒偶偸閑。髣髴隱來山水間。忙裏暫休心爽塏。倦餘忘却路間闕。看山未試登遊脚。把鏡還愁老醜顏。久客二南衰轉甚。鬢邊霜雪盡餘班。</text>
<title>花山守歲</title>,<text>旅館吟成餞歲詩。一年今盡有何爲。咨詢本欲微誠效。衰病終難夙蘊披。瘦骨不勝重襖絮。枯顱渾被短莖絲。此宵一半王春月。遙獻華封頌祝詞。</text>
<title>次志雄師詩軸</title>,<text>勞錫莫窮討。此軸眞勝奇。形容必須畫。模寫無如詩。斂跡置禪榻。天下知在茲。吾生忽遲暮。奔走慙吾師。</text>
<title>病寓麻浦江亭。別沈義之赴開城府校。卅年前。從義之寓此讀書。</title>,<text>歲月駸駸隙過騏。中間翻覆摠如棋。卅年重到俱衰白。更對江山與別離。</text>
<title>次李上舍韻 名銘。以遺逸被薦。</title>,<text>寄傲江湖孰與公。笑看人老是非中。不知狗盜何爲者。欲效成周駭我東。</text>
<title>次李上舍韻 名銘。以遺逸被薦。 其二</title>,<text>幾向空中咄咄書。百年隨分老窮廬。似聞束帛將超谷。箕潁風懷尙未除。</text>
<title>送濟州趙使君士秀</title>,<text>耽羅舊壤號雄州。浩杳滄溟別一區。吏失慈祥歸酷急。產多珍異恣誅求。宸心本爲蘇彫瘵。物論何由得挽留。痾病纏身妨出餞。荒詩聊寄思悠悠。</text>
<title>送林判官亨秀赴會寧鎭</title>,<text>妙年文藝孰爭魁。飛步瀛州路豁開。西掖暫休揮翰手。北垣聊試馭戎才。端知汚吏迎風戢。更想胡人慕義來。莫以重輕嫌內外。羅胸列宿接三台。</text>
<title>送許敬之赴襄陽</title>,<text>少時攻業久隨肩。人事中間幾變遷。我放江潭餘二紀。君爲節鎭亦多年。纔同鵷列天墀下。忽送熊輽海國邊。自恨沈痾妨出戶。老懷聊付一緘牋。</text>
<title>送李大立赴光州</title>,<text>世年同契摠成塵。在世唯餘四箇人。向日每愁離別苦。邇來方喜過從頻。君爲遠守如遷客。我乞閑官寄病身。漢北湖南雲杳杳。老衰分袂倍傷神。</text>
<title>次成三宰蕃仲韻。奉贈沈廣文義之。先生時爲開城敎授。</title>,<text>衰病同仇集一軀。又牽羈馽苦相須。羨君吏隱絃歌地。拋却囂紛臥別區。</text>
<title>次成三宰蕃仲韻。奉贈沈廣文義之。先生時爲開城敎授。 其二</title>,<text>卅年休退世相離。老去還從世事馳。與子又爲三載別。更愁都絶舊肩隨。</text>
<title>次成三宰蕃仲韻。奉贈沈廣文義之。先生時爲開城敎授。 其三</title>,<text>冥鴻遐擧白雲披。笑殺鷦鷯寄一枝。爲報花潭徐逸士。久欽高義未能追。</text>
<title>次鄭秀才文韻。回謝松醪之惠。</title>,<text>病來鬚鬢日添霜。照鏡愁心額未黃。一榼忽遺松液酒。數杯醺肺覺身康。</text>
<title>書鄭雲卿關東日錄後</title>,<text>桑濮遺哇久聒淫。不圖聞此九韶音。病中頓覺頭風解。把玩挑燈到夜深。</text>
<title>孔同知希聖挽</title>,<text>正氣天全畀。心期百鍊鋼。淵源尋泗洛。事業慕虞唐。感會風雲際。方承雨露光。忠言苦於藥。讒舌巧如簧。蘭茝殘荊畹。豺狼據廟堂。攖鱗甘千死。瀝血寫千行。激起群猜毒。幾成一命傷。棲凰君枳棘。賦鵩我滄浪。廿載懷梁月。千莖嘆鬢霜。那知殷網解。共被漢恩長。纔得同朝喜。如何厭世忙。病夫難執紼。雙淚倍沾裳。</text>
<title>挽柳副正濚</title>,<text>連姻義分最相親。夢裏難尋舊好人。附鳳自宜山作礪。棲鸞多見政如春。稀年享祿應知報。到老爲仁益覺新。五福人間無後憾。不須揮淚強沾巾。</text>
<title>西原挽</title>,<text>戚里登英早致身。雲霄飛步聳朝紳。三朝耆舊推賢德。一代勳名屬老臣。昨日門庭森棨戟。今宵袒道漲埃塵。通家世好阿戎在。風樹纏悲淚滿中。</text>
<title>朴參議世蓊挽</title>,<text>通家舊好最知君。風節如今獨出群。溟海化鱗方波浪。天衢奮翮始凌雲。經綸未向淸時展。泉世那知夜路分。賴有謝庭蘭玉茂。靑氈遺後揖餘芬。</text>
<title>送彥禮赴黃海監司</title>,<text>淸節方承睿眷深。先聲應革鄙夫心。鷹鸇志固羞鸞鳳。堇喙功寧右茯蔘。二紀陳蹤如夢寐。一朞疵政已消沈。淸川尙記風乎興。爲想春遊趁暮尋。</text>
<title>丁四宰母夫人挽</title>,<text>福履巍巍八十年。人間榮貴敻無前。滿床簪笏人爭慕。隔幔詩書世共傳。懿德有隣垂後範。恩封加誥賁重泉。白眉世好叨深契。祖送難禁淚泫然。</text>
<title>丁四宰母夫人挽 其二</title>,<text>爲仁受報理無愆。壽福人間儘兩全。紗幔勤修諸子業。金閨高步一時賢。百年志養踰三鼎。數札恩封耀九泉。爲是兩家承舊好。不禁雙淚倍潸然。</text>
<title>潘知事公父挽</title>,<text>如論齒日十年遲。契托金蘭百歲期。往日追隨蒙許可。中年榮落恨分離。聯珂纔喜淸朝會。執紼還成祖道悲。終古芝焚爲蕙嘆。不堪哀淚倍雙垂。</text>
<title>送李喜初赴公州</title>,<text>高才久卷臥丘園。螭陛重趨感主恩。芸閣詞臣收彩筆。湖州太守駕朱轓。儒林處處傳風節。朝列時時戒讜論。勺水縱非鱣鮪地。絲桐何害御風軒。</text>
<title>病中。謝回閔兵使齊仁遠惠藥債。</title>,<text>玄晏餘生苦患多。恨無靈藥解沈痾。那知遠寄神舟債。除却身中二豎魔。</text>
<title>送別張眞寶伯擧 庚寅年</title>,<text>中歲飄淪過十春。百年無計見情親。豈知邂逅相逢日。還作分携遠別人。嶠外銅章鯨海際。城西第卜鴨江濱。悠悠會面誠難又。須寄音書莫厭頻。</text>
