<title>贈趙秀才 國賓</title>,<text>姨弟康長水。安貧解綬餘。逢君問消息。白首淚漣如。</text>
<title>寄贈歙谷太守石峯韓 濩</title>,<text>悵望東溟別。牋詩未暇裁。殘生又新歲。夢落侍中臺。</text>
<title>戲吟</title>,<text>季官擬試官。政院開新例。有窮者叔英。獲罪聖明世。</text>
<title>戲吟 其二</title>,<text>冠帶迎城主。謙恭禮貌時。樽前相對坐。更問汝爲誰。</text>
<title>戲吟 其三</title>,<text>時時弄侍兒。不謂室家知。偶洩閑消息。懷慙白首垂。</text>
<title>金礪山 璙 得長孫。喜而作小詩。求次韻於親舊。作二首以賀之。</title>,<text>纔聞熊入夢。正喜驥生孫。積善知餘慶。繩繩上洛門。</text>
<title>金礪山 璙 得長孫。喜而作小詩。求次韻於親舊。作二首以賀之。 其二</title>,<text>去月迎新婦。前宵毓長孫。招邀蕩餠會。佳氣爛盈門。</text>
<title>次金姪 以鏡 韻</title>,<text>種白仙童手。靑紅結顆團。文園須解渴。能熟未霜前。</text>
<title>賀宋先達兄弟 希遠，希進 殿試後江上待榜。</title>,<text>二妙難兄弟。天門甲乙名。霜風桂花爛。歸對鯉庭榮。</text>
<title>次白進士 振南 贈別韻</title>,<text>曉雪淹行旅。寒江晩欲波。畸人無住着。野店寄生涯。</text>
<title>奉贈梧里李相國 元翼</title>,<text>未死雙心赤。相逢四眼靑。樽前悲喜淚。不覺掩還零。</text>
<title>奉贈梧里李相國 元翼 其二</title>,<text>五載雪霜白。三冬松柏靑。康强勝平昔。誰復恨飄零。</text>
<title>贈別申書狀 翼壽</title>,<text>摻手江郊別。朝天御史行。雙親倚閭恨。獨子望雲情。</text>
<title>奉謝崔奉事 璹</title>,<text>太廟含桃薦。時丁五月初。誰知故人惠。正及渴喉餘。</text>
<title>陶村醉詠</title>,<text>不盡玄琴趣。無窮白首歡。扁舟獨歸去。江樹晩生寒。</text>
<title>和寄睦承旨 大欽</title>,<text>結豈二千歲。栽應數十霜。初非漢臣竊。誰使楚纍嘗。</text>
<title>和寄睦承旨 大欽 其二</title>,<text>桃源秋已半。仙果飽風霜。折寄屯山老。偏宜病後嘗。</text>
<title>和寄睦承旨 大欽 其三</title>,<text>九枚靑鶴卯。紋暈醉秋霜。折寄伊誰宅。還珠老孟嘗。</text>
<title>和寄睦承旨 大欽 其四</title>,<text>甛桃稀世種。靈液蜜和霜。核似靑田大。平生見未嘗。</text>
<title>宰洪川時作</title>,<text>黃鶴仙人呂洞賓。春城今日再尋眞。三生緣業何時盡。不怕荷衣染俗塵。</text>
<title>次安城懸板韻</title>,<text>南州又送一年春。露冕多慙白髮新。問柳探梅詩課急。寸丹無計壽斯民。</text>
<title>題僧軸</title>,<text>官池春半草芊綿。點易晴窓日抵年。忽有山僧來剝啄。呼童出報主人眠。</text>
<title>醉呈延丈 毅男</title>,<text>新歡相別錦溪兒。淚濕征衫白髮垂。蕩子恩情無定所。玉湖腸斷聽歌詩。</text>
<title>醉呈延丈</title>,<text>雲迷山腹秘朝暉。春雨霏霏點客衣。曲水傳觴花影倒。三聲畫角莫催歸。</text>
<title>呈延丈</title>,<text>勑賜桃源最勝區。看花不復夢玄都。硏朱點易方耽靜。老吏何爲雁鶩趨。</text>
<title>呈延丈</title>,<text>平生蔀屋是吾師。舊習風流老不衰。酒肉淋漓錦城館。如何京口吼頑獅。</text>
<title>雨中呈延丈</title>,<text>好客還隨好雨來。愁顔變作喜顔開。官廚酒熟庭無訟。一日須傾數百杯。</text>
<title>次延丈求詩韻</title>,<text>乳燕鳴鳩春晝靜。鈴齋吏退日含山。明朝別後相思苦。鴻鵠靑冥不可攀。</text>
<title>次朴生貼韻</title>,<text>憂旱憂民逐日深。槐陰一院坐沈沈。名花開落城東宅。不暇相尋把酒吟。</text>
<title>贈安心寺僧</title>,<text>扁舟憶泛二陵湖。雨濕烏巾酒一壺。今日江南榮五馬。白頭無復舊歡娛。</text>
<title>贈安心寺僧 其二</title>,<text>悠悠僧札負流年。江寺梅花月幾圓。自說移棲兜率頂。掩門疏雨聽啼鵑。</text>
<title>贈安心寺僧 其三</title>,<text>南來苦稔武溪深。芳草連天日易陰。爲報山僧無久計。人間何處可安心。</text>
<title>贈山僧</title>,<text>羞曳長裾踏兩宗。一生心契故山鍾。今年始來東遊計。白首其如不任筇。</text>
<title>贈山僧 其二</title>,<text>露冕閑行二月天。千峯夜雨聽啼鵑。平生恨識瀯溪老。句引胡僧乞句牋。</text>
<title>奉呈李承旨 伯生</title>,<text>雪晴江峽曉凄凄。征路傷心聽馬嘶。鄕老何須揮別淚。永同人似太常妻。</text>
<title>發向安城縣。馬上口占。安城。卽錦山倉名。</title>,<text>宿醉瞢騰倚曉鞍。仙村物色畫應難。倩人攀析黎花樹。留與春光馬首看。</text>
<title>河陽席上三絶句。伏呈二大人。兼督德統賢契和敎。</title>,<text>攀號痛切蓼莪篇。生我劬勞八月天。白首年來孤露甚。每逢今日倍澘然。</text>
<title>河陽席上三絶句。伏呈二大人。兼督德統賢契和敎。 其二</title>,<text>每逢今日倍澘然。萍水天涯又一年。賢叔高風賓主會。金樽銀燭敞華筵。</text>
<title>河陽席上三絶句。伏呈二大人。兼督德統賢契和敎。 其三</title>,<text>金樽銀燭敞華筵。骨肉團圓盛事全。明日驛程回首望。南州風雨夕陽邊。</text>
<title>灣州東城卽事</title>,<text>春城徐步試方空。表裏山河眼路通。花柳不知人事變。誇紅鬪綠夕陽中。</text>
<title>灣州東城卽事 其二</title>,<text>風流爭道錦城多。夜宿靑樓第幾家。老境寬懷惟有酒。不知身在國西涯。</text>
<title>灣州東城卽事 其三</title>,<text>桃花春水漾晴波。上有梨園弟子家。玄髮侍郞今杜牧。芙蓉帳暖月初斜。</text>
<title>齋宿太僕口占</title>,<text>兵燹遺墟結構工。寒宵齋宿煖如烘。八年廢墜將修擧。只願時和與歲豐。</text>
<title>齋宿太僕口占 其二</title>,<text>分外金犀白首餘。君恩未報謗盈車。龍灘舊業今蕪沒。歸及春山掇軟蔬。</text>
<title>奉贈義正師</title>,<text>白頭還愛小鍾聲。風雪前溪已五更。亂世如今無住着。一窓僧話儘餘生。</text>
<title>奉呈姜晉興 紳</title>,<text>上壽高堂鶴髮長。朋簪瑞彩繞池塘。殘蹤無分今年會。憑獻微誠一炷香。</text>
<title>答申同知 欽</title>,<text>風流學士在南隣。忽憶蓬門臥雪人。珍重數行書札到。銀鉤玉屑摠精神。</text>
<title>贈惠上人</title>,<text>孤臣白髮鏡中絲。羞向山僧話亂離。明日遼陽王事急。滿船楓葉渡江時。</text>
<title>贈泂上人</title>,<text>東望先墳甕井山。朝天衫袖淚痕斑。他鄕邂逅同鄕釋。卷首題時亦强顔。</text>
<title>戲贈壇師</title>,<text>一別孤舟漢水濱。終南相訪見情眞。山僧此日偏靑眼。莫道從前眇視人。</text>
<title>題贈尙菴上人</title>,<text>崇班厚祿只資身。期報君恩語不眞。白首殘年歸計晩。羨師天地一閑人。</text>
<title>戲答姜參判勉卿</title>,<text>白首靑雲履禍機。科評催我賣朝衣。東湖夜雨歸帆疾。直向龍灘舊釣磯。</text>
<title>讀權參贊公橃行狀有感。狀卽退溪先生所撰也。</title>,<text>昭昭義膽與忠肝。遺狀看來髮指冠。若使斯人在今月。能無直說動朝端。</text>
<title>箭串。敬次梧陰尹相公 斗壽 韻。</title>,<text>攻駒勝地入農家。雨足郊原景象多。安得重成暮春會。一樽相對滿林花。</text>
<title>贈修上人</title>,<text>修文泉下十年來。兵火秦城草木灰。孤竹精神猶未泯。淸飇颯颯卷中廻。</text>
<title>贈僧大將惟政</title>,<text>白首高僧萬死餘。重來江漢菊花初。嶝前暫與沙彌語。語及干戈淚滿裾。</text>
<title>奉別西伯韓春卿 應寅</title>,<text>悠悠世事水東流。日夕催人白盡頭。滿地干戈離思苦。亂山何處見君侯。</text>
<title>奉別西伯韓春卿 應寅 其二</title>,<text>當筵不忍別英流。秋雨蕭蕭古渡頭。文武全才朝著最。誰言李廣不封侯。</text>
<title>臨行留別贊會法侶</title>,<text>扁舟一放漢南遊。信宿僧房世念休。今日還爲塵土客。輕蓑短棹自生愁。</text>
<title>次敬熙軸韻</title>,<text>赤蚤侵膚宵輾轉。靑蠅滿面晝僛垂。數杯秋露昏昏醉。終日難成七字詩。</text>
<title>次海天軸韻</title>,<text>白首樞庭忝伐氷。閑行無計謁先陵。江花江水年來恨。沾灑荷衣說與僧。</text>
<title>惠全軸中。次孤雲半城全山三亡友之作。</title>,<text>樓成白玉筆生花。謫降詩仙夢裏過。落盡江梅斷消息。洞天笙鶴月明多。</text>
<title>次許判相 筬 韻</title>,<text>四玩盈庭一室閑。新詩題罷筆生寒。知君病候今全減。共擬秋江把釣竿。</text>
<title>次許判相 筬 韻 其二</title>,<text>春曺休沐任長閑。淸簟疏簾六月寒。藥裏關心詩不廢。南墻新課幾瑤竿。</text>
<title>次許判相 筬 韻 其三</title>,<text>終南眞面入窓閑。露濕琴絲古調寒。苔蘚上階公事少。臥看簷日下三竿。</text>
<title>次許判相 筬 韻 其四</title>,<text>門館張羅靜且閑。霏微山翠雨餘寒。只慙無竹令人俗。安得君家一兩竿。</text>
<title>甲寅除夕 今夜卽除夕。正所謂憂端且歲時者也。偶吟唐詩人霜鬢明朝又一年之句。仍用其韻。奉呈嶺南方伯案下。以抑相憶之懷。</title>,<text>憂深棠茇苦無眠。除夕鄕心倍惘然。官燭未銷雞已叫。滿簪華髮報新年。</text>
<title>贈山人</title>,<text>雲木沈沈鳥不驚。篆香消盡欲三更。餘生若得長閑精。減却霜毛幾百莖。</text>
<title>贈敬憲</title>,<text>悤悤別語曉燈殘。雪滿溪橋去路難。珍重山靈留客意。更敎春霧鎖林端。</text>
<title>奉贈許岳麓</title>,<text>骨肉團圓初度筵。雪簷佳話夜如年。誰憐老拙身無暇。問寢金門待曉天。</text>
<title>贈日安</title>,<text>日拙餘生羨日安。相逢不敢道休官。白頭猶帶金犀貴。何似山中一衲寒。</text>
<title>贈義雲</title>,<text>新春土脈未全融。林木蕭蕭雪後風。一出山門餘宿債。重遊應待百花紅。</text>
<title>簡謝沈伯幾惠海錯</title>,<text>誰將州鰒八梢魚。來饋松翁却掃餘。致薦明明曾祖祀。助人誠孝感何如。</text>
<title>簡寄李參知 稶</title>,<text>擁爐終夜坐書灰。窓裏盆梅數萼開。騎省先生頻問訊。情緘應帶暗香廻。</text>
<title>贈妙俊</title>,<text>千尺紅塵十里間。仙遊難卜此中閑。前山疏雨夜將半。淸磬數聲僧掩關。</text>
<title>漢江船上。次金 孝建 韻。</title>,<text>雷電中天雨氣揚。篷窓猶覺産微涼。魚龍出沒風濤壯。無復雲頭透日光。</text>
<title>簡謝洪唐興 進 惠以秋露</title>,<text>殘年恩譴臥江干。弱水都城會面難。數月淫霖多暑濕。一壺秋露當仙丹。</text>
<title>簡寄趙同知 存性</title>,<text>江湖白髮兩閑翁。魚鳥相忘意味同。三夜夢君君信否。滿天風雨坐書空。</text>
<title>疊韻。贈金參奉 孝建。</title>,<text>不問華顚與黑頭。任眞於世好風流。桑田東海須臾事。何用重添滿屋籌。</text>
<title>疊韻。贈金參奉 孝建。 其二</title>,<text>撫掌何心笑脫頤。餘生長憶太平時。郡陰剝盡新陽動。草木思添雨露滋。</text>
<title>銅雀亭。次凝川韻。</title>,<text>黜官非是解官歸。白首江湖底所依。欲買漁舟無才價。傾箱只有舊朝衣。</text>
<title>銅雀亭。次凝川韻。 其二</title>,<text>緩棹沿洄泛月歸。數村煙樹望依依。匏樽未盡人先醉。星斗闌干露濕衣。</text>
<title>六月十五夜。翫月未洽而賦之。</title>,<text>月隱東峯桂影疏。移舟相待久躊躇。四更雲盡淸輝徧。知是遊人着睡初。</text>
<title>簡寄沈檢詳 諿</title>,<text>世事年來夢亦驚。看君一札倍傷情。丹經讀罷無餘興。坐聽鳴鳩報晩晴。</text>
<title>簡寄沈檢詳 諿 其二</title>,<text>人已忘機鳥不驚。蔬羹麥飯飽閑情。仰觀天道還多憾。十日淫霖一日晴。</text>
<title>簡寄沈檢詳 諿 其三</title>,<text>剝啄聲中午夢驚。兩篇珍重懿親情。舊遊淸絶今難再。銅雀湖邊暮靄晴。</text>
<title>無題</title>,<text>長沙少日空傷鵩。驃騎衰年未落鵰。壯略英才去何處。滿林風雨聽蕭蕭。</text>
<title>無題 其二</title>,<text>顔面凍梨兼朽菌。心神枯木與寒灰。殘年勝會應難數。臨別陽關又一杯。</text>
<title>奉寄李直長 義健 尊丈</title>,<text>阮咸何事廣陵歸。獨我終南掩竹扉。聞道峒仙仙況靜。藥爐棊局坐忘機。</text>
<title>簡寄睦禹卿 長欽 昆季</title>,<text>居住纔分五里間。相思數月未開顔。林鶯喚友頻來去。獨坐晴窓對碧山。</text>
<title>題李參議 稶 畫帖</title>,<text>蒼蒼枯木數枝低。何處飛來獨鳥棲。筆勢分明驅造化。如聞活動盡情啼。</text>
<title>題李參議 稶 畫帖 其二</title>,<text>胎禽丹頂出靑田。宛轉淸音徹九天。玉立松陰時警露。莫歸華表勸人仙。</text>
<title>題李參議 稶 畫帖 其三</title>,<text>煙巒矗矗雨餘天。衆壑奔流會一川。樹木蔥蘢遮望眼。幾家耕釣杳茫邊。</text>
<title>次唐詩高適除夜韻</title>,<text>不因除夕自無眠。山店寒燈倍悵然。碌碌平生成底事。强斟椒酒又新年。</text>
<title>謝嚴內翰 惺 惠鮮魚</title>,<text>名留韋布謗書中。不廢漁村結網功。數尺銀鱗遠相贈。滿盤新膾飫衰翁。</text>
<title>簡謝朴判決 𥶇 携酒來訪</title>,<text>載酒閑行出遠坰。春風滿座眼俱靑。百杯盡向鵝仙酌。傍有高人任獨醒。</text>
<title>寒食。不能親掃先塋有感。</title>,<text>郊居不是永州囚。咫尺松楸可薦羞。望八扶衰難自力。送兒西去淚長流。</text>
<title>簡寄梧里相公洪川謫所</title>,<text>享到稀餘一兩春。窮郊荒峽鬢霜新。從前事業雖相遠。俱是淸朝負罪人。</text>
<title>念儒訓之行艱甚有作</title>,<text>貧家無計養孫郞。割愛歸舟送嶺鄕。想得秋江長夜雨。妻兒難免濕衣裝。</text>
<title>念儒訓之行艱甚有作 其二</title>,<text>父子分襟祖別孫。傷心秋夜雨翻盆。疏篷無障江天暗。襁褓呱呱積淚痕。</text>
<title>斜川帖八景</title>,<text>桃花開盡洞門深。古磵泠泠響膜禽。疑有坤靈扃岫幌。雲林不許俗人尋。</text>
<title>斜川帖八景 其二</title>,<text>寒天絶巘瘁群芳。獨有蒼官冒雪霜。莫道魁然非世用。時來枉被柱明堂。</text>
<title>斜川帖八景 其三</title>,<text>非雲非雨又非煙。十里靑輝杳靄邊。晩向龍門回望罷。霏微空翠鎖前川。</text>
<title>斜川帖八景 其四</title>,<text>雲盡星稀夜色澄。峯頭霽月倐然昇。不須斫却蟾宮桂。洞豁銀橋十二層。</text>
<title>斜川帖八景 其五</title>,<text>追思三笑虎溪濱。竹杖芒鞋遠世塵。軟語滿團歸又晩。雨花零落濕衣巾。</text>
<title>斜川帖八景 其六</title>,<text>橋坪一雨正知時。溝澮皆盈播種宜。務本新功何可緩。奉公餘力及吾私。</text>
<title>斜川帖八景 其七</title>,<text>村酒初醒夜已闌。枕邊遙聽角聲寒。誰知三弄官門令。休戚民生有兩端。</text>
<title>斜川帖八景 其八</title>,<text>日沒西岑月出東。灘邊蕭瑟荻花風。孤舟移棹深潭去。欲買鱸魚問釣翁。</text>
<title>簡寄任 叔英 博士</title>,<text>遙憐同病鬢霜新。楚澤行吟度幾春。一扇西風驚節晩。贈君揮却汚人塵。</text>
<title>和尹同知時晦 昉</title>,<text>古井多因春旱涸。長江纔得暮潮深。鶯花佳節無端過。惱盡悠悠澤畔心。</text>
<title>簡寄睦參議禹卿督運使</title>,<text>千里相思共明月。三冬獨坐各寒燈。何由縮地成歡會。快覩東溟曉日界。</text>
<title>外祖母忌日。未設祭。悲痛不已。</title>,<text>外家慈愛國人同。王母偏深鞠育功。諱日今年闕香火。愴懷終夕淚盈瞳。</text>
<title>題梅鶴帖次韻</title>,<text>熨梅淸夜睡來遲。索笑燈前有所思。多事仙禽頻警露。五更寒月滿庭時。</text>
<title>聞鰲城京第雜花盛開。感而有作。</title>,<text>台室經春晝掩關。滿園桃李摠無顔。吾梅亦已閑開落。消息猶聞十里間。</text>
<title>燈夕詠懷三疊</title>,<text>四月觀燈國俗然。從前歡會幾華筵。白頭猶對紅蓮焰。微醉沈思少壯年。</text>
<title>燈夕詠懷三疊 其二</title>,<text>微醉沉思少壯年。梨花風雨子䂓天。佳辰春後今宵最。行樂寥寥漸可憐。</text>
<title>燈夕詠懷三疊 其三</title>,<text>行樂寥寥漸可憐。算來榮辱劇雲煙。明年此日身安否。添酒添油坐不眠。</text>
<title>次贈德敏上人李五峯 好閔 元韻</title>,<text>晴窓讀易綠陰低。雙鷰含泥入舊棲。偶與沙門評水石。不知西日下西溪。</text>
<title>次李白江城五月落梅花韻。謝成川知府。</title>,<text>津頭煙樹擁晴沙。鶯語荒村第幾家。玉笛新從仙府至。無人吹得洛梅花。</text>
<title>苦旱喜雨獻陵有作</title>,<text>昭昭一理感天人。好雨知時在忌辰。陟降精靈哀赤子。歷年彌久德彌新。</text>
<title>寄謝松津惠桃實</title>,<text>東平樂善漢天枝。長臥江湖鬢欲絲。仙果家園有兩種。摘來先憶老湘纍。</text>
<title>寄謝松津惠桃實 其二</title>,<text>蟠桃何處玉盤傳。王母佳期七月天。莫道三千年結子。眼前滄海卽桑田。</text>
<title>寄謝松津惠桃實 其三</title>,<text>葡萄堪笑博涼州。誰似宗英盡意投。孤露無從遺天只。手持珠實淚凝眸。</text>
<title>月下題李秀才 景奭 落幅</title>,<text>公道難行玉階中。文章如許亦成空。未知十八新恩士。才命今年盡得通。</text>
<title>奉別李韓平 慶全 體察之行</title>,<text>繡幰嚴程又一春。江南芳草動傷神。松楸霜露經寒食。泣奠官醪鬢雪新。</text>
<title>以厲祭獻官在大丘契軸作</title>,<text>聖主憂民病。詞臣祭國殤。齋心惟肅敬。執事共趨蹌。日下家山遠。天涯客路長。鮫綃傳勝事。後會在蠶岡。</text>
<title>次錦山東軒韻</title>,<text>聞君海上駐。何日峽中來。一首新詩在。三冬病眼開。院寒梅壓雪。階潤竹穿苔。靜勝還多事。晴窓揀藥材。</text>
<title>次錦山東軒韻 其二</title>,<text>五斗淹吾駕。無緣賦去來。南天歸雁盡。東閣旦梅開。攬鏡橙華髮。携笻步綠苔。明朝有公事。何暇覓詩材。</text>
<title>次錦山東軒韻 其三</title>,<text>孤忠長北拱。隻影已南來。人入新春老。梅從昨夜開。殘城風送角。廢院雪封苔。萬事供多病。呼兒問藥材。</text>
<title>次龍仁東軒韻</title>,<text>旅夢三更後。歸心九月中。泠泠泉帶雨。摵摵葉隨風。豈是靑雲士。徒然白髮翁。丹衷懸魏闕。皎皎日生東。</text>
<title>題忠州山溪滄浪亭</title>,<text>亭廻危巖上。天空大野頭。疏欞先得月。枯木易爲秋。漠漠南飛鳥。悠悠北去舟。何年謝簪笏。華髮共滄洲。</text>
<title>次登統軍亭韻</title>,<text>萬古鴨江水。知名三大河。人行夷夏界。魚戲淺深沙。米舶歸何晩。天門望亦遐。統軍淸絶地。回首一長嗟。</text>
<title>次登統軍亭韻 其二</title>,<text>十月天猶雨。三更水自波。却從身出塞。不許夢還家。鶻岫形全露。麟城影半斜。客遊聾已甚。遮莫動邊笳。</text>
<title>灣州東城卽事</title>,<text>柳色迷行闕。鶯聲似故園。三年揮客淚。千里望天閽。草滿溝塍細。雲沈睥睨昏。窮途多少恨。付與鴨江渾。</text>
<title>灣州東城卽事 其二</title>,<text>驚心春晼晩。扶病客登臨。萬室晴煙起。三江暮靄沈。梨香含白雪。柳嫩撚黃金。遣悶村醪在。猶堪淺淺斟。</text>
<title>次京兆尹柳西坰 根 韻</title>,<text>豈是修新禊。猶堪說舊遊。誠心長北拱。江漢獨西流。晴景常難有。斜暉不復留。邊虞與世事。一一入閑愁。</text>
<title>贈靈珠上人</title>,<text>日日望鄕國。中宵頻夢歸。南邊塵未靜。西塞葉先飛。松火愁開卷。蟲絲好掩扉。誰知人世外。乞句有緇衣。</text>
<title>贈惠修上人</title>,<text>苔槎與碧海。忠節死同年。國愍申褒典。僧悲設去筵。文章餘片玉。事業廻秋天。頑鈍孤蹤在。沾襟賦短篇。</text>
<title>送晩沙沈 友勝 之燕京</title>,<text>客滯幷州久。江連上國深。當時戀鄕淚。今日送君心。饌品多銀鯽。茶材少紫蔘。羈窓無一事。應和老兄吟。</text>
<title>送晩沙沈 友勝 之燕京 其二</title>,<text>故國言歸日。衰門有幾人。分襟又萬里。同席僅三春。白首迷前路。靑雲擁後塵。那堪倚閭望。別淚自沾巾。</text>
<title>送晩沙沈 友勝 之燕京 其三</title>,<text>老賊回巢早。孤臣報喜忙。忠誠懸玉節。恩賞貧金章。去踏江花落。來穿塞草長。高堂保無恙。應獻壽筵觴。</text>
<title>送晩沙沈 友勝 之燕京 其四</title>,<text>南邊無吉報。西客有歸期。一自騎牛後。長思泛鴨時。別非平日別。悲甚少年悲。行後吾差後。逢人問所之。</text>
<title>贈別成仲深還鄕</title>,<text>千里趨庭日。三霜避地餘。存亡猶未定。行止竟何如。策蹇衣全綻。吟涼鬢益疏。十生詩禮學。顚沛不忘初。</text>
<title>贈別成仲深還鄕 其二</title>,<text>主辱臣猶活。人歸我獨留。自然揮老淚。誰與話窮愁。月黑孤舟夜。霜寒落不秋。臨歧愧無贈。回首更悠悠。</text>
<title>贈別成仲深還鄕 其三</title>,<text>遠奉潘輿孝。恭承鯉對賢。妖氛纏海宇。怪雹暗秋天。國恥餘雙劍。家資只一錢。吾行從此發。何處問荒田。</text>
<title>贈別成仲深還鄕 其四</title>,<text>世德昌寧子。天涯飽亂離。居蠻忠且敬。回土喜兼悲。縱有忘貧婦。能無索飯兒。猶聞舟載稻。足備過冬炊。</text>
<title>贈寧越鄭使君 燮 詩史</title>,<text>草土三霜外。兵戈十載間。猶能見賢弟。不得對尊顔。忽辱柴扉枉。空留玉刺還。相思舊遊處。萬疊越中山。</text>
<title>贈寧越鄭使君 燮 詩史 其二</title>,<text>松筠新學士。麟鳳舊中書。世事悲吟裏。鄕心醉夢餘。同人能會合。有客獨躊躇。爲問黃岡牧。何時訪我廬。</text>
<title>答申參議敬叔令公 欽</title>,<text>人間班玉筍。天上長薇垣。白簡驚三窟。淸風動九閽。吾衰寧有見。世晩欲無言。知己書何數。忘年意更敦。</text>
<title>沈江陰 詠 江亭口占</title>,<text>去歲此江上。晩沙公獨來。人生如寄耳。世事可言哉。渚柳撑漁艇。巖楓倒酒杯。山陽一聲笛。老淚自盈顋。</text>
<title>奉呈許岳麓 筬 寅丈求和</title>,<text>枉鼓三年瑟。長披六月裘。區區塡海計。草草食永謀。不必看除目。還堪閉病眸。靑山久入夢。世事付悠悠。</text>
<title>奉呈許岳麓 筬 寅丈求和 其二</title>,<text>人誰思骨鯁。吾未卜菟裘。報國誠無策。藏身豈有謀。風霜侵病脚。水石礙吟眸。君對南墻竹。浮名亦謬悠。</text>
<title>奉呈許岳麓 筬 寅丈求和 其三</title>,<text>栗里荒三逕。桐廬客一裘。官忙難自適。道異不相謀。世念歸衰髮。邊烽入醉眸。餘生能幾許。且可任悠悠。</text>
<title>奉呈許岳麓 筬 寅丈求和 其四</title>,<text>時危身已老。恩重病先嬰。忍聽春苗槁。還嫌暑霧淸。狙愚知有數。鳩拙愧無營。多謝陽川子。新篇話舊情。</text>
<title>贈德潤上人</title>,<text>久叨弘化重。新乞判樞閑。在世猶尸祿。逢僧亦靦顔。寒鍾生晩壑。枯葉下秋山。安得抽身去。燒香晝掩關。</text>
<title>挽鄭參議淑夏</title>,<text>同榜吾兄弟。親年共戊寅。升堂羨榮養。上壽憶佳辰。世事終難保。天心亦不仁。臨江一慟哭。白首亂離人。</text>
<title>惠全軸中。次孤雲半城全山三亡友之作。</title>,<text>存歿須臾事。兵戈二十年。泉臺重對酒。江漢獨登船。寺古胡僧老。林深暑雨連。沈吟卷中句。淚濕舊雲煙。</text>
<title>題三應軸。寄松雲大師。</title>,<text>塵容今大將。道力舊禪師。萬里扶桑海。三淸太乙祠。几無南郭隱。文有北山移。洞府重携手。相期月未虧。</text>
<title>贈信圓法侶</title>,<text>二十二年別。天涯回白頭。閑忙今異路。儒釋舊同遊。每被雲孫惠。難將玉案酬。題詩遠相贈。一葉井梧秋。</text>
<title>奉謝辛同知 慶晉</title>,<text>草土全生後。巖廊告病初。年來人事廢。老去禮文疏。耿耿三年夢。寥寥一字書。無顔荷相訪。愧汗自沾裾。</text>
<title>贈別沈察訪 諿 之任銀溪</title>,<text>以我傷時淚。沾君去國衣。衰門賢士獨。盛世直言稀。朝議有同異。路人能是非。寬心仲兄在。斗祿奉慈闈。</text>
<title>贈別沈察訪 諿 之任銀溪 其二</title>,<text>痛哭陽城去。危言唐介行。親知皆惜別。老拙獨爲榮。古驛人誰在。春山草未生。王心庶幾改。宣召下承明。</text>
<title>贈妙熙師</title>,<text>人生六旬老。宦業一年閑。邂逅城中友。懽愉物外顔。雲煙生晩壑。風雪滿春山。爲愛禪房煖。淹留不欲還。</text>
<title>贈寶瓊</title>,<text>路出松楸迥。春回雨露深。不期携道侶。聊復訪叢林。廊廟無勳業。溪山有賞心。居僧知我否。空費短長吟。</text>
<title>贈別沈扶安 光世</title>,<text>露冕行春日。趨庭獻壽時。人生貴歡樂。宦路任差池。吏退山花落。琴閑院柳垂。南華雖可讀。放誕不須師。</text>
<title>奉簡李同知芝峯 睟光</title>,<text>國子同知事。淸華數列仙。名居三望下。點在四聰先。藝學今難免。宗盟後必傳。一官非所賀。公選貴收賢。</text>
<title>復疊前韻</title>,<text>璧水無雙士。芝峯第一仙。人知游刃早。世仰着鞭先。寶硯將誰托。氷銜不足傳。請看前古事。華國在文賢。</text>
<title>復疊前韻 其二</title>,<text>模楷符元禮。精英邁謫仙。官卑時彦後。學邃士夫先。道脈應須護。文衡倘可傳。東韓數百載。能有幾名賢。</text>
<title>淸風溪上。次白沙西坰兩相公元韻。呈金僉摳景擇令公。</title>,<text>淸風池閣勝。花竹擅京華。谷邃留春久。庭虛得月多。無心理雙屐。有興促纖歌。絶境終難寫。詩成字似鴉。</text>
<title>淸風溪上。次白沙西坰兩相公元韻。呈金僉摳景擇令公。 其二</title>,<text>層巒蔚回抱。曲沼澹疏通。出自仙區祕。成因兔斧工。笙竽瑤草下。圖畫彩雲中。最愛風霜晩。恰顔菊與楓。</text>
<title>贈別北靑判官金 光白</title>,<text>戎馬新粧澁。詩書舊業優。湖西零喪慟。關北別離愁。雪塞鄕音斷。時平驛報休。相思千里夜。對月幾登樓。</text>
<title>次杏壇詩軸漢陰相公遺韻</title>,<text>義溪上元夜。勝賞湧銀盤。每歲如期至。諸公不忍看。林巒含舊翠。氷雪動餘寒。灑涕吟仙句。鷄鳴夢亦闌。</text>
<title>次覺玄詩軸五峯相公韻</title>,<text>緣業求新福。塵機舍舊庵。千峯雙竹杖。萬法一檀函。曉磬淸於玉。春潭碧似藍。延陵有深意。願守道微龕。</text>
<title>題天贊詩軸。次前韻。</title>,<text>昏眸知又甚。病脚苦難强。懶閱書堆案。頻澆竹過墻。須彌猶一芥。簷葍豈他香。子美今衰謝。無緣宿贊房。</text>
<title>題義林詩卷溪翁書額</title>,<text>溪翁纔下筆。林釋便知名。老去詩才盡。閑來世念輕。苔扉秋雨過。竹塢晩涼生。睡起無餘興。新茶一椀淸。</text>
<title>寄遷客南子安 以恭</title>,<text>萬事朝還暮。孤懷醉復醒。交從先世密。淚向遠遊零。白首堪蕭瑟。靑山入杳冥。梧翁在何處。歸夢隔秋螢。</text>
<title>寄遷客南子安 以恭 其二</title>,<text>孤壻能撾舅。賢參亦殺人。同爲勸箚客。獨作禦魅臣。聖主臨無礙。皇天證有神。齊名李杜幸。一笑慰沾巾。</text>
<title>醉次李月沙三父子韻。奉別洪師古信川。蓋八月旣望雨夜也。</title>,<text>白首幾回別。靑眸相大凝。中秋不見月。今也又桃燈。吏局君爲最。詩篇我豈能。年來衰朽甚。寸酌亦難勝。</text>
<title>奉別冬至使尹次野 暄</title>,<text>樽酒終南雨。輶車薊北塵。多艱成此別。再會待明春。同調姻親重。忘年世好新。陽生玉何館。能記病吟人。</text>
<title>簡寄吳晩翠 億齡</title>,<text>久闊三春暮。重逢二妙初。吾生今已矣。君子竟何如。柳暗平湖上。花殘小雨餘。追思昔年事。勸酒幾牽裾。</text>
<title>簡謝趙同知 存性 携酒夜訪</title>,<text>地僻柴扉閉。天晴桂魄盈。何人載洒訪。有光倒衣迎。闊別經三歲。閑談到四更。微醺不相送。幽抱此時傾。</text>
<title>簡謝趙同知 存性 携酒夜訪 其二</title>,<text>浮世常難會。閑居屢得逢。杯深情款曲。禮簡語從容。江上靑山廻。林端白露濃。漁歌起何處。歸路斷人蹤。</text>
<title>奉和舒川李大守 光胤 詩史</title>,<text>三年賢太守。江海隔鵷班。吏幹居人右。詩名滿世間。丹忠臥黃閣。白首戀靑山。後會知何處。淸樽一破顔。</text>
<title>奉謝松京留守李平卿 準 酒蟹之惠</title>,<text>去百里相望。入三秋更思。人間君最福。世外我全癡。臺月今應滿。淵楓昨已衰。誰知左右手。螯酒一時持。</text>
<title>奉疊李平卿和送韻</title>,<text>客久無多病。寒來有所思。誰知情鄭重。獨愛性頑癡。饋遺何嘗絶。溫存不少衰。終年慰流落。沒齒賴扶持。</text>
<title>奉疊李平卿和送韻 其二</title>,<text>一篇詩遠寄。三夜夢相思。直道展禽黜。甘心王椽癡。山梁能養老。官釀亦扶衰。只恨川原隔。離懷不自持。</text>
<title>奉謝崔參判 瓘 門訊兼寄橘柚</title>,<text>危踨辭輦轂。嚴譴屛村郊。絡繹寒溫問。聯翩橘柚包。塵間感高義。世外戀窮交。七日欣來復。還憂上六爻。</text>
<title>簡寄李參議仲實</title>,<text>廢錮前丞相。賢豪老侍郞。曆書推日月。仙藥禦風霜。高義終難報。卑誠久未忘。猶虞連累速。平地轉生瘡。</text>
<title>疊韻贈李仲實</title>,<text>白傅臥東洛。靑蓮流夜郞。王岡多烈火。蘭畹易嚴霜。無復三緘戒。何嘗一飯忘。淸詩披百遍。石手凍成瘡。</text>
<title>有懷東谷子李公 安訥</title>,<text>鳳沼先生倦。鷄林大尹休。文章新白璧。身世舊虛舟。不管時名重。難辭聖寵優。當今吳處默。淸德在端州。</text>
<title>簡謝河佐郞惠燒酒軟鷄粘米。</title>,<text>瓜葛連枝密。江湖屛迆休。相思同白首。遠問當靑眸。秋露淸而烈。窠禽滑且柔。還將糯米雪。火急補新蒭。</text>
<title>再疊辛用錫 慶晉 所贈韻</title>,<text>爲人誠懶拙。在世太支離。可笑無鉤釣。難成折臂醫。朝脯甘淡泊。蓬蓽任棲遲。扶鼎今誰托。桐江仰一絲。</text>
<title>簡寄遂安倅李 弘望</title>,<text>孰若新知樂。那堪遠別愁。山香缸裏潤。嵐氣字中浮。夢慣遊仙枕。心閑化鶴樓。咸閣賢舅在。應會我悠悠。</text>
<title>簡謝開城經歷李用晉惠蜂蜜煮酒。</title>,<text>好在新經歷。松京吏隱秋。崖漿蜂已化。松醸蟻還浮。至味叨先惠。仙山怳再遊。凉蟾知足夜。不覺夢悠悠。</text>
<title>簡寄李順天芝峯</title>,<text>昇州人坐嘯。屯野客窮愁。千里同明月。二霜共白頭。天心應祚宋。巨節貴宗周。未必于戈起。難堪涕泗流。</text>
<title>寄李仲實</title>,<text>獨坐三更夜。孤懷七月秋。雲雷天漠漠。江漢水悠悠。世事終黃土。人生共白頭。多情一樽酒。何日會陶丘。</text>
<title>簡寄李仲實</title>,<text>楊朱空泣路。宋玉獨悲秋。相望波濤險。誰言道里悠。靑回三載眼。白盡十分頭。萬事何須說。浮生上一丘。</text>
<title>簡寄李仲實 其二</title>,<text>蟋蟀千聲曉。梧桐一葉秋。邊書來渺渺。世事去悠悠。大匠誇揮斧。中男與裹頭。生離且死別。揂恐失狐丘。</text>
<title>和李仲實</title>,<text>靑山甘托契。白首遇知音。夢想連三夜。詩篇抵百金。江寒孤雁叫。林痩亂蛩吟。待熟黃花釀。扁舟載一琴。</text>
<title>和李仲實 其二</title>,<text>幾度成佳會。今朝奉德音。巖楓將展畫。江月未鎔金。自愛支頤坐。誰爲擁鼻吟。淵明不必學。須抱有絃琴。</text>
<title>疊前韻。贈謝李仲實。</title>,<text>經旬勞夢想。幾日聽跫音。相益如攻玉。同心類斷金。停雲愁獨立。缺月惱閑吟。坐待傳杯興。峨洋不必琴。</text>
<title>長夜吟</title>,<text>身老長爲客。時艱獨問天。無眠衾似鐵。有淚夜如年。霜重雞聲澁。風多燭影偏。仍思西戍苦。曷月得歸還。</text>
<title>謝李生員 思省 惠盆梅</title>,<text>夢見梅花發。今來楚澤濱。古槎經幾臘。疏影値新春。相對能無興。孤標自有眞。閑來宜索笑。氷玉動精神。</text>
<title>送別康明之順天之行</title>,<text>同爲寡合士。均是早孤兒。事母曾無及。忠君豈可追。靑山長入夢。白首更含悲。五馬昇平府。偏承聖主知。</text>
<title>送別康明之順天之行 其二</title>,<text>在世誰無別。於人各有親。心肝眞石友。骨肉卽天倫。淚盡春江上。書稀瘴海濱。吾衰詎能久。永訣獨傷神。</text>
<title>送別康明之順天之行 其三</title>,<text>每憶俱童稚。嘗遊某水丘。經時廢講學。逐日習操舟。歌曲於斯地。存亡也幾秋。零丁宅相老。分袂淚雙流。</text>
<title>送別康明之順天之行 其四</title>,<text>鳯院先師逝。龍湖小子纍。姻親兼內外。敎澤浹公私。狀行今將訖。銘碑孰可爲。平先竹澗弟。年譜極覃思。</text>
<title>簡謝沈檢詳 諿 送祿米</title>,<text>末路羊腸險。餘生鶴髮衰。經旬長閉戶。隔日或停炊。寒食非今月。懷沙正此時。誰將雲子白。能飽逐臣飢。</text>
<title>又疊前韻</title>,<text>厚祿言無取。稀年氣益衰。能甘簪組解。亦笑扊扅炊。萬事安微分。孤蹤負盛時。凄涼稚子色。不是坐恒飢。</text>
<title>銅雀舟中口占</title>,<text>投老遭嚴譴。連年作勝遊。衰門猶講信。舊俗卽流頭。江闊平蕪斷。天開晩雨收。親賓先後散。共理北歸舟。</text>
<title>正月十五日月食。夜聽金直長 孝建 誦李佐郞 敏求 二詩。遂次其韻。</title>,<text>上元逢月食。中夜怯春寒。村酒三杯薄。篝燈一點殘。鏡塵休鑷白。爐冷廢還丹。獨抱瑤琴坐。峨洋對子彈。</text>
<title>次沈聞慶 宗直 韻。還寄。</title>,<text>知己人難遇。同宗古所敦。相思空有夢。此會幸何言。風雨詩千首。江湖酒一樽。茫然又分手。孤嘯倚蓬門。</text>
<title>次五峯韻。贈德敏上人。</title>,<text>昨夜三峯夢。重興寺裏遊。香燈新佛殿。花雨舊鍾樓。遯野客無事。求詩僧有愁。閑忙相對坐。江漢水西流。</text>
<title>簡謝李而實 必榮 送祿米</title>,<text>江郊虛枉日。草土外除春。納祿安於分。哀窮出自仁。曾無乞米帖。還有指囷人。厚誼難容謝。荒詞記丙辰。</text>
<title>監察契會圖</title>,<text>卄四群英御史儀。珂鳴驄馬曉鷄時。徒聞昔號生風地。豈料今爲數慢資。一夕杯盤聊自適。百年車笠永相思。誰能畫出靑松子。藏扇低頭力疾随。</text>
<title>宰洪川時作</title>,<text>扁舟憶泛奮四湖。乘興還尋處士廬。七月林蟲涼露後。五更漁笛曉星餘。新篇有約人先老。往事無蹤夢不疏。珍重仙娥抱琴坐。天涯芳草怨相如。</text>
<title>夜雨志喜。呈延丈。</title>,<text>傷心春旱病來牟。節過黃梅穀未抽。一雨能爲天下寶。群生共解目前憂。庭無爭水紛紛訴。野有携鋤緩緩謳。亦是聖君恩所普。不妨終歲醉官篘。</text>
<title>夜雨志喜。呈延丈。 其二</title>,<text>戀闕丹心劇子牟。身於世網未全抽。兵塵可柰經春病。旱魃還添抵死憂。一夜雨聲來楚郡。千家歡緖變蠻謳。思歸且種淵明秫。巾葛猶存不用篘。</text>
<title>用石川先生韻。贈晞上人。</title>,<text>歷盡千山與萬山。江南佳勝幾長千。有情春鳥時時聽。無限閑雲處處看。簿領叢中雙鬢改。兵戈罷後百花殘。憐渠物外飄然去。頭戴松蘿一片冠。</text>
<title>訪隱者不遇</title>,<text>一逕松杉滿袖風。訪君深入白雲中。半生榮辱憐相似。今日閑忙愧不同。繞壁爐煙書亂帙。盈槽山菜水連筒。憑欄獨與居僧話。坐待前林晚靄空。</text>
<title>贈雙檜堂僧</title>,<text>進禮何年表美稱。西南今日得良朋。藍田舊約宜先擧。鹿洞遺䂓可復興。雨過千峯看意思。風來雙檜滌炎蒸。佳辰勝事斯文會。欲往從之病未能。</text>
<title>題福泉寺僧軸</title>,<text>福泉燈火夜何遙。窓外春寒瑞雪飄。夢覺木魚催蓐食。手披綿竹過溪橋。丹爐寂歷灰全冷。雲碓荒涼凍未消。俯仰十年人事改。一冠華髮正蕭蕭。</text>
<title>大慈寺。寄李佐郞 睟光 赴燕回。</title>,<text>鵝卵春杯三度飮。鳳城秋月幾回彎。盈車官謗空顚沛。滿目風沙好往還。志士流年悲白髮。書生抱病戀靑山。殘燈斷磬孤吟裏。衰草荒橋十里間。</text>
<title>河陽題詠</title>,<text>壽域茫茫嶺海遙。詞臣銜命下丹宵。情深骨肉餘三紀。政到絃歌揜七條。老樹陰濃鸎語滑。長程塵暗馬聲驕。相逢相別天涯淚。灑盡今朝與昨朝。</text>
<title>河陽題詠 其二</title>,<text>南華無復任逍遙。八月星槎下九霄。鬢髮那堪撥雪片。官行還愧帶氷條。風敲叢竹溪聲急。雲暗群巒雨意驕。伯仲連城三十里。龔黃騰譽聖明朝。</text>
<title>湖堂重九宣醖日。示僚友。鄭經世李幼澄李慶全。</title>,<text>聞酺三載臥天涯。豈料如今更拜嘉。有限人生空白髮。無情節序又黃花。長江袞袞含秋雨。獨鳥依依帶暮霞。黼黻明時公等事。吾玄聊復待侯芭。</text>
<title>懷許荷谷 篈 謪居</title>,<text>才子何年鑿小池。屋梁明月見容姿。毫差不覺違千里。尺疏非爲禍一時。木路縱乖同進退。舊情猶未去毛皮。陽和令節多甘澍。會見金鷄下二墀。</text>
<title>灣州東城卽事</title>,<text>臺隍隱隱暮雲深。開盡寒花響塞禽。波動殘暉千頃色。山堆宿霧萬重陰。可憐人有傷春意。誰道天無厭亂心。悵望鄉園歸計誤。羈棲不願杏成林。</text>
<title>灣州東城卽事 其二</title>,<text>冬來一病到春深。頤養功微有五禽。勝處開樽紅杏下。倦時移榻綠楊陰。蒭蕘未獻征南策。犬馬常懸拱北心。短褐枯笻任蕭散。居人誰識舊儒林。</text>
<title>聞沈 諿詻 登第志喜</title>,<text>袞袞吾宗福慶長。白眉多在第三郞。江都令子人誰竝。地部賢兒世莫當。桂籍聯名呼鸑鷟。鸞坡接武檀珪璋。風雲際會他年事。爭道東韓運再昌。</text>
<title>贈康明之 復誠</title>,<text>舟胤灘孫內外純。天生骯髒不同塵。簞瓢自幸朝晡繼。氷蘖還甘出處均。試問寒廳勤校易。何如凋郡善治民。詩窮到骨終難送。月寄新篇莫厭頻。</text>
<title>贈康明之 復誠 其二</title>,<text>兵戈無地得完全。回首中原倍慘然。北業丘墟當賊路。南塋松柏少人煙。空餘宅相稱聯璧。無復家聲埋斷絃。此去還應近鄕郡。羨君香火達精處。</text>
<title>敬和尹相公 斗壽 韻</title>,<text>憶着當年海寇侵。西州羈靮共悲吟。松濤涼籟三秋泣。梧月淸輝半夜心。宦路風埃勞問訊。郊扉樽酒費招尋。卽今卿相皆賢德。無使神京再陸沈。</text>
<title>呈姜參判勉卿 紳 壽筵</title>,<text>先親同榜又同庚。脩短窮通摠九京。孝奉慈顔長戲綵。叨陪壽席獨沾纓。三春寸草心無限。千載蟠桃子未成。好待明年此日會。升堂申拜頌恩榮。</text>
<title>答閔承旨 善</title>,<text>江老當年辭盛滿。松翁今日讓才賢。功名豈得傳衣鉢。誠悃猶能徹廈氈。病後形骸雙竹杖。春來魂夢一漁船。故情莫道非阿好。儗必其倫曲禮篇。</text>
<title>奉呈韓判書 應寅</title>,<text>麟洪兩守舊靑袍。多難同升嘆二毛。積調乘機弘化濫。微痾投隙度支勞。國恩未報身宜去。兵餉無儲首獨搔。欹枕三更江雨暗。夢中相對酌春醪。</text>
<title>和成質夫 以文</title>,<text>憶上重興寺後臺。生存今日幾人來。侍臣多病床堆藥。學士非才硯沒苔。北里南坊阻携手。花朝月夕廢含杯。何當掛此塵冠去。共倚扁舟野水隈。</text>
<title>監察契軸圖</title>,<text>亂後乘驄亦愴神。霜臺遺迹摠成塵。晨昏劇務尋常事。文武賢僚十一人。交道莫敎雲雨散。威風何害米監親。偸閑勝集歸新畫。景物依然古柳春。</text>
<title>題李提督詩帖</title>,<text>萬里黃雲海戌迷。征東一鼓濟烝黎。着來衣線逢秋綻。裁得鄕書掩淚題。噬指從敎心輙痛。違顔不覺股仍刲。麒麟自古多名將。曾閔如今得竝躋。</text>
<title>客中端午有感</title>,<text>伊昔繁華夢一場。每年佳節在端陽。蘭湯細浥鞦韆索。蒲酒濃斟琥珀觴。世變干戈長慘戚。生涯關塞轉凄涼。藥囊無意沾恩賜。先壟誰供麥飯香。</text>
<title>奉呈鰲城李相國 恒福</title>,<text>祖宗基業仰深仁。上有明君下藎臣。萬世何心忘此賊。十年無計奠斯民。鮭魚物怪猶常事。風雪天灰亦暮春。廟算從來貴將順。還聞羈靮畫麒麟。</text>
<title>次竹村圖沈聽天宋判府韻。</title>,<text>舊業終成一炬塵。餘生何處可投身。自然桑楫思恭敬。不是耕漁較富貧。地上神仙二老筆。卷中形勝百年親。遺墟夢想堪收拾。歸棹楊花補繪眞。</text>
<title>箭串口占。奉呈一提調尹相國 斗壽。</title>,<text>百年沙苑擁宸居。豐草長林十里餘。騋牝成群全盛地。鋤耰滿目亂離墟。尋春宰相重携酒。演武君王幾駐輿。撫迹興懷歸路晩。半峯殘照半江虛。</text>
<title>奉別李正郞 志完 赴京</title>,<text>三世交情四紀間。淸氷齒對凍梨顔。傳家德邁祥麟藪。華國才傾玉笋班。八月乘槎隨漢使。一陽添線賀燕山。今行不問江西派。要取朱門正脉還。</text>
<title>奉別李正郞 志完 赴京 其二</title>,<text>艱危須仗應時豪。積慶丹丘有鳳毛。選府淸名鵬路闊。行臺峻望笏冠高。周庭禮樂瞻聆富。禹甸山川跋涉勞。歸及降仙樓上壽。春風彩服獻蟠桃。</text>
<title>疊前韻。錄奉柳下僚契。</title>,<text>碌碌無成三紀間。明時有味是安閑。誰知此物躋崇秩。最好餘生老散班。病枕消殘瑚蝶夢。書床熏盡鷓鴣斑。新涼又與幽居會。却掃經旬斷往還。</text>
<title>贈松雲師</title>,<text>三生夙抱煙霞想。五載新沾雨露榮。南土軍民應有望。東林猿鶴若爲情。忘身危急存亡日。絶意飛騰戰伐名。不剪霜髭緣鬢玉。已將聲實徹皇明。</text>
<title>校正廳。和諸公韻。</title>,<text>羞將櫗線占名樓。令節那知內賜優。玉宇澄澄明月出。金杯灔灔紫霞流。儒臣最荷包瓜寵。仙子還忘斫桂愁。異數莫辭今夜醉。餘生能得幾中秋。</text>
<title>校正廳。和諸公韻。 其二</title>,<text>酒滿宮虛月滿樓。寵光風物一時優。莫言章句非眞訣。還愛簪紳摠勝流。五夜淸輝捲纖滓。八仙雄飮洗閑愁。自憐孤負登瀛會。聽獄西庭度此秋。</text>
<title>奉寄關東伯洪 仁憲</title>,<text>玉節朝辭鵷鷺班。福星文彩照江關。根塵浩刦蒼茫外。笙鶴淸都緣紗間。萬二千峯無限好。去來今世有餘閑。最憐召茇謳吟處。爭看臨瀛舊守顔。</text>
<title>奉寄關東伯洪 仁憲 其二</title>,<text>多難那堪十載兵。舊遊還似隔前生。洛山梨雪飛春暮。鏡浦蘋香動月明。桂笏正陽看玉筍。檯頭佛頂候銅鉦。壤蟲黃鵠何須說。推願仙翁數寄聲。</text>
<title>奉寄關東伯洪 仁憲 其三</title>,<text>十王洞裏山圍玉。三日湖中水接天。從古奇蹤問無處。卽今淸賞屬誰邊。棠陰鈴牒多閑暇。松下藍輿任靜便。未老重遊同海鶴。體將心迹較丁仙。</text>
<title>奉別尹冥觀 安性 尹慶州</title>,<text>二十同年三十秋。如今人世幾人留。悲歡袞袞長靑眼。聚散悠悠共白頭。鳳沼深嚴宜宿望。鷄林凋敝待賢侯。曾聞玉笛猶無恙。時捻新腔上戍樓。</text>
<title>奉呈體察李相國 元翼</title>,<text>東湖一曲至人居。不是樵翁不是漁。德行優爲顔閔匹。經綸羞道管簫餘。含章久許包瓜杞。遇雨何嫌載鬼車。赤舃明朝辭北闕。星文已動沸流墟。</text>
<title>奉呈體察李相國 元翼 其二</title>,<text>叔世生賢本不頻。還從科甲得斯人。派分璿譜王孫貴。名覆金甌國相眞。子直謀猷隨用舍。更生經術任疏親。關西開府紆新命。父老重歌有脚春。</text>
<title>奉呈體察李相國 元翼 其三</title>,<text>重興寺裏讀書時。誰念三韓有一夔。識到微章辭寵利。身兼將相鎭邊陲。儀容南國軍民畫。姓字西州草木知。此去應須更努力。𨀉看功業上鍾彜。</text>
<title>奉呈體察李相國 元翼 其四</title>,<text>西顧憂深丙枕中。任公專閫一彤弓。如今國事何須說。在此朝臣孰不忠。澤究疲氓爲切務。威行驕虜是成功。衰年別淚終難制。秋雨蕭蕭灑菊叢。</text>
<title>自述</title>,<text>人見浮榮謂我亨。誰知折軸在群輕。蜉蝣世上悲朝暮。蠻觸場邊弔戰爭。老去長纓無路請。愁來雄劍不平鳴。君恩未報猶思退。臨鏡何傷白髮生。</text>
<title>挽韓判書 準</title>,<text>嶷嶷風神君子人。揚庭黃甲在靑春。中年具慶斑衣媚。晩歲多男玉廚新。夢入麒麟功蓋世。憂來草土病纏身。仁阡何遽埋卿月。鶴髮慈親哭徹旻。</text>
<title>挽申判府 點</title>,<text>壯節玄孫世有聲。從來識務在時英。靑雲長路逢嘉會。白首餘生失太平。請救天朝盡忠義。運籌邊局憊神精。凌煙未畫空崇秩。箕尾山河志已成。</text>
<title>挽申判府 點 其二</title>,<text>平生居室隔籬人。苽葛情深五十春。全盛歡娛凡幾席。亂離憂苦亦同茵。事須承誨方无咎。宮忝聯班幸有隣。今日江郊悲永訣。夜臺重會在何辰。</text>
<title>挽南別坐 澈 妻李氏</title>,<text>名門懿德碩人同。四十浮生一夢中。失哺呱呱啼弱子。無家孑孑泣鰥翁。塵昏靑鏡歸魂遠。雨濕丹旌去路窮。白首姻親逢世亂。忍看蘭蕙漸成空。</text>
<title>挽李僉知 海壽○辛卯北遷。乃是單閼之歲。故云單年。</title>,<text>台庭冢嗣稱家賢。文行傾朝望實全。錫馬康侯逢晉書。長沙太傅任單年。人知顯日心常小。我愛窮時節益堅。耳順銀章終未變。秖今天道付范然。</text>
<title>挽李判書 增</title>,<text>稼牧仁基二百年。風流文雅屬鵝川。鵷行步武靑雲上。麟閣勳名白日邊。忠信平生無物忤。哀榮當世幾人全。山西東望家兒擅。餘慶還從國祚綿。</text>
<title>挽朴判官 弘亮</title>,<text>伯氏新亡仲氏存。謀營傍屋共朝昏。誰知積嗄傷人命。遽使中年厭世喧。蓮榜才名歸水站。鳳毛休慶及雲孫。那堪憲長悲終鮮。連哭鳹原鬢雪繁。</text>
<title>挽尹政丞 斗壽</title>,<text>何代曾無國相賢。梧翁德宇出天然。汪汪千頃波涵月。濯濯三春柳帶煙。坎止流行全素節。先憂後樂任華顚。玉棺一夜乘雲去。風度應知冠列仙。</text>
<title>挽尹政丞 斗壽 其二</title>,<text>南氛北祲正艱虞。木稼驚心喪廟譐。靈壽未膺來歲杖。凌煙重煥昔年圖。功名鍾鼎扶王室。氣魄山河北國都。鸑鷟盈庭均世彦。哀榮爭道古今無。</text>
<title>挽尹政丞 斗壽 其三</title>,<text>從遊四紀許知音。憤辱龍門玳瑁簪。瑞鳳祥鸞高幾仞。金山玉海杳千尋。時平枉受煩言集。國亂偏承注意深。沒齒猶存憂世念。會乘天旱作裔霖。</text>
<title>挽尹政丞 斗壽 其四</title>,<text>薰染家庭典訓中。風流文雅冠群工。容人百輩休休量。爲國三公蹇蹇忠。西土勤勞瞻赤舃。南州鎭靜憶彤弓。平生戀德任安在。雪涕霜毛保始終。</text>
<title>申同知 仲淹 壽席口占</title>,<text>僅有人間八耋尊。壽官官制古今存。自家陳乞猶常典。公道超陞最聖恩。龜鶴含眞桃結子。金貂照座酒盈樽。服中雙璧斑衣舞。世羨高靈福履繁。</text>
<title>挽閔參判 汝慶</title>,<text>心常韋布位金貂。嶷嶷風神壯本朝。平世謙恭羞躁競。散班沈默鎭喧囂。文章有課能韜彩。吏幹無方獨挈要。遺愛松京傳計遽。薤歌悽斷入民謠。</text>
<title>挽李府院 山海 夫人</title>,<text>紫鳳靑鸞共鹿車。當時符彩爛盈閭。夫人福德三韓外。相國聲華七歲初。儉約平居眉不皺。羈棲晩節鬢全疏。龍湖一病催仙馭。謫降塵寰六紀餘。</text>
<title>迎接都監契軸</title>,<text>元良覃慶萬邦欽。新降芝凾暢德音。享重壬人須從志。力綿藩服倍殫心。經年設局收功淺。逐日趨衙杔契深。厭亂餘生瞻盛事。不妨華髮會朋簪。</text>
<title>挽具判府 思孟</title>,<text>綾城寅丈鳳麟姿。得御曾從卯角時。邈矣班行先後進。溫然誠款弟兄期。行朝政席長相對。大僕僚堂久忝隨。白首羊曇猶未醉。四年衰淚再交頤。</text>
<title>挽申同知 仲淹</title>,<text>誰道儒冠解誤人。歷敭名宦在中身。雍容佳士儀州群。醞籍神君服吏民。八袠康寧仙骨秀。貳卿榮貴聖恩新。棲心物表脩然逝。祭社湖鄕栱木春。</text>
<title>挽李政丞 憲國</title>,<text>明廟掄才歲屬猪。算來天道幾盈虛。靑春紫綬昇平際。白首黃扉喪亂餘。力竭其如恩未報。病深猶復職思居。傷心木稼停秦杵。鍾鼎流芳太史書。</text>
<title>挽朴正 文榮</title>,<text>弱齡場屋舊知名。芹泮交遊榜弟兄。自出靑松疏更睦。追攀丹桂晩猶榮。彈歸騎省緣僚議。銓負春城愧世情。泉下重逢應未遠。亂離衰淚自沾纓。</text>
<title>挽朴僉知 挺立</title>,<text>漢庭循吏尙廉平。最績當年到九卿。無復中卽傳世業。還敎宅相繼賢聲。星尊南極恩承秩。木栱東阡夢尊楹。錦峽交龜餘一紀。不堪隣笛更沾纓。</text>
<title>挽崔僉知 憘</title>,<text>扁舟憶汎古河濱。屈指萍蓬十二春。儒吏全才推豈弟。朝廷先進仰忠醇。榮身不患無貂玉。繼體堪誇有鳳麟。遙望水鄕空戀德。薤歌悽斷淚盈巾。</text>
<title>挽羅執義 級</title>,<text>詩禮名家世所欽。夫君仁孝冠儒林。敎人豈是曾參事。干祿初非尹母心。叕菽盡歡恩罔極。耽杯滅性痛難任。孤兒異質還堪敎。一卷經書勝萬金。</text>
<title>挽尹判書 自新</title>,<text>精悍孤忠自黑頭。飭身儒吏目無牛。龔黃政最淮陽日。炎晏功成地部秋。謙福稀年宜有得。賞恩崇秩本非求。山陵敦匠忘勞悴。誰道秦舂遽輟謳。</text>
<title>挽金政丞 命元</title>,<text>亹亹人豪六藝全。文星宜與將星連。威行北塞鳴弓日。仁感西庭讞獄年。台府隆恩傾洛社。郊扉晩計異平泉。誰知一夕村舂輟。遽罷三邊戍卒眠。</text>
<title>挽崔政丞 興源</title>,<text>天旋當日屬中興。上相先還護二陵。匝地干戈塵沒面。滿城蒿荻淚沾膺。國羞未雪身難退。時事多虞病易乘。仁壽人間稀有五。傳家謙福在雲仍。</text>
<title>挽崔政丞 興源 其二</title>,<text>卑讓肫肫務飭躬。純誠都在不言中。庸人恨少匡時略。識者稱多鎭物功。氷蘗平生全雅操。丹靑後代表精忠。聖朝恩禮終無欠。況復賢郞孝義隆。</text>
<title>挽權先達 昕 妻韓氏</title>,<text>人間慶弔動相隨。倚伏冥冥不可知。誰道賢翁纔釋褐。還聞令配罷齊眉。床頭散擲三年藥。膝下悲啼四箇兒。懿範平生餘玉匣。張林無誄淚空垂。</text>
<title>挽許知事 潛</title>,<text>弱冠粗豪俠窟行。薄雲高義動秦城。嬉游早悅孫吳略。檢束終齊李杜名。合浦還珠前史貴。壽春留犢後人驚。褒嘉寵典矜衰世。不是家榮是國榮。</text>
<title>挽許知事 潛 其二</title>,<text>韋帶金章一任眞。葭筟情契歲寒親。江鄕魚鳥歡娛洽。京輦簪紳會合頻。亂後應知心似鐵。病來遙想鬢添銀。承顔昏席猶疑夢。誰道翻成隔世人。</text>
<title>遣閑雜錄。有沈聽天許草堂尹長源讀書重興寺聯句之作。感而次其韻。</title>,<text>仙山燈月共題詩。倚伏前頭不可知。壽冠台躔名最重。身殘叢棘數偏奇。昇平却憶人才聚。喪亂那堪世道移。白首餘生無好況。但敎文酒動相隨。</text>
<title>挽裵參判 興立</title>,<text>重望山西負壯圖。平生實德愧凡夫。薛包財産分何有。馮異勳名視若無。官到亞卿超武弁。威行專閫懾胡雛。誰知一病終難救。壁上空懸丈八殳。</text>
<title>挽裵參判 興立 其二</title>,<text>少年遊戲齒氷淸。宴爾姻親相館甥。幸會偶同龍虎榜。宿緣長保弟兄情。亂離杯酒靑眸在。關塞音書白髮生。永訣泉臺身又病。東湖遙送薤歌聲。</text>
<title>挽鄭政丞 彦信 移葬</title>,<text>楚獄橫寃夢十年。朝榮暮辱政聯翩。形殘叢棘情難達。身落窮荒計易傳。星紀已周公議發。天衷忽啓渙恩宣。應知體魄思新壠。換却雙旌雨露偏。</text>
<title>挽鄭政丞 彦信 移葬 其二</title>,<text>瓜葛情親德有容。忘年忘位夙陪從。歲逢牛虎朝紳厄。運値風霜國老凶。七月中旬身直省。五更三點淚沾胸。蒺藜多困今霄漢。聞說臨湍得吉封。</text>
<title>奉贈許岳麓 筬。兼以爲賀。</title>,<text>漳濱舊疾到三霜。藥力還隨學力强。白首傷時多繞壁。丹心戀闕屢封章。數行鸞札雲煙濕。一束貂皮雨露香。賞諫拜曷增聖德。老臣忠直冠東方。</text>
<title>次尹僉正 起禎 族兄韻</title>,<text>風雪彤墀罷曉班。寒齋熏盡鷓鴣斑。七年自愧無裨補。九疏誰知未退閑。拜賜今朝沾御醞。開筵何日侍天顔。聞君納祿歡悰少。懶倚南窓看碧山。</text>
<title>次來韻</title>,<text>鬢毛長短共成絲。拙宦如今去二宜。只念鰥兒方議娶。那堪病婦亦啼飢。牛衣已負歸田計。塵甑難謀度歲資。傍有達官貧又甚。相周何得盡情私。</text>
<title>挽尹判書 暾 大夫人</title>,<text>哭盡崩城事采蘋。三從懿範冠宗姻。膽丸勤苦詩書澤。花誥恩榮兩露春。令子高風卿月早。賢孫雅望諫垣新。人間八十年齡罕。天上神仙福德均。</text>
<title>贐別李芝峯 睟光 之任安邊</title>,<text>淸名雅望士歸宗。臺閣年來任病慵。永感寧懷便養計。獨醒甘作遠遊蹤。休論製錦盈三載。但問磨天度幾峯。明日虞庭陳禮樂。還從東序覓金鍾。</text>
<title>挽李知事 齊閔</title>,<text>蕭寺春山憶舊遊。當時直學擅風流。二天東幕輸丹悃。一席西臺對白頭。自愧亂離官在上。早欽朝野德爲優。盤松咫尺龍門隔。綿漬如今淚不收。</text>
<title>挽李古阜 瑀</title>,<text>樂有賢兄早見薰。天資粹美又多聞。埋泉寶劍光銷斗。入地靈龜氣徹雲。筆法琴才高出世。詩情酒量獨超群。玉京今日昇仙去。悔作人間舊使君。</text>
<title>題吳宗道請纓奏凱帖</title>,<text>弱冠終軍蓋世豪。請纓當日試龍鞱。攻心策貴搴旗勇。決勝功優汗馬勞。憑仗皇靈淸海岱。奠安藩服滌腥臊。留名不用燕然勒。繪像應知踵鄂褒。</text>
<title>次芝川韻。贈別眞珠倅。</title>,<text>處處非無百尺樓。竹西從古擅風流。江雲晻藹開幽抱。海月澄空豁遠眸。五馬君今春後發。一官吾已病來休。衰年濟勝應難具。笙鶴仙區寄夢遊。</text>
<title>挽尹判書 國馨 母夫人李氏</title>,<text>君子家宜女士賢。三從懿範盡恭虔。人間榮貴尋常事。地上神仙八十年。敎訓何勞紗幔業。悲哀應廢蓼莪篇。天監慈孝寧無報。會見雲仍福慶綿。</text>
<title>挽李政丞 山海</title>,<text>淵源稼收濬洪源。祥發神齠長愈騫。玉索銀鉤游絶藝。天心月脋去陳言。鴻樞事業稀年貴。麟閣形容永世尊。珍重子孫瓊樹茂。文星留照隴西園。</text>
<title>挽李政丞 山海 其二</title>,<text>龍門登拜憶芳年。懷刺終南賜暇緣。詠過友松悲失帖。談來陰谷悵無賢。人間離合山長在。亂後閑忙月幾圓。奬拔恩深終未報。回瞻箕尾淚河懸。</text>
<title>奉別洪按察 瑞鳳</title>,<text>三世交情保始終。天曹僚席勝緣同。重躋玉籍文華振。再覆金甌相業空。攬轡應知行素志。懸車猶願聲丹忠。艱虞萬事今年甚。多羨冥冥獨去鴻。</text>
<title>奉別洪按察 瑞鳳 其二</title>,<text>東川小吏憶吾曾。閑似浮雲淡似僧。兩屐眞遊凡有幾。四仙遺躅杳無憑。洛山梨雪江門草。淸澗松濤佛頂燈。三十年來長夢想。送君今日興難勝。</text>
<title>贈別沈扶安 光世</title>,<text>才調休方漢賈生。扶搖鵬翮豁前程。一官豈是藏身地。五馬還非失意行。威惠遐氓玄髮變。晨昏隣郡彩衣輕。遙知東閣梅花發。驛使來時倘寄聲。</text>
<title>挽洪僉知 仁憲</title>,<text>閑居不病去昇仙。八耋寧嫌少一年。分陜曾紆雙節寵。傳家還倚兩兒賢。壅容學士人皆愛。良善門風世共憐。無復東城文字飲。九原何處更隨肩。</text>
<title>挽許慶州 鏛</title>,<text>罷脫科名在盛年。漢庭尤貴孝廉賢。平生學識由三益。到處聲輝直萬錢。亢節雖爲衰世忌。剛觴宜被聖君憐。天涯一別幽明隔。薤露凄凄淚眼邊。</text>
<title>挽姜晉興大夫人</title>,<text>黃扉淸德冠當年。亦賴平生內贊賢。道盡三從仁是最。身兼五福壽為先。地仙還作天仙去。絳慢翻成素慢懸。不食子春須早悔。孝忠家國而能全。</text>
<title>挽尹坡陽 安性</title>,<text>聖朝勳德老成臣。享過稀齡有幾人。文武兼資宜國器。昇沈隨分任天眞。儲祥蘭玉家聲遠。斷興琴樽世業貧。吾榜諸兄零落盡。寢門衰白淚盈巾。</text>
<title>送鄭通判 蘊 謫宦鏡城</title>,<text>學優而仕志經綸。折檻牽裾亦不辰。士氣卽今天下士。人才自古嶺南人。共驚臣節風霜苦。咸仰王心日月新。此去應知宣召速。忠言能復奏楓宸。</text>
<title>送鄭通判 蘊 謫宦鏡城 其二</title>,<text>諫官相繼黜官行。國瘁身榮愴別情。菽水未成將毋計。涓埃已效畜君誠。雲山錯莫南天遠。姓字巍峨北斗平。聞說鏡民思召杜。許令朞月仗仁聲。</text>
<title>挽李淸風之考遷葬</title>,<text>天資近道用功專。餘事文章亦斐然。位不稱人纔黑綬。年無知命乍華顚。佳城土薄靈難妥。孝子誠深葬克遷。紺岳優於冠岳舊。好將雙劍會重泉。</text>
<title>挽李延陵 好閔 前夫人遷葬</title>,<text>芳年淑德禍橫生。說到庚寅夢亦驚。榮辱向來無限事。幽明隨處有餘情。龍門舊宅松杉短。貞敬新旌雨露盈。令胤登科今亞使。緦麻扶櫬備儀行。</text>
<title>挽廣南君李 光岳</title>,<text>人亦言公義氣多。我知忠孝世無加。凌煙閣上顔猶澤。細柳營中鬢未華。圖報涓埃垂志願。誓淸沙漠誤生涯。將星一夜埋光彩。天末空令蜀婦髽。</text>
<title>挽柳府使 涵</title>,<text>長者風儀孰不欽。忘年交契我偏深。昇沈袞袞塵盈帽。離合悤悤雪滿簪。八景求題餘宿債。一年嬰疾送哀音。有孫才業非凡調。會見蜚英冠士林。</text>
<title>次韻。贈別李校理 埈 歸南鄕。</title>,<text>白日中天正在今。身逢初九頌咸臨。講官經術傳三昩。學士忠誠獻十箴。南國歸心孤雁影。東湖秋思候蟲吟。自慙老劣蹲池久。瞻望行塵雪滿簪。</text>
<title>次韻。贈別李校理 埈 歸南鄕。 其二</title>,<text>一箇儒臣始見今。忠謨仰恃聖君臨。商家可畏墨刑訓。唐室寧論丹扆箴。鈴索動時綾被臥。仙舟歸處布衣吟。殘生坐誤投閑計。夢裏秋山碧玉簪。</text>
<title>用五峯韻。贈別鄭愚伏 經世 赴京。</title>,<text>星斗昭回水部腦。天敎一疏坐羈窮。孤蹤遠向燕山北。片夢長飛鴨瀨東。學混儒禪寧不辨。化漸文軌自相同。聰明此去增開豁。四海應知總眼空。</text>
<title>贈正心</title>,<text>閑散人來靜者居。一笻行色任徐徐。園陵老木生津後。江浦輕舟解凍初。末路誰知憂累集。殘年自分鬢毛疏。龍門深省聞鍾曉。安得髙僧更起予。</text>
<title>挽李參判 廷馨</title>,<text>家庭詩禮作菑畬。弱冠成名足緒餘。進退有時唯介介。榮枯無處不如如。愁容楚澤醒吟後。凶問長沙謪宦初。白首心親同病在。生蒭一束淚沾裾。</text>
<title>贈陜川倅金 昌一</title>,<text>江陽太守下車初。三扇情緘一紙書。夢裏形容雲聚散。天涯消息月盈虛。風塵多事誅求急。旱魃爲災稼穡疏。長吏於今無善策。催科聊復任徐徐。</text>
<title>挽沈淸安 讓 妻氏</title>,<text>曾聞賢閤病纏身。宗牖猶能薦潔禋。豈意餘生抛藥物。終教諸稚失慈親。香殘祖道天將曉。雪霽靈阡草欲春。可念鰥翁方臥疾。窮喪料理是何人。</text>
<title>挽洪僉知 致祥</title>,<text>天資嶷嶷又肫肫。積業明經擢第春。久困虀鹽能自守。晩榮貂玉未爲伸。君平算熟昇沈定。回祿災多疾病因。萬事人間成一夢。靑氊餘慶在振振。</text>
<title>奉別李知事 時彦 朝天</title>,<text>龍灣執靮憶同時。嘆服先生國士儀。志効鷹鸇傷主辱。操堅氷蘗畏人之。拜恩正合朝天早。陳懇何妨請冕遲。白首離懷無與語。歲寒松栢待歸期。</text>
<title>送副使韓 德遠</title>,<text>周甲年來鬢已蒼。西州熱路意茫茫。獨賢於國常盤錯。專對于京又雪霜。同伴得人宜竝枕。異鄕看月好傾觴。才全文武知誰在。歸及春風坐廟堂。</text>
<title>金浦題詠。進退格。</title>,<text>少年爲客一郞官。黃閣重臨鬢已斑。亂後偏驚新店舍。晴來猶記奮峯巒。海汀花落三春媚。畿甸民窮萬事艱。幸値神君下車日。賢聲能使旅懷寬。</text>
<title>楊山金使君臨行。求別語甚勤。悤卒未暇。今始錄奉。</title>,<text>難爲兄弟兩詩仙。分占名州亦勝緣。五馬榮生西海上。三牲養備北堂前。玄琴識趣仁風暢。彩服承歡孝理宣。天勸高賢綿緖業。郞君恩帽桂花鮮。</text>
<title>送別忠淸方伯朴 彛敘</title>,<text>問子何爲乞外藩。中含微意有難言。官情蟬翼風雲晚。世路羊腸雨雪昏。此去應知敦學校。初心只在撫黎元。澄淸出自經綸手。威惠兼行萬口喧。</text>
<title>送別忠淸方伯朴 彛敘 其二</title>,<text>誰遣虞飜久草萊。明時起廢二毛催。開筳正賴論思力。分陜還需政事才。千里福星先蔀屋。一年卿月卽雲臺。炎程雨潦君休歎。贐別諸篇摠韻來。</text>
<title>奉謝尹靜春 暉 大雨中記問</title>,<text>梧陰諸子摠時英。文雅風流孰弟兄。玉節澄淸三路繼。鳳池敷奏一年幷。西州有客收餘淚。東閣何人戀舊情。最荷民曺勤問訊。經旬苦雨保殘生。</text>
<title>試院偶吟。錄奉西坰相公曁諸寅丈。</title>,<text>才劣黃扉齒獨優。七賢同席摠名流。淸心不怕頭烘誚。朱卷能忘眼暗愁。前定天門人有命。重恢公道國無羞。滿城煙柳芳扉晩。誰把餘懷辦勝遊。</text>
<title>聞喜席上。戲奉許岳麓 筬。</title>,<text>陽川華閥冠吾東。詩禮傳家有積功。三世靑錢俱中選。五科丹桂各成叢。名公滿座銓權重。法酒盈樽聖渥隆。敞宇何妨呈百技。任敎簾額雨濛濛。</text>
<title>挽貞謹翁主</title>,<text>翁主靑年下嫁時。秋雲漠漠雨垂垂。夢蘭太早難爲福。服藥雖多未見醫。蕭史笙歌悲伉儷。橋山弓劍慕恩慈。人生草露天枝貴。墮淚楊根八尺碑。</text>
<title>挽鄭參判 協</title>,<text>中年榮宦世情恬。賃屋畿郊擬福譕。撫膝那堪東魯別。擡頭猶隔北辰瞻。生涯寥落家何在。藥物零星病巳添。旅櫬春來向先壟。杏花誰復問靑帘。</text>
<title>拜賀高城大人壽辰。兼奉僉正楊口兩尊丈。</title>,<text>弟兄俱壽古今難。三皓鬚眉一樣看。初度盛筵優禮數。後生高諠盡情歡。氷磎雪壑春猶遠。銀燭金杯夜不寒。願得年年長此會。仙桃結子待盈盤。</text>
<title>盧古阜小祥日。簡寄洪奉事 雴。</title>,<text>五紀姻親死別離。南州何處訪心知。形容槁木難憑夢。日月奔川已及朞。孑孑飢寒三寡女。欒欒草土兩孤兒。今聞洪室招魂祭。誠孝應添降服悲。</text>
<title>奉呈東園先生慶筵。以志白眉龍頭之喜。</title>,<text>靑蓮丹桂壯元郞。奎璧煌煌耀震方。遲速父兄容一歲。低䀚賦策擅三場。功專穮袞秋宜熟。業秀箕裘世益昌。已向朝端賀麟鳳。還從字義戒危觴。</text>
<title>奉呈東園先生慶筵。以志白眉龍頭之喜。 其二</title>,<text>天上麒麟有兩郞。悅親科弟冠無方。王孫特地替纓族。國子宗盟禮法場。括默中年稱吏隱。才華他日兼文昌。重陽何必登高會。慶席名園醉百觴。</text>
<title>挽漢陰李相公 德馨</title>,<text>天爲吾東降異人。休祥不啻石麒麟。文章華國稱宗匠。誠悃通神表藎臣。釋褐名全調鼎日。賜環恩重蓋棺辰。寂寥短劄心無愧。泉壤猶能謁紫宸。</text>
<title>挽漢陰李相公 德馨 其2</title>,<text>弱冠登朝知命餘。平生事業有菑畬。功存民社加封錫。名徹華夷問起居。盛滿年來災入窞。孤危人去謗盈車。地雷復處天恩渙。感泣重泉瞋目初。</text>
<title>挽漢陰李相公 德馨 其3</title>,<text>龜龍麟鳳與珪璋。六物含靈萃一場。人議孔融徒志大。我知諸葛最才長。先朝盛渥難容報。當代優恩不顯光。聞道戊申陳奏日。兼程雪涕走遼陽。</text>
<title>挽漢陰李相公 德馨 其4</title>,<text>上相從前飽百罹。今年被劾異常辭。蒼黃忽報龍津訃。殄瘁均霑鳳闕悲。士友雖能推義分。民生豈盡受恩私。可燐司馬形容在。圖繪應知富畫師。</text>
<title>挽趙承旨 庭堅</title>,<text>延城義績出書生。從事官成五馬行。變化龍頭纔一蹴。飛騰鵬翮幾千程。周庭觀樂簫韶遠。漢殿承恩雨露傾。蟬蛻塵寰知命外。天敎雙璧賁家聲。</text>
<title>送楊郞中 時晉 朝天</title>,<text>浿鴨黃塵沒帽簷。經遼還苦雨垂髥。書生胸海觀遊富。御史威風紏摘嚴。金闕曉鍾搖彩仗。玉河秋月透緗簾。世交傷別多歸夢。萬事悠悠付黑甜。</text>
<title>次二樂堂韻</title>,<text>一軒臨眺契湖山。仁智沖襟遠世間。好客時敎玄鶴報。忘機長與白鷗閑。天開勝境曾無欠。人吐淸詞自不慳。華髮多慙冠未掛。籣舟何日對怡顔。</text>
<title>贈別瑞山使君金 大德</title>,<text>騎省郞官轉太常。一麾今日倍恩光。趨庭南郡斑衣煥。迎命東州紫綬長。樓櫓固宜嚴漢圉。詩書最貴振周庠。得交父子情殊厚。白首猶堪賦別章。</text>
<title>奉送沈學而 悅 觀察嶺南</title>,<text>天篤衰宗畀再昌。夙成才子擅珪璋。六年含恤雙眸血。千里觀風兩鬢霜。孤獨人間常悤悤。踽涼朝列幾倀倀。平生攬轡澄淸志。四路于今政化長。</text>
<title>奉送沈學而 悅 觀察嶺南 其二</title>,<text>辭朝玉節擁靑雲。序屬黃鍾雨雪紛。肅穆龍顔天語動。輕溫貂帽御香薰。三杯醽醁難成醉。一曲騼駒不欲聞。且寘私家憂病念。威聲須似范希文。</text>
<title>奉送沈學而 悅 觀察嶺南 其三</title>,<text>兵燹年來萬骨枯。嶠南根本厄名區。晦陶遺敎思扶植。萊蔚邊情在喣濡。今歲備荒民不暇。明春防訊事堪虞。福星分陜專仁惠。棠茇謳謠振海隅。</text>
<title>奉送沈學而 悅 觀察嶺南 其四</title>,<text>靑鳧積德遡源流。先祖遺基累百秋。墓道崩夷宜改築。齋宮剝落屬重修。君今按節非宵錦。我已懸車未首丘。讚慶樓題忠惠筆。後孫吟翫意悠悠。</text>
<title>挽尹監察 知誠</title>,<text>四世交情老更歡。相逢必用酒杯寬。誰知一疾終抛藥。未訖三庚已蓋棺。罔極偏親心貯火。無依獨弟淚傾瀾。孤兒寡婦何堪說。東望龍津露草寒。</text>
<title>挽尹監察 知誠 其二</title>,<text>憶在庚寅際大平。多從先子直西淸。君方來學尊瞻視。我實傍觀賞後英。官止乘驄乖稱器。年慳知命坐傷生。天資愷悌今難得。題誄還慙語未精。</text>
<title>八月十五夜。携沈士和子順判官兄弟。謀翫月于沈學而南坡新屋。大雨終夜。月未得翫。杯觴歡洽。仍與之竝枕同宿。鷄已三叫。此實敦睦盛事。豈非老年之幸。時士和纔遞咸山而來。感而賦之。</title>,<text>終南精舍落成年。花竹蕭森護地仙。明月本來今夜最。滛霖何事仲秋偏。懿親聯被添佳境。遠客回轅趁勝筵。白首人間難久往。一樽隨處遞相傳。</text>
<title>淸風溪上。敬次白沙西坰兩相公韻。奉呈金僉樞景擇令公。</title>,<text>城市人兼吏隱賢。萊衣卿月已華顚。琴樽致悅頻邀客。水石耽幽懶學仙。滿箔晴嵐看舞鶴。連簷煙樹聽啼鵑。閑居久讀潘朗賦。爭似伊翁樂事全。</text>
<title>挽柳長湍 時會 大夫人</title>,<text>柳諫云亡三十春。幽明長憶弟兄親。平生坰老爲朋契。疇昔湍君作幕賓。懿範飽聞紗幔盛。恩封偏感誥花新。誰知遽合重泉劍。風樹哀號徹上旻。</text>
<title>挽貞善翁主</title>,<text>號膺貞善最稱宜。婉㜻璿葩第幾枝。習絶驕奢由聖訓。念存仁惠得天資。璋熊早協斯干瑞。笙鶴先教弄玉騎。三七靑春忙一夢。儀賓弱冠淚雙垂。</text>
<title>挽貞善翁主 其二</title>,<text>銀燭金輿下嫁時。朝紳環遶覩光儀。溫恭德性隣人服。孝友誠心主上知。聯璧呱呱難再乳。偏堂恤恤更誰慈。桂陽新卜逢牛臥。餘慶千秋福祿基。</text>
<title>挽姜僉知 綖</title>,<text>霜鬢浮名到鳳池。眞醇恬默好天資。西州執靮頻追逐。南郡分符永別離。一病三年辛苦後。孤兒寡婦叫號時。人間無處重携手。留待泉途勸酒卮。</text>
<title>挽沈慈山 宗忱</title>,<text>灣州旅泊偶同隣。惇睦情深喪亂辰。洛下鵷班歡會少。天邊鳧舃遠離頻。開緘季夏如相對。承訃初秋恐不眞。西望松京違執紼。巨卿霜鬢淚盈巾。</text>
<title>奉奇關東伯黃 謹中</title>,<text>孟隣曾憶對門居。伯氏纔生仲氏無。四紀長成皆使相。一方榮養迭懽愉。稀齡南極老星照。具慶東州仙鶴臞。同榜故人今幾在。要將鳩杖醉相扶。</text>
<title>簡寄濟用正柳龍卿</title>,<text>好雨還隨好客來。篝燈相對雅懷開。堦邊疏響吹枯竹。窓外淸芬落小梅。暮境空揮憂國淚。齋居未把餞春杯。薄雲高義今無比。涺路何堪冒夜廻。</text>
<title>送別千秋使李僉知 稶</title>,<text>十六年前舊翰林。險夷隨處二毛侵。故人令弟情宜厚。契丈賢甥分最深。萬里鵬程甘觸熱。千秋賀節倍殫心。行裝草草無長物。匣裏玄琴太古音。</text>
<title>挽金翊衞 璙 母夫人</title>,<text>孤燈四紀夜何長。榮到魚軒一夢忙。琴瑟斷絃思會劍。蘋蘩在澗闕盛筐。親年喜懼終難了。家計貧饒不足量。只念棘人方病眼。號天血泣恐添傷。</text>
<title>贈別元秀才 振海 歸寧任實</title>,<text>家贅情深骨肉慈。年來憂患動相隨。吾衰自愧哀殤過。君病常嗟省老遲。摻手今朝江上淚。回頭他夜夢中思。晨昏有暇勤攻業。歸橐應添百首詩。</text>
<title>贈別元秀才 振海 歸寧任實 其二</title>,<text>望雲時序又流鶯。聯璧斑衣竝轡行。天畔遊人雖得意。閨中少婦亦關情。去隨芳草離亭雨。來趁疏槐試院晴。爲報尊翁須精坐。卽今羈宦勝浮榮。</text>
<title>挽盧醴泉 道亨</title>,<text>斑衣四月覲南州。具慶堂前樂事稠。豈料今旬藏一木。還敎明曉載孤舟。人間禍福須臾判。世上榮枯夢寐休。恤恤妻兒何忍見。白頭揮涕寫哀謳。</text>
<title>挽盧醴泉 道亨 其二</title>,<text>君嬰危疾臥吾廬。藥物扶持六日餘。大命無常哀短促。浮生如寄嘆孤虛。江頭永訣迷歸棹。嶺外長號罷倚閭。在世誰能逃一死。斯人不孝痛難紓。</text>
<title>挽權佐郞 倜</title>,<text>窺牛夙尙儘英姿。座主門生執事時。北極爐煙揮史筆。南宮簡牘講朝儀。看來不肯尋常語。到處皆將遠大期。豈料如今天奪速。葭莩痛惜士林悲。</text>
<title>疊前韻。呈梧窓。兼示元裕令公。</title>,<text>感君相訪笑相迎。肝膽平生六杏亭。照璧篝燈碁已散。透簾江雨酒初醒。西關此日成三老。東井何時聚五星。范蠡扁舟歸興好。畏途隨處戒顚冥。</text>
<title>疊前韻。呈梧窓。兼示元裕令公。 其二</title>,<text>跫音到處各欣迎。滿月風光塞上亭。萬死干戈身已病。三生塵土夢全醒。憂時白首占羲易。戀闕丹心祝老星。何幸同人于野久。倀倀猶得免行冥。</text>
<title>疊前韻。呈梧窓。兼示元裕令公。 其三</title>,<text>憶曾龍駕草間迎。儀衛凄涼古驛亭。致死誰言忠是孝。忘懷但願醉無醒。三躋我已叨卿月。一路君宜擅福星。布政東來平賊後。歸期應亦涉玄冥。</text>
<title>奉謝丁希栗 好寬 士優 好善 兩斯文。蓋兩君曾以其先參判顯刻。來求於余。似已諾之矣。俄將紙筆墨三種見惠。欲令速完繕寫以此也。於義不當受。而世分親厚之間。亦難還璧。仍將拙句謝之。</title>,<text>孔李同隣四世居。傷心存歿亂離初。追揚先德諸君在。俯托哀辭一老餘。自把葫蘆慙效拙。誰知筆札辱投虛。燕公嗜玩還堪笑。八柱擎天大手書。</text>
<title>贈別姨弟康明之之任尙州。蓋寓意於三處墳墓而作也。</title>,<text>東望蕊城兵火鄕。佛村共壟幾星霜。外孫隔遠曾無用。本土居停獨有光。五馬榮深松柏暖。三牲物備苾芬香。何當共會齋廬下。再拜儀容獻一觴。</text>
<title>贈別姨弟康明之之任尙州。蓋寓意於三處墳墓而作也。 其二</title>,<text>六十年來雪至冤。包瓜此日寵乘軒。身踰鳥嶺催行色。夢入狐池積淚痕。顯刻已成紆贈爵。孤兒雖老長承孫。眼前榮辱天應定。壽葬千秋瑞慶繁。</text>
<title>贈別姨弟康明之之任尙州。蓋寓意於三處墳墓而作也。 其三</title>,<text>蒼蒼龍虎遠川塋。短碣蕭條暗室銘。禮闕易名文欲晦。恩孤配享德惟馨。羨君此去供蕉荔。哀我餘生挹典刑。却憶賢郞老桑梓。十年愁與醉無醒。</text>
<title>挽洪留守 履祥</title>,<text>詞章經術鹿鳴賓。黃甲魁星玉殿春。何處得來端雅士。同朝甚喜善良人。久登臺館謨猷正。晚躡方州政化仁。荀氏八龍纔減二。哀榮前後冠簪紳。</text>
<title>挽洪留守 履祥 其二</title>,<text>遭際明時學士宗。講筳敷奏氣雍容。先朝眷注天顔悅。當代褒嘉御墨濃。暫醉奉常知味酒。還聞長樂隔城鍾。恩深歸賵全終始。新壟高陽議政封。</text>
<title>挽洪留守 履祥 其三</title>,<text>杏村當日幾門生。性敏難兼好學誠。博約功深無躐等。聖賢階峻有前程。尙平婚嫁年來畢。仲統園林病後成。月犯小微朝野慟。滿庭蘭玉振家聲。</text>
<title>送別冬至使權 慶祐</title>,<text>從事何曾嘆獨賢。經時禁直鬢蕭然。一身飄梗中秋月。萬里乘槎致仕年。樂奏圜丘恭執壤。灰飛緹室早朝天。歸心正急氷霜路。手裏輕裝只馬鞭。</text>
<title>挽申同知 撥</title>,<text>達尊偏愛後生行。和氣薰薰上下床。歌比鍾音酣更亮。身如鶴骨老猶强。初筵勳廨容連膝。再會兵廂阻獻觴。授簡叨將摹盛事。攀轜忍復寫哀章。</text>
<title>贈別平壤庶尹鄭 世美</title>,<text>賢相賢卿有子孫。冥冥倚伏本無門。追伸枉迹由公議。歷試名區出聖恩。絃誦一方遺敎遠。江山千古勝遊繁。梨園舊伴靑娥老。誰把殘杯問得存。</text>
<title>挽月汀尹相國 根壽</title>,<text>機雲聲譽動麗鮮。弱冠登揚望若仙。勳籍元臣光國日。詞壇老將典衡年。三朝恩禮全終始。八耋榮哀絕後前。莫道崇班差鼎席。山河箕尾儘擎天。</text>
<title>挽月汀尹相國 根壽 其二</title>,<text>偏荒誰復嘆才難。有美瓊蕤九畹蘭。寤寐溪山長問舍。膏肓書史幾忘餐。親朋書散世無興。令子多亡家鮮歡。蟬蛻緇塵乘化去。玉喬何用王爲棺。</text>
<title>挽許知事景昭</title>,<text>三朝盡瘁只丹忱。橫帶黃金雪滿簪。屑屑曾無今世態。休休還有古人心。名縻寸祿鰥尤窘。運値諸痾老更沈。虛訃昔年稱吉兆。新題薤露若爲吟。</text>
<title>挽許知事景昭 其二</title>,<text>早把明經擅學宮。騰名五十六年中。松京使命歡娛竝。灣塞行朝涕泣同。少長當時雖有截。昇沈此日摠成空。夜臺無復詩筒遞。綿漬還孤孺子衷。</text>
<title>奉寄吳晚翠 億齡</title>,<text>去年今日起彈章。周歲于玆動一陽。世事悠悠無着落。天心炯炯有商量。千林霜雪靑雲遠。四壁圖書白髮長。何似松翁坐永慶。分甘耕釣任徜徉。</text>
<title>挽申僉知 黯</title>,<text>東陽名閥近千春。壯節雲仍世有人。貞亮士心同伯仲。剛明吏局混風塵。冤氛銷斗腰銀舊。壽曜銜恩頂玉新。誰料今年遽乘化。忍敎雙璧叫蒼旻。</text>
<title>挽申僉知 黯 其二</title>,<text>早孤無及鯉庭趨。江革誠深奉母居。蓮榜小科成學後。金吾美仕發身初。分憂幾邑民情悅。仰廪餘生世味疏。膝下新榮娛大耋。一叢丹桂耀門閭。</text>
<title>簡謝李判書 沖</title>,<text>扈江籬又佩秋蘭。被服芳馨涉世難。塵滿牙籤孤燭暗。雪侵丹鼎奮灰寒。屢煩華屋甘肥味。偏慰羈厨冷淡盤。三黜年來身更健。白頭高趣未曾䦨。</text>
<title>簡寄李參知仲實 稶</title>,<text>去歲京城對臘梅。隔窓晴雪暗香來。相思夢罷頻聯句。好會情深强勸杯。人世幾番霜鬢變。江天獨夜月輪開。中兵地禁空回首。十里猶聞曉漏催。</text>
<title>送別元上舍昆季。醉令呼韻走筆。</title>,<text>雪晴江路馬蹄寒。倒盡三杯瀝已殘。世事窮通元有數。人生老少太無端。自知交誼年來篤。誰道離懷病後酸。多羡尊翁官務歇。梅花東閣倚欄看。</text>
<title>疊前韻。贈李仲實。</title>,<text>寥落寒齋未慰梅。相思不見好人來。閑中久廢延年藥。病後還傾遺興杯。欲報生成遺澤在。願聞天地大平開。燒香靜坐看羲易。斗覺前山雪意催。</text>
<title>簡寄丁士優赴京回還之後</title>,<text>送子之行闕贈詩。重逢何語道相思。一年遯野窮猶固。萬里朝京涅不緇。殘燭曉鷄驚遠夢。芳樽臘雪待幽期。揄揚先德非無意。柰此危蹤廢錮時。</text>
<title>庚申夜。書懷示嚴翰林 惺。</title>,<text>守申遺俗古猶今。老少同歡野趣深。星月江湖留永夜。雪霜松栢冒窮陰。樽邊短髮前丞相。燭下衰容舊翰林。安得明年尙康健。懿親佳會更披襟。</text>
<title>挽李同知 睟光 夫人</title>,<text>天篤名門協好逑。瑟琴三十七春秋。治家肅穆陰功備。爲政廉平內贊優。紫誥恩榮年尙少。靑錢孝悅慶還稠。人生純吉終難得。一疾誰知萬事休。</text>
<title>挽李同知 睟光 夫人 其二</title>,<text>媲德娠賢已戒盈。應將謙福度平生。一楣貞淑嗟先去。雙璧文華媚夙成。憂樂幽明無定限。哀榮終始有餘聲。外孫孑孑乖慈養。誰任提携膝下誠。</text>
<title>挽柳陽城 用晦</title>,<text>寬中豐下德容全。誰道官纔縣尉聯。孑孑慈親天不弔。寥寥宗祀世無傳。杞妻善哭兒遺腹。蔡女多才壻得賢。露電光陰四十六。松山臈雪卜新阡。</text>
<title>挽姜晉興 紳</title>,<text>家庭詩禮有淵源。餘事科名兩狀元。玉筍淸班揚俊彩。金閨邇席進嘉言。傍人但見寬柔勝。識者皆稱執守尊。麟閣犀鞓風範遠。新騎箕尾上天門。</text>
<title>挽姜晉興 紳 其二</title>,<text>先世交情後嗣傳。聯行鵷鷺弟兄然。都監儐接分勞日。備局周旋協贊年。文雅風流心所服。淸忠孝友世誰肩。人間福壽稱稀耋。雙璧家聲萬世綿。</text>
<title>失題</title>,<text>回棹悤悤野水湄。天敎相會遽相離。窩中有味看周易。澤畔無心詠楚辭。廊廟庸才宜見黜。林泉虛老不須悲。從來造物多猜阻。休泄秋風再訪期。</text>
<title>李孝叔判校以謝恩使書狀官。朝京且有日。載酒來訪江郊。令人感戢。仍念慈堂年甚尊。情不忍遠離。加以新婚未逾月。將何以爲別。謹以一詩贐行。兼以爲戲。</title>,<text>酌別燕行禮不虛。君胡携酒訪僑居。櫐臣壟上甘鋤草。游子天邊忍絶裾。悤悤榮枯安命後。悠悠聚散任眞餘。嚴程何用新婚念。珍重回轅臘月初。</text>
<title>簡謝李芝峯 睟光 伻問</title>,<text>藥裏關心奈老何。還從膝下有憂痾。髙人處世淸羸甚。孝子居廬毁瘠多。義分誰言忘食頃。音容自嘆隔山阿。煩君問訊開蓬戶。獨對晴江嘯或歌。</text>
<title>疊前韻。再寄芝峯。</title>,<text>一別其如半歲何。相思脈脈轉成痾。珍緘折處薰心速。雅什吟來爽口多。盡日閑愁聞杜宇。中宵佳約待纖阿。無絃琴古峨洋遠。獨自銜杯獨自歌。</text>
<title>疊前韻。再寄芝峯。 其二</title>,<text>兩篇淸省邁陰何。一讀翻驚損百痾。頭戴黃冠塵事少。手披丹訣道情多。吉凶難斷明夷晉。毁譽無關卽墨阿。白首江湖憂亦罪。不如沽酒聽漁歌。</text>
<title>疊歌韻。奉別芝峯李潤卿之任順天府。蓋贊揚先生德誼動止。仍自述郊居鄙懷。</title>,<text>二豎其如豈弟何。淸名徒占臥漳痾。西樞養望靑雲遠。南郡分憂白髮多。襦袴仁恩歡四境。菁莪敎育樂中阿。徵麻他日爭遮道。來暯歌仍去後歌。</text>
<title>疊歌韻。奉別芝峯李潤卿之任順天府。蓋贊揚先生德誼動止。仍自述郊居鄙懷。 其二</title>,<text>不羡楊州再赴何。昇平一出足瘳痾。潮呑積雨鱨鯊美。林受嚴霜橘柚多。免使靑萍誇薛卞。羞將白雪和陽阿。殘生獨立傷離索。贈子還成甚哭歌。</text>
<title>疊歌韻。奉別芝峯李潤卿之任順天府。蓋贊揚先生德誼動止。仍自述郊居鄙懷。 其三</title>,<text>謙卑何敢問誰何。白首餘生任痼痾。案有陳編眸已暗。甁無儲粟興猶多。行身自擬通兼介。應俗難分唯與阿。萬事灰心天實證。三杯濁酒便狂歌。</text>
<title>疊歌韻。奉別芝峯李潤卿之任順天府。蓋贊揚先生德誼動止。仍自述郊居鄙懷。 其四</title>,<text>日食萬錢豪侈何。徒知養口不知痾。藜羹甚滑呑宜易。麥飯雖粗飽亦多。應猝誰堪先射馬。防微其奈倒持阿。樂天安命吾能了。大耋無嗟鼓缶歌。</text>
<title>屯山詠懷</title>,<text>南望宣陵日幾回。郊扉誰與好懷開。蒼茫天際雲舒卷。寂歷林端鳥去来。遺興何能長把酒。賞春聊復獨登臺。山花落盡三更雨。坐對靑燈轉覺哀。</text>
<title>屯山詠懷 其二</title>,<text>江郊十里路縈回。中有孤村四面開。重霧偏沾巢燕縮。狂風時送落花來。農家幸免憂雲漢。民力猶艱築露臺。萬念悠悠一樽酒。白頭人事不須哀。</text>
<title>銅崔亭晴望</title>,<text>蜉蝣天地寄悠悠。又直蘇仙赤壁秋。潦盡潭淸人影遠。山長樹密鳥聲幽。神京鬱鬱瞻佳氣。江漢浮浮控上游。慳祕百年開勝境。倚欄風景在孤舟。</text>
<title>失題</title>,<text>塵生杯杓綠生樽。無酒無朋晝掩門。隔岸寒禽長短響。照江殘月淺深痕。新詩偶就閑吟詠。舊學多荒懶討論。賴有西岩勤問訊。披緘慰豁半鎖魂。</text>
<title>失題 其二</title>,<text>不是桃源故避秦。漁舟之子强尋人。十年廊廟浮沈迹。數月江湖放浪身。自古庸才難報國。由來聖主必知臣。世間萬事皆前定。生死何關歲在辰。</text>
<title>又進退格 一首</title>,<text>淹泊津橋尙數蓂。歸心已入棹歌聲。秋霜蕭瑟前林赤。曉月微茫遠嶂靑。積謗宜傾犀帶寵。平居亦感麥舟誠。夢中歡會將何益。把手樽前不願醒。</text>
<title>贈別湖西伯李九畹 春亢</title>,<text>郊扉寂歷少跫音。玉節誰知再見臨。末路高賢名副實。偏邦佳士貌如心。邊憂劇處鳴雙劍。營務閑來撫一琴。此日臨歧揮淚別。不堪鶯語滿東林。</text>
<title>挽吳府尹 澐</title>,<text>嶷嶷天資近道眞。世問尤貴讀書人。才長政事時難遇。學富文詞氣未伸。從古南儒聞見博。于今東史發揮新。秩躋卿尹猶爲顯。鼓缶而歌大耋春。</text>
<title>挽吳府尹 澐 其二</title>,<text>丘園重疊荷恩光。五馬趨朝月値陽。宣室雖無新際會。公車還有舊褒揚。飄飄孤鶴歸華表。烔烔雙珠去玉堂。又育孫郞文若秀。傳家善慶遠彌昌。</text>
<title>贈別聖節使金 存敬</title>,<text>玉帛梯航萬國先。年年賀節去朝天。三呼禮罷星辰爛。八月秋高劍佩鮮。請樂呈書時不可。通和稟命語難便。歸途莫問他消息。孤竹淸風百世傳。</text>
<title>贈別咸鏡睦都事 取善</title>,<text>省笏經年換幕杉。知君與世異酸醎。偏親聖善依江革。諸父風流重阮咸。漢塞孤臣長戀闕。湘潭逐客獨憂讒。臨歧相贈無他語。接物常常見至諴。</text>
<title>贈別咸鏡睦都事 取善 其二</title>,<text>四十年前舊幕僚。白頭猶未到聞韶。地專弓馬文風脆。田卒汚萊物力凋。遊子望雲愁絶域。征人撫劍警華譙。相思千里書難寄。江月窺簷慰寂寥。</text>
<title>挽張參判 晩 夫人</title>,<text>夫君忠亮冠朝紳。誰料投身寂寞濱。世上榮枯天未定。人問禍福免難詢。蘋蘩宿敬黃梁夢。琴瑟餘歡碧海塵。痛切中郞只有女。傳家猶得托精𪚥。</text>
<title>贈別松京留守李平卿 準</title>,<text>松都留後老全城。賜宴耆英許上京。勳業聲名麟閣峻。風流文采鳳池榮。停雲脈脈三年別。枉駕駸駸十里程。對酌官樽成一醉。那堪觸熱倦回旌。</text>
<title>贈別松京留守李平卿 準 其二</title>,<text>默算遊從五十年。向来雙鬢各皤然。痳鞋賤迹藏屯地。羽蓋仙標占朴淵。誰道金精經百鍊。自知蠶老到三眼。浮生聚散元無定。歲暮重逢亦勝緣。</text>
<title>疊前韻。寄五峯李相公 好閔。</title>,<text>希顔初志亦顔徒。名敎場中足自娛。可笑吹笙追子晉。生憎上筏學文殊。疏頑不分神明勞。疲薾猶資藥餌扶。同病相憐有峯老。白頭西望更長吁。</text>
<title>贈別李正郞從事日本之行</title>,<text>曾知貢擧試諸生。選得文華蓋世英。烈烈風霆增氣魄。稜稜氷雪淨聰明。回翔名路崇二讓。握節殊方著一誠。戀闕思親長記夢。天監忠孝報安平。</text>
<title>贈別李正郞從事日本之行 其二</title>,<text>盛朝文士値雲雷。日出遐邦屢往來。肯許腥臊凌正氣。應將危險試宏才。泛翁申相誇窮討。君節金公恨徑回。聞說諸孩新失哺。豈容憂念累靈臺。</text>
<title>贈別李正郞從事日本之行 其三</title>,<text>弧矢初年志四方。壯遊今復抵扶桑。襦袽不畏蛟涎稔。重譯還嫌鴂舌長。忠信在中能感動。懷柔爲本貴宣揚。從前介石於斯驗。越槖應虛陸賈裝。</text>
<title>贈別李正郞從事日本之行 其四</title>,<text>流行坎止各隨時。君子何嘗陋九夷。小雅采薇懷糜監。中孚乘木試無危。獨賢眠食四千里。專對才華三百詩。豈弟平生富彦國。虜庭寧復顧家私。</text>
<title>贈別李正郞從事日本之行 其五</title>,<text>此行非是子長遊。涕出於吳亦遠猷。解纜火雲揮汗日。登臺涼月滿懷秋。漁竿欲拂珊瑚樹。詩筆應飛橘柚洲。一夕帆凮天借便。浩然歸興釜山頭。</text>
<title>贈別李正郞從事日本之行 其六</title>,<text>男兒直道死生前。況復東遊望若仙。明主賜言宣法醞。親朋敍別敞華筵。舟停江漢黃梅雨。路向蓬萊碧海煙。愧我癃殘兼罪累。遠將無計獨潛然。</text>
<title>贈楓岳住僧印彦</title>,<text>草屋炎蒸岸葛巾。閑來長與睡魔親。敲門爾是浮屠子。遯野吾非宰相人。苦業求詩將底用。稀年學道亦無因。只應餘賞留仙境。萬二千峯夢裏春。</text>
<title>疊前韻。和沈檢詳 諿 簡寄之作。</title>,<text>伴食巖廊事謬悠。角巾南野丙丁秋。方塘有水淸而活。虛室無塵靜且幽。晩節空成長鹵莽。餘生能得幾優游。百年勝會同宗姓。湖上休誇李郭舟。</text>
<title>贈印山人</title>,<text>無官無德又無才。恠底山僧逐日來。設有酸詩數短句。爭如苦茗一深杯。南湖小雨潮猶急。東嶺陰雲月未開。安得相携往楓岳。九龍湫上聽晴雷。</text>
<title>挽黃永春 琇</title>,<text>檜山家學陋籝金。科甲聲名動蓋簪。昆季五龍雖欠額。子男雙桂已成林。棠陰養與河陽備。麟閣恩隨鳳沼深。具慶懽愉辭大耋。終天痛迫老萊心。</text>
<title>挽鄭僉知 穀</title>,<text>嶷嶷肫肫得性初。鯉庭詩禮是菑畬。纔看舊迹干戈後。旋報摧翔雨露餘。薄祿何能供斗酒。窮途無以佩銅魚。仁慳耳順仙遊早。泣向花田送素車。</text>
<title>挽鄭僉知 穀 其二</title>,<text>八溪廉退世難追。偉量冲襟在白眉。嗜酒寬和中有守。愛人誠信外無私。名班當日心惟謹。敬秩徂年鬢巳衰。福善平生雙壁在。傳家忠孝鞏遺基。</text>
<title>寄贈尙常州牧丁士優 好善</title>,<text>連年行役送夫君。不是燕雲卽嶺雲。殘夢去時親雅度。好音來處把淸芬。中條山靜眞堪隱。長樂鍾喧不願聞。白首餘生知已少。一樽何地細論文。</text>
<title>寄贈尙常州牧丁士優 好善 其二</title>,<text>鬢毛新白兩三莖。玉珥銅章寵若驚。鵷列孤蹤甘旅宦。雁行疏影幸隣城。看梅東閤騷翁興。玩月南樓學士情。安得共携雙竹杖。俗離山下採黃精。</text>
<title>寄贈尙常州牧丁士優 好善 其三</title>,<text>飢無所損飽無增。閑似浮雲淡似僧。可是江湖多白鳥。不應霜雪少靑蠅。芳隣故舊君爲最。衰世文章我亦能。先碣何嘗忘一日。只緣恩譴懼名稱。</text>
<title>挽金慈山 虎秀</title>,<text>神驥誰非出渥洼。天敎居養粉昆家。少需北海盈樽酒。老厭河陽滿縣花。四紀難酬恩雨露。六旬還怕歲龍蛇。振振蘭玉多榮悴。善慶應知百世遐。</text>
<title>挽金慈山 虎秀 其二</title>,<text>平生瓜葛念同根。兩祖風流世所尊。居住隣坊頻執袂。亂離關塞共銷魂。音書斷絶瞻山郡。鬢髮蕭疏會水村。豈料秋來催永訣。湘纍遙挽淚添痕。</text>
<title>挽朴判決 𥶇 夫人</title>,<text>閨秀于歸福德全。明經才子擅當年。藩州佐治緗奩煥。卿秩疏封紫誥鮮。宅相纍纍環病枕。承孫孑孑拱靈筵。衰門喪禍傷稠疊。白首緦親泣涕漣。</text>
<title>挽金鴻山 嶰 之考</title>,<text>十淸公後幾玄孫。有美黔婁避世喧。軒冕非心常曝背。漁樵隨分屢開樽。高年已享專城養。急訃還驚孝子奔。爲善家風知最樂。諸郞行誼豈無源。</text>
<title>挽尹金山 溶</title>,<text>鄕校洞中遊俠行。重興寺裏讀書生。早登仕路抛科業。深察民情播政聲。養嗣多孫嬌可弄。貧家得酒病難傾。稀年乘化何須恨。歸附先塋孝願成。</text>
<title>挽族妹氏華山夫人</title>,<text>恭惟吾祖享期頤。一自歸貞門戶衰。內外弟兄凡幾在。兵戈天地久相離。宗英早世乘雲去。賢閤中身跨鶴隨。白首緦親孤露甚。不堪垂淚寫哀詞。</text>
<title>除夜獨坐。聞白沙相公來寓南郊。</title>,<text>守歲今宵又守申。偶然相値卽良辰。天心袞袞璣衡正。世事遑遑劍戟新。郭外陰風吹遠客。床頭殘燭照愁人。古稀添齒支離甚。醉聽晨雞喜是嗔。</text>
<title>人日悄坐。得奉月沙李相公問訊。感而有作。</title>,<text>熟路燕山歲月長。烏蠻一病載歸航。傍看頗恠朝參懶。舊好偏憐氣力傷。北里風雲聯紫極。南郊梅柳近靑陽。欣承情問還堪恨。人日無詩寄草堂。</text>
<title>贈別姨弟康明之之任中和</title>,<text>骨肉零丁兩箇存。餘生幾許保衰門。三年遠別勞心曲。萬事長吁積淚痕。夢繞家山瞻望斷。神疲簿領應酬煩。誰知五斗能驅策。臨老驊騮亦伏轅。</text>
<title>贈別姨弟康明之之任中和 其二</title>,<text>外孫於祖似塗人。恩愛雖深禮不伸。覆餗愚兄嚴譴久。分符賢弟遠遊頻。灘祠路隔難參拜。頂墓山深未助禋。又失令春東去約。生陽此別信沾巾。</text>
<title>贈別姨弟康明之之任中和 其三</title>,<text>休將羲易玩占辭。世事如今不必知。氷蘗一生塵滿甑。龔黃七邑口成碑。靑山已識無羈絆。白首猶嫌有別離。忝授蘇翁家狀述。煩君點化去微疵。</text>
<title>正月十五日月食。夜聽金直長 孝建 誦李佐郞 敏求 二詩。遂次其韻。</title>,<text>不向天台訪綠蘿。屋樑時復對纖阿。三年孝服形疑變。二首淸詩字恐訛。末路何嫌知己少。遺經自愛玩心多。相思脈脈無相見。誰和湘江款乃歌。</text>
<title>贈別朴靈光 錫吾</title>,<text>恩回謗篋賜環年。又佩銅魚瘴海偏。聚散悠悠從白首。昇沈袞袞任蒼天。人生過鳥愁吟外。世事浮雲醉夢邊。平易臨民民必信。森溪自此化仁賢。</text>
<title>贈別朴靈光 錫吾 其二</title>,<text>心無愧怍卽爲榮。放達何人等死生。三黜當時惟直道。一麾今日亦閑行。殘梅苦竹江南夢。細柳新蒲漢北情。千里相思長耿耿。佇聞歸雁寄遐聲。</text>
<title>夜坐書懷</title>,<text>長安消息日傷心。仰屋頻揮淚滿襟。山外三更號惡鳥。簷前二月瀉淫霖。火炎胡乃廷崑玉。網打終敎盡士林。猶幸聖明應有悔。輪臺哀痛佇綸音。</text>
<title>挽黃長溪夫人</title>,<text>亂離門戶事殊常。五噫歌殘惱孟光。有限恩榮餘露電。無端禍孼劇風霜。天涯泣別孤兒謫。膝下摧傷獨女亡。日昃何須嗟大耋。丹旌好指白雲鄕。</text>
<title>挽李報恩 揚休 祖母氏之喪</title>,<text>懿範天成福未全。崩城杞哭在靑年。孤兒先逝將誰托。隻影長留只自燐。奉祭誠心人慕德。幹家精力世稱賢。承孫盡孝螽斯盛。餘慶應知百禩傳。</text>
<title>三月七日偶吟。此蓋二去年出城日也。其時花柳甚繁。今春節事最晚。索然可嘆。</title>,<text>往迹分明記丙辰。暮春今日出城闉。江花帶雨紅初綻。村柳和煙綠已勻。節物差池隨氣變。人情落莫逐年新。三霜藜藿甘心久。曝背猶知聖主仁。</text>
<title>寒食。不能親掃先塋有感。</title>,<text>漢宮傳燭憶昇平。百五風光少見晴。佳節幾從閑裏過。憂端偏向靜中生。酒醪爭設娛賓具。芬苾皆思報本誠。白首無心作寒食。呑聲終夕望先塋。</text>
<title>三月旣望。大雨雪。可怪。是日又有湖南賊報。下拿命。</title>,<text>潢池惡耗贋耶眞。又起南州驛路塵。節過淸明三月望。生逢七十一年春。山花欲發猶吟病。村酒初醅不恨貧。滿地江湖長洒涕。連天雨雪倍傷神。</text>
<title>挽綾海君具元裕 宬</title>,<text>靑錢學士占年芳。詩禮傳家令聞彰。麟閣當時先叢軔。鵷班何事久回翔。正卿恩渥風雲遠。周甲光陰露電忙。蘭玉盈𪚥佇餘慶。那堪聖善在高堂。</text>
<title>挽綾海君具元裕 宬 其二</title>,<text>愿愨聰明鮮兩全。斯人美質得天然。興亡百代能馳騁。氏族三韓亦貫穿。文雅夙稱簪筆日。勳勞茂著執羈年。左丘新疾尋乘化。福善于今理則顚。</text>
<title>挽白承旨仲悅歸葬漣川</title>,<text>天南夢想入松京。忽報哀音淚自傾。士論從他多毁謗。世交寧復間幽明。榮枯忠信君能事。夷險公平我本情。可愛當年孔文仲。臨終嘔血亦流名。</text>
<title>挽李僉樞漢陰相公之考</title>,<text>萬籝誰換一經專。膝下陶成上相賢。歷典封雷施惠篤。超躋卿月受恩偏。廣陵門盛朱丹轂。中隱山深甲乙阡。可是鄕先生祭社。還聞香火降雲天。</text>
<title>簡寄吳晩翠先生 億齡</title>,<text>三黜餘生萬念灰。思君咫尺似瓊雷。文章魯眞兼書法。金玉堯兪又將才。奉使皇朝奚罪累。卜居郵里故低回。情緘可怕傍人見。要與延陵季子開。</text>
<title>簡寄吳晩翠先生 億齡 其二</title>,<text>習靜年來斷寸營。山窓何事坐天明。晴江鼓浪危檣動。夏木成陰恠鳥鳴。腸有病根飢飽易。面無慙色死生輕。坰翁亦已隧吾輩。今日伊誰在漢京。</text>
<title>挽權吉昌 悏</title>,<text>賓興黃甲少年榮。致悅雙親愛日誠。家計成來臨晩節。天倫會處罄歡情。金犀橫帶非矜寵。蘭玉盈庭不辨名。孫胤粉昆稀世慶。門䦨種善永流聲。</text>
<title>挽權吉昌 悏 其二</title>,<text>孝悌家風學士賢。靑錢高選步花甎。秦庭哭請兵糧日。漢閣勳盟帶礪年。一品在朝多屈指。七男於世鮮追肩。莫言耳順非仁壽。福德如今擅兩全。</text>
<title>挽權吉昌 悏 其三</title>,<text>四紀鵷行契分深。亂離前後幾追尋。南州試院花傾帽。西塞覊亭淚滿襟。喜怒不形君子面。昇沈無撓大人心。湘潭未敍燕京別。誰料先題薤露吟。</text>
<title>次沈聞慶 宗直 韻。還寄。</title>,<text>冷迹二年隔世塵。空餘雙鬢雪霜新。江臨銅雀非遷謫。籍在金吾異隱淪。臥病無心頻對酒。落花何處更尋春。彈琴臺月龍湫雨。夢着煙蓑接釣綸。</text>
<title>挽金僉知 忠男</title>,<text>浮生誰道等彭殤。暮境田園興趣長。國士恒添心裏赤。地仙還減鬢邊蒼。埋泉寶劍鎖牛斗。臥壑孤松耐雪霜。未浹九旬纔一歲。眞遊迢遞白雲鄕。</text>
<title>挽金僉知 忠男 其二</title>,<text>短小平生精悍人。留侯名冠漢朝臣。忠誠滿腹謀猷正。英彩凝眸議論新。黑綬初程雖溷迹。靑山晩業足怡神。忘年知己危蹤在。共洒傷時淚幾巾。</text>
<title>銅雀亭玩月。示諸門親。</title>,<text>直道招尤不自羞。餘生只合任悠悠。忘機魚鳥閑爲味。寓興江湖退亦憂。愚智同歸人已老。盈虛有數水空流。三年此會皆無恙。卽是逍遙第一遊。</text>
<title>銅雀亭玩月。示諸門親。 其二</title>,<text>昔年京國羡吾門。花樹筵開勝事繁。浮世卽今無處好。同宗到此幾人存。回頭城市塵千尺。入手江山酒一樽。枕藉舟中肝膽照。歲寒懷抱不須論。</text>
<title>還家後又三律。寄同遊諸君。幷小序</title>,<text>四月江天暑氣微。滿輪蟾魄到星稀。空明浩浩驅纖滓。蒼翠重重聳瑞輝。逸興何嫌村犬吠。雅懷偏愛渚禽飛。歡娛未愜鹿蹤散。怳若瑤池宴罷歸。</text>
<title>還家後又三律。寄同遊諸君。幷小序 其二</title>,<text>不向銅梁學問津。耽看新綠趁芳辰。江山千載名區別。親戚三年勝會頻。綃幕乍騰迎素月。瓢樽相屬和陽春。身逢離昃催行樂。短夜甘爲秉燭人。</text>
<title>還家後又三律。寄同遊諸君。幷小序 其三</title>,<text>卯酉餘閑得自由。來尋江月泛安流。蘭橈影動靑楓岸。鐵笛聲高白鷺洲。世路顔交從石穽。門親情愛貴梯樓。一樽未盡東方曙。還訝天心忌勝遊。</text>
<title>次懶眞翁李公 準 舟中韻。還寄。</title>,<text>曠望郊原孟夏時。綠陰黃鳥正相宜。風搖謝練光初定。月照韓簪影自移。不恨餘生常局促。還甘晩節久棲遲。苔扉何幸高軒過。把酒開懷喜且悲。</text>
<title>次懶眞翁李公 準 舟中韻。還寄。 其二</title>,<text>每笑司空不遇時。名亭三復退休宜。耽經玩史門多閉。問柳尋花杖屢移。裁得葛衣從短短。炊成麥飯任遲遲。平生子美徒文藝。枉道人情老易悲。</text>
<title>次懶眞翁李公 準 舟中韻。還寄。 其三</title>,<text>陰晴寒暖順天時。飢亦何傷飽亦宜。有几還如南郭隱。無文寧復北山移。江心渦雨舟行淺。峯頂稠雲月出遲。得喪從來俱足夢。孰爲歎樂孰爲悲。</text>
<title>次懶眞翁李公 準 舟中韻。還寄。 其四</title>,<text>孤臣積罪負明時。三黜誰言去二宜。酒甕多從泉響聽。書床頻向樹陰移。回頭城巿黃埃漲。屛迹江湖白日遲。順理安常歌鼓缶。人間萬事不須悲。</text>
<title>次懶眞翁李公 準 舟中韻。還寄。 其五</title>,<text>誰知邊警又斯時。練甲調糧詎得宜。大義唯思藩職盡。群情亦懼賊鋒移。公爲勳宰忠猶篤。我是村氓死太遲。沐浴昇平遺澤在。干戈天地莫深悲。</text>
<title>贈別謝恩使申淑正 湜</title>,<text>歲寒同有後凋心。交道何須較淺深。舒慘天時塵撲帽。悲歎人事雪盈簪。獨賢晩節因優老。遠訪窮郊爲賞音。却憶昔年西去路。班荊相對惜分㯲。</text>
<title>挽洪唐興 進</title>,<text>哀榮七十六春秋。宦業勳名第一流。學有淵源涵養熟。節無夷險死生休。嫡孫承重家聲遠。議政加銜葬禮優。未必山頹緣木稼。秦舂嗚咽不成謳。</text>
<title>挽洪唐興 進 其二</title>,<text>聰明記誦老猶長。端重雍容貴益彰。隆渥浹肌忠未效。沈痾入骨藥無良。班行寥落孤臣去。里巷凄涼一老亡。白首知音惟我在。臨終訣語慟難忘。</text>
<title>挽金同知 玏</title>,<text>頤吉年來得遯亨。盟深龜鶴保幽貞。田園亦占公侯樂。嶺嶠猶懸魏闕誠。入手光陰身已倦。轉頭榮辱夢堪驚。少微星忌南州月。惻耳如聞薤露聲。</text>
<title>燈夕詠懷</title>,<text>又逢燈夕感年華。不是他鄕不是家。燕已重來鶯未至。花雖盡落柳堪誇。紛紛世路黃塵起。孑孑人生白髮斜。悄坐山窓無酒興。呼兒半夜促煎茶。</text>
<title>醉贈崔主簿 彦國</title>,<text>五十年前舊酒徒。窮郊相訪幾相娛。菁華自嘆崇庳較。筋力誰言老壯殊。君有賢郞貧亦養。吾無少妾醉能扶。山風江雨鶯聲裏。共別窩翁費一吇。</text>
<title>挽僉使旭姪妻趙氏</title>,<text>貧家賢佐倍辛酸。武弁陞貂宦業難。兩箇女兒婚始畢。數間茅舍築纔完。人生有限風燈暗。世事無端草露團。猶舅正當恩譴日。未將衰淚酒靈壇。</text>
<title>挽僉使旭姪妻趙氏 其二</title>,<text>貞心懿範陋金釵。鹿駕雍容自海涯。主饋寧憂薪水窘。宜家猶幸瑟琴諧。三城謹飭資賢助。一鎭睽離惱病懷。纊息欲寒人事變。終南斗屋鎻烟霾。</text>
<title>次洪川泛波亭韻</title>,<text>一帶長川擁茂林。觀瀾隨處養沖襟。官田多種淵明秫。齋閣時鳴子賤琴。片月窺簷如有約。孤雲出岫本無心。三年坐嘯今三紀。白首憧憧夢不禁。</text>
<title>次洪川泛波亭韻 其二</title>,<text>山水中間松桂林。聞君高卧滌煩襟。洞天形勝唯高閣。太守風流只一琴。黃鶴可招知異境。白鷗相近絶機心。春來定是桃花浪。人岸漁舟恐不禁。</text>
<title>挽陣亡李永柔 有吉</title>,<text>藉甚靑蓮學士孫。詩書舊業換橐鞬。耽州早著分憂績。虜穴終含死事寃。劉總督亡連毅魄。金將軍逝倚忠魂。虎頭燕頷歸何所。虛塜坡山白日昏。</text>
<title>送別李善應 頤慶 之任江陵</title>,<text>二百同年五十秋。白頭今日幾人留。南城咫尺猶常阻。東海滄茫況遠遊。酒興於君天亦戒。詩窮在我鬼相謀。干戈滿地音書斷。兩老相思淚自流。</text>
<title>送別李善應 頤慶 之任江陵 其二</title>,<text>稀年何事佩符行。進未朝參退未耕。東閣梅花供索笑。北窓丹鼎試呑精。民風質朴刑宜措。士習眞醇敎易成。暇日蘭舟垂釣罷。海棠沙路馬蹄鳴。</text>
<title>送別李善應 頤慶 之任江陵 其三</title>,<text>慣踏溟州四紀前。送君爲宰倍悠然。臺臨鏡浦鰲頭月。橋擁江門鶴背煙。異境固多蓮榜友。中年應盡王樓仙。濟生先問桑麻長。興學還尋子弟賢。</text>
<title>寄都元從事丁李兩君。</title>,<text>騎省郞中舊狀頭。名高幕府近中州。淸邊籌策裏元帥。草檄文華懾虜酋。樽俎餘閑猶撫劍。關山遠別獨登樓。近聞商牧身無恙。莫向鴒原淚灦裘。</text>
<title>寄都元從事丁李兩君。 其二</title>,<text>南嶠頻年臥草莱。靑袍還逐羽書來。極天關塞身猶健。滿地干戈鬢未摧。國事何嘗忘一日。時艱聊復醉三杯。湘潭老友長回首。欲寄相思雪裏梅。</text>
<title>贈別謝恩書狀尹正 知敬</title>,<text>淸風孤竹夏天凉。筐篚酬恩覲耿光。北學細觀周禮樂。東歸剩補舜衣裳。先將學術分朱陸。還就文章擇漢唐。增益胸襟九雲夢。重逢刮目對珪璋。</text>
<title>挽成僉知 以文</title>,<text>靑春文囿屢回翔。秋菊芳華冒雪霜。玉署金閨香案近。麟兒驥子舞衣長。歎娛自古多來往。慈愛如今半在亡。西塞迢迢甚東魯。重泉猶復斷猿腸。</text>
<title>挽成僉知 以文 其二</title>,<text>憶成春服散沖襟。共向重興寺裏吟。南巷對床常慕德。東郊聯枕更知心。襲蘭倶化芬芳早。麗澤相資講習深。耿耿交游餘宿債。夜臺安得永追尋。</text>
<title>挽成僉知 以文 其三</title>,<text>四紀駸駸事渺然。兩家荼毒正相憐。追惟海國奔喪日。同是墳庵守制年。過去悲歎從白首。向來榮辱任蒼天。幽明暫訣吾將往。姑且哀號尊漬綿。</text>
<title>簡寄韓柳川 浚謙 忠州客寓</title>,<text>遺世孤蹤萬念消。相思雙鬢共蕭蕭。鳳凰已失爭先覩。松栢猶知保後凋。湘浦懷沙難報主。辰州浮海得還朝。元戎宿望今虛語。學士何曾解射雕。</text>
<title>疊泛波亭韻。寄李仲宲方伯。</title>,<text>關東一城總雲林。左右江山帶與襟。方伯興來撾羯鼓。遨頭醉後弄胡琴。鍊丹未試醫民術。懷王空存報國心。臥憶舊遊如隔世。欲袪閑夢亦難禁。</text>
<title>追奉冬至使李僉知 昌庭</title>,<text>聯璧淸標出壑氷。中年黃甲九霄鵬。賢才已試神君效。重望還孤學士稱。萬里乘槎瞻紫闥。三春淹館對靑燈。遙聞遼塞訛言動。舊筆呈書義氣增。</text>
<title>追奉冬至使李僉知 昌庭 其二</title>,<text>家世交情共里閭。忘年相愛弟兄如。靑雲遠器甘行役。白首孤蹤任索居。負罪猶堪頻對酒。思歸叵耐久停車。前秋贈別非無語。方被臺評未敢書。</text>
<title>聞白沙相公訃音有作</title>,<text>脩短人生事渺茫。靑松未折白沙亡。雄豪間氣凌山岳。耿介孤標冒雪霜。北塞招魂香一瓣。南郊忍淚酒千觴。幽明同調應歎會。日擧藍輿也不妨。</text>
<title>挽崔祥原 胤祖 夫人</title>,<text>伯晦亡來禍益偏。雙珠英俊早昇仙。高門女士神難旺。多產夫人福不全。壻是聖朝王子貴。翁爲勳胤使君賢。恩榮未半餘生遠。胡乃丹旌暑雨天。</text>
<title>贈山人智訔。蓋五峯公所指送也。</title>,<text>黃卷生涯白髮催。神遊天地眼恢恢。棲遲不憚遭三黜。殄瘁那堪賦八哀。蝸屋夜明飛熠熠。紫扉晝掩長莓苔。閑中恨識廷陵老。頻導山僧乞句來。</text>
<title>挽丁興海 好寬</title>,<text>宏才秀骨異常倫。屈迹遐荒亦失人。麴孼安能戕性命。瘴氛猶得損精神。銅章千里羈遊久。黼翣三庚返葬新。半百年光止貂玉。夜臺何處蘊經綸。</text>
<title>贈別公洪都事崔 振雲</title>,<text>憶曾玄髮佐旬宣。屈指星霜四十年。兵燹誰非新郡邑。風煙應是舊山川。徐觀士習裁橫䳱。急察民情解倒懸。莫道賓僚少權力。誠心感動主公賢。</text>
<title>贈別公洪都事崔 振雲 其二</title>,<text>郞星貳陜福星臨。符彩酋酋錦水潯。禾稼盈眸供晩酌。琴歌入耳助長吟。三南無警官宜逸。四郡多仙夢亦尋。遙想疲氓號曳木。仁人安得不傷心。</text>
<title>贈別公洪都事崔 振雲 其三</title>,<text>蓮幕佳賓得意秋。靑衫皁蓋去悠悠。文華豈限揮三賦。吏局須先試一州。峻坂黃埃頻叱御。名區皓月獨登樓。知音倘憶屯山老。白首空添㓒室憂。</text>
<title>謝金直長 孝建 携酒來訪</title>,<text>太廟齋郞太古心。公餘載酒遠相尋。雲雷天地靑箱泣。風雨江湖白首吟。世味從來多染指。人生到處幾知音。淸歎却恨催歸去。最好中秋辱再臨。</text>
<title>初度會翌日。簡謝李芝江昆季 稶稙。</title>,<text>雙璧聯鑣道路難。秋山凜凜暮江寒。衰年盛會何常遇。淺酌深情可盡歎。兩氣低簷蒲席潤。星輝照座蠟燈殘。孤村夜靜賓朋散。遮莫衣巾白露溥。</text>
<title>挽李舒川 愖 母氏</title>,<text>名家敎育配名門。道盡三從亦達尊。萱肯慈儀餘大耋。菜衣孝奉幾豐藩。時思飮乳亡賢婦。每好含飴有弄孫。復魄湖鄕奚損福。千年儲慶砥平原。</text>
<title>簡寄鄭將作島中</title>,<text>西關羈靮亂離初。丹悃靑眸二紀餘。聚散悠悠音信斷。升沈袞袞鬢毛疏。憐吾亦輟南湖釣。嘆子新投北闕書。鴨島風霜秋氣肅。宦遊消息問何如。</text>
<title>奉賀崔先達 始量 甲科第二名</title>,<text>四十人中第二名。兩朝黃甲繼家聲。詩書澤厚宜無忝。堂構功深固有成。鶴髮歡愉膺善慶。鳳毛光彩際文明。恩筵賀客皆張仲。老我何能進一觥。</text>
<title>送別趙遂初 存性 歸保寧鄕莊</title>,<text>晩節云胡任向隅。明時同廢罪名殊。靑雲璉器聊爲爾。白首樗材已矣夫。病後那堪新雨雪。生前合着舊江湖。天涯此別翻成夢。何日重逢醉百壺。</text>
<title>送別趙遂初 存性 歸保寧鄕莊 其二</title>,<text>三載過從亦勝因。一牛鳴地是芳隣。情猶骨肉承規益。迹似漁樵葆道眞。愚智同歸人欲土。盈虛有數月將輪。分携正値干戈世。老淚難禁灦兩巾。</text>
<title>奉謝李韓平 慶全 奉使南還。贈烏竹杖。</title>,<text>大范忠賢小范傳。先憂後樂當靑氊。宣風重鎭今三載。莊史名山又一年。龍節勢衝星斗肅。鳳函光照雪霜鮮。歸程採得家園竹。分與衰翁柱醉顚。</text>
<title>奉別關東伯鄭 岦</title>,<text>綾衾初向鳳池收。玉節還從鏡浦遊。轟篴一聲驚別鶴。鳴沙千頃起眠鷗。西邊有事晨看彗。東海無潮夜放舟。兩地相思何處寫。襟懷雪月寄悠悠。</text>
<title>奉別關東伯鄭 岦 其二</title>,<text>一官周歲亦登仙。非爲丹砂葛稚川。萬二千峯眞境界。去來今歲好因緣。棠陰鈴牒常乘暇。松逕藍輿或任便。獨病窮民秦壟役。呼耶飢凍總顚連。</text>
<title>奉別關東伯鄭 岦 其三</title>,<text>十九年間藹士林。看君玉立貌如心。過從不必論疏數。愛慕還須認淺深。白首殘生餘楚奏。靑雲遠業在商霖。臨岐勿洒兵興淚。未臘應知有好音。</text>
<title>送別崔從事 有海 赴嶺南</title>,<text>洛陽才子少年行。從事靑杉別語忙。夜雪郵亭凌栗烈。晨氷嶺路任顚僵。榮枯到底心無累。夷險當前節有常。歸見寒岡應問我。爲言衰病臥淸漳。</text>
<title>挽金金溝 滋</title>,<text>交遊五紀夢依依。七十人生古亦稀。好惡同天吾已黜。仙凡異地子先歸。手書數紙空留篋。山雪三冬獨俺扉。伯氏亡靈應不泯。爲言屯老久忘機。</text>
<title>挽金金溝 滋 其二</title>,<text>童稚交情到白頭。悠悠往事水東流。濟生洞裏觀場戲。彰義門前走馬遊。喪亂風塵三見面。別離雲樹十經秋。沖襟直節今難得。泉下重逢怋始休。</text>
<title>贈別黃延伯李遠伯 德泂</title>,<text>南藩異政著來蘇。聖哲新分右海符。一路慈祥瞻福曜。三軍號令仰威孤。催科不忍民丁散。傳命誰憐驛卒逋。獻歲棠陰來吉報。遼陽大捷解艱虞。</text>
<title>贈別黃延伯李遠伯 德泂 其二</title>,<text>玉節西行歲暮天。長程氷雪碧瀾邊。干戈土木同時作。飢饉瘡痍在處然。原隰靡遑詢白屋。樓臺無興設華筵。近聞鄕學多疏闊。文憲儒風恐不傳。</text>
<title>贈別黃延伯李遠伯 德泂 其三</title>,<text>連門舊好還姻戚。知擧新緣又讞僚。白首憐吾摧羽翮。靑雲羡子聳風標。一封書信愁來斷。兩地形容夢裏遙。去國羈懷何處苦。胡床雪月倚華譙。</text>
<title>挽吳晩翠 億齡</title>,<text>兩朝儲養聚精英。吾友端方冠列卿。餘事文章華國手。平生忠信愛人誠。都民有口稱才德。宮妾無蹊識姓名。獨賴聖聰思弊笏。優恩異數感幽明。</text>
<title>挽吳晩翠 億齡 其二</title>,<text>福鄕何歲挺才賢。早陟花磚望若仙。金玉本爲諸寶最。松篁應是衆芳先。朝京被譴安時命。遯野耽閑絶世緣。同病相憐今遽訣。巨卿歡會在重泉。</text>
<title>挽吳晩翠 億齡 其三</title>,<text>性固溫恭猶直節。言雖寡默亦英風。匡時未展經綸藴。持已還添學問功。敎子育孫皆孝謹。家聲門慶永興隆。精靈似恨堪輿術。遠隔先塋杳靄中。</text>
<title>簡謝平昌倅李 璈 歲饋</title>,<text>襄陽曾試鹿鳴賓。屈指于今四十春。君有二兒登桂籍。吾無一事臥藤輪。情深歲饋來東峽。念切民艱望北辰。白首重逢在幾日。仙山應護採芝人。</text>
<title>挽尹佐郞 偀</title>,<text>惟吾內弟卽君兄。義到連家別有情。墨綬應星違出宰。紫氛纏斗欠成名。謝庭蘭玉留慈孝。原巷蓬蒿隔死生。綿漬無因奠靈几。湘潭老淚剩沾纓。</text>
<title>贈別北伯沈學而 悅</title>,<text>十九年來慣別離。兩經州俯六藩維。功名漸盛心猶小。職業常勤鬢已衰。秋部弛張關國禁。雪山輕重在民彝。卽今驕虜規南牧。鎖鑰非君更有誰。</text>
<title>贈別北伯沈學而 悅 其二</title>,<text>衰門何幸出貞柟。分陜賢聲自二南。敎育功存興俊秀。澄淸志切去貪婪。四陵霜露虔誠徹。六鎭山河武略涵。僉允得才皆致慶。私情惜別獨懷慙。</text>
<title>贈別北伯沈學而 悅 其三</title>,<text>殷勤天語激忠肝。玉節還忘道路難。獻策禁中頗與牧。興謠邊上范兼韓。理宜助宋金兵散。運必昌唐蔡鎭殘。我願西師先奏凱。咸關曾不動旌竿。</text>
<title>挽許相公 頊</title>,<text>緒業文貞德義尊。相門生相幾人存。傳家孝友麟遊圃。間世淸修玉出崑。命蹇終辭忠信報。時危混被網羅冤。長沙賦鵩非單閼。旅殯經冬隔故園。</text>
<title>挽白進士 振南</title>,<text>樂天亡後有賢才。兩世交情倚老萊。渭水江雲長入夢。春氷臘雪永含哀。三年陳迹淸詩在。十幅新牋絶筆來。金鐵精剛何遽損。應知越女禍成胎。</text>
<title>奉別李韓平體察之行</title>,<text>柹鵞仙老與蘇陰。交到忘年義分深。豈料後賢傳舊德。還從下里寄遺音。鳳凰英彩翔千仭。松柏枯形臥百尋。相贈云何煩縞紵。江雲渭樹總關心。</text>
<title>奉別李韓平體察之行 其二</title>,<text>百五風光二月天。霓旌雷鼓泛樓船。應羞逐客論孤憤。不效征人嘆獨賢。盛世豈宜忘保障。遐陬聊復賴旬宣。新蒲細柳年年好。危涕難禁洒別筵。</text>
<title>奉別李韓平體察之行 其三</title>,<text>浮世常情老易悲。干戈天地入支頤。高人忙事唯耽酒。病客閑功獨好詩。離恨轉深花早晩。歸期屢變月盈虧。今行採盡蒼生怨。一一條陳復命時。</text>
<title>挽七寸族叔申生員 休</title>,<text>東陽賢士世無儔。孝弟平生百行修。管輅聰明猶老壽。虞卿著述亦窮愁。爭看善慶興蘭玉。休道冤氛射斗牛。瓜葛睽離四十載。白頭歌挽涕雙流。</text>
<title>和任博士 叔英 寄詩</title>,<text>川爲舟楫旱爲霖。濟濟朝紳望若林。白首殘年唯有死。靑雲遠業本非心。曾知屈子醒無益。還笑袁公淚不禁。欲譬君詩淸廟瑟。靜中三嘆識遺音。</text>
<title>簡寄康竹澗 復誠。兼示李五峯 好閔。</title>,<text>睡窩仙骨最精剛。一病端由兩斧傷。送客昇州方設席。思人屯谷故停觴。重三佳節花如海。稀二殘年鬢似霜。安得藍輿暫相訪。披襟聊復對莊床。</text>
<title>五月初四日。卽先大父贊成府君生辰也。而下世四十六年于今矣。愍余險釁。三歲而孤。不識嚴顏。就鞠於大父膝下。終至承重。逮見門戶全盛時。壽宴歡樂之事。每念及此。哀慕由中。不能自抑。但拘於禮經本意及流來家法。凡於是日。不曾行茶酒之奠。年年落莫過了。竊念後賢有義起設祭之規。至述祝辭傳於世。今時俗亦多行之者。反復思量。有何大段害義於事亡如事存之誠孝也。噫。吾齒踰稀之久。餘日無多。已無及矣。感而有作。</title>,<text>恩深王父異常慈。初度玆辰遠莫追。生忌雖非先聖制。祝詞還有後賢儀。重違家法仍虛過。知負私情只益悲。明日松楸行節祀。十分蠲潔戒吾兒。</text>
<title>贈別謝恩使李公 弘胄</title>,<text>新恩壬午入芹宮。父子榮臨峽縣中。連席銓曹荊寄玉。問辭王府筆生風。昇沈袞袞身如寄。聚散悠悠夢未通。白首江湖空有淚。黃埃天地願無聰。</text>
<title>贈別千秋兼謝恩金廷叟 壽賢</title>,<text>彤闈憶選壯元郞。舊翮摧毛十八霜。累世交情申道義。連姻厚誼近門墻。風儀文藝當時最。吏局人和在處長。鶴禁謳歌成羽翼。金臺天上耀星芒。</text>
<title>贈別千秋兼謝恩金廷叟 壽賢 其二</title>,<text>再度觀周得意遊。謝恩兼又賀千秋。灤河水淺舟難動。遼塞烽稠柝未休。報及兇書常帶憤。語終降將便含羞。從來愷悌神應勞。爭看東藩第一流。</text>
<title>挽辛同知 慶晉</title>,<text>華麓先生胄子賢。傳家詩禮是靑氊。端醇氣度由眞性。凝遠襟懷自弱年。名重學宮思擇友。望孚朝著戒趨權。窮途八稔心無怍。隱卒誰知聖澤宣。</text>
<title>七月初十日。始到京家。卽還出有感。</title>,<text>四載誰知見弊廬。悤悤策蹇返郊居。苔堦侵長移栽竹。塵架猶存散秩書。欺世虛勳從納祿。孤恩宿謗任盈車。最傷先廟疏香火。老淚頻揮展拜餘。</text>
<title>送李韓平三度體察之行</title>,<text>一年持節再三行。保障修完有幾城。北極商量兼遠邇。南州凋瘵遍民兵。旱乾經夏荒災迫。力役連村怨氣盈。痛恨守臣無尹鐸。晉陽今日亦虛名。</text>
<title>挽許生員 長生 母金氏</title>,<text>哭到崩城萬念昏。哀誠只在薦蘋蘩。回燈暗壁長含恤。合劍重泉始洩冤。懿訓寧無紗幔業。慈恩亦有秤鎚痕。終天罔極孤兒慟。未見呱呱一箇孫。</text>
<title>贈別洪僉知 霶 赴京</title>,<text>世分交情保歲寒。人間何處免悲酸。五年草土長深墨。萬里驅馳只寸丹。緹幔飛灰陽已動。瑤墀添線曉將䦨。千官拜舞呼嵩罷。玉曆頒來使事完。</text>
<title>挽李鳳山 郁</title>,<text>忠直元臣宅相存。淸明遜悌稱賢門。愛人誠篤終符始。莅職才長簡勝煩。惇睦一生思洛社。睽離四載望湖村。誰知永訣新秋雨。兩眼長留老淚痕。</text>
<title>贈別湖南方伯柳子有 穡</title>,<text>三霜草土鬢如絲。風木餘懷觸物悲。玉節金章新寵命。業孤蓬矢舊心期。威聲正在澄淸急。仁澤寧容乳哺遲。鈴牒滿床皆疾苦。暫時絃管入支頤。</text>
<title>贈別湖南方伯柳子有 穡 其二</title>,<text>三紀塵蹤一夢如。湖南民物太平餘。先公重望觀風遠。小吏庸才製錦疏。同榜情深連夜飮。二天恩厚滿牋書。君今繼按甘棠節。別淚難禁濕舊裾。</text>
<title>挽沈判書夫人</title>,<text>疏派天潢玉德彰。于歸名閥恊佳祥。龍頭峻選靑雲爛。鳳尾殊榮紫誥長。半百光陰燈影冷。二三兒子桂花香。人生耳順猶爲壽。劍合重泉樂未央。</text>
<title>題朴錫吾江亭</title>,<text>主翁心匠素通神。新構湖亭面勢均。髙峙長流俱可樂。游鱗飛羽各相親。半輪明月人間晝。一朶名花物外春。懶拙應成乞骸願。慙無綠野永爲隣。</text>
<title>庚申八月二十日。醉呈諸尊丈。</title>,<text>七耋三齡過古稀。又逢初度太支離。眼前自笑紛榮辱。身後誰憐混是非。胡馬肥時八站困。杞天崩日萬方悲。情親勝會無悰緒。終席還將別淚揮。</text>
<title>贈別公洪都事金景時 聲發</title>,<text>屈指昌朝百五年。明良相遇盛無前。垂紳拜賜銀章美。在笥分光玉署賢。後裔何嘗忘世守。窮鄕猶得保家傳。懷忠不啻文貞笏。撫玩難禁淚泫然。</text>
<title>贈別公洪都事金景時 聲發 其二</title>,<text>君子儀容服飾均。粧完束帶又彬彬。不須漢玉搖星月。何用唐銀壓鬼神。感徹貞陵恩賜日。悲纏沖老寶藏春。朝章畢竟歸凔海。長夜于今已復晨。</text>
<title>贈別公洪都事金景時 聲發 其三</title>,<text>騎省郞官佐幕行。祖孫湖外繼家聲。聖恩特免朝天役。銓選偏憐愛日誠。乘驛何能娛令節。備牲須得養專城。學專詩禮賢兒在。知有前頭折桂榮。</text>
<title>族會宴詩幷序</title>,<text>成周宗法世無傳。敦厚家風仰祖先。勝會寧分同異姓。歡情莫較盛衰年。陽生關塞消氛䘲。月照賓筵響管絃。薄劣偏承諸戚敬。桑楡晩景只堪憐。</text>
<title>族會宴詩幷序 其二</title>,<text>一本千枝念厥初。推誠相愛戒相疏。尊行謬忝凋零後。懿禊重修曠廢餘。聚散悤悤宜勸酒。悲歡袞袞自沾裾。誰家又作明春會。洛草如茵待小車。</text>
<title>族會宴詩幷序 其三</title>,<text>彝倫最貴勸親親。孤露餘生倍愴神。時屈何安陳異饌。門衰惟幸會同人。一堂和氣寒猶暖。十世仁風舊亦新。孝悌在家忠在國。樽前不必語諄諄。</text>
<title>方陳乞致仕之日。不意受賜貂皮紗帽耳掩。實特命也。感拜之極。仍有所述。</title>,<text>五載纍臣返舊京。恩宣帽套夢中榮。恒規不與朝紳遍。異數還從臈月行。兩耳煖時聾已甚。一身閑日餒猶輕。烏貂亦好黃冠用。歸老終須戴聖情。</text>
<title>申正淑耆英會次韻</title>,<text>耆年適會士林英。孝宴同歸國典榮。念切西疆當戰守。恩深北極際文明。諸賢已遂靑雲業。一老難堪白髮情。盛席先逃雖失禮。商量應免罰杯成。</text>
<title>挽李直長 義健</title>,<text>悠悠天地入風塵。峒老如今有幾人。絶俗仙標良可敬。忘年交義最相親。長書寄處精華舊。妙筆看來骨法新。泣盡山陽聞笛後。不堪回首廣陵春。</text>
<title>挽曹南洲德純</title>,<text>緣重連家六紀餘。平生肝膽弟兄如。升沈逝水歸滄海。榮辱浮雲過碧虛。匹馬忘勞屯野路。扁舟失約富村廬。未成亭記催仙旆。泉下相逢恨未除。</text>
<title>挽曺參判 倬</title>,<text>對策天人老廣川。下帷勤學最多年。籠羅必就三長史。體驗還成二養編。謙福稀齡官祿貴。義方純孝子孫賢。平生善慶應垂裕。晩毓曾玄慰九泉。</text>
<title>挽李參議 稶</title>,<text>霜鬢烏髭識面初。中間荏苒閱居諸。深情不以榮枯間。厚誼寧因老少疏。藥裏關心多病後。詩筒寄興偶吟餘。銅湖甕里幽明隔。誰復相尋策蹇驢。</text>
<title>贈別金天曺 著國 遠接從事之行</title>,<text>馳迓皇華鴨水陽。文童麟鳳是劉楊。離筵莫問人頭白。征路應驚柳色黃。宗海藩誠宜導達。齊天帝德貴揄揚。知君孝悃離庭遠。專仰晨昏伯氏將。</text>
<title>三月上巳後二日。述懷呈李僉正剛中 惟侃。蓋用賢郞 景稷，景奭 兩君元韻也。</title>,<text>無論亂日與芳辰。隣舍交情老更親。墜馬餘傷猶强起。臨觴快飮亦愁呻。南州已竭農民力。西塞空飛驛路塵。節序悤悤花盡發。今年誰是太平人。</text>
<title>三月上巳後二日。述懷呈李僉正剛中 惟侃。蓋用賢郞 景稷，景奭 兩君元韻也。 其二</title>,<text>陳荀兩老遠相過。扶侍爭誇驥子多。誰似隔墻開小逕。有時携手問微痾。一舒良晤情猶密。三進深杯氣益和。最愛郞君二龍在。夜分殘燭唱高歌。</text>
<title>挽柳監司 穡</title>,<text>完柳名家地望尊。聯翩科甲鳳騰騫。南藩按節承先迹。東首抛紳復旅魂。橫謗在身終抱恨。孤忠遇主永銜恩。幸人喪禍讐家喜。世道陵夷不忍言。</text>
<title>贈別寧越倅李 升亨</title>,<text>遊宦南中嘆久睽。歸來載酒訪屯棲。淸詞幾遣仙兒唱。拙句頻催野老題。誰道世情寒煖異。自憐交誼死生齊。明年衰甚稀加四。別袂難期再得携。</text>
<title>挽權吉昌夫人</title>,<text>江南富室毓閨賢。來配名門福德全。官爵崇髙麟閣煥。子孫蕃衍鳳毛鮮。衰裳淚灦燈回壁。藥鼎灰寒劍合泉。享到稀年何所歉。千秋餘慶舊靑氊。</text>
<title>送別趙尙州 纘韓</title>,<text>鳳沼恩波夙夜臣。文章端合演絲綸。一麾何遽辭明主。五袴猶能惠遠人。風詠樓高纔下令。化寧村僻已歸仁。昔年討捕今安撫。和氣傍通百里春。</text>
<title>送別趙尙州 纘韓 其二</title>,<text>嶷嶷風標挺世賢。連門同里好因緣。靑雲遠器猶一品。白首離懷又一年。已料文章難與敵。遙知音問得相傳。風山書院靑衿盛。興學陶才務在先。</text>
<title>奉別李宣慰 敏求</title>,<text>三十年前奉命臣。送君千里動征輪。文章足以驚殊俗。忠信尤能服遠人。正値西邊戎務急。況聞南國驛書頻。嚴親白首惟憂疾。致戒巵觴日日新。</text>
<title>奉別李宣慰 敏求 其二</title>,<text>客使先聲乍有無。冬天久候太勤劬。釜山亭館今灰燼。萊郡雲煙舊畫圖。徵稅萬箱貪吏快。貿財千駄富商娛。當年幸得賢宣慰。能把淸芬動海隅。</text>
<title>贈奇德豐 協 降授端州之行</title>,<text>遼瀋干戈度幾春。震隣憂畏太平民。正當漢北傳凶䜓。莫道咸南隔虜塵。白首孤蹤非國老。靑雲遠器亦邊臣。殫誠武備兼文敎。應有褒徵動紫宸。</text>
<title>贈奇德豐 協 降授端州之行 其二</title>,<text>竝黜南湖宿願諧。相從西郭暢餘懷。論交早晩情無間。撫迹榮枯事或偕。一別那堪勞遠夢。三年難得保殘骸。臨岐樽酒頻揮涕。欲唱驪駒愧類俳。</text>
<title>耆老會卽事</title>,<text>風流晩節貴追尋。眞率耆英自古今。盛世恨無鳩杖賜。窮郊幸有鳳軺臨。皆言重地多機務。誰道佳辰少賞心。一曲琴歌情緒動。深杯莫厭十分斟。</text>
<title>失題</title>,<text>牧隱諸孫遍海東。傳家文獻仰遺風。先公厚德無存歿。同閈深情有始終。處世榮枯從老櫟。浮生聚散任飄蓬。斯年鮮被斯行役。努力加餐貴保躬。</text>
<title>贈別尹靜春 暉</title>,<text>靑石巉巖雪滿蹊。泥車盡日費攀躋。豺狼夾路宜無近。薏苡興讒貴不齎。遠器靑雲甘役役。殘生白首任棲棲。干戈天地常多感。此別那堪倍慘悽。</text>
<title>贈別李贊畫 時發</title>,<text>角巾茅店廣津陽。半百生涯兩鬢霜。起廢安知推轂遽。臨行不忍絶裾忙。威名烈烈胡酋服。陣勢堂堂我武揚。塞上應多舊部曲。霓旌到處費壺漿。</text>
<title>耆英會詩竝序</title>,<text>卿相于今幾老成。域躋仁壽世河淸。廟堂正値詢黃髮。祠祿猶知貢赤誠。乘暇游從非愛酒。逢場談笑豈忘兵。半燒銀燭先扶出。宮路愁聞玉笛聲。</text>
<title>耆英會詩竝序 其二</title>,<text>耆碩從前設宴頻。自天雲澤聖朝仁。恒宣法醖兼仙樂。別遣中官與近臣。此會適丁多難日。幾人重見太平春。鶴毛鮐背形容古。合着丹靑妙入神。</text>
<title>過平泉莊有感 湖堂應製</title>,<text>伊水秋容淡。龍門暮色蒼。名園皆穴蟻。往事劇亡羊。太半唐朝宰。無雙李氏莊。淸霜餘雁翅。零露記蓮房。全盛人千載。豪華夢一場。箕裘傳閥閱。台鼎照琳琅。武略追韓白。文詞掩馬楊。身雖居寵祿。志亦愛林塘。南岳先梨熟。西山舊蕨香。坤靈破慳祕。龜卜協膏肓。堂構經營始。雲仍付托長。翬甍臨玉沼。鱗瓦映雕墻。鬼匠呈奇技。神龍獻寶藏。冬靑千歲幹。夜落幾叢芳。異木籠三島。名花網四方。川松陰雜沓。楚竹韻鏗鏘。瑞獸馴猶戲。珍禽浴且翔。禮星光燦爛。醒酒色蒼茫。縹渺神仙窟。薰酣富貴鄕。歡娛窮耳目。精麗極毫芒。綵筆珊瑚架。瓊漿琥珀觴。屛開雲母瑩。簾動水晶涼。倦倚赬虬杖。閑移紫筍床。桃笙驅伏熱。銀燭奪晨光。上客芝蘭佩。佳人綺繡粧。良辰頻宴衎。甲第沸絲簧。物象題評裏。珠璣咳唾傍。巡階採紅藥。弄水數文魴。偃仰甘終老。優游恐太康。初心安社稷。宿願復河湟。豈意私朋盛。終敎國脈傷。徒知燕可伐。莫念齒先亡。起自纖微釁。滋成轉輾瘡。朝班遺壽考。士論惜忠良。炎海波難測。平泉草已荒。餘生從白首。行樂寄黃梁。片石終難護。孱孫只自戕。人忘韓子樹。德愧召公棠。舟壑那能久。滄桑不可常。丁寧戒玩好。數語續歐陽。</text>
<title>宣宗大王挽章</title>,<text>何世無賢主。吾君最聖人。資應軒頊匹。德是禹湯隣。代邸祥纔發。周邦命已新。堂堂天日表。嶷嶷帝王眞。弘毅參寥廓。聰明動鬼神。經筵崇道學。宗廟薦精禋。盡孝期追志。伸誣要正倫。金張方膴仕。牛李勤同寅。摠攬權綱肅。宣揚政化純。虔誠惟事大。惻怛在安民。至治甌雖缺。淸朝鏡未塵。那知儒雅勝。遂致武威陻。賊禍踰侵阮。危悰效去邠。存亡秉藩節。拯濟荷皇仁。累下征蠻詔。催驅反國輪。貶深穿衛布。讐切臥吳薪。飢忍燒羊却。勞堪鐵杖親。綢繆遍牗户。譏察到關津。設險調兵歲。生財㣥餉辰。疇咨先撥亂。規畫急亨屯。宵旰憂勤甚。膏肓疾恙因。厭喧抛藥餌。求靜斷絲綸。南呂初逢吉。東榮吿上賓。祝堯齡奈減。傳啓祚猶申。誰念法宮建。翻成虞祭陳。文思爲可繼。禮俗貴能遵。雞犬三千里。鳶魚四十春。宸章遼左冠。御筆海隅珍。末藝難容口。宏謨早勒珉。剛貞元自性。儉約必于身。睿鑑常留照。英靈豈少磷。擬宣慙閣議。稱穆歉詞臣。賤迹龍灣護。恩肌鳳沼淪。軫寒分煖襖。憐暍賜涼巾。承乏紆爰立。噓枯忝再掄。鴻私酬蔑蔑。鑾駕送轔轔。功烈薰心久。儀形入夢頻。攀號搔白首。啜泣仰蒼旻。駑質將焉用。蔡沈獨不貧。長祈本支遠。昌熾更振振。</text>
<title>次盧蘇齋先生所題白彰卿新居</title>,<text>水玉蒼崖裏。松筠碧海潯。天生仙骨爽。人愛道情深。共赴蘇齋會。多從洛社尋。詞源唐隴右。筆法晉山陰。我祝花城篆。君聞楚戶砧。悠悠憑入夢。耿耿托知心。執籥言猶簡。居肓病未鍼。誰憐失伊鼎。獨嘆滑商霖。令胤傳詩禮。賢孀斷織絍。何緣承雅論。不復聽淸吟。舊業餘兵燹。新堂幾布衾。鏘金流雪壑。列綺動雲岑。白首追思昔。黃屝坐廢今。巷簞寧有食。泥井自無禽。至理存羲易。幽懷寓舜琴。還將汨羅水。遙向九原斟。</text>
<title>挽亡弟</title>,<text>憶曾分手亂離初。來自南州九死餘。擧目忍看先壟樹。號天慟哭孝陵墟。江都千里長回首。關塞三秋始得書。遠寄寒衣君愛篤。頻聞捷報我懷舒。恩深鳳沼霜添鬢。夢隔鴒原血滿裾。孤竹行朝聊復爾。一緘哀訃竟何如。人間永訣悲難歇。泉下重逢怨始除。冥漠長辭𪚥得計。奈何孤寡輟中魚。</text>
<title>挽西厓相國柳先生 成龍</title>,<text>嶠南從古挺名賢。嶽降斯人氣稟專。間世聰明推少日。超倫器識擅丁年。文章領袖看餘事。性理淵源嗣嫡傳。以杞包瓜應有隕。猶魚得水豈無緣。經綸人業躋台座。啓沃嘉猷拱御筵。情若友朋宸翰在。仰同山斗士論然。誰敎海寇千熙洽。奄致鑾旌賦播遷。撥亂宏才時已失。濟屯英略力猶綿。羈縻孰把忘讎比。詆斥翻歸賣國先。越績亶由能忍辱。漢儒元自不知權。角巾羸馬歸私第。義膽忠肝證上天。瞻彼洛園花竹秀。任他郿塢謗姍諞。莱衣暫戱烏啼急。姜被纔溫雁影偏。陋巷袛承催召札。脩門辜負會盟甎。新方着處甘收迹。舊學尋來務省愆。涵養功程雖益進。篤恭治化恐難宣。十寒久退微誠切。一飯長恩老淚懸。藥餌餘齡常閉户。圖書至味亦籌邊。居睽已載車中鬼。遇遯還封病後箋。加額共驚絃斷早。蓋棺惟幸玉成全。兩登麟閣鳴謙吉。九稔鴻樞秉德堅。箕尾輝煌臨下土。蓍龜寂寞去東埏。始終恩禮那容議。存歿哀榮莫與肩。步武蘇翁沙谷裏。儀刑陶叟隴雲巓。師宗又逝傷朝野。淸節今亡哭巿廛。晩輩愚庸空白髮。先生奬拔卽靑錢。追隨兵革襟懷徹。離闊星霜夢想牽。客歲丞音分擁篋。殘年題挽筆抛椽。遙持絮酒號千里。願擧藍輿指九泉。殄瘁憂深公案定。昭玆來許史臣編。</text>
<title>次洪太古 迪 碧波亭韻</title>,<text>浮世悤悤一旅亭。休論賜玦與楊庭。荷衣來是鳳凰鳥。暗室去爲箕尾星。使命難辭邊徼遠。謫居何陋海邦腥。驚心潮汐通三浙。駭目魚龍動四溟。每夕烽煙憑驛報。數村蠻笛惱人聽。應羞致富栽荊橘。只得充飢食楚萍。去國傷時顏易變。懷賢覽物淚先零。屋梁對月孤忠赤。泉路開樽兩眼靑。金骨百年留傑句。碧波千里有仙汀。未觀滕閣猶能記。形勝還如夢裏經。</text>
<title>送別睦僉知 大欽 茶山赴京</title>,<text>誰道吾東在海堧。人才藹蔚古今然。茶翁雅量非塵骨。松叟危忠是謫仙。奉使威儀星象動。送行懷抱酒杯傳。艱關驛路三千里。寥落詩篇二十聯。大小連喪皆可敬。季元方譽孰爲先。還同北海思鳴鳳。殊異南征恨跕鳶。中國儒宗應有托。聖朝禪派豈容偏。亞春陳賀梯航士。儲禁呈祥羽翼賢。玉漏聞從雙闕外。爐香來自五雲邊。爭看虎旅環宮衛。肯信龍舟繫禁川。受命安能甘寢食。持身聊竝佩韋弦。去時遼塞風吹㡌。回日燕山雪沒韉。河水流澌橋影斷。墩臺蔽野柝聲連。昌黎縣遠名齊斗。孤竹城荒義徹泉。村釀覺酸猶討價。客衣知薄永添綿。寺登白塔膚宜汙。巿閱紅梨口欲涏。倦僕隔窓噓鼾睡。親朋入夢寄蠻牋。凍呵沙硯難濡筆。漿吸銅瓶不嚙氊。但恐主恩深莫報。寧虞王事重相牽。鴨江旋斾靑眸豁。歡喜都忘老少年。</text>
<title>挽李安城</title>,<text>居住隣家兩少兒。洋洋魚隊未嘗離。論親旣忝同髙祖。序齒纔容間再朞。經業史功多放廢。娼樓酒肆恣遊嬉。中年悔過方知檢。晩歲求名僅守規。蔭列文班皆戀祿。南符北篆幾臨岐。憐君淸愼誠難及。愧我疏愚有底裨。袞袞榮枯猶石友。悠悠聚散各霜髭。自從屯墅棲遲後。又値安城罷散時。懿厥賢妻殫奉養。幸玆良姪謹扶持。哀絲豪竹心無累。肥馬輕裘性所宜。一病侵尋難可起。七旬羸憊莫能醫。況思不見孤懷動。往迹難忘老淚垂。養子於身雖髣髴。抱孫于膝亦參差。䏈衾細語前春樂。尊爵長號此日悲。上苑徒勞留夢想。衣臺應得會容儀。平生相愛宜相贈。永訣仍成自挽詩。</text>
<title>挽權舎人 昕 妻趙氏節婦</title>,<text>君子宜逢女士賢。人間兩美亦天緣。歎深琴瑟猶崇敬。禮重蘋蘩益致虔。擧案嘉儀凡幾日。崩城慟哭已多年。飛蓬亂髮常如括。麤糲稀糜少下咽。遑恤孤燈低暗壁。唯思尺劍會黃泉。雲愁雨慘將誰訴。玉碎珠沈不自憐。耿耿哀誠神必鑑。琅琅懿範史堪傳。母兒慈孝親生若。嫂叔嚴恭義服然。七月秋霖銅浦上。三旬仙夢玉京邊。湘纍欲效張林誄。把筆難禁淚滿牋。</text>
<title>挽鄭寒岡</title>,<text>西原冠冕擅于鮮。奕世名臣幾業連。星岳降精迎國士。雪岡鍾異挺儒賢。灰心場屋追無悶。立脚彝倫誓不遷。俯讀羲經編屢絶。坐耽麟史榻常穿。功存虛靜應超俗。學到明誠肯雜襌。冥老高風眞可繼。陶翁正脈最堪傳。文華著外輝奎宇。忠信閎中藹德淵。逖彼馨香來魏闕。勤斯束帛賁林泉。澄淸美化甘棠下。啓沃嘉猷鳳沼邊。恩重兩朝宜粉骨。禮成三讓盍歸田。孤蹤已斂觀頤後。尺疏還封遇遯前。州郡設施思往迹。江湖憂累屬殘年。兢持純熟須臾爾。嚴厲和平始卒然。耿耿丹衷仍臥病。蕭蕭皓髮遽登仙。愛君如父能全節。鼓缶而歌卽順天。獨子云亡雖孑孑。諸孫餘慶必綿綿。我於令仲非凡契。公與畸人屈好緣。四紀仰山傷闊別。一春瞻斗痛長損。先碑有托終相負。哀誄難工只自憐。欲奠生蒭路千里。夜臺歡會佇隨肩。</text>
<title>送別李聖徵赴京</title>,<text>專對燕山四度頻。今番使事最艱辛。飮氷只要全嚴命。服藥何遑護病身。莫道享儀方物盛。須令陳悃國書眞。情雖可痛難爲瀆。辭必無疑乃見親。告急梯航曾得達。辨誣牋奏豈容申。徐公監護言歸訐。態老隄防智出神。回視丁讒安敢擬。追思楊厚亦非倫。機關已阻乘槎客。交際難便借譯臣。兇戝固能潛睥睨。聖朝應已廣咨詢。初非漢室通夷日。正似周邦禦狄辰。禮重謝恩憂致慢。勢疏伸枉恐生嗔。四千里路行偏熟。三百篇詩誦幾巡。起廢離明霑渙汗。承歡晉接賜溫諄。平生計慮佳時久。當代文章制變新。口舌猶堪代斧鉞。胸襟都是藴經綸。昌黎正氣迎車月。孤竹淸風入袖春。愧我危蹤淹謗篋。欽公大雅聳朝紳。才能異處名聲動。論議同時困悴均。𪚥𪚥醉詞揮滿紙。終敎別淚拭沾巾。回程不遠宜相待。只恐翻爲地下人。</text>
<title>挽僧大將惟政</title>,<text>憶昔梅花寺。早識鍾峯老。四十四年間。人生頭盡皓。于戈又滿地。忠義誓蒼昊。緇衣復鐵衣。日夜憂心擣。辛勤泛慈航。遠入扶桑島。一病緣明主。久矣師之禱。山中棄瓶錫。山外餘文藻。海鶴與同歸。金章非所好。我贈左氏傳。師常以爲寶。瞻望不可見。中宵愴懷抱。訃來何太遽。仙凡俱草草。南雲一掬淚。灑盡沙彌襖。</text>
<title>題吳宗道奕世貞烈帖</title>,<text>于歸從一終。恒德婦人吉。齊眉敬相對。旣摯且有別。遽斷琴瑟絃。天乎命矣夫。孤燈伴隻影。傍有兒呱呱。割鼻與投井。只自殘其身。崩城或化石。至誠能感神。哀哀痛未亡。柏舟矢靡他。餘生無所爲。采蘩南澗阿。明心一炷香。夢寐怳相接。東隣管絃聲。獨處長血泣。空悲鏡中鸞。冀合泉下劍。霜雪被蓬頭。淸風吹琬琰。三世嗣徽音。應因家訓成。南國揭貞烈。文王之化行。賢孫宜有自。忠孝乃其實。欲立節婦傳。愧無如椽筆。</text>
<title>挽尹縣監 英賢 母氏</title>,<text>人家孰無禍。未有如斯酷。日月曾幾何。相繼三喪哭。哭兄仍哭妻。朞年兩重服。潘輿歸舊隱。一歡思啜菽。云胡罔極情。遽爾罹茶毒。茫茫穹壤間。叩呌空蹙蹙。世無郭與范。誰能救匍匐。丹旌載片舸。慘慘交河曲。念我通家誼。實因祥原叔。得交昆季間。恭聞慈範肅。賢哉和靖母。不屑養以祿。藉甚司馬魁。中年三刖足。福善理亦爽。何賴人如玉。曾成斷腸猿。況遭鴻山辱。平生孝親誠。風急皐魚木。豈無助祭烏。應有築墓鹿。子春須早悔。未堪長食粥。良工心獨苦。和淚寫挽幅。</text>
<title>挽鄭僉正 淑度 母夫人</title>,<text>吾母與慈闈。降生同戊寅。賤子隨賢嗣。登第俱壬申。兩家緣分深。憂喜亦相因。吾母少七耋。慈闈踰九旬。賢嗣去已久。賤子猶爲人。幾度升堂拜。三月是壽辰。今年設勝筵。不分忝後塵。獻觴陳賀語。應答何諄諄。仰瞻色敷腴。龜鶴含靈眞。阿兒孝誠篤。戲彩兩鬢銀。長孫始成童。氣骨如父親。共道宅相盛。三傑齊天倫。承歎迭起舞。歌管轟蒼旻。人間稀有事。萬口傳簪紳。那知月五彀。娛樂成悲辛。處世一夢忙。彭殤均是淪。設令享百歲。不過添六春。達尊無男婦。哀榮皆在人。欒欒棘人慕。血泣感鬼神。自念臥病久。有甚淸漳濱。弔哭負平生。菲忱焉得伸。歎息不能寐。秋天將向晨。</text>
<title>挽蘇齋夫人</title>,<text>往在甲申之春秋。喪吾祖母與吾母。今年又喪從母氏。從母於我恩深厚。七年之間喪三母。孑孑餘生詎能久。小功輕服不稱情。緬念平生多所負。封躋貞敬天下貴。加六稀年今古壽。不須張林千字誄。龍灘之女蘇齋婦。孤舟何日繫琴臺。嶺表雙旌風𩖴𩖴。臨江痛哭不能隨。永訣幽明挽白首。</text>
<title>挽沈會寧 克明</title>,<text>靑松名閥冠東瀛。積慶袞袞生公卿。箕裘緒業到吾祖。四鳳桓山難弟兄。風流文采世無伍。朱輪華轂沙堤路。吾祖有弟領樞公。卽是君之皇祖父。二祖俱享古稀年。鶴髮相將如地仙。吾時向壯君尙幼。戲綵膝下同蹁躚。領樞撫君指吾言。共須勤學期鵬騫。惟吾與君皆早孤。兩承均爲承重孫。論行雖是再從倫。情愛還同同復親。承歡未幾二祖逝。永慕于今餘卅春。遺孩孑孑幸趾美。受祿明時奉祭祀。君於才藝無不能。擧世皆稱天分異。資兼文武重且厚。風后力牧長回首。如何宦道太迍邅。未能一日安朝右。金章超授亦失意。生入玉門天寵耳。孤株難免兩斧伐。長在邊頭有以致。初秋相見倍驚嗟。滿面羸黑無菁華。團圓良覿僅數場。一病已就杯中蛇。沈綿三月藥不下。半百算盡陽生夜。懸弓壁上劍留匣。壯氣化作長虹射。嶷嶷風神墮杳冥。絶筆唯存蘆雁屛。孤兒寡妻已焉哉。奈彼聖善憂惸惸。平生義概喜振貧。戀戀綈布方在身。昆季淪亡亂離後。十四年來十四人。白首餘生謳幾許。況復薄劣叨匪據。重泉會合亦靑眼。知己心肝兩無阻。生蒭一束酒一卮。脈脈香煙君不知。浮生到處萬念灰。獨對靈帷淚交頤。</text>
<title>辭禮曹判書</title>,<text>新授禮曹判書臣沈。伏以臣之愚陋謭劣。聖鑑所洞燭。而過蒙寵擢。班躋六卿。常懷懍懍。夢寐亦驚。不意今者又授以秩宗重任。雖欲夙夜寅淸。報效萬一。而奈懜學術昧三禮何哉。亂離來。文書散失。典章蕩然。而變作新儀。多出於意慮之所不及。無於禮者之禮。動皆得中。雖使古人當之。亦有所不能。而況一介空疏。專事解頤者乎。世子賓容。責在輔導。藝文提學。職掌詞藻。自視欿然。何以承當。前後控懇乞解。非至一再。而辭不達意。誠未上孚。數年仍帶。從他笑罵。去國萬里。謂其已遞。而猶未也。揆諸朝政。豈不有欠。備邊提調。本不近似。至於有司。則尤爲非據。此何等時。而臣柄軍國籌策。以無用之一身。當至重之四局。如蚊負山。悶迫岡措。曾於辭單中。倂及前項情事。昧死待命。蓋有日矣。而賤疾少間。不敢久伏私室。安敢謂可出而供務也哉。伏望聖慈。俯諒微誠非出於循例虛讓。亟將本職與兼帶。竝許遞免。一以重公器。一以安愚分。不勝幸甚。</text>
<title>辭禮曹判書</title>,<text>正憲大夫禮曺判書臣沈。臣本庸陋無狀。學識蔑如。謬蒙洪造。驟躋六卿之列。涯分已踰。政體有傷。恒懷兢惕。無地自容。至如春官之長。三禮所典。館閣堂上。詞華是掌。臣是何人。冒此非據。從他笑罵。況春坊賓僚。爲任極重。不可一日叨帶虛銜。而除授三年。控辭非一再。尙未見遞。未嘗頃刻安于心。伏見東宮溫文孝敬。篤實謙恭。天質然也。切磋琢磨。講習討論。爲今日喫緊急務。而國家敎養之方。置諸尋常。宮僚之選。亦視以閑漫除拜。書筵勸讀。只是循例期會。如此而欲望開發聰明。薫陶德性。以基他日盛大之業。不亦遠乎。假日時事艱難。有所不遑。而東宮實無當前機務。問安視膳之外。皆資善講學之光陰。豈宜悠泛度日。以貽無窮之悔也。臣不暇他知。而以臣久忝賓客一事。深歎敎養之無其具也。臣素昧邊籌。人所共知。而上年冬。竊吹備邊堂上。至爲有司之任。遇事茫然。不成頭緖。加以積年渴𤺌。比來更甚。一日所飮。多至數甁之水。上年五月赴京。至今周歲。觸冒暑熱。長在驅馳之中。所患賤疾。轉成灦脹之𤺌。屈伸行步。動輒拘攣。不自堪忍。當此艱憂之日。不可任然在外。寸寸扶曳上去。恐有復命遲延之罪。臣雖極愚劣。受恩最厚。粗識主辱臣死之義。此何等時。而敢萌解務自便之計。但以賤情賤疾。如前所陳。不得不冒瀆天聽。不勝惶恐戰灼之至。伏乞聖慈將臣本職及提學賓客備邊有司竝與堂上而遞差。俾遂區區犬馬之願。</text>
<title>辭禮曹判書</title>,<text>禮曹判書臣沈。伏以當初楊經理之東來也。衙門事體。極爲尊嚴。而上年物力。不至如令日之板蕩。加以李德馨爲接伴使。其文學才猷。固有以見重於經理。而又負當世重名。人自畏憚。凡下館宇器帳廚供夫馬等事。極其整理。雖不比平時天使支待。而實近來諸大官之行所未有也。標下許多將官贈給之物。亦能預先措備。隨索輒應。未嘗有窘急之患。所以能得其歡心。稱道李陪臣。吃吃不容口。今者。經理失意西還。衙門下人。氣象摧沮。觸事生惱。臣於此時。受命跟隨而去。面生情阻。事事齟齬。本無時望可以彈壓人心。七年來長在西路。駑緩已著。昨又致祭李提督往回。平壤以東。列邑凋瘵。所不忍見。其中文官守令以善政稱者。偃蹇自尊。以爲得體。非臣號令所可指使。沿路人情。旣不以經理爲前日之經理。又不以接伴爲前日之接伴。時異事殊。易致落莫。凡百支待之事。必不成形。有損體面。有駭觀瞻。經理雖不以爲意。而下人等未必不致疑於厚迎薄送。使不承權輿之累。歸之國家。則豈非未安之甚。請急急下書于三道觀察使。十分申飭。俾無埋沒襄薄之嘆。至如贐行人情之資。臣亦知該諸匱竭。勢必空手而行。或至需用。實所可慮。令備邊司另議處之何如。臣於本職及兼帶經筵賓客提學等任。全不近似。人所共知。前後控辭。累數百言。誠意淺薄。尙阻兪音。心常懍懍。無地自容。今當遠行。不容虛帶。賤疾深痼。歸期難料。伏願聖慈特許竝遞。以安愚分。以重名器。</text>
<title>請出接伴副使</title>,<text>禮曺判書臣沈。伏以螻蟻賤軀。積傷衰病之餘。今來露宿霜雪凍地。凡五六站。經過長夜。大傷風寒。胸痛疝𤺌。一時俱發。入京艱難。伺候衙門。頃日。跟經理曉出龍山江上。午後乃還。飢凍虛損。有若中寒狀。𤺌勢加重。不自堪忍。須至控懇乞遞。不得已也。旣蒙恩暇調理。繼以有下政院之敎。退伏私室。傳聞惶駭。繞壁遑遑。無地自容。欲劃卽出仕。則賤疾猶在。欲再呈辭單。則嚴命如此。加以震宮有誕彌之慶。忝在賓僚之末。廢却祗候之儀。經理打圍郊原。亦不能隨行。罪戾之積。非止一事。臣之疾病實狀。中軍旗鼓諸人。皆已昭知。不加呵責。而久曠伺候。大段未安。雖有都監堂上。輪次仕進。而各牽本司職務。勢難專意於此。大抵衙門員役。比他浩大。其責辦需索。自不得不煩。而接應凡事。尤甚無形。百孔千瘡。東缺西漏。嗔恠疊出。歡愉掃如。蓋以經理臨莅最後。都監規模未定。公私赤立。洞然徹視。龜殼無毛。愈刮愈空。今日之事。固可矝悶。而人心玩愒。又有甚於物力之蕩竭。雖有可措之手。亦無勉副之計。如臣才劣望輕者。決難號令於其間。兼又賤病深重。不能刻意照管。事事陵夷。莫可收拾。其於儐接天朝大官。殊失體面。誠非細慮。臣在西路。再三控辭以不能堪任者。蓋預知有今日也。雖甚駑頑無狀。豈敢有一毫避事之心哉。近聞經理標兵。多有作挐閭閻。凌虛買賣之漸。委爲悶慮。此雖非臣之力量所能禁戢。而亦莫非臣之不幸有以致之也。如未蒙曲察愚陋。許遞此任。則請依楊經理初來時朴承宗爲副使事例。以才望通政官一人。差出副使。以佐不逮。則料理接應之際。無甚僨事辱國之患矣。緣係事理切迫。敢輒區區號籲。臣不勝戰灼竦仄之至。伏願聖慈財擇焉。</text>
<title>辭崇政加資</title>,<text>禮曹判書臣沈。伏以臣本一介庸陋。發身雕篆。濫廁侍從之列。無捐埃裨補。聖朝不幸遭罹變故。扈駕龍灣。壬辰六月。以通訓陞通政。癸巳春而嘉善。其年冬而資憲。翌年甲午夏而正憲。夫執靮于外。鞫獄于內。是人臣職分常事。而首尾纔及再期。猥濫寵擢。至於此極。亂後諸臣之所未有。凌兢踧踖。無地自容。涯已踰而器已溢者。六年于玆。不意誤恩益隆。復授以崇政。崇政重秩。豈人人所可僥冒者乎。臣之伺候萬經理。今已十箇月。未聞周旋導達之效。徒積疾病怠慢之失。反覆環顧。自知甚明。泛泛隨行之外。了無一毫可紀之勞。而徒循近例。混蒙賞典。臣雖無狀。亦有人心。安敢晏然承當。苟爲一身榮而已哉。跟伴天朝一衙門。終始迎送。亦非大段成績。而然猶有可諉。至如萬經理時駐京城。竣還尙遠。謂臣終始接伴。不亦謬乎。世末矣。時否矣。國家之所恃而奬礪才賢者。只有官爵一件事。此而不愼。尙何可爲。卽今宿德重望。應陞而未陞者。不爲不多。而臣之碌碌謭劣。乃反先焉。聞命驚悸。有同身負大罪之人。杜門屏息。恭竢臺評之發。而贊禮事急。都監務殷。加以昨日有宣召。病不能赴。惶恐萬殞。乃敢冒昧謝恩。不得已也。伏見前江原監司寄自獻以政最加資。旋因本官。陳疏懇辭。允許改正。始焉授之。固是恩典。而終焉改之。尤爲恩典之大者。恩由聖上。美歸自獻。豈非無前之盛擧也。伏願聖慈諒臣戒切驟躋。言非虛讓。憐臣福過災生。死亡立至。特收成命。以安愚分。則上無虛授之累。下無虛受之恥。朝廷幸甚。名器幸甚。</text>
<title>辭吏曹判書</title>,<text>行吏曹判書臣沈。伏以朝家職任。孰不爲重。而銓衡爲尤重。銓衡得其人。則賢才興。衆職擧。銓衡不得其人。則闒茸進。庶事墮。驗在目前。捷於影響。此實天下古今之通論也。進退人物之有關於人國家。在平時尙然。況此喪亂艱虞之際乎。臣本庸陋空疏。一無識之賤士也。猥蒙洪造。驟躋崇顯。已極可駭。寸無報效。從他笑罵。不意玆者。擢置天官之長。乃在萬萬時望之外。涯分所未期。夢寐所未到。驚悸踧踖。無地自容。雖欲逃遁而未能。兼且辭單見阻。宣召屢下。不得已勉强盲聾。趨謝恩命。宮門將閉。不得仰徹哀鳴。悶默而退。臣之情事。其亦戚矣。臣之心無藻鑑。手無權衡。聖明所洞燭。今不必覼縷。臣出身二十八年。未嘗受政曹之任。其於差除注措之間。茫下知爲何事。加以在外居多。懶拙自將。後進人士。罕所相識。至扵武弁之人。聞名者亦鮮。踽踽孤蹤。夫焉有裵垍之疏賢指授。魚目隋珠。將無以鑑別臧否。不獨此也。東韓不幸。士論携貳。苽分豆裂。無復有和平氣象。以臣力量精神。可能陶甄保合。以體聖上一視同仁之美乎。臣雖甚無狀。自知則明。三載春官重任。豈敢妄謂一毫近似。而因循補苴。竊吹苟度。猶不勝心寒膽栗。至於選曹大務。一失其宜。存亡所係。臣身禍敗。有不暇顧。獨如國家士林何哉。臣雖欲一徇至公。人誰復信聽。反覆思量。決難承當。伏惟殿下。天地父母。諒臣非虛讓。憐臣有微誠。特許改差。以安愚分。以重名器。不勝辛甚。</text>
<title>辭吏曹判書</title>,<text>行吏曹判書臣沈。伏以臣矇學蔑識。素無銓衡之具。孤蹤冷福。不合權要之路。自郞署至宰列。未嘗歷任政曹。蓋其流品然也。涯分然也。不意聖寵誤隆。試可於掌選重任。適値一曹皆空之日。才智力量。自視欿然。如蚊負山。若蛙投井。茫無以爲計。只欲循墻退避而已。不幸辭單屢阻於政院。伺候方急於都監。加以嚴召再降。黽勉拜命。實出於不獲已也。行公纔過一月。會推未滿十遭。其間別無大段除拜陞人黜人之擧。身爲長官。旣異蔡廓之署紙尾。性不沈嘿。又非光庭之望人口。而直以名論素輕。易招傍觀之指㸃。橫加詆斥。至目爲聽命門生。此正臣之疲懦自侮。有以致之也。上以負聖明。中以辱朝廷。下愧平生之志。罪莫大焉。豈但爲可哀之甚者哉。顧其所謂附會取容云者。雖不足深辨。而亦不能甘受。臣本一介愚陋。孑孑無朋。獨蒙洪造。驟躋崇資。白首餘生。常嘆報效之蔑如。更有何様希冀。而敢爲此偏黨厚薄之醜態哉。但聞古人曰。隨時乃所以救時。以救時之公心。不能無是非之別。亦莫非鎭靜之微意。而人輒謂之附會取容。不亦傎乎。嗚呼。當此艱虞板蕩之會。毛髪絲粟之才。皆可愛惜。而苽分豆裂。局於形迹。不能爲通融保合之美。固是今日之大病痛也。然此則當發於山林賢哲之公議。而不當發於懷憤訟族者之疏。吁可恠哉。經理西行且有日。臣本欲釋負而去。自聞有此謗。席藁私室。日竢天譴之至。而迄未也。震惕縮恧。無地自容。伏望聖慈亟命鐫罷本職及兼帶。以爲人臣不忠者之戒。朝綱幸甚。士論幸甚。</text>
<title>辭大提學</title>,<text>行議政府左參贊臣沈。誠惶誠恐。頓首幁首。謹百拜上言于主上殿下。伏以臣夙遭愍凶。三歲而孤。受養於祖父臣某。某以憂傷老病中。情鍾慈愛。望專長成。無意於式穀之誨。自以寡婦之子。難交三益之友。嬉遊放逸。無所不爲。甚至終歲不讀一行書。年及弱冠。未免干祿應擧。名玷丙科。豈云學古入官。朝無文行之譽。世有僥倖之譏。吾斯未信。自賊乃安。溫飽俗士。有足悲者。隨波三館。逐隊郞署。除飮博謔浪之外。未嘗有講習麗澤之益。中間出宰山水縣者再矣。簙領餘閑。亦不能讀書於松桂林。其志業之凡陋。性質之慵懶。蓋可想矣。經術詞章。一樣掃如。證在輩流。毫髮難欺。惟彼登瀛之錄。賜暇之選。豈非萬萬不稱者哉。每講筵入侍。江透衣裘。湖堂應製。筆澁蚯蚓。當製則盡得葫蘆。遇課則代以君房。炊沙鏤氷。本無益於實用。伏獵金根。亦難免於衆嘲。自變亂以後。猥蒙寵拔。驟躋宰列。出在絶塞鞍馬上。入處劇曹朱墨中。奔忙鞅掌之甚。霍光傳亦不暇讀。而叨受藝文提學之職。自知非分。前後控辭。無慮七八遭。誠未上孚。常爾虛帶。瑟縮不寧。四載于今。豈料大提學之新命。又出於千萬夢寐之外。擧措如此。國事可知。除目一頒。道路驚恠。越我祖宗朝最重此選。必推文章德行爲一世所宗匠者居之。以賁文明之治。以鳴國家之盛。蓋自在下僚。儲養有素。漑根食實。必收其效。交隣事大。解紛息亂之作。出其手。表率多士。贊揚風敎之責。在其身。顧不韙歟。臣是何人。敢膺此任。臣是何人。敢膺此任。循例而薦名。循例而作圈。已傷名器之重。而聖明如天。又從而落㸃焉。臣誠痛悶慙懼。爲公非爲私也。嘗聞國朝詼諧。有金將軍朴內禁。亦可主文之語。蓋謂文章之漸就卑下。而屈指數百年間。未有如臣之鹵奔蔑裂之甚而掌是柄者。近世金貴榮。文詞頗病萎弱。而方之於臣。則亦必髙出數三等。當貴榮差出之際。臣之從母夫盧守愼語人曰。李後白文學才調。分明是貴榮之上。而銓衡終歸於金。是亦數也云。臣實親聽不能忘。今日亦有後白之才之美而負屈者。李好閔卽其人也。少有才名。聰明過人。詩賦流麗可愛。行文亦用古法。爛熟於咨奏體制。其山斗重望。雖或未逮於全盛人才。而求之當世。鮮有其比。此實聖鑑之所洞燭。轉而與之。允合公議。如臣者。拙於詩。短於文。躓於四六。經學尤倥倥。潤色王猷。其可能乎。笙鏞治道。其可能乎。飛書馳檄。用之於戎馬間乎。髙文大冊。用之於廊廟中乎。有何所取。而强之以不可强之事耶。設使有才分可堪是任者。而非菁華彊壯之年。則有難驅策以詞翰功程。何以言之。鄭士龍大手筆。亦以知命後典文爲甚難。屢形於辭免中。況其他乎。今臣犬馬之齒。五十有二。蒲柳早衰。眊聵頓劇。旣無舊得之可溫。又乏新知之足養。雖聞秉燭之善喩。奈此墻面之難去。凡人精神鼓舞。易昏難明。易衰難旺。豈有靑春暴棄而白紛興作者乎。一受接伴之任。都監宂務雲委。將官煩請山積。雖臥病私室之日。坌集喧嚷。甚於市廛。尙何暇披蠧簡拂塵硯。以從事於文字間乎。不特此也。干戈八年來。庠塾敎廢。絃誦聲寂。士習貿貿。日趨於無可奈何之地。宗盟虛席。亦已兩年。而一朝聞臣有此拜。其有識者。則必唏噓歎息。卜世道之陞降。若年少輕銳之倫。拍手大笑曰。某也爲某官。孰不爲之。雖廢績文。不患不得。爭相束書高閣。游談無根。其爲害豈不深且大哉。臣蒙被聖擢非一再。而今番憂撓竦惕。最爲切迫。恭竢彈論之發。有若飢渴者之望飮食。而至今未聞。豈非言責存大體。容臣自處而然也。第念呈吿數旬。賤疾少痊。恩命疊下。義當亟謝。久曠伺候。罪無所逃。進退狼狽。罔知所措。伏願聖慈察臣非虛讓。憐臣盡愚誠。特命遞改新授大提學。以授可堪之人。斯文幸甚。斯世幸甚。臣不勝激切屛營之至。</text>
<title>辭右贊成</title>,<text>新授議政府友贊成臣沈。伏以邦家否運。喪亂八年。官爵之濫。名器之溷。有不得不然者。而以一微臣之故。尤有累於聖上知人之明。報蔑涓埃。罪積丘山。臣實悶焉。臣實痛焉。臣之空疏不學。陋劣無能。最在百僚之下。龍灣草次。猥陞通政。一年而嘉善。二年而資憲。三年而正憲。又六年而崇政。有若健者之陞梯。足愈擧而身愈髙。已爲可駭之甚。馴致華銜淸貫。亦無所不兼。爲一世笑罵之具。豈非公私之大不幸乎。及授文衡重任。驚悸縮恧。尤不容一刻冒據。瀝血控辭。必遞乃已。是臣至願。而正當秉銓無狀。屢登斥疏之餘。臣雖不力於自劾。人必有言之者。故一章而止。𨀉待公論之來。因仍數月。尙爾虛帶。其情亦云戚矣。目今艱虞多事。本非臣子玩閑之日。而接伴爲任。人所厭苦。求退於經理未撤之先。跡涉自便。道理未安。黽勉趨走。將仆而起。仍竊自念。專對之久。殆及三年。才疏識暗。無一事道達周旋。此實聖鑑所洞燭。輿議所共短。而奈文犀橫帶。寒粟遍體。不意今者。又蒙贊成之命。寅亮弘化。是何等職務。而以臣謭薄。乃敢承當。小言大祿。君子猶忌。況無小言而可受大祿乎。睽之上九。枉被載鬼之誚。姤之九五。謬蒙包瓜之寵。是知榮辱相仍。不覺愧懼交集。加以福過災生。蒲柳早衰。種種賤疾。難以枚數。而渴𤺌爲之主。當此隆寒。亦不禁引飮。肌肉日消。精魂日耗。幾何其不溘然而死也。欲呈病調治。則兩議政先已在告。例不得疊呈。欲退伏私室。以待物議。則衙門歲朝。有應行之禮數。臣之前後狼狽。無非接住爲之祟也。伏願聖慈特垂哀憐。先遞本職及兼帶大提學知經筵賓客等職。以授可堪之人。國事幸甚。愚分幸甚。</text>
<title>辭接伴使</title>,<text>行禮曹判書臣沈。伏以臣素患濕𤺌。不至深重。比年來蒲柳已衰。氣血漸枯。加以傷於鞍馬。傷於露宿。在家而恒處冷堗。在公而長坐冷地。又於春間。顯有失攝致病之源。自前月十九日。右脚萎薾。不能行步。酸痛麻木。往往而劇。不獲已以鋮灸呈狀。得蒙恩暇。受鍼於許任者再。而不能善爲調理。鍼穴引風。仍致添傷。痛不可忍。如撞如碎。如鑿如剌。或如鈍刀剝骨。或如大箝抽筋。流注上下。痛無定處。而腰下右邊。一樣攣拳。臥不能起者十七八日。遍服治灦治風雜劑。略不見效。聞儒醫朴知止善於鍼術。迎而受之。前後五度。然後痛勢似減十之二三。而其不能運動行步。則猶夫前也。退伏私室。首尾三十箇月。豈不知乞解職務之不可不早。而竊念臣自正月至二月。凡呈吿過三。上箚至七。僅免被彈之弘化。竟授作闕之宗伯。其進退狼狽。情勢悶迫。可謂極矣。今若繼有所陳請。則似避重任。涉憚遠行。朝著之間。雖或知病患實狀。而聖上未必洞察。雖得聖上之洞察。而經理聞之。亦未必不爲之致恠。如前日之爲也。故勉强鍼藥。耐死待差。今日明日又明日。日月荏苒。以至於此。實未嘗發一言求退。每一念來。徒切憂惱。今則唐官亦多來見而嗟惜者。經理想必聞知。況同僚之人乎。曾被姜紳訪至於三。目覩𤺌勢之殊重。且悶其獨任於多事之時。不得不具由啓達。而備邊司啓請遞差。豈非時措之得宜者乎。臣之寸無才識。短於儐接。人皆能言。臣豈不知。而但受命伺候。三載于玆。雖不可謂之情志相孚。而亦不可謂顏名不熟。臨撤易伴。恐妨事體。區區情願。必欲伴送鴨綠。復命乃已。而賤疾至此。曾所未料。伏願聖慈姑許換定。據實通諭於經理。以示伺候之不可久闕。臣若天幸痊可於經理未撤之前。得免爲蹇廢之人。則亦宜因充前任。有若黃佑漢之於李提督。未爲不可。臣雖無狀。最蒙恩擢。秩躋崇班。當此艱虞板蕩之日。豈敢以在己之勞。晏然移之於人哉。至於本職人兼帶大提學知經筵賓客備邊司堂上。倶係緊重之務。尤非廢絶人事差復無期者之所可虛冒也。伏望聖明幷命遞改。以授無病有才之人。國事幸甚。愚分幸甚。答曰。省箚。知卿患病。此由盡瘁國事。勞其筋骨以致此耳。爲卿慮焉。接儐之任。可以遞改。而不先稟定。恐衙門之或致爲恠。故用是先吿于旗鼓。則曰任自爲之。吾何與焉。受命改卿接伴使之任。卿宜安心調理。勿以爲惱。若其兼帶諸職。卿才足能堪。復何辭焉。</text>
<title>辭大提學</title>,<text>左贊成臣沈。伏以臣本以鹵莽蔑裂。朽鈍空疏。學術詞翰。一樣掃地。雖在平時。尙不堪文柄之任。況於國憂方殷。稽古事急之日乎。大行王妃謚號撰定之際。大臣六曹會坐同議。而至於拈出字義。磨勘校定。臣實掌之。懿仁二字。群議皆以爲允符大行盛德。故初爲副擬。而終乃挑上首望。至於落㸃。過數日後。始覺此二字乃是睿宗大王徽號。大臣以下。具由待罪。再啓以改定之意。而未蒙允兪。臣不勝悶鬱焉。古禮雖有君臣同謚無害義理之論。而此指一字爲謚者而言也。至如兩字成文。重疊祖孫之位。揆之情理。實所未安。考之國朝典故。宣烈二字。乃是貞熹王后徽號。而疊用於仁順王后之徽號。仁聖二字。乃是世宗大王徽號。而疊用於孝陵王后之謚號。此皆當初不察之致也。而旣已請吿神明。刻冊與寶之後。勢難容易追改。仍存至今。非謂其雖或重疊。而無害於實德相同而然也。今則時未請謚。且未嘗有頒行之事。旣覺其失。改之無難。若仍用不改。以至於吿廟。則得無有歉於睿廟之告乎。且自前魂殿揭號。本無定規。或就大行實德上起義。或因思慕尊奉之誠而取義。惟其歸美。無所不可。如文思順德文德等號。指實德而作也。永昌景安永慕永敬孝慕慕義等號。爲尊奉思慕而作也。今此大行王妃實有孝敬之行。故敢以此二字擬用殿號。而議者謂孝之一字。不當用於內喪。在先之殿號云。此言雖似執滯。而亦頗有理。傳後重大之號。豈無恰當他字。而必用嫌語也。以此兩件事。下詢大臣。商議改定。允爲便益。臣不揆才劣。冒製謚冊。歷示大臣及館閣堂上。稍加櫽括。然後入啓敎可。而國葬都監。以句數多於前例。欲令減削。以便鐫刻。固亦然矣。但冊文之作。豈有詳定句數。五禮儀亦曰。玉冊隨文之多寡云云。且此文啓下之後。淹置不刻六七日。始爲啓辭。似非專出於工匠數少惜日憂後之意也。臣之綴文。元來蕪宂不切。今雖百改。亦不過疏漏短拙而止。豈能辭約意盡。形容盛美也。請付諸能文他手。急急改製。趁期訖功。以濟國事。臣自忝文衡重任。瀝血控辭。無慮十餘遭。誠未上孚。至今虛帶。心常懍懍。不敢晷刻放過。當此大事。一擧而三失。尤不勝慙靦悶迫之至。伏望聖慈俯察微懇不出於虛讓。許遞大提學。以授博雅之才爲世所重之人。公議幸甚。愚分幸甚。</text>
<title>因誌文辭大提學</title>,<text>行知敦寧府事臣沈。伏以臣子之於國事。無論大小輕重。皆欲竭誠盡力。以毋負職分之所當爲。況事係君親喪葬莫重莫大之儀乎。喪葬重大之事。而猶且忽焉。則人臣大不敬之罪。孰有甚於此乎。李好閔素稱能文。其所進誌述。別無大段未盡處。而自王世子諱書刻失誤之後。竝與原文而疵病之。群議百出。必欲其竄定。甲者之作。使乙者竄定。其措辭命意之際。長短廣狹。豈盡得宜。由是。群議又從而譁然。必欲全改然後已。近侍言之。法官論之。分明有所屬意之地。而大臣泛然回啓。以大提學提學。同議製進。欲使兩人各製而擇用。則猶之可也。以一篇之文而兩人共作。則必無之理也。李好閔旣以誤製退。臣又以誤改黜。則必有空閑無玷之手。乃可撰完。故臣不敢下筆。讓之於李廷龜。情勢之所不得已者。而因仍之間。日子已多。致勤備忘切責。至有互相推調。視如木紙之敎。臣方在病告。不意聞命。肝膽墜落。欲死無地。臣雖極無狀。亦有人心。當此大製作。豈有無端放過。以圖自便之理乎。膾炙雖曰人所同好。而或有食性之嗜不嗜。自古評文。各有所見。一人作之。萬目皆稱賞。萬口皆稱好。然後方謂之適用。則末世文章漸下。雖終年講定。亦無翕然歸一之時。好閔雖左私親緦服中。非如草土遠臣之比。若使之自改其文。則數日可就。而當初處置失宜。終致國家大事轉展蹉過。不成模樣。聖上今日之發歎。不亦宜乎。臣之情事。雖有所不然者。而自以襪線短技。謬忝文衡。三載于玆。前後辱國。非止一再。席藁私室。恭竢司敗之刑。惶恐戰灼。不知所云。答曰。葬時誌石瘞于玄宮。前例也。今此之事。似異於前。不無未稳。故言之。此間曲折。則予有所未盡悉者。卿奚爲至於竢罪。其於箚中。乃下一黜字。至有空閑無玷之手之語。卿之遣辭運意。何其過哉。政院豈黜卿而然乎。此必卿姑下黜字。以自讓於人也。卿文章典雅甚髙。予所嘉歎。當今舍卿而其誰。宜勿以爲未安。</text>
<title>辭大提學</title>,<text>崇政大夫議政府右贊成臣沈。伏以臣至愚極陋。無與爲比。謬蒙聖恩。驟躋崇班。福過災生。賤疾爲祟。年未六十。脚攣太早。已爲可哀之甚。而尤所悶迫者。少無學文稽古之功。老乏詞翰華國之才。忝竊文衡。不厭衆望。前後瀝血控辭。凡幾千百言。而誠未上孚。尙爾虛帶。人不諒此間情勢。未必不謂之甘心榮耀而不肯釋。每一念來。寒粟遍體。況。天心厭亂。國運回泰。此正修明文敎。作成人才之一大機會。而任宗匠者。如是其憒憒。尙何望表率儒林。賁飾治化之萬一乎。髙文大冊。所不暇論。儐接酬唱。難保必無。至如通情上國。專倚辭命。毫忽之差。成敗厥係。以何識鑑。裁定得宜。凡此等事。皆非如臣蔑裂空疏者所可一日冒據也。在祖宗朝。如得當世巨擘望實俱隆者而授之。則專任責效。積以年紀之久。其或不然。則就一時詞臣中。輪移換差。以試其能否。此亦舊例之可法者也。卽今館閣同列之中。豈無年力强壯。文詞富麗。優堪此任。人所屬望者。而奈何十二字淸華之御。爲愚臣久假之私物。以貽盛代之羞辱。斯文之玷累乎。且念臣胸無甲兵。智昧軍旅。竊吹備邊。解頤戎務者。今幾年矣。謀夫孔多。古人所戒。良平輩出。豈有是理。臣雖欲扶曳跛躃。勉强盲聾。以自效於論議之末。亦無絲髮禆益。況身離夙夜。罪積癏曠者乎。伏惟聖慈。天地父母。憐臣有深重實病。察臣非修飾虛讓。先將前項兩任。亟許遞免。上以重名器。下以安愚分。公私幸甚。再受恩暇。將及一旬。而近緣首揆移病。例不得疊吿。跧伏私室。狼狽益甚。不勝惶恐戰灼之至。答曰。宗匠之職。籌邊之任。實非不堪。何必辭焉。疾病。人所難免。宜善爲調理出仕。</text>
<title>辭大提學</title>,<text>議政府右贊成臣沈。伏以臣在上年春。隨萬經理謁文廟。經理見孔子位牌大成至聖文宣王之號。深以爲非。卽以移咨本國。勸令遵依天朝定式。改寫至聖先師之稱。其意甚勤。臣亦親聽其分付。今者。經理又因林萬琦楊喬林沈思賢稟稱。再行文移。不容但已。林萬琦等所稟。專在改王爲師。而沈思賢之意。欲令遵奉天朝之制。改正文宣王字樣。別設啓聖廟。倂及胡，陳，王，薜四賢從祀之擧。而至於誤疑我國文廟只享周，程，張，朱。而無七十二賢配享之例。諄諄致意。此輩在天朝。不過爲吏目雜類之人。而能議及典禮制度間。有足多者。但自亂離以後。國學所享。只五聖十哲竝十五位。不遑幷祀㾾，洛諸賢。而今有此說。想必唐官得見州郡文廟設位而然也。此雖非該部奉旨公事之比。而天朝六官曾莅東土者。推據通行時制。咨會至再。則爲我國之道。當以體行慕效之意。明白回覆乎。抑且含糊苟且。有若依違難斷之事乎。伏見承文院回咨之辭。別無大段錯謬處。而政院於啓草之入。慮有率爾之病。請令禮官更議。禮官又令臣改下措語。此固臨事愼重之美意。而臣誠愚昧。不知所以處之也。謹按孔子追謚文宣王。在唐明皇開元二十七年。其加謚至聖。則在宋眞宗祥符五年。及至胡元武宗時。始加大成二字。考諸史牒。斑斑可見。而當初禮曹回啓時。以孔子七字謚號。總謂之宋朝之制。亦云誤矣。大明儒先之論。以爲文宣二字。本不足以盡夫子之大德。而夫子未加謚之前。已有齊，隋之人。先得此謚者。天生聖人。爲萬世道德之宗。區區荒誕汚下之稱。豈得爲聖人之輕重。至如大成之成。卽樂之一終也。孟子以樂之始終。兼聖智之全。譬喩孔子之聖。能兼衆長而時出之。蓋假說之辭也。自古謚號。必加以實字。未有用譬喩之語者。孔子作春秋。切切於華夷之辨。毫髮不肯假借。由是。推聖人之心。恐其在天之靈。必不之受云。此論雖似太刻。而揆諸義理。實爲的當。故嘉靖庚寅年間。廷議再起。定之以至聖先師。世宗皇帝親製正孔子祀典說以示之。自後七十餘年。絶無異同之說。未知其時不以此意。頒布外國否。其時雖未及頒布。而今旣知之。則萬國同文。百川朝宗。非一邦所得以自異者。假令新不如舊。而猶且勉從無違。況改紀之得其正乎。其始也。旣遵洪武頒式。則今可獨違嘉靖之改紀。萬曆之咨會乎。啓聖廟之設。雖非古制。而求之神道。不遠人情。後賢義起。可以通行萬世。我國雖因時屈。未遑速擧。而其回答之辭。豈宜有遲疑之色也。胡陳王薜。俱是近世大儒。據其行迹。窺其著述。亦見踐履之篤實。造詣之髙明。天下之公議至嚴。一時之士論甚衆。許從孔祀。必非偶然訃也。其在外國蠡測。安敢輕議其事業之淺深。學問之醇疵。而有所前却乎。大抵中朝之於文廟從祀。升黜不常。固難適從。而論議旣定之後。則不可不倣而行之。豈有中朝之所不享。而外國仍享之理。亦豈有中朝所獨享。而外國不享之理也。所不可同者。特鄕賢從祀之有無如何耳。沈思賢之言曰。薜聰等四人。必是該國儒臣。無容別議云云。此實得體之言也。但經理原咨結語中。專擧前頭三款。而不及四賢從祀之事。其意亦有所在。臣之愚計。今姑答之以承文院已製之咨。而徐觀事勢。另咨禮部。探聽天朝文廟見行之儀。見稱之號。及應出者幾賢。應陞者幾賢。細査詳訂。而一體侔擬。施行斯文典章。幸甚幸甚。臣才學蕪沒。自知不稱主文之任。前後控辭。章數十上。然後始蒙聖兪。議于大臣。而經今四箇月。尙未聞有覆啓之辭。臣竊悶且恠。不知所出。近者。連有赴京文書校勘之事。適因賤疾。得受恩暇。用鍼治療。廢務多時。從前癏曠之罪。至此而尤大。伏願聖慈將臣所帶大提學職名。特許遞免。以重名器。臣無任祈懇戰灼之至。答曰。省箚。尤見學髙而言論遠出尋常。良用嘉歎。但此事難於輕擧耳。平日曾得一書。忘其名。似是國子監所撰者。其中從祀陞黜。制度論議。無不畢錄。歷歷可考。若得其冊而來。不得査證開卷瞭然矣。箚辭當議處。至於文衡之任。則以卿之才之學。足以領袖儒林。而唯以退遜爲美。其於爲國自任之道。無乃未穩乎。宜勿辭。</text>
<title>請令赴京行次購得大學志</title>,<text>議政府右贊成臣沈。伏以天朝嘉靖以後。孔子改號事及從祀諸賢因革之擧。流聞於東土者。亦已久矣。倣而行之。何待萬經理之咨會。而特以事體重大。未敢輕擧。誠如聖兪所及也。前後詔使諸公來此謁聖者。亦豈不知孔子位號異於天朝定式。而曾無一言顯加指敎。豈不以外國事例。必不深較而然也。壬辰以後。天朝視我國猶一家。而經理又來莅之久。情義甚厚。有此勤誨。亦非異事。其回答之辭。不得不示以遵依之意。而其擧行遲速。在我審處之如何。愚臣昨日上箚之意。不過如斯而已。聖敎所稱冊子。恐是大學志也。凡干從祀儀制升黜論議。咸萃此書。蓋禮部與國子監會同纂集者也。平時頗行本國。亂後絶不得見。若令今行解事譯官。購得而來。則非但便於老閱。亦可因此詳定文廟之議。請下該曹議處。答曰。省箚。具悉啓意。其冊名果是大學志。當令今行次譯官購來。卿惓惓如是。良用嘉焉。</text>
<title>求言封事</title>,<text>左贊成臣沈。伏以皇天之降割我東方。十三年于玆。而其所以眷顧我殿下。玉成我殿下。亦十三年于玆矣。譴吿之威。汔可少霽。危亡之象。庶或漸消。而可駭之災。無物不有。非常之變。式月斯生。至於白虹貫日。天變之最甚者也。前代此變之作。皆在於喪亂之日。歷歷可指。當此之時。雖使慶雲景星屢形於太史之奏。猶以爲非瑞。況以百殃之本。敢肆三元之會耶。前年而有之。今年而復有之。可謂天意之已甚。而抑出於仁愛之藹如者乎。伏惟聖慮淵沖。對越上穹。因此而側身修省。反躬惕厲。求所以應之以實。不以文之至要。則轉禍爲福。轉災爲祥之效。奚止於桑穀死熒惑退而已哉。乃者特許正二品以上書啓所懷。此實臨御三十八年所未有之盛節也。豈可與尋常延訪。循例求言。同日語哉。愛君憂國之誠。初無大官小官之殊。而乃爲此限局者。豈不以孤卿重臣祿位已極。前無所希。必能直陳不諱而然也。聞命激昻。不覺感淚之自下。而遲回泯默。已浹旬日。亦未免吾君不能之賊也。今者。狡倭啖舌於南。兇胡朶頤於北。可虞之機非一二。可言之事。亦非一二。城池器甲。蕩爲虛套。而臣姑置之。操鍊儲峙。寸無實效。而臣姑闕之。必以開廣言路。收拾人心。爲今日急先務也。何者。言路不爲之開廣。則九重千里。終成壅蔽之禍。人心不爲之收拾。則上舟下水。倐變載覆之勢。豈非可懼之甚哉。廣言路收人心。雖若兩條。而其實一事也。誠能恢張四聰。撤去豐蔀。虛己而受之。和顏而採之。見諸號令。施諸事爲。則一擧措之間。風采立異。萬姓胥悅。鼓舞不暇。此非收人心之一大機會乎。嗚呼。諸宮家之攘奪人土地藏獲財帛。日以益甚。雖在同宗親屬。亦所不饒。況於孤單小民乎。其追呼之急。鞭扑之慘。有不可言。少有違拒。必誣以他罪。死生係焉。閭閻之視宮奴。不啻若餓鬼夜叉。叩心蹙頞。如在水火之中。及其毒楚之甚。不能堪忍。則父母妻子相對哽咽。決計行賂於宮家之所謂掌務稤奴者。抱其身券。自投爲宮屬。旣投之後。渠亦縱更濟惡。侵及他人。一如渠之被虐時。破家失業。在在皆然。終能免折而歸之者無幾。至以無咎良民。亦甘心托爲廝養。此豈人情哉。不得已也。利輪於掌務稤奴之袖中。而怨歸宮家。宮家未必盡知此事。豈非可戚之甚乎。瘡痍甫集之餘。有此橫暴之患。蚩蚩者氓。重足側目。嗷嗷度日。不願倭來。則必願胡來。氣象之愁慘。風俗之薄惡。果如何也。怨宮家猶可也。終至於怨及如天之至尊。有識傳聞。孰不肝膽墜地。繼之以痛哭長太息也。殿下深居端拱。何從而聞慈愛之過失。外庭之臣。雖或有進言者。而雷霆之下。豈能明白敷陳。且殿下之心。亦未必不以爲國事多艱。讐賊未滅。朝臣之第宅田園。猶平時也。子女玉帛。猶平時也。不能敎其頑童戢其悍僕者。滔滔皆是。而唯天枝之微愆細疵。是刺是鍼。使不得安。其不幾於緦功之察也云爾。故凡於聽受之際。悠悠邁邁。如水投石。終莫能相入。豈非誠意之不相孚。基本之無其具者有以致之也。蓋以經亂。士大夫十口難養。四維不張。凡可以營生征利之事。不遺餘力。頃者憲司之申嚴戒約。正中當世膏肓。而未聞有一日奉行。不但與小民爭錐刀。間或有慕效宮家之爲者。宮家不服於心曰。彼自謂讀詩書知禮義。而猶且未免。我何所憚而莫之爲也。由是言之。宮家之不法。士風使之然也。其何以取信君父。而有所矜式於貴近也。雖然。不以人廢言。古訓也。若其言無所苟。其事有可據。則以殿下之聦明睿智博學遠覧。亦宜優納而審察之。況許多縉紳中。又豈無身與言皆能正直者乎。自金順命忤旨而出。擧朝專務括囊。雖有投屍刦人之變。出於輦穀之下。而曾無以發之者。世道如此。安得以不傷天地之和也。堂堂二百年國家。任他數三姦隷破壞了。陵轢白日。殘傷赤子。使殿下憂勤恤民之誠。懇惻寬民之敎。終歸於落莫之地。豈不痛惋之甚乎。伏願殿下奮發乾剛。詳加廉問。斯得宮奴之虎視狼貪最爲民害者。置諸王法。以謝域中。則凡有血氣者。莫不感戴踊躍。如得更生。爭懷向國之忠。益堅死綏之志。地利人和。俱在於此。雖有南北警急之報。必無潰散不守之理。此非所謂廣言路收人心之成效乎。諸宮家聞臣此言。今固不能無恨。及至他日。保有令譽。安享富貴。則方且德之之深矣。臣之先祖臣靑城伯沈德符以下七代。倶受列聖厚恩。奕世簪纓。至于臣身。碌碌無狀。最蒙洪造。叨此非分。國存與存。國亡與亡。常思糜粉。無補涓埃。當此城門垂閉之日。亦不得開一喙以答淸問。則白首餘生。何時盡忠於殿下。以及吾君之子乎。噫。職非監門。何用鄭俠之圖畫。身雖宰列。尙有郇模之筐席。情隘辭蹙。不知所裁。</text>
<title>辭右議政</title>,<text>新授議政府右議政臣沈。伏以臣嘗讀書周官篇。立太師太傅太保。玆惟三公。論道經邦。爕理陰陽。官不必備。惟其人。釋之者曰。非經綸天下之大經。參天地之化育者。豈足以任此責。故官不必備。惟其人也。噫。世衰道喪。古今異制。雖不能盡得如此之人而用之。亦必旁求俊彦爲一世冠冕者。而置諸巖廊之上。則足以弼亮一人。儀表百僚。澤及窮閻。名聞殊俗。而無愧於具瞻之實矣。如或詢謀未易僉同。夢卜不得元吉。則姑闕之。以待其人。亦是周官不必備之遺意也。豈宜循例苟充。有若尋常庶官之旋缺旋補者然哉。自古得一相之賢否。而天下之治亂安危判焉。人主之職在論相者。豈非不易之正論也。今我國家。當大亂之餘。屬重恢之運。相臣之有關於世道民生。百倍平時。而不意受立之命。乃在於闒茸無狀之小臣。此豈聖上勵精側席。得賢共理之擧乎。除目一下。瞻聆恠愕。朝班解體。國事可知。人雖不言。臣豈不自知。從前猥蒙謬恩。叨冒非據。失職僨事。不一而足。然形渥之凶。莫甚於鼎折足覆公餗之重且大也。廟堂之議。亦未必謂臣可堪是任。而直以臣久忝崇班。職次相近。每每備薦不已。此豈絲毫望實。有孚於前後而然也。卽今原任大臣累員。訏謨碩畫。率多已試之效。諸勳舊之中。亦豈少才名雅望應坐黃閣之人。而至愚極陋最在人下者。反蒙不世之寵擢。感激之深。雖未禁涕泗之橫流。而震惕之極。實不覺毛髮之豎立。屛伏私室。日竢公論之至。凌兢踧踖。徒切循墻之計。天日在上。豈有一字一句修餙之發哉。夫三事。人臣之極職。輔理之重任也。雖使才猷德量兼備而俱優者居之。其初誰敢以爲我能綽綽承當。此則常情謙退之所同然者。而臣之衷曲憂悶。有甚於人。孤根弱植。同列所灼見。矇學蔑識。聖鑑所洞燭。雖欲自掩。亦不可得。震撼擊撞。何以鎭靜。辛甘燥濕。何以調劑。不知經世濟物爲何事。徒以貪榮戀位爲己任。朝焉嬉嬉。暮而倀倀。上以累當宁知人之明。中以妨忠智彙征之路。下以致傍人之笑罵。終至於一敗塗地。出門而無所舍焉。則災逮一身。固不暇恤。而奈浼辱朝廷何哉。伏惟聖上。天之父母。諒臣才器寸無適用。憐臣號籲萬非虛讓。特許遞回。改卜賢德。以安愚分。以重政本。不勝幸甚。</text>
<title>再辭右議政</title>,<text>議政府右議政臣沈。伏以相臣之於國家。爲任極重。必也有德望以鎭服一世。有學術以酬酢萬變。而又有設施之才猷。支撑之力量。能不爲浮議所撓奪。利害所前却。然後方可以盡經濟之責。而成天下之務矣。世八叔季。兼備者鮮。有其三有其二。猶不失爲救時之良佐。不亦韙乎。臣於此四者。自視欿然。無一毫近似。問其職則相臣也。叩其中則倥倥然一偶人也。入侍廈氊。其何以效格君之忠。出坐廟堂。其何以展保民之策。而能不負委寄之重乎。方今三綱解紐。四維失張。朝廷不尊。堂陛無級。禮讓視如土梗。學校變爲茂草。民窮財盡。賦斂煩重。恒產恒心。一切蕩然。風俗靡靡。漸趨於無可奈何之域。當此時。雖使宏才碩德之彦。授諸補理承化之任。日求其宣掦敎導。猶懼其不率不濟。而況以臣之昏劣謭薄。冒居此地。其何異責駑駘以千里。望鷦鷯以九霄也。士類分裂。固是膏肓之積痼。而比來爲尤甚。保合調娛。俾爲和平之歸者。誠今日莫急之務。而臣之一介空疏。以何德望而鎭服之。以何力量而支撑之。設令諄諄勉勵於年少後進之輩。誰復傾耳而聽之哉。至如南邊北塞。朝夕憂虞。牽補架漏。豈能久安。無兵無餉。又無紀律。策應之難。有不可言。臣素昧籌略。嘗竊吹備邊堂上。凡於大小公事。看過數行。輒解頤倚壁而睡。則猶可也。今爲相臣。亦復如是聵聵耶。雖欲仰成同列之宿望。苟冀無事。而臨時裁度。豈可專倚他人。如蚊負山。如蠡測海。茫不知何以堪之。何以處之。憂惶縮恧。措躬無地。稽謝恩命。已淹旬日。臣之罪戾。至此而又萬死矣。伏願聖慈俯察哀懇。特許遞改。以重政本。愚臣幸甚。國事幸甚。答曰。再省箚辭。具悉卿懇。宜遵前旨。出任就職。</text>
<title>陳館壁獄事</title>,<text>議政府右議政臣沈。伏以汚辱聖廟。古今之大變也。謗訕朝廷。國家之大罪也。以國家之大罪。開古今之大變。人心之薄惡。世道之凶悖。至此而無以加矣。當初此獄之始起也。人人皆言推究匿名書。未必得正犯。橫罹者衆。非聖世所宜有。臣之愚意。則斷然不如是。何者。世所謂匿名書者。或粘貼標榜於公私墻壁之上。或投落文字於坰郊巷陌之間。一人猶足以爲之。寸刻亦足以行之。蹤跡之難尋。其勢固然。此令甲所以不許傳說者也。今此之變則不然。列錄胡亂說話。無所不至。遍滿上下之壁。連亘四間之廣。非宿構唱藳。則不能書。非燃燭去燼。則不能書。非預具墨汁。容入繼進。則不能書。此實成群造謀。徹夜作役者也。雖甚能才快手。決非一二人瞬息間所能辦也。況首尾三筆之說。自初騰播。豈可倂指爲中間敷衍之發也。東廡越邊。盡是館奴之居。館奴以屠宰爲業。晨夜不寑。乃其常也。凡在廡壁之事。瞭然洞視。無所遮障。加以科場之近。京外儒士。坌集泮林。接屋連簷。無非結榻之所。雖當夜暗之中。豈無一人明目起坐。覷破魑魅魍魎之所爲者乎。摘發原犯。指日可待。罪止其身。不許株連。則虛疑億中之弊。有所止息。逞憾肆惡之習。有所懲戢。豈非鎭服末世不得已之政乎。及聞有移局禁府之敎。意謂事干之類。雖不卽輸情於平問。必不能終諱於嚴刑。佇見斯得之擧。亟行罔赦之典。而指天堅忍。有若守節不服者然。臣實怪焉。臣實怪焉。一何人人之能料於前。而臣不能料於後也。臣以空疏陋劣。叨受三省委官之命。反覆窮詰。服念要囚。六七日之久。而尙未見有的然之端緒。館奴若干人。朝夕且斃。更無可問之處。今所當訊者。只餘儒生四人。願以加屎之招。前後變辭。荒亂不的。環福最後所供。亦似掇拾加屎之緒餘。其情難測。然加屎終始之招。皆以黑衣一人出自東廡。入于松業家爲言。則儒生之有情無情。雖未可知。而㨿以爲案。亦何能自白乎。大抵此獄結局。茫如捕風。以臣憒憒。實未知何以處之也。高敬吾愚安輕躁。言語無倫。初旣把握莫龍。後又抵觸李時楨。皆不得見嬴。此所以賭取四次之重刑也。然原其本心。實無可死之罪。新進文官。有此鴻罹之禍。豈非聖朝之所可矝也。臣本無狀。不能取信於士大夫間。頃日禁府堂上呈辭中。有寬猛嚴解不得自由之語。蓋謂臣擅便寬解也。朝廷大會。萬目森列。臣是何人。此獄何獄。而乃敢爲任情出入之計也。天日下燭。固不足深辨。但委官任重。有非受人指點者所可仍冒。欲望聖慈曲諒危悰。特許改差。以授公正重望之人。不勝幸甚。朴弘老以避事遭譴。亦涉非情。況在大臣之後。豈有避事之理。伏願殿下垂察焉。答曰。省箚具悉。聖廟之賊。在所當討。書之匿名。非惟不當問。亦不必問。此必不得志之奸兇所共謀。決非一二酸儒之所自爲。其設心蓋欲爲傾䧟之計。苟非小兒。其誰肯因此而動其毫。此實姦而愚者也。知其狀者。正在於一臣。四奴固諱而不服。豈其本心哉。得非以其言一脫於口。群姦卽逮。罪將叵測。故恇惑畏䝱。寧抵死而不敢吐。此其情耳。不難知也。亦恐推詰之不嚴也。卿但諭以事理。開示生路。反覆詳詰。振之以嚴訊。期於斯得。未必不輸其情也。敬吾等所謂虎兕出於柙。死不足惜。此則當以其死爲限。勿辭。</text>
<title>辭左議政</title>,<text>議政府左議政臣沈。伏以螻蟻賤疾。仰徹聖聽。特命內醫之視。珍劑之賜。申之以不久之批。感激惶恐。無地自容。福過之災。因此必增。竊念臣所患脚攣之𤺌。雖非朝夕死亡之比。而病根深痼。調治術窮。年齒已暮。氣力頓衰。未有下部不仁而能行步之理。又未有不能行步而能從政之人。臣之情事。極爲悶迫。雖欲不退。而不得不見退於聖明之世。本擬今日再上辭單。伏覩備忘記。朝廷之上。義不容恩之教。此實億萬年宗社無疆之休也。懽忻歎服之餘。繼之以感淚沾襟。欽仰大聖人所作爲。遠出常情萬萬。凡在四方瞻聆。孰不鼓舞聳動。爲國死忠。島夷山戎之釁。亦不足慮也。因此一事。益見慈愛之天。保全之仁。無所不用其至。亦無所不用其極。使諸宮家觀此旨意。若不以爲慈愛之誠。保全之道。而有一毫不悛之習。則殊非臣子起敬起孝。仰體君父之心者也。近年國家膏肓之弊。專在於此。天命人心去就離合之機。間不容髮。而人人皆謂之上所厭聞。事無可爲。坐而傍觀。徒切扼腕。以聖上日月之明。必不至於深罪言者。而務存三緘之戒。惟恐一鳴之斥。雖主耳目之責者。亦不能發口。尙何言哉。尙何言哉。倘微天啓聖衷。渙發德音。則未知國事將何所稅駕也。臣三年相府。五詣榻前。而實未嘗明白開陳。以爲持祿保身之計。亦不免吾君不能之罪矣。伏願乾斷亟加鐫罷。以示將焉用彼之義。公私幸甚。答曰。大臣去就非輕。調理行之。臨海事。自當警戒。不必陳箚。宜勿辭。</text>
<title>辭右議政</title>,<text>新授議政府右議政臣沈。伏以臣至愚極陋。最在諸臣之下。遭遇大行大王盛寵洪造。叨忝輔弼之地。人微責重。福過災生。仍致冷濕脚攣之病。行步艱難。鍼藥無效。不獲已冒昧控辭。得蒙遞免之命。優游散秩。將及三載。聖恩如天。無階仰答。而犬馬之齒。今已周甲。所患賤疾。日以益痼。左邊偏枯。其細如指。麻木酸澁。晝夜苦痛。跨馬下爲。必須人扶。登降拜俯。不成形樣。偏任一脚。易致失足。蹣跚勃卒之狀。人孰不見知而矝憐也。三韓不祿。遽値弓劍之遺。攀號擗踊。百僚所同。而臣實跛躃之甚。左扶右曳。十步九蹶。哭臨之班。陪祭之列。亦不得如意出入。尙何言哉。乃於繼照之初。蒙被誤恩。遠出尋常萬萬。夢寐意慮之外。復授以鼎司重任。感激涕泣。生死殞結。況當創鉅痛深悲哀罔極之日。人非木石。安敢不盡筋力微勞於職分之下。以爲報先王而忠聖上之地乎。第念臣一介闒茸。蒲柳已衰。其於學識才猷力量三者。萬不近似。上累新政知人之鑑。下缺一時士類之望。固非細事。而姑不暇言。最所切急者。宿病入骨。將至蹇廢。雖欲勉强驅第。亦所不能。瞻望宸極。不勝隕越。此係下部之𤺌。雖未必危迫性命。朝夕溘露。然未有下部受傷之至此而能行動者。亦未有不能行動而能供職者也。區區情勢。極爲悶蹙。不得不仰首哀鳴於宅憂煢煢之中。罪合萬死。無地自容。伏惟聖上。天地父母。俯察垂恤。特許遞改新授職名。公私幸甚。答曰。旣得卿。是相臣得人。不仁者將自此遠矣。且天下溺。猶可授之以手。況脚病何與於輔弼之職耶。宜調理行之。勿以予爲眇末。更加勉輔。</text>
<title>請全恩</title>,<text>議政府右議政臣沈。伏以東韓不天。奄遭弓劍之痛。惡逆不測之獄。又出於天倫至親之間。不幸之甚。古今所罕。伏想殿下欒欒宅恤之中。益切傷痛之懷也。臣於臨海凶謀未著之前。已知有跋扈之漸。私憂過慮。屢形諸疏箚中。被其所狠怒。宜無所不至。至於上年冬先王違預之日。都下洶洶。禍且剝床。臣實痛悶切骨。未嘗食息之頃忘于心。春間此獄之起。人或有疑信之相半。臣獨斷然無疑。意謂滿庭赭衣之徒。輸情吐實。猶恐或後。而及其究問之際。親信奴僕暨狎暱宗室武弁。一向牢諱。自斃杖下者甚多。數三廝役端緒乍見之後。亦無尋繹取服之路。閭巷悠悠之談。頗用怪訝。雖有識之人。猶慮其結局之難。此亦常情之所必至也。嘗聞刑威之下。金鐵亦融。痛楚之甚。或有誣服者。而以如此明白之獄。認罪者絶少。其故何哉。抑或以經亂之餘。人多習惡。能於堅悍忍耐而然耶。昔年壁書之獄。臣爲委官。驗得人心之已如此也。今玆獄情。十分昭著。設使河大謙噤口而死。猶無一毫之可疑。況大謙。以心腹最密之人。前後承服之辭。不一而足。凶謀奸計。露盡無餘。正其刑章。萬目咸覩。凡在遠近。莫不痛快。豈非千萬不幸中之千萬大幸也。如其終不得其情。則末世偏隅。義理不明。或不無一種浮囂之議。未必不以爲虛捏之作。冤枉之歸。聞於四方。傳於後世。豈不爲聖代無窮之羞浼哉。獄成非所幸。而不得不以爲幸。其亦戚矣。第念臣自初至今。首尾四箇月。監鞫最多。纍纍殞命之中。未知孰爲玉孰爲石。無辜橫罹。恐難以一二數。審覈失實之責。臣必當之。言念及此。不覺瞿然傷愍。然此則自古大獄之所不免也。尙何言哉。尙何言哉。全恩之說。已盡於李元翼李德馨鄭逑諸臣忠愛之章。似不必再贅於其間。且想聖上仁慈惻怛之衷。已有所默定焉者。而事至于此。臣之痛迫危懼之懷。尤不能自禁。嗚呼。人臣事君。當以大舜待象之道。望之於吾君。豈敢以漢文以下之事爲法也。臣雖至愚極陋。一寸丹悃。不在袁盎下。今日所慮。又豈至於霧露之間而已哉。詩人所稱無相猶矣者。非此之云。而亦願聖明念玆在玆。勿爲事關宗社之說所撓奪。屹然爲三代以後處變盡善之聖主。不勝幸甚。戰灼隕越。言不知裁。答曰。省箚。良用感惕。予甚不幸。遭此罔極之變。日夜憂悶。不知所處。賴卿等明愼詳覈。竟使群疑洞釋。予情之震驚。庸有極哉。而祖宗在天之靈。亦必降監於左右也。嗟嗟大舜。古之聖人。其處變之道。予何敢比擬於其間哉。至於尺布斗粟之謠。是予之所甚惜者。願諸卿克體予意。參酌善處。俾寘昧有辭於後世。幸甚。</text>
<title>請全恩後辭免</title>,<text>伏以臣櫗線無長。蚊山難負。年踰耳順。病痼脚攣。浼辱名器。人多指㸃。匍匐班行。衆笑且憐。皆不可得以掩之矣。第以其時。禹弓纔遺。勝廬始居。謬恩據及於無狀之身。微勞當效於罔極之日。黽勉拜命。迫不得已。而猶以恐不克趨走於因山之前。重得罪於嗣服之初爲啓。則自知甚明。預爲之慮。及至今日。賤疾益甚。不能行步。癏曠居多。震惕罔措。加以頃者。敢將區區忠愛之微誠。仰勸聖上全恩之盛德。天地鬼神。昭布森列。豈有一毫他意於其間。而揆諸宗社國家討賊之大義。治逆之常典。不亦逕廷之甚乎。凡於論議之際。如其微細事宜。則或棄舊圖新。或去短取長。固不可以前後有異爲嫌。而至於重大處置。則豈容朝矛夕盾。擾樣不定。有若出於二人之口也。近者。正論方張。義當勝恩。而曾未有大官建言。爲百僚倡。豈非如臣固陋亦廁具瞻之地而然也。李元翼李恒福之說。略及於起獄之初。而臣則費辭顯陣於河大謙承服正刑之後。其謬守愚見甚矣。以病則旣如此。以罪則又如彼。豈可一日冒居。致妨公共之國言哉。伏願天地父母。亟賜鐫罷。改卜賢德。以便公私。不勝幸甚。答曰。執法嚴整。臺諫之責也。導君寬仁。大臣之道也。卿等按獄明愼。罪人斯得。則全恩之義。實出於愛君之誠。於卿等何嫌。至如守經之論。雖或似重。亦不過明大義而立王法。彼此無非公耳國耳。說破已盡。毋庸執此以爲固辭之張本也。子病極矣。國事危矣。防秋節迫。邊虞倍前。而卿等以元老大臣。一向辭退。罔念陰雨之戒。脫有一夕之警。夫知卿等置宗社於何地耶。病裏深憂。實切於此也。願卿等。雖棄寘昧。念宗社爲先王。力疾勉出。共濟艱難。</text>
<title>辭右議政兼帶提調</title>,<text>伏以臣於議政三人之中。才猷望實。萬不近似。犬馬之齒。與李元翼差少一年。蹇脚難行之病。臣獨有之。今日謗議之行。均有所傷。而臣最甚焉。議政三人。一時呈告。前所未有。而臣之情事。尤有所不容已也。每蒙聖諭丁寧。一樣優容。不許遞免。臣恐聖明或未能洞燭於此。故乃敢冒昧瀆擾於靜攝之中。臣罪至此而又萬死矣。臣之安陳伸恩之說。乃在於河大謙承服正刑之後。兼且推鞫廳啓請告廟社敎中外者。亦臣所起草。而只擧河金兩賊之事。不爲竝請逆魁之罪。物議因此兩事。輒指臣爲護逆。頗有專攻之意。臣雖頑蠢之甚。能不瞿然震惕而思所以自處之道乎。臣之陋意。以爲起獄之初。固有數三臣僚貸死之論。而河大謙以腹心之親。已盡輸情。殲厥渠魁。在所當擧。勸聖上全盛德之心。油然而發。不暇念虞舜周公爲一已爲宗社之有異。敢進寂寥短箚。以效區區愛君之愚忠。非謂聖上仁慈惻隱之發。必待臣言而有所助也。環一國大小人心。夫豈有救護臨庶人之惡者。而設有絲髮救護之私。則其中先自不足。必不敢干冒天威。開喙以饒他之請。其理甚明。不須辨也。及其推鞫廳啓辭之際。三司按律之論。朝暮且發。自當有處置凶魁之路。臣不得不只將已正刑兩賊。請先行吿教等事。其勢然也。日月照臨。豈有一毫他意於其間哉。當庶人逆節未著之前。衆慝已積。擧世同讐。孰不欲磔肉爭噉。而特壓於先朝慈愛之篤。莫敢下手。臣於是時。猶不畏滔天之虐焰。人所共知。況於今日獄成大熟。身爲腐鼠之後。乃反受護逆之惡名。不亦冤痛之極乎。人臣無將。將而必誅。誅討逆賊。莫嚴於春秋。此實天地之常經。古今之通義也。歷觀前代有司執法之論。不謀同辭。固出於天理人心之正。而如遇王室至親之變。則或不無伸恩之說。袁盎之於劉長。過爲大言。固是去古未遠之致。來濟之於承乾。敢發得終天年之語。尤爲人所難言。如此之類。不爲不多。而未聞其終䧟護逆之罪。論議弛張。古今異宜。未可以一槪視也。玆者言責論思之外。自宗戚公卿。下至郎署，庶官，禁旅，三醫。莫不奮袂抗章。滿庭號籲。以必正王法爲請。而臣等數人。方在百僚之右。未嘗倡率多官。以申沐浴之討。豈非可怪之甚哉。蓋以當初立論。稍異於人。中難遽變其說。最後則詆訾紛興。不少容恕。雖欲棄短從長。通爲公共之擧。而迹涉圖免罪責。匿情苟同者然。亦非大臣體面所宜行也。噫。滿庭臣僚。未必無臣等數人全恩之意。臣等數人。亦固有滿庭臣僚執法之心。而特以劈頭不同。馴致揭號懸殊。臣等之尙逭刑章。亦云闕典。自古及今。安有大臣負如此之大罪。受如此之峻謗。而能保其位察其任者乎。國事艱虞。日以益甚。危機敗𤺌。已到十分地頭。此時雖使韓富呂馬之賢。居輔弼之地。猶懼其不能共濟。況如臣庸庸碌碌。無學識無哭局。有大段痕咎者。豈容一日仍冒匪據也。卽辰兩殿起居。俱屬未寧。伏聞𤺌候大略。委爲非輕。慈殿滋補之方。從權一事外。更無他策。設廳侍藥。恐不可已。臣忝長內院。退伏私室。視臣職務。有同他人之事。癏曠之誅。亦所難逃。憂惶悶蹙。度日如年。伏惟聖上。天地父母。察臣言非矯飾。憐臣情甚切迫。將臣本職及兼帶內醫院司僕寺提調。特賜鐫罷。以授其人。公私幸甚。答曰。大臣與臺諫。職任不同。執法全恩之議。何傷於竝行乎。況卿明愼按獄。罪人斯得。結以貸死之論。固不背於恩義。豈可以此而爲嫌也。加以慈殿王候欠寧。予病又至沈痼。卿於此時。何忍爲固辭退休之計乎。雖有疾病。自可勿藥有喜。寘昧雖不足與有爲。殊遇胡不思於先王。安心善攝。斯速出仕。</text>
<title>三公聯名箚</title>,<text>議政府領議政臣李元翼左議政臣李恒福右議政臣沈。伏以本月二十四日。有下政完之傳敎。敎之以大臣不附。越視國事。至有臣子所不忍讀之語。臣等在呈吿中。偶然傳聞。伏地殞越。求死不得。信宿以來。餘悸未定。玆敢冒昧哀鳴於靜攝之聽。尤不勝戰灼之至。臣等俱以闒茸。叨受重任於繼照之初。常惧無涓埃裨補新政。以負報先王忠殿下之職分。日夜懍懍不已。頃緣有臨庶人逆獄之變。憤惋痛愕之餘。敢效野人芹曝之誠。妄進漢臣霧露之說。以致不容於守經之正論。詬詆紛興。不少假借。加以救使臣誤國書。許差官見庶人各項罪案。屢騰於前後箚本。辭說狼籍。而其中掠上美歸私恩。護逆無君等事。人臣之極罪。天下之大惡也。設使此言出於閭巷凡人之口。大臣事體。與庶官逈別。不敢自以爲吾無是罪。而晏然行公。況負一世重名之人。有此直截之論。專爲立萬世大防而設。初非有一毫憎怨於臣等而發也。而臣等旣被此論。心骨已寒。何敢抗顏於人。莅職如舊乎。雖蒙聖上荐降溫諭。優容慰解。而公議不釋。朝夕且發於皁囊白簡云者。傳諸道路。臣等雖堅悍大膽。亦安得以相臣自任。而不爲循墻之避乎。大扺當初謬妄之見。稍異於人。終乃乖張。不與於多官公共之擧。若謂臣等獨無誅討逆賊之志。則果爲冤枉之甚。而以今日之事言之。則滿庭百僚之中。未嘗有沐浴之請者。臣等數人而止耳。形迹如此。而尙可爲百僚之首乎。國事艱危。日甚一日。臣等固無才識力量可任扶顚之責。而亦願協同心膂。殫竭駑鈍。以圖萬一之效。雖有風寒疾病。不敢遽爲辭退自便之計。若使一時謗議。只爲薄物細故而已。則固當冒笑罵忘羞恥而行。姑且赴公家之急。而至如臣等所負。實萬死難贖。百世不刊之大釁大孼也。豈容一日仍攄具瞻之地。重貽名器之辱哉。反覆思量。不得已竝呈辭單。逐日乞退。此亦前士所未有之例。凡在膽聆。莫不始焉驚怪。而終焉矝恕。則臣等之情。其亦戚矣。豈料天地父母不但不爲之曲垂憐察。亟許遞免。而反致聖慮之過疑。加以情外之嚴譴。使臣等區區賤悃。不得曝白於日月之照臨。無非平昔事國無狀之積。有以致之矣。席藁私室。罪不明著。請就司敗之刑。以爲爲人臣不忠者之戒。答曰。元首股肱。相須成體。痾痒疾痛。無不交濟。雖在平日。進退不可輕易。矧今不德新忝大位。恐或墜先王付畀之重。日夜憂懼。若隕淵谷。顧惟卿等俱負一時生民之望。自幸得人之盛。可無愧於古之良弼。倚毗仰成。不啻若大旱之霖雨。豈料一朝棄予。相繼引入。控辭乞退。疏箚沓至。予於疾病之中。罔知因何事而得罪於卿等若此之遽也。反躬自省。祗切惶愧。噫。此誠何時。而卿等徒執一截之見。不恤國家之急乎。封典未降。人心波蕩。南北有虞。禍機垂發。而朝無大臣。罔攸經理。不幸一夕。脫有警急。卿等其敢曰在家不知乎。至於全恩之議。允付予不忍之意。於卿等寧有一毫可避之嫌哉。而一向固辭。置國事於度外。予懷之憂悶。曷有其極。玆於頃日。略及予意於近密之臣矣。願卿等安心亟出。上報先王平昔之殊遇。下慰寘昧危迫之病懷。</text>
<title>論黜諫臣之非</title>,<text>伏以本月初四日。臣在私弟。對人而坐。聞有諫院啓辭。劾趙挺以十八年旣往之失。臣卽謂此人。當初因此事得謗議。洗滌已久。仍踐淸華非一遭。今何必再提。以啓騒擾之端也。其在聖上公聽竝容之量。得無有致疑耶。聞者亦以爲然。俄承聖批頗峻。果符於臣之所料。翌日伏聞答吏判鄭昌衍之敎。尤極嚴切。有加於前。又翌日。伏覩備忘之下。天語諄諄。藹然乎納汚藏疾之盛美。而繼以責黜言事之諫臣。倂及薦用之銓郞。臣實瞿然驚惕曰。此豈聖明新服之所宜有也。扼腕傷歎。至於夜不能寐。豈有一毫他意而然哉。誠以臺諫者。人主之耳目。而一國公論之所寄也。自古及今。年少新進之輩。亦豈能盡有老練經遠之慮。其論事之際。雖或有過激之失。訏直之嫌。人主亦宜優容奬勵。惟恐其剛銳之消磨。自趨於疲軟之歸耳。至如其言之有拂事理者。則不許採納而已。豈可遽加斥逐。視同仗馬之一鳴也。一二小官之進退。雖若不關於聖治。而擧措所係。極爲重大。豈非未安之甚者也。先朝四十年。或不無言事之臣落職補外之擧。而其機關事體。實與今日不相侔。亦無作闕差除之事。不意繼照之初。有此無前之政。瞻聆所及。道路驚駭。實非國家之福也。臣以庸陋無狀。厚蒙兩朝謬恩。職忝鼎司。年踰六十。願及未死之前。報效涓埃之念。未嘗息食忘。士論之携貳。同異之黨伐。臣實痛疾之甚。亦知聖意之務在鎭靜。以爲他日保合之計。而雷霆之威。若是其偏重。轉移之道。若是其無漸。則彈冠相慶之徒。不爲不多。而同寅恊恭之美。終莫能致。求以保合。適以潰裂。雖有危急存亡之機。迫在眼前。而誰肯發無益之口。取非常之禍哉。因此一事。得以窺殿下之淺深。而圖售構䧟一世之謀者。必將于于焉而進。則學曾浮薄生事之罪。至此而尤無所逃矣。臣蒲柳已衰。癃殘跛躃。絶無陳力之望。加以妄陳全恩之說。至蒙謢逆之名。羅列開具於中外章奏者。已踰一年。雖於學曾輩藐然後生。本無相識之路。而今此愛君憂國區區獻忠之說。亦未必不橫被偏黨之誚。白日照臨。臣無偏黨之心。而居大臣之後。安敢與人相較。自以爲公正無私之論哉。今者外侮孔棘。內虞方作。未效扶顚之策。徒積焉用之譏。憒憒在位。憂撓日甚。伏願聖慈特命鐫罷臣本職及兼帶。以安愚分。以重名器。不勝幸甚。答曰。箚意誠是。大臣之道。固當爲如此之論。然時君矯弊杜漸之擧。亦不可無者。但卿等因此一事。至於辭職。則恐或過重也。宜安心務爲鎭靜之議。以補寘昧。箚辭更加體念。</text>
<title>己酉封事</title>,<text>伏以惟天無親。克敬惟親。民罔常懷。懷于有仁。今者不幸。天怒於上而災異沓至。民困於下而怨咨朋興。仰觀天象。俯察人事。危亡之兆。朝暮斯急。豈但有西北之警。足以禍人之國哉。當此之時。雖使古之洪猷碩德。居輔弼之地。惟懼其匡濟無術。而況如臣闒茸無狀者。豈可使之共天位治天職。以責其扶顚持危之重任乎。蚊山挺廈。不能支堪。此必然之理也。仰惟我殿下濬哲文明。草冠前古。溫恭孝敬。得之天性。正位元良。垂二十年。踐阼伊始。渙發德音。導賢愛民。出於至誠。中外顒若。佇見至治之成。而周歲以來。政化不孚於象魏。孚信未及於豚魚。紀綱日就陵夷。風俗日趨汚下。四維墜地。獨滓橫流。三尺束閣。奸究恣行。國勢奄奄。已至於無可奈何之域。雖其所由來者久矣。而豈無今日之所以致者哉。竊見聖上宅恤遭變。因憂成疾。長在靜攝之中。不通上下之情。咫尺殿陛。如隔弱水。忠賢無腹心之寄。諂侫有窺窬之漸。宮府或歉於一視。巫祝或任其得志。僭賞來開倖之譏。數赦招長惡之憂。迹涉舊恩而得官職者。固人情矣。語觸時諱而遭貶黜者。非國福也。判付上言。直下從願之敎。稱道諸臣。頗用過實之辭。皆有乖於大哉一哉之王言王心。而其爲新政之累何如也。然聖慮淵衷。試以自省於內。凡此數事。雖或出於一時之偶然。而實無大段䌓着之失。則群下之遽疑聖心。可謂過矣。自古君臣上下之不相知心者。最是天下之大患也。第念慢遊傲虐。不矜細行。決非大舜武王所行所爲者。而或戒之以無若丹朱。或警之以功虧一簣。人臣責望於君。不害其深切懇迫。舜與武王。豈以此爲不相知心哉。君心。萬化之源。出治之本也。君心正則朝廷正。而百官萬民。莫敢不一於二。此雖若陳談陋說。而實千古之名言也。伏願聖上先正一心。以爲表率之地。使百官萬民咸仰聖心。常如白日中天。烈烈昭昭。無一毫螮蝀於其間。則疑阻之端。何由而生乎。雖如臣跛躃者。亦能抃躍之不暇矣。德雖進而益盡其崇德之實。業雖修而益致其廣業之方。昧爽丕顯。對越上帝。乾乾夕惕。不遑寧處。幽獨得肆之地。燕閑易狃之處。一念慮之微。一擧措之細。亦心辨其公私理欲之發。其所以遏絶而擴充之者。不啻若縛虎之勇。生物之仁。而凡於聽納之際。虛心受善。捨己從人。有言逆于心。必求諸道。有言遜于志。必求諸非道。無偏無黨。會極歸極。常存戒懼於不睹不聞之先。遂致昭格於無聲無臭之際。此所以天地感應而休祥畢至。王澤及物而萬品皆蘇。薰蒸透徹。融液周遍。自有所不能已者焉。災異之至。怨咨之興。有不足慮也。由是而言之。則今日之急務。莫切於勤學問。納諫諍。愼用舍。明好惡。嚴宮禁。戒戚屬。以爲端本淸源之地。而正士習以壯元氣。修軍政以禦外侮。恤鰥寘以推如傷若保之惠。崇節儉以成損上益下之美者。不可一日而少忽。頃刻而暫忘者也。雖然。勤學問一事。爲維特防範。作聖功程第一段也。勤與不勤。而治亂興亡之所判。其所謂勤者。初非尋章摘句。習訓誥。求音釋。有若科名擧子之云耳。必也熏陶涵養。變化氣質。融會貫通。開發聰明。沈潛反覆。玩索體認。居敬窮理。反躬踐實。博文約禮。不畔於道。察倫明物。極其所止。以致知行兩至。本末兼擧。修齊治平之效。將自此而畢著矣。伏惟聖學固已髙明於在東宮之日。大小臣僚。孰不讚歎聳服。而今於煢棘之久。藥餌之餘。善念極其呈露。閑想已盡退聽。如鑑未塵。如水未波。正宜益加緝熙之功。深造明誠之域。爲太平萬世之基。此群臣所以切願於講筵之速開也。至於衛道脈興文治。表章經術。尊尙儒先。乃是重彝敎淑人心之一大機會。而如近來韋布所請五賢從祀之擧。亦不容不許者也。奉養慈殿。雖極其誠孝。而猶慮一事之或未盡。一言之或未行。愉色婉容。先意承順。不徒備其物。而必務養其志。使宮庭之內。常有和悅之氣。慈孝藹然。兩極其至。則雖宦妾幽陰之類。亦皆感化之恐後。誰敢一毫生心於䜛間。陷身於罪戾乎。此帝王家法之所以爲四方之則者也。敎導世子。雖極其端嚴。而猶慮左右前後。或非正人。出入起居。或非正道。必擇敦良方正有學術道德之士。以任輔導。不但以涉書史覽古今爲常課。而其所以養其德性。保其身體者。無所不用其極。如文王世子保傳篇等嘉謨至訓。日陳於前。使之化與心成。習與智長。則他日所就。何可量也。天下之事重且大者。莫過於養國本。而養之之要。又必在於預與早也。伏願聖明之垂察焉。竊念臣七代祖臣沈以下。世受列聖厚恩。冠冕傾朝。至於迷劣臣身。猥蒙寵渥彌隆。不揆犬馬之微忱。常懷糜粉之至願。故曾在先朝。乃敢以國存與存。國亡與亡之說。仰陳於前。疑以爲自誓之事者。今已六年。不意前月。伏奉備忘下敎。適用此八箇字以勉之。莊誦數四。不覺感淚自零。雖極駑鈍。安敢爲持祿保身之計。而不進瞽言於城門將閉之日。以負從前報先王而忠聖上之職分也。顧以矇學蔑識聵聵之甚。徒知愛君如父之義。不思納約自牗之道。荒蕪煩複。有愧蒭蕘之獻。狂率僣妄。宜致雷霆之威。惶汗戰慄。不知所出。答曰。省箚。其見法言。良用感惕。予當體念焉。顧予寘昧値國事危急之日。所倚毗者。惟卿等盡心匡救。經濟時艱而已。願卿勿謂予難可與有爲。而終始勉輔。</text>
<title>論黜諫官之非</title>,<text>右議政啓曰。臣所患脚攣賤疾。愈久愈痼。不得已仰煩恩暇。施鍼經絡。調治失宜。以致鍼穴引風。酸痛倍劇。臥不能起。値有命召卜相之擧。亦未克趨走詣闕。以至今日。罪合萬死。伏聞拜陵日迫。乃敢忍通扶曳而來矣。臣等竊詳李元翼病勢甚重。非時月可調而出。故不得不勸聖上勉從所願。而自是之後。大小人情。莫不缺然。思得賢輔髣髴於元翼者而爲之代。則相臣之於國家。若是其重且大。而如臣陋劣空疏。老羸跛躃之人。將焉用哉。近來天災物怪。不可勝紀。昨日大陽之中。又有火光之變。極爲驚慘。未知國家將有何事。而天之亦警若是其稠沓也。此皆如臣無狀。久忝匪據之致也。憂惶震惕。不知所出。伏願聖慈。特命遞免。一時竝卜。公私幸甚。公私幸甚。曾於呈告中。得見朝報。有一諫官以言獲罪而去。此豈聖明新化所可累累有之者哉。臣與年少時輩。邈然不相關涉。有若他國之士。實不知其人之有何懷抱。作何意見。而官以諫名。其所言皆愛君憂國之嘉謨至論也。其間果有一二措語未瑩。全然妄發處。而亦不過新進主疏。辭不達意而然也。有何嫁禍之可慮者也。無則加勉。進修之要道。其言之𪚥實。恐無損於天地之量也。第一款所謂倫紀義理云者。只是拈出臣等全恩之論者。而此實兩年喧傳之常談。亦何足怪哉。宋之劉安世范祖禹。夫豈妄言之人。而輕發誤聽之言於十三歲天子。自今日觀之。則可謂駭愕之甚。而當時無異議。後世無貶辭。至以爲先事之戒。有益於防微云。人臣之有直言。豈非國家之大福也。宋仁宋嘗講論語。至史魚遽伯玉之事。謂經筵官曰。伯玉信君子矣。然不若史魚之直。據孔子之說。則史魚雖不及伯玉之君子。而仁宗如是言之者。蓋取其如矢之直也。人君尙直。實是太平之基本。其致慶曆之盛治。不亦宜乎。平居無犯顏敢諫之士。則臨亂無伏節死義之臣者。千古之名言也。今日之事。已至於不可爲之地。雖使聖上開誠心布公道。虛受讜諤之言。恢廣忠益之路。惟懼其不濟。況可示訑訑之色於千里之外。而能保其䜛諂面諛之不日至乎。疾病衰秏之甚。不勝區區責難之微誠。敢進狂瞽之說。伏願聖上之垂察焉。答曰。聞卿出仕。傾慰良深。況見陣戒之法言。尤用感惕。災異之沓臻。無非不辟忝位之致。卿宜勿辭。更加匡直之道。以輔寘昧。</text>
<title>論內殿諡號</title>,<text>伏以我國之制。內殿謚號二字之外。加上徽號。無過四字。勿論身前身後。由大王致。由嗣王致。卒同歸於二字之謚。四字之徽號而止耳。內喪在先。如神懿王后。只有承仁順聖之號。昭憲王后。只有宣仁齊聖之號。章順王后。只有徽仁昭德之號。恭惠王后。只有徽懿愼淑之號。章敬王后。只有宣昭懿淑之號。而生前原有徽號與否。遠不可考矣。近世內喪在後。如文定王后在世之日。已有聖烈仁明四字之號。故乙丑年昇遐後。不復加上一字。仁聖王后。嘗有恭懿二字之號。故丁丑年昇遐後。加上孝順二字。仁順王后。嘗有懿聖二字之號。故乙亥年昇遐後。加上宣烈二字。此則昭在人耳目者也。惟功德表著。屢上尊號於當年者。則不拘此例。光廟前後聖號。最盛於列聖。故貞熹王后徽稱。亦與之相同。而至於惠懿神憲之號。實在於長秋奉養。累朝含飴之日。雖未知禮陟之後。又有增加與否。而內殿徽號之繁複。恐不足爲後世則也。內殿生時之號。仍用於身後。乃是流來通例。而獨敬陵孝惠王后在世日久。嘗有仁粹之號。故仁粹王后之寶。至今藏在宗廟五室。而至於祔廟時。只稱徽淑明懿四字。而去仁粹二字。此亦必有所以然之故。而今不可曉也。大抵歷代大皇太后皇太后之上尊號。多出於事存致悅之義。而辨別其殿號也。先無徽號之可別。則新設而尊奉之。未爲不可。若原有所稱之號。雖不加上。實無所歉。試以今日之事言之。慈殿旣有昭聖二字之號於先朝。則揭此爲稱。亦何損於宮庭之孝哉。然率爾加上。已經兩年。似不必追講。至如懿仁王后。則見有章聖徽烈四字之號。而今又加上。尤無所據。今當加上二字。通前後爲六字耶。抑加上四字。合爲八字耶。若謂宣宗大王有光前功烈。至得二十四字之尊號。內殿徽稱。亦當與貞熹而同規云。則誠亦然矣。若只以顯親之道。無間存沒爲言。則臣之愚見。實有所大不然也。我先王盛德大業。本無初晩之分。而壺範陰化。皆非有以身自致之。則先後王后之典禮。不宜有異同。未知他日又將加上幾字於貞懿之上耶。然則加上紛紛之論議。何時而止也。雖有罔極之情。不匱之孝。而亦必裁之禮義。然後庶無末梢難處之患矣。卽今所乏者。忠信禮義也。彌文末節。不患其不足。該曹之擅行啓請之擧者。有何十分的見而然也。噫。先代諸王后姙姒之德。必不能形容得盡於四字之內。孝子慈孫欲爲追崇顯掦之誠。亦何所紀極。而皆有定式。不增不減者。其意必有在也。旣考實錄。不得明文之可據。則經亂之餘。他無文獻之足徵。固可慮也。然更令他大臣商議可否。就於宗廟各室謄錄及遺寶。細查各年導號增損之由。以爲事必師古之地。且令儒臣博考故事。熟講施行。亦未爲晩。夫以應加號而不加。固爲奉先之欠也。不應加號而加之。豈不爲未安之最甚者也。臣於近者。傷寒極重。仍患中氣虛弱之𤺌。目不交睫。食不下咽者。殆五六日。伏枕呻痛。怔忡驚悸。浮熱上熾。冷汗如注。不能起身出門。醫言衰老之人。當有中風之漸。調治旬日庶或生活云。而不敢容易呈吿。方以癏曠爲憂。伏承命召之嚴。亦昧於行不俟駕之義。罪實萬死。不勝惶恐戰灼之至。身旣不得詣。口又不敢言。則無以達下情。敢以此爲獻。答曰。省箚。具悉卿意。用嘉。該舊典。但予見則與卿有異。自予嗣服之後。追崇徽號。獨不上於懿仁。豈非欠禮。字數多少。恐不必爲拘也。此擧斷不可已。卿宜善攝亟出。勘正施行。</text>
<title>辭職兼陳時弊勸講商書</title>,<text>伏以犬馬微臣。猥賤之疾。仰溷天聽。非止一再。極知隕越無所逃罪。但以情勢悶蹙。不得不仰首哀鳴。以畢其說焉。往在庚子春。始患濕𤺌。𤺌甚危重。委身床席。晝夜苦痛。左脚偏枯。有同隻筋。臥而不起。屈而不伸者四箇月。其時方受萬經理接伴使之命。曠廢衙門職務。事多生梗。副使姜紳親審病患實狀。具由啓達。以致先王洞燭。曲加矜憐。許遞接伴使及本職禮曹判書。兼又寵之。以醫藥救護。俾得保有今日。秋毫皆先朝之大恩也。十餘年來。扶曳跛躃。歎難行走之狀。人所共知。而亦不至如庚子之太甚。逮乎今年。氣血凋耗。舊病轉劇。左膝下外廉。本色浮氣。大如生梨。堅硬痛楚。不自堪忍。服藥而藥無功。施鍼而鍼不效。轉側須人。寸步難致。此則宣命承旨所嘗目覩而去者也。前於辭單。略及此意。意謂聖鑑已盡俯察。卽許遞改。而不惟不允所請。又爲之下敎於筵中。着令左議政李恒福。通諭出仕。豈不以適與首揆竝辭。不得不竝諭而出也。如臣陋劣。本不稱具瞻重地。而病伏私室。已踰數月。恭聞講筵之開。不勝欣悅感歎之至。而亦不能仰瞻咫尺威顏。每令領事一員。獨爲入侍。揆諸事體。豈容如此。不但前頭大禮稠疊。且將有聖躬受鍼之擧。身忝內局提調。安敢一刻退在。以速臣子不嘗藥之誅乎。念及於此。憂惶戰悸。罔知所措。伏願聖慈追念先朝許遞接伴使之至意。將臣本職及兼帶各衙門提調。竝賜遞免。以安愚分。以全公務。不勝章甚。抑又有聾瞽之見。不得不吐露於四聰之聽。伏惟聖上宅恤煢煢。俯就終孝。日月如川。卽吉伊邇。凡在下情。悲喜兼至。第念夷虜朶頤。公私懸磬。天災之沓臻。民怨之稔積。莫此時爲甚。凡於憂勤節損之念。恐懼修省之方。或有所一毫未盡。則治效之無成。國勢之不振。理固然也。而危亡之禍。伏於冥冥之中。誰得而救之哉。秦隴之呼耶。猶夫前日。鄭衛之啁啾。復於非時。此豈不可已而不已者耶。言官之論在於少。則猶或可入。而在於大。則未見有聽納之時。恐非臣等十九年來所望於聖明者也。今於經席。進講尙書。帝王政敎之模範。都在此書。而於納諫一事。尤致意焉。稽于衆。舍己從人。予違汝弼。汝無面從。舜之所以爲舜也。好問則裕。從諫弗咈。湯之所以爲湯也。有言逆于汝心。必求諸道。有言遜于汝志。必求諸非道。太田之所以克終允德也。若藥不瞑昡。厥疾不瘳。后從諫則聖。商宗之所以克邁乃訓也。以此數者。爲今日恢張言路。開廣聰明之基本。則於爲治乎。何有哉。至於疾敬德所無逸。無非祈天永命。享國久長之要道。則古之人君。以無逸一篇。揭爲圖說。朝夕箴警者。良有以也。伏願聖明切勿一讀再讀而止。常於燕閑之時。體認慕效。以爲傳家之龜鑑。實吾東方億萬年無疆之福也。臣受兩朝河海之隆渥。無絲毫圖報萬一。白首餘生。常切愧負。今又蹇廢窮巷。阻趨經席之末。恨無以贊襄一辭。敢用螢爝之微。少助日月之明。狂僭萬死。</text>
<title>因命官時事辭職</title>,<text>臣犬馬之齒。今已六十四歲。霜雪鬚髮。土木形骸。種種賤疾。難以枚數。而其中濕𤺌渴𤺌。最爲患苦。反覆相因。愈往愈痼。行步艱難。左顚右躓。酸痛麻木。不自堪忍。引冷無節。入春增劇。一日所飮。常不下數瓶之水。以致食減心煩。氣乏眼昏。肌肉日益消。精神日益耗。不容一日仍冒重任。而適緣領左兩議政或呈吿或出外。臣獨在公。義難言病。黽勉趨走。度日如年。又値上候失寧。憂惶悶慮。不離問安議藥之列。職分所當然。而今者受鍼已訖。局務稍簡。臣不得不揆分退去。頃於試院中。得一試券。對讀之際。見其筆勢浩汗。似是大手之文。而宂雜無倫。不合場屋程式。且多狂瞽觸諱之語。諸試官皆曰。此實累日宿構萬言上疏耳。豈是雨庭才晷繩墨文字也。理合黜去云云。臣之老妄之意。以爲科場立落。本無定規。若文之最優者。則雖或不着本題。而亦多試取之例。且此首尾文體。有似一手一時之作。豈可先疑其宿構而黜之也。大抵糊名較藝。初不觀德行。只觀能文與否而取舍焉。至荒至拙之文。猶得與選。而如此富贍之作。豈易得乎。自古人君親策多土。本求直言極諫之對。以爲恢張言路之地。今此草野狂妄之說。何損於聖明之世也。諸試官猶以爲不然。而以臣官高故。不敢强辨。及其出榜之際。臣置其券於榜未。而吿諸坐中曰。此文雖得中。而其言之尤甚僭慢處。則不可不抹去也。有答之者曰。終篇都是此等語。何暇擇而抹之也云。蓋以臣之不黜。爲不滿於其心而然也。衆議如此。而臣乃取之。今日之罪。臣獨當之。臣雖至愚極陋。天日照臨。豈有一毫他意於其間也。臣於六百試券。絶不知某券爲某人之文。某字爲某人之標。且與任叔英姓名者。素昧平生。全不知面目之何如。居住之何在。則其無絲髮汲引之私。鬼神所洞燭也。但渠旣肆其狂妄。無意進取。而臣獨進之。臣之狂妄。有甚於渠之狂妄。臣世受國恩。久忝匪據。無涓埃裨補聖朝。反有奉職無狀之擧。致勤聖敎。臣罪萬死。終無所贖。伏願聖慈爲先鐫罷臣職名。仍下司敗。以正刑章。答曰。卿無可去之義。而引入太勇。若將浼焉。予莫知厥故。中心耿耿。予雖有所失。卿宜匡救左右。弼違而歸正可矣。何忍便棄而莫之恤乎。倘或有疾病。安心調理以出。用副予望。</text>
<title>論削籍空館一事仍辭免</title>,<text>伏以臣有渇濕兩病。或至十九年之久。或至十二年之久。自先朝至于當代。前後具由號訴。乞解劇務者。不知其幾度。此固聖鑑所洞燭也。而卽今犬馬之齒。已及六十四歲。眞元益耗。宿患益痼。有非已往數年之比。乃敢瀝血控辭。冀釋重負。誠出於迫不得已也。豈料屏伏五旬。呈吿十度。猶未蒙遞免之命。憂惶踧踖。罔知所措。伏奉昨日聖批。尤不勝感激隕越之至。國事艱虞。固非大臣辭退之秋。而亦非庸陋不學癃疾無爲者之冒昧蹲噤。坐妨賢路之地也。不幸斯文欲喪。義理先晦。士風瀾倒。侫習雲興。危機敗𤺌。式日斯生。不待南倭北慮之猖獗。而已成土崩魚爛之兆。帷幄大臣之方年無病。竭忠建言者。皆不得安其位。且將捧身退去之不暇。而況臣之尤甚無狀。病與罪積者乎。嗚呼。朝著之分朋角立。實是禍人國家之膏肓鴆毒也。臣嘗寤寐傷痛。不但流挮而已也。四十年來。大小論議。尋常擧措。靡不由北而携貳。無怪乎聖上之均憂混疑。而不能自信於好惡之正也。然近日士林所以伸辨先正之被詆者。實出於秉彝好德之本心。而初非有一毫黨同伐異之私。參錯於其間。天地鬼神。臨之在上。質之在傍。昭布森列。甚可畏也。白首孤臣。死亡無日。受恩如天。報蔑溳埃。又安敢絲髮誣罔於四聰之聽。自陷小人不測之刑哉。頃日備忘答大臣有曰。乘時抵掌。血戰不已。凡在瞻聆。孰不心膽墜地。扼腕于下。而亦無一人暴白其萬萬不然之狀。致令臺閣大臣懷鬱扼悶而已。國事之日非。從可想矣。臣在私室。竊恨削籍虛套之爲過激。空館後擧之爲輕率。此皆新學少儒不思之致。而其情亦可恕也。古語云。百書不如一面。若於此際。得遇引接臣僚之使。則情意之壅隔。亦何至於此極乎。臣待罪內局之久。熟諳聖候虛弱。服藥居多。而春秋鼎盛。踐阼四年。視事未滿十日。則實非當初之所料也。今者和煦已去。盛暑將至。臣庶之顒望於開筵者。亦云戚矣。臣念切解務。力難供職。但當以賤疾深重爲辭。不遑他及。而伏承國事艱虞之敎。乃敢以今日艱虞之最大者。妄陳區區芹曝之賤悃。伏願聖明之留神澄省。有所辨別。而將臣本職及兼帶提調。竝命鐫罷。以全公私。不勝幸甚。答曰。累見辭章。具悉卿懇。但予言已盡。卿何多辨。國事艱危。不上於疾病之憂。此非大臣引嫌辭退之日。卿宜斯速出仕。益堅循國之志。</text>
<title>戲書荷衣洪 迪 簡末。寄示荷谷許 篈。</title>,<text>二月湖水平。梅花照江寺。如何折簡呼。獨及唐城子。</text>
<title>戲呈洪三宰 進</title>,<text>久患相如渴。偏傷樂正足。佯病是何人。先生術最熟。</text>
<title>戲呈洪三宰 進 其二</title>,<text>無營由守拙。不殆在知足。人生白髮長。世事黃粱熟。</text>
<title>奉謝百拙寅長韓 應寅</title>,<text>亂後親知少。傷心負勝邀。煩君貯殘瀝。追會在明宵。</text>
<title>寄謝關東方伯</title>,<text>滿紙相思意。關東布政書。聞韶已三月。多謝尾頳魚。</text>
<title>賀元秀才 振海</title>,<text>春風大平館。疏雨晩來晴。傑句龍蛇筆。先登第一名。</text>
<title>洪川客館 自古無詩。始爲懸板。</title>,<text>白雲黃鶴夢相思。千載悠悠不可期。過去英雄知幾許。百年賓館恨無詩。</text>
<title>次柳川韻</title>,<text>千里嚴程六月天。書生何意泛樓船。廣津仙子漳濱疾。萍水乖逢各自憐。</text>
<title>戲示西垌</title>,<text>鴨綠淸遊君讓我。錢塘詩話我輸君。世間萬事皆如此。兩耳猶聰豈不聞。</text>
<title>次嬋姸洞韻</title>,<text>憶昔箕城城下村。東風細馬走紛紛。江南此日無消息。芳草殘花更斷魂。</text>
<title>贈僧</title>,<text>峽雪侵凌暮鬢稠。南州三月氣如秋。逢僧不敢言人世。揮涕斜陽獨倚樓。</text>
<title>答黃侍郞 暹</title>,<text>通宵雨作旱乾日。滿紙書來離闊年。歡喜同時天所餉。世情交分豈徒然。</text>
<title>靑陽方叔兄忌日。簡寄其孤僉知 尙重。</title>,<text>憶在錦山聞訃音。于今三十乛秋臨。每逢惠餕飜傷感。況復終天孝子心。</text>
<title>簡謝月沙李聖徵赴京回還後頻問遺</title>,<text>湘潭枯槁兩年間。已報朝天使節還。多謝舊情頻問訊。一句重對六房顔。</text>
<title>簡謝洪唐興</title>,<text>任敎非義或相干。踏白曾知世路難。竹杖芒鞋成野老。灰心三紀轂朱丹。</text>
<title>次洪唐興元韻</title>,<text>竊食官倉四十載。粉身忠國愧無能。不如三黜傭漁戶。和雨桃殘結網燈。</text>
<title>簡寄崔同知瑩中哭父忌後致問</title>,<text>終身喪至哀何盡。如在誠深孝有餘。奉養慈闈千百歲。斑斕長戲老萊裾。</text>
<title>奉呈百拙閤下</title>,<text>薄雲高義仰淸平，三紀風塵一箇誠。今日華堂閣勝會，嘉招何不到殘生。</text>
<title>灣州東城卽事</title>,<text>游絲野馬渺茫邊。亂後芳菲三月天。人道秋悲春更苦。名言千載憶蘇仙。</text>
<title>灣州東城卽事 其二</title>,<text>梨花初發坐來多。云是灣州野老家。珍重使君來遠訪。一尊官釀是生涯。</text>
<title>灣州東城卽事 其三</title>,<text>太史才方水部多。黔南詩律自成家。何當時泰陪歡賞。朝暮山顚與水涯。</text>
<title>灣州東城卽事 其四</title>,<text>統軍臺下水增波。夷夏于今正一家。滿目風光人自感。樽抵不覺淚橫斜。</text>
<title>戲贈李尙書 弼雲</title>,<text>嚴程肯爲玉人留。千里初回學士輈。滿紙相思情信到。旁人始覺老風流。</text>
<title>戲贈丁 景蘭，李 再濚 兩學官。</title>,<text>化鶴千年華表去。謫仙三載夜郞居。慇懃來訪休文瘦。正是江鄕爛醉餘。</text>
<title>敬和柳谷大人贈韻</title>,<text>濠梁舊習未消磨。一見銀鱗勝趣多。亂後人淸偏忌冷。兩尙書宅雀堪罹。</text>
<title>寄謝沈通津 愉</title>,<text>通津太守最多情。一札蓴鱸兩美幷。不待秋風先得此。季膺歸興浩然生。</text>
<title>疊韻。贈金參奉 孝建。</title>,<text>兩朝恩遇雪渾頭。勇退何曾效急流。寄命太倉無一畝。田園堪笑算牙籌。</text>
<title>贈山僧</title>,<text>身外蕭然一衲僧。半生蹤迹寄蒼藤。因人索句徒爲耳。燕市花牋見未曾。</text>
<title>贈義正師</title>,<text>三十年前舊布衣。林僧面目摠依依。相逢不恨題名晩。要免高官乞飯譏。</text>
<title>贈山僧</title>,<text>雲漢煩憂飮自焚。官廚靦面飫羶葷。山僧解事良多感。珍重筠藍爲獻芹。</text>
<title>贈山僧 其二</title>,<text>千古名山只一樓。老僧緣葉在重修。似嫌大守尋春早。未見桃花泛玉流。</text>
<title>齋宿太僕述懷</title>,<text>馬政疏虞只自驚。六年當局一無成。每聞親舊求繩索。搔盡霜毛幾百莖。</text>
<title>贈別盧 道亨 醴泉之行</title>,<text>遊宦人間自有時。六年何恨遠相離。念吾夫婦俱衰病。在世重逢未可期。</text>
<title>贈別盧 道亨 醴泉之行 其二</title>,<text>朝暮相從四十年。平生惇睦未嘗疏。此行堪賀還堪惜。白首臨岐淚滿裾。</text>
<title>贈熙上人</title>,<text>終南山下掩衡門。黃葉蒼苔日欲曛。忽有詩僧來解橐。篇篇都是靄春雲。</text>
<title>贈熙上人 其二</title>,<text>不必逢人問孔融。平生歎服管遼東。何當與爾尋眞去。江海遐遊到處同。</text>
<title>贈僧大將惟政</title>,<text>三紀相思一箇心。雲林朝市舊知音。聞君忠義還多事。築盡山城築怨深。</text>
<title>贈基公</title>,<text>六月炎蒸積雨餘。乞爲寒玉計全疏。終朝揮扇仍揮汗。誰索新題困睡初。</text>
<title>奉恩僧霜日。卽舊交大機之甥也。感念存歿。情見乎辭。</title>,<text>自從機釋臥靑山。方外無人可往還。豈意如今逢酷似。驚嗟一倍鬢毛斑。</text>
<title>次敬熙軸韻</title>,<text>百年華構大琳宮。兵燹薰天十日紅。堂憶梅花問無處。白頭愁殺舊騷翁。</text>
<title>次唱雲</title>,<text>樹木依然瑞靄霏。王簫無復弄參差。同遊人散吾衰甚。姓字還嫌老衲知。</text>
<title>次唱雲 其二</title>,<text>撫事興哀見物情。重尋蕭寺慨餘生。誰知金碧交輝地。蓋以黃茅掩以荊。</text>
<title>惠全軸中。次孤雲半城全山三亡友之作。</title>,<text>平生李郭幾同舟。今日偏傷柳柳州。杜宇聲中頭盡白。遺篇三復不勝愁。</text>
<title>次許判相韻</title>,<text>已把浮榮付等閑。多慙鷗鷺舊盟寒。聞君解却氷銜盡。江海同垂籊籊竿。</text>
<title>次許判相韻 其二</title>,<text>吾王聖德不踰閑。經幄猶堪戒十寒。敬怠冊書應有訓。豈容虛老渭川竿。</text>
<title>次許判相韻 其三</title>,<text>節序推遷亦不閑。暫時而燠暫時寒。窓前有草看生意。況復蓬房與竹竿。</text>
<title>次許判相韻 其四</title>,<text>夢尋江路馬蹄閑。柳貫銀鱗雪色寒。沽酒何須杏花店。靑旗應有出林竿。</text>
<title>鄕校舊洞契會席上口占</title>,<text>百年同里十年非。樹木依然第宅稀。白首情親知幾在。樽前談笑亦沾衣。</text>
<title>題權正郞 詗 別墅</title>,<text>同年緣又屢同官。白首交遊三紀間。安石蒼生今有望。潘輿無復友麋山。</text>
<title>次李翰林 聖永 兄弟韻</title>,<text>仙舟誰似對銀燈。漢世高賢泰與膺。海內親朋知幾在。老年文酒覺彌增。</text>
<title>和舒川李太守見寄。蓋疊前韻也。</title>,<text>千里銜書燕子來。數篇瓊什是誰裁。遙知老守傷時意。庾信江南賦得哀。</text>
<title>和舒川李太守見寄。蓋疊前韻也。 其二</title>,<text>笙簧一箚嶠南來。多士摧心憤未裁。千載紫陽重受侮。應添浦思與山哀。</text>
<title>送別寧海李使君 惇</title>,<text>橋山同事歲星移。今日重逢卽別離。簿領餘閑有詩興。海天明月倘相思。</text>
<title>贈康同知明之令公詩史</title>,<text>暑雨飜盆晝掩關。悄然無語對南山。數行情信開緘急。有草生塘一夢閑。</text>
<title>贈康同知明之令公詩史 其二</title>,<text>黃濁連空六月初。東歸木道計還疏。何當少待天晴後。匹馬靑山任所如。</text>
<title>戲呈沈子順。預賀登重試。</title>,<text>竹竿鮎背喜相違。白首靑衫困是非。安得重攀丙年桂。歸榮貂三媚慈闈。</text>
<title>至月十四日。夜講書罷。口占一絶。</title>,<text>麗澤相資作聖功。山齋夜讀樂無窮。村鷄再叫方思輟。庭戶淸光月滿空。</text>
<title>送別元進士讀書山房。黃秀才與俱。</title>,<text>憶昔莊修三藐寺。于今四十五春秋。勸君勤學能成就。免作松翁蔑裂流。</text>
<title>謝李鳳山 郁 問訊兼有櫻桃之贈</title>,<text>連宵好雨滿郊墟。又得情緘久闊餘。遠寄含桃應有術。偏宜消渴老相如。</text>
<title>敎孫兒史略。至漢祖斬丁公。有怫於心。遂成一絶。</title>,<text>人情天理貴兼存。仁者難忘活我恩。若使初心重王法。臨危何出兩賢言。</text>
<title>無題</title>,<text>人間六十九回筵。誰把瓊漿餉地仙。白首風流二樂老。扁舟來訪又明年。</text>
<title>送奉事兄弟之行</title>,<text>流落江潭白髮明。送行今日獨傷情。臨年父母唯憂疾。二子應須數寄聲。</text>
<title>疊前韻。奉呈峒仙丈人座下。求和乃已。</title>,<text>愧乏從前向道誠。數年乖阻老先生。相思莫道關山遠。十里秦城暮靄橫。</text>
<title>嘲暾姪不能僦屋。而逐日昏醉。</title>,<text>齋郞疏闊世無倫。覓屋兼爲覓酒人。明日妻孥到江上。一間何處可藏身。</text>
<title>次韻失題</title>,<text>江風吹雨落梅天。捲網催歸一葉船。樽酒生涯醒復醉。不知軍國警西邊。</text>
<title>次韻失題 其二</title>,<text>亂離重逢何太遲。語音顔色摠相疑。停杯暫拭䨥行淚。臨路飜成兩首詩。</text>
<title>四月初二夜記夢</title>,<text>一臥屯山歲月深。窮通隨處兩無心。誰言今夜不須睡。到得曉鍾聞好音。</text>
<title>簡寄睦禹卿昆季</title>,<text>身嬰罪累兩年間。時對親朋亦强顔。自分餘生長寂寞。還嫌霽月出湖山。</text>
<title>簡寄睦禹卿昆季 其二</title>,<text>懶出林亭數步間。庭柯時復賴怡顔。疏頑不被二賢棄。瓊札翩翩入亂山。</text>
<title>簡寄睦禹卿昆季 其三</title>,<text>一簞瓢與屋三間。至樂猶存陋巷顔。手把義經玩爻象。不知西日下前山。</text>
<title>奉呈校正廳諸堂上</title>,<text>飜經還愧漢諸儒。恩到黃封日五壺。病負金門齊拜賜。聞聲猶勝夜郞酺。</text>
<title>戲寄元進士 振海</title>,<text>江漢秋風木葉黃。思歸千里滯南鄕。君家疫似屠蘇酒。自幼先行竝吉祥。</text>
<title>聞諫官金姓者以鯁直被竄。偶吟。</title>,<text>弱冠龍頭諫諍臣。家庭學識重人倫。罪歸巧避心無愧。一謫高名萬代新。</text>
<title>屯山新歲吟</title>,<text>前後虞飜骨相屯。山名正合謫仙人。兩年棲息猶無厭。鬢雪仍逢戊午春。</text>
<title>春日苦雨</title>,<text>蜀天多雨漏爲名。此地冬春未見晴。簷溜成江泥滑滑。村童無計拾薪行。</text>
<title>三月三日詠懷</title>,<text>踏靑佳節暮春初。花未生心柳欲舒。有酒無朋身又病。臥聽疏雨打茅廬。</text>
<title>見朝報黃檜原客死甕津後。聖旨特命復官。仍行禮葬。感而有作。</title>,<text>生蒭一束檜原賢。屬纊長沙世所憐。恩許復官兼禮葬。重泉暝目大平年。</text>
<title>次愼上舍 訸 韻</title>,<text>耿耿丹心白髮明。浮沈多愧大臣名。一生樽酒容疏放。況復通家有厚惰。</text>
<title>答洪景時 靈</title>,<text>稀年閱盡世間人。覆雨翻雲滿眼新。負罪薦賢知有謗。但聞觀過亦知仁。</text>
<title>七夕無雨。悶旱滋甚。東寄沈子順。</title>,<text>純陽天地魃增驕。萬姓嗷嗷怨紫霄。靡愛斯牲無寸益。棄林誰察聖心焦。</text>
<title>和關東方伯留洪川寄示韻</title>,<text>梧里先生有却春。卜居眞境結歡新。而今誰念靑城子。亦是桐鄕舊主人。</text>
<title>和關東方伯留洪川寄示韻 其二</title>,<text>分憂百里守於斯。露冕行春憶舊儀。當日吏民多鬼錄。蒲村應是後生兒。</text>
<title>柬寄沈豐德舍人因大風未能齋宿而祭</title>,<text>先塋寒食卄經年。露渡肓風浪接天。芬苾未成齋宿計。兩君誠孝淚如泉。</text>
<title>送別崔從事 有海 赴嶺南</title>,<text>一宦依人賦薄遊。茶山仙子最風流。今行共折梅花樹。驛使來時送隱代。</text>
<title>贈謫客趙正郞 希逸 自西赴南之行</title>,<text>千里思親才草心。恩移南路駐江潯。遣懷要勸離亭酒。還怕醒來淚滿襟。</text>
<title>重陽日。獨坐有感。</title>,<text>東籬無菊酒無香。徒倚山窓不擧觴。節序駸駸歡緖少。餘生能見幾重陽。</text>
<title>贈金上舍靜叔</title>,<text>四十年前同榻人。相思千里隔煙塵。三淸舊迹今蕪沒。夢裏猶呼漉酒巾。</text>
<title>贈金上舍靜叔 其二</title>,<text>昇平人作亂離人。半是晨星半是塵。窮達雨翁俱白髮。停雲回首淚盈巾。</text>
<title>贈金上舍靜叔 其三</title>,<text>自愧平生短拙人。廟堂無策靜邊塵。何當與子同歸去。倒着江南白㲲巾。</text>
<title>東寄梧里李相公洪川謫所</title>,<text>客中猶復毓螽斯。湯餠無因講厚儀。曾見聽天仙骨健。年踰八十六生兒。</text>
<title>夜坐偶吟。示元趙兩秀才。</title>,<text>病起相從兩秀才。江郊春晩百花開。衰翁閉戶愁風雨。辜負燈前勸一杯。</text>
<title>演雅體一絶</title>,<text>餞春無意鼓靈鼉。長恨光陰臥壑蛇。從此催人成鶴骨。餘生能保幾鷄窠。</text>
<title>題梅鶴帖次韻</title>,<text>暗香疏影異凡姿。脈脈相看懶捲帷。一酌金樽詩已就。十分淸興有誰知。</text>
<title>戲答權仲悟兄參議柬問</title>,<text>二十同年只兩人。餘生堪惜送三春。因兄有壻聞兄報。始信遐粕勝近憐。</text>
<title>因康中和戲柬。次梅溪館絶句韻。</title>,<text>追思昔別十分輕。誰譬携黎最有情。聞說花山恩未斷。白頭相望累餘生。</text>
<title>銅雀江亭玩月。示諸門親。</title>,<text>蘭舟移棹倚高舂。江月如期湧半峯。長笛一聲人不寐。遠村鷄叫五更鍾。</text>
<title>次月沙李相公柬寄韻</title>,<text>春盡西郊路又分。衰翁長臥水東村。綠陰滿院薔薇落。時有瓊緘到蓽門。</text>
<title>有所思偶吟</title>,<text>孫乎文翼襲精忠。語默雖殊相葉同。看取杜門經歲臥。明倫長夜樹箕東。</text>
<title>有所思偶吟 其二</title>,<text>淵源家學一心忠。相業何須較異同。病不去身精力在。天彝皎皎日生東。</text>
<title>東寄陶村。卽李 稶 也。</title>,<text>今年鶗鴂又先鳴。百草芬芳恐未成。聞道聖時官爵濫。周廷無復惜繁纓。</text>
<title>戲示元進士潤甫</title>,<text>元君文義卓然餘。久廢孜孜讀古書。衰世科名雖不急。空疏其奈送居諸。</text>
<title>聞金僉知 希閔 夫妻成婚周甲日。受子孫設同牢獻壽。感而有賦。二絶</title>,<text>結髮成親甲子周。人間福慶孰能侔。烏衫更設同牢宴。膝下諸賢迭獻酬。</text>
<title>聞金僉知 希閔 夫妻成婚周甲日。受子孫設同牢獻壽。感而有賦。二絶 其二</title>,<text>拙生昏媾在庚申。偕老于今近六旬。加以四年雖得似。奈無蘭玉享振振。</text>
<title>謝惠雨傘</title>,<text>溫飽非心宋相曾。南山祝壽不騫崩。雨淋私屋何須惜。一傘猶堪柳政丞。</text>
<title>簡謝加平郡守金 斗南</title>,<text>雪屋風簷凍白鬚。稜稜衾鐵粟生膚。逢扉忽報烏薪至。顚倒呼兒熾土爐。</text>
<title>再贈李汝固佐郞 植</title>,<text>頑鈍何能太耐官。自慙年至玷朝端。後生可畏文華最。玄髮先登李杜壇。</text>
<title>柬寄芝江</title>,<text>籬邊荒草候蟲嗚。一夜相思夢不成。而塞干戈未必起。霜髭何苦淚沾纓。</text>
<title>柬寄芝江 其二</title>,<text>新詩非爲不平嗚。情境相隨句自成。一葉扁舟風力勁。滄浪何處濯吾纓。</text>
<title>和愼 訸 秀才歸字韻</title>,<text>白首人間底處歸。入無棲托出無依。何當一着臨皐夢。閑弄玄裳與縞衣。</text>
<title>和愼 訸 秀才歸字韻 其二</title>,<text>閑居常恨送人歸。巢燕猶能雨雨依。獨立松陰無與語。沿溪一任雨沾衣。</text>
<title>和愼 訸 秀才歸字韻 其三</title>,<text>山禽哀叫不如歸。何事還從草樹依。曾是帝魂冤未洩。千年空濕杜陵衣。</text>
<title>和愼 訸 秀才歸字韻 其四</title>,<text>無田無宅竟何歸。三載漁樵夢裏依。麥飯充腸身更健。穿林長拂薜蘿衣。</text>
<title>和愼 訸 秀才歸字韻 其五</title>,<text>人誰歸我我誰歸。陽九餘生失所依。莫道遼陽兵又動。聖明天子𪚥戎衣。</text>
<title>柬寄芝江</title>,<text>踏盡千山倚一笻。仙遊澴入皁囊封。甕湖晴漲歸帆疾。要載淸樽對瘦容。</text>
<title>贈康明之</title>,<text>竊食官倉四十年。黃扉白首媿妨賢。如今納祿廚煙冷。賴有源明乞酒錢。</text>
<title>贈康明之 其二</title>,<text>世事浮雲萬僉灰。從敎貧病迭相催。小兒索飯門東哭。誰送長腰滿駄來。</text>
<title>簡謝柳晉原續惠生梨</title>,<text>交梨出自相公慈。救藥貧家失哺兒。積善應知有餘慶。都將殞結疊三詞。</text>
<title>次佔畢齋淸心樓題韻。奉呈閔使。</title>,<text>野城千里別。江月幾回明。地僻政常簡。樓高心自淸。羞爲投緩訃。匹耐望雲情。急務須興學。無敎俗有評。</text>
<title>送別平安都事曹 友仁</title>,<text>行邁曹都事。來辭沈相公。南街鍾報夜。西郭雪飄空。漫刺投何急。蕪詞寫未終。寄聲巡節賀。新福北堂隆。</text>
<title>送別平安都事曹 友仁 其二</title>,<text>殿中光國士。幕下出群才。暫向統軍去。還尋浮碧來。年華雖可賞。世事只堪哀。獨夜相思夢。窓前一樹梅。</text>
<title>簡寄沈沃川 誢，沈敬差 諿。幷及洪先達 憲。</title>,<text>名勝沃川郡。恩榮先達行。深杯甥舅禮。長枕弟兄情。江岸孤帆影。郊扉落葉聲。三賢歡會處。應說白頭生。</text>
<title>奉別申玄翁欽中道付處</title>,<text>客有虞生棄。人無賈傳悲。精明天地愛。冤枉鬼神知。白屋一㿻飯。靑山雙鬢絲。困亨羲易訓。終始賴扶持。</text>
<title>簡寄黄永春 琇</title>,<text>屈指隣交久。曾經五十年。知心爲貴耳。同榜亦徒然。無復靑回眼。空餘白滿顚。還憑壽春使。聊寄尺書傳。</text>
<title>和仲實方伯留洪川寄示韻</title>,<text>韈線無長寸。鳩居匪本巢。光陰餘石火。天地入泓坳。鬚將應驚虎。珠探奈舊蛟。村翁何所業。白首晝于茅。</text>
<title>贈別沈修撰 詻 赴盈德謫所</title>,<text>東還千里外。南去九秋餘。世事浮雲若。天門弱水如。徒傷顔貌變。不恨夢魂疏。又唱驪駒曲。停杯淚滿裾。</text>
<title>簡寄子順檢詳謝祿米</title>,<text>有琴民解慍。無夢聖知衰。世事肱三折。榮名黍一炊。曾聞獨行士。多負太平時。不讀五千卷。難謀字救飢。</text>
<title>疊前韻。和沈子順追次之作。</title>,<text>困亨貞得吉。離昃耊踰衰。灎滪舟中戒。邯鄲枕上炊。三庚始今日。六極在當時。雖値豐登瑞。妻啼必以飢。</text>
<title>題權僉知 䏿 遊金剛山行錄後。次五峯韻。</title>,<text>授簡仍三黜。逋詩已十年。人情多玩狃。世故幾推遷。苦海無餘戀。仙山有宿緣。聞君遍登陟。勝賞莫能先。</text>
<title>贈山人靈機</title>,<text>淨土僧飛錫。屯山客臥床。纔經回祿熱。苦待立秋涼。巢燕含泥返。鳥蟬入樹藏。人生甘至拙。棲息在何方。</text>
<title>送別姨弟康同知明之還忠鄕</title>,<text>關嶺三年夢。湘潭數月憤。明朝又遠別。何日再相迎。天地應流血。星辰欲掩精。無從骨肉淚。白首告餘生。</text>
<title>三見南村三株杏花有感</title>,<text>瞻彼三株樹。依然百步村。人衰逢節晩。春盡見花繁。香動風前萼。泥沾雨後根。今年更無興。誰與醉芳樽。</text>
<title>疊前韻。和吳令公 晩翠 柬寄之作。</title>,<text>觀漲長江外。迎風小霽初。詩非窮子美。渴甚老相如。三黜將焉往。一餐不願餘。每吟賢友作。氷玉動盈裾。</text>
<title>柬寄通川謫客尹君</title>,<text>人於東海邊。叢石去尋仙。不比虞牲棄。還如賈傳遷。忘機臨白鳥。尙友對黃卷。善保慈闈養。恩環仰彼天。</text>
<title>退憂亭。用白沙絶句韻。演成短律。</title>,<text>臨江成小築。霽月早秋時。匡世忠須盡。推賢退亦宜。憂雖分內外。身實繁安危。魚鳥相忘處。扁舟任所之。</text>
<title>伏蒙蘇齋寵示警句。竊不勝感勵于中。謹拜手和韻以上。</title>,<text>黃扉新白髮。碧海舊丹誠。固己匡衰俗。將何副盛名。商山春入望。渭水夜聞聲。明發不能寐。淸樽空復情。</text>
<title>用前韻。贈康明之。</title>,<text>隻手狂瀾上。危言亦至誠。舟川果何事。楚獄本無名。悔禍天回照。亨屯子繼聲。誰知一命選。悲喜兩關情。</text>
<title>述懷五疊</title>,<text>旣愧學而仕。敢期明則誠。今年生失祿。何日死留名。一病閑花落。三更細雨聲。窮來多自信。耿耿獨緘情。</text>
<title>述懷五疊 其二</title>,<text>萬事復雙鬢。百年唯一誠。雖無驗實得。亦不慕虛名。枕帶疏松影。窓含倦鳥聲。硏朱點易罷。孤嘯暢幽情。</text>
<title>述懷五疊 其三</title>,<text>愛人不見答。只自反吾誠。百念雨中草。一杯身後名。妻無乳子樂。母有啼飢聲。獨對靑山坐。靑山亦世情。</text>
<title>述懷五疊 其四</title>,<text>邢七孤恩甚。陳三事主誠。心中無少怍。身外卽浮名。斷斷不投杼。紛紛皆吠聲。潘郞年卅二。頭白有餘情。</text>
<title>述懷五疊 其五</title>,<text>孫聖旣憂道。漢儒誰識誠。平生無妄訓。遠出不欺名。天健陰陽運。川流晝夜聲。胸中一太極。何處是私情。</text>
<title>贈別寧海倅朴 彝章</title>,<text>四十年前友。尋常夢裏人。孤忠干紫極。萬事在蒼旻。錦繡鄕關晝。絃歌海國春。唯應賜環早。披霧見情眞。</text>
<title>偶得一律。奉呈新都憲洪君瑞令公。</title>,<text>愛迫西輝乞養年。灰心名宦一何賢。巫山笙鶴還無分。柏府風霜獨有緣。直截雖爲臺閣體。平反猶是士夫權。應知樂正多憂色。鄒孟難禁喜不眠。</text>
<title>奉呈宋判敦寧府事 贊</title>,<text>敦寧官應壽星躔。先祖風流十二年。豈意殘孫能繼迹。況陪諸老忝同筵。崇高不分聯公族。優逸何妨作地仙。身處茅三常仰德。完山忠直鎭川賢。</text>
<title>次韓同樞 浚謙 贈韻</title>,<text>嘉崇只隔兩階間。僚席西樞一樣閑。先道威行元帥府。自慙名側侍臣班。年垂謝事頭全白。志在淸邊鬢未斑。卜得芳隣天借便。荒園相望却忘還。</text>
<title>奉寄關東布政洪公 仁憲</title>,<text>鰲背金宮碧海頭。神仙多住紫霞洲。人間未解逍遙樂。物外誰傳汙漫遊。翠壁丹書猶耿耿。白雲黃鶴儘悠悠。新篇暗寫無窮思。遠寄襄陽百尺樓。</text>
<title>奉別冥觀老兄尹令公之任慶州</title>,<text>玄髮交情老更深。無絃琴在獨知音。容人可愛江河量。供世難忘鐵石心。暫用威刑懲玩揭。專持仁惠慰呻吟。南州歲暮梅花發。千里相思酒幾斟。</text>
<title>奉呈西北體察李相公梧里閤下</title>,<text>豚魚之吉在中孚。利涉虛舟七尺軀。晏子孤裘今盡弊。公儀織婦本來無。傷時未暇梳雙鬢。對客猶供飯一盂。豈弟平生神所勞。莫言身已要人扶。</text>
<title>贈李孝彦</title>,<text>暫屯於世永言亨。休較當時價重輕。東閣經綸孚衆望。北城風月斷人爭。三杯濁酒時時酌。一曲玄琴夜夜嗚。潤色王猷吾豈敢。文衡明日讓先生。</text>
<title>贈康明之</title>,<text>中年晦默困能亨。蹤迹煙霞世念輕。爲吏任敎官長詈。食魚羞與釣徒爭。無衣卒歲稜稜瘦。有水循除㶁㶁嗚。執戟靑宮今日事。甘盤猶是舊書生。</text>
<title>挽大行王妃</title>,<text>壼範何爲慣險夷。玉成天意竟難知。靑門去歲還都路。黼翣今宵出祖儀。風水一山多異議。懿仁千載實同辭。愚民不識徽音遠。只道麻津殿涉時。</text>
<title>挽大行王妃 其二</title>,<text>鷄鳴方戒會朝昌。馮相無端告䘲忙。紫娶已離周日月。彩絲誰補舜衣裳。揄攘共仰天章出。沖挹應知女則莊。白首詞臣猶未死。藥囊空泣舊恩光。</text>
<title>挽裵僉知 應褧</title>,<text>非罪當年冶長囚。刑官慘目五經秋。京行未割妻兒戀。旅遊還成斂殯謀。紀德南鄕餘斷碣。辭恩北闕放歸舟。幽明慙負求詩債。和淚新題薤露謳。</text>
<title>挽李進士 順仁</title>,<text>先君一甲最尊年。同榜於吾實勝緣。大耊無嗟歌數曲。長江有主屋三椽。時危莫道儒冠誤。身健應知酒量全。今歲重陽誰復會。黃花白酒只堪憐。</text>
<title>挽宋判府事 贊</title>,<text>龜鶴何如彭與聃。人間難得達尊三。窮神不轍看羲易。養壽何嘗飮菊潭。貧似黔婁應有諡。賢同伯道亦無男。敦寧去歲陪僚席。寤寐常思亹亹談。</text>
<title>挽吳直長 世賢</title>,<text>支離隱德古之人。處世黔婁不厭貧。身上靑衫七十老。懷中白璧一雙珍。棠陰養備侯鯖富。琴閣歡深彩服新。未盡欒欒風木痛。淚和春酒洒荊榛。</text>
<title>挽鄭西川 崑壽</title>,<text>龍頭峻選擅文章。封到西川乃肯堂。間世聰明該典故。出天良善服朝行。秦庭淚盡聲名遠。漢閣勳遲鬢髮蒼。來未鹽梅去箕尾。忍令丹扆慟云亡。</text>
<title>挽舅氏李參判</title>,<text>灘頭灰燼外家村。千里相依舅氏存。今日誰知聞此訃。衰門不幸更何言。空持酷似功緦服。深負平生撫恤恩。遙望丹缶拂山路。長號沾送淚河翻。</text>
<title>挽趙僉正 壽崑</title>,<text>瓜葛平生再從親。聯名司馬榜中人。忘年契合嬉娛日。知己情深喪亂辰。白首他鄕長入夢。靑眸故國幾經春。餘齡共擬桑楡托。忽報仙標已返眞。</text>
<title>挽李參判 尙信</title>,<text>吾生於世最疏頑。何幸交公父子間。全盛侍臣隣翰院。亂離僚契客龍灣。中書伴食頭宜白。南嶠觀風鬢亦斑。豈料少年先棄去。山陽一笛淚潸潸。</text>
<title>夜坐書懷一律。奉呈岳麓令公。</title>,<text>昨日少年今六旬。蒼顔白髮坐新春。方來鮐耉遐齡在。已去繁華勝迹陳。美水佳山雖入夢。隆恩重祿未抽身。聞君釋負明朝事。閑局過從步徙頻。</text>
<title>柳西坰旣用挹灝亭韻。分贈諸相公。僕亦不揆蕪拙。敢輒效顰。蓋爲酒隱金相公應順作</title>,<text>州牧繁華憶舊年。軍伶時動燭如椽。弟兄仁政俱遺愛。文武雄才屢鎭邊。警急忘生元師幕。昇平扶醉會盟筵。風流忠信諸臣冠。夢卜應知得此賢。</text>
<title>題權正郞 詗 別墅</title>,<text>孝隱高標董邵南。避兵新築傍雲嵐。恩孤鯉對腸如割。歡極萊衣淚幾含。魚萊登盤宜贍養。溪山入手懶窮探。百年祕境因人顯。留與樵翁作美談。</text>
<title>尊崇都監喫軸</title>,<text>重恢大業屬昌辰。揭號明廷頌聖人。瀝血刳肝方見許。摸天畫日詎能眞。臣工效力趨蹌急。儀物生輝顧眄新。峻事偸閑㳎勝會。百年隨地作情親。</text>
<title>挽尹典籍內室</title>,<text>琴閑中歲劍成冤。擧案餘誠奉采蘩。諸女哀哀皆寡婦。孤兒孑孑又單孤。一年家禍間猶慘。八耋仙遊望益尊。誄到張林無健筆。大松風雪哭連門。</text>
<title>贈別崔從事 晛 舟師巡審之行</title>,<text>草澤何年應鹿鳴。文章能使世人驚。孤忠自進平蠻策。三黜誰知衛國誠。臺閣員多難寄足。江湖路遠未尋盟。此行正趁芳菲節。細柳新蒲慰客情。</text>
<title>斷腸猿 湖堂應製</title>,<text>物性雖偏亦有常。慈天元不隔豺狼。誰知楚岸呼兒獸。能愧中山食子羊。吐盡哀音三夜血。摧殘微命九回腸。當時恨乏秦巴放。空使騷人抵死傷。</text>
<title>次柳州</title>,<text>銅魚新命補炎荒。滿目雲山路杳茫。孑孑纍纍民抱牘。營營苟苟吏循墻。書傳東郭春揮淚。月照南州夜斷腸。多羨平生折線丈。寓懷甘老錦溪鄕。</text>
<title>奉別延師長 毅男 還京</title>,<text>平生相信故山靑。天末回看鬢雪明。處世何傷形影隻。憂時不覺語言輕。同來千里詩人興。獨臥三庚病守情。聞道佳兒愁欲死。請君重到錦官城。</text>
<title>柬寄戶判李月沙 廷龜</title>,<text>倦宦危蹤歲暮時。還將同病慰相思。有疵於世靑山好。無愧乎心白髮知。蒭酒已澄三兩盞。熨梅方嫩短長枝。書筵盛禮君何負。學士勤勞在度支。</text>
<title>謝蓬萊鄭相公分送園竹一叢。使之帶雨移種。</title>,<text>食無魚肉亦甘心。夢想淇園癖未鍼。台室餘波分碧玉。貧居寸土斵黃金。人衰幸免移家苦。雨足偏宜着本深。解帶圍新成一課。疏枝冷葉費閑吟。</text>
<title>奉送鄭僉樞翼之朝天賀誕節。近體。</title>,<text>三世交情在鳳尾。羞將神鑑擬方皐。誦詩當日推專對。觀樂何心嘆獨勞。忠信服人人自服。文章籠物物無逃。從來北學多開發。此去應知見識高。</text>
<title>挽嵩陽府院君金 履元</title>,<text>昇平儕輩幾人存。喪亂餘生鬢雪繁。玉署僚情推道義。灣州旅泊荷仁恩。晨趨北闕齊鳴佩。晝對南山各掩門。誰料六年差少友。先騎笙鶴導殘魂。</text>
<title>奉別月沙相公奏請赴京</title>,<text>延城氣度靜而虛。投橘人看衛玠車。華國文章名學士。濟時經用老尙書。騑騑四牡登程後。耿耿孤忠受命初。聞道子瞻爲點馬。離筵淚濕大蘇裾。</text>
<title>贈姪 暄 冬課貶</title>,<text>百年喬木變荒榛。祚薄難逃譴責頻。饔吏勤勞居殿考。樞翁駑劣累門親。田園已絶資身策。妻子何遑卒歲嗔。汝姊汝兄俱凍餒。一家窮命甚於人。</text>
<title>奉別金同知 瑬 朝京之行</title>,<text>念我同庚總夙緣。尊公英偉冠群仙。天年有數身雖逝。善慶無訛子必賢。宣化仁風三載最。輸忱聖節萬邦先。應知此去觀遊富。雲夢胸襟倍豁然。</text>
<title>初度日。次友生贈詩韻。</title>,<text>期頥耄耋詎能望。飮到稀齡亦異觴。蓬島無勞尋子晉。瑤池何必宴西王。滄桑落落籌添屋。蘭玉寥寥笏滿床。不待五湖圖已退。傍人休說壽如岡。</text>
<title>三月晦日有感</title>,<text>九十韶光雨裏過。群芳纔發已淸和。村田種得來牟少。林下啼殘布穀多。未效兼山能艮趾。還敎逝水必盈科。朝聞夕死吾何恨。獨抱遺經費切磋。</text>
<title>次明遠樓鄭圃隱韻</title>,<text>二水三山首幾回。還將離抱夢中開。神君鈴牒仁聲動。驛使梅花遠信來。孤鶩落霞詩滿軸。晴川芳草酒崇杯。悠悠世事何須說。日欲徘時月欲佪。</text>
<title>挽洪留守夫人金氏</title>,<text>憶曾頻忝壽親筵。隆養皆稱主饋賢。照座鳳凰愉色溢。滿堂蘭玉舞衣鮮。人間福德千家頌。地上神仙萬口傳。豈料如今連降割。偏敎孝子叫蒼天。</text>
<title>挽盧判府事</title>,<text>庚申己未六旬回。終始遊從壽域來。南嶽擷芳佳節會。中庠講學少年才。驊騮在後雲程遠。糠粃居先鼎足摧。不恨君今棄我去。餘懽聊復訪泉臺。</text>
<title>挽盧判府事 其二</title>,<text>玄髮交情到白頭。終南故舊幾人留。升沈忽忽鴻無迹。榮辱悠悠水自流。三載相思空帶月。一樽何計更登樓。風流惻耳山陽笛。望盡驢江淚不收。</text>
<title>挽吳同知 翊</title>,<text>扶櫬哀號大雪天。衰麻棄世痛無年。偏親弱弟將誰護。獨女孀妻只自憐。好善誠心爲士表。明經科第在人先。才能玉冊螭頭寫。官爵金章鳳詔傳。</text>
<title>挽黃 謹中，敬中 兩令公大夫人李氏。</title>,<text>同隣六紀忝同年。懿範長思主饋賢。貞敬疏封恩浩浩。玉蘭彌世慶綿綿。一生琴瑟燈回壁。三載衰麻劍合泉。孝子如今奚怙恃。欒欒泣血叫蒼天。</text>
<title>挽趙參判 存世</title>,<text>松老賢孫只一人。風流文雅托心親。海雲臺上同遊子。仁政筵中竝侍臣。二紀追隨誠有數。七年離濶豈無因。隔城遙望傷多病。永訣如今涕淚新。</text>
<title>挽李沃川 淡</title>,<text>汚拙平生兩老夫。相逢每說舊歡娛。屯山別後傳三札。沃郡年來醉百壼。謝季惠連皆不壽。嵇兒延祖又爲孤。弔存哀歿今俱廢。獨對江天泣且吁。</text>
<title>贈別咸鏡方伯李伯胤令公之行</title>,<text>朔方猶幸隔妖氛。休寂民生業未分。惠政多稱前令尹。仁風已動後神君。四陵香火加常敬。六鎭旗麾建大勳。銓席舊僚今不死。白頭空復把淸芬。</text>
<title>贈朴 錫吾 陳慰使之行</title>,<text>問君何事赴燕都。爲有攀髥慟鼎湖。表表誰知凶禍疊。陳辭難慰聖情孤。恩深極濟三韓戴。德著柔能萬國趨。曾未千年催厭世。帝鄕回望白雲衢。</text>
<title>挽金長興 基命</title>,<text>山西宿望世爭呼。鳴劍伊吾抱壯圖。多壘如今偏注意。長城自古獨當隅。曾愆嶺外三年膂。遽殞湖廂八尺軀。瞻彼將星何處落。天涯子女泣呱呱。</text>
<title>詠盆梅</title>,<text>盆梅三樹一房中。榮悴何爲太不同。淨萼凌寒疏影散。貞枝受凍暗香空。栽培失法淹生意。澆熨如宜奪化工。植物雖微皆有性。比方人事惱深衷。</text>
<title>贈別湖南方伯黃 謹中</title>,<text>東關玉節轉南陬。風樹餘哀又遠遊。愼簡在天唯盡瘁。周詢無地不繁憂。攙搶示孼難爲國。土木傷和罕有秋。除却正供應賦外。莫添毫髮助瘡疣。</text>
<title>贈別湖南方伯黃 謹中 其二</title>,<text>明時任用貴推賢。分陜才難寵命全。千里湖山雖似舊。百年煙火豈如前。文風聳動由興學。戎政嚴明在力田。老拙桐鄕是錦郡。願將遺愛問顚連。</text>
<title>挽崔知事 瑩中 母夫人</title>,<text>曾忝賢翁少友行。還從令嗣屢升堂。蘩筐誠敬坤儀著。紗幔勤勞母敎彰。榮養半生稱福德。徽音百世奉蒸嘗。連姻對屋悲傷義。藇酌靈筵淚滴觴。</text>
<title>贈別冬至副使元僉知 鐸 赴京之行</title>,<text>老去方知世念稀。那堪此別淚沾衣。天心少助邊虞棘。民命無歸國事非。白首餘生吾已判。靑雲末路子何依。忠謀但願歸來好。携手春山共採薇。</text>
<title>贈別黃延方伯鄭壽伯 廣成</title>,<text>晨昏難遣望雲愁。王事關心鬢雪稠。四境飢荒空攬轡。一年行役倦登樓。詩書禮讓傷多發。土木干戈願少休。採俗淵康應有日。扁舟勝賞白沙洲。</text>
<title>失題</title>,<text>名臣賢婦德門祥。兩美平生咏鳳凰。全盛世途兼寵辱。亂離人事劇悲傷。烏啼原樹燈收焰。鶴弔坡阡劍合光。次子長孫能盡孝。應將懿烈表玄堂。</text>
<title>挽黃僉知 聖源</title>,<text>從事風流世所稀。幕中同苦亦生輝。誰知白首分承旨。忽作黃岡客死歸。無子有孫猶可托。冥妻衰妾竟何依。窮途舊愛皆先去。題罷哀詞淚滿衣。</text>
<title>挽任豐安</title>,<text>濶別相思歲月綿。去冬携手地雷前。無多鬢髮皤皤爾。依舊形神嶷嶷然。先櫬移來將合葬。孝緦隨處已昇仙。一年兄弟俱淪沒。慘禍人間慟徹天。</text>
<title>奉別李贊畫使 養久</title>,<text>角巾茅店廣津陽。半百生涯兩鬢霜。起廢安知推轂遽。臨行不忍絶裾忙。威名烈烈伊酋伏。陣勢堂堂我武楊。塞上應多舊部曲。霓旌到處備壺漿。</text>
<title>奉別李贊畫使 養久 其二</title>,<text>文武全才待罪臣。西邊事急渙恩綸。責令死守王言重。報以功成國命新。狼鬛山高鎖𪚥䘲。牛毛寨險掃腥塵。但思歲後官軍餒。努力經營運餉頻。</text>
<title>贈柳侍郞</title>,<text>收名場屋卽時英。學力年來在城盈。休戚與同憂國念。崇庳無間愛人誠。身留紈綺抛常習。夢着溪山結好盟。讀遍羲經諸卦吉。由頤刊涉竟垂聲。</text>
<title>贈別冬至使朴 彝章</title>,<text>神交早世跡相忘。榜有賢兄得雁行。同學鳳林顔晢晢。竝遊鵷列鬢蒼蒼。一年以長君宜老。萬里之行我已傷。待得鶯花春爛熳。過江仍帶舊金章。</text>
<title>贈別姨弟康明之令公赴任靑松</title>,<text>灘翁賢德少孫枝。宅相唯存兩姓遺。佛頂梧楸紆永慕。琴臺鷗鷺負前期。君閑又向靑松僻。我病從敎白露滋。自古人傷臨老別。遠將無計㨏交頥。</text>
<title>贈別姨弟康明之令公赴任靑松 其二</title>,<text>紛紛世事一郵亭。誰向前修想典刑。伴食曾叨趨相府。避賢今幸轉樞庭。沈痾去體迢鴻鵠。遠別驚心賦鶺鴒。古郡靑鳧吾本貫。同宗人在慰零丁。</text>
<title>邢軍門別章</title>,<text>泰山溟渤聚精英。管晏遺風孰弟兄。文武萬邦周室憲。忠勤兩代漢家楨。自從鯨鬛掀東海。正見蛟函下北京。天子方推大元帥。廷臣僉擧老先生。金門暫輟尙書履。玉帶仍驅御史旌。綠水芙蓉王儉幕。靑油楊柳亞夫營。劍衝星斗妖氛豁。陣壓風雲虜膽驚。萬里豼貅明組練。九天霜雪疊金鉦。指揮纖悉神機定。談笑安閑妙算成。橫海將軍俄報捷。圍碁太傅穩推枰。詩書勝略元無敵。仁義王師自有征。直取銀河洗兵甲。好標銅柱勒鴻名。削平多壘餘雙鬢。極濟三韓只一誠。黃鵠迢迢還入望。驪駒咽咽不成聲。攀轅未罄呼竈懇。封樹徒勤戀伯情。每向生祠瞻肅穆。百年香火走遐氓。</text>
<title>挽尹僉知 顗 之喪</title>,<text>忘年晩契亂離中。爲愛薰香氣味同。悃愊無華君子器。崇深有智古人風。孤蹤自分朋交少。倦宦方知世念空。江口三霜顔幾接。城隅十里夢相通。未聞寢疾先聞訃。不見成功實見忠。馴致貂蟬榮已足。篤生蘭王慶何窮。兵塵疆外訛言盛。笙鶴仙間樂事豐。歸去別尋淸淨地。眞遊容我病纍翁。</text>
<title>挽任子龍 章</title>,<text>先妣於吾再從聯。賢翁同榜壯元仙。遺孤在世一雙璧。厚誼通家三十年。無妄橫災罹楚獄。不忠嚴譴黜湘川。前銜閣老鶉衣結。舊迹銓郞葛屨穿。霜屋忍飢携袂語。月亭探勝對床眠。江南五馬儀容隔。漢北孤舟夢想牽。餽問方追殘臘至。哀音已及仲春傳。覇旌旅櫬回千里。恩贈勳封感九泉。知命光陰慳白首。字民仁惠寄靑編。平生瓜葛增悲怛。衰涕難堪竝漬綿。</text>
<title>挽尹判官兄 起禎 歸葬交河</title>,<text>天資良善古人心。內外名家敎澤深。干祿早年傷廢學。臨民數邑喜聞城。修明庭訓稀斯世。諳練朝章鮮卽今。賢閤去時身老大。長孫亡後病侵尋。新開山屋風摧戶。久補倉官雪滿簪。俗眼伊誰知隱德。微衷獨自愛純忱。平生瓜葛叨仁里。沒齒峩洋遇賞音。遯野相思淹歲月。隔城遙望作參商。泉臺可保披襟會。絮酒何能盡意斟。寄語諸孤須强食。子春誠孝悔難禁。</text>
<title>奉別陳慰使權公 盡己 之行</title>,<text>滔天兵禍陷幽都。數百年來所絶無。豈料皇朝遭厄運。容令奴賊逞兇圖。忠藩駭憤宜陳慰。賢价憂傷卽就途。萬里風濤從出沒。三庚溽暑任勤劬。創開水路何嘗怵。偕與王人亦可娛。上敎諄諄舟楫刓。臣忱懇懇鬼神扶。呂端齋閣寧移足。富弼家書不折糊。公事句當須盡職。聖恩酬報辦捐軀。加餐頓頓應須健。戀闕時時獨自吁。回旆歲寒氛祲滅。陸行遼薊沸歌呼。</text>
<title>挽金將軍 應河</title>,<text>休道東川濊貊卑。山西勁氣盛於斯。胚胎始挺惟馨質。長養終歸最健兒。力挽千牛無敵勇。胸藏萬甲有餘奇。孫吳祕訣何常習。廉藺雄機庶或窺。混迹韜鈴淹白屋。發身科第近丹墀。宣城符印邊虞棘。遼塞干戈殺運滋。奴賊橫行凡幾載。王師薄伐此其時。朝廷震疊戎衣怒。經理競嚴戰角吹。兩帥皆憂移檄急。三軍還恐執酋遲。助防忠憤嗟誰奪。主閫奸謀誓莫知。寶劍穿腸膏錯落。强弧射面血淋漓。扶傷救死那能辦。開目噓聲未暇爲。遂使兇鋒俄爾挫。從敎虜勢少焉衰。雲沈飇起天難恃。矢盡弦銷鬼亦欺。深恨中營排鬪志。偏憎老譯騁權辭。彼哉陵律偸生可。今也顔袁抗節宜。所學見危甘致命。底心臨亂惜殘肌。成仁任暴沙場骨。取義遑收馬革屍。念絶妻孥唯徇國。誠懸君父便忘私。周苛慷慨輝靑史。南八貞剛建赤旗。一箇好男箕壤裏。四圍虛塚鎭江湄。重泉尙切殱讐願。異域寧追復魄悲。辨髮更堪驚吐舌。降腮猶覺痛顰眉。劉喬鸞鳳均哀惻。立瑞䲭鳴共唾洟。聖辟施恩培世敎。元臣作傳樹民彝。羽林祿子申前典。猿臂圖形邁舊儀。贈爵初非慳議政。恤家奚止飭該司。愍勞播詠仍崇誄。表績留祠又豎碑。壯烈堂堂撑宇宙。英名凜凜動華夷。佇聞皇上頒優詔。以永褒揚億代垂。</text>
<title>挽李載寧 澣 夫人</title>,<text>仙李天成廣李緣。異鄕花燭北關邊。貞姿固著同牢日。烈行尤彰斷指年。四紀宜家和是本。三城贊治儉爲先。孀稱善哭孤燈暗。母頌知興一桂鮮。便養帶方曾式燕。遠遊遼海始言旋。含胎佇見籌添屋。却藥俄驚劍合泉。蘭玉稀祥孫則百。雲仍餘慶歲於千。自憐姻戚庸頑甚。幸與賢翁信義全。孝子誠心吾所愛。夫人懿範世應傳。湘潭愧乏張林筆。欲寫哀詞淚滿牋。</text>
<title>挽子婦堤川室內</title>,<text>婭友金廷瑞。只有一女子。爲吾昶兒婦。天質甚淑美。所謂連家婚。便是指腹約。龍灣結褵初。百年宗祀托。東歸亂離餘。乙未之臘月。長安十載居。多産仍多疾。一官四山祿。呼寒與啼飢。求爲五馬行。縣僻義林池。風土不相習。又稱多鬼物。連殤兩珠玉。慈腸知幾裂。沈痾動胎氣。救療還乖方。招魂牛女夕。殯斂非吾鄕。浮生卄八短。倏忽同草露。齎藥人纔發。京城已傳訃。舅姑何忍此。驚號爲位哭。傍有長女賢。摧傷懷罔極。將期講醮禮。何遽蒙裵麻。兩地願相見。此計終蹉跎。失哺皆幼穉。末孩齒未毁。呱呱或嬉戲。見者咸隕淚。上有老祖母。就養三過春。遐壽亦何益。未能代某身。獨歸商峽中。身後事寂寞。旅櫬背而西。初非恩愛薄。秋雨送孤舟。夢落西流水。丹旌向何處。木稀新阡是。英姿不復見。懿範難再得。伉儷情最重。夫君沈慟劇。父母惟疾憂。勸令解官歸。家食雖甚窘。何如歌暮思。門南結祭幕。香火倘相續。提挈四箇兒。幾時忘哀惻。吾衰萬念灰。死亡應無日。一杯江上奠。沾洒兩鬢雪。</text>
<title>傷田家</title>,<text>前冬賣一田。納債豪右宅。今年賣一犢。酬盡官家麥。如何旱荒至此極。室中夫妻相對哭。傍有兩兒初學語。啼挽鶉衣苦求食。</text>
<title>挽趙正郞 希逸 母氏</title>,<text>尙書之女承旨配。懿德夙著閨門內。篤生賢胤英偉器。義方共被嚴慈誨。功資勤苦熊膽丸。文海浩浩增波瀾。世魁蓮榜擢重試。湖堂學士銓郞官。道盡三從祿已厚。養備榮色傾朝右。如何夜起匿名獄。鴻罹禍孼無爲有。孟博三木俱得免。昌黎中使臨門遣。訣別那堪倚閭冤。密密縫衣寄戀戀。何幸明時綱羅疏。解澤許令歸田廬。母子相逢夢耶眞。喜淚還沾曾絶裾。堂前戲綵亦未久。嘗藥憂深祈北斗。絲神已消噬指初。纊息難溫祭蜡後。罔極雖均二兒情。不孝偏傷千里行。身拘餘釁不自由。隔城號踊殫哀誠。難將有淚寸草腸。報得無限春暉陽。猶勝永州柳司馬。佛舍斂殯靈衣裳。今臨遠日設祖筵。扶櫬欒欒大小連。況聞諸孫甚碩茂。善慶百代應綿綿。余實先公世年友。素欽夫人貞烈婦。恨無張林千字誄。只自拜手而稽首。</text>
