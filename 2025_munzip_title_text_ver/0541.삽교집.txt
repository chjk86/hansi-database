<title>寄上舅氏 丙辰</title>,<text>極東雲峭撮天長。何得春城在眼傍。絶峽故愁風雨惡。頑俗添怕虎豺狂。家貧每徙無仁里。親老恒悲在異鄕。蓮嶽荷潭須返舊。經營定在趁秋穰。</text>
<title>題嚴子陵釣魚圖</title>,<text>故人天下定。我有桐江魚。釣石堪終古。雲臺眇太虛。幡然莘野幤。倐爾渭川車。獨往君何意。今時古不如。</text>
<title>野外漫興</title>,<text>鶴雀高飛雲似羅。菊花自發山之阿。偶霑南里賭碁酒。倦聽西郊騎犢歌。落日江流半野遠。晴秋嶽色孤村多。誰知遊子題詩興。亦在荒渠與淺坡。</text>
<title>與家弟同舟。向漢師泊梨浦。</title>,<text>故囿黃花開也無。舟行盡日獨吟吾。雲開白塔僧歸遠。日落鳴灘鳥立孤。月色偏能照羇旅。秋風多是在江湖。佳辰未可寥寥過。漁舍燈寒酒半壺。</text>
<title>次湛存齋韻却寄 李明夏</title>,<text>一如披霧覩天淸。湛叟詩來忽眼明。流水未須論別意。靑山可是穪豪情。烏鴉欲定林風暮。鴻鴈纔歸海雪橫。爐火床書携稚子。歲寒茅屋澗阿成。</text>
<title>寄璨淵上人五臺山中 戊午</title>,<text>石深易定水。雲邃自高松。雨後東溟月。亭亭第幾峰。</text>
<title>報德寺別李君重 己未</title>,<text>深山有淚灑東風。不是臨歧恨轉蓬。秪爲淸明投宿處。魯陵松栢暮雲中。</text>
<title>塵勞 庚申</title>,<text>丈夫不可久塵勞。安得山齋萬丈高。月滿中天雲滿地。經書一卷儼靑袍。</text>
<title>江上 辛酉</title>,<text>奄改烟雲色。江湖又目前。𩿨輕不着水。魚動欲浮天。芳草纔沾屐。春山盡到船。苦嫌詩友遠。無與賞新年。</text>
<title>懷竹谷先生</title>,<text>隱於吏如隱於酒。錦江江色綠葡萄。驚天罕動胷中句。閱眼殆空海內豪。暮雀爭林方噪閙。老雲不雨轉孤高。高車駟馬於斯世。不念先生笑爾曹。</text>
<title>寄斗玉上人</title>,<text>澹澹秋光高閣裏。迢迢古道碧雲層。芭蕉葉上垂微月。蟋蟀聲中憶老僧。良愛空門自偃仰。厭看末世多才能。何時自脫人間去。共對蓮菴一點燈。</text>
<title>重峙望小白</title>,<text>博褐危冠故久立。千巖萬壑遙相臨。方瞻磅礴蟠天勢。自撫崢嶸盖世功。虎豹文章藏欝欝。蛟龍風雨積深深。人烟滿地孤雲遠。準擬高秋上上峰。</text>
<title>齟齬唫贈某人 壬戌</title>,<text>齟齬復齟齬。世不容齟齬。顧我太齟齬。愛君亦齟齬。對人如凍僧。當事如遠旅。漠漠倘有心。訥訥纔開語。實難成問答。那能有取予。風木鳩營巢。氷廚蟻緣俎。耳目無他用。手足着何許。誰作虎狺狺。自覺魚圉圉。子然吾亦然。不差一絫黍。他人足氣力。擧世多才諝。談笑有逢迎。動作無險阻。誘獸投罟擭。織錦張機杼。同異好議論。多少成伴侶。閃舌還自翻。交臂復能距。蚕巧齊作繭。狙捷競拾芋。呼吸生雲雨。紛紜換寒暑。齟齬復齟齬。着處見違拒。仰天無罪慝。畏世甚囹圄。不怕値雷霆。但恐遭狐鼠。四顧盡迷方。十里難得所。跼蹐要自廣。綿邈向何處。海嶽集危坐。經書來虛佇。世外萬千象。天中千萬緖。幽尋神漸旺。遠撫氛難沮。淸明義理開。豁蕩風雲擧。此世旣吾棄。此事倘吾與。吳亂緣服越。齊伯由逃莒。如逢俗子悅。定陷塵腥去。齟齬復齟齬。丈夫笑晉楚。愼勿憂齟齬。齟齬吾語汝。</text>
<title>迺倉村識悲</title>,<text>暮泣萍翁祠。夜誦萍翁詩。微雨乍去來。蕭蕭短風吹。浮世萬事空。虛堂百感滋。山高水悠悠。生死貴相知。蒼然寂無語。秋月隔林時。</text>
<title>三淸谷。哭李叔耕 墢。出門口占。</title>,<text>一年已如此。千古奈君何。翰墨秋烟落。門庭木葉多。余來零涕淚。別去隔滄波。娟好遺兒在。他年見小坡。</text>
<title>飛石浦。別申仲諧。</title>,<text>搖搖數點鴻。漠漠一㠶風。旅食寒波上。相看落葉中。千山憐子去。萬事坐吾竆。歲晩經書在。深期雪楊同。</text>
<title>宿建登山。朝過蟾江橋口號。</title>,<text>蕭蕭建登山。皎皎蟾江水。紅日馬上出。寒波橋下起。前見數十家。揜映楓葉裏。懸知懶學翁。尙卧抱兒子。</text>
<title>橫城。望鄭而會 蓍 家愴然。</title>,<text>黯黯雙槐樹。秋風盡日吹。低枝掩破屋。墜葉鳴踈籬。寒烟未忍散。宿鳥半相疑。不見槐下子。半醉高吟詩。</text>
<title>故人送酒</title>,<text>故人開門不見故人來。故人送酒便是故人來。釀時定看松雲入。漉處遙想菊花開。山明水遠試開嘗。忽得楓樹照啣盃。一盃已驅黯黯去。二盃稍喚淸凉廻。三杯愁空詩又動。萬木千山由我裁。初憐色香自湛湛。不謂風味能恢恢。遠之津津有至意。近之朗朗無纖埃。果使故人對故人。欣然暢然不過如此哉。</text>
<title>水白村。訪崔進士。</title>,<text>日薄天寒水白村。余向斷岸敲柴門。先朝進士小茅廬。白首孤坐無雜言。照人瞭然雙瞳子。臨書可透蠅頭字。問公精氣過少年。抑甞有術至於此。壯時食少老還優。有疾無醫亦自瘳。一生只服三罐藥。此非我命在天不。不省庭前落葉寒。瞻仰怳在綠雲端。漸看世俗就衰壞。曰吾不以壽爲懽。六十年前斷可知。猶是國人淳厚時。昔者行路主人賢。今見鄕隣童子欺。吏巧人纖財不阜。實自銅錢設行後。聖朝欲罷必難罷。小民不便便豪右。堪嗟弊法日爛熳。譬如水流無堤岸。始謂壽久當有好。誰料滿目供愁歎。言罷愀然自撫身。鍊丹可笑學仙人。</text>
<title>次李進士 廷撥 見贈韻</title>,<text>莫言近世已絶太素風。試看斯翁髮衰顔猶紅。林卧笑看爭栗狙。天想歌送避雪鴻。一身蕭條偶未死。千載遼落誰與同。盖有可恠傅巖叟。亦有可笑渭川翁。世治何因作胥靡。世亂何必爲英雄。優哉游哉聊卒歲。不厭置我雲霞中。中年子有耕田夫。晩境孫有釣魚童。拜公欲問今古事。邈然方見楓爛溪之東。</text>
<title>可笑</title>,<text>可笑蒼然安錫儆。實與時人異情性。朝市芬華目自閉。山野風雲口便詠。人中談繁有一睡。馬上天豁除百病。愛看山僧氣味凉。樂聞田夫言語硬。最喜水遠風㠶孤。不喜林昏寒鳥競。區區宇宙欲何如。可笑蒼然安錫儆。</text>
<title>懶學齋詠菊</title>,<text>菊樹蒼然近書卷。可憐千古書生面。三春雨露得微霑。十月風霜有自見。我來獨與完山子。花前夜讀烈士傳。</text>
<title>見懶學翁李垂次子有賦</title>,<text>吾道已判負耒耟。尙願人間見國士。處處尖纖俗兒多。眼到茫如對蚕紙。致君澤民可無人。近日得之完山氏。璞玉可見瓦礫中。豫樟欲高雲霄裏。渾疑雨露養骨格。每看毛髮無塵滓。有氣漸發眉目間。逈如春湖方長水。倘加愛護過十年。定見輝光照十里。立志當爲聖賢學。用才莫近文墨技。時升佐王活國人。庶乎天地皆欣喜。君不見渾然忠厚懶學翁。是父方能有是子。</text>
<title>題武安王廟 幷序○癸亥</title>,<text>君不見大漢將軍壽亭侯。赫然遺像臨千秋。懾魏威稜尙磔鬚。顧吳怒光仍張眸。春秋大義腹中立。君國殷憂眉上集。壯志堂堂生未展。雄魂勃勃死不戢。荊江餘憤欝難平。至今風雨長刀鳴。大抵人間鼠子輩。龍顚虎倒多成名。爾來天他幾翻覆。或見英雄掃碌碌。泰山中天臨百變。其上宜掛伍子目。如何東國一片地。古寺蕭條成孤寄。山長水遠去來鳥。白雲丹霞朝暮事。夜月荒荒入彩楹。春苔漠漠上雕甍。雄心壯氣欲何如。窃恐寂寥負平生。留眼茫茫閱萬類。盖知勝敗均兒戱。一笑一嚬不足煩。且向事外閒開視。知公此意亦可尊。願公且聽蒭蕘言。驢鳴犬吠此何時。朔漠頑陰遍乾坤。滌開日月翻四溟。待公一叱奮雷霆。</text>
<title>贈別快日沙彌</title>,<text>爾自蔚珍大興寺。見海乎不問山事。山英水秀積遐荒。發爲物産多奇異。松遒石崒尙餘氣。到汝亦覺爲人易。胷中倘受山海逈。額角微想松石翠。南州一見我心驚。惜哉佛縛誤高志。虎豹騎背勢難下。鼷鼠食角心易醉。抱書偏參知識前。將身欲超生滅地。謂天夢夢地荒荒。三綱五常皆割棄。百年鬼窟竟何爲。惜此端容眉間粹。一見旋別言不多。龍頭山下春花悴。碧巖多助釋家力。藏玉不使來吾匱。好坐雲霞讀大藏。直期貝葉爲弊屣。疑欵烏哺父子仁。整整蜂衙君臣義。人道要念意如何。會趁西窓日未墜。</text>
<title>淸凉山詩</title>,<text>淸凉之山石滿天。聞望峨峨嶺南專。大畜上九卜云亨。拙者作遊春雨褰。一路紅桃吹鞍馬。初地淸江照踈野。江上石岑發精華。已與賞心相輸寫。離江溯澗五里行。金塔孤峰額上明。浮嵐暖翠心易醉。好鳥遞作空中聲。暫看龍畵蓮臺寺。靑鞋旋辦霞上事。硯滴峰頭四望開。春氣涵天山蟠地。人世千端在烟底。黨怒朋喧難一洗。南俗倘餘舊文明。極目茫茫樹如薺。風雲萬里正飛翻。石窟欲喚金生魂。令操筆峰點海來。寫我胸中三五言。滿月菴前畧窺臨。御風臺上竆高深。南聳祝瀜北紫鸞。蓮華西拔矗萬尋。擎日端的正東峙。若齊四臣照千里。餘者八九能自樹。确然箇箇無塵滓。土老木茂石蒼多。雪滌風刮磨雨寒。峻厚何嘗近尖巧。瞻仰不敢閒摩挲。西漢輔佐無刻薄。東漢模楷有整截。磊磊落落上中下。孰非元章可拜石。佛殿禪樓落日斜。俯視松柟間杏花。麗王行殿說疑似。致遠遺菴掛杈枒。巖面裊裊動纖白。壑底菲菲生淺綠。聦明水飮風穴過。邐迤東轉崖九疊。九疊看盡外山好。上巖下溪花滿道。喚仙松屑和泉呷。文殊竹榻煩僧掃。山高月細湛虛明。一磬流聲萬壑鳴。獨與老僧潄寒流。千里江山中夜評。十二玆峰十二臺。曾經退老正名來。難容小子等閒題。况復淵翁留瓊瑰。父母愛我制泛濫。敎我我幸無罪犯。到此灑然有傃立。兩眼不眨山不黯。願學卓煢天中處。願受高凉心上貯。齊遬而趍免顚沛。多謝巖靈不吾拒。朝鮮國小山則大。據海噴江多磊砢。相乎將乎亦富貴。肯爲區區雙眉挫。偉哉二十八名嶽。萬事堪輸飛雲屐。嫵媚一世吾豈能。逍遙八極吾所欲。黃鵠天翔未可還。吾遊始於淸凉山。</text>
<title>訪李侍直 守淵 於遠遠臺。日暮未果。</title>,<text>白水靑山博見聞。餘情欲復訪高人。遙知老屋環春樹。獨對遺經坐白雲。六世源流詩禮遠。一家風化里閭淳。孤村落照怱怱過。異日蘭堂擬受薰。</text>
<title>沉洛亭。次壁上韻。</title>,<text>幽人別業照淸灣。竗覺超然百里間。顧世誰爲良富貴。傳家此有好江山。偶提壺酒晴天去。耽玩桃花日暮還。安得孤舟從子老。淸風朗月澹開顔。</text>
<title>順興白雲洞書院。謁文成公晦軒先生廟。</title>,<text>穆穆吾祖文成公。排邪扶道正大東。小白山邃竹溪長。廟食千秋棟宇崇。童孫齊遬遠來趍。一路循溪向山通。德業卓朗天地間。氣像澄嚴松栢中。始以何者示童孫。苦旱甘雨澤遍蒙。更以何者示童孫。光風霽日開眞衷。一雨一霽無非敎。童孫再拜正發曚。釰斫燕雲非先務。筆參馬杜亦何功。欲學吾祖學晦翁。戰戰兢兢大英雄。</text>
<title>水白村。訪實甫陽仲。</title>,<text>滿目飛鴉暮色催。不須歧路費徘徊。亭亭想子披雲坐。皎皎看吾抱月來。落木長川吹皓雪。蒼山老屋絶纖埃。半壺松酒雙童子。拙者行裝淡矣哉。</text>
<title>綾巖。訪鄭斯文碩甫。甲子</title>,<text>輕鞋踏微雨。西去慰忉忉。芳草隨人遠。靑山與爾高。天猶懸日月。人自棄英豪。相見無他語。春風撫濁醪。</text>
<title>向橫城途中</title>,<text>綿緜古路轉無竆。百里淸川照野通。去鳥纔離芳草外。歸僧忽立落花中。詩情藹藹遙山雨。馬首凄凄竟日風。何處欲開今夜話。故人春酒碧雲東。</text>
<title>舟過驪江二陵下。感賦。</title>,<text>葛冠烟雨凝。遊世我無能。落景鳥何去。微波魚亂騰。東人方敝敝。朔氣尙憑憑。淚滿驪江上。孤舟望二陵。</text>
<title>下第出城。次槎川韻。</title>,<text>天街楊柳曉多風。北望宮雲一朶紅。棄擲江湖從此遠。如何夢見渭川翁。</text>
<title>下第出城。次槎川韻。 附原韻</title>,<text>春臺昨夜雨兼風。頭上誰人御賜紅。何事出山何事返。桃花流水一漁翁。</text>
<title>浴前江</title>,<text>可耐烟中閉戶牢。藜筇一出擺塵勞。澡身細雨澄江濶。抗志孤峰朗月高。濯濯漸同新鵠羽。飄飄思振紫霞袍。人間萬事君知否。體潔身淸始自豪。</text>
<title>次丁法正 範祖 韻</title>,<text>世上誰容我。茫茫無所如。淸時卧江海。白屋有詩書。佛靜巖雲秀。僧寒澗雨踈。故人修道寺。結廈願同居。</text>
<title>次丁法正 範祖 韻 其二</title>,<text>不沾袁紹酒。聊作聖兪詩。月逈微吟處。湖凉獨卧時。故人隨佛遠。孤磬出雲遅。雪榻松杉裏。堪爲歲暮期。</text>
<title>上岳下先生</title>,<text>大東汪汪土不敝。李氏文章深根柢。稼亭雄筆吐輝長。牧翁爛焉仍踔厲。遂令九有一翹然。爭覩榑桑朝光揭。傳之悠遠幾百齡。岳下先生又命世。體氣弘深備四時。神用健擧橫三際。人間萬事獨取詩。大盖高軒看疣贅。咀嚼雅騷兼漢魏。涵唐染宋俄龍蛻。百淵精鑑許千古。靑山綠水風雨霽。梅公不諧淸廟薦。杜子忤下考工第。一登太華問靑冥。人世驚聳九臯唳。月隨霞擁西南遊。東得楓嶽淹數歲。雪嶽吟動九龍色。風亭墨灑四仙袂。雲濤浩浩入肝肺。日月團團生睥睨。長歌短咏用海山。元氣濃濃由我制。何限馴鶴軒墀寵。不嗟靈龜泥塗曳。棲遅晩爲陟州守。白髮蒼顔硯不弊。竹西樓上一萬篇。越海凌山噴迢遞。海若欣舞獻明珠。山如喜躍效丹桂。歸來好配白嶽高。白嶽淸輝照八裔。一室偃仰有天遊。江漢滿天脫氛翳。長安雪月管淸華。洛陽花鳥收佳麗。千界爭瞻顧眄光。萬像悉入椎敲勢。遠追古人抗嵯峨。廣提後生刮蒙蔽。名章逈句遍靑丘。若於紫虛星晢晢。行看四海共瞻仰。已到飛揚過遼薊。顯有騰騰萬人誦。幽覺森森百神衛。烏號之弓發電景。靑雀之舫來火齊。五雲垂輝何煥爛。八風從律無惉懘。富有便成千樹橘。賸馥奚翅百畝蕙。後溪建梲珊瑚短。柳下設扉瑠璃脆。獨造瓊臺暎詩苑。稼牧世美良已濟。啁啾未輩莫輕議。尉佗何如漢皇帝。</text>
<title>東路</title>,<text>迢迢東路故人稀。馬上凄然綠葛衣。落日茫茫紅樹出。秋江湛湛白雲飛。天淸欲向遙山語。野曠聊隨一鳥歸。可愛田家無一事。靑烟各自揜柴扉。</text>
<title>記徐護軍語</title>,<text>義林池中起白波。義林池上秋山多。關東老校頭皓白。俯仰今古恒悲歌。自言童時過懷川。仰覩先生坐春天。春天花木澹不繁。碧草暎人踈閣前。初如忽瞻巨山跱。久似遠望寒江水。竹牗早開有風露。雙童侍立無塵滓。東海樓臺萬古情。新扁大字謁先生。鍊紙平鋪雪月輝。墨葛驟下風雨橫。眼光電閃字騰龍。朝鮮蕭颯千里驚。磨墨擎紙得爲役。在於門墻幸不斥。起舞身效方字勢。字勢恢奇看無斁。先生垂語奬微躬。一笑于今如夢中。世間不復見聖贒。世間不復見英雄。書爲一藝何足論。正大心畫顧可尊。揭之好並扶桑日。氛銷霧廓照乾坤。誰遣幺人旋剝墮。不耐多口劇啾喧。吁嗟乎。當年若覽楓岳回。擧世欽歎指我言。</text>
<title>次鄭士述義林湖韻</title>,<text>萬頃蒼茫水。環以山屼屼。夕照徹底塞。秋聲從中發。愁陰忽欲收。怒濤方自歇。遊子臨蛟龍。回風動毛髮。山木正蕭森。水雲何屑越。歌殷虎豹嵎。舞暎蛟龍窟。畵閣憑虛無。奇遊辦倉卒。荒凉倍見秋。豁蕩易生月。與君賦新詩。千古朗不滅。</text>
<title>次姜碩士壽斗</title>,<text>昔者丁巳秋。扁舟斗尾湖。遭風守澎湃。攀月憑虛無。一天有開闔。萬象變斯須。神與太華湧。氣先老龍驅。持棹望京華。扣舷誦唐虞。烟霞那可負。勳業未足圖。靑山復白水。七貴僅五銖。流俗惡卓煢。魚鳥慕魁梧。思將九州被。卷入汝南壺。飛霜沾萬里。竟夜鴻鴈呼。歌歇方互答。別思遽相紆。堪嗟禮部試。何事竆途儒。閒隨海上鷗。退食江東鱸。濶焉幾歲月。逢迎夢中於。聚散似浮萍。行藏眞繫瓠。鵠擧碧霄遠。鴉喧寒日晡。翕然臨彩霞。莞爾投明珠。卽今義原館。蓋遠漢陽衢。</text>
<title>次姜碩士壽斗 其二</title>,<text>拙者何可言。童稚喜江湖。江湖萬里深。朗然塵點無。及冠覽乎世。爵祿非所須。渺渺烟濤上。春風思幷驅。千古澹無營。有是我之迂。仲連已遠矣。恨不子陵俱。秦虐漢較優。慨余慕有虞。虞帝邈難追。丈夫閉洪圖。惡秦如糞土。輕漢如錙銖。鳳飛靡所集。秋霜落孤梧。東國釣魚船。船頭白酒壺。醉眠水氣寒。𩿨鳥暝相呼。平生淮海思。乍向義池紆。一身任浩蕩。非釋復非儒。覷深卧蛟龍。𧠙淺生蓴鱸。深處人莫用。用焉淺處於。淸以飮我牛。濶以浮我瓠。可愛池上日。蒼凉亦已晡。乾坤縱云大。無異一漚珠。此亦何足道。差勝長安衢。</text>
<title>義林池。與季華踏氷。</title>,<text>義林池外山蒼然。義林池中天正圓。玄冬波結義林池。我行蛟龍顚。雪花飄瞥不肯下。驚鳥欹斜無敢前。極目眞箇水晶盤。盤上坐待明月懸。</text>
<title>義林池。與季華踏氷。 其二</title>,<text>秋鷹曉起毛前屴。丈夫欲將兵千億。遼河成陸瀚海凍。日月靑熒塵沙黑。芟胡薙狄萬里寒。鐵馬跳蕩風雲色。童稚有意壯莫伸。義湖看冰長太息。</text>
<title>義林池。與季華踏氷。 其三</title>,<text>義林池水水之盛。凝寒塋然大明鏡。長風不動一縷紋。鳥獸雲山箇箇暎。曠而澄焉極其朗。虛而定焉極其正。嗟乎丈夫當如是。汨沒塵埃彼何性。</text>
<title>島潭 乙丑</title>,<text>水立奇峰一已多。誰添其二揷江波。騰騰近訝鯨跳海。點點遙疑豕渡河。風鶴橫過時欲語。雷龍對擧意如何。踈烟落月漁村艇。細雨桃花客子歌。</text>
<title>趙徵士精舍愴題</title>,<text>徵士圖書有古風。秪今零落碧山空。柴門流水無人到。日暮桃花強自紅。</text>
<title>義原看終南山人畵金剛山</title>,<text>野外談笑有餘閒。長日留人盃酒間。終南奇士弄水墨。左顧右眄非無山。山奔陵竄綠烟中。慘憺飛雨來天風。驅石驅水乍縱橫。寫出楓嶽天下雄。萬峰玉立如可語。飛揚實恐爲雲去。丹霞薄揜釋子宮。素瀑吹送僊人馭。千古蕭森日月凉。十郡晻靄松桂香。毗盧一頂撑九霄。此外當有海洋洋。人間萬事揔泥滓。將相何如穴中蟻。使我不恨生朝鮮。早晩靑鞋賴有是。</text>
<title>白義原歸時。月嶺逢風雨感詠。</title>,<text>空山木石正凄然。下顧千村已夕烟。儘有行人沾灑苦。莫緣風雨㤪高天。</text>
<title>下第東歸。九日擧。</title>,<text>孤舟去京國。九日見風波。逝鴈知無語。飛雲意若何。英雄聊自哂。人世足悲歌。可是天隨子。江湖老一簑。</text>
<title>訪水白 己巳</title>,<text>萬事誰能料。三春亦已竆。山靑流水上。人老落花中。時物知何極。浮生枉自雄。且尋溪友去。盃酒語松風。</text>
<title>斗尾峽呼韻</title>,<text>朝來斗尾峽。豁達見王城。華嶽排天秀。長江抵海淸。風雲千古色。花柳暮春情。自愧非舟楫。何由佐聖明。</text>
<title>下第東歸。舟上呼韻。</title>,<text>何事而來何事還。遅遲三宿去長安。自憐晩暮憂人苦。非昧迂踈涉世難。碧樹千村春雨細。孤㠶落日大江寒。金椎莫碎三田碣。南漢城高未忍看。</text>
<title>下第東歸。舟上呼韻。 其二</title>,<text>西遊幾日又東還。城市難爲一夕安。世路未知何曲折。人生無處不艱難。江邊雜樹憐春暮。客裏孤舟聽雨寒。文正遺風眞可仰。道峰千仞倚檣看。</text>
<title>斗尾峽呼韻</title>,<text>江濶斗尾峽。天淸三角山。孤㠶離上國。落日照衰顔。倚枕風波上。談詩魚鳥間。迢迢雲際鶴。一去恐無還。</text>
<title>過龍門山。賦得龍門山。送金平甫先歸。</title>,<text>峻如李元禮。萬仞龍門山。鎭物堅持體。支天遠擧顔。光輝淸海內。材用足人間。默默玆山下。江舟送子還。</text>
<title>舟上李伯蔡呼韻</title>,<text>驪廣之間江水寬。春雲落日動微瀾。從容魚鳥休揚楫。飄灑風花未整冠。三角精神通峽遠。龍門標格徹天寒。使余瞻仰開心目。肯向時人敝馬鞍。</text>
<title>春州別卓爾</title>,<text>秋月無光秋雨垂。壽春遊事苦差池。淸江十日無談笑。紅樹千山又別離。志氣蕭條非壯歲。功名晼晩負明時。可憐故舊情猶在。握手凄然問後期。</text>
<title>南山法興寺感書</title>,<text>一去白雲意。重來遊子情。老僧秋寺靜。紅樹暮山明。寥濶希千古。因循誤平生。可憐讀書處。决决澗流聲。</text>
<title>送仲明遊雪嶽</title>,<text>東游雪嶽看丹楓。葛袂筇枝嫋嫋風。月朗千峰抽白玉。秋淸百谷噴長虹。浮天滄海雙眉上。盖世英雄一笑中。萬事人間從所好。憐君獨往意無竆。</text>
<title>送仲明遊雪嶽 其二</title>,<text>憐君獨往意無竆。雪嶽玲瓏出半空。海月江雲通秀氣。梅翁檗叟挹淸風。何難鶴馭游天外。無奈人倫在世中。自古聖贒皆可見。歸來須積讀書功。</text>
<title>送卓爾遊淸平山</title>,<text>昭陽亭上問淸平。隱隱三峰未可名。一片歸雲含暮色。重來遊子隔江聲。獨懷徵士流風遠。孤負千巖秋月明。待到影池花發後。故人盃酒暢幽情。</text>
<title>感詠</title>,<text>皎皎松上雪。浩浩江上波。𪚥𪚥天地間。人生能幾何。何爲不自好。一身尤悔多。泰山旣巖巖。衡山亦嵯峨。潔身方遠擧。無爲守陂陀。</text>
<title>中谷月夜懷士欽</title>,<text>夜永漏將盡。山寒鷄不鳴。滿窓明月色。隔澗老松聲。炯炯平生志。凄凄晩暮情。士欽方在念。眉目徹人淸。</text>
<title>中谷雪夜。懷閔順之 百順。</title>,<text>客遊經歲鬢毛班。荒野蕭條斷往還。夢裏英䧺心裏語。雪中松栢月中山。懷人正在蒼茫外。聞鶴時於縹緲間。萬化流行由靜潔。荷珠灑落共誰攀。</text>
<title>夢朴士欽 敦性 口占</title>,<text>雪栢通窓白。風松竟夜鳴。故人方入夢。宛轉若爲情。澗潔含春靜。山高抱月明。嗟吾雖未逮。思與爾同行。</text>
<title>寄申君敬 𢘉</title>,<text>江上春草綠。江中春水生。浮江欲何適。舟楫半欹傾。別友難爲語。懷友難爲情。聞道桃李花。盡發洛陽城。</text>
<title>懷思伯士欽</title>,<text>碧天無限野無涯。睡罷遙山數點斜。高枕婆娑江上柳。開樽的皪雨中花。間關好鳥臨春榭。咫尺情人隔暮霞。志業難成身已老。今年一倍惜年華。</text>
<title>廣津口占</title>,<text>暮春風雨轉凄然。萬里滄波一葉船。偶過臨陽公子宅。畵樓空揜落花前。</text>
<title>登舟二日。不能十里。而三日始遇順風。</title>,<text>留滯三朝始遇風。風𪚥東去落飛鴻。萬事窮通皆有命。人生自苦渺茫中。</text>
<title>夢與順之爲雪嶽之遊</title>,<text>露重桐花落。林深澗水淸。高雲含雨去。小鳥近人鳴。夢與丹嵒子。同爲雪嶽行。風泉如有語。木石澹虛明。</text>
<title>偶占</title>,<text>春山花發夜堂虛。講道延平樂有餘。千古精神何處是。朝吟暮誦紫陽書。</text>
<title>夢順之</title>,<text>別時舟楫苦相催。別後多愁未易裁。正氣尙思燈下卷。淸光再接夢中盃。峨峨老石披雲立。湛湛長江受月來。如使孔明聞至道。周人以後有全才。</text>
<title>贈士欽宣城之行</title>,<text>送爾宣城去。宣城我所知。早花耕野後。高樹講書時。江靜宜仁縣。山明尙德祠。可憐君子澤。到處有吾師。</text>
<title>贈士欽宣城之行 其二</title>,<text>天天地亦地。人則可爲人。直立殊禽𪚥。明行異鬼神。淸明高擧眼。正直厚持身。人極通天地。須敎日日新。</text>
<title>聞後村李侍直 守淵 沒愴賦</title>,<text>退溪夫子後。得見後村贒。閔孝人無間。顔貧樂自全。馨香蓮太華。符彩玉藍田。進德知方銳。何慳十數年。</text>
<title>聞後村李侍直 守淵 沒愴賦 其二</title>,<text>蕭蕭江雨下。人有白宣城。所恨惟離別。何知有死生。幾年悲駟影。今日泣蟬聲。珍重詩兼札。披箱淚眼明。</text>
<title>夢鄭公碩甫記夢中所見</title>,<text>蓮山之下鳳溪前。不見鄭公今幾年。老竹凌霜秀古色。豪鷹斂翅看碧天。英雄自古少得意。白首竆林眞可憐。心期磊落百卷書。生事蕭條數畝田。春風晻藹秋月高。尙記談笑神翩翩。久矣胷中黯不開。重重隔以大山川。嘉陵何爲在興原。夢裏相見有欣然。語音琅琅流水上。顔面烱烱白雲邊。騎馬徘徊不忍去。夕陽花柳更嬋娟。風㠶初擧向何處。宿鳥已歸投林烟。子將西還我將東。適見持鍤導淸泉。淸泉活活注荒畦。及時宜用耦十千。覺來江雨達曉鳴。惆悵高齋難再眠。</text>
<title>題黎湖李衡翼草堂</title>,<text>卜隣非卜宅。宅又在江臯。據曠知天大。臨淸見月高。門連彭澤柳。逕接杜陵桃。鎭日惟經籍。良時或酒醪。</text>
<title>寄思伯 贊</title>,<text>苦雨淹朱夏。炎雲壓江城。故人往來絶。遙望茅屋淸。幽蘭空自華。明月不肯生。夢中讀君辭。字字驪珠明。似言孔明事。頗得千古情。嗟賞因驚起。淙淙南澗聲。更理孔明語。爲子謀一生。澹泊以養性。寧靜以硏精。旣曰才須學。孔明亦窮經。</text>
<title>夢見李世民與竇建德戰。却在燈前。有商山二老人。余請與同遊天台山。遂起仍覺。</title>,<text>風雨蕭蕭襲江關。悲歌歲暮多苦顔。秋月不開終夜黑。亂飛螢火荒草間。夢中如在黃河上。一望戰地紅斑斑。天地區區不盈眼。英䧺卒卒未得閒。秦王方與夏王戰。黃雀健擧螳螂孱。秦夏得失等糞丸。可笑風雲人爭攀。四皓零落見兩人。孤燈烱烱有旁覸。秋淸海濶老石高。與我同訪天台山。</text>
<title>夢鄭公述</title>,<text>夜雨夢見鄭公述。曉江起看淸秋月。不忍短夢蕭條散。如何淸光荏苒歇。人生自古愛知己。流水高山隔燕越。遙知破屋積玄草。自憐扁舟生白髮。五陵少年勢熏天。東郭先生貧到骨。富貴在人道在我。肎隨兒曹同汨沒。念君對書明月中。義林池水照傲兀。</text>
<title>夢中問禮於朱先生</title>,<text>人生七十老而傳。得道須於四十前。晩起暮營多誤事。春疇夏壟有登年。虞公豈挽崦嵫日。已會須看堯舜天。夢見先生問人禮。忽驚流歲淚潺湲。</text>
<title>中夜感詠寄仲明</title>,<text>江寒黃葉下。山靜白雲飛。遊子輕爲別。荒村獨自歸。人宅難再少。往事已全非。百感中宵至。沉吟起整衣。</text>
<title>夢拜岳下先生 辛未</title>,<text>西望有山臨江水。月出愴然微風起。危峰翠壁森九霄。白瀨寒潭炯千里。岳下詩語逈有神。神情不隨人生死。誰言虎逝龍已亡。夢覩先生蒼霞裏。髯霜鬂雪映漢城。兩目淵淵有餘明。左評右題倚白嶽。吟哦顧眄如平生。南郭深靜隱几時。文淵矍鑠據鞍情。八陣雲鳥動雷皷。滿天星宿齊玉衡。天高地厚觀所有。人世菁華歸此叟。雪樓操權二十年。劒南縱筆三萬首。於家便是珠一船。在國何如蘭千畝。至寶當爲天下惜。誰將百卷鋟杞柳。炳炳遙傳牧隱心。琅琅近受百淵音。名花不必求碩果。彩雲誰復責甘霖。雲瑞大人方御天。花明盛陽正鑠陰。天成此詩賁王治。左海涵煦百年深。</text>
<title>登華山白雲臺</title>,<text>太華山高鎭漢陽。卓然三角國中央。收江攬海臨千里。琢日磨天照萬方。自有精神通五嶽。誰言氣勢局褊荒。且看東國文明俗。毓秀搆英百世長。</text>
<title>登華山白雲臺 其二</title>,<text>攀崖度壑出雲烟。太華峰頭意豁然。歷歷山河生鳥外。亭亭日月在人前。方看四海同浮地。始覺千邦共有天。欲棹孤舟超渤澥。岱宗衡岳倘因緣。</text>
<title>宿西巖寺</title>,<text>東江之上釣魚翁。偶到華山誰與同。卓犖三峰天凈後。澄淸一氣月明中。身超萬事紅塵遠。夢在孤舟碧海空。獨宿西巖秋夜永。松風澗水自無竆。</text>
<title>過槎川先生舊宅</title>,<text>每爲先生入漢城。今來徒仰白峰明。蕭條古屋夕陽照。寂寞虛庭秋草生。翰墨凄凉堪下淚。雲霞晻藹尙餘情。夜深獨卧隣翁宅。月滿寒窓一鴈聲。</text>
<title>南郭留別朴士受 相福</title>,<text>言之有盡意無窮。愛爾眉間淑氣融。南郭秋風揮別淚。西江夜雨聽孤鴻。聖贒心事圖書裏。人世榮華夢寐中。離恨不須長戚戚。抱經林下積新功。</text>
<title>九日。登龍山挹淸樓。</title>,<text>俯看風雨亂波濤。坐得龍山撫濁醪。九日登臺吹落葉。十年詞賦困靑袍。江山濶遠人烟暮。鴈𪚥喧繁海鶴高。欲寄風㠶天外去。世間無地着英豪。</text>
<title>登龍山</title>,<text>龍山四顧儘佳哉。千載猶堪化鶴來。都會江山通海岱。太平烟火聳樓臺。笙歌不覺三秋暮。霞月長看萬里開。但使公鄕能輔世。地靈元自作人才。</text>
<title>廣陵舟次。逢金叔平。</title>,<text>白雲紅樹廣陵秋。兩兩風㠶上峽舟。故舊相逢開一笑。招呼共得到三洲。千山歷歷方斜日。萬事茫茫已白頭。獨有經書堪誨子。東歸莫厭閉林丘。</text>
<title>渼陰。見金斯文伯春氏。</title>,<text>征舟何事繫丹楓。渼浦高人有世風。斜日蒼茫看駟馬。秋天滅沒指孤鴻。逢迎正在滄波上。離別仍於落葉中。不覺回頭頻悵望。三洲明月古今同。</text>
<title>麻子浦卽事</title>,<text>昨夜多風雨。孤舟滯曉汀。雲開水鍾寺。日照石湖亭。波凈魚凝隊。沙寒𪆽曬翎。前村紅葉裏。誰送濁醪甁。</text>
<title>楊根與叔平差池不遇。悵題。</title>,<text>風𪚥瞥瞥過龍門。四顧朋船未及言。遙望斜陽投小縣。自憐明月向孤村。一時聚散誰能料。萬事升沉不可論。永夜寒江風露下。鴻呼鶴喚各相存。</text>
<title>悼李士聞 幷序</title>,<text>孑孑寒松靜。幽幽古澗淸。何知蓀谷遠。尙在月峰明。天地看人道。風塵覺世情。一燈山雪裏。方有汝南評。</text>
<title>修道庵夜雨。追惟掌苑署拜鄭相國遺像。撫成學士松樹。感賦。幷序</title>,<text>寒雨淋浪夜轉深。空山木石覺蕭森。曾看學士凌霜樹。不向春風借綠陰。</text>
<title>雙溪五章。贈士欽往蓀谷。</title>,<text>雙溪先生有高節。白雲蒼石知廉潔。山中獨坐擁圖書。俯視人間何屑屑。嗚乎先生今不見。炯炯文章留氷雪。</text>
<title>雙溪五章。贈士欽往蓀谷。 其二</title>,<text>先生之子有大才。大才槃槃人中魁。女彩勳業皆可能。一世同期坐三槐。嗚乎壯志閉空山。至今隱隱鳴春雷。</text>
<title>雙溪五章。贈士欽往蓀谷。 其三</title>,<text>先生之孫有端士。碧梧翠竹祥鸞峙。將追古人比雲月。肯逐時輩混泥滓。嗚呼手姿閟何處。湛湛惟見雙溪水。</text>
<title>雙溪五章。贈士欽往蓀谷。 其四</title>,<text>玄溪之山欝蒼蒼。故宅凄凉溪水傍。林鳥悄悄啼春雨。波魚瞥瞥映夕陽。莫謂人事今已焉。嗚乎百世流芬芳。</text>
<title>雙溪五章。贈士欽往蓀谷。 其五</title>,<text>人貴有嗣爲善述。心心事事能如一。遺書可照水淸徹。遺宅可起山欝嵂。百世之傳在汝身。嗚乎愼無喜遊逸。</text>
<title>編崖</title>,<text>早向編崖路不分。松亭貰酒有餘醺。東風馬飮浮花水。初日鶯翻宿樹雲。蚕女携筐靑沃沃。漁翁收網白紛紛。一區烟景眞堪畵。歎賞曾看渼浦文。</text>
<title>宿白蓮堂。示就閒。</title>,<text>一宿猶宜遠世紛。白蓮高閣凈無氛。椒燈炯炯有餘照。朮酒溫溫倚半𪚥。卧聽水聲兼夜鸛。起看山色帶朝雲。何時穿榻隣閒老。天柱峰前讀古文。</text>
<title>橫城道中逢盛甫。傾酒雨中。</title>,<text>獨騎羸馬出橫陽。百草開花在路傍。碧水靑山鶯語滑。斜風細雨𪆽絲長。行行忽見故人笑。郁郁先聞壺酒香。但恨東南雲一色。峨峨雉岳半沈藏。</text>
<title>公根途中</title>,<text>獨向公根古寺東。蕭蕭匹馬帶秋風。黃花一澗斜陽外。紅樹千山細雨中。牢落已將浮世遠。逍遙難與故人同。偶逢高釋談玄理。笑指雲間滅沒鴻。</text>
<title>八月三日。晩出斗尾峽。丙子</title>,<text>斗峽纔開眼亦開。豁然千古散風雷。秋江萬里浮天下。華岳三峰拔地來。白首孤舟何獲落。奇書短釰却徘徊。西洲斜日看黃鵠。獨擧冥冥不復回。</text>
<title>四日向江華</title>,<text>龍山風雨送高桅。晩過巴陵霽景催。碧海汒洋三路進。靑山縹緲兩都來。誰敎往事千年集。不覺愁眉萬里開。西望中原纔一帶。悲歌撫劒意難裁。</text>
<title>五日泛祖江</title>,<text>獨舟高卧出風埃。千里滄波足溯洄。碧海遙啣黃海道。蒼雲半出白雲臺。飛鴻滅沒南天遠。歸鶴低回夕照頹。一簇丹楓漁子里。欲將遲暮托汾隈。</text>
<title>泊月串津。登鷰尾亭。</title>,<text>百尺危墩燕尾亭。雲山四闢夕陽明。蕭蕭風色千㠶過。浩浩潮聲兩海鳴。不見戈矛生火氣。惟聞歌舞動花精。滿城寃鬼紓何日。北望胡天憤涕橫。</text>
<title>仙源金相國殉義碑</title>,<text>風槐烟柳偃斜暉。獨立亭亭老石碑。聲實先於鍾閣立。形骸蓋與火樓飛。乾坤不悔當日禍。日月難銷擧國悲。農老文章雲老筆。沉吟此地不能歸。</text>
<title>乘月。與朴大仲登南城樓。</title>,<text>偶同佳客坐城頭。老木寒烟覺已秋。好月樓臺堪宴賞。淸時歌管動啁啾。天光𪚥結貽鶉恨。海氣沈凝飮馬羞。爲問綺筵持斝手。如何不肯我矛修。</text>
<title>忠烈祠</title>,<text>江都遊子淚霏霏。下馬燒香忠烈祠。秋草分披承露後。寒松挺立冒風時。綺羅跌蕩眼前樂。俎豆蕭條身後悲。只有人禽明有辨。不慚天地是男兒。</text>
<title>南將臺</title>,<text>沁府南臺百仞高。秋風萬里動征袍。一州烟火環楓樹。三路雲山隔海濤。地僻絃歌輸飮博。時平粉餙到城壕。何由豁得忠臣恨。北望悲歌竦大刀。</text>
<title>摩尼山</title>,<text>千仞摩尼揷水中。宛然雙朶綠芙蓉。檀君享帝封高頂。昭代藏書築別峰。雲海微茫開晩色。石林蕭灑作秋容。晴天隱隱輕雷動。倘是仙根起卧龍。</text>
<title>浮海西行</title>,<text>沁城秋葉半蕭蕭。晩向銀川道里遙。一棹飄颻行碧海。千山飛舞集晴霄。文章乞食指金谷。道義捐身問竹橋。極望滔滔何處盡。人間利達付歸潮。</text>
<title>海景晩益奇。浮喬桐之海。</title>,<text>羇懷何事有飛揚。片舸超遙俯四方。紅日低垂銀海濶。彩雲蕭散鏡天長。誰敎眼底千山小。仍得胷中萬里凉。秪爲英賢今不見。三都往事正堪傷。</text>
<title>海宿</title>,<text>嫋嫋秋風水動鱗。昇天西去逈無津。靑楓白露初飛鴈。別浦寒燈不見人。江笛月明愁獨聽。海船天濶喜相隣。白雲在目東山遠。兩鬂明朝雪色新。</text>
<title>乘潮上。泊江西寺。</title>,<text>萬里秋空逈可憑。孤舟下碇待潮升。烟濤初似輕羅轉。月浪俄如白馬騰。巫皷三聲離惡浦。漁燈千點過昌陵。鷄鳴始泊江西寺。古木踈鍾出老僧。</text>
<title>壓海樓</title>,<text>烟海雲山極望平。華樓一面似江城。夕陽微雨寒潮色。古寺踈林水鳥聲。往事到心何晻藹。秋光滿目自分明。憑欄不覺頻揮淚。顧有西風萬里生。</text>
<title>延安南大池</title>,<text>浮江涉海到延安。尙問南池意未闌。白鳥聯翩生漠漠。朱霞縹緲過漫漫。却愁蛟鰐乘陰起。多恨芙蓉冒雨殘。獨倚紅亭誰與語。喬桐雲石數峰寒。</text>
<title>自延安向海州</title>,<text>不堪茅店旅愁煩。拂策三更出澗門。夜氣凄淸無夢寐。秋空寥曠絶塵喧。白雲紅樹緣岡路。落月殘鷄負海村。將曉馬頭驚突兀。首陽山色若雲屯。</text>
<title>首陽山下。謁淸聖廟。</title>,<text>吾悔元聯孤竹城。此山仍帶首陽名。人同箕子居仁宅。廟待明陵樹義聲。天地如今何晦昧。君臣終古有分明。淸風百世考亭筆。不覺摩挲淚滿纓。</text>
<title>海州控海堂</title>,<text>突兀華樓粉堞中。憑山攬海有餘雄。三關雲嶂連高郭。百郡㠶檣集遠空。動見綺羅喧落日。偏聞皷角訴秋風。可憐制勝非無地。一變精神在揔戎。</text>
<title>海州控海堂 其二</title>,<text>皷角悲鳴雲海中。滿城烟火一樓䧺。浮嵐碧巘千重遠。落日驚濤萬里空。遙隔腥羶燕趙雨。近通文雅兗徐風。爲邦要在崇儒道。不必區區獨事戎。</text>
<title>石潭書院</title>,<text>石潭淸澈石屛閒。來拜遺祠古樹間。海豁天開瞻白日。流雲布雨仰高山。卽看敎誨垂人世。深覺精神有往還。龍德分明隨處見。源泉九曲洗心顔。</text>
<title>九月山</title>,<text>九月崢嶸七十峰。含雲蓄雨兩三重。獨過平野林光薄。斗入滄溟石色濃。忽似蹲蹲將起鳳。何如矯矯欲飛龍。一超渤海非難事。要赴中華幷岱宗。</text>
<title>九月山 其二</title>,<text>玆山特起勢雄驁。七郡臺隍似傅毛。讓國遺蹤松殿冷。捍戎新邑石城高。千年玉馬優柔地。萬里金凾浩渺濤。歎息吾生何苦晩。仙臺一望淚盈袍。</text>
<title>九月山 其三</title>,<text>左捫松岳右香山。九月淸輝晩獨攀。南望緬溟寒日下。西瞻鄒魯白雲間。大東道義何蕭索。直北山河尙宴閒。擧手欲招黃鵠問。普天眞氣幾時還。</text>
<title>白沙汀</title>,<text>銀海三邊黃海道。瓊沙一曲白沙汀。米山塩虎風前態。玉壘茶軍月裏形。的歷棠花紅似繡。窈冥松翠疊成屛。誰爲皓皓彈冠者。堪許秋天卧獨醒。</text>
<title>龍井</title>,<text>拂大之山走勢來。蜿蜒北出忽東迴。當頭有井千尋湧。注野穿岡兩道開。大蓄雲雷深徹海。靜涵天日朗無埃。老龍盤據眞其所。一出須爲澤世才。</text>
<title>松禾觀水堂</title>,<text>九月之山聯首陽。環以海水何洋洋。兩山秀氣注西南。挾溪時走畹蜒岡。栗谷先生營石潭。欲養柟梓成棟樑。生才必由地有靈。作才必須敎有方。講樹未拱泰山頹。至今士林淚浪浪。爾來蕪沒問幾年。間有尤老遙墾荒。松縣竹坊有諸李。兩翁門下許端良。依岡小築臨溪水。子孫讀書聲硠硠。華陽聞之大嘉賞。題以美名觀水堂。恃源混混出山遠。得歸活活入海長。先生示意何分明。不令歧路徒彷徨。我來已晩堂則虛。諸生錯莫自悲傷。苔巖蘋渚黯無色。水鶴獨立松蒼蒼。運用一路閱幾人。人才湮廢視尋常。作成如得天下士。奚翅金袋與珠囊。</text>
<title>淸溪洞</title>,<text>淸溪洞裏別看天。白葦丹楓思渺然。十里雲山自朝暮。數家烟火似神仙。先生遺跡蒼崖上。遊子孤吟碧浪前。他日玄琴將素鶴。白頭能有再來緣。</text>
<title>神光寺</title>,<text>首陽山中神光寺。老子獨與秋風至。淸泉白石十餘里。夾以楓丹與松翠。入門暮鍾響欲歇。登樓海鶴半已睡。菊花繞堦方爛熳。羇遊頓覺顔憔悴。明日將陟白雲峰。炯炯中宵不能寐。</text>
<title>登首陽山最高峰</title>,<text>嶻𡺼雙標似弟兄。何年共受首陽名。雲光逈接西山白。石氣長通北海淸。壑貯秋霜吹地遠。峰懸落日徹天明。行人每灑浪浪淚。二子祠堂澗水鳴。</text>
<title>登首陽山最高峰 其二</title>,<text>撫石援䕨陟首陽。忽如跨鶴出雲翔。山河局促瞻東域。日月荒凉認大方。萬事紛紛滄海濶。孤懷烱烱碧天長。若敎管氏興孤竹。禮樂洋洋遍八荒。</text>
<title>芙蓉堂</title>,<text>芙蓉之堂盖如何。石柱森森揷綠波。千柄朱華捧雕檻。白鳥趁魚床下過。滿城烟樹動微風。濃香惱人蘭麝和。玉貌繡衣婆娑舞。翠眉檀板窈窕歌。夕陽初月無不可。全宜碧酒朱顔酡。葛布藜杖此何人。不須久住浪吟哦。</text>
<title>贈白川金同樞萬謙</title>,<text>先人門故金同樞。烱烱一心到白鬚。十室忠信知者誰。竆閻短褐抱瑾瑜。選以少日兼文武。爵以荒歲活饑劬。山阻海濶凡幾年。千里相逢一長吁。某水某丘煩指示。風悲樹泣共踟𨅒。已見舊誼如山岳。還嗟耆德困泥塗。爲携子孫來見我。鸞停鵠峙羅坐隅。常聞天道至公明。福善禍淫何于于。目前誅賞非不快。氣化有漸如行途。天上酬應待一世。不此人間用斯須。古有積善大門閭。果見兒孫軒駟驅。春漑其根秋食實。莫恠善報不在軀。金君之嗣必荷祿。勿謂舊好爲阿諛。</text>
<title>自白川向沁洲。待潮昌陵海口。</title>,<text>秋雨沾人雉岳前。江西寺下晩開船。白雲紅樹三山客。落日滄波萬里天。螻蟻南柯看將相。龜蛇大澤問神仙。獨憐一片昌陵月。百死丹心舊曲傳。</text>
<title>月下乘潮向燕尾亭</title>,<text>山行水宿亦旣勞。兩鬢蕭條見白毛。明月孤舟浮海遠。秋風老鶴唳雲高。瀛洲消息疑芝闕。彩石風流笑錦袍。願作雷龍拖雨去。中原萬里洗洪濤。</text>
<title>九日登北將臺</title>,<text>九日悄然坐北臯。綠帘何處問葡萄。千山落日秋天遠。萬里長風大海高。今古無由伸白刃。登臨徒使濕靑袍。欲憑單舶馳雲外。沁水悲鳴木怒號。</text>
<title>重陽月夜。拄笏堂偶占。</title>,<text>客愁浩蕩自無涯。拄笏堂中聽暮笳。九日寂寥休白酒。一年蕭瑟負黃花。獨臨明月騰滄海。聊與蒼山閱歲華。風葉題詩惆悵久。三洲已遠百淵遐。</text>
<title>乘月上漢水</title>,<text>沁上黃花倚半醺。晩乘潮水過東汾。滄江萬里浮明月。紅樹千山帶白雲。海電飛沉龍欲卧。天風蕭瑟鶴無羣。美人皎皎何心事。迢遰瓊樓信不聞。</text>
<title>入城過岳下先生故宅</title>,<text>岳下先生千古士。師事三淵友先子。文章霞月兩無窮。運用大東佳山水。一笑微茫陋天下。愛看白雲無塵滓。時容小子當隅坐。幸得先生一顧視。白岳仁王蒼翠中。淸樽鐵笛花滿几。七年之間痛山丘。人世倀倀何所倚。乘鸞駕鶴不復還。地上軒駟如蚕紙。扁舟獨往訪遺跡。白海靑山紆千里。風袂翩飄撫崢嶸。醉墨揮灑臨渺瀰。鐵鎭吹角霜鴈飛。金沙擊鍾眠龍起。石潭秋月照孤影。龍山初日爲誰艤。流水高山眞可憐。無恠昔人死知己。迢迢岳麓舊行逕。菊花楓葉依俙是。扣門無由承咳唾。先生故硯荒苔裏。雙涕橫流少坡前。蒼顔白髮先生似。慇懃一語伸世好。夕陽微雨南山紫。</text>
<title>龍山</title>,<text>艤舟龍山久不發。一日二日生白髮。離庭五旬歸思急。難顧滄浪千山月。菊花楓葉日自好。鴻鴈南飛天宇濶。無車無馬仰風𪚥。碧巘重重何由越。明日願得萬里颷。使我東去如電掣。</text>
<title>發龍山</title>,<text>王孫亭下有丹楓。天使崖邊起冷風。萬戶參差秋色裏。三江㶑灧夕陽中。誰橫鐵笛平沙上。獨掛滿㠶古院東。擾擾昏鴉何意緖。海天寥濶見孤鴻。</text>
<title>𪆽梁六臣祠</title>,<text>秋風蕭瑟江海波。白鳥皎皎抱寒柯。鷹鶻橫飛灑毛血。落日微茫下長坡。遊子泊舟𪆽梁口。六臣祠下淚滂沱。英儁例多遭險艱。仁賢不求免禍羅。刀鉅在前軒冕後。左誘右脅何其多。人禽有辨姑捨是。吾愛吾君可奈何。千古名節抗日月。一時富貴歸陂陁。君不見茂草豊花滿眼好。何如西岳長峨峨。</text>
<title>狎鷗亭</title>,<text>初日翩翩戱白𩿨。古亭寥曠爲淹留。王城長聚葱葱氣。大野中開湛湛流。雙闕風雲排萬嶂。五江烟樹泊千舟。良時遊賞多冠盖。孰抱希文進退憂。</text>
<title>過斗尾峽</title>,<text>海門落照滿東天。峽口丹楓正可憐。瞥瞥風㠶指雲外。蕭蕭波鳥向人前。文章消散霞亭雨。富貴沉埋栗藪烟。石室古祠看已遠。依依尙覺此心懸。</text>
<title>過月溪</title>,<text>江湖何事有悲吟。素髮蕭蕭欲滿簪。華嶽西瞻紅日晩。龍門東指白雲深。水涯瀺灂游魚食。天際徘徊逝鶴心。滿眼丹楓非不好。秪愁一轉作枯林。</text>
<title>從兄寶卿氏來</title>,<text>𪚥𪚥日啣雲。茫茫風動水。折花進一盃。自古有寒士。</text>
<title>懷丹室</title>,<text>不賴東來兩岸楓。淸樽難與故人同。怱怱一面紅塵下。渺渺離愁白浪中。一鴈遠隨寒日影。孤𪚥全受大江風。海舟曾過天摩外。抆淚長吟圃隱翁。</text>
<title>楊根白楊浦。悼柳寅輝。</title>,<text>楊根處士柳寅輝。讀易龍門十載歸。碧水靑山雙草履。淸琴濁酒一麻衣。新墳寂寞秋花發。故宅荒凉水鳥飛。桃李嘉陵曾半面。恨無論講到精微。</text>
<title>偶成</title>,<text>三江兩海慣乘舟。何事葩翁愛上游。龍岳淸輝通月嶽。忠州遠勢接驪州。蒼巖往往書樓起。碧水洋洋雲鶴浮。淑氣蜿蟺應有屬。豈惟高朗稱遊眸。</text>
<title>寺樓。懷丹室子。</title>,<text>古寺楓林倚小樓。江雲飄拂似行舟。斜陽閃閃寒鴉集。微雪淙淙碧澗流。悵望九州開獨語。沉吟千古動寒愁。故人南去無消息。矯矯歸鴻過北洲。</text>
<title>次金上舍 履坤 軸中韻。却寄。</title>,<text>東海渢渢大國風。百餘年間宗北郭。仁王白嶽自奇拔。千里逶迤漢水綠。洛誦樓上天何高。老燭堂中月未側。詩流燦如衆星出。三百六十環紫極。間者寥寥未一紀。新聲有作楓溪宅。三淵是宗岳下師。實傳金膏與水碧。夕陽朗吟太古亭。松濤灑淅吹雲壁。一紙遙傳關以東。秋江起我陽春曲。烟花雨葉動凝碧。雕刻不見造化跡。謝氏文章耀江左。後來淸發追康樂。硃毫敢效汝南評。不覺茨簷日已夕。河英嶽秀盡在是。惆悵寒江飛雪白。蜩林蛙沼此何世。抱琴茫茫迷所適。雙鳥和鳴會有時。可但雲海遙相憶。</text>
<title>橫城贈玄上舍 末祚○戊寅</title>,<text>萬事紛紜白髮新。荒村病起又逢春。深山見月懷京國。殘雪臨溪語故人。風柳飄揚方色態。氷梅含畜也精神。江湖滿目詩書在。遲暮柴桑好卜隣。</text>
<title>次丁法正悼鄭士述詩韻。却寄。</title>,<text>左海詩日衰。吾爲長太息。三淵已寂寥。白岳仍凄惻。洪流一以殺。炯炯散涓滴。茫然數千里。作者不盈目。䵝昧及三光。彫枯彌六漠。詩道昔有聞。分明本性靈。要之循正理。方得結元精。山河赴開口。日月來運睛。生生配四序。衮衮流萬形。龍性炫燿文。玉質玲瓏聲。先進盖如是。神入有天出。濁俗汚晩輩。千人嗟一律。簪筆聞權慄。秉牘看貨沒。金蝕有沉膇。竹垢無激越。除非世外人。獨可回春雪。湖海二三子。目前稍羅列。季材待其長。能事不受迫。秉心愛靜潔。講藝貴精博。惜哉鄭公述。高朗旣成格。受氣初無滓。禀才斯寡敵。無愧雲雨知。託在氷雪魄。淸虛背勢利。冲漠違聲色。不肯一低眉。浮沉爲人役。身計何其薄。詞華故獨豊。嗜淺天機深。思專神力通。皎皎意中人。公述殆其雄。奈何五鳳樓。未落摧良工。商周六義極。漢魏五言宗。㤪慕三閭氏。忠義少陵公。渺茫千載下。斯人奮其躬。含咀四十年。芳潤積胷中。擬議所未展。山水與相羊。丹丘供跌蕩。紫淵照猖狂。泉石輸其聲。烟霞讓其光。包括二樂趣。皷動六藝膓。咳笑朌秋響。揮淚命春芳。航浮斯滿㠶。車行動盈箱。古思鬱以紆。幽情哀不傷。穆穆浮磬韻。闇闇法錦章。一見稱余眸。嘉會始可興。擊節賞新作。江龍爲飛騰。再面義湖上。秋林爛鬅鬙。蛟波驚唾珠。虎岡對風稜。笑指紅塵間。蟲飛自薨薨。狎水水難竭。看山山不崩。筆下玄宰泣。篇中正氣凝。一懽能千古。醉墨留蜿蜒。會合凡幾日。分離苦多年。蓀谷香自濃。荷塘發欲燃。相思隔千溪。風雨每凄然。誰料寢門外。淚墮臘梅前。懸知死饑寒。藁瘞慘湖烟。何人以詩達。華屋甘肥囓。綠樽弄彩毫。紅粧持白拂。應嗤卧雪人。自令隨雲滅。那知松栢摧。不願蕭艾發。芬華心有死。淸苦氣難奪。謂天盖亦老。朱紫留眼閱。賈卷香案開。徐榻玉樓設。溫顔以賜君。未應濟俗物。水僊令置醴。山鬼令助紼。春雷起藏書。白虹立埋骨。莫把生張說。來較死公述。</text>
<title>與瑞五公亮濟卿。入蓀谷呼韻。戊寅</title>,<text>芳樹依依見夕霏。北山遊子澹忘歸。靑熒細麥侵崖路。隱約初花暎澗扉。鳴鳥翩翩移谷遠。游魚潑潑擲波稀。支筇小峴西南望。㶑灧雙江動落暉。</text>
<title>又呼西字</title>,<text>携友靑山下。尋人老栢西。白雲生古徑。紅杏發淸溪。澆飯看魚躍。談詩聽鳥啼。昔遊那復得。高士幷幽棲。</text>
<title>春雨</title>,<text>春雨霏霏滿峽來。柳枝飄灑杏花開。江鷗皎皎獨何往。海鷰冥冥俄自迴。世事渺茫生白髮。情人綿邈阻深盃。欲將漁舶衝烟去。西上三洲百尺臺。</text>
<title>題古劒用人韻</title>,<text>古劒沈沈氣色幽。寒潭微雨吼新秋。秋牎一睡難仍着。挑動燕雲萬里愁。</text>
<title>楸谷道中。懷李聖三瑞五。</title>,<text>迢迢古路入雲橫。瘦馬無牽緩緩行。雙澗黃花秋雨過。萬山紅樹夕陽明。獨遊佳境難爲興。遙憶良朋不耐情。蓀谷茅齋書籍在。何時細講聖賢精。</text>
<title>贈別金和夫</title>,<text>炎天蒸海逖無聞。千里東來又別羣。眼下紛紛騰蠛蠓。眉間欝鬱斂風雲。竆途尙負江湖氣。墨界誰知虎豹文。且取陰符朞歲讀。黃金紫綬肯違君。</text>
<title>寄金景玉</title>,<text>一別南州信息稀。天長夢短苦依依。不堪楓葉千山下。徒見雲鴻萬里飛。末世誰能收駿骨。高人定不泣牛衣。數編論語閒中讀。莫使蒼生始願違。</text>
<title>寄北評事朴公茂</title>,<text>有志蹉跎負黑頭。哀哉弱國事強讎。磨刀滄海千重恨。勒馬風雲萬里愁。至火那堪生肺腑。大經微獨據春秋。何時燁燁龍鬚筆。紹我朱王檄九州。</text>
<title>寄北評事朴公茂 其二</title>,<text>毋畫朝鮮謂小東。北臨胡地莽無竆。白山抱日千峰雪。靑海浮天萬里風。誰倚紅旗生意氣。不堪黃卷若英雄。扶桑剪取何枝好。與我新爲剋敵弓。</text>
<title>夢李濟卿愴賦</title>,<text>白面淸眸我濟卿。踈眉入夢亦分明。桃花流水臨分語。松火寒山伴讀情。濁世翩翩難再得。童時孑孑詎無成。死生不料眞如夢。睡起溪牎墮淚輕。</text>
<title>夢李濟卿愴賦 其二</title>,<text>西京才子久於東。玉貌飄揚錦水風。雉岳高吟憑竹葉。蟾洲遠眺倚花叢。參差烟樹夕陽裏。斷續雲山春色中。此句那知爲絶筆。輕舟西下沒孤鴻。</text>
<title>橫城水南村。登高賞花。</title>,<text>澗水淙淙鳥語新。冠童游賞屬芳辰。玄雲去作驪州雨。白雪流爲雉嶽春。楊柳輕風聊喚酒。杏花斜日更宜人。人間萬事何須問。放曠逍遙任我眞。</text>
<title>出果橋口占</title>,<text>瘦馬長橋攝半空。春衣蕭灑自生風。綠楊芳草淸溪上。初日丹霞曠野中。谷鳥聲聲經雨滑。山花色色透雲紅。牧丹開後情人約。載酒漁船擬復東。</text>
<title>慄瑞五德振</title>,<text>萬事蹉跎已白頭。竆居木石阻朋遊。杏花欲發山禽語。芳草初生澗水流。才子矇矓雲裏夢。情人蕩漾漢濱愁。別來詞翰無來往。獨撫淸樽倚小樓。</text>
<title>有聞 幷序</title>,<text>寂寞窮林老葛冠。夢中何事據金鞍。靑天碧海東風起。一髮燕山倚劒看。</text>
<title>偶題寄瑞五</title>,<text>春山微雨晩凄凄。黃鳥初鳴澗水西。江上故人期不至。碧桃花落半成泥。</text>
<title>悼宋士能先生 幷序</title>,<text>朝鮮小國苦啾喧。曠士常如鳥在樊。落髮嵩山知有意。捐身香岳豈抽魂。寧從牛後千年活。要托雲頭萬里翻。伍子雙瞳何處掛。留看天將破燕門。</text>
<title>八月十五日夜。懷李德振。</title>,<text>長安秋雨冷蕭蕭。旅舍無眠夜轉遙。方有浮雲連海嶽。不知明月在烟霄。泠泠蟲語生虛壁。皎皎情人阻斷橋。來日挹淸樓上去。風濤萬里雪無聊。</text>
<title>龍山觀漢水大漲</title>,<text>江漢滔滔不可游。龍山落日縱雙眸。全天積漏騰黃潦。百谷爭輸漲素秋。散作嵯峨迎海立。高排浩溔卷天流。千山忽與蛟龍亂。萬落渾兼舸艦浮。白雨冥冥垂遠野。彤霞隱隱斂西洲。搖搖岸際方沉樹。颯颯空中不下鷗。驚浪如馳千乘馬。飛漚欲越羽林樓。包雷電何深怒。火發風生不暇謀。北蹴汒洋掀碣石。西跳湠漫接嵩丘。盪摩欲拔胡三窟。湔濯須還禹九州。赤色揚揚馳趙幟。寒光凜凜入齊矛。願提貔虎三千士。皷發龍驤萬斛舟。</text>
<title>宿杜浦</title>,<text>靑楓蕭瑟白𩿨鳴。船卧中宵睡不成。老去江湖常作客。秋來風雨苦多聲。漁舟獨往分明火。氷閣何人縹緲笙。千里滄波山萬點。明朝又是海西行。</text>
<title>宿杜浦 其二</title>,<text>舊恨新愁獨自言。淸宵繫舫老楓根。蟹燈明滅移何浦。漁笛凄凉起遠村。夜水通天千里白。秋雲蓄雨四山昏。那堪明日開城路。善竹橋頭吊毅魂。</text>
<title>杜浦舡上。夢李瑞五。</title>,<text>曉船孤夢忽成雙。瑞五淸眉照大江。風雨三更違棘院。烟波萬里到蓬窓。文章不用驚衰世。富貴何須戀小邦。一棹飄然從我去。白雲明月酒盈缸。</text>
<title>偶占 進士初試日也</title>,<text>誰家鐵笛綠蘋洲。一曲悠揚動客愁。八路文章爭是日。五江烟雨有孤舟。秋風嫋嫋吹紅藕。落日依依照白𩿨。心裏亭亭二三子。歸山共作讀書謀。</text>
<title>偶占 進士初試日也 其二</title>,<text>短渚長洲水鳥聲。扁舟悵望若爲情。秋風黃葉三江雨。落日朱霞兩漢城。歷落朋遊勞遠夢。蒼茫雲海筭前程。千愁百恨題詩懶。未信羇竆有善鳴。</text>
<title>漁舍曉起</title>,<text>漁舍鷄初鳴。滄江滿天白。行子起梳頭。山月有餘色。魚泳自從容。鷗飛何輕薄。江邊梧桐樹。靑葉已半落。秋風少意緖。早朝便蕭索。</text>
<title>漢江口占得霞字</title>,<text>白髮蕭蕭暎晩霞。秋風嫋嫋動悲笳。孤舟明月題詩榻。兩岸丹楓賣酒家。滄海片雲愁作雨。故山黃菊想開花。歸時正及重陽節。東日軒中會棣華。</text>
<title>泊蚕頭</title>,<text>古人渺渺竟何之。暮泊蚕頭有所思。風雨尙驚朱使筆。魚龍爭舞翠翁詩。殘山剩水應千載。明月孤舟又一時。盛際風流那可續。胡塵泱漭使人悲。</text>
<title>鳳祥村前浦</title>,<text>浩渺長江接太淸。扁舟四顧愛新晴。秋風一鶴飛滄海。落日千山出兩京。聊托雲濤舒意氣。莫將書劒立功名。西天不覺頻回首。龍虎金陵念大明。</text>
<title>鳳祥村前浦 其二</title>,<text>白露凄凄下老楓。鳳祥前浦望寒空。秋來作客風波上。雲際懷人木石中。好是遙山升片月。那堪永夜聽孤鴻。中原咫尺江通海。白首扁舟夢太公。</text>
<title>江行隨筆</title>,<text>昨日遇順風。今日遇逆風。風順易爲力。風逆難爲工。舟楫有常職。那可計竆通。區區用人事。敢抗造化翁。松岳隔渺茫。吁嗟鄭文忠。</text>
<title>江行隨筆 其2</title>,<text>一船五梢工。孤寓輕寒士。謂行故不行。謂止故不止。昧風復昧雨。自信辨涯涘。嗔喝每將加。闖口旋自已。乖氣恐誤事。萬端愼渺瀰。要警害所聚。務和危所履。一笑向千山。世事皆如此。舡柄未入手。愼莫乘大水。</text>
<title>江行隨筆 其3</title>,<text>德水有李氏。其來自中原。道德與文章。名將是後昆。山勢鬱龍虎。挾江抵海蹲。人傑資地靈。今吾信此言。可愼非人祖。擇地爲子孫。</text>
<title>江行隨筆 其4</title>,<text>扁舟乘江漢。江漢水浮天。愁風復愁雨。十日如十年。今夕來江華。何時到白川。一行苦凝滯。萬事知迍邅。獨賴兩岸山。龍矯鳳翩翩。</text>
<title>江行隨筆 其5</title>,<text>晩過昇天堡。海風水飛揚。朝鮮眞小國。三日出邊疆。尙有十萬兵。戈劒凜秋霜。赤幟航滔滔。何時縱龍驤。三角蓄精神。旄頭損光芒。未知黃龍府。堪爲牧馬場。速宜提九州。稽首還吾皇。若云乏玄鉞。誰敢守東岡。舸艦散浮萍。金波動夕陽。雪涕望西天。美哉徒洋洋。</text>
<title>寶蓮口詠海</title>,<text>遊子長歌過寶蓮。愛看滄海濶無邊。洋洋直欲涵東國。混混寧辭湊百川。萬舸飄颻分暎日。千山搖漾盡浮天。何時括取西傾去。凈洗中華犬馬年。</text>
<title>後西江舟宿</title>,<text>秋風浮海過千峰。後浦靑楓露更濃。永夜高歌臨水月。扁舟獨卧傍魚龍。秦皇策石何能到。魯叟乘桴若可逢。炯炯孤懷眠不得。江西寺裏動晨鍾。</text>
<title>朴淵瀑布</title>,<text>上淵滚雪下淵雷。百仞蒼崖鐵面開。怒沫亂排千嶂起。驚波遽决九天來。長風自擧丹楓壑。紫藹斜吹老石臺。水底神龍堪一笑。包雲括雨苦徘徊。</text>
<title>龍泉寺登將臺</title>,<text>龍泉寺中洗大刀。東將臺上振葛袍。北風颯颯吹江海。千山低仰似驚濤。楓葉何知當搖落。萬樹濃艶如紅桃。鯨鯢欲起豺狼橫。恨不斬之空忉忉。長繩未繫鵠嶺日。誰許達可爲英豪。</text>
<title>慕華舘</title>,<text>慕華舘上朔風吹。延恩門外西日垂。大道迢迢亘九天。天使不來來者誰。皇華四牡歌昔日。毳幕氊裘悲此時。華岳鬱嵂攙天起。漢水汪洋入海遲。太平烟火百餘年。那無十萬龍虎旗。鐵劒生苔寶䯻花。千里一色低雙眉。獨賴櫜鞬諸君子。長庭肄習白馬馳。箭鏃箇箇毒遼雲。三戶亡秦倘在玆。</text>
<title>深深堂小酌示客</title>,<text>西船纔返北舡廻。空峽翩翩一笑開。紅樹踈籬初見雪。黃花破屋共含杯。千峰蕭瑟溪聲集。獨鶴飄揚海氣來。歲暮幽期何處是。蒼雲老桂上元臺。</text>
<title>木溪趙上舍相元家。聽主人彈琴。</title>,<text>蕭蕭風雨大江潯。落木寒花老屋深。偶伴孤鴻蹲古石。忽聆高士撫玄琴。滄波浩渺來千里。雲嶽嵯峨起萬尋。一曲引人浮世外。白頭瀟灑碧蘿心。</text>
<title>法泉精舍。與文甫法正同賦。</title>,<text>可笑竆山欲老身。乾坤回首又生春。且開尊酒迎纖月。強把梅花對故人。江氣渾兼詩思動。雲容自與世情新。嚴畬秉耒眞吾事。拋却頭邊墊角巾。</text>
<title>上元夜玩月 己卯</title>,<text>顚狂老興被誰催。小簡招朋幷鶴回。良夜琴罇閒世界。東風梅柳好樓臺。詩兼朗月雙江湧。愁與殘雲萬里開。皎皎南州松下子。輕舟何不趁春來。</text>
<title>上元夜玩月 己卯 其二</title>,<text>團團明月到中天。翰墨淋漓滿四筵。梅雪方飄沽酒市。柳烟新着釣魚船。風塵漸覺無良貴。湖海誰知有散仙。爽氣侵人聞鶴語。移樽又在古松前。</text>
<title>法泉精舍。詠物。五首</title>,<text>茶軍忽决墨軍圍。旋競南風朔氣微。赤壁連船迎火散。華山歸馬似星稀。九州讓與氊裘地。一局閒爭殺活機。莫賭村樽論勝負。黃龍痛飮事全非。</text>
<title>法泉精舍。詠物。五首 其二</title>,<text>土花斑駁食寒鋩。難見飛騰瀚海霜。甘逐靑龍蟠壑遠。猶生紫霓拂雲長。古今炯炯含千載。天地恢恢擬四方。當世誰爲雷煥手。十年磨礪獻吾王。</text>
<title>法泉精舍。詠物。五首 其三</title>,<text>茅舍團團小土爐。中藏老火寂如無。風江灑淅依人邃。雪壑沉凝伴鶴孤。寧受夜寒仍向盡。好兼春氣漸看蘇。何時一撥燃千炬。大獵燕遼犬豕區。</text>
<title>法泉精舍。詠物。五首 其四</title>,<text>堂堂鐵面照寒空。翰墨因緣四海通。星斗森羅方澤上。蛟龍變化黑雲中。遭逢莫道班韓盛。驅使休稱李杜雄。㝡是金陵征虜日。潛溪草檄動雷風。</text>
<title>法泉精舍。詠物。五首 其五</title>,<text>幾疊屛風正不斜。休嫌屈曲有周遮。因緣定在江湖客。性氣偏宜翰墨家。好是寬閒容鶴舞。仍看潔淨稱梅花。朔颷慘凜渾除却。萬里秦城未足誇。</text>
<title>深深堂小酌。呼韻同賦。</title>,<text>偃仰消長日。蹉跎負盛時。山深春到晩。澗僻月生遲。鶴倦憐長翮。梅踈惜遠枝。愁中能發笑。萬事麯生知。</text>
<title>長厚院尋伯玉</title>,<text>百足山前落照紅。猶尋長院溯東風。月明驅馬淸溪上。天濶聞鴻淡靄中。林下詩書憐子在。人間途路笑吾窮。福泉寺裏菖蒲水。飮啄消遙晩擬同。</text>
<title>夢季華 庚辰</title>,<text>一宵三夢季華來。水滿春江花滿臺。旅鬢霜凋何遽短。離懷雲積苦難開。鷄鳴頓覺滄溟遠。鴈盡偏愁日月催。匣置經書無與講。何時相對拂塵埃。</text>
<title>與幼平幼安伯平。訪李瑞五同賦。</title>,<text>聽鳥驚初夏。看花惜暮年。偶携江上客。閒步洞中天。一笑晴霞上。三杯碧樹前。主人芳草思。無愧謝臨川。</text>
<title>雲橋驛</title>,<text>雲橋驛舍倚靑楓。倦卸輕衫灑晩風。澗濶花濃殘照外。松高鶴立淺嵐中。已看京洛囂塵遠。仍覺仙山信息通。欲結茅茨盤石上。一絲聊作釣魚翁。</text>
<title>芳林驛</title>,<text>杈枒樹石碍人肩。東到芳林乍豁然。夾嶂春陰閒作雨。長川曉綠自生烟。挺身誰氏千章木。膩理何人二頃田。馬令文章蘇相智。那無一計早求全。</text>
<title>月精寺</title>,<text>幾歲嵬峨入夢關。今來眞得五臺山。寺粘白石淸潭上。路透穹藤壽木間。地厚天高容爾在。收雲散雨許吾攀。人間局束何須說。擬坐中臺一展顔。</text>
<title>大關嶺</title>,<text>閱歷千重險。於焉是豁然。嫰靑山撲地。深碧海浮天。乘傳期童子。驅牛愧老仙。蟠桃何處得。相與食千年。</text>
<title>五峰書院。拜夫子畵像。</title>,<text>五峰祠下整靑襟。盛德光輝儼有臨。渤海岱宗瞻氣像。靑天白日洞胷襟。雲濤宛爾乘桴意。泉石依然擊磬音。谷裏崇蘭階上杏。一州薰襲茂儒林。</text>
<title>烏竹軒</title>,<text>敬攀烏竹久彷徨。爲是先生載震堂。巨嶽兼涵湖海氣。東天翕受日星光。休祥初契龍田見。異讖旋符麝草香。晩學何能希末照。惟須盥讀擊蒙章。</text>
<title>鏡浦臺</title>,<text>鏡浦初開面。仍兼展大瀛。春霄沾浩渺。雲嶽漾虛明。𥳽弄三神色。澄淸萬古情。欲敎龍吸去。腥穢濯幽幷。</text>
<title>洛山寺。與李運一拈韻同賦。二首</title>,<text>獨坐長松百尺臺。靑天碧海滿心開。要看日月千年出。卽有風雲萬里來。京國杳茫懷漢水。神仙縹緲問蓬萊。波間决起爲何鳥。直向虛明不復回。</text>
<title>洛山寺。與李運一拈韻同賦。二首 其二</title>,<text>東溟浩蕩納天寬。朱閣憑虛萬里寒。巨壑奔雷床下聽。長鯨灑雪枕邊看。偶携李白參金佛。誰待安期闢畵欄。可惜英䧺無事老。十洲何處共乘鸞。</text>
<title>留別李運一</title>,<text>漢之廣矣峴之高。中有翩翩一世豪。眉宇始驚湖海氣。文章仍賞鳳凰毛。耽榮肎作乘軒鶴。效用爲應戴嶽鰲。諸葛讀書通大義。也須精細入秋毫。</text>
<title>洛山寺。登海望峰。</title>,<text>松花栢葉襲人衣。海望峰頭坐不歸。濃碧涵天開晩靄。浮紅蕩日帶春輝。風㠶忽自無中出。沙鳥爭於黑處飛。呂叟干周何意思。英雄正合老漁磯。</text>
<title>內院</title>,<text>木蓮的皪已開花。內院淸幽爲駐車。滄海誰爭閒日月。雪山堪老好烟霞。仙禽羽翮瓊峰上。靈草萌芽玉澗涯。吾祖襄陽分竹日。西南林壑是琅瑘。</text>
<title>五歲菴。瞻拜梅月翁儒像。</title>,<text>五歲孤菴雪嶽中。淸寒遺像凜生風。魁顔獨抗千峰秀。朗目雙臨萬壑通。莫把勳榮輕節義。須於濩落見英雄。此翁心事留千古。松際團團月出東。</text>
<title>上雪嶽</title>,<text>是嶽中開萬玉岑。蒼巒四揜故崇深。龍騰鳳起終難抑。噴雪噓虹半不禁。東海雲濤吹欝嵂。春川日月入蕭森。登臨不覺興長歎。誰把多才蘊大心。</text>
<title>永矢菴遺墟碑</title>,<text>檗叟蒼然木石顔。當年玩易此林間。惟將天地輸談詠。可惜英雄老曠閒。俄卷靑霞歸碧落。獨留明月照空山。遺墟短碣休揮淚。鳳頂岹嶢聽爾攀。</text>
<title>曲百潭</title>,<text>百曲山溪濯我衣。沼流曲曲戀淸輝。千岡走石雙襟合。萬壑飛湍一道歸。日射淪漣鋪錦繡。雲披瀑瀨湧珠璣。神龍應伏深潭裏。奮起何時雨九圍。</text>
<title>葛驛</title>,<text>雪嶽金剛左右山。平原碧水好開顔。淵翁舊宅知南岸。江客春遊憇北灣。樵牧不離芳樹下。耕耘多在白雲間。松根長嘯無人問。梅月亭亭獨可攀。</text>
<title>瓦川</title>,<text>葛驛藍橋抵瓦川。奇巖異石錯湍淵。春雲欲縱琴高鯉。明月堪浮太乙蓮。淡靄輕風饒鳥語。綠陰芳草散人烟。一筇徐步松林下。白首山僧導在前。</text>
<title>大乘瀑</title>,<text>可愛千尋瀑。春鳴絶壑中。臨天飛皎潔。暎日散靑紅。蕩滌瑤臺霧。飄揚玉樹風。何時梅雨裏。快覩噴長虹。</text>
<title>合江亭</title>,<text>遲遅峽路醉芳馨。雲闢林開此頓醒。雪嶽淸光來二水。楓山餘氣起孤亭。日高沙鳥眠紅桷。春盡崖花亞翠欞。泣誦家君前日記。怱怱未敢向檐銘。</text>
<title>訪權邇伯水白談及李運一</title>,<text>飛盡秋鴻集暮鴉。荒村獨訪故人家。淸溪細路穿楓樹。踈閣寒燈照菊花。海上三山來片月。樽前一笑動朱霞。峴頭才子何時到。遙想烟雲醉墨斜。</text>
<title>功山寺。與林厚而。抽杜律同賦。</title>,<text>憐君不食漏灘魚。獨寄功山木石居。蔬笋隨緣何冷澹。烟霞賜履儘紆餘。雪深不用除松逕。雲凍何妨潄石渠。𪚥𪚥猶存憂世念。明窓溫理古人書。</text>
<title>忠州達川。謁林將軍英伯畵像。</title>,<text>將軍遺像肅千秋。顧眄餘光射九州。忽奮長雷何處往。風雲慘澹未全收。</text>
<title>忠州達川。謁林將軍英伯畵像。 其二</title>,<text>將軍應笑此書生。白首蹉跎負大明。故卷長江飛作雨。西天欲滌舊神京。</text>
<title>秋溪葛山。宿金進士士安庄。抽唐律韻同賦。</title>,<text>烏雅幾點閙寒陰。葛峀茅齋小澗深。玉立寒梅迎素月。雲飛倦鶴過踈林。可憐欵曲樽前語。同是蕭條歲暮心。雉嶽秋溪非遠地。蹇驢他日好相尋。</text>
<title>和寄季華</title>,<text>微茫海雪聽鴻孤。想爾寒窓擁竹鑪。世味全違鼷食角。經功早得蟻穿珠。乾坤寥廓看餘子。日月淸明在老儒。白首狂兄何可說。棕鞋藤杖踏山湖。</text>
<title>松巨里</title>,<text>重複靑山裏。蕭條古澗邊。松籬欹石上。板屋老雲前。洞僻猶農𩿇。崖寒始杜鵑。民生眞可念。細麥不盈田。</text>
<title>山映樓</title>,<text>行行九日到長安。百尺虹橋跨碧湍。丹閣參差蒼檜裏。瓊峰竦踊綠雲端。纔尋洞口攀天近。便覺胷中納月寒。閒夜良朋談笑穩。前臨谿石一樓寬。</text>
<title>表訓凌波樓</title>,<text>瓊峰簇立畵樓東。高卧超然嵐翠中。激激波聲來萬壑。依依月色遍長空。黑龍不作彌山雨。靑鶴初廻滿谷風。萬事人間何與我。橋頭欲伴釣魚翁。</text>
<title>開心臺</title>,<text>先君最愛此高臺。坐見金剛表裏開。牧野干戈千后集。稽山珪璧萬邦來。追惟眞賞超千古。尙遣淸詩動九垓。小子今來尋舊路。春霄灑淚濕荒苔。</text>
<title>天逸臺</title>,<text>遠客披襟天逸臺。金剛一面自前來。萬峰犖确撑天起。百谷玲瓏向日開。游氣時時行雨澤。元精往往發人才。休嗟所處爲偏國。四海馳神孰可裁。</text>
<title>歇惺樓</title>,<text>梵宮金皷息繁音。良夜憑樓松桂林。萬瀑吹雲寒灑灑。千峰抱月炯森森。雕龍欲脫三生業。汗馬全收四海心。賴有淸明通一氣。白頭長對正吾襟。</text>
<title>毘盧</title>,<text>嶷嶷毘盧世所尊。萬峰環擁視諸孫。渾從蓄積方敎秀。悉欲飛揚半使蹲。廣據東溟楷日月。高提五嶽整乾坤。攀躋頓覺開心目。寧爲環奇擅一元。</text>
<title>內水岾南巖。望毘盧。</title>,<text>內水岾上望。毘盧如巨人。方冠何岌嶪。粹面自嶙峋。欲向何天去。老於東海濱。噓雲纔一縷。能滌九州塵。</text>
<title>次權一之甫</title>,<text>名塗乾沒古猶今。靜退惟公保道心。沂水春風千仞鳳。餘聲遠入海山琴。</text>
<title>萬景臺</title>,<text>溪路歷千盤。石臺頫萬景。雪栢短蕭蕭。雲花寒。奇峰滿天秀。滄海含風永。巖遙散熊羆。島小排藻荇。微茫九州烟。飄瞥孤鶴影。拔身凡楚世。怡性神仙境。春色生寥廓。浩氣發淸靜。思見跨龍騰。來參騎鹿騁。</text>
<title>鉢淵寺</title>,<text>鉢淵水石奇又奇。何年劈開碧琉璃。决雲節節騰瀑瀨。浮花曲曲生淪漪。何所激惱趍海急。何所顧戀出山遅。瓊峰玉嶂鬱繚繞。畵閣朱甍炯參差。一行一止殊所値。均之淸朗無磷緇。筆勢入神蓬萊子。道力通靈眞表師。山水眞趣憑誰語。一任春風浩蕩吹。</text>
<title>三日湖</title>,<text>三十六峰繞碧空。映湖霞石媚冲瀜。紆餘堪弄蘭舟月。瀟灑纔迎玉笛風。蓬海遙通芳草外。楓山盡到淡烟中。四仙亭上懷千古。滿目春波倚桂叢。</text>
<title>海山亭</title>,<text>左碧浮天海。西寒耀日山。舟來芳樹上。亭卧彩雲間。蝸角千邦小。龜毛萬事閒。華翁如未遠。風馭欲追攀。</text>
<title>帶湖亭</title>,<text>澹澹江連海。森森嶽到天。魚龍微作雨。花木遠生烟。獨立憐浮世。遐遊惜暮年。孤亭携老鶴。何處訪眞仙。</text>
<title>梨花亭日出</title>,<text>梨花亭上立淸晨。海氣蕭森正灑人。忽見靑紅堆錦浪。俄驚赫赩湧金輪。精神在我無圓缺。運用隨時有屈伸。倦學無成身欲老。東天搔首百憂新。</text>
<title>洗谷幽居。賞杜花。癸未</title>,<text>南山一雨杜鵑花。蔭映官街翠柳斜。西里東隣鶯百囀。春風不獨在吾家。</text>
<title>次李龜巢德謙卒歲吟</title>,<text>五十男兒鬢已絲。人間捷徑不曾知。伸眉一笑春風到。詩在梅花第幾枝。</text>
<title>次李龜巢德謙卒歲吟 其二</title>,<text>明歲那堪是甲申。春來慘憺不知春。何時痛刮腥塵去。重布皇家覆載仁。</text>
<title>與洗谷同次杜律識感</title>,<text>江漢滔滔入海遙。白頭垂淚憶先朝。百年獨撫吼龍釰。何日重聞儀鳳簫。日月心傷頒朔廟。風雲夢到授書橋。可憐春草抽殘雪。天壽難禁牧與樵。</text>
<title>上元。玩月於洗谷草堂。</title>,<text>掃平遊氣竦千岑。坐見團圓出遠林。野逈縱橫歸鴈勢。天長偃仰老龍心。淸光到海相摩蕩。爽氣乘春孰淺深。洗谷茅齋談笑穩。踏橋年少懶相尋。</text>
<title>次陳仲集一成贈別韻</title>,<text>氷江雪嶂映長途。極目春光乍有無。短劒看吾歸舊隱。彩毫輸子作雄圖。深期雲氣騰三賦。自愧烟霞擅一區。別語臨岐難盡意。依依楊柳郭南湖。</text>
<title>舟向樓巖道詠</title>,<text>春風澹蕩吹江雨。沙鳥交飛林鳥語。芳草靑靑不見人。孤舟欲向何村去。</text>
<title>黃嶺寺。登黃岳樓。</title>,<text>深深黃嶺寺。倦客到新秋。積翠浮孤月。微凉卧高樓。蟬聲寂已久。僧話澹相酬。遙想荷池上。淸琴語別愁。</text>
<title>夢李季振濟卿愴題</title>,<text>二子遊魂杳莫招。滿江風雨自蕭蕭。三生綺語知難了。一片氷心倘未消。夢裏纔如窓月入。言前遽似席花飄。撫書凄愴那成睡。殘角聲中坐到朝。</text>
<title>偶占</title>,<text>窓葉驚幽夢。開窓問幾更。江山渾一氣。風雨幷高聲。棄世文何用。違時釰不鳴。可憐人皎皎。千里獨關情。</text>
<title>懷李若天 象辰</title>,<text>煌煌太白出東邊。曉望遙思李若天。峽裏元精磨日月。毫端秀氣斂山川。肎隨蠻觸爭於世。須襲芝蘭積以年。立地頂天要不怍。人間名利揔浮烟。</text>
<title>秋氣</title>,<text>秋氣凄凄月已斜。悄然孤卧惜年華。雙江曉作芭蕉雨。一夢春生蛺蝶花。事外乾坤聊偃仰。世間蚊蚋自喧譁。故人散在東西岳。三載音容隔紫霞。</text>
<title>金誠甫 存行 挽</title>,<text>多君操履有餘淸。每見踈眉遠世情。碣石悲歌捐越槖。漢城高蹈謝侯鯖。千峰鳥獸知何叫。一谷烟花不肯明。等死何須論早晩。深憐稚子似瓊英。</text>
<title>又代人作 三首</title>,<text>靑騾紫鞚過巫閭。短釰長虹射昂墟。北吊金臺秋草外。西悲紅閣刦灰餘。</text>
<title>又代人作 三首 其二</title>,<text>燕市歸來意若何。東山深處轉婆娑。白雲紅樹三間屋。流水桃花一曲歌。</text>
<title>又代人作 三首 其三</title>,<text>彩雲易散月難圓。一別怱怱逝水前。惆悵江臯經過地。黃花欹側素車邊。</text>
<title>詠一蕾梅 乙酉</title>,<text>寒枝纔一蕾。猶自抱全春。四海含孤笑。千花動後塵。琅玕披腹士。蘭茝振衣人。嶺上團團月。知君托契新。</text>
<title>金伯仁來見。出龍淵賞水石。</title>,<text>故人相見在深山。碧樹流鶯春意閒。石澗非無趨海意。紆回不肎涉塵間。</text>
<title>霅橋漫詠 九首</title>,<text>山中春酒熟。微雨醉隣家。岸幘歸來晩。蕭蕭暎澗花。</text>
<title>霅橋漫詠 九首 其二</title>,<text>耕餘甘夜睡。春夢亂溪聲。似與長沮語。矇矓不可明。</text>
<title>霅橋漫詠 九首 其三</title>,<text>耕深牛不行。耕淺糓難成。妙在中深淺。心端身欲輕。</text>
<title>霅橋漫詠 九首 其四</title>,<text>開花自有節。結菓豈無時。莫向氷霜裏。辛勤嗅故枝。</text>
<title>霅橋漫詠 九首 其五</title>,<text>南溪風雨裏。寄語看花郞。莫喜新蕾發。堪嗟故蕊傷。</text>
<title>霅橋漫詠 九首 其六</title>,<text>山中三日雨。澤及九州春。一卷深林下。吁嗟獨卧人。</text>
<title>霅橋漫詠 九首 其七</title>,<text>種豆南溪上。斜陽族雉鳴。秋成聽爾啄。何遽害春萌。</text>
<title>霅橋漫詠 九首 其八</title>,<text>斧彼楓邊橡。云嫌橡礙楓。可憐荒歲實。何遜九秋光。</text>
<title>霅橋漫詠 九首 其九</title>,<text>空山春夜靜。怒瀑皷龍淵。忽憶華陽子。鳴刀擬伐燕。</text>
<title>午食蒼峰驛</title>,<text>雨白橋前野。楓濃澗上峰。何須問沮溺。好是訪喬松。縹縹何山鳥。丁丁近寺鍾。相看成一笑。無亦太奇蹤。</text>
<title>登泛波亭。亭楣有懸先大人遺篇。李公明翼守洪川時。追書而刻之云。</title>,<text>遠山㠂兀映踈林。揩眼孤亭淚染襟。先什居然新揭壁。秋江宛爾舊鳴琴。寒松落日崢嶸氣。皓鶴寥天縹緲心。稚子終孤詩禮訓。紛如白髮苦難禁。</text>
<title>斷髮嶺。東望金剛山。</title>,<text>千尋斷髮嶺。一簇金剛山。卓爾精英氣。依然故舊顔。相看東海上。共老綵雲間。回首人間世。蜉蝣自往還。</text>
<title>坐歇惺樓。俄而雷雨作。</title>,<text>坐得禪樓倚晩楓。楓山異賞欝叢叢。奇峰迭出風雲際。萬壑分鳴雷雨中。摩盪自能饒變化。靜閒初不倚魁雄。俄然萬象歸收拾。依舊玲瓏拄灝穹。</text>
<title>坐歇惺樓。俄而雷雨作。 其二</title>,<text>楓山騰踴若龍馳。白鬣紅鱗儼設施。大海風濤磨不得。三天雷雨撼何爲。神光閃閃冥濛地。元氣濃濃慘澹時。霅叟翛然相對坐。千奇萬恠入支頤。</text>
<title>坐歇惺樓。俄而雷雨作。 其三</title>,<text>毘盧玉立凜神威。皎厲千峰聽一揮。欲挾風雲超海去。忽鳴雷雨撲天飛。夕陽曉月猶難得。夏綠春紅久已違。諸子搥樓無叫快。金剛本色也全非。</text>
<title>上放光臺</title>,<text>直向光臺上。秋林有小蹊。白雲沾短袂。紅葉滑靑鞋。據石孤吟遠。臨霞衆竗濟。夕陽穿雨色。片片照峰谿。</text>
<title>早起楡岾寺。日將出。雲合而欲雨。</title>,<text>空階瀟灑菊花枝。一笑天涯謾有詩。楡寺憑樓楓已落。彌峰理屐雨將垂。自分身事長違世。豈料山遊不遇時。且向九淵深處去。脩湍巨石少磷緇。</text>
<title>萬景臺</title>,<text>峩峨憑老石。渺渺挾長風。葉盡圓通寺。霞殘彌勒峰。遠山爭出沒。東海自空濛。悵望佳人遠。游氛隔幾重。</text>
<title>叢石亭</title>,<text>玄精聚結碧千叢。矗矗如何僻在東。萬恠蒼黃窺整截。三神照顧惜玲瓏。濯磨瀛海洪濤裏。撑柱乾坤積氣中。擧拔潛根移去好。臨河據洛並神嵩。</text>
<title>萬物初</title>,<text>楓岳奇形不可窮。精英所萃此爲豊。千峰竦拔啣紅日。萬象參差動碧空。南起毘盧添恠偉。東環渤澥照冲瀜。偏邦局處眞堪惜。况復多年晦玉叢。</text>
<title>四仙亭</title>,<text>平湖澹蕩接東溟。仙客蘭舟爲我停。雲雪朝辭千佛洞。笙歌晩入四仙亭。龍深卧弄楓山碧。鶴遠迴窺鬱島靑。極目澄波秋日靜。松風一夢覺通靈。</text>
<title>海山亭</title>,<text>海濶山高始穪心。斯亭五載故重尋。纔騎越壑千年鹿。旋望衝波萬里禽。日月玲瓏磨卓犖。風雲滅沒展洪深。九州渺茫嗟吾老。倚檻聊爲白雪吟。</text>
<title>海金剛</title>,<text>金剛餘氣遠。入海又金剛。潄齧呈奇態。磨礱著異光。不隨高浪散。將與彩雲翔。若欲看眞面。須乘月裏航。</text>
<title>贈金仲順</title>,<text>海積而深山積高。人生須積讀書勞。前言往行涵濡地。乃見巍巍盖世豪。</text>
<title>過仙遊潭</title>,<text>楓岳依依送客。鑑湖湛湛迎人。仙翁一去何處。日暮風吹白蘋。</text>
<title>又賦</title>,<text>鳴沙馬足不須忙。十里松聲一夢長。胸次猶存楓岳趣。眉端已集雪山光。踈狂詎合神仙窟。老大難游翰墨場。惟有洋洋東海水。輕舟可與白鷗翔。</text>
<title>宿橋巖津村。看月出。</title>,<text>橋巖挑動不容眠。坐待東方出月圓。初起龍頭深拔海。旋憑鳳翅緩升天。風濤萬里愁紛若。星漢千重喜沛然。百恠飛沉搖漾裏。澄明一道到人前。</text>
<title>宿橋巖津村。看月出。 其二</title>,<text>楓岳鮮明雪岳寒。悠悠東路不知還。雲霞多向途中拾。日月偏於物外看。四十九年來歲是。百千萬事此身閒。鞭龍勒鳳遊何處。在在乾坤爲我寬。</text>
<title>步月梨花亭</title>,<text>鍾磬沉聲香歇烟。梨花亭上坐超然。宵淸月朗千峰下。海濶天高一笑前。萬里風雲歸湛碧。十洲鸞鶴起聯翩。人寰寂寂皆安枕。何處呼來采石仙。</text>
<title>鏡浦臺</title>,<text>天入長湖出大瀛。中天畵閣卧新晴。魚龍淰淰吹濃碧。鸞鶴飄飄戱遠淸。萬里風光由我轉。百年慄抱向誰明。栗翁祠宇尋何處。浩浩滄波晩濯纓。</text>
<title>將以明日獨踰大關嶺</title>,<text>蕭蕭海雨竹林鳴。舊侶新朋繾綣情。卷裏携來楓岳遠。眉間暎發鏡湖明。觀游好得淸時展。離別還從樂處生。明日那堪西去路。迢迢獨馬萬山橫。</text>
<title>將以明日獨踰大關嶺 其二</title>,<text>曉起天端別意含。蒼茫遠峀海雲參。親朋也是多離合。鷗鳥何爲自北南。阮子竆途成獨往。莊生秋水與誰談。神情索莫揮毫懶。瀛海珠明讓爾探。</text>
<title>午食霅橋</title>,<text>海岳吟鞭過五臺。馬蹄將入霅橋催。波明古澗風初定。葉盡高林路自開。烟雪婆娑隨谷轉。茅茨寂歷待人迴。龍淵鳳巘重揩眼。知帶金剛秀氣來。</text>
<title>寄鄭身之 屨煥 眈羅謫居 丙戌</title>,<text>開川九曲判垂綸。豈謂昌言得譴新。日出天開明肺腑。山高海濶戀君親。子龍築室空因樹。元禮同舟倘有人。士類由來爲國脉。深祈霈澤降楓宸。</text>
<title>寄鄭身之 屨煥 眈羅謫居 丙戌 其二</title>,<text>南飛一鳳渺秋旻。橘柚寒烟絶世塵。萬事何知歸宿地。一身聊保本來人。高山磨日須升頂。大海浮天尙認津。料得明窓閒讀易。風驪出沒見機新。</text>
<title>孔雀山水墮寺</title>,<text>依然孔雀碧千尋。遊子重來感慨深。老石淸泉鳴古寺。飛雲落月動寒林。那堪白首談前事。獨有靑山見素心。鐘磬聲沉香細起。秋風靜夜自呻吟。</text>
<title>贈鄭元美 趾煥○己丑</title>,<text>日者還山趁早耕。離愁撩亂久難名。窮於世事仍無事。老向人才更有情。遙想高樓明月出。不堪春樹暮雲生。朝朝灑掃溪邊石。枉顧何時挈幼平。</text>
<title>謝崔斯文趙斯文及李方三見訪</title>,<text>老子竆寒不自謀。山間偃仰儘悠悠。烟花晻藹千峰色。水石琮琤十里流。閉目九州空厚恥。遊心千古自閒愁。相存賴有諸君子。綠樹陰中大白浮。</text>
<title>和寄仙槎守成士執 大中</title>,<text>傲骨將誰向。包容有大山。磵喧無味語。巖展可憎顔。秋月生幽獨。春花到曠閒。江湖君莫說。羞照鬢毛斑。</text>
<title>蟾洲九日。陪遲齋金先生次韻。</title>,<text>昔歲陪遊値此辰。先贒醉墨尙如新。兩家子弟皆華髮。黃菊盃樽又一春。雨霽江潭寒鏡面。雲深松栝老龍身。高筵遠望增怊悵。更小簪茱一兩人。</text>
<title>次寄成士執</title>,<text>菊花楓葉亦佳時。惟願寒山雪下遅。歷歷峰頭雲薈蔚。深深澗底木離奇。九江蘭茝醒何事。萬國笙歌睡不知。桂樹團團松樹碧。歲寒心事與君期。</text>
<title>次寄成士執 其二</title>,<text>醉天應有欲醒時。何事因循此較遅。纔說滇池飛檄遠。不聞滄海奮椎奇。五湖起滅銅駝見。仙李光恢鐵馬知。歎息人生何所用。燕山一獵杳難期。</text>
<title>次寄成士執 其三</title>,<text>幸老東方無事時。山中日月更遅遅。數甌正得微酡好。每飯仍兼必飽奇。滿地塵埃高鳥見。渾天雨露野花知。故人車乘休招我。桂老松枯忍負期。</text>
<title>次呈味道堂</title>,<text>大明天地有遺臣。蟄在窮山已幾春。苦淚曾聞沾栢瘁。淸風卽見灑蘭新。奇書百篋皆經眼。大易雙凾好着神。敝里幸蒙元亮卜。詩中紀歲與相申。</text>
<title>寄呈朴兄孝伯先生</title>,<text>十年不相見。江海莽生愁。白髮垂芸卷。靑山映蒯緱。文章身後計。凍餓目前憂。善保崢嶸氣。風塵暗九州。</text>
<title>寄呈朴兄孝伯先生 其二</title>,<text>先生懷利器。可惜老荒山。意遠皇王際。身寒鳥獸間。百篇如水湧。雙鬂暎花斑。何日盈樽酒。滄江對展顔。</text>
<title>次成士執疊前韻 庚寅</title>,<text>寧王定計北征時。敎訓猶容十載遅。帷幄雖延儒道盛。膏粱顧乏將材奇。堪嗟漢皷終無起。未信遼龜亦有知。也樹人心如許正。尊周攘狄是期期。</text>
<title>次成士執疊前韻 庚寅 其二</title>,<text>東人北伐豈無時。展子高才不惠遅。幕府縱橫參畫妙。燕然炤燿勒銘奇。墨池雷動千方聽。劒路風生萬里知。報得韓仇間袖手。十洲三島訪安期。</text>
<title>次成士執疊前韻 庚寅 其三</title>,<text>聘子文章在壯時。更加鞭策恐猶遲。修辭正似淘金妙。造意眞同採玉奇。甫栢徠松材可養。龍樓虎殿制須知。車輕馬健行何畏。滅沒終應萬里期。</text>
<title>疊前韻。示尹景實。</title>,<text>一士單寒抱義時。大明餘景倚君遅。要噓冷燼將何補。不染腥塵也自奇。皎潔秪容孤月見。謳吟獨有老雲知。人心炯炯終難滅。復雪休譏九世期。</text>
<title>橫城石橋口占</title>,<text>病起山中喜日長。棕鞋藤杖意方洋。杏花微雨春江色。楊柳東風酒店香。魚樂正應無遠近。禽言各自有閒忙。石橋晩訪幽人宅。芳草茸茸讀易床。</text>
<title>安昌點易軒。曉起偶占。</title>,<text>村鷄拍翼已三號。點易軒中起正袍。楊柳微風春酒滴。杏花纖月曉江高。晩於師友知眞樂。少也文辭哂自豪。昨意龍村成邂逅。誤拈房訣望漁舠。</text>
<title>寄丹室子</title>,<text>湛湛長江月出東。故人能記霅橋翁。四山雲樹浮春綠。雙澗烟花漲晩紅。孤笑時於魚躍處。相思每在鳥聲中。人生入老將何事。百軸圖書烟燭功。</text>
<title>法泉。與丁法正拈韻。辛卯</title>,<text>不有詩壇與酒場。此身何處寄顚狂。添樽楊柳新生色。點筆梅花老有香。野會團圓明月到。春雲散漫大江長。銀魚一燒而從我。學士爲官亦已凉。</text>
<title>安昌點易軒。次除夕韻。</title>,<text>舊俗憐斯夕。淸樽集所親。共攀垂盡歲。如送不歸人。四海難平事。千山已老身。明朝西澗上。花鳥爲誰春。</text>
<title>漫成</title>,<text>松陰睡起整鳥紗。紫燕飛低白鳥斜。日永春山携稚子。雲深碧磵見初花。菖蒲雨足耕田叟。楡柳風輕賣酒家。冥寂何知人世事。二年無客自京華。</text>
<title>聞丁法正謫甲山。題悶。</title>,<text>投笏南溟葺舊廬。君恩不許獨閒居。靑蒲未及當言地。玉玦遙辭久倚閭。驛路花殘誰勸酒。關山月冷獨携書。何時雨露優霑汝。歸釣東江白白魚。</text>
<title>聞丁法正謫甲山。題悶。 其二</title>,<text>嗟君遠謫意如何。我淚無煩灑薜蘿。身與春花來朔漠。詩將月色遍山河。前程風雨誰能料。滿腹琅玕足自多。一對分明學士眼。孔朱書裏更揩磨。</text>
<title>聞丁法正謫甲山。題悶。 其三</title>,<text>汝是忠臣志慮長。白頭山下淚浪浪。窮邊草木涵春色。絶海魚龍抱日光。寧有偏枯違雨露。應無隱痛薄陰陽。遄歸引翼神明德。要自親親洽四方。</text>
<title>蟾江點易軒詠梅</title>,<text>點易軒中一樹香。仲冬風雪任厖凉。孤標淸絶誰相逼。元氣醇濃不自忙。棄擲荒江猶照耀。句回短日更舒長。千林待爾生春意。縹杏緋桃次第光。</text>
<title>題敬齋。次主人韻。</title>,<text>人恭垂釣處。女靜理絲時。學者恒須敬。公乎儘若玆。昭昭燈蘂剪。洞洞水槃持。動止天明在。方推萬理知。</text>
<title>梨花亭。懷桂塘舊遊愴題。壬辰</title>,<text>梨花亭外海連天。萬里烟波一悵然。渺渺仙洲消息斷。人間日月已三年。</text>
<title>恩止堂鄭公用前韻見屬。謹次二章。</title>,<text>盛際羣工撫五辰。我公夙退獨山巾。優遊自遂求閒計。環顧誰爲了事人。月滿江湖澄本地。雲消山岳卓眞身。還應著述垂天下。敎得方來物物春。</text>
<title>恩止堂鄭公用前韻見屬。謹次二章。 其二</title>,<text>嗟乎未省我何辰。不厭靑山照葛巾。蝸角愁看雙戰國。鹿腰思載一閒人。迂踈雅縮雲雷手。棄擲仍全土木身。恩止堂前江水濶。陪遊有願擬明春。</text>
<title>赤松臺漫吟。答丹翁。</title>,<text>赤松臺上獨吟詩。自笑烟霞半世癡。一病經春憑酒健。孤雲含雨過山遅。尋常野鳥知何語。咫尺溪花負盛時。珍重丹翁千里札。吾衰難赴降仙期。</text>
<title>雨後曉起卽事</title>,<text>秋簷滴滴曉聲微。眠起翛然啓竹扉。雨後千峰紅樹出。朝來一帶白雲飛。故人有約來何暮。浮世多端去益非。稚子高吟能秀句。深盃不厭兩三揮。</text>
<title>汶上愛吾軒次韻</title>,<text>暮來汶上欲誰攀。晨起彷徨露菊斑。落月蒼凉紅樹外。長江明滅白雲間。林宗已過堂猶凈。君復何之鶴未還。四顧知無投足地。鳳陽田叟擬分山。</text>
<title>出通谷峙口占</title>,<text>山禽細啄澗之傍。鹿走飄然有底忙。一騎穿雲臨曠野。千峰帶雪出朝陽。何村竹葉方浮綠。幾日梅花正發香。渺渺僊樓消息斷。松風流水亂愁膓。</text>
<title>淸河將之慶州。飮朮酒。</title>,<text>淸河舘裏杏花開。朮酒盈盈飮一盃。暘谷朝霞從口入。蟠桃春色上眉來。王生石髓曾何力。漢帝金莖苦不才。醉後鷄林馳馬去。千年城闕起黃埃。</text>
<title>東京。次季華韻。</title>,<text>茫茫巨野足開顔。二水帶之千嶂環。一統三韓憐季世。西風夕照撫殘山。樓臺泯迹荒烟裏。花鳥傷春古樹間。刱業光明傳揖讓。遺風長遣後人攀。</text>
<title>栢栗寺</title>,<text>巖崖早發異花紅。栢栗招提望眼通。百里山川開掌大。千年社稷轉頭空。浮雲錯落難成雨。芳樹披離不耐風。致遠文章元曉術。何由挽到此樓中。</text>
<title>東京㱕路</title>,<text>酒後長歌轉不平。光華非復舊東京。風花不動孤雲筆。烟草全埋半月城。富貴由來歸寂寞。文章何處有逢迎。獨憐淡淡星川水。遠逐歸鞍竟日行。</text>
<title>東京㱕路 其二</title>,<text>一遊三日不怱怱。歷覽鷄林道眼通。流水浮嵐看富貴。殘花蔓草問英雄。稱量萬事宜求實。指點千年竟墮空。獨取此中仁禮久。先吾見得有梅翁。</text>
<title>東京㱕路 其三</title>,<text>閒往閒來兄弟同。悠悠一路傍溪通。輕衫不濕桃花雨。倦馬全迷柳絮風。鶴峀朝暉瓊佩上。鷄林春色錦囊中。熏爐棐几君休說。一笑誰爲盃酒雄。</text>
<title>謹次伯氏詠海韻</title>,<text>浮地元恢蕩。連天也㠑巍。春雲濃自托。朝日曠無依。萬族容奇詭。三山着細微。磬襄何世入。千載爲歔欷。</text>
<title>歷稷嶺舟嶺烏頭嶺。宿楸谷。卽三陟云。</title>,<text>黃池北去險逾加。一日連穿三嶺賖。官路何爲紆峻壑。人家大抵着懸崖。尙憐步步生芳草。仍喜村村照杏花。澗水東西分注海。辨來崗脊發深嗟。</text>
<title>宿碧波嶺底村夜吟</title>,<text>溪聲蕩漾雜松風。旅店漂搖夢覺同。忽似乘桴浮海去。不知身在萬山中。</text>
<title>鳳腹寺。將模天下地圖感詠。</title>,<text>鳳腹山中夏夜長。溪聲一道走何方。龍舟落海無消息。毳幕連天尙主張。五岳英雄誰奮發。三韓義烈暗凋傷。向晨蹴起眠僧語。且筆輿圖趁日光。</text>
<title>天下地圖旣摹感詠</title>,<text>天下移摹舊本眞。皇明莫逮此何辰。點來苔澗丹靑了。展在松壇感慨新。五岳何由飛蠟屐。四溟無與濯胡塵。只須學得長生術。留待方來快意人。</text>
<title>自石門入霅橋途中</title>,<text>回首千村已夕烟。石門微逕轉山邊。緩驅羸馬丹楓下。長語高僧碧澗前。忽有飛雲寒灑鬂。何來片雨白垂天。暫時雲雨無根蔕。豈害今宵朗月圓。</text>
<title>謹次念齋鄭奉朝賀送曆書韻</title>,<text>摩挲蓂莢冊。抵夜烱無眠。那得崇禎緖。重爲建武年。</text>
<title>漫詠</title>,<text>數畝荒田亦已耕。霅橋春水濯冠纓。千峰細雨生花氣。一枕微風暢鳥聲。病樹婆娑誰注液。斷雲凄黯自含情。年來不見丹翁久。豈在驪江豈漢城。</text>
<title>樓巖。次呈念齋鄭奉朝賀。</title>,<text>風色微茫雪滿天。我公高卧自超然。遅遅日月優於老。綽綽江山獨也專。龍翰熊轓歸一夢。漁竿藥鑱托新緣。北隣童稚今斑白。欵挹風猷四十年。</text>
