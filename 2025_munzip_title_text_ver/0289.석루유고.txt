<title>甕遷</title>,<text>蒼崖鐵削更氷磨。木棧橫穿劍戟峨。毫髮死生渾已擲。夢魂平昔豈曾過。雷喧石鼓三千面。雨齧龍門百萬窠。南北望中迷下界。一丸紅日轉秋霞。</text>
<title>鏡浦臺</title>,<text>凌虛人影鏡中看。九萬層梯借羽翰。物外便忘爲客久。世間誰道學仙難。鼇頭瑞氣玲瓏迥。鶴背泠風縹緲寒。紅蓼白蘋吹篴夜。滿空星月玉欄干。</text>
<title>召公臺</title>,<text>書生行李正堪哀。匹馬東關四往來。山外數聲吹角盡。曉星殘月獨登臺。</text>
<title>鷹雁畫。寄李提督如松。</title>,<text>霜毛新拂淬金牙。側目西風倚樹柯。欲向畫中容一借。世間狐兔太紛挐。</text>
<title>鷹雁畫。寄李提督如松。 其二</title>,<text>天外相思已隔年。欲裁書信意茫然。慇懃爲寄西歸翼。飛過遼陽幾日傳。</text>
<title>春日</title>,<text>時喚村童因種藥。偶逢林叟且談棊。閑知飮水甘如蜜。病覺安心妙勝醫。小夢初廻春鳥語。殘花不掃夕陽遲。東風九十偏多債。要償貧家幾首詩。</text>
<title>琵琶池。贈權琴翁。</title>,<text>白髮烏巾望似仙。淸泠十指妙能傳。楚雲湘雨無窮恨。流水高山自在絃。殘雪欲消春乍動。暮禽初定月孤懸。憑君莫弄相思曲。離別人間又一年。</text>
<title>翌朝</title>,<text>琵琶村裏從容會。醉踏歸途月欲低。扶上馬時渾不省。臥聞鷄處尙如泥。醒來每怕言爲累。老去難堪意轉迷。從此梅花戒援筆。一春書史掩孤棲。</text>
<title>鄕友挽</title>,<text>一水中分上下隈。兩園相對首常擡。經年藥物猶關病。九日林亭強把杯。消息似虛那易信。死生如夢只堪哀。春風洒淚曾遊地。花滿琴臺匹馬廻。</text>
<title>送人按嶺南</title>,<text>自我知君底別緣。偶然傾托廿年前。高才早識飛騰日。雅望宜推玉署仙。出入暫勞均內外。朝廷元是重巡宣。相思莫道睽違苦。鄕月中霄已照懸。</text>
<title>題友人峨嵯別墅</title>,<text>一曲峨嵯爲選基。經營心計轉多違。連筒宿約渾閑事。匹馬淸遊又獨歸。鳥族啾喧禾黍繞。岡顏隱見樹林圍。興仁咫尺還常礙。謾使風埃鬢髮稀。</text>
<title>送關西伯 三首</title>,<text>不使誠臣任獨賢。何能關鑰鎖重堅。實緣欹器難爲地。贏得全才簡自天。城堞改觀新鼓角。樓臺增媚舊風煙。時平剩辦繁華事。紅袖淸尊咽畫船。</text>
<title>送關西伯 三首 其二</title>,<text>寒杯不敢勸君留。玉節悤悤駟馬遒。此別肯言兒女惱。時危方答聖恩優。滄江雪月渾閑事。銀燭華筵亦浪悠。但俾狼心早歸化。受降城畔月如鉤。</text>
<title>送關西伯 三首 其三</title>,<text>憶到西京爛熳遊。居然誰料雪盈頭。大都似夢徒能說。任是如鴻不可留。寶瑟欄干娛客興。綠蘋洲渚送人愁。只今浮碧樓前水。依舊滔滔日夜流。</text>
<title>送完州府尹</title>,<text>完土繁華是尹玆。沛豐遺俗尙熙熙。烏雲歷亂妓行密。朱墨稀閑公事治。冠蓋北亭供帳鬧。桂蘭南榜夕陽遲。慇懃館裏桃千樹。葉暗劉郞去後枝。</text>
<title>百祥樓七夕</title>,<text>翩翩直向薊程脩。到此登臨亦遠遊。芳草碧連鸚鵡渚。落霞紅襯洞庭樓。思歸客子三更夢。恨別天孫七月秋。欲望鄕關何處是。遙山無際水悠悠。</text>
<title>金應河挽</title>,<text>慘惔深河事已非。沙場何處返王師。不緣一節終無愧。那使千秋永有辭。汴水廟前雲漠漠。西湖原上草離離。昌江日夜波濤急。倘爲英魂住少時。</text>
<title>奇協挽</title>,<text>凌漢山高高入雲。千秋石骨與天存。人生有是成仁地。胡虜無知亦義君。林畔楊花非去日。浿江煙雨獨歸魂。時平定撰西關曲。嗚咽哀詞不可聞。</text>
<title>明妃</title>,<text>絶色摸來計較深。君王徒信畫工心。錯言延壽嫌無賄。已受胡兒百萬金。</text>
<title>諸葛亮</title>,<text>三顧慇懃不爲人。英雄容易許忘身。瀘陽瘴熱驅馳日。儻憶隆中自在春。</text>
<title>桐江</title>,<text>一任無心去又還。故人消息隔塵寰。星文犯座渾閑事。謾入荒唐太史看。</text>
<title>鄭領府事挽</title>,<text>平居未必尋常謁。候疾時時每寓誠。誰料蒼黃失門館。却傳疑信到山城。槐堂炳趾優承遠。桂秩輝繩足繼聲。世路悄然耆老盡。白頭垂淚倍含情。</text>
<title>送慈仁倅</title>,<text>慈仁有縣而無倅。式至于今五百年。可但因循牽小礙。須知合變務當先。却因久廢功宜倍。要使新成號得賢。山水杳然魚雁阻。憶來吟我送君篇。</text>
<title>七夕雨中</title>,<text>年年此夕偏多雨。報與佳期地上知。王臼香凝鳴杵澁。銀河波闊架橋危。唐皇浪咲終閑事。博望眞遊可證誰。千載騷人空抱感。在生生別太支離。</text>
<title>秋享齋廳 三首</title>,<text>七月餘炎噪始蟬。微茫霧雨壓城闉。太常齋日淸關熟。垣廟秋陰草樹連。屈指親朋稀在世。抽身決去定何年。唯宜寄傲南窓畔。讀遍莊華內外篇。</text>
<title>秋享齋廳 三首 其二</title>,<text>凄凄夜氣撲簾櫳。輾轉虛床體未中。掛樹疏星時隱見。度城殘漏尙丁東。千山客路思歸夢。一葉秋聲報序風。孤燭欲微蟲語急。滿池荷露滴玲瓏。</text>
<title>秋享齋廳 三首 其三</title>,<text>急雨鳴柯攪睡興。晩來殘暑滌薰蒸。雲開北岳呈秋霽。日透西嵫放夕澄。塵念乍醒痾漸退。詩襟纔爽思還增。何當策馬南湖去。月白江樓半夜憑。</text>
<title>送襄陽府使</title>,<text>忽謾今朝意未寬。眼中行李劇無端。關雲雁背千重黑。客路羊腸萬折難。剛恨人生萍水闊。不關居處畫圖間。相思但祝遄歸好。莫使詩斑剩映冠。</text>
<title>送鷄林府尹</title>,<text>去住豈無他箇日。吾衰更値井梧秋。欲知天上今宵恨。能似人間此別愁。嶺路迢迢新雁度。河橋漠漠晩蟬稠。遙思到處頻回首。不待之官已念休。</text>
<title>送鷄林府尹 其二</title>,<text>由來聚散尋常是。忽到端宜置不論。何事與君偏結業。却敎臨老倍銷魂。山川杳杳雲煙隔。眠食迢迢夢寐煩。只保好音無爾玉。月披揩我病眸昏。</text>
<title>挽禮安李原州</title>,<text>原州去日悤悤路。訪我閑扉作意過。半餉情談殊未已。平生世分仰如何。淸涼山色長依舊。太白川源漫逝波。怊悵哭君遙灑淚。亂蛩衰草雨聲多。</text>
<title>李監司挽。以方伯管餉使兼。</title>,<text>西門奪鑰斯人慟。國耳那容強說私。渭水波寒流馬斷。萊岐筍長奠香悲。久知祥鳳還增價。況復靈川接一支。多病獨愁秋雨裏。白頭難制淚交頤。</text>
<title>七月十五日。偶出蕩春臺。</title>,<text>只爲閑行不爲遊。忽驚良節又逢遒。紙錢歌哭人間夕。衰草斜陽亂後秋。山色豈知興廢勢。水聲空帶古今愁。流連往迹餘樵笛。一曲西風盡白頭。</text>
<title>造紙署</title>,<text>開司擇勝豈徒然。實爲溪藤涴玉川。猶有石砧秋草裏。幾時重擣奏咨牋。</text>
<title>送咸興伯</title>,<text>時危可是別離輕。底事中心自不平。深巷悄然秋序晩。憶來懷抱向誰傾。</text>
<title>宋高宗</title>,<text>讀遍麟經算幾千。哀辭那省北來牋。臨安金帛多於土。足遣天王四十年。</text>
<title>漢光武</title>,<text>報績酬功足一時。凌煙盡後更何私。應知粥飯貪天效。不及桐江萬古絲。</text>
<title>漢江</title>,<text>王風去後民巖險。欲渡其如未有津。不必膠舟偏解溺。僞烽平地亦亡身。</text>
<title>淸澗亭</title>,<text>極目明沙淨杳然。野棠雲錦曲欄前。水連圓蓋褰三面。山築長城鎭一邊。紅旭劈波殘夜白。玉菱披霧老蛟眠。他時覓我東遊處。須問蓬瀛鶴背仙。</text>
<title>襄陽寺</title>,<text>層崖落葉擁禪扉。古寺閑房客暫依。淸蹕倏經春夢斷。老僧雖在昔人非。碧桃黃竹千年事。靑鳥丹書幾度飛。依舊楚宮峯六六。莫敎雲雨掩朝暉。</text>
<title>越松亭</title>,<text>行難着履步疑霞。去却無蹤望似波。靑鶴拂雲秋氣濕。赤龍擎雨晩涼多。根穿九地無盤屈。身聳長霄幾戛磨。遭黜向來吾亦直。更敎於此學蓬麻。</text>
<title>沙銅水月軒</title>,<text>小孤山影大洋頭。軒敞緗簾百尺鉤。寶鏡撥雲菱葉老。銀蟾泣露桂花秋。寒輝洒落馮夷窟。瑞氣玲瓏白玉樓。應有仙翁來半夜。玉蕭黃鶴過芳洲。</text>
<title>正名訪黃眞寶</title>,<text>弊袖西風淚點斑。二年蹤跡滯東關。孤城極浦波聲壯。古木荒山雪意寒。客子光陰詩裏遣。蹇驢行色畫中看。高人隔水門閑掩。路入脩林竹萬竿。</text>
<title>興寶館</title>,<text>古驛臨溪岸。孤亭映落霞。水淸魚入穴。沙沒柳沈波。瘴黑秋容濕。雲驕雨氣多。斜陽更愁絶。何處唱漁歌。</text>
<title>阻雨</title>,<text>古館經宵雨。殘燈暗結愁。一年長作客。雙鬢自知秋。黃葉巫山下。靑萍楚澤浮。途窮任漂泊。心折此淹留。</text>
<title>沃原驛 四首</title>,<text>來往東關歲幾移。馬尋前路自知岐。巫山巫峽蕭森恨。湘水湘雲縹緲思。朔雁謾飛無寄札。越禽投宿定何枝。西風一夜空塘冷。泣盡羈人鏡裏絲。</text>
<title>沃原驛 四首 其二</title>,<text>江岸微風雨脚齊。江蘺濕葉暗萋萋。柴門正對浦門閉。山影漸隨雲影低。漁艇欲歸人已鬧。渚禽將定客初棲。誅茅一麓堪終隱。底事嚴程候曉鷄。</text>
<title>沃原驛 四首 其三</title>,<text>中秋作客去年愁。此日空城又獨留。節自知時人易老。月應依舊雨難收。蛩吟一枕寒如水。螢影疏籬滅復流。莫向眞珠江上宿。竹聲灘響滿西樓。</text>
<title>沃原驛 四首 其四</title>,<text>通宵不寐坐如瘖。百感中來未自任。誰道聖朝無泣玉。却慙同舍有亡金。腸隨客路千回轉。愁逐江波萬丈深。梧葉竹枝寒瑟瑟。五更淸露滴叢林。</text>
<title>朴昌己壁上。次田使君承漑韻。二首。</title>,<text>遺篇雅味嚼餘肥。古壁塵深字半微。庭雨晩涼生白甲。野花春恨寄烏衣。幾多絃管留連處。贏得風流盡醉歸。世事百年眞一夢。靑山墟落自相圍。</text>
<title>朴昌己壁上。次田使君承漑韻。二首。 其二</title>,<text>蕉葉飜風支子肥。古墻虛閣晝依微。遙岑似畫緣江帶。小雨多情濕客衣。紗壁有題詞伯去。習園無主野僧歸。登臨不用頻怊悵。鞓眼秋來已減圍。</text>
<title>秋夜 二首</title>,<text>殘香委水藕絲冷。玉露洗空蟾影孤。此夜何人獨抱感。中堂有客坐如愚。千篇關路謾添瘦。一病秋風猶未蘇。玉馬烏岑正歷歷。爾家何在在西湖。</text>
<title>秋夜 二首 其二</title>,<text>庭梧落盡暗螢流。澤國新晴早見秋。僧舍謾留吟病客。家書誰寄隔年愁。千岑杳杳迷歸路。一夢迢迢訪舊遊。二十四橋吹笛夜。月明何處鳳凰樓。</text>
<title>修眞寺。贈捆屨僧。</title>,<text>許子傳遺法。龍公亦爾師。無逢從者廋。莫受市童欺。圯上人難遇。湖邊跡亦奇。一雙如可納。貧賤任吾之。</text>
<title>別越松亭</title>,<text>匹馬南關雨滿衣。二年孤客是歸時。亭神亦惱人間思。似向今朝惜別離。</text>
<title>湖居</title>,<text>湖居咫尺老龍隣。洞府人間作主賓。白髮布衣江月夜。龍神應笑鏡中人。</text>
<title>挽尹校理繼善 二首</title>,<text>當時只愛人如玉。此日誰知露已晞。無限斷魂寒食路。一杯何地送君歸。</text>
<title>挽尹校理繼善 二首 其二</title>,<text>浮沈未暇人間事。脩短偏嗟造物情。草草才名二十八。落花春夢不分明。</text>
<title>鷺梁</title>,<text>鷺梁南畔亦因緣。誰遣疏慵着數椽。爭渡擾邊還隱跡。喚舡聲裏獨閑眠。生涯破壁棲黃卷。世事浮雲點碧天。不必江潭偏冒險。意行將欲學長年。</text>
<title>客臥</title>,<text>客臥超然夕。江風拂暑淸。遠燈靑倒水。殘夜白疑明。缺月依依下。陰蛩切切鳴。衰顏與衰鬢。不是爲離情。</text>
<title>旅食</title>,<text>旅食龍湖幾日留。破窓疏壁屋如舟。窮閻索莫無尋轍。市釀酸寒不試篘。千里水雲天外夢。一鉤江月夜深愁。春風擬欲重來過。却愧居人笑薄遊。</text>
<title>兀兀</title>,<text>兀兀愁心未整絲。龍湖回首去遲遲。苦寒誰念衣裘薄。長路唯嗟定省違。殘雪亂山孤燭短。驛程荒店旅人稀。玆行不是還家好。漸近松楸淚滿衣。</text>
<title>重過露湖</title>,<text>白髮西歸恨正多。露梁南畔指吾家。村園門巷渾依舊。雪馬氷湖掩面過。</text>
<title>聞漢陰告來叉溪山所 二首</title>,<text>石麟天上早辭閽。三十登台衆所尊。能盡悴來當亂世。寂如無處掩閑扉。春風故國傷時淚。夜雨荒城怨別魂。最是白頭悲憶苦。叉溪氷泮水沄沄。</text>
<title>聞漢陰告來叉溪山所 二首 其二</title>,<text>不喜逢人接笑音。小窩移結水西潯。酒因多病耽還戒。詩寓孤懷廢更吟。細草藍輿春雨濕。滄江漁笛暮雲深。無邊景物渾依舊。只有年來淚滿衿。</text>
<title>南陽。贈趙永珍。</title>,<text>好在邯鄲客。同庚舊主人。見渠容似渥。憐我鬢和銀。聚散頻驚夢。存亡各愴神。南歸重過此。花暗野莊春。</text>
<title>途中有薤歌過去</title>,<text>落月依依下遠山。薤歌聲斷曉霜寒。白楊叢裏無窮塚。幾箇生前盡意懽。</text>
<title>曉發</title>,<text>曉發孤村落月斜。馬穿林逕起棲鴉。殘眠小夢如和霧。薄酒微功未透紗。強半年光消逆旅。及歸鄕國又驅儺。東風細草來時路。惹得離愁幾倍加。</text>
<title>驚呼</title>,<text>縱使輪廻何處鄕。重逢難卜只茫茫。驚呼半夜無窮淚。斷絶平生幾寸腸。却欲定心還是妄。常如在眼可能忘。千秋有骨俱應白。願取他時瘞我傍。</text>
<title>靑陽舊鄕校 二首</title>,<text>雪深風急暝雲連。山路荊榛鬼火緣。千載豈能傷日月。有人曾亦毀文宣。</text>
<title>靑陽舊鄕校 二首 其二</title>,<text>殘基尙記舊黌堂。夢裏還瞻數仞墻。壇杏寂寥寒夜永。訓狐來叫月蒼蒼。</text>
<title>荒城</title>,<text>荒城小店半荊榛。白髮寒廳任病身。濕盡枕邊無限淚。平明風雪獨歸人。</text>
<title>次李保寧韻 十首</title>,<text>隱隱長橋望似虹。使君行色夕陽中。却驚門巷淹廻旆。還幸村氓識佩銅。可把淸篇追謝眺。莫辭昏飮效無功。只今意氣傾輸盡。半世紛紛摠下風。</text>
<title>次李保寧韻 十首 其二</title>,<text>多君豪氣吐如虹。賤子交情托此中。十室尙堪恢製錦。卑官休歎困垂銅。誰憐半世詩爲累。且怯逢場酒策功。殘臘暗香餘幾日。不堪窓外五更風。</text>
<title>次李保寧韻 十首 其三</title>,<text>詩光足吐夜舡虹。世事非關痛飮中。少日聲華看切玉。只今勳業愧携銅。薄遊過寺談禪偈。小稼登場識歲功。但怕年來愆氣候。一番冬雨一番風。</text>
<title>次李保寧韻 十首 其四</title>,<text>幽居悄悄瘴江湄。撩亂憂端未整絲。黃卷不應空我誤。白頭還笑竟何爲。朋遊落莫今無幾。遠路東西欲問誰。唯有使君傾蓋厚。暫時分手亦相思。</text>
<title>次李保寧韻 十首 其五</title>,<text>朝簷默坐到棲鷄。投老思量意轉迷。從古人生傾義氣。向來詩態憶吾儕。千林瘦處風吹逕。小雪飛時月滿溪。安得與君同細討。箇中泉石冠湖西。</text>
<title>次李保寧韻 十首 其六</title>,<text>至後微陽動水湄。閑愁解逐女工絲。偶然隨處滯留久。老矣尙能詩酒爲。世味人情飽諳我。行藏心事與論誰。江潭細草年年綠。不盡西方有所思。</text>
<title>次李保寧韻 十首 其七</title>,<text>殘宵風雨撼寒鷄。憶向崎嶇困執迷。將短繼長非物性。衆趨孤殿是誰儕。城臨極浦雲連嶼。樓對千峯雪漲溪。爲問使君容我宿。共看纖月隱林西。</text>
<title>次李保寧韻 十首 其八</title>,<text>三年門掩大湖湄。江路縈廻細似絲。逃世漸知眞有味。在家還欲學無爲。交情到老應逾淡。詩令除君更着誰。怊悵別懷將換歲。幾回凝望幾回思。</text>
<title>次李保寧韻 十首 其九</title>,<text>愁來不願早聞鷄。一夢歸時半道迷。萬事百年餘鬢髮。楚雲湘水杳朋儕。流光冉冉催新律。雨雪紛紛沒古溪。從此入山唯恐淺。世間無地着東西。</text>
<title>次李保寧韻 十首 其十</title>,<text>避世何人作黍鷄。風埃懷寶歎途迷。卽看林下無新轍。誰道人間有舊儕。烏帽耐羞彭澤令。白頭扶醉浣花溪。他時說到相隨處。雪片梅花庾嶺西。</text>
<title>駒潭。示鄕戚諸老。二首。</title>,<text>淚濕松楸匹馬遲。蕭森景物共秋悲。叢林病葉淸霜早。野水寒禽夕照微。時節自來風味熟。田園多事燕游稀。慇懃盡日駒潭畔。爲荷深情坐莫辭。</text>
<title>駒潭。示鄕戚諸老。二首。 其二</title>,<text>坐爲臨溪草替茵。蒼顏白髮映綸巾。風波十載歸來客。煙火同鄕骨肉親。情篤摻牽難遽別。酒無巡次未辭頻。依俙送罷靑蘿境。白石淸川夢裏身。</text>
<title>繼休堂。贈主人。</title>,<text>萬死一身在。殘生無定枝。來從鳳凰嶺。醉盡象魚池。搖落江山景。蒼茫歲暮時。明朝廣川院。誰與慰離思。</text>
<title>鄕老挽 二首</title>,<text>我方髫丱公強壯。公到期頤我鬢銀。鄕分族情無限厚。春風揮淚送靈輴。</text>
<title>鄕老挽 二首 其二</title>,<text>算來鄕老幾人存。家行如君又未聞。怊悵蔚溪南畔路。杏花寒食夕陽時。</text>
<title>無盡亭席上</title>,<text>危欄迢遞接波光。水月玲瓏夜未央。遼鶴只應知意思。沙鷗休怪任倡狂。生涯物外多閑地。世事尊前足擅場。却是當時舊賓客。白頭相對更茫茫。</text>
<title>次板上韻</title>,<text>水闊沙明政杳然。短簷危箔掛江天。只知醉客迎醒客。誰識眞仙是謫仙。黃鶴煙波橫玉笛。白鷗洲渚繫蘭舡。停杯欲喚姮娥語。倘許蟾宮暫借眠。</text>
<title>送金子徵襄陽 二首</title>,<text>洛山西畔大川灣。城郭樓臺縹緲間。職是使君常愷悌。心猶居士養淸閑。街頭載酒銅鞮晩。驢背吟詩鶴氅寒。明鏡玉沙洲渚路。往來人作地仙看。</text>
<title>送金子徵襄陽 二首 其二</title>,<text>不喜臨民喜訪僧。名區處處幾先登。茶經藥卷行猶把。蠟屐藍輿病亦能。峴首風煙秋似錦。洛山樓觀月如燈。天晴試向東南望。一點螺鬟是蔚陵。</text>
<title>送黃橫城 二首</title>,<text>落拓騷壇舊伴侶。晩來銅竹寄臨民。蒸霞古縣花千樹。淨練澄江月一輪。閑處始知塵事少。憶時休歎遠遊頻。憑君說與東川倅。屈指親朋有幾人。</text>
<title>送黃橫城 二首 其二</title>,<text>萬事悠悠雪映簪。幾多岐路慣分襟。若敎別恨無輕重。誰識人情有淺深。江燕欲歸秋社冷。水花將發暮天陰。相思滿目皆詩料。獨上南樓盡日吟。</text>
<title>無盡亭</title>,<text>聽盡簷鈴不下樓。酒醒殘月滿江愁。明朝白髮西湖上。何處煙波覓去舟。</text>
<title>送李僉知令兄赴京 二首</title>,<text>幾多華貫籍相聯。算到吾宗孰在前。睦愛正緣先德厚。淸脩元是舊家傳。只今桃李虛良夜。何處河橋又別筵。勉把勤勞酬聖主。獨賢從古載詩編。</text>
<title>送李僉知令兄赴京 二首 其二</title>,<text>白髮江潭病起遲。邇來心事轉無依。殘花細草添怊悵。尺地關山摠別離。骨肉漸稀緣我老。團圓能幾又相違。千金萬里須珍重。一路中原異昔時。</text>
<title>端陽乘舟</title>,<text>白沙靑草古汀洲。煙雨霏霏江水流。欲弔忠魂何處是。從來魚腹解忘憂。</text>
<title>松都路中</title>,<text>層城日暮暝鴉歸。臺下行人雨滿衣。芳草不知前代恨。却隨春色遍王畿。</text>
<title>龍泉</title>,<text>寶蓮如水吐新硎。千古雙龍吼不平。從此天心洗氛翳。夜來牛斗轉分明。</text>
<title>行行</title>,<text>行行獨出故關遲。霜重春寒猶襲衣。永夜不眠孤客意。郵簷晨起拜朝曦。</text>
<title>黃州</title>,<text>故山風雨隔松楸。寒食明朝去路賖。鼓角數聲煙樹裏。忽驚身在古黃州。</text>
<title>宣廟大王挽詞 二首</title>,<text>肝摧不敢寫危辭。四十年間一夢悲。百草謾憂春雨露。餘生渾是聖恩私。只今糜粉猶無讓。來世遭逢倘有期。此夜龍髥何處住。鼎湖雲盡月如眉。</text>
<title>宣廟大王挽詞 二首 其二</title>,<text>重茵靡樂盛珍蠲。畢竟憂勤四十年。常拱北辰唯悃愊。再全東土荷陶甄。都門返蹕知無日。天上攀髥未有緣。哭向橋山迷去路。夢驚松柏雨聲邊。</text>
<title>發引日</title>,<text>燈燭煌煌擁國門。九街殘夜雨紛紛。那將一掬孤臣淚。洒向蒼梧萬疊雲。</text>
<title>水原。贈金奉敎。二首。</title>,<text>忽謾相逢是別筵。偶然於此豈因期。風埃離合尋常事。只恨人間有路岐。</text>
<title>水原。贈金奉敎。二首。 其二</title>,<text>君向家山幾日廻。我將鄕興慣知來。滿園虯卯烏程酒。楓葉方酣菊正開。</text>
<title>江樓醉題</title>,<text>離思茫茫七夕秋。滄波古木小江樓。慇懃盡日昏昏醉。不爲寒醅爲別愁。</text>
<title>振威客舍</title>,<text>古縣陰森月入雲。梧桐葉上雨紛紛。秋來蕭瑟元閑事。莫向窓間側耳聞。</text>
<title>扶餘板上。次徐萬竹韻。</title>,<text>落日鳴螺響泬寥。斷崖西畔住蘭橈。巖花一片當時恨。鐵鎖千尋半夜銷。遠岫蒼茫圍曠野。空城寂寞打寒潮。重來客思添蕭瑟。正値深秋草木凋。</text>
<title>麒麟祭墓</title>,<text>堂堂稼牧吾先祖。百世名聲萬國知。氣脈自然流後裔。淵源元是有家師。槐陰未艾高門福。墟落猶存孝子碑。香火石床瞻拜罷。晩天寒雨濕風枝。</text>
<title>彈琴臺 二首</title>,<text>一戰中原萬事非。將軍成敗國安危。當時豈必緣輕敵。受命唯知死不歸。衰草夕陽天接野。古潭秋水鷺眠磯。扁舟白髮經過恨。薄暮西風雨滿衣。</text>
<title>彈琴臺 二首 其二</title>,<text>平蕪漠漠雨初收。古壘蕭蕭蘆荻秋。嗚咽彈琴臺下水。夕陽無限向西流。</text>
<title>永保亭</title>,<text>春花照岸曾移棹。雪月盈江幾倚欄。最是客中今夜興。滿天風雨宿金山。</text>
<title>大興縣</title>,<text>濕雲收盡露華淸。庭樹新涼自起聲。無限客懷空輾轉。小窓孤燭不知明。</text>
<title>幷州</title>,<text>西來迢遞幾凋蓂。一路幷州處處行。涼露敗荷孤客枕。曉風殘月古官城。淸秋戒酒緣多病。白髮吟詩爲不平。村老不知心裏事。聚觀爭說錦衣榮。</text>
<title>開天</title>,<text>楓巖依舊牧臺空。五十年來似夢中。百世只應留勝躅。孱孫那得繼家風。峯巒隱約忻相對。流水蒼茫意不窮。投紱有時當到此。夕陽歸去說村翁。</text>
<title>丹丘</title>,<text>欲向丹丘問舊居。吾家雲物近何如。靑楓峽裏淸霜早。白石灘邊返照虛。仙界此行還夢寐。世間無事不蘧篨。歸舟定被茅君笑。玉節金章摠誤余。</text>
<title>寒碧樓 二首</title>,<text>吾祖何年作宰遊。爲因形勝近丹丘。當時不及趨庭樂。到此還增感舊愁。低岫薄雲星入戶。曉風殘月水明樓。先人壁上應留語。欲讀那堪淚未收。</text>
<title>寒碧樓 二首 其二</title>,<text>白髮西風倚柱愁。思量五十二回秋。今宵更是難成夢。月色灘聲共一樓。</text>
<title>定山縣</title>,<text>古縣秋寥落。空庭草自荒。千尋老鴨脚。一畝小池塘。境寂如忘世。心休當返鄕。他時重過此。荷雨宿茅堂。</text>
<title>稷山社倉</title>,<text>小村依岸席爲門。衰草蕭蕭傍浦雲。曙色欲開霜滿野。秋聲遙起雁呼群。陰晴每喚征夫問。豐歉時從里老聞。但把勤勞酬職分。不應離思惱紛紛。</text>
<title>直長叔母主挽詞</title>,<text>憶過淸淮謁草坪。蕭然鶴髮倚門扄。言辭刺刺時兼淚。酒飯悤悤未罄情。誰料玆行尋故巷。忽驚虛室換平生。寒帷短燭黃昏哭。觸目悲懷倍塞哽。</text>
<title>見思亭。贈鄕友。</title>,<text>客意無端可自由。共君殘燭不知休。三更白露池塘冷。九月黃花院落幽。每把淸羸須戒酒。却因愁思喜登樓。明朝玉節多枝路。紅樹靑山洞裏秋。</text>
<title>拱北樓</title>,<text>西來形勝飽名州。閱盡湖山更倚樓。疏雨夕陽遙渚晩。白雲紅樹亂峯秋。詩因自負還疑助。境遇難忘每欲留。聽說東華近多事。幾人談笑已封侯。</text>
<title>杭州圖 十一歲作</title>,<text>楊柳依依二十橋。碧潭春水正迢迢。粧樓珠箔待新月。江畔家家吹紫簫。</text>
<title>犬吠 十三歲作</title>,<text>一犬吠二犬吠三犬亦隨吠。人乎虎乎風聲乎。童言山月正如燭。半庭唯有鳴寒梧。見非常有理宜驚。犬乎何事無爲吠。吠固有意人不識。說與兒童門速閉。</text>
<title>送鄭庶尹關西</title>,<text>居常目送君來過。髣髴風儀憶典刑。人世久知同曉夢。別離何事又晨星。煙花故國詩無數。絲管秋江酒易醒。還有客懷迷遠望。不須頻上練光亭。</text>
<title>月汀尹府院挽</title>,<text>憶謁城西乍隔年。寒廳落照坐無氈。情談款款何曾厭。古道亭亭獨自憐。人世八旬猶草草。墓碑千字只芊芊。思量不盡平生義。哭送秋郊倍惘然。</text>
<title>兪同知挽</title>,<text>契憶東村舊。交思泮舍從。浮生何草草。世事幾重重。宦到金貂止。年踰甲子終。驚心備司會。無復接儀容。</text>
<title>送高郞中以湖堂官赴南原</title>,<text>共說文章自有風。君家咳唾摠玲瓏。蓬萊可是連方丈。學士如何佩竹銅。野市煙嵐春草綠。水軒歌舞夜燈紅。只今烏鵲橋邊路。楓葉蘆花似夢中。</text>
<title>送柳同知赴京</title>,<text>慣閱人間事亂麻。兩翁衰鬢各鬖髿。弟兄交義仍同榜。離別深情卽一家。春入帝鄕驚遠夢。雪消官路見新花。歸來訪我東隣住。共喚寧安酒似波。</text>
<title>南平康挽</title>,<text>離亂飄零後。存亡四十年。殘生何處着。宿疾更堪憐。聽訃猶嗟晩。題詞倍涕漣。槽巖舊遊洞。春草自芊芊。</text>
<title>唐興府院君挽</title>,<text>源流詩禮舊名家。食報蜚英際會多。心炳戀君休亦切。眼明看字老猶加。丁寧訣日留情話。寂寞歸途唱薤歌。從此南岡如遠地。落花門巷爲誰過。</text>
<title>贈松皐主人</title>,<text>抱病湖村幾日留。客心和醉又兼愁。梅花欲謝小桃發。柳線初垂芳草抽。每羨靑蘿閑睡足。能令白髮少生頭。習家池沼春宵酌。可是逢人說勝遊。</text>
<title>彭澤縣。贈主倅鄭元亮。二首。</title>,<text>春宵孤燭照深更。小醉閑談亦有情。從古沈冥在彭澤。主人無乃後淵明。</text>
<title>彭澤縣。贈主倅鄭元亮。二首。 其二</title>,<text>春陰欲雨鳥聲多。古館寥寥客暫過。爲問悤悤緣底事。松楸西望淚橫斜。</text>
<title>聽鵑</title>,<text>白髮山窓坐夜深。哀鵑西壑又東林。碧峯霽後雲猶在。紅杏花前月半陰。千載豈知無限意。一聲何必未歸心。春來啼鳥尋常事。只是愁人易濕襟。</text>
<title>還到彭澤。主人元亮已解官乘舟去矣。三首。</title>,<text>來時疑是陶彭澤。去日聞君已謝官。春水布帆無恙掛。客窓花發共誰看。</text>
<title>還到彭澤。主人元亮已解官乘舟去矣。三首。 其二</title>,<text>溫昌古館終朝雨。要路長程盡日風。自是難逢故人酒。石尤江燕揔齊東。</text>
<title>還到彭澤。主人元亮已解官乘舟去矣。三首。 其三</title>,<text>佳期只恐少兒知。好事從來八九違。花發月明新酒熟。一宵孤館借眠歸。</text>
<title>大風終夜雨</title>,<text>終宵風雨撼寒扉。客館孤燈照壁微。却到天明難早發。郵僮相語怕沾衣。</text>
<title>龍仁縣 二首</title>,<text>此是龍仁縣。荒涼古邑居。毀塘春水滿。喬木夕陽虛。禮數官僮懶。杯盤野味如。猶多應接苦。役役少閑舒。</text>
<title>龍仁縣 二首 其二</title>,<text>古縣疑無縣。官家似野家。疏籬杏花發。敗筧水聲多。湖嶺咽喉地。輪蹄輻輳過。蕭條那易復。感舊一長嗟。</text>
<title>板橋。贈金廣牧一叔見待。</title>,<text>悤悤際曉龍仁縣。行院長程半餉間。只爲數書貽鄭重。寧敎宿約墮閑漫。逢場笑語多新得。逆旅煙花似舊顏。自是世兒誇疾走。如君相待古云難。</text>
<title>李兵使挽</title>,<text>弟兄於世幾人存。況復同宗氣一分。零落邇來驚到骨。蕭條後逝痛銷魂。春園古跡迷寒夜。峴首新碑濕斷雲。從此樂生東畔路。杏花村笛不堪聞。</text>
<title>茅簷 三首</title>,<text>茅簷細雨濕霏微。深巷寥寥客到稀。急喚新醅成小醉。梨花開滿杏花飛。</text>
<title>茅簷 三首 其二</title>,<text>雨濕先開促後開。天時次第摠相催。主人政醉前宵酌。仍到今朝又把杯。</text>
<title>茅簷 三首 其三</title>,<text>棊能度日酒爲年。除却琴書事更蠲。恰似還鄕閑臥處。掩門芳草日高眠。</text>
<title>柳聖節使夫人挽</title>,<text>馬邑吾先貫。同源八寸親。艮翁門館日。恒視弟兄倫。萬里人銜命。雙珠草怨春。龍灣返棹處。何語報音塵。</text>
<title>送朴信使日本</title>,<text>勁草寒松識寸誠。淸時掄簡鬼神驚。不緣忠義平生仗。安得風波萬里行。學士遐名溟渤在。烏川片語泰山輕。文身定熟君家世。勉把新聲續舊聲。</text>
<title>送李竹州公輔令公</title>,<text>南谷連墻豈偶然。柳村芹泮亦因緣。却將洞竹仍州竹。更說逢筵是別筵。世事久知離復合。浮生堪咲醉和眠。淸秋故國歸來好。儻趁黃花月正圓。</text>
<title>送眞珠府使</title>,<text>小少東村幾慣隨。只今相對鬢垂垂。莫言佩竹名區好。堪恨人生足別離。</text>
<title>送眞珠府使 其二</title>,<text>絶壁岧嶤危堞窮。竹西凝碧影玲瓏。却從五十川西望。玉洞銀巒摠畫中。</text>
<title>送李仲實關東伯 二首</title>,<text>蓮園二百題名日。屈指同君四十秋。玉節關東新按使。銀章西省舊風流。丹砂古壁雲迷字。鏡浦平湖月滿舡。多少向來爲客處。白頭怊悵送人遊。</text>
<title>送李仲實關東伯 二首 其二</title>,<text>平生願作關東伯。投老空吟送別詩。顧我世緣常是累。似君仙分孰能期。百年三日留連興。蓬島棠洲縹緲詞。無限白雲紅樹路。萬千峯影玉參差。</text>
<title>題扇。贈安邊使君。</title>,<text>慇懃陋巷題凡鳥。脈脈河橋計已違。官樹亂蟬秋暑路。一詩便面幸相思。泥淤陌上深餘丈。咫尺靑門望更賖。却憶酒醒人去處。滿天風雨獨披蓑。</text>
<title>賞蓮野塘</title>,<text>平生慣識東村路。每過東村憶舊朋。池畔草堂誰作主。綠荷風雨暫來憑。</text>
<title>賞蓮野塘 其二</title>,<text>歸時陌上人爭咲。白首靑門去又來。十里野塘煙雨細。夕陽扶醉看花回。</text>
<title>送冬至使</title>,<text>逢君底事常靑眼。世分由來未易忘。城郭有時勤過問。郊莊平日但相望。秋懷別恨添憭慄。薊樹遼雲更杳茫。黃菊正開新酒熟。客行何處度重陽。</text>
<title>鄭僉知挽</title>,<text>吾祖歸舟日。時人問所之。平生八溪老。只有寸心知。</text>
<title>鄭僉知挽 其2</title>,<text>自我多君義。憑君許我癡。箕城匹馬訪。草洞步鞋隨。薄酒重陽近。黃花白露垂。孤帆泝江漢。何處唱哀詞。</text>
<title>送鄭時晦令公襄陽</title>,<text>稼牧東韓積善基。吾家風業令兄知。只將睦愛爲庭誨。寧逐浮名與世馳。桃李筵中時幾換。松楸湖外夢常悲。蘿村普院今蕭索。不及襄陽故習池。</text>
<title>送朴泌川靈光 二首</title>,<text>壯歲相隨各已衰。只今靑眼宛當時。浮沈世事少溫藉。聚散人生多是非。翠竹寒梅迎馬首。白雲芳草遍天涯。君歸剩采村氓語。倘記棠軒舊繡衣。</text>
<title>送朴泌川靈光 二首 其二</title>,<text>邑冠湖南五十州。方之完錦亦云優。餘囂少閧何關事。一視同人是上籌。丹悃豈因中外別。白頭非爲去留愁。星軺定過公山路。依舊滄江北望樓。</text>
<title>寄梁呂州 二首</title>,<text>君居湖外吾京洛。年又差池進後先。底事相知如故舊。只應交道亦因緣。鴻臚昵侍周旋穩。驪館分憂寵擢偏。努力壯時須報主。白頭無復擁紬眠。</text>
<title>寄梁呂州 二首 其二</title>,<text>少日尋僧慣勝遊。蘆叢沙岸幾維舟。只今神勒湖邊寺。依舊鍾聲月下樓。安得與君携酒過。可能容我作詩籌。春來兩峽煙波闊。欲折花枝更泝流。</text>
<title>李參知挽</title>,<text>念昔平生義。先人二首詩。驚心到今日。和淚寫哀詞。宦秩纔陞玉。才名不救飢。悲涼墨溪洞。春水繞疏籬。</text>
<title>龍津李知事挽</title>,<text>兒壻慶筵日。公來陶渚家。康強猶似昔。悲喜不禁多。屬耳中痾祟。嗟乎大命何。重泉同父子。人世淚滂沱。</text>
<title>順寧夫人挽</title>,<text>己酉年間事。吾腸石似頑。還將這孤寡。托與貴門闌。一疾常祈可。三彭竟欠安。巴陵隔江路。衰涕洒汍瀾。</text>
<title>閔右相挽</title>,<text>憶昨高軒把酒觴。深秋白菊繞池塘。才名少日推先輩。紳笏中年忝後行。共說台陞斯已晩。不堪天奪又何忙。碧松亭畔槐陰路。從此經過淚滿眶。</text>
<title>送朴寒泉按嶺南</title>,<text>自我交君豈偶然。向來神曾未交前。文辭博雅常推擘。棊酒淸高幸執鞭。中歲不曾知己別。此生唯許寸心堅。遙思矗石三更月。分照光山舊綺筵。</text>
<title>拜出</title>,<text>拜出明光殿。鑪香滿袖携。龍顏違咫尺。天語尙依俙。萬里秋風早。千山積雨迷。主憂如未釋。臣子敢言歸。</text>
<title>路中</title>,<text>路傍雙石人。何年來此住。風霜雨雪常共處。辛苦不知苦。行人嘖嘖說。安得若此長不違。君看山頭有片石。日望望夫歸不歸。</text>
<title>東坡驛</title>,<text>臨津波似穎湖波。石壁方之赤壁何。千載蘇仙無恙否。夜深玄鶴倘來過。</text>
<title>長湍露宿 二首</title>,<text>古城吹角曉星低。小夢廻時客意迷。燈火石床蟲語裏。滿身風露濕凄凄。</text>
<title>長湍露宿 二首 其二</title>,<text>古館寥寥客暫依。陰蟲切切露霏霏。孤懷却與短檠說。晩菊開時歸未歸。</text>
<title>松京</title>,<text>衰草寒煙鎖古臺。夕陽愁思強徘徊。松京亦是因緣地。三十年間幾度來。</text>
<title>金郊</title>,<text>古館金郊驛。荒涼草樹間。村童見客避。山女汲泉還。少憩常思睡。長程轉覺難。悤悤復西去。何處是龍灣。</text>
<title>唐山站</title>,<text>柳田西畔鬧人聲。秋草荒山古堞橫。昨夜西垣飛報急。煙臺吹角點官兵。</text>
<title>鳳凰城</title>,<text>鳳凰山下路迢迢。此夜行人鬢欲凋。却憶別筵歌一曲。蘆花灘響共蕭蕭。</text>
<title>八渡河</title>,<text>汀洲霜落荻花秋。八渡危灘正急流。此是古來腸斷地。斜陽西下月如鉤。</text>
<title>還過八渡河</title>,<text>八渡河邊雨滿衣。曉星牢落月依微。灘聲却與來時別。似向征人慰好歸。</text>
<title>浿江</title>,<text>悠悠別思與君醉。衮衮西流何日窮。不是歸人重南發。浿江元少石尤風。</text>
<title>高山。次湖伯韻。三首。</title>,<text>隨君到處渾忘了。鞍馬之勞道路難。萬里客廻遼薊外。百年心篤弟兄間。人生豈必新知樂。山水猶存舊日顏。官燭小窓琴酒穩。情談還與夜漫漫。</text>
<title>高山。次湖伯韻。三首。 其二</title>,<text>浮世漸看親舊少。在生常歎別離難。那堪絶域歸來後。更着孤鞭水石間。行役未休空白髮。涓埃無報只頳顏。悤悤復向龍溪路。紅樹靑山夢杳漫。</text>
<title>高山。次湖伯韻。三首。 其三</title>,<text>峽磴岧嶤巖磴小。人行纔度馬行難。誰敎以我來玆境。可得無君語此間。當岫擧杯疑畫障。過溪停轡照衰顏。仙區到處堪留着。莫道歸程計正漫。</text>
<title>龍溪館</title>,<text>小醉官醪獨倚屛。起看紅葉盡飄零。應憐久客愁淹館。解使今宵月滿庭。丹鼎縱難期鶴馭。白頭猶可敎牛經。如何役役尋長路。自笑非關養性靈。</text>
<title>復用前韻</title>,<text>從來客鬢搔還短。每遇名區覓句難。誰道宦遊風味若。却疑身在畫圖間。閑愁對景聊寬抱。小醉乘涼不上顏。努力報恩無內外。莫辭長路正漫漫。</text>
<title>鴨綠江</title>,<text>江風淅瀝江波急。塞日蒼茫塞草黃。催着貂裘上馬去。遼陽八月卽飛霜。</text>
<title>遼陽</title>,<text>秋草遼陽路。淸霜八月風。寒流飮去馬。落日送歸鴻。杳杳客行遠。茫茫天宇空。平生四方志。不是誤桑蓬。</text>
<title>黃州</title>,<text>女墻如畫繞孤城。山影依微洞壑平。鼓角暗聞煙樹裏。滄江遙送月波聲。愁吟不爲香閨念。蕭瑟空添白髮明。此去遼陽數千里。從來恩重一身輕。</text>
<title>韓州。贈主倅江上來迎。二首。</title>,<text>我是來仍牧隱後。君爲蘭茁遁村孫。淸時臥閤賢侯印。故國歸程太史軒。帳幕凌空風送鷁。笙歌聒座妓隨尊。追惟且報鄕宗道。醉眼依俙不記言。</text>
<title>韓州。贈主倅江上來迎。二首。 其二</title>,<text>歷盡關河路幾千。秋懷客恨共蕭然。慇懃地主偏多事。邂逅天涯亦勝緣。橫笛夕陽帆影裏。落霞秋水雁行邊。還朝定問南中興。只荷韓州有此筵。</text>
<title>次沈一松謝竹杖寄韻 三首</title>,<text>一代淸名衆口傳。相公廳事坐無氈。蒼生手額何多日。白髮江湖又幾年。梅徑臘廻拖冉冉。菊籬秋晩委鮮鮮。慇懃醉後鏗然節。不爲扶衰爲拄顚。</text>
<title>次沈一松謝竹杖寄韻 三首 其二</title>,<text>解道將詩莫浪傳。杜陵於世困針氈。三更落木風嘷夜。十月滄江雨送年。行役敢辭筋力退。別離嬴得鬢絲鮮。寒簷細酌非無意。只怕從前醉語顚。</text>
<title>次沈一松謝竹杖寄韻 三首 其三</title>,<text>白首離違歲又闌。禁城風雪曙鴉寒。歸時客路三秋晩。別後君書雨度看。行樂幾何誰復健。宦遊雖美不如閑。南州滿目多艱事。勉竭丹忱好早還。</text>
<title>所沙路中</title>,<text>郵驂戀秣向人嘶。翁仲臨岐路不迷。沙岸水深橋柱短。野畦霜晩稻花齊。長程隱隱秋陰轉。遠樹依依夕照低。指點吾鄕知漸近。望中於嶺是西湖。</text>
<title>一路</title>,<text>一路長長在。行行不盡行。今年又過此。幾日且廻程。驛吏看知面。鄕山指辨名。秋風衰草際。瑟瑟馬蹄輕。</text>
<title>草堂</title>,<text>柴扉寂歷傍寒塘。書帶疏莖繞草堂。深樹晩煙疑過雨。小郊秋色半斜陽。生涯澹泊僧離俗。心事安閑客返鄕。蟠甕欲濃梨棗熟。菊花時節醉胡床。</text>
<title>九月中旬。欲將廻程。忽有京信。來傳西澗鄭丈人寄近體兩篇。乃次和前日鄙呈別詩也。不覺擊節奉歎。又復效顰。時丈人乞告。方在坡山也。</title>,<text>落落酸鹹備已嘗。恢恢進退有何妨。心如出晝遲行邁。跡似傷時歎舍藏。象魏未堪勞夢寐。旄頭幾日斂光芒。可憐霖雨蒼生望。虛屬蓬蒿半畝莊。</text>
<title>九月中旬。欲將廻程。忽有京信。來傳西澗鄭丈人寄近體兩篇。乃次和前日鄙呈別詩也。不覺擊節奉歎。又復效顰。時丈人乞告。方在坡山也。 其二</title>,<text>自笑吾行有底忙。牛毛落一也無妨。如何碩德疏經濟。屬際明時謾退藏。山菊待霜迷舊塢。水菱絰雨長新芒。只應雅量終須起。勉把紋楸賭野莊。</text>
<title>九月中旬。欲將廻程。忽有京信。來傳西澗鄭丈人寄近體兩篇。乃次和前日鄙呈別詩也。不覺擊節奉歎。又復效顰。時丈人乞告。方在坡山也。 元韻</title>,<text>水北山南吾欲老。世間何事苦相妨。靑春捧檄非眞喜。白首休官不是藏。命駕開懷談玉屑。題詩牽興逞毫芒。爐香展讀驚人句。牙頰淸風滿一莊。</text>
<title>九月中旬。欲將廻程。忽有京信。來傳西澗鄭丈人寄近體兩篇。乃次和前日鄙呈別詩也。不覺擊節奉歎。又復效顰。時丈人乞告。方在坡山也。 元韻 其二</title>,<text>士生斯世遭逢幸。去就隨宜兩不妨。耄矣無能當自退。時乎有道敢言藏。黃花赤葉迷山逕。驟雨輕風動草芒。京洛丈人安穩否。若爲消息到溪莊。</text>
<title>念四日。方伯尹止中見訪。二首。</title>,<text>初情衮衮長如水。五十年前別有緣。算却晨星稀舊面。到來卿月各華顚。黃花客路佳辰過。玉節荒扉勝事傳。送罷山扉還悵望。不堪離思動相牽。</text>
<title>念四日。方伯尹止中見訪。二首。 其二</title>,<text>高秋寒葉下山扄。茅屋蒼苔夕照明。免使潯陽拚獨醉。還同錦里訪深情。襜帷縹緲雲煙爍。猴玃交加聚落驚。肝膽百年知有數。與君何事最相傾。</text>
<title>草堂</title>,<text>曙色蒼茫不啓封。高林滴露散玲瓏。晴嵐尙帶新來岫。缺月初窺第一峯。人語洞村聞送杵。粥濃崖寺認鳴鍾。隣翁不識幽居興。却笑朝朝浪曳筇。</text>
<title>曉發</title>,<text>洞壑蒼茫落月低。一鷄咿喔小村西。歸人曉起催行李。路熟前頭去不迷。</text>
<title>新店</title>,<text>溪流淸淺草蹊荒。野色微茫夕照涼。霜晩驛亭秋正退。菊花楓葉似重陽。</text>
<title>陽城村</title>,<text>八月辭京國。重陽度故園。來從彭澤縣。宿此諍臣村。獨樹鳴疏雨。孤城帶落曛。呼僮買白酒。得醉當金尊。</text>
<title>葛村主人年八十二。自言以故牧使張義國家僮。長於楊州衙。飽閱賓客。能說許荷谷美叔公飮酒賦詩之事。款款不厭矣。</title>,<text>楊州琴鶴太平餘。賓館繁華夢事如。怊悵白頭含淚說。風流親見許中書。</text>
<title>行院</title>,<text>落木疏籬荒店小。土床燈火聽鷄晨。行裝煙雨楓橋客。心事騎驢㶚岸人。詩課漸從沿路滿。夢魂空費到家頻。終南隱隱秦京近。親舊應迎漢水濱。</text>
<title>鷺村</title>,<text>解却裝包卸馬鞍。兒童相喜競來看。蒼苔白菊階庭淨。古木滄波水國寬。身遠幾回勞夢想。客廻方覺轉淸閑。隣翁有意持竿去。爲得秋鱗助曉餐。</text>
<title>次南雪蓑寄韻</title>,<text>吾衰豈合造於朝。一任窮閭度寂寥。無意看花春醉席。有誰吹笛月明橋。年華冉冉空如瀉。鬢雪紛紛不暫饒。茶鼎藥爐今夜況。隔窓風雨送蕭蕭。</text>
<title>送睦江陵</title>,<text>聚散浮沈摠不關。向來同我酒杯寬。水曹詩例還多日。江府仙風又一官。夢覺池塘春思早。雪深關嶺雁嘶寒。雲沙鏡浦猶閑事。且把南華讀夜闌。</text>
<title>送金安邊</title>,<text>暫撤淸衢地望峨。却便卑棘試搔摩。江山客路繞皁蓋。聚散朋情如女蘿。孤燭短琴衙退早。玉墀仙漏夢歸多。丁寧尺一應非久。未是春明隔遠涯。</text>
<title>辛未閏至晦</title>,<text>遲遲出洞思難裁。馬上愁吟首屢擡。逆旅盡隨溪畔住。逢人多自洛陽來。川原瑟瑟風霜老。霽色依依夕照開。屈指渡江何日是。征夫拂策重相催。</text>
<title>淸淮</title>,<text>早發淸淮路。嚴霜曠野寒。新春馬上近。舊臘客邊殘。懷抱自多惱。人生長不閑。遙思洞中寺。積雪掩禪關。</text>
<title>葛川</title>,<text>空林葉盡易西暉。古店荒涼不掩扉。欲喚居人沽白酒。今年麥貴釀全稀。</text>
<title>臘初四。江氷若有消解之兆。</title>,<text>積雪漸消沙岸露。窮陰向解日華遲。江干一夜南風暖。氷上行人去却疑。</text>
<title>送尹淸州</title>,<text>五十湖西第一州。卽今民吏待新侯。顚連到此方思哺。里落前年未見秋。寒角驛程催客去。小梅官雪爲君留。慇懃說與賢從事。好是東風憶舊遊。</text>
<title>沈僉知挽</title>,<text>城塵休過訪。江口寄生涯。身老難從宦。家貧只愛詩。薄雲高義氣。平日最心知。怊悵那重見。寒天淚散絲。</text>
<title>次示張譯</title>,<text>江上春寒欲折綿。忽驚殘臘又新年。非關雪後猶垂釣。只恐花時未貸錢。黃卷尙堪消客裏。白頭無意向人前。思量觸事渾閑事。大醉狂吟却稍賢。</text>
<title>次竹泉寄韻</title>,<text>算來迂拙百無成。合向江湖遠市聲。芳草落花醒又醉。夕陽新月送還迎。身離世累渾如脫。分是煙波不計程。聽說汀洲氷欲泮。雪消春水半篙生。</text>
<title>善山夫人挽</title>,<text>夫人卓卓閨門哲。哲故終難久世間。賢到拮据貧似富。誠存祀睦愼兼懽。諸兒有命應成長。新屋何人擧饋餐。幸得佳阡連舊壟。千秋歸侍永便安。</text>
<title>又用前韻 二首</title>,<text>鳩拙猶堪效落成。居然已斷斧斤聲。柴門只爲供閑設。藜榻時敎見客迎。殘雪亂峯欺遠眺。暮煙寒樹引歸程。況吟却喚前村酒。坐到黃昏缺月生。</text>
<title>又用前韻 二首 其二</title>,<text>却思春服幾時成。要泛滄浪聽櫓聲。老去行裝增冷淡。憶曾嬌笑解逢迎。羈愁黯黯和殘醉。鄕夢迢迢閱幾程。欲采蘼蕪香已動。更堪江樹雜花生。</text>
<title>尹彥聖又投章來迫。四面受敵。何以當之。尹戊子司馬壯元。</title>,<text>忽謾蹉跎志未成。當時藉藉壯元聲。居然白髮三千丈。舊是靑衿二百迎。久識浮沈均夢幻。但將交契托蘇程。來詩讀罷堪乘快。習習淸風兩腋生。</text>
<title>尹彥聖又投章來迫。四面受敵。何以當之。尹戊子司馬壯元。 元韻</title>,<text>天賦淸才與玉成。早充觀國繼家聲。忘年幸許披衣接。就次端宜倒履迎。久仰恩門聯鳳穴。長瞻德宇闊鵬程。江湖卜築從今始。進退隨行任此生。</text>
<title>又用前韻</title>,<text>却喜幽居趣漸成。庭莎欲嫩緩鷄聲。深春野市商籃返。落日江神社鼓迎。半是孤村依水岸。幾行垂柳掩沙程。無錢不願淸明近。坐聽風爐蟹眼生。</text>
<title>朴稷山挽</title>,<text>白首丘園日。蒼茫歲暮時。交游摠陳跡。宦業亦差池。旣壽悲懽竝。云亡善慶隨。離違更永訣。老淚濕題詞。</text>
<title>次雪蓑諸公唱和韻 二首</title>,<text>已脫淸牙第二牢。何堪左耳又松濤。當餐齟齬常思軟。聽語依微每願高。從此土床親藥物。不關煙浪弄漁舠。向來餘習空追憶。巨筆淋漓引飮豪。</text>
<title>次雪蓑諸公唱和韻 二首 其二</title>,<text>一病經年臥已牢。不知江外漲春濤。石翁新構滄洲近。竹老淸詞白雪高。客去棊燈虛夜閣。釣廻花月滿輕舠。角巾吟嘯無人識。誰辨詩狂與酒豪。</text>
<title>次雪蓑諸公唱和韻 二首 元韻</title>,<text>一病經年臥已牢。不知江外漲春濤。石翁新構滄洲近。竹老淸詞白雪高。客去棊燈虛夜閣。釣廻花月滿輕舠。角巾吟嘯無人識。誰辨詩狂與酒豪。</text>
<title>又用前韻</title>,<text>畦蔬味當九爲牢。野曲何須借薛濤。疏箔隔林花影動。小軒臨水月輪高。詩荒老去還如赭。世狹年來孰與舠。剛笑白頭終底用。不應衰膽更麤豪。</text>
<title>送李判官鏡城</title>,<text>昨向齋廊喜刮眸。通家分義幾春秋。忽忙忽作明朝別。暌闊何堪兩地愁。邊雪朔雲關外路。斷鴻新月嶺南樓。歸來剩辦連床話。鼎席兼招老我不。</text>
<title>李同知挽</title>,<text>騷壇往日藉才名。場屋淸篇刮眼驚。忽謾棲遲淹作吏。中間聚散幾關情。在生悲喜期頤壓。乘化哀榮寵渥傾。怊悵哭君餘白髮。掩門風雨滿江城。</text>
<title>又用前韻</title>,<text>恰似高僧淨業成。還如驚鳥墮虛聲。自然城郭休相過。誰復塵埃有款迎。殘雪夕陽人喚渡。淡煙芳草客歸程。花枝欲動村醪熟。漸覺詩情觸眼生。</text>
<title>江夜雨漲</title>,<text>遙看燈火小如星。瓜步空洲隔杳冥。處處舟人相叫喚。狂濤入夜沒沙汀。</text>
<title>江夜雨漲 其二</title>,<text>還如舟泊洞庭夜。却似懸燈宿上房。江岸數村人語絶。渚禽飛叫月蒼蒼。</text>
<title>李淸州斜川八景</title>,<text>仙家生計契同參。幾處丹砂貯玉函。無限洞天三十六。碧桃千樹繞門巖。</text>
<title>李淸州斜川八景 其二</title>,<text>亭亭落落盡貞姿。百尺蒼官儼自持。畢竟被他桃李笑。歲寒高節太支離。</text>
<title>李淸州斜川八景 其三</title>,<text>桂影參差玉杵寒。滿天風露濕團團。幾多樓閣繁華地。爭似斜川此夜看。</text>
<title>李淸州斜川八景 其四</title>,<text>霏霏拂拂淡還濃。輕薄羅紈盡日封。一陣長風吹捲去。半邊全露玉芙蓉。</text>
<title>李淸州斜川八景 其五</title>,<text>岳寺荒臺古跡微。雲龕尙有懶翁衣。慇懃一夜尋僧宿。愛聽溪聲不下樓。</text>
<title>李淸州斜川八景 其六</title>,<text>布穀鶬鶊日正遲。一犁甘雨遍公私。深耕亦是時平事。帝力從來自不知。</text>
<title>李淸州斜川八景 其七</title>,<text>太守酣眠喚未醒。曉霜如霰覆官庭。多情落月三聲角。來入幽人十里聽。</text>
<title>李淸州斜川八景 其八</title>,<text>荊門霜落水浮天。雁背秋風夕照邊。無數布帆無恙掛。不知誰是季鷹舡。</text>
<title>夜坐</title>,<text>入夜仍無寐。疏簾不下鉤。水螢飛草際。舡火照沙頭。江漢三更雨。凄風八月秋。重城阻携手。卽此抱離憂。</text>
<title>所思 二首</title>,<text>新雁翩翩亂叫群。荻花秋信最先聞。平居不是無情思。却到今宵倍憶君。</text>
<title>所思 二首 其二</title>,<text>寂寂孤村早掩門。依依新月照黃昏。吾居莫謂江湖遠。長樂鍾聲枕上聞。</text>
<title>關廟送鏡城半刺 三首</title>,<text>曉渡滄江落月斜。玉人明發向天涯。元戎愛士應相得。撙節官醪莫損和。</text>
<title>關廟送鏡城半刺 三首 其二</title>,<text>東城楊柳送人愁。二月東風客路脩。無限驛亭煙雨夕。看花猶似洛陽不。</text>
<title>關廟送鏡城半刺 三首 其三</title>,<text>㶚水長橋夕照明。幾多離別古今情。生憎路左開新廟。不爲關王爲送行。</text>
<title>題窓 二首</title>,<text>居人瑟瑟行人少。聚落蕭條夕照低。無井家家飮江水。壞籬崩岸自成蹊。</text>
<title>題窓 二首 其二</title>,<text>白浪參差舟不行。荻花風急渚禽驚。前峯月照半江水。江上數聲砧杵鳴。</text>
<title>九月二十三日。宿東城溪堂。</title>,<text>寂歷重陽後。蕭條返照初。毀橋人渡少。枯柳雨聲疏。蘿葍收冬菜。垣籬葺舊墟。京居便鄕國。不必戀田廬。</text>
<title>雨後</title>,<text>一雨成搖落。園林動颯森。草枯移砌眼。萍敗淨池心。此日偏憭慄。終朝費苦吟。殘叢雖有菊。寂寞對誰斟。</text>
<title>西風</title>,<text>九月西風霽景涼。渚淸沙白水蒼蒼。千竿麻浦森商舶。一面龍山半夕陽。吟得句時還自負。醉忘形處是誰鄕。重城咫尺如千里。世事紛紛隔杳茫。</text>
<title>九月晦日</title>,<text>共惜春歸爲落花。不知楓菊最繁華。明朝捲却西園去。閉戶看書白髮多。</text>
<title>十月望夜。差祭仁慶宮。二首。</title>,<text>金門深鎖月如霜。殿閣參差玉漏長。雲母隔窓聞轣樚。仙爐催煮賜茶香。</text>
<title>十月望夜。差祭仁慶宮。二首。 其二</title>,<text>群鴉欲散上林霜。曙色分明輦路長。鈴掣尙方人語早。中官喚進御前香。</text>
<title>送東萊府使</title>,<text>東萊古鎭城如斗。汀麓蒼茫浦漵多。橘柚林邊無積雪。女墻壕外有人家。商蠻鎖館稀開市。戍卒嚴番解替衙。且說閑田饒藥草。可能封寄遠相誇。</text>
<title>暮雪</title>,<text>寒鷄上架雀投林。白屋蕭條暮雪深。江岸寂寥門盡閉。紙窓爐火擁重衾。</text>
<title>送湖西伯尹止中</title>,<text>時危許國君能事。不必吾儕重別離。馬卒喧呵氷路穩。紗燈歷亂夜眠遲。江山積雪豐年象。裁決如流老手宜。最是驛亭芳信早。臘前先發向陽枝。</text>
<title>送甲契赴興郡</title>,<text>同吾老免仙間物。騎是蟾蜍不快行。坐使靑衫欺白髮。却將烏綬映銀鞓。梅花退臘留餘勒。筯簋迎齋略舊呈。從古何傷重廉吏。佇看卿月耀歸程。</text>
<title>尹醉竹挽</title>,<text>先生梓樹幾經霜。舊德追思未可忘。誰料到公纔一世。忽焉令我淚雙滂。生涯淡素詩爲伴。顏色依俙月滿樑。怊悵年年端午節。不堪庭竹謾荒涼。</text>
<title>江友挽</title>,<text>蓮谷騷壇昔忝賓。君爲新贅始相親。却思榮落兒和夢。同是風埃鬢似銀。謾把行裝隨墨綬。更誰歸騎喚煙津。白沙洲渚蒼梧水。江燕廻時不見人。</text>
<title>超然謾吟 二首</title>,<text>數畝南崖地勢嵬。雲窓不掩喜相開。江連鄴下分香苑。山對參軍落帽臺。沙鳥渚花眞狎友。好風佳月幾銜杯。還思掛席扁舟去。回泊高巒內浦隈。</text>
<title>超然謾吟 二首 其二</title>,<text>詩翁愛酒長如渴。醉倚軒窓眺望賖。殘雪敗氷春雨後。暖沙芳草夕陽多。身心漫浪渾無賴。世事蒼茫豈有涯。共說閑居將底術。酡顏不改鬢遲華。</text>
<title>癸正十六。赴西軍兵。來宿江邊。五首。</title>,<text>尺一翩翩戒後期。元戎點督應徵師。簽來半是良家子。未到中途力已疲。</text>
<title>癸正十六。赴西軍兵。來宿江邊。五首。 其二</title>,<text>漢卒添防日夜急。胡兵不動但飛辭。和猶未信戰未決。底事年年徒爾爲。</text>
<title>癸正十六。赴西軍兵。來宿江邊。五首。 其三</title>,<text>半入沙村半水濱。征袍結柬盡泥塵。漫天雨雪夜如漆。爇火折籬人反嗔。</text>
<title>癸正十六。赴西軍兵。來宿江邊。五首。 其四</title>,<text>爲具齎糧與買裘。春耕那顧有單牛。臨行居哭去無語。積債公私猶未酬。</text>
<title>癸正十六。赴西軍兵。來宿江邊。五首。 其五</title>,<text>先去未還後去繼。十家能有幾家村。沙場辛苦征人事。印帖明朝又到門。</text>
<title>席上題扇</title>,<text>作客長安又見春。與君同是未歸人。君歸說向梅花道。好保淸香映水濱。</text>
<title>正月廿日。江氷盡解。</title>,<text>雪盡汀沙雨亦收。滿江澌片拍舡流。商人只解東游急。不管春來有別愁。</text>
<title>送李密陽 二首</title>,<text>欲送君行歎我衰。臨行不耐強傳巵。孤舟別意三春早。五馬歸程幾日遲。殘雪敗氷微雨後。小桃脩竹夕陽時。官閑吏退應無事。倘閱吾詩慰所思。</text>
<title>送李密陽 二首 其二</title>,<text>秦川二月驚寒食。嶺外東風又拂裘。簿牒尙堪偸暇日。江山其奈阻同遊。春心杜宇殘宵夢。馬首梅花客路愁。無限憶君怊悵思。滿江煙雨獨登樓。</text>
<title>善山哀詞</title>,<text>去日但知𪚥𪚥𪚥。𪚥𪚥𪚥𪚥𪚥𪚥𪚥。書開數昨云難健。謂是尋常不足疑。誰料俄然傳此報。還驚已矣更何追。烏銀電掣緣難捨。棠竹流聲偶展爲。底事南麾重把去。非關末路困低垂。常嗟骨肉元稀鮮。又割心腸況老衰。肥重豈應關壽命。損傷唯戒節杯巵。商顏會飮翻成悔。客館吟痾最可悲。藥物不瑕乖創卒。風嵐無亦欠安宜。</text>
<title>善山哀詞 其二</title>,<text>迢遙親愛無開眼。悽斷鴒原獨訣辭。慟失閨貞纔閱歲。忍看稚弱保依誰。吾兄積德渾無報。年少能明乃至斯。細想不堪增斷絶。深思那得復携隨。早知卽此無涯恨。何肯平居暫許離。嶺路歸旌能幾日。松楸返窆定何時。溪禽澗草春猶淺。寒食東風日漸遲。中隱寺殘空寂寞。龍津氷泮盡流澌。扁舟泝哭非無計。世故蒼茫倘可期。</text>
<title>申兵使挽</title>,<text>逢場莫怪常靑眼。契分從來幾世曾。但把勳名垂有勒。還嗟烏兔繫無繩。歸旌杳杳沿江漢。芳草迢迢接廣陵。黃壤劍埋春漠漠。斑騅猶解向西騰。</text>
<title>送忠州牧使 二首</title>,<text>一麾江漢任飄然。坐使親交望若仙。客路流鶯春後聽。官池芳草雨中眠。繁雄未謂渾無事。山水還應別有緣。須問吾家餘舊業。牧丹臺下是開天。</text>
<title>送忠州牧使 二首 其二</title>,<text>不堪明發送行愁。江水悠悠日夜流。詩思久知同別駕。邑名何事又忠州。歸期苒苒猶非遠。來覲源源豈待秋。只爲等閑三日惡。謾敎添却雪盈頭。</text>
<title>江居</title>,<text>江居慣占暉陰事。氣象今年最不調。氷欲合時還復解。雪初飛處已全消。仍憂冬暖薰人候。却恐春寒損麥苗。唯有此間偏佇待。河豚能趁杏花潮。</text>
<title>贈程副摠應製 二首</title>,<text>漢將初臨徼。胡兵尙覘邊。游魂定宵遁。奏凱幾時旋。殘臘靑陽近。孤城白雪連。丹心春更切。却怕有啼鵑。</text>
<title>贈程副摠應製 二首 其二</title>,<text>義合存知己。神交若舊顏。無因報消息。空復祝平安。寶劍新頻吼。貂裘故更寒。匈奴猶未滅。不敢把杯看。</text>
<title>再次湖西伯尹止中和韻 二首</title>,<text>滯泊南江又一年。思君欲見遠無緣。偶成小屋如孤寺。安得高僧號太顚。月色汀沙時獨賞。梅花驛路可誰傳。唯餘滿握無情菜。不盡前頭衮衮牽。</text>
<title>再次湖西伯尹止中和韻 二首 其二</title>,<text>一裹玄卿與楮生。披來手字更分明。却因久闊關心苦。兼得淸篇刮眼驚。中歲豈無隨處好。白頭爭似故人情。何當對榻論文夜。看到金盆落月傾。</text>
<title>寄雪蓑 二首</title>,<text>琴書旅泊度生涯。歸去鄕園計轉違。京口立春驚節換。㶚橋殘雪見人稀。低垂雨氣層氷軟。冷淡梅花落照微。同學少年同白髮。可能無意問柴扉。</text>
<title>寄雪蓑 二首 其二</title>,<text>瑞草橋前竹市傍。蕭條一屋僅深藏。愁中得夢添閑記。病後看書訝古方。噓暈壓爐春送律。霽寒排戶月如霜。墻東咫尺連官路。臥聽輪蹄趁曉忙。</text>
<title>權佐郞倜遷葬挽</title>,<text>一掬仁川始卜幽。靑谿東望阻迂脩。堪憐此擧那容已。永慰同安愜所謀。臘盡寒雲棲舊壑。春來芳草繞新丘。分明地下趨陪夕。不盡平生定省秋。</text>
<title>癸酉除夕</title>,<text>却似荊吳重此辰。難遮去意沒脩鱗。喧譁里落兒童喜。泠淡琴書酒食貧。夢裏松楸香火遠。愁邊鬢髮雪霜新。思量十載浮沈事。又是明朝甲戌人。</text>
<title>甲正十三夜雪月。近來所無。</title>,<text>一年難得夜。此夜共誰懽。寂寞魚龍伏。闌干星月寒。沙平疑有水。氷直却無灘。只恨吾衰甚。常居斷往還。</text>
<title>金僉知夫人挽</title>,<text>吾和夫子昔追隨。直是通家兩白眉。婉㜻豈曾知契活。窮衰猶復保閨儀。眼看膝下簪纓竝。身到頤期慶壽宜。傷虎半生今幾日。一場先後摠粱炊。</text>
<title>江曉 二首</title>,<text>勞歌一曲解舟行。沙岸蒼茫落月橫。急帶歸潮移下渚。平明直過幸州城。</text>
<title>江曉 二首 其二</title>,<text>日出江邊煙霧消。數村簫鼓送蘭橈。商人不計舟程遠。只喜淮南米價高。</text>
<title>甲季春十五日。譯韓瑗還自島中。傳程副摠龍寄我畫蘭竝詩及次吾前日偕諸宰應程所求詩五言韻。</title>,<text>芳蘭文卉四時靑。馥郁珍奇萬卉靈。霜雪凝寒淸徹骨。春風暖日又當馨。</text>
<title>甲季春十五日。譯韓瑗還自島中。傳程副摠龍寄我畫蘭竝詩及次吾前日偕諸宰應程所求詩五言韻。 其2</title>,<text>皇華期勝地。經國共籌邊。臘凍關河阻。春融金鼓旋。東藩輸易送。島衆免顚連。出使來鴻雁。歸旌啼杜鵑。</text>
<title>和 二首</title>,<text>傳神谷口異丹靑。臭味端宜養性靈。千里贈人知有意。春風再拜把芳馨。</text>
<title>和 二首 其二</title>,<text>憶昨淹軒節。經冬地一邊。心存勞景仰。禮截阻周旋。寶唾蘭香濕。關雲雁影連。重思玉帳曉。花月拜聞鵑。</text>
<title>許中書立禮公。以大閣老澥岳先生之子。銜朝廷命出來島中。於接伴使李彥英之還也。投寄先生文槁一帙。又手題扇七言近體一律。有小記敍。甚奇事也。其詩曰。時崇禎甲戌夏</title>,<text>曾伴先公仗節年。中間消息兩茫然。多君世德能承美。愧我流風又獨賢。夢想音容難再晤。神交往事倩誰傳。憑公獲覲留餘澤。不負駪駪上客舡。</text>
<title>奉和</title>,<text>曠世遭逢憶卯年。天敎異數豈徒然。永垂國史名何遠。能繼家聲子亦賢。寶帙輝煌窮宇宙。新篇膾炙更流傳。神交不盡平生義。欲載滄溟萬斛舡。</text>
<title>衿川路中 二首</title>,<text>野水東風夕照多。杏花開處是誰家。孤村盡日如寒食。鷄犬疏籬客不過。</text>
<title>衿川路中 二首 其二</title>,<text>溪沙日暖燕初飛。壞堰荒蕪水不肥。丁負賣薪纔握粟。老婆前夕守圓扉。</text>
<title>送李而實鐵原</title>,<text>東華夢寐休相過。京口生涯且索居。衰境大都無意況。別離何事又蘧蒢。山田稅薄輸科少。墟木煙稀邑落疏。安得從君寶蓋去。佛燈方丈看禪書。</text>
<title>崔重望挽</title>,<text>維舟去歲西江岸。寂寞尋君臥病村。床畔不知賓主別。樽中先問聖賢存。言辭款曲猶平昔。氣力衰微少渥溫。久識通家由世分。偏從末路保箎塤。官躋二品那稱屈。壽過稀年可謂尊。唯有故人餘白髮。却將先後謾銷魂。</text>
<title>江夜</title>,<text>獨坐思歸切。疏簾不下鉤。水螢飛草際。舡火照沙頭。江漢三更雨。凄風八月秋。重城阻携手。復此抱離憂。</text>
<title>超然亭</title>,<text>超然亭子露湖濱。白髮滄波老隱淪。瘦馬獨行江上路。扁舟時載鏡中身。平沙細草閑分別。浴鷺眠鷗摠狎親。消得百年堪取適。一區煙水未全貧。</text>
<title>悼金拭</title>,<text>苗抽勿喜佳。花栽莫選奇。佳者未必秀。奇則或先萎。父母愛其子。心情何有涯。日夜望成立。興門幷可期。吾常賀汝翁。且爲汝宗思。先年曲江會。見者皆稱之。前途未可量。出壑良不遲。如何忽到此。倏然若相欺。物理固難測。嗟嗟眞少兒。逝矣奈若何。咄咄空自悲。</text>
<title>送雪蓑松留 三首</title>,<text>與君相托非今日。五十年前兩白眉。誰料流光各老大。又從榮宦惜分離。書廻碧樹秋生夕。門掩滄江雨後時。努力郵筒勤繼續。一旬贏得數篇詩。</text>
<title>送雪蓑松留 三首 其二</title>,<text>猶輕遠別平生志。近到開封亦惱神。自信向來腸似鐵。還驚今日鬢如銀。闤廛寶氣前朝舊。城闕遺墟落照新。若過文忠碑下馬。不因秋草易沾巾。</text>
<title>送雪蓑松留 三首 其三</title>,<text>少年慣識松京路。衰境空勞送客頻。旗店晩街多碧柳。冶城晴市起紅塵。只今離合何關事。從古優閑貸老臣。龍岫舊基如可訪。白頭吾欲返鄕隣。</text>
<title>秋夜</title>,<text>積雨新晴夜。虛堂睡味涼。暗蛩啼近壁。微月下西墻。江靜煙嵐重。庭空草樹荒。無心過城郭。世路久相忘。</text>
<title>送閔士尙北伯</title>,<text>玉節明朝剩戒途。吾衰那計餞城隅。離懷水社違看竹。行色邊霜近墮楡。身係重輕來去以。志鐫夷險死生于。關心一片華譙月。分照南湖永夜孤。</text>
<title>江皐夜雨</title>,<text>江皐秋思轉依依。蘆葉蘋花八月時。涼雨滿舡漁火小。宿雲迷渚雁來遲。東華咫尺音塵杳。鄕路千岑夢寐知。溪友社僧應笑我。十年空費未歸詩。</text>
<title>太公望</title>,<text>八百紛紛摠不期。春風吹長首山薇。誰知際會鷹揚志。已在垂竿獨釣時。</text>
<title>豫讓</title>,<text>智范元來均舊事。於何辛苦捨千金。若隨所遇方論報。便是當時亦二心。</text>
<title>李同知春元挽</title>,<text>憶君時對老方看。每把何如問向安。聽說沈綿雖未快。只應調養可無難。周章漸覺新知少。凋謝偏驚舊宰班。煙雨滿江蘆荻晩。白頭東望淚汍瀾。</text>
<title>甲秋閏八初一。宿牙山新酒店。</title>,<text>孤村籬落淨蕭條。草逕依微繞短皐。柳葉欲疏溪水見。木綿初發野田高。隣舂入夜秋聲急。場稼登年歲計饒。白首偶然成一宿。明朝北上更迢迢。</text>
<title>初九日</title>,<text>常時九日撫流光。白酒黃花摠一場。解使中秋添作閏。今年眞是兩重陽。</text>
<title>風雨</title>,<text>不堪風雨太無端。山下柴扉盡日關。荷敗壞塘渾索莫。稻垂平野半摧殘。投林倦鳥翻身澁。歸寺孤僧渡水難。遙憶向來長夏節。田疇全拆磵流慳。</text>
<title>溪亭</title>,<text>輕裝蕭瑟一靑驢。行色悤悤返故居。古木西風黃葉下。亂山疏雨夕陽虛。僧來岳寺新晴後。客散溪亭小醉餘。已分寬閑眞我境。白頭偏覺愛吾廬。</text>
<title>閏十三日。出溪邊。</title>,<text>荷網童先去。騎牛我後隨。行尋草際逕。坐占水邊磯。白酒斟瓢引。黃粱折荻炊。歸來臥蒲韉。山月映柴扉。</text>
<title>隣杵</title>,<text>早稻纔收晩稻熟。菑畬宿麥又翻田。疏籬松火照深夜。砧杵數家人不眠。</text>
<title>千方寺</title>,<text>行尋石逕叩禪關。金碧岹嶢出樹端。古木藤纏枝幹倒。陰崖溜濕蘚苔斑。香消半榻僧初定。磬度千山鳥自還。聞說舊基重拓建。靑藍增快後人看。</text>
<title>胡床</title>,<text>落葉凄風送夕陰。高秋景物轉蕭森。松楸擁護溪山古。霜露凄淸歲月深。白首歸來游子感。黃花寂寞野翁心。胡床盡日頹然臥。薄暮疏林倦鳥尋。</text>
<title>二十二日風雨</title>,<text>洞天深黑月無華。林麓蒼茫隱數家。戰入池荷驚鷺夢。鬧穿階竹濕窓紗。紅綃亂擲泥深畝。頳卵猶懸葉盡柯。却是重陽行漸近。不妨風雨任光過。</text>
<title>丙寒食。送阜還鄕。</title>,<text>萬事浮沈各有程。不妨隨分度平生。文章未必皆華貴。貧賤猶堪晦姓名。路轉芳郊聞布穀。節經春社近淸明。水村煙雨屛巖月。來往吟詩萬戶輕。</text>
<title>無題</title>,<text>平生我亦輕餘子。晩歲人誰記此翁。翰墨逢場渾醉夢。風流往事儘虛空。功名不恨黃楊厄。歲月還憐白髮公。晩向東皐成一嘯。片雲孤鳥夕陽中。</text>
<title>二十六日。大雨終日。</title>,<text>九月楓林未着霜。漫山霧雨鎖微茫。飄囊廢拾沾泥絮。鋪穟難登積壘場。歲暮垣籬增齟齬。夜深燈火照凄涼。秋霖共說便松菌。看取明朝摘滿筐。</text>
<title>種竹已成林矣</title>,<text>數尺隣園手自移。年來寒碧已猗猗。還愁翳月斜侵箔。却喜連山繞作籬。爲戒兒童防損折。更添欄架鎭扶持。朝陽有鳥聞飢食。會待秋風實滿枝。</text>
<title>柴門</title>,<text>柴門欹仄當華扁。容膝寬安足采椽。秋色遠連孤寺雨。夕陽先帶少村煙。舂催里婦供場簋。酒趁溪翁送社筵。無限洞中天地闊。白頭誰是老神仙。</text>
<title>八日雨</title>,<text>深秋落木雨蕭蕭。白屋靑編坐寂寥。瘦竹亂敲窓外玉。流泉細滴枕邊槽。侵燈洒幕吟哦苦。垂釣披蓑意思高。何似不眠方丈夜。鬢絲茶鼎對仙曹。</text>
<title>夜坐</title>,<text>計誤看書因眼纈。業疏緣畝懶腰鎌。山圍小洞常當戶。月過脩篁漸入簾。客睡任從秋後減。閑情還逐病來添。優游摠是延年術。不必丹砂退白髥。</text>
<title>次東坡韻</title>,<text>疏籬罅缺補荊榛。老樹欹斜隱半身。又値雲陰頻作雨。不堪秋事更如春。村舂退杵登場晩。隣釀窺芻潑甕貪。一任柴扉閑寂寂。眠厖忘吠夜歸人。</text>
<title>白雲</title>,<text>已分生涯管白雲。一區苽地有餘耘。靑蛙喚雨升籬帶。紫蟹行泥損稻根。書榻篆消癡坐久。市橋人散醉歸喧。山家虎跡尋常事。任却縱橫只閉門。</text>
<title>崔仁福持酒見訪</title>,<text>田翁携酒叩山家。倒盡瓢尊日已斜。甕底想應餘軟脚。明朝不厭又來過。</text>
<title>甲戌重陽。屛巖茅亭成。</title>,<text>荊榛能遣化茅茨。覷破天慳亦有時。一水繞階涵作鏡。小山低戶掃如眉。平郊繡錦縱橫畝。深洞煙霞窈窕姿。都大此中誰是主。醉翁身世石樓詩。</text>
<title>翌日</title>,<text>寬閑隨處足吾鄕。又得新亭愜所望。楓葉紅酣疑着染。稻根靑茁當分秧。農功歲暮猶偏苦。酒事閑來轉覺忙。還有好詩餘結習。有時揮洒筆如狂。</text>
<title>九月二十日。宿酒村。</title>,<text>長橋極浦際寒蘆。眺望蒼茫展畫圖。落日亭亭平楚闊。遙煙瑟瑟小村孤。鳧鷖澤暖爭群戲。狐兔叢饒自族娛。歲晏菟裘吾已卜。一區閑致勝南湖。</text>
<title>李同知挽</title>,<text>吉語溫溫雅度閑。天輸善慶餉全安。嗔扶肯借鳩爲飾。呈戲常看鳳着斑。草願無窮那限極。枝風不定奈呼攀。還思都大平生日。直是悲懽夢寐間。鄕國往來曾幾莢。酒筵談謔杳團欒。凄涼一掬臨岐淚。洒向荒山夕照寒。</text>
<title>出洞</title>,<text>來常急急去遲遲。來去吾心亦未知。松梓依依如送客。溪山隱隱待廻期。長程曠野凄風緊。旅壁孤燈永夜思。及到湖居何所有。數叢庭畔傲霜枝。</text>
<title>李延陵挽 三首</title>,<text>前身天上石麒麟。來作淸朝瑞世臣。潤色幾輸辭命際。勳勞偏著亂離辰。淵源有子傳家業。山斗何人繼國賓。城郭悄然耆舊盡。白頭東望但沾巾。</text>
<title>李延陵挽 三首 其二</title>,<text>擢秀文精鍾異專。雲霄獨鶴下翩然。奇才每歎遭逢日。華國爭驚儐接年。顧問久推眞學士。風流親見少神仙。唯餘寶唾平生語。散落人間不盡傳。</text>
<title>李延陵挽 三首 其三</title>,<text>當時魁望絶無倫。擢冠蓮園二百人。伯氏行中情最別。先公席上愛增珍。絲綸館閣瞻前輩。蓬島煙霞忝後塵。莫向南樓懷往事。傷心松月照荊榛。</text>
<title>至後日雨</title>,<text>冬暄至後似春暉。門巷泥深水近扉。日暮汀沙人去盡。滿江煙雨釣舡歸。</text>
<title>吳校理竱挽</title>,<text>淸脩舊德懷如昨。猶及追陪忝後塵。玉樹易凋重可惜。馨蘭難茂轉堪顰。膏肓藥物人間恨。環佩雲霄夢裏身。何處得來何處去。白頭吾欲問蒼旻。</text>
<title>吳䎘挽</title>,<text>少日才名合擅場。獨賢當路又悤忙。關河馹騎人何往。峴首煙霞淚幾行。宸軫重紆優護典。亨衢中輟恨流光。東風二月陽城道。細草新花摠斷腸。</text>
<title>臘後</title>,<text>新春殘臘共依依。小雪寒梅映竹籬。江客欲歸沽酒盡。野禽初返夕陽移。還因畏病休求藥。不用排愁浪作詩。唯有水雲千里夢。綠蓑長笛過天涯。</text>
<title>姜晉昌挽</title>,<text>奕世名家舊搢紳。天扶積善會精神。聞知雅博行猶祕。談論安詳聽更新。酒事每供看易後。仙方安用鍊丹晨。頤期康健顏留渥。聚合團欒席幾陳。都大只今渾似夢。自然長短摠歸眞。淸明近郭煙花動。岑寂斜廊杖屨塵。蘭谷尋芳無異日。佳城埋玉慟新春。衿陽拜掃年年節。不見肩輿喚渡人。</text>
<title>題尹啓基新臺</title>,<text>煙光嵐翠宛當時。添却蒼髥壅腫姿。砌礎周旋排布穩。簷楹蘊藉儉華宜。靑藍潤色眞多事。白首登臨又一奇。安得與君風雨夜。紙窓燈火細論詩。</text>
<title>簡謝咸興閔監司惠問及魚</title>,<text>雪盡梅梢歲已除。故人消息復何如。書銜凍鯉鉤登夕。來趁春江縠漲初。千里片心重記憶。一天明月謾盈虛。斜封刮眼今三度。莫道關河信使疏。</text>
<title>答尹星州善道寄歲饌</title>,<text>別後長相憶。東風又一春。梅花殘雪裏。月色大江濱。寄札依依面。登盤箇箇珍。仍堪侑白酒。得醉岸烏巾。</text>
<title>寄李大方洪州牧見索</title>,<text>得意名區五馬忙。使君行李足光輝。方知水月非新境。見說藍田是故鄕。芳草客程春入野。瘴雲官樹雨連墻。吟哦不以爲州廢。寫破相思日幾章。</text>
<title>寄李大方洪州牧見索 其二</title>,<text>自是通家有宿因。爲添苽葛倍情親。長瞻逸步凌雲日。忝瞯明庭折桂辰。浮世別離那免數。異鄕佳麗又逢春。詩人水部元多事。四達遺墟合掃塵。</text>
<title>寄李大方洪州牧見索 其三</title>,<text>明時竹綬通華省。未是朝廷記憶疏。官長久知靈運似。江山能復永嘉如。魚鹽人物名都會。詩酒樓臺好起居。城畔往來鄕國路。杏花籬落住征驢。</text>
<title>鶴城君金完挽</title>,<text>嗟君義氣堪傾許。衮衮風埃白髮侵。弓馬功名儒士行。死生忠孝丈夫心。長身寂寞埋泉壤。往跡微茫隔古今。日暮江南春草綠。鷓鴣聲裏水雲深。</text>
<title>東風</title>,<text>東風一雨柳絲新。汀岸蒼茫水漲津。春節已深農事作。渡頭舡閣少行人。</text>
<title>朴錦溪挽</title>,<text>十載中間各白頭。逢場衮衮別離愁。扁舟理棹春來約。末路開襟物外遊。榮落悲懽均夢事。島雲江月是風流。竹村煙雨蠶湖水。汀草汀花淚未收。</text>
<title>乙亥三月二十八日。雨中花事盡闌。適金巴江，南汝昂。披蓑偶然相値。仍以小酌送春。翌日卽月晦。不能無情。錄示巴江。</title>,<text>昨日雨中春已去。今朝餞席爲誰陳。雖然携酒猶堪送。嫩綠殘紅是亦春。</text>
<title>謹次權吉川第申企齋韻</title>,<text>吉川中歲號楓園。來往追隨幾款門。巷雪親勞眞聖主。家風能繼亦賢孫。秋堂剝芡茶笙細。夜燭堆花醉語喧。惆悵白頭長憶舊。不堪山月照空尊。</text>
<title>尹陶齋滄浪亭</title>,<text>滄浪亭子屋三間。斷麓無除不設關。影落波心搖滉漾。鑿來山骨破堅頑。疏籬小聚漁農雜。細草平沙眺望閑。莫把暉陰誇萬象。西隣吾亦幸分看。</text>
<title>尹東萊挽</title>,<text>髫丱相知到白頭。算來人事劇悠悠。只今爛熳浮沈外。同是支離老病休。江閣夜深看月苦。樹林春盡聽鶯愁。沙汀咫尺門前路。魂魄經過倘記不。</text>
<title>超然臺</title>,<text>一臥超然萬事閑。這邊何處是長安。疏鍾渡水如忘遠。倦鳥懷棲獨自還。詩句謾從愁裏得。世情渾入夢中寒。江南亦有屛巖社。却奈迷途去住難。</text>
<title>送朴南宮書狀</title>,<text>龍湖鷺水空相望。樞席南宮亦未肩。底事聞君萬里去。不堪令我倍茫然。黃城碧浪磨新鏡。白雪烏蠻送舊年。定是歸來等平陸。波神亦解護行舡。</text>
<title>四月二十八日。繼遊水明亭。</title>,<text>崇禎乙亥歲首夏。余在南湖抱伊鬱。三春花柳寂寞過。滿壁塵絲散書秩。時時欠伸屋打頭。往往欲出無騎率。二三親舊隔重城。欲見相思如楚越。巴江丈人幸無事。月再三來敍阻闊。因風忽得好音耗。有意阿誰謀遠出。平生分義朴義谷。投老深情轉膠漆。吾宗心契竹泉李。篤愛中腸堅似鐵。相携擬作物外遊。好事不待片言決。聯翩騶御辟江路。大都鋪張耆府設。同遊世好復何人。京兆懽兼帶方切。斑衣從事侍造次。附尾虀鹽吾所挈。纖歌本自解隨尊。一笛如何從協律。蓬陰輕揭綠蘋風。最是移舡宜落日。沿洄容與任所如。上下空明橫練匹。遙山點點黛鬟掃。遠樹依依眉目活。呼呶催白不計籌。狼藉杯盤猶未輟。傾懷耽興各忘返。戀戀如與佳人別。還將後期孰主張。繼以瓊琚佳句綴。丁寧不難後三三。但恐傍邊有造物。那知此約竟不食。江水在此尤忻悅。楊花河廣不必抗。蘊藉華軒更奇絶。風流又專主公賢。潤色前遊增眼刮。依然談笑宛如昨。散坐縱橫不成列。茱萸縱欠少二人。獲二新朋堪補失。紅粧絲竹可人謀。煙雨陰晴是誰術。何須水墨借營丘。不用窮賓訴投轄。迷津龍雀束橙林。點綴漁舠閑出沒。呼麻三浦舊傳訛。喚水明亭老杜筆。崖楓砌梅飾後堂。瘦竹寒松助蕭瑟。流名鴨脚不知年。換劫桑田世幾閱。蠶頭千載尙有錄。無乃赤壁相甲乙。停杯一語君聽取。此事難憑俗人說。浮生天地本蜉蝣。富貴繁華俱電掣。風埃膏火但自煎。襆被慇懃空刺刺。華亭朱戶幾處閉。謾使遊人課優劣。吾儕此樂實天餉。從古有心違九八。身閑聞健一何幸。況是襟懷均洞豁。緣何片諾博再懽。尙難玆遊一年一。偸看必不貸到我。欲買那將金萬鎰。飛仙挾遊古云難。玄圃丹砂杳眞訣。虛名驚座亦非關。顧曲當筵羞白髮。但令追隨行樂日復日。靑山不老江不竭。有興携酒輒相喚。解道斯言誠確實。</text>
<title>荊卿 二首</title>,<text>風自蕭蕭水自波。白虹何事又燕家。可憐環柱無窮恨。已兆臨行作短歌。</text>
<title>荊卿 二首 其二</title>,<text>一諾酬恩計已難。悲歌謾說去無還。督亢圖畫將軍首。只爲秦王不爲丹。</text>
<title>送朴右尹秋信使 三首</title>,<text>莫把賢勞強訴私。全才揀得似君誰。操如氷蘗人如玉。名姓胡中慣誦之。</text>
<title>送朴右尹秋信使 三首 其二</title>,<text>憶到龍彎全盛日。嗟君此去倍艱難。九連城外經過路。衰草黃沙夕照寒。</text>
<title>送朴右尹秋信使 三首 其三</title>,<text>雁正南時人北去。關楡落葉擁歸程。千鍾虜酒那堪醉。客裏重陽謾有情。</text>
<title>李密陽挽</title>,<text>相輸傾許舊同遊。聚散中間白盡頭。浮世不堪元衮衮。逝波無賴劇悠悠。棲遑行綬還爲祟。冷落人生豈自由。明發哭君何處送。曉天霜露菊花秋。</text>
<title>九月十五夜小雨獨坐</title>,<text>江城一雨洒霏微。九月凄風振樹枝。可使枯篁傾滴瀝。却愁新菊委離披。村蹊月隱聞厖吠。野渡煙沈濕鷺絲。還憶故園岑寂夜。紙窓燈火照疏籬。</text>
<title>鄭百昌挽</title>,<text>君家舊客無如我。衰病逢場兩禿翁。綵袖幾看桃李會。高門方頌𪚥車容。才華拔萃還非喜。花絮飄風奈易空。輸了百年均夢事。莫將脩短浪沾胸。</text>
<title>次巴江韻</title>,<text>求疵剛怕劇毛吹。應俗還慙見事遲。金闕曉鍾人擾早。白鷗春水夢歸時。平生翰墨欺長物。晩歲峨洋托好期。唯有田園漸蕪沒。白頭濡滯笑何爲。</text>
<title>次巴江韻 元韻</title>,<text>破窓無紙朔風吹。長夜漫漫更鼓遲。莫問南夷與北狄。試看人事又天時。露梁雪馬何能再。淸洞春遊倘可期。不是風流舊伴侶。老年行樂共誰爲。</text>
<title>鄭監司世矩挽</title>,<text>此理元來未可知。冥冥堪恨又堪疑。固將有意如先定。還復無端若戲兒。丞相古碑雲寂寂。兩公荒墓草離離。西郊哭送今三世。頭白何心強作詞。</text>
<title>鄭長淵妻挽</title>,<text>自以門親義。仍兼世分全。賢貞播至行。羸毀損中年。臥席聞新慶。重泉續舊緣。從來桃李實。不耐怨春天。</text>
<title>金景徵之丹陽</title>,<text>作宰煙霞窟。開懷水石間。知君疏吏事。得句卽官閑。玉洞山皆玉。丹砂邑又丹。敲棊待仙客。松竹郡齋寒。</text>
<title>李承旨挽 德溫</title>,<text>芹泮東庠幾竝肩。烏山玉馬又因緣。思來每恨音書罕。老去猶難寢食便。夢裏承明如昨日。人間會合更何年。他時乞暇新村路。一望藍田倍惘然。</text>
<title>鄭俊衍挽</title>,<text>自君來贅吾門後。人事悠悠五十年。離亂仍成中外闊。才名憶藉泮庠邊。棲遲落魄皆由命。短褐黃泉益可憐。山水萬重氷雪阻。白頭西望但悽然。</text>
<title>柳景緝母氏挽</title>,<text>偕老俱尊享。雙難競萃多。只應親戚悼。端合衆人誇。制服從無降。敦情更有加。宗餘嗟獨在。白髮淚滂沱。</text>
<title>崔濬挽</title>,<text>憶昔楊花浦。明珠耀世珍。追隨同隊密。頗復長難親。每悅聯雙秀。還嗟老病身。睽違更永訣。頭白倍沾巾。</text>
<title>金判樞妾哀詞</title>,<text>笄入侯門幾閱秋。梁炊易熟夢須臾。却將恩愛爲根種。還惜因緣祕掌珠。舊澤凄涼餘篋笥。新阡寂寞護楸梧。孤舟落月丹旌遠。獨返樞翁淚滿鬚。</text>
<title>悼崔生瀷 三首</title>,<text>人間此事誠安有。天道胡寧忍可爲。氣宇誤諳宜國器。才華將保脫凡夷。欲忘不得還冤業。常若非眞更訝疑。賴有孤兒與賢舅。情緣不替汝生時。</text>
<title>悼崔生瀷 三首 其二</title>,<text>不忍江干聽竹枝。移家城裏欲忘歸。沙汀細草應抽遍。門巷僑棲更寓誰。遺跡宛如留屐齒。戲滋時復着書衣。平生每悅吾詩句。今日哀詞倘省悲。</text>
<title>悼崔生瀷 三首 其三</title>,<text>而今苦惱還多悔。却是慇懃摠宿因。始托傾輸誰遣送。不如疏遠未情親。形容怳接驚心數。言語疑聞仄耳頻。煙雨杏花寒食節。掩門京口獨沾巾。</text>
<title>挽判決伯瑞</title>,<text>後我生年一紀餘。宋松亭畔舊吾家。天倫序秩呼分別。人事相依若季哥。中歲各牽循俗累。宦游猶復別時多。非關暫蹶皆由命。可是遐齡勝決科。試擢猶人優判長。却催知命損眞和。松池借寓期消厄。梨峴奔班爲服麻。醫拙共言將勿藥。我憂常切劇沈痾。蒼黃半夜重城隔。驚絶長呼萬事何。孤弱滿前看未忍。阡岡難卜向何阿。重思積慶茫無恃。空使三槐報轉遐。衰病頓添君去後。酒杯無復向來賖。南城慘目西州景。寒食煙花掩面過。</text>
<title>江路</title>,<text>江路潛行雨滿衣。杏花村巷叩柴扉。西湖亦是因緣地。白髮東風帶醉歸。</text>
<title>中殿挽詞</title>,<text>乾坤德配御邦家。十四年間助理多。上壽自天宜必佑。臣民無祿奈如何。玄宮一閈嗟奚及。彤管千秋信不阿。白髮霑恩猶未死。橋山西望淚成河。</text>
<title>沈一松夫人挽</title>,<text>憶到當時淚濕巾。只今心事向誰陳。十年泉壤無消息。三月煙花屬暮春。義篤門墻移敬慕。年逾九十保精神。起居憑得常堪慰。凶訃傳聞果是眞。未及經營敦匠事。空慙匍匐等恒人。門應老僕非前面。苫哭賢哀識舊賓。遺業凄涼無淺貯。高堂寂寞掩承塵。如符可待留餘慶。無憾端能稱計貧。素紼悲風看漸遠。生芻宿草恨還新。瞻依舊德今安在。白髮人間影伴身。</text>
<title>示西隣金處士次韻 六首</title>,<text>莫怪寒床夜未眠。疏椽齟齬臥看天。還思髣髴西隣老。破壁僑居又送年。</text>
<title>示西隣金處士次韻 六首 其二</title>,<text>安心宜食又宜眠。萬事悠悠一任天。但使胸中膏火息。仙丹不獨解延年。</text>
<title>示西隣金處士次韻 六首 其三</title>,<text>醒來還醉醉還眠。醉倚南窓夢葛天。斷送煙波無別事。酒舡漁網度年年。</text>
<title>示西隣金處士次韻 六首 其四</title>,<text>有誰料理借龍眠。幻出營丘水墨天。棲跡此間吾已定。白頭宜作老長年。</text>
<title>示西隣金處士次韻 六首 其五</title>,<text>沙禽叫喚渚鷗眠。麗景暉暉欲午天。聽說商舡氷漸解。叢祠簫鼓賽新年。</text>
<title>示西隣金處士次韻 六首 其六</title>,<text>花欲嚬時柳欲眠。流光行近艶陽天。高人咫尺稀相見。閉戶看書日抵年。</text>
<title>簡寄管餉使</title>,<text>別後圓蟾問幾虧。煙花落盡鬢絲垂。只緣王事賢勞急。那顧朋儕去住私。濃綠匝闉官路迥。薄陰遮幰馬行遲。欲知使者功多少。看取沿邊士飽嬉。</text>
<title>送吳錦城 三首</title>,<text>羅浮形勝擅南墟。算到繁雄指未舒。地勢漸卑踰嶺後。民情先見下車初。多因臥閤生庭草。幾處行春問野鋤。定把遺思刊手澤。家家爭寶永和書。</text>
<title>送吳錦城 三首 其二</title>,<text>獻狀江山闢畫圖。天輸物色護名區。遙思繞郭皆脩竹。見說開軒是碧梧。南浦魚鹽連錦里。北城煙火當成都。却將多事爲無事。綘蠟烏絲夜幾徂。</text>
<title>送吳錦城 三首 其三</title>,<text>父老忻忻人吏待。使君行李莫遲遲。閑愁客路時回首。小醉官池幾撚髭。江橘鬪霜秋後沸。女墻扶月夜深移。慇懃手裏梅花信。須擇當窓最愛枝。</text>
<title>韓興君李德演挽</title>,<text>翛然淸福養尊年。白髮滄江岸葛眠。却戀天倫時往返。爭稱地上有神仙。悲懽閱世如孤鶴。安順歸眞若化蟬。從此風光餘二水。渚花汀草沒漁舡。</text>
<title>次韻。送鄭昌胄上舍。二首。</title>,<text>何妨鶴骨擅頎長。已道兒時兀老蒼。人厄任他身外鬧。天葩遲却御前香。離違動作懷添惡。衰病難堪引滿觴。但把陳編勤舊讀。不應閑慢臥江鄕。</text>
<title>次韻。送鄭昌胄上舍。二首。 其二</title>,<text>世事由來衮衮長。只今雙鬢已無蒼。幽蘭在谷猶堪恃。老橘當淮不變香。芳草驛亭煩柳策。野花園圃足瓠觴。相思莫道稀過雁。江月分明照兩鄕。</text>
<title>崔始量郡守挽</title>,<text>哭盡君家父子間。如何老淚不曾乾。聯斑桂籍英聲早。振采薇臺玉立寒。誰料善餘終嗇報。却驚奇寶又收還。松楸寂寞丹旌返。夢裏邯鄲只一官。</text>
<title>丙子五月二十三日大雨後。次湖陰韻。</title>,<text>巷狹蓬蒿客不來。又逢淫潦重嗟哉。官橋敗石移前眼。江路崩沙變幾堆。籬壞枕街看沒馬。草深矮菊委荒臺。薰爐盡日欹眠鴨。無意隣沽喚一杯。</text>
<title>趙壽恒挽</title>,<text>苽葛通家義。因循自爾親。天資雅近道。玉樹照驚人。父子情鍾夕。朋儕夢裏春。猿腸舊無寸。卽此倍傷神。</text>
<title>尹坡興挽</title>,<text>倜儻襟懷偃蹇身。逢場笑語卽天眞。中淹魚稻南江美。老憶親知北望頻。剩致豹金輝九袠。尙餘神采喜同茵。朋遊舊日今朝是。七夕西風淡滿巾。</text>
<title>次蓑老韻</title>,<text>路出東城接箭郊。淸遊歷歷計全抛。天孫此夕偏多感。造物由來亦試敎。風送早蟬如喚客。泥殘語燕已窺巢。經營野酌成何日。浪讀同人第一爻。</text>
<title>次蓑老韻 元韻</title>,<text>十年歸計負靑郊。數頃荒田半已抛。耕月釣雲皆地利。春乾夏潦奈天敎。猶堪社集傾新釀。更被山居改舊巢。一餉團圓誠亦數。秋來重𪚥得佳人。</text>
<title>尹啓基挽 解星文</title>,<text>苽葛門闌夙昔通。見君頭角挹先公。文辭才氣因家世。還往從遊繼舊風。纔拓瓦墟功甫就。却驚舟壑夢旋空。年華荏苒星躔杳。凄斷三更又井桐。</text>
<title>又疊郊韻</title>,<text>聽說新涼入近郊。北窓書冊可收抛。梧桐報序元多事。烏鵲銷魂且莫敎。夢覺虛床燈送暈。夜殘深樹鳥移巢。歸心每與占焦約。佳興今朝已動爻。</text>
<title>又疊郊韻 其二</title>,<text>幽居悄悄當坰郊。祠祿撩人尙未抛。須識坎流因自在。莫將通介問誰敎。高梢滴露縈蛛網。深屋孤螢入燕巢。謾役閑愁占夢事。爐灰畫盡幾成爻。</text>
<title>又疊郊韻 其三</title>,<text>自笑生涯似島郊。吟哦口業老難抛。詞當妙處應神助。句不天成果孰敎。摠爲蟬淸便飮露。却因鳩拙未完巢。思歸但可投簪去。豈待羲經進退爻。</text>
<title>吳龍潭挽</title>,<text>春間遇着槐黃子。語到君家淚已凋。己卯聯行渾寂寂。江南隱德竟寥寥。凌雲逸步空違展。泣血孤魂更孰招。秋水接天消息杳。斷鴻聲裏月如弨。</text>
<title>姜僉正挽 鳳覽</title>,<text>當君臥病西庠巷。藥物時時問所求。出郭聽憑駒背擔。逢人云稅驛南樓。平生悃愊由天與。末路嶔崎坐命休。千里短詞和淚寄。到邊魂魄倘知不。</text>
<title>高掌令挽</title>,<text>同君試院團欒日。松竹黌墻八月涼。從此襟期便傾倒。中間聚散更微茫。風流舊業家聲遠。驄馬浮名電掣忙。怊悵江南最蕭瑟。苔軒梓木鎖荒岡。</text>
<title>送日本信使 金道源○二首</title>,<text>蓮谷乾川慣踏行。省翁荷文舊門生。只今頭鬢渾霜雪。何處風埃說姓名。膠續宿緣憑玉樹。錦收餘割擲金聲。蠻邦倘識君家世。競覩鸞凰一僖驚。</text>
<title>送日本信使 金道源○二首 其二</title>,<text>文華妙選勤宸敎。揀到何人洽稱秤。至拜乃知方獨步。臨分那暇惜離情。行舡近嶼常疑返。異地看花不辨名。努力奇觀收歷歷。歸來傳說詑公卿。</text>
<title>送日本信使從事 二首</title>,<text>只爲從前望實兼。當君此選衆推厭。文身敬客猶閑禮。異俗欽風亦慕廉。瑤草島山冬不殺。彩雲淵浪伏常恬。遙知到處觀瞻聳。玉雪淸楊映帽簷。</text>
<title>送日本信使從事 二首 其二</title>,<text>合取無雙中妙拴。玉皇應識後庭堅。詞華却與年華富。王事宜推使事先。琪樹女墻棲孔雀。瘴雲蠻市雜鮫蜑。傳聞六籍逃秦火。須覓遺經未看編。</text>
<title>送愼三俊谷城</title>,<text>幾度行春問弊耕。當時佳政荷分明。河陽滿郭渾桃李。桐邑遺氓誦姓名。謾使仁風隨轉手。不堪離緖動關情。千峯智異應無恙。好對唫詩說病生。</text>
<title>送吳全尹 二首</title>,<text>昨寫荒詞送長公。羅浮景物會稽同。卽今完府聯紆春。贏得湖州較擅雄。沛里烏程連曠野。驛橋雲幰又秋風。水亭南北渾佳勝。最是蒸霞滿郭紅。</text>
<title>送吳全尹 二首 其二</title>,<text>龍門夙昔登遊慣。況辱餘風托二難。更挹蘭薰新閈接。却添苽葛舊情懽。臨州望秩侔藩節。載路雲煙鑠錦紈。努力政成須報速。待看卿月耀仙班。</text>
<title>仲秋初旬夜坐</title>,<text>視怯玄蝴雪映冠。暮年懷緖轉難寬。古方無效常關病。祠祿猶霑倘濟艱。蟾影欲規霜信度。釀波新漲菊花斑。南湖咫尺重城隔。夢裏煙蓑幾把竿。</text>
<title>八月晦夕。大雨急作。甚於夏潦。</title>,<text>膚才初興薄暮時。凄飆入夜戰庭枝。連簷玉索侵欹砌。沒陌黃流帶壞籬。幾處屯雲憂壟齧。千家點火困床移。還思十里南湖岸。折葦漂荷恣敗離。</text>
<title>次湖陰白馬江韻</title>,<text>滄江落日惹閑愁。蘆荻蒼茫束水頭。綿運欲終渾自伐。奇功坐撫屬誰收。花因國破殘香盡。龍藉臺空異跡留。今古興衰吟未了。暮鍾何處出僧樓。</text>
<title>丙子九秋念八。與金巴江炊飯瓦署而來。</title>,<text>蝸村蕭瑟半無扉。廨屋低欹表舊基。靑瓦拾殘斑入堵。赤泥餘斸呀成池。繁華幾處曾勞費。王謝高堂換盛衰。待與遊人供浪賞。夕陽歸去動吟思。</text>
<title>丙孟冬上弦。南雪蓑諸公來辦軟泡。極其懽洽。夜臥口占。</title>,<text>佳期恃有朋情重。爲掃柴扉候鼎來。味愜僧房供淡泊。心猶少日慣追陪。殘霑僕隷均懽洽。倒罄襟懷各露開。任被傍人嘲壑谷。不妨頹臥鼾如雷。</text>
<title>李知事挽</title>,<text>佳招憶忝後堂茵。樽酒深更翦蠟銀。共說地仙陪款洽。行臨九十倍精神。優閑水部尊榮日。搶攘江都節義辰。怊悵蘆原往來路。蹇驢無復畫中人。</text>
<title>次雪蓑韻</title>,<text>末路可堪刑部仕。前身元是石樓人。三章瀝血天猶動。八節灘聲雨後新。佳月好琴宜共伴。野花山鳥卽相親。慇懃更托同隣友。入座春風當醉醇。</text>
<title>次雪蓑韻 元韻</title>,<text>舊聞白傅辭刑部。去作香山社裏人。乞解三章君又上。思歸一念我偏新。炎塵自與靑門隔。金玉還宜野服親。杖屨相從何日是。園瓜麥酒正濃醇。</text>
<title>再用 二首</title>,<text>自笑支離未脫身。只今祠祿解欺人。生涯末路渾如寄。世事明朝幾許新。沙鳥水禽他日約。藥爐經卷邇來親。同君五十年前義。一味濃薰轉覺醇。</text>
<title>再用 二首 其二</title>,<text>石欄交翠半欹身。產却涼飆慰暍人。階退晩蛩疑失所。壘成斜燕懶營新。淸閑正爲吾曹設。慳祕終輸眼見親。此是毗陵無錫骨。仙方合取釀眞醇。</text>
<title>挹白堂石泉沐髮。又用前韻。時避暑寓挹白堂</title>,<text>千梳日日浪勞身。一沐今朝最愜人。心垢庶幾兼去舊。鬢霜從此莫添新。文逢檄手方知快。爬到仙姑不厭親。斗覺蓬根淸露滿。笑他三伏覓靈醇。</text>
<title>次雪蓑韻 二首</title>,<text>客意驚聞第一蟬。鄕書誰寄洛陽邊。將申魏闕三章血。欲借香山半榻眠。幽檻狹湫楊柳暗。古墻侵潤薜蘿緣。堪憐白髮遲留苦。匝月窮閭雨送年。</text>
<title>次雪蓑韻 二首 其二</title>,<text>節近秋期未聽蟬。朅來僑寓水橋邊。泥融曲巷人過少。酒盡虛堂雨裏眠。爐惹篆薰增態度。壁黏蝸殼費攀緣。遙思叢桂鄕山晩。馳勒招呼又幾年。</text>
<title>次雪蓑韻 二首 元韻</title>,<text>月下鳴蛩雨後蟬。秋聲已到客愁邊。孤吟只解催詩老。微醉還成倚枕眠。滿地干戈無舊業。一竿滄海有新緣。靑門石社知非遠。莫作虛徐枉度年。</text>
<title>麻湖題扇面</title>,<text>沿洄盡日麻湖浦。悵望巴陵夕照中。無限滿舡留客意。世間唯有石尤風。</text>
<title>江檻</title>,<text>碧簾斜拂短簷齊。星漢闌干向客低。從古人生何草草。只今身世轉棲棲。階蟲織露時將晩。江月籠秋夜不迷。舟閣岸沙潮正退。渚花香冷水禽啼。</text>
<title>丁丑六月二十五日。無盡亭感舊。</title>,<text>江水悠悠日夜流。只今何處問曾遊。人生有盡還無盡。風月無愁亦有愁。能復好懷開下榻。幾廻殘醉又登樓。昆明換劫須臾事。獨鶴歸來淚未收。</text>
<title>申安東妻挽</title>,<text>由來世分非今日。又熟遷紗故備知。薰著譽稱隣比誦。化敦遵悅室家宜。蘭芽始慶纔先報。花實春慈奈已悲。更托憐摩留二弱。只應成長足他時。</text>
<title>送首陽牧</title>,<text>西行五馬悤悤意。奉檄知君喜動顏。凋弊繁雄那暇說。卽今忠孝庶兼殫。顚連滿目醫無地。報答關心鬢益斑。格是芙蓉曾御所。吟詩何敢倚欄干。</text>
<title>松竹軒。贈金汝敬。</title>,<text>西林玉馬常來往。懶里高巒亦故鄕。少日交情元不淺。中間消息似相忘。逢人每說新居士。投老貪看古錦囊。正是客堂風雨夕。白頭重對思茫茫。</text>
<title>次光牧朴寒泉韻 六首</title>,<text>尺地相思杳斗箕。曉窓香萼是君姿。從前得喪渾無賴。到此平生各自知。鉛筆眩花燒燭短。女墻吹角閉門遲。關心白髮千莖雪。只爲明時肯爲私。</text>
<title>次光牧朴寒泉韻 六首 其二</title>,<text>虛名從古等南箕。脂粉那容着醜姿。任把淸尊多日醉。非關浮世少人知。新陽至後寒來緊。小雪飛時月上遲。十九轉違筋力退。白頭何術報恩私。</text>
<title>次光牧朴寒泉韻 六首 其三</title>,<text>只保幽閑足箒箕。那從西子借娟姿。天時荏苒空無盡。世事蒼茫摠不知。千里客愁看髮變。一冬書信到家遲。芳心暗向南枝早。爲問陽和亦有私。</text>
<title>次光牧朴寒泉韻 六首 其四</title>,<text>富貴那將較穎箕。山林應笑廟廊姿。寧從費客猶無術。欲問君平倘可知。殘臘殿寒梅意早。薄雲籠月曙光遲。時危剩有忘身地。敢把區區欲自私。</text>
<title>次光牧朴寒泉韻 六首 其五</title>,<text>來亦何妨去不妨。去來堪笑每悤忙。只緣局外無機事。贏得尊前作戰場。交道肺肝輸晩契。世情輕薄屬殘陽。淸時枳棘元非所。謾把治聲徹未央。</text>
<title>次光牧朴寒泉韻 六首 其六</title>,<text>人將歲老亦無妨。世事隨人鼎鼎忙。衰病未堪驅策地。才名曾藉少年場。新春舊臘催殘律。▣▣閑愁屬夕陽。蕭寺雪燈猶有債。可能相約宿中央。</text>
<title>次光牧朴寒泉韻 六首 元韻 二首</title>,<text>文章餘事是裘箕。丹鳳爭看瑞世姿。絶曲豈容啁哳和。孤忠自結聖明知。澄淸姦贓嚴霜早。滌煦瘡痍愛日遲。聾病許丞堪拜起。督郵無乃▣▣私。</text>
<title>次光牧朴寒泉韻 六首 元韻 二首 其二</title>,<text>元宗自考也何妨。錯了都因事事忙。縣道封章嫌出位。郡齋尊酒或逢場。衰容入鏡霜添鬢。寒律吹灰月建陽。縮地無由陪笑語。竹風攪雪夜難央。</text>
<title>漢陰挽</title>,<text>幾年浮世擬箎塤。憂樂悲懽夢糾紛。藻鑑先人偏重愛。蘋蘩吾姊早凋淪。危時盡悴驅馳際。妙歲飛騰翰墨垣。綠鬢台司眞愜望。丹忱王室最銜恩。榮增寶樹瞻觀聳。養極靈椿喜懼年。屬我強情隨玉節。臨程促膝到黃昏。酒論加減仍傾量。心惜分離倍黯魂。得札每勤須勉飯。逢人長說未歸田。牛川晩約纔盈耳。沙阜新居已閉門。非是有眞應自定。死生無愧復何言。儀容木覓山前月。精爽龍津水上雲。好去重泉安體魄。春來披草哭荒墳。</text>
<title>尹雲峯挽</title>,<text>自我知君二十年。向來多少夢依然。嶺鄕書信時相得。湖路追隨更有緣。古縣春廻花寂寂。歸途風暖草芊芊。哀詞一曲悲涼恨。淚洒雲峯夕照邊。</text>
<title>次徐景推解官還鄕韻</title>,<text>君歸得意豈其徐。遺卒離依奈未蘇。湖路落花春後少。峽雲新月夜深孤。煙霞境熟非招隱。琴鶴裝輕可作摸。隔水吾鄕知不遠。布帆那待憶秋鱸。</text>
<title>風詠亭。次漢陰韻。四首。</title>,<text>鷺眠煙定渚風休。一笛西風倚柱愁。夜久氷輪轉寥廓。春來芳草遍汀洲。滄波古木客無夢。黃鶴白雲詩獨留。任是登臨倍怊悵。白頭蕭瑟似淸秋。</text>
<title>風詠亭。次漢陰韻。四首。 其二</title>,<text>淸尊殘醉夜深休。煙露靑楓伴客愁。更遍危欄移坐席。欲吹長笛下芳洲。詩情到底還疑助。勝處從來不厭留。白髮玆遊能復幾。滄江明月夢中秋。</text>
<title>風詠亭。次漢陰韻。四首。 其三</title>,<text>思量無賴幾行休。嶽色灘聲半是愁。玉笛橫邊人倚檻。彩禽飛盡月盈洲。酒船茶鼎風流遠。珠什瓊篇客子留。擬列三王吾豈敢。閑雲潭影謾千秋。</text>
<title>風詠亭。次漢陰韻。四首。 其四</title>,<text>長年客事苦難休。一枕湖亭暫滌愁。驢背夕陽芳草路。鷺絲微雨野棠洲。那堪別後重相憶。恨未當時十日留。安得更尋仙境去。白雲紅樹滿江秋。</text>
<title>完山舊有龍巖亭。廢久矣。一日。余於客舍西軒望見。悠然有欲往之意。卽率營下人。人持一木。不日成之。只四柱一樑。茅以蓋之。如傘如舫云。六首。</title>,<text>如棚如傘復如篷。畫不成形詠不工。客至怳登仙鶴背。人遊疑在水晶宮。灘聲岳色新晴後。橋影川華夕照中。從古祕慳須待發。月波曾與小樓通。</text>
<title>完山舊有龍巖亭。廢久矣。一日。余於客舍西軒望見。悠然有欲往之意。卽率營下人。人持一木。不日成之。只四柱一樑。茅以蓋之。如傘如舫云。六首。 其二</title>,<text>却望飛簷小似篷。坐來排鑿奪神工。蓮華玉井欺仙窟。水國金山笑梵宮。客散岸巾山影裏。夜深橫笛月明中。從今滿壁多璀璨。急寫君詩揭一通。</text>
<title>完山舊有龍巖亭。廢久矣。一日。余於客舍西軒望見。悠然有欲往之意。卽率營下人。人持一木。不日成之。只四柱一樑。茅以蓋之。如傘如舫云。六首。 其三</title>,<text>心如釣叟倚寒篷。跡似齊門抱瑟工。白面敢當元帥府。靑春曾捷武成宮。浮名到底渾閑事。勝會他時入夢中。莫笑醉來空落拓。不妨乖世與天通。</text>
<title>完山舊有龍巖亭。廢久矣。一日。余於客舍西軒望見。悠然有欲往之意。卽率營下人。人持一木。不日成之。只四柱一樑。茅以蓋之。如傘如舫云。六首。 其四</title>,<text>學舍完丘小敵篷。先生綺語笑何工。荒園引興尋陽里。叢竹驚秋紫極宮。詩思亂蛩燈影外。客愁殘漏雨聲中。多君廿載知心處。正似靈犀點點通。</text>
<title>完山舊有龍巖亭。廢久矣。一日。余於客舍西軒望見。悠然有欲往之意。卽率營下人。人持一木。不日成之。只四柱一樑。茅以蓋之。如傘如舫云。六首。 其五</title>,<text>乍剔茅簷替捲篷。何須刳竹問良工。詩聯壁上無雙句。地近仙間第一宮。殘照薄雲明滅外。水聲山影有無中。相思欲共寒泉語。積雨前頭路不通。</text>
<title>完山舊有龍巖亭。廢久矣。一日。余於客舍西軒望見。悠然有欲往之意。卽率營下人。人持一木。不日成之。只四柱一樑。茅以蓋之。如傘如舫云。六首。 其六</title>,<text>一架危簷當揭篷。向來眞眼透天工。詩篇瑟瑟新唐調。峽路迢迢舊楚宮。酬賞足參功上上。品題誰議考中中。君看一曲巴陵勝。亦道人和貴政通。</text>
<title>無盡亭主人挽</title>,<text>五十年間一夢炊。夕陽西下水東馳。高秋九月亭前路。酒綠蘋香無盡悲。</text>
<title>威鳳寺路中</title>,<text>出郭少塵事。翛然淸興悠。秋風何處寺。落日上方鍾。石路高低險。巖川上下舂。仍知簿書裏。空使白渾頭。</text>
<title>赤城院</title>,<text>落木滄江古石樓。寒鴉飛盡水悠悠。今宵定向帶方宿。烏鵲月明人白頭。</text>
<title>高山題窓 二首</title>,<text>昨日分兵送北征。通宵大雪壓山城。未踰車嶺已如此。關塞萬里何以行。</text>
<title>高山題窓 二首 其二</title>,<text>來自壺城又向完。斜陽少醉暫憑欄。竹陰冷薄梅花早。正是窮冬雪滿山。</text>
<title>次喚仙亭韻 二首</title>,<text>微微影落敞危簷。城郭湖山表裏兼。偏愛夜潭移彩舫。却因朝醉下朱簾。煙開近渚芳初動。雨漲晴波綠正添。吹徹玉簫江月白。碧峯如畫鏡中尖。</text>
<title>次喚仙亭韻 二首 其二</title>,<text>危棟飛欄漾綠紅。使君心匠奪神工。佳期物外招仙侶。好事春來起病翁。羈思客情頻北望。野花江燕又東風。明朝不向完城去。留得幷州着此中。</text>
<title>左水營</title>,<text>淸明寒食禁煙愁。南國光陰序易遒。蛟鰐得波吹島嶼。芷蘭經雨暗汀洲。百年雕篆將何用。千里江山足遠遊。誰料半生空作客。白頭長劍倚邊樓。</text>
<title>西生院遇雨</title>,<text>群仙送我西生路。飛渡滄溟萬疊雲。無限別懷無處瀉。滿天風雨助消魂。</text>
<title>漁家</title>,<text>江草萋萋江燕斜。隔波春色在漁家。東風日日吹炎瘴。二月中旬見落花。</text>
<title>松廣寺。贈勵仲。</title>,<text>此地同遊幸與君。幾多浮世謾紛紛。明朝一夢瑤臺路。回首曹溪是白雲。</text>
<title>淸映亭</title>,<text>汀洲芳草喚人愁。南國光陰倦旅遊。寒食松楸長入夢。落花風雨更登樓。湖山處處堪終老。王事悤悤敢少休。賴有主人情款款。竹窓淸夜爲君留。</text>
<title>兵營</title>,<text>元戎美酒趁新晴。南徼歸程且少停。玉帳笙歌春晝永。杏花芳草屬淸明。</text>
<title>贈梁樂師</title>,<text>一身流落蓼花溪。千里思家意轉迷。白髮抱琴烏鵲夜。廣寒風露濕凄凄。</text>
<title>贈巡檢從事</title>,<text>酒爲忘憂醉爲愁。少年能識老夫不。玄都館裏花千樹。折盡爲籌未盡籌。</text>
<title>暄冽丁十月</title>,<text>乍晴乍雨乍飛雪。暄冽今冬最不中。遠岫滄浪髭忽變。窮閻煙火凍和融。破衾欲洗知何賴。故絮還披奈少功。唯憶牛川容膝地。通宵榾柮任輸烘。</text>
<title>曉吟 二首</title>,<text>燈燼飄垂笙眼沸。弊衾重複壓羸身。霜華閃壁寒凝陣。竹影侵窓月碎銀。撾馬踏殘登陌響。杵鼉吟送採柴人。金門靴笏應多思。自笑無能幸葆眞。</text>
<title>曉吟 二首 其二</title>,<text>月波霜彩閃寒廬。城陌蕭蕭曉拆除。窓暈漸呈鷄叫後。井華偏憶酒醒餘。風驚櫪馬關河夢。雪映隣生冷淡書。何處土床猶擁被。豆濃盂粥共盤菹。</text>
<title>次和 三首</title>,<text>黃卷瀬尋塵蠹裏。白頭虛老是非中。常欽雅量傾安石。自笑深尊傲孔融。謾惜流光移舊律。不堪詩課退前功。殘爐雪屋烏薪冷。却憶炎天畏日烘。</text>
<title>次和 三首 其二</title>,<text>複被重綿未庇躬。深藏何似酒杯中。却疑愁陣從風靡。還比春泥帶雨融。都大破除猶有術。等閑身世托無功。堪憐曲士偏蕭瑟。只解簷暄賦蝨烘。</text>
<title>次和 三首 其三</title>,<text>窮閻瑟瑟年華暮。破屋蕭蕭夕照中。窺粟晩禽時獨下。趁暄斑雪未全融。冥行每怕曾三折。白戰誰專第一功。勉把孤芳期永保。當門從古戒鋤烘。</text>
<title>鄭判府事西澗挽</title>,<text>秋間赴哭任存下。蔀屋荒涼旅礗寒。通德泣殘聲欲絶。孤哀淚盡骨餘酸。平生氷蘗終如此。離亂淪亡不忍看。直節淸名留後史。追隨睦愛憶前懽。深誠懇至堪醫俗。雅論丁寧合警頑。九袠康強天足恃。多艱倉卒理難安。遙知病篤應思我。却奈時危竟阻顏。遺墨亂餘猶在帖。微言記處尙銘肝。安知權兆終全吉。莫是神扶賴竟完。淨潔水長山護峙。只應餘慶萃庭蘭。</text>
<title>又疊中韻 二首</title>,<text>試看浮世無窮事。爭敵寒家酒一中。從古艱危須俊傑。幾人廊廟契昭融。時光舊律催灰管。女線新陽進繡功。唯有杞憂忘不得。白頭深夜擁爐烘。</text>
<title>又疊中韻 二首 其二</title>,<text>名園自古占衰盛。華岳從來卽土中。偏憶滿城蜂戶密。幾看深屋燕泥融。堪憐末路丁多難。還愧危時闕寸功。聽說雲臺常候氣。暮霞天際赤如烘。</text>
<title>送韓泰而正朝瀋陽</title>,<text>遼陽舊路今長在。白雪玄氷去更脩。殘律漸消征馬背。朔風偏襲弊貂裘。只緣忠信平生仗。贏得賢勞造次愁。閱盡關河還往若。旗亭幾處勸人留。</text>
<title>雪後次湖陰韻</title>,<text>馬行積縞街心闊。烏啄模糊檜頂危。天際玉簪看歷歷。樹顚豐稼獻離離。獵廻山郭偏乘興。會壓旗亭亦得時。多少世間閑景象。土床還有臥吟詩。</text>
<title>伊尹</title>,<text>釋耒翻然自有莘。爲緣堯舜見身親。遷桐復辟何傷志。率德終爲後覺人。</text>
<title>老聃</title>,<text>至人明哲貴同昏。身隱何關道隱尊。留得五千將底用。不如牛背去無言。</text>
<title>魯連</title>,<text>莫道經營唯賈豎。魯連猶費較量心。一言千載無窮價。爭敵平原萬萬金。</text>
<title>項羽</title>,<text>被紿田夫卒陷身。楚歌皆是漢家人。江東急渡王休信。亭長嘵嘵亦不眞。</text>
<title>次和金一叔</title>,<text>駸駸暮律強驅傳。忽忽思君懶擧巵。謾惜前山看向夕。幾回孤燭坐移時。撰碑造次其何敢。讀律平生所未知。從古無能眞第一。只宜林下退而之。</text>
<title>范增</title>,<text>由來合變貴攀鱗。豈必膠常謾殞身。不向蜀中眞誤計。信平俱是楚亡人。</text>
<title>雪月 二首</title>,<text>少日逢辰興欲顚。玉山爐畔幾聯翩。如今雪月交輝夜。擁被寒床獨不眠。</text>
<title>雪月 二首 其二</title>,<text>居在通街十字坊。雪華蟾彩共蒼蒼。何當策馬誰家去。倒盡床頭若下香。</text>
<title>送李鴻山</title>,<text>從來枳棘元非所。莫是時危未顧身。急手撫摩容有術。關心簽發奈無因。得閑書卷堪揩眼。餘事溪山足養神。聽說淸寒遺舊躅。碧峯深處好安眞。</text>
<title>丁歲立春</title>,<text>舊律駸駸何處去。新陽鼎鼎此間來。憂愁盡散歡娛進。筋力增強少壯廻。門獻德言爭膾炙。盤呈妙錯稱鹽梅。供晴雪月堪乘興。欲向當爐喚酒杯。</text>
<title>次東陽藍湖韻</title>,<text>白首秦城又見春。故園歸思繞朱陳。山連斗峽開雙扇。水到藍湖欠一塵。佳境對誰淸似鵠。好詩吟處助應神。東風解蟄無多日。共作煙波得意人。</text>
<title>朴知事重老挽</title>,<text>憶昔南潮停棹夕。芷蘭煙雨滿江干。佳期鄭重公專辦。醉話團欒各盡懽。此會定應他日道。衰年能再勝遊難。俄聞意外先嬰疾。尙冀神扶庶獲安。底事兵戈値離亂。不堪山水阻間關。常思霧露眠飡苦。況復窮遐藥餌難。惡耗竟憑風便得。驚呼何耐淚傾彈。巍銜每信重階遠。餘慶終輸二鳳完。耆席毀來人又逝。稀齡踰裕慟猶慳。丹旌北上增迢遞。白首東村斷往還。臨穴永孤雲送哭。照樑空對月疑顏。凄涼不盡今生業。來世分明倘更拚。</text>
<title>睦江陵挽</title>,<text>平生偶托難爲契。篤愛忘形一味同。擺脫不關浮世事。淸修端有古人風。名家舊業傳逾遠。竝舍平居樂益融。露冕風煙催白髮。雲霄環佩耿丹衷。常疑麴糱還多損。豈料文章竟數窮。欲問何如危已劇。奚嗟及矣牖難通。庭蘭孑孑容添悴。池草迢迢夢已空。從此寒杯那獨把。不堪遺墨謾留筒。逢人但道虧聯玉。歸札何言報二公。園巷悄然寒食近。杏花隣笛夕陽中。</text>
<title>送鄭龍岡</title>,<text>扈蹕孤城憶丙年。共君氷雪枕戈眠。仍携北闕三更被。旋着西關五馬鞭。千里客愁春色外。一天寒食雨聲邊。生陽館裏挑燈夜。想到仙風倍悵然。</text>
<title>次朴侍郞在瀋陽寄韻</title>,<text>却算蒼黃歲月悠。于今百病倂千愁。堪憐白髮餘開府。見說新城作帝州。絶域共誰長日遣。閑田同我幾時求。春風又送兒爲質。想到床前宛對不。</text>
<title>寄曺侍郞雪汀</title>,<text>自愛淸氷映一條。況紆塵榻屈曾勞。任辭歡伯專詞伯。合把民曹喚水曹。僑舍岳雲時柱笏。退朝花雨幾沾袍。何當共借禪房夜。細和新篇峽漲濤。</text>
<title>再次送展掃之行</title>,<text>厭却風埃踏廣條。坡翁先道謂公勞。閑情比我無多對。詩態如君有幾曹。松梓白雲陰故里。驛亭靑草映新袍。慇懃欲向城南送。只欠離筵唱薛濤。</text>
<title>送盧學士南歸 二首</title>,<text>正是灘聲怯建溪。客窓何處聽晨鷄。草香侵袖征駒小。花氣吹途戲蝶迷。壽賀但思須趁節。離懷何暇惜分携。丁寧大老曾行地。主紇龍湫有舊題。</text>
<title>送盧學士南歸 二首 其二</title>,<text>如何綽綽催南轄。掣電團蒲曳履廻。但惜丘阿桐不實。非關野徑草無媒。明窓細字偏多味。古澗淸流絶點埃。莫道兩鄕金玉少。只應心晤在靈臺。</text>
<title>送鄭穩城 二首</title>,<text>家對終南管燧祠。北來安否我先知。當吾捲箔思君處。正是譙門夕拆時。</text>
<title>送鄭穩城 二首 其二</title>,<text>北路迢迢南路賖。綠楊煙雨暗征蓑。春風亦是無情思。落盡關山處處花。綠楊驛名</text>
<title>又疊濤韻</title>,<text>只解陳篇昧玉條。三章恩許息身勞。思歸可待因臚膾。任懶何妨喚馬曹。書榻日舒添晝課。麝篝灰暖浥朝袍。春貧不與當壚約。臥聽茶笙咽細濤。</text>
<title>送林中書乞暇還鄕</title>,<text>迢迢庾嶺疑蘆嶺。落盡梅花夏景鮮。篁竹芭蕉會津雨。樓臺聚落錦城煙。中書小杜風流地。象胥淸尊去住筵。恰暖蒲團還北上。未如元不到家賢。</text>
<title>將往湖上。贈雪蓑。二首。</title>,<text>忽謾槐安夢已遒。圖書催束拂塵裘。三章懇至蒙恩許。一棹蕭然泝上游。世亂孰當天下事。身閑聊辦死前休。逢人倘問吾行止。白髮煙蓑雨滿洲。</text>
<title>將往湖上。贈雪蓑。二首。 其二</title>,<text>年華苒苒去還遒。瘦骨稜稜未勝裘。却向城南辭尺五。旋從水北任優游。君平在世偏誰棄。張翰逢秋便覺休。只是神交無遠邇。不應東閤杳滄洲。</text>
<title>次贈李參判太學士</title>,<text>却算詩曹更有疇。誦君佳句頰先秋。華滋當吸三危露。強挽如張百笮舟。堊鼻自然輸妙斲。寒醅那用借銷憂。霜淸石出方知是。不待繁陰乍隱洲。</text>
<title>次贈李參判太學士 元韻</title>,<text>突塵處處拆田疇。禾半成枯麥未秋。北闕香傳楮子島。東湖人上木蘭舟。微誠敢望神靈格。上帝應傷聖主憂。不待薦杯先有感。好風吹雨滿汀洲。</text>
<title>自二月不雨。至五月初九日始小雨。呼韻。兒輩識喜仍示。</title>,<text>霡霂東南釀好風。甘霖難救已傷農。滂沱願洽縱橫畝。不擇公私與上中。</text>
<title>送金員外以新恩歸省</title>,<text>膾炙佳篇吐綵虹。牛躔紫氣掃蒼穹。恩榮擁路溪山動。猴玃排場里落空。密密縫勞酬豈易。搖搖心切願隨通。遙知漸近門閭日。不待先聲喜已融。</text>
<title>送蒼然主人還峽裏</title>,<text>月峽迢迢斗峽漫。汀沙寂寂島沙寒。不嫌灘淺舟行澁。贏得詩慳字下難。舊事槐安供夢覺。新期麥熟倘身還。西風掛席無先後。及到鷗盟摠一般。</text>
<title>送沈濟牧</title>,<text>派憶靈川卽是源。向來苽葛恰稱繁。晨星到此無多在。舊義憑君一倍敦。剛恨人生少開口。不堪離亂又銷魂。輕帆駕浪須珍重。只保鶉蛙未變存。</text>
<title>疊漫字韻</title>,<text>朱門懷刺幾多漫。白鳥江天五月寒。酒到忘憂仍作祟。才如辦事敢辭難。疏籬綠樹新蟬澁。落照靑山倦鳥還。從古驕人貧賤可。不關人貴友顏般。</text>
<title>贈金燕岐</title>,<text>溪山十室野翁隣。老守銅章當食貧。世亂偏知輕闊別。官淸亦足養心神。浮沈末路情逾篤。苽葛平生義益親。蘿月象池空入夢。白頭同是未歸人。</text>
<title>送湖西金按使</title>,<text>欲向河橋望去輶。河橋楊柳暗汀洲。行裝玉節千山外。離思銀床一葉秋。錦肆風煙餘物色。名都形勝冠湖州。分明憶昔懽娛地。依舊滄江拱北樓。</text>
<title>戊夏。出見東湖石樓舊址。</title>,<text>廿載經營小石樓。居然空復雪渾頭。水從雙澗東西合。巖劈層除上下幽。逸步已從謀口去。殘粧那肯戀人留。還疑化却千年鶴。月滿江城認舊遊。</text>
<title>次沈尙書學而詩帖韻 三首</title>,<text>那妨苦李倚途傍。只怕黃流汚半塘。靑草任他新鼓吹。白頭無賴舊滄浪。堪憐藥物侵楡境。強束支離滯洛陽。直是賖錢便酒買。賜湖何必誤知章。</text>
<title>次沈尙書學而詩帖韻 三首 其二</title>,<text>淸愁日日減腰圍。破壁寒床却暫依。野馬何須空自別。山禽猶道不如歸。詩來碧樹收朱夏。夢覺緇塵點素衣。會待江湖秋水闊。布帆曾約莫相違。</text>
<title>次沈尙書學而詩帖韻 三首 其三</title>,<text>迢迢雙峽大江潯。雲物蒼蒼雜桂林。翠壁嵳峨刳鏡面。玉簪依約蘸江心。遙知舡閣長年懶。正坐江霖十日陰。聽說上流時漲急。釣臺千尺倘平沈。</text>
<title>又疊 三首</title>,<text>玄花剛怯字偏傍。一鑑天雲未辨塘。愁處有時還酩酊。世間無事不滄浪。年華苒苒隨流水。野色依依趁夕陽。恩許浩然吾已得。廟堂應亦笑三章。</text>
<title>又疊 三首 其二</title>,<text>自笑頳犀謾十圍。一官祠祿更何依。不堪孤嘯仍多病。誰向扁舟送獨歸。欹枕午慵欺粉趐。別巢秋思動烏衣。唯餘咄咄胸中事。算了從前八九違。</text>
<title>又疊 三首 其三</title>,<text>荒園數畝水西潯。饞獠應殘小竹林。新漲何時飽帆腹。餘炎不解放蕉心。忘懷且可聊消日。顧影非關強就陰。只有東歸夜夜夢。白鷗秋水暮煙沈。</text>
<title>趙日章乞赴興郡。求詩於鷺湖十里之外。書以送之。二首。</title>,<text>重筵撤對從容後。進退知君綽已寬。只爲寸誠偏愛景。豈因多事暫求閑。千山積雨疏蟬咽。九宇淸霜斷鶚寒。却恐春明非隔遠。旋勞尺一又何慳。</text>
<title>趙日章乞赴興郡。求詩於鷺湖十里之外。書以送之。二首。 其二</title>,<text>辭燕翩翩叫雁斜。秋懷客恨正如何。還驚一紙千金信。來破重湖十里賖。心事久知投似水。世緣剛笑薄於紗。回書定及中途見。亂樹長亭住馬多。</text>
<title>朴魯直還入瀋陽</title>,<text>遼陽本是朝天路。此別寬心強盡杯。雁正南時人北去。家無着處夢常廻。平生自信腸餘鐵。卽席難堪淚滿顋。早識逢場還卽送。未如初不到京來。</text>
<title>李領相挽</title>,<text>居叨竝閈游同泮。五十年前夢杳然。誰料瞥間成老大。却從塵後望神仙。頻驚陋巷勤臨過。每荷情詢及食眠。苦節盡輸夷險際。淸名方信始終全。敦恩亟問勞宸念。靳慗稀餘奈彼天。木稼逞災台蝕彩。里舂休相市空廛。易名循實論何異。傳業憑阿緖必綿。燕雁帶書無處達。駱峯銜月向誰圓。松山杳杳歸魂遠。江水盈盈滴淚漣。那復小齋迎接膝。荻花秋雨鎖寒煙。</text>
<title>送金友益餘美 二首</title>,<text>憶上淸虛忝作廉。當時全盛動稽淹。銀脣紫蟹登盈豆。白雨靑山捲半簾。邑負譙門饒庇賴。疆臨斥鹵擅魚鹽。施爲接應渾能事。莫放秋霜浪着髥。</text>
<title>送金友益餘美 二首 其二</title>,<text>從來慣識湖西路。曠野長天接浦隈。紅稻晩風無限院。靑楓落照武陵臺。人生五馬榮爲至。行色雙旌興已催。誰遣同程又分手。不堪離思倍難裁。</text>
<title>牛川舟中</title>,<text>孤舟煙浪雨蕭蕭。睡起蓬窓意不聊。巴峽夕陽帆去遠。穆陵秋色雁飛高。前身蓴膾偏思剡。末路萍蓬老客遼。京洛舊遊霄漢外。一書能得到江皐。</text>
<title>孤舟</title>,<text>孤舟成夜泊。北固暝鍾時。客意和鷗夢。閑愁入鷺絲。峽深星見少。灘遠水聲遲。世亂兼身老。那堪涕泗洏。</text>
<title>一棹</title>,<text>一棹牛川泝上波。望中漁戶是誰家。滄江白石秋容早。夕照靑山霽景賖。樹木尙餘離亂後。舟船猶復往來多。重游十二年前客。爲問溪巒倘記麽。</text>
<title>瞿塘 三首</title>,<text>瞿塘峽口灘流急。辛苦靑楓繫短篷。高寺雨聲秋色外。斷鴻霜氣月明中。西風瑟瑟人無寐。東洛迢迢信不通。任是江湖空滿地。白頭誰作老漁翁。</text>
<title>瞿塘 三首 其二</title>,<text>暫稅牛村逗倦征。客邊無事不愁生。年華半入灘聲杳。詩思偏隨雨後淸。書斷洛陽孤雁冷。夢廻燈下一蛩鳴。明朝又指湖西去。秋草寒川閱幾程。</text>
<title>瞿塘 三首 其三</title>,<text>名區景物曾聞久。到此方知愜勝遊。峽雨乍鳴山帶晩。江雲先濕水菱秋。移居宿計因專壑。盡室輕裝不滿舟。纔脫世緣皆物外。不應眞計在丹丘。</text>
<title>送沈襄陽</title>,<text>此老相知四十年。向來高義薄雲天。事從世在何曾了。情到離時倍惘然。多病自憐常作蟄。勝遊人道是登仙。洛山杜宇梨花月。安得淸宵對榻眠。</text>
<title>贈德隆 二首</title>,<text>千方菴在白雲裏。遊釋數群來住筇。時有雨聲遙度壑。絶無塵響到中峯。</text>
<title>贈德隆 二首 其二</title>,<text>夕陽芳草小橋路。山影倒溪溪影明。知有寺門何處是。百花深裏數鍾聲。</text>
<title>次洪陽伯韻 二首</title>,<text>知君佩綬未言歸。只爲高堂舞綵衣。亦是吏中甘作隱。不妨東洛夢全稀。</text>
<title>次洪陽伯韻 二首 其二</title>,<text>明朝又向洛陽歸。三月輕寒襲弊衣。花柳滿城誰共醉。春風搔首鬢毛稀。</text>
<title>送崔重望南原</title>,<text>歷歷湖南舊遊地。帶方形勝冠湖南。蛟龍破堞雲煙古。烏鵲橫橋水月涵。妙割江山還有助。先聲父老飽曾諳。千峯智異無窮賞。暇日藍輿倘試探。</text>
<title>贈尹慶州</title>,<text>從游自少忝升堂。兄以呼君我弟行。離闊有期還復聚。聖恩無際曷能當。梅花畫閣春猶早。綵袖華筵日正長。未死此生餘不肖。白頭風樹恨茫茫。</text>
<title>次友人郊莊 七首</title>,<text>別墅何爲負郭傍。中書元是貳公堂。分明此日香山社。正似當時洛水莊。花發近階深院落。客來危檻俯池塘。都門咫尺猶堪隱。不必江南有樂鄕。</text>
<title>次友人郊莊 七首 其二</title>,<text>盡日淸遊曲沼傍。夜深殘醉宿虛堂。論交自有忘形地。告老那無學稼莊。新蝶拂香蔬遶屋。亂蛙爭響草連塘。脩然十里城東麓。綠樹柴門似故鄕。</text>
<title>次友人郊莊 七首 其三</title>,<text>苦實由來在路傍。茅簷容膝當金堂。知君亦有三生習。喚我同尋十里莊。新竹拂長堪過戶。小荷抽短不盈塘。村翁竟夕來相逐。只爲高風善一鄕。</text>
<title>次友人郊莊 七首 其四</title>,<text>策馬郊岐未覺忙。世間何處少華堂。詩書自是儒家事。花竹還宜隱者莊。春盡綠陰閑閉戶。月明長笛醉臨塘。歸來一枕依俙夢。但記風煙不記鄕。</text>
<title>次友人郊莊 七首 其五</title>,<text>執箒騷壇意已忙。菲才何敢望升堂。多慙醉筆橫斜字。漫汚仙翁水竹莊。堤柳碧濃鶯戲幙。渚蒲香細鷺眠塘。從今隙地如容借。白髮烏巾當返鄕。</text>
<title>次友人郊莊 七首 其六</title>,<text>漢水從遊廿載忙。只今那分更登堂。堪憐白髮渾無賴。聽說靑門別有莊。疏雨夕陽牛背篴。綠陰芳草檻前塘。追隨附尾平生願。却愧難言似互鄕。</text>
<title>次友人郊莊 七首 其七</title>,<text>不喜佳人倚市傍。還嗤來客借中堂。猖狂不害扶名敎。雅量何妨賭野莊。更値初晴添物色。想應新漲滿溪塘。重携信宿前期在。急命巾車往問鄕。</text>
<title>驪城君挽</title>,<text>嗟吾冠弱君猶丱。中歲飛騰若後先。自是心情無畛畔。定應苽葛亦寅緣。聯翩父子朱輪日。輝映雲煙綠鬢年。怊悵向來榮樂地。不堪含淚過門前。</text>
<title>次一松韻 三首</title>,<text>薄雲微雨晴郊坰。花欲冥冥柳欲靑。爲問披蓑緣底事。一杯來慰主人醒。</text>
<title>次一松韻 三首 其二</title>,<text>斷麓平原作一坰。孤村小雨麥靑靑。農人喜說豐年瑞。今歲應無處處醒。</text>
<title>次一松韻 三首 其三</title>,<text>耽詩癖似柳西坰。愛酒心存竹葉靑。莫笑秋蟲吟更苦。不堪愁與醉無醒。</text>
<title>次一松韻 三首 元韻</title>,<text>壺酒慇懃出遠坰。春風滿座眼俱靑。百杯盡向鵝仙酌。傍有高人任獨醒。</text>
<title>又次 二首</title>,<text>立馬春泥問野坰。相公封號舊城靑。逢場說我年來事。十日尊前一日醒。</text>
<title>又次 二首 其二</title>,<text>晩出城南十里坰。渚蒲芽白水蘅靑。林間自是忘機地。縱有狂言不怕醒。</text>
<title>戲題藏軸</title>,<text>藏也藍之釋。中臺臥白雲。如何頻到洛。一歲再敲門。水色霜髭洗。山光碧眼分。池邊半餉話。鄕思劇紛紛。</text>
<title>送朴重老謝恩使</title>,<text>故人於世幾人存。我二人簪雪已渾。萬里燕京非近路。一行遼薊好驅轅。時危到底那容說。世事從今不欲聞。佳菊爲君勤手植。待花開日是開樽。</text>
<title>凝原君挽</title>,<text>天扶積德報家昌。大貫凝川是密陽。奕世簪纓元藉藉。到公榮福鎭堂堂。躬行共說風流篤。頤養寧知歲月忙。怊悵江心好時節。黃封空帶去年香。</text>
<title>船上</title>,<text>危亭一宿思依依。畫棹朝陽是去時。却被江神憐遠客。暫敎微雨濕征衣。</text>
<title>洛中</title>,<text>際曉淸川聽棹歌。日高重渡控江波。秋陰漠漠稻花晩。客路悠悠人鬢皤。愁處有詩留館壁。別來無夢到鄕家。遼陽漸近箕城遠。千里龍灣十日過。</text>
<title>雨氣</title>,<text>雨氣從何處。嘉山郭以西。遠山雲黯黯。平野草萋萋。久客愁程滯。羸驂怯路泥。郵童喜相語。斜日放前堤。</text>
<title>迎薰席上權郭山東歸</title>,<text>與君離合幾悠悠。到此開顏亦不謀。千里塞天風雨夕。一場萍水燕鴻秋。長卿久病緣消渴。季子輕裝只弊裘。東路定逢相識問。白頭愁倚薊門樓。</text>
<title>林畔館</title>,<text>沙程細草馬行宜。十里濃陰翠撲絲。世上若無離別苦。春來安用短長枝。遙村瑟瑟寒煙少。畫角依依落月移。怊悵客懷人不問。曉窓孤燭獨題詩。</text>
<title>鎭江</title>,<text>朔風衰草動邊城。迢遞關雲萬里平。何處月明人不寐。夜深吹角鎭江城。</text>
<title>謹次義順館韻</title>,<text>萍蓬處處却誰依。大地茫茫隻影微。塞雁欲來天更遠。邊霜乍緊葉全飛。三江積氣連秋色。萬里羈愁對落暉。聽說淸河傳報急。單于猶未解圍歸。</text>
<title>見八憶詩。寄丘游擊。</title>,<text>八憶詩中早挹馨。隔河相望倍盈盈。只應今夜重江月。分照關山兩地明。</text>
<title>聚勝亭</title>,<text>畫角吹殘城拆巡。關楡風急葉飛頻。滄江落月三更夢。白髮明朝萬里身。心膽早知唯有國。別離何用浪沾巾。自從來往征西府。家在秦中度幾春。</text>
<title>次楊參政棲霞樓韻</title>,<text>聽說名園合把杯。朱扉爲喚主人開。天涯落日孤蹤遠。薊北新秋一雁來。荷淨晩塘滋白露。客歸幽逕斷紅埃。吾鄕亦在南雲外。水石柴門長草萊。綠陰華館是誰莊。定取蘭荷作佩裳。客鬢頓忘今日白。園花須趁早霜黃。遙知別後千山隔。更想春來百卉香。烽火暫驚非害事。犬羊從古自來王。</text>
<title>呈楊督府鎬</title>,<text>一騎秋風萬里身。有誰憐我鬢如銀。卽今四海專征老。曾是三韓再造人。銘鏤未忘期結草。天淵難接但沾巾。若爲化得寒蟾影。流照中宵玉帳塵。</text>
<title>贈表憲。時居西江云。</title>,<text>醫老方神將老良。斯言雖俚亦周詳。艱虞此日誰休處。七十餘年尙倔強。孤燭曉窓依薊館。白鷗秋水杳江鄕。東歸倘趁重陽節。會折黃花作一場。</text>
<title>贈朴仁祥</title>,<text>鴨水初逢日。燕山再入時。爰傾片言諾。似得十年知。善謔何妨事。相規亦勉爲。同吾二三子。陳蔡亦能隨。</text>
<title>庚七望夜坐</title>,<text>銀漢蒼茫落月低。起看涼雨洒凄凄。陰蛩亦解愁人意。故向窓前竟夜啼。</text>
<title>鷺梁李察訪挽</title>,<text>交傳臭味踰三世。居接隣墻又半分。得酒不憂無好客。開懷何幸有夫君。汀洲漠漠迷寒雨。臺觀寥寥但白雲。從此湖亭吾欲賣。月明漁笛伴誰聞。</text>
<title>金地南佐郞弟挽</title>,<text>平生員外論心友。是以芝蘭飽挹薰。至行竟爲無命地。淸名誰徹有才聞。殘書廢硯餘寒榻。白璧靑山鎖斷雲。騎省悄然衾被冷。不堪孤雁怨離群。</text>
<title>李留守挽 二首</title>,<text>哭送椿尊猶昨日。當時情緖若爲寬。却將浮世存亡淚。洒盡人生父子間。八座巍班兄及弟。聯珠榮綵喜兼懽。同遊舊客今誰在。算了風埃一病頑。</text>
<title>李留守挽 二首 其二</title>,<text>別日悤悤爲見尋。移氈款款去留心。蒼茫惡耗猶難信。凄斷哀詞強獨吟。遙嶼白波秋濟闊。片帆舟旐水雲深。他時冠岳經過路。宿草斜陽淚滿襟。</text>
<title>謝許留守來訪東郊。仍赴江都。二首。</title>,<text>相逢各自翻疑夢。喜過同城逐日看。野色依依時節晩。情談刺刺去留難。黃鷄玉露驚携遠。薄黍淸蔬愧具寒。送罷柴門仍獨望。亂蛩衰草在秋壇。</text>
<title>謝許留守來訪東郊。仍赴江都。二首。 其二</title>,<text>江華往事吾能說。任是天爲豈坐謀。苟欲掄才宜考實。若言僉擧果誰優。城池落照人家夕。洲渚寒聲雁陣秋。公退有詩須寄我。不應看月浪登樓。</text>
<title>雪蓑挽</title>,<text>屬我郊墟閑寂寞。聞公羸瘁恐難支。固應關數知無奈。猶復牽情望或醫。訣語已低那衮衮。辭時強惜且遲遲。只今都大空何有。能卜他生倘更隨。苦節由來根所賦。淸名身後竟誰疵。飛騰步武超霄漢。洒落詩詞絶等夷。螢榻衾連嗟幾日。桂園魁望洽當時。頤鬚同隊人間樂。肝肺通家世上知。每到逢場常似昔。却因談處便忘衰。銜巍躋冢還非足。壽裕踰稀慟欠頤。幸托賢床奚憾事。重憑令姪慰端思。童烏帶絰看差長。通德凄涼若未持。一判存亡兼聚散。萬重雲樹隔參差。餘輝掛屋疑顏色。遺札留箱撿手滋。夢裏梨街迷舊路。席邊荷雨暗秋池。春來一棹滄江渚。淚濕蘋花獨薦巵。</text>
<title>宋知事挽</title>,<text>五松亭下平居日。跬步源源閈接連。賃舍詩書時對榻。朋遊黌泮動隨肩。浮沈入夢渾閑事。夷險追思更杳然。一疾認非關大命。專城猶足養餘年。驚呼苦淚難剛制。凄斷哀詞倘可傳。雲樹萬重無限思。他時披草哭荒阡。</text>
<title>庚辰十月初五日。齋宇三間適成。亦是私幸耳。</title>,<text>經旬始斷斧斤聲。容膝完來轉愴情。咫尺松楸常對越。深秋霜露況凄淸。山阿寂歷閑多日。離亂微茫困此生。只是羲軒時入夢。北窓脩竹笑淵明。</text>
<title>九月</title>,<text>九月鷹風振樹柯。蕭森景物正如何。靑山不改寒松色。明月空餘古桂華。亂後鄕隣煙火少。平時田社會遊多。却將人事占天意。可耐中宵涕泗沱。</text>
<title>庚辰至月初九日冬至。自八日大雨成霖。十日似霽。十一日又作。暄暖如春。頓無晴候。</title>,<text>至日明朝是。渾山雨作霖。千巖雲脚暝。萬壑水流深。恰似催花意。還如潤物心。干戈塵漠漠。天地日沈沈。</text>
<title>夢見亡友</title>,<text>闕角蒼蒼曙色微。風雷喚仗引朝儀。只應金石無幽顯。贏得追隨宛昔時。江草雪中抽好思。山花春後動盈枝。懸知淚土沾餘慟。準擬停舟酹一巵。</text>
<title>辛正五日。閱家中箱簏。見鄭西澗丈次鄙詩韻近體二作。世亂恐其或失。以手墨本紙。因便還其賢胤安城倅復吉甫。感而次之。復吉登文科閱臺省。今佩安城綬云。二首。</title>,<text>憶昔城西還往日。醉談醒語百無妨。居然擧世心知斷。已矣重泉體魄藏。行處獨憐常畏影。坐來猶怕却生芒。空聞塞外頻傳警。誰任圍棊賭墅莊。</text>
<title>辛正五日。閱家中箱簏。見鄭西澗丈次鄙詩韻近體二作。世亂恐其或失。以手墨本紙。因便還其賢胤安城倅復吉甫。感而次之。復吉登文科閱臺省。今佩安城綬云。二首。 其二</title>,<text>窮達在天元有數。浮沈隨分也何妨。只緣衰境便鳩拙。豈向明時幸蟄藏。溪脈欺氷迎暖晷。草心衝雪媚句芒。于茅綯索農家事。更趁餘閑促蓋莊。</text>
<title>高巒夜坐</title>,<text>吾行剛笑似磨驢。來往團團戀舊居。樹木護抉霜露後。丘原依保亂離餘。潮生極浦轟仙樂。月到層霄盪素虛。窓竹萬竿誰所種。子規聲裏坐看書。</text>
<title>寄甑峯居士</title>,<text>爲問甑峯老居士。邇來閑暇倘思余。春懷轉與秋懷似。尺地偏勞遠地如。窓竹免敎饞獠損。庭梅能趁老蟾舒。慇懃莫負溪邊約。衰病猶堪策蹇驢。</text>
<title>寄薇亞趙藥泉</title>,<text>尺一驅人意已翩。長安西指杳雲煙。非關別緖閑多事。只爲明時賀得賢。須識敢言行則道。不應能料費於前。唯餘白髮江潭客。汀草汀花倍惘然。</text>
<title>金燕岐閱波亭</title>,<text>當君解綬歸田日。屬我閑尋寂寞濱。臨水小亭眞妙絶。閱波新扁更精神。桃花近渚魚吹浪。篛笠空洲雨滿蘋。時有晩風來散百。一杯相戲鏡中人。</text>
<title>知足軒八詠</title>,<text>深紅淺綠競毿毿。聖岳之東足榭南。不爲滿山新灼灼。風流誰喚舍人巖。</text>
<title>知足軒八詠 其二</title>,<text>昨夜陰風雪作團。豆荄灰下沒層巒。天公好事還多戲。留着瓊花二月看。</text>
<title>知足軒八詠 其三</title>,<text>騎牛遠遠下長坡。手抱蘆笳背綠蓑。一夜東風吹雨過。滿郊芳草夕陽多。</text>
<title>知足軒八詠 其四</title>,<text>自將饘粥度朝昏。汗滴田中不廢耘。謳處只緣愁苦遣。華堂還作好音聞。</text>
<title>知足軒八詠 其五</title>,<text>輕薄羅紈濕不飛。玉峯千疊映依依。主人晨起燒香處。看到朝陽照竹扉。</text>
<title>知足軒八詠 其六</title>,<text>春廻無處不開花。燕入尋常百姓家。要識太平閑氣像。請看煙火擁靑蘿。</text>
<title>知足軒八詠 其七</title>,<text>隱隱疏林度晩風。綠煙如畫掩禪宮。紗籠故事傳聞久。莫是齋堂飯後鍾。</text>
<title>知足軒八詠 其八</title>,<text>靑娥氷粉拭秋光。雁叫西風一夜霜。贏得奪霞千錦段。若爲歸補舜衣裳。</text>
<title>次外祖父貞簡公楊口縣題詠韻</title>,<text>勞馹無成笑此行。謾將旌節仗虛聲。爭留主守多仁愛。自顧吾身乏建明。十里桑麻欣得雨。數村煙火賴安生。山腰墾盡靡餘力。地瘠堪嗟餒在耕。</text>
<title>送星州崔牧使</title>,<text>屬我臥吟頹百戰。聞君嶺外把麾翩。偏驚惡抱增三日。非復剛腸似昔年。書到素廻秋樹碧。月橫梳處暮雲娟。南樓縱賞猶閑事。尺五層城夢杳然。</text>
<title>朴魯直復初軒次韻</title>,<text>一入無功自在鄕。任抛晴日鎭荒荒。難將善頌誇心匠。欲和淸詞愧面墻。樹影離離先夏暗。檐陰肅肅未秋涼。慇懃倘遂登堂願。佳處平生最不忘。</text>
<title>送宋端川</title>,<text>呻吟百戰痁爲祟。此別驚心倍惘然。關路有時應住馬。驛亭無樹不鳴蟬。多稱佩竹猶因左。却信專城異獨賢。衙鼓綵筵遲日麗。幾人懷養羨君便。</text>
<title>忠牧臨行又索添贈</title>,<text>追思往跡渾如昨。君是名家秀白眉。萬事卽今雙鬢短。百年苽葛寸心知。新蟬客路秋風早。仙鹿華軺暮雨隨。莫怪當杯先洒淚。平丘南畔草離離。</text>
<title>送南道兵使</title>,<text>觀瞻嘖嘖稱行色。繡鉞銀章映墨頭。是以功名今世罕。方之才略古人優。含情遠樹河橋夕。繞耳新蟬客路秋。戎幕夜深刀斗息。月明休上望京樓。</text>
<title>送梁丹陽</title>,<text>雙潭龜島因緣地。憶到當時淚未禁。子去定能詢舊跡。吾衰那計爲重尋。靑楓玉露迎秋色。白石滄江送夕陰。安得名樓問無恙。月明淸夜共登臨。</text>
<title>辛巳九月二十五日。出牛川。</title>,<text>月峽迢迢巴棧脩。望中何處是莬裘。灘聲隱隱如迎客。樹色依依已送秋。宿霧未收鷗鷺濕。遙山無恙畫圖幽。東華咫尺還千里。十載風埃笑薄遊。</text>
<title>曉枕</title>,<text>顚倒琴書渾閣束。一旬江岸度安閑。灘聲際曉偏多事。月色中天最正端。落木蕭森辭舊序。淸霜凌厲釀新寒。孤舟盡日無人渡。任彼沙禽自往還。</text>
<title>送曹星州</title>,<text>離別多時會合慳。謾敎霜雪日衝冠。緣深屈指傾三世。契到論心托二難。衙退小齋攤散帙。雪封脩竹護危欄。相思賴有南來雁。入手平安帶笑看。</text>
<title>孤石挽</title>,<text>哭盡寒天不肯明。雪消岐路斷人行。固知莫逆元爲祟。猶把無從未制傾。往事追惟渾似夢。新交何處說平生。凄涼屋角三更月。分照楊州兩地情。</text>
<title>次韻題日光山詩軸</title>,<text>算了榮枯夢易空。何如積累創禪宮。無因快覩規模壯。但想名區結構雄。賓日壓波增漾綵。瑞雲籠海鎭浮紅。荒詞縱寫將安用。只喜靈犀一點通。</text>
<title>赴京還。聞崔子懼化矣。五首。</title>,<text>博陵吾友去何之。人事凄涼乃至斯。賓客只今雲雨𪚥。心腸長自往𪚥𪚥。僑居已換還疑夢。新壟難尋可問誰。黃菊漸佳紅蓼晩。憶君秋雨坐看池。</text>
<title>赴京還。聞崔子懼化矣。五首。 其二</title>,<text>問我西行幾日廻。病懷凄斷未全開。只愁天外風濤險。誰料人間歲月催。歸橐爲君齎藥物。叩門無處喚觴杯。新涼已動時羞足。通德逢秋淚滿顋。</text>
<title>赴京還。聞崔子懼化矣。五首。 其三</title>,<text>五十年來一布衣。似君人物比方稀。喧囂閧外聞常裒。鑽灼煩頭視不巍。杯酒不妨聊晦隱。咄嗟非爲耀豐肥。纖歌緩酌團欒地。冷落黃壚自夕暉。</text>
<title>赴京還。聞崔子懼化矣。五首。 其四</title>,<text>當時牽興動相求。三日爲疏肯久休。一己煙花湖嶺夕。重陽風雨冶城秋。舊遊歷歷人何在。華髮星星我獨留。來世定應仍會合。此生無復與君謀。</text>
<title>赴京還。聞崔子懼化矣。五首。 其五</title>,<text>結髮交遊到鬢銀。常憐屈指幾多人。康成舊業淹治劇。和惠高風任食貧。顧我支離餘浪跡。懷君不見但沾巾。哀詞欲寫無因寄。何處長湍一掬塵。</text>
<title>洗心亭鄭西澗潭陽朴寒泉僉席上</title>,<text>初霜不落早花明。白石參差路不平。林外小亭供客穩。席邊秋水向人淸。溪山到處堪牽興。離合如何最惱情。珍重後期須入手。春風相笑洛陽城。</text>
<title>聽琴 二首</title>,<text>碧潭秋月照娟娟。江檻三更倚不眠。獨鶴數聲淸似玉。滿天風露濕朱綺。</text>
<title>聽琴 二首 其二</title>,<text>蜀桐三尺被吳絲。留與佳人十指知。別後相思知有處。江南淸夜月明時。</text>
<title>洪留守挽</title>,<text>先人分義豈徒然。記得銓司秉筆賢。經幄兩朝推第一。議論中歲最公便。風埃草草渾如夢。離合悠悠又幾年。怊悵斯文轉寂寞。杏翁門巷草芊芊。</text>
<title>太古亭</title>,<text>太古亭閑日似年。掩門山氣晝蒼然。雖居近郭常淸淨。欲對高僧話劫緣。谷鳥乍驚棊響外。山蜂時鬧酒香邊。仙家醉睡無先後。倘借他宵和一聯。</text>
<title>黃掌令送白魚酒</title>,<text>氷底銀鱗雪裏春。却從臺閣送寒隣。兒童笑我今朝醉。此老平生有故人。</text>
<title>次李二相韻</title>,<text>到此重逢亦不期。當時愁病又分離。一千里外歸來客。三十年前爛熳隨。靑眼各驚增老大。白頭剛笑任低垂。郵筒往復非關事。只幸人間有舊知。</text>
<title>權員外挽</title>,<text>白髮門閭倚夕暉。送君悲淚倍沾衣。人生不願花開早。腸斷春風露易晞。</text>
<title>保寧縣。贈友人。</title>,<text>孤城積雪瘴江陬。誰借嚴程此暫留。說盡向來多少事。一燈依舊照心頭。</text>
<title>竹屋</title>,<text>江橋人斷雪霏霏。竹屋燈懸夜坐時。無賴百年空役役。浮生堪笑又堪悲。</text>
<title>鍾峴席上。次劉小府小湖韻。</title>,<text>晩景移深樹。微陰下小庭。淸談方見味。高義足忘形。小水神仙府。西湖處士星。百年心一片。千里遇三生。</text>
<title>醉題畫壁</title>,<text>鴛鴦春水雨初收。曲渚回塘面面幽。棲息百年偏得意。世間無限別離愁。</text>
<title>五梅途中</title>,<text>四十長程畔。蒼茫半餉間。先知髥太守。不厭病郞官。白酒挑詩興。靑燈照夜闌。慇懃廿載舊。一宿意漫漫。</text>
<title>長淮</title>,<text>早發長淮路。淸霜濕客衣。小村猶曉杵。高樹已朝暉。稍稍征人語。飜飜宿鷺飛。草荒鞭不控。殘夢續依俙。</text>
<title>風樹樓。醉和趙亨彥。三首。</title>,<text>榮華京國片雲浮。身世翛然象外遊。浦雪欲飛風滿樹。江潮初上月盈樓。閑從淨界同僧宿。更把深杯慰客愁。珍重一宵燈下約。錦楓村裏卜菟裘。</text>
<title>風樹樓。醉和趙亨彥。三首。 其二</title>,<text>冬霞漠漠瘴雲浮。誰跨蹇驢此浪遊。自是素心便障扇。未應豪氣只登樓。天遙北極三更夢。潮滿湘潭一夜愁。賴有竹湖村酒美。任從身上脫重裘。</text>
<title>風樹樓。醉和趙亨彥。三首。 其三</title>,<text>路窮巒盡地疑浮。人影鼇頭汗漫遊。落月下沙霜入戶。凍雲離渚水明樓。金山一宿眞如夢。杯酒千篇可滌愁。從此謫仙生羽翰。世間誰擁黑貂裘。</text>
<title>示說兒</title>,<text>積德應天定。先賢有後人。精神鍾山水。頭角識麒麟。萬里雲程闊。三餘學業新。平生但忠孝。爲子復爲臣。</text>
<title>重陽。太守送酒。</title>,<text>憭慄何堪獨上臺。草深門巷斷人來。慇懃太守重陽酒。不負黃花冒雨開。</text>
<title>懶村</title>,<text>古城霜落葉飛頻。三逕荒涼少四隣。唯有黃花笑頭白。十年空作去來人。</text>
<title>慶席。示尹先達。</title>,<text>二十英聲邁中古。一頭黃甲展宏辭。衣冠華閥新才子。水石名園舊習池。野鶴却思中散相。名駒初出渥洼時。紛紛籍湜空流汗。萬里雲程快所之。</text>
<title>丁酉七月十五夜月</title>,<text>露濕庭空樹影流。滿堂蟲語隱淸秋。誰將赤壁千年鏡。來掛靑天半夜愁。生別有期猶惻惻。死離無限劇悠悠。悲涼一枕盈盈淚。莫怪明朝盡白頭。</text>
<title>西湖。送盧同知如京。</title>,<text>聚散從來不自由。可堪人事日悠悠。去年留別今年送。千里相思萬里愁。帆帶夕陽麻浦闊。旆廻涼雨菊花秋。玉京樓觀遼河路。無數淸篇橐裏收。</text>
<title>送柳員外書狀朝天 二首</title>,<text>西歸迢遞瘴江濱。一夢依依訪舊頻。千里別離流落恨。百年肝膽弟兄親。言因善謔還多諷。酒爲忘懷更見眞。莫怪臨風倍怊悵。眼中能幾意中人。</text>
<title>送柳員外書狀朝天 二首 其二</title>,<text>君正忙衙我抱痾。自然消息阻來賖。龍湖一揖飜疑電。燕塞孤征又戲魔。天入帝鄕秋氣早。路經華表夕陽多。西風客恨重陽酒。只爲思親肯憶家。</text>
<title>安山。哭姊兄校理墳。</title>,<text>秋郊日暮路依微。匹馬西來爲見誰。眉宇可能憑二季。心肝那忍說孤兒。魂銷落羽雲空斷。淚近荒原土亦滋。欲借短眠成夜夢。更堪窓外月明時。</text>
<title>黃州路中</title>,<text>爲因東洛厭風塵。底事西關復問津。地入黃岡餘白雪。山連九月尙初春。孤燈逆旅經年夢。古路荒城獨去人。自是詩情易寒瘦。不應憔悴恨酸辛。</text>
<title>花山 八絶</title>,<text>無數蒼虯百萬柯。雪寒風急正相磨。西窓一夜狂濤響。似爲愁人却睡魔。</text>
<title>花山 八絶 其二</title>,<text>不恨淸尊落雪浮。那嫌明月下西樓。生憎蜀魄三更雨。花裏聲聲摠是愁。</text>
<title>花山 八絶 其三</title>,<text>雪後孤城早閑門。數聲悲健警黃昏。分明不是多情送。每到愁時自入聞。</text>
<title>花山 八絶 其四</title>,<text>孤煙靄靄起山隣。宿鳥飛稀片月新。芒竹野裝行意穩。斷橋秋草不逢人。</text>
<title>花山 八絶 其五</title>,<text>長安誰道杳雲煙。來信雖稀去信連。一點終南千里影。憶時長照美人邊。</text>
<title>花山 八絶 其六</title>,<text>春潮欲上雨初收。多少花村賣酒樓。漁笛一聲帆影裏。夕陽偏載過江舟。</text>
<title>花山 八絶 其七</title>,<text>團圓無幾缺多時。陰翳常頻霽又稀。正是天涯最良夜。却羞扶病見淸輝。</text>
<title>花山 八絶 其八</title>,<text>岳面輕陰展碧羅。霏霏拂拂整還斜。晩來一陣東風雨。似惜春香濕不飛。</text>
<title>壁上。見韓益之從事過去有題。</title>,<text>識面荊州願幾人。半生心切托交神。蓮園姓字榮聯雁。蓬島風流忝後塵。誰遣戲魔妨好事。却因凡鳥誤佳賓。空餘滿壁瓊琚句。留作花山分外珍。</text>
<title>流光</title>,<text>流光天上月頻圓。身世人間地一邊。詩已謝功慵作祟。酒難爲伴病相牽。日長庭院愁和夢。花暗江城雨送年。不是故園無去路。向風料理却茫然。</text>
<title>寄友人</title>,<text>安穩碧瀾髥學士。人來不寄數行書。一心明月涵秋水。萬事浮雲過太虛。芹泮追隨眞夢寐。瘴江蹤跡亦蘧篨。平生琴鶴猶無分。獨策羸驂返草廬。</text>
<title>席上。贈首陽亞使。四首。</title>,<text>殘宵虛幌夢依依。獨伴孤燈攬裌衣。千里別離催客老。一年風雨捲春歸。誰家暗淚涓涓濕。幾處餘香片片飛。遙憶故山無限好。水雲花竹擁柴扉。</text>
<title>席上。贈首陽亞使。四首。 其二</title>,<text>淸時爲客肯相嗟。萬事如今覺已多。蹤跡只應遊物外。世情那復及天涯。流鶯故國佳辰晩。匹馬郵亭去路賖。須見黃芽傳好信。瘴江春雨泣嬌花。</text>
<title>席上。贈首陽亞使。四首。 其三</title>,<text>西國風煙把一麾。閑吟隨處幾篇詩。蹇驢野寺春遊遍。明月梨花夜臥遲。鏡裏光陰催短鬢。雲端消息杳相思。江蘺汀杜傷心綠。不是王孫怨別離。</text>
<title>席上。贈首陽亞使。四首。 其四</title>,<text>城西楊柳掩窮閭。舊令將歸且索居。不是使華情鄭重。何能天末問蘧篨。心肝已吸花前酒。顏面須憑別後書。交道只今知有托。我今知子子知余。</text>
<title>路中 二首</title>,<text>去日荒城雪正飛。歸時楊柳映依依。江山已替新顏面。人事何如舊是非。髫白擁邊和雨淚。橐裝輕處弊綿衣。相思倘有琴軒鶴。來叩西湖月下扉。</text>
<title>路中 二首 其二</title>,<text>五斗西來只自謀。才難百里敢言優。却將多事爲閑事。任是無愁亦有愁。朞月未施君子化。一年誰借寇公留。春風去後思多少。散入窮村處處謳。</text>
<title>平遠堂。次徐萬竹韻。</title>,<text>瘴縣初歸客。秦京久別心。長途困憔悴。危檻倦登臨。紫氣憐埋劍。朱絃怨古琴。空餘壁間句。一歎一高吟。</text>
<title>枕流亭</title>,<text>斷逕懸巖麓。危亭枕玉流。雁行殘照外。帆影半江秋。少日偏多興。佳篇定幾收。只今渾冷落。佳處倍生愁。</text>
<title>湖堂舊基</title>,<text>寂寞藏書洞。荒涼聽雨池。溪山如有意。琴鶴更何之。小壑秋花老。孤村夕照移。不須搔短鬢。吟處摠成絲。</text>
<title>送築城使南原</title>,<text>繁華故國今蕭索。淸絶湖南滿目愁。出入盡關宣力地。艱危誰念爲身謀。只今長短須斟酌。從古高堅笑謬悠。龍岳不言烏鵲散。月明何處廣寒樓。</text>
<title>席上送李雷門西還</title>,<text>淸尊孤燭影依依。會是無期亦有期。千里不堪多病恨。一心唯保老天知。南邊夜雪征袍重。西塞春風匹馬遲。珍重芳名傳大樹。百年留與小邦知。</text>
<title>春日 二首</title>,<text>關心忽忽少眞醫。過耳紛紛摠戲兒。浮世只今渾已謝。沈痾何事苦相隨。風前弱柳難垂地。雨後殘花不滿枝。寂寞閑床春晝永。臥看簾額結蛛絲。</text>
<title>春日 二首 其二</title>,<text>才名未救主人飢。客到無氈且到稀。兒把桮筐盛野菜。女將針線補春衣。形骸骯髒乾坤老。世事微茫八九違。行樂五陵多得意。東風西日耀輕肥。</text>
<title>西郊應製題陳都督畫像</title>,<text>前身楊僕樓舡將。碌碌黃金笑出奇。此日謳歌窮海沸。當時髫白滿車隨。紅袍玉帶麒麟相。鐵頰銀鬚虎豹姿。帖妥三韓皆帝力。橫行萬里是男兒。丹靑髣髴還多事。文字楡楊亦一時。唯有終南與江漢。千秋不盡小邦思。</text>
<title>李旗鼓逢陽琵琶席上</title>,<text>月浪衝天天宇濕。靑娥篩露銀蟾泣。巫山神女片片雲。十二峯頭朝暮怨。湘魂千載竹淚斑。斷盡柔腸餘幾寸。叢鈴碎空寶馬嘶。海雨江風寒颯颯。爲君傾耳爲君聽。十指不動朱絃急。多情騷客愛不發。戒途東皇更弭節。君言我調由古調。此法在心非在指。啁啾人世何紛紛。縱有此聲無此耳。</text>
<title>僑家碧桃</title>,<text>淡粉輕香濕玉顋。有誰相喚爲誰來。玄都館裏重回賞。王子山前幾度開。好事狂風元作祟。多情小雨莫須催。不嫌醉後飄零盡。可忍醒時獨上臺。</text>
<title>新亭</title>,<text>偶出新亭路。玆遊本不謀。水淸魚戲日。天闊雁連秋。好客聯翩興。佳篇次第收。他時定相憶。世亂足離憂。</text>
<title>東湖</title>,<text>松月巖前立馬愁。野婆柯老記曾遊。當時學士人如玉。此日溪山半已秋。</text>
<title>德津堂題窓</title>,<text>一逕懸崖步步危。馬穿叢菊拂離枝。秋庭近渚霜飛早。夜檻依山月出遲。小吏官容眞冷落。老僧經語却淸奇。欲題文字煩相叩。還愧津龍睡不知。</text>
<title>松都贈丁生 二首</title>,<text>春城五馬昔經過。楊柳依依落日斜。新釀滿床留客宿。小詩題壁記誰家。深秋故國多風雨。一夜寒燈墮燼花。最喜別來身尙健。鬢絲雖改頰顏酡。</text>
<title>松都贈丁生 二首 其二</title>,<text>旅館閑愁坐寂寥。月寒霜白夜迢迢。還疑玉漏千家曉。不見金門萬馬朝。時論有歸雲漠漠。廟謨無跡草蕭蕭。空餘五百年間事。一片殘碑善竹橋。</text>
<title>振威贈主倅</title>,<text>古縣依山麓。蒼松擁作城。吏人廳外少。杯酒席邊淸。在世元多別。逢場只舊情。平明復怊悵。征馬兩三聲。</text>
<title>贈鄭上舍</title>,<text>早出荒郊路。秋陰濕不飛。長川繞別業。落葉擁寒扉。下馬先呼酒。登堂各解衣。翻思十年事。一宿重依依。</text>
<title>安城蓮堂</title>,<text>千山風雨萬山雲。一枕寒燈夜未分。還喜碧荷零落盡。免敎窓外泣紛紛。</text>
<title>良才驛</title>,<text>路入此中盡。客從何處投。煙霜數家夜。鳥鼠亂山秋。落木難欹枕。凄風只攬裘。悲歌獨不寐。明發白渾頭。</text>
<title>漢江</title>,<text>紛紛行旅簇平沙。薄暮津頭漲雪花。自是舟人輕涉險。漢江無日不風波。</text>
<title>送人巡按江邊</title>,<text>從古人生不自謀。只今離別倍悠悠。少年衣繡淸時望。殘歲衝寒遠客愁。地盡漢營雲出塞。夢廻羌笛月盈樓。梅花故國知歸日。倘及東村臘酒篘。</text>
<title>送趙成川 二首</title>,<text>未必風埃惜暫分。仙㯨從古迥離群。試看白日乘飛鶴。何似名區作使君。高閣捲簾春藹藹。畫船移棹月紛紛。相思玉笛梅花曲。吹裂巫山幾片雲。</text>
<title>送趙成川 二首 其二</title>,<text>雪裏芳心細草先。肩輿風日暖山川。緣深特地神仙窟。寵極專城喜懼年。千里別離勞遠夢。一春消息可頻傳。丁寧魯論平生學。須寄新粧二十編。</text>
<title>寄人</title>,<text>天涯芳草意茫然。愁病東華又一年。地利未盈弓五百。人情猶阻劍三千。湖田雪盡宜翻耒。野渡波生可動舡。正是思歸夜夜夢。春風吹着水雲邊。</text>
<title>水原訪友居</title>,<text>聽說東皐亦未居。一江風雨散琴書。隋城此日還疑夢。立馬春郊訪草廬。</text>
<title>靑州洋</title>,<text>獨立飄飄意。還疑羽化飛。地連雲黯黮。天入水依微。廓落風無着。汪洋雨不肥。魚龍莫相戲。識理視如歸。</text>
<title>石壁途中</title>,<text>誰畫吾行草草時。亂山煙雨一蓑衣。巖花倒水魚來戲。峽路緣江馬去疑。不是宦遊那易到。倘容閑卜欲忘歸。雲霞送老平生計。却愧空談每賦詩。</text>
<title>過朴思庵白鶴臺</title>,<text>水急春無賴。雲深日易斜。眠鷗依渚草。戲蝶掠溪花。鬧擾皆塵累。淸高是道家。空餘白鶴月。夜夜獨來過。</text>
<title>陰竹村舍秣馬</title>,<text>一路荒畦偶暫投。雜花春晝小庭幽。風軒麥飯偏多味。欲換吾行倘肯不。</text>
<title>鄭上舍家</title>,<text>只恨飄零久別群。那知倏爾死生分。春山處處花開遍。匹馬歸來未見君。</text>
<title>柹田村居 三首</title>,<text>蒲團木枕在家禪。客至開門客去眠。波靜小池先見雨。絮濃幽柳自生煙。溪遊擬趁裁春服。野興時聞邀社筵。蜂閙短籬蔬遶屋。太平村巷日如年。</text>
<title>柹田村居 三首 其二</title>,<text>寬閑何地是羲皇。消遣年光半睡鄕。茶鼎藥爐新活計。落花芳草小池塘。鳥尋佳樹常來慣。蜂怯嚴衙每去忙。抛却亂書渾不整。暖風晴日自翻床。</text>
<title>柹田村居 三首 其三</title>,<text>心安漸覺勝紛華。地僻還便謝問過。花影護階風力軟。樹陰藏屋雨聲多。殘書古劍塵空鎖。小醉閑眠日已斜。萬事百年供一笑。只今農圃足生涯。</text>
<title>水原朴直長叔主挽</title>,<text>再度經過謁。懽呼履倒門。虛堂唯弊席。薄酒未成醺。舊業渾如失。新痾奈苦煩。傷心苧洞里。慟哭草坪村。</text>
<title>新昌贈崔子懼</title>,<text>短策催羸馬。凄風掠弊裘。淸霜斷橋曉。落木亂山秋。在世元多戲。逢場又別愁。君行過京國。無處寄悠悠。</text>
<title>時羅村飮</title>,<text>隱君風度聽曾詳。纔散煩痾又掃堂。靑眼可孤拚一笑。黃花休苦兩重陽。叢林媚葉秋陰薄。野水寒禽夕照涼。莫怪醉歸頻悵望。只今佳處最難忘。</text>
<title>江上。贈友人。</title>,<text>剩被居人笑薄遊。寒天短棹爲君留。江山寂寞經年夢。星月蒼茫半夜愁。會合難憑何草草。浮沈無定劇悠悠。春來壟上花如錦。匹馬來遊倘肯不。</text>
<title>雨中喚舡</title>,<text>吾廬隔水傍漁磯。夜爇松明不掩扉。立馬喚舡還作客。滿江煙雨一蓑衣。</text>
<title>送金成川</title>,<text>聽說名區第一樓。至今猶帶舊風流。瑤鬟隱約圍成障。玉鏡渟泓淡似油。仙客正應來半夜。使君蕭洒敵淸秋。慇懃十二峯前鶴。倘記西湖月下遊。</text>
<title>京寓聞擣砧</title>,<text>聲聲勞擧腕。箇箇擣深情。但覺月猶在。不知天已明。</text>
<title>九月初七日</title>,<text>深秋葉下漢陽城。雲物凄淸夕照明。不是有錢孤令節。黃花應笑我無情。</text>
<title>秋夜</title>,<text>九月高秋夜。孤燈小閣虛。草荒蟲語歇。荷敗雨聲疏。芳歲忽焉晩。壯心能幾餘。離憂與沈抱。咄咄向空書。</text>
<title>庭臺 二首</title>,<text>重陽佳菊未全開。蘆葦蕭蕭雁正廻。十里汀沙江月白。滿天風露獨登臺。</text>
<title>庭臺 二首 其二</title>,<text>平居日日鏡中遊。一片高臺當石樓。玉露銀蟾寒似洗。五更淸絶水宮秋。</text>
<title>殘宵</title>,<text>此夜難成寐。殘宵亦苦遲。月沈江靜處。人語釣廻時。獨樹先凋葉。孤村不繞籬。吾鄕未勝此。何事每勞思。</text>
<title>秋夜。宿洛城溪堂。三首。</title>,<text>滯雨殘燈又一年。長安偏使鬢皤然。吟哦亦是支離事。只合無心借酒眠。</text>
<title>秋夜。宿洛城溪堂。三首。 其二</title>,<text>夢裏南湖秋已晩。荻花楓葉護柴門。南溪盡夜潺湲響。流到前灘月一痕。</text>
<title>秋夜。宿洛城溪堂。三首。 其三</title>,<text>洛城涼雨送高秋。黃菊蒼苔落葉稠。家在夢中歸未得。一宵孤燭閉門愁。</text>
<title>夷齊</title>,<text>白髮棲遑避虐辛。時來先作武王臣。不將節義扶倫紀。爭得周家八百春。</text>
<title>太公望</title>,<text>殘賊何能敵至仁。當時一怒爲安民。三千盡是同心士。不必鷹揚藉別人。</text>
<title>送曺雪汀丹陽 二首</title>,<text>憶昨都無一日雅。只今傾托片言間。詩當獨步終誰讓。才到兼全剩絶班。朱墨任輸揮手迅。風煙不爲放眸慳。黃紬睡足多閑思。須綴珠璣滿橐還。</text>
<title>送曺雪汀丹陽 二首 其二</title>,<text>歸人得意偏輕別。老子含情不耐愁。聚散自然皆任數。浮沈多事豈因謀。孤舟積雨江城夕。亂樹新蟬嶺外秋。何處客懷還北望。曉星長笛獨憑樓。</text>
<title>權吉川夫人挽</title>,<text>哭送楓園歲幾除。終南常對謾欷歔。時逢玉樹傾親愛。無路高堂貢起居。每想亂餘淹浦曲。長思幾日返京閭。偏驚惡耗連家認。那得卑悰縮地攄。久識溫甘供稱意。却嗟榮落摠歸虛。棘人承重誠逾篤。封誥知尊壽亦如。舊婢凄涼皆面熟。親賓凋謝幾人餘。江干返哭猶乖迓。泣望仁川倍濕裾。</text>
<title>李尙謙哀詞</title>,<text>方寸不能抑。哀詞那忍爲。形容常在眼。晤語若平時。漢相純明德。尙州愷悌姿。松林定可信。中隱亦難知。一季唯餘孑。偏慈更倚誰。扁舟忙泝上。盡室亦皆隨。屬我將辭洛。摧肝未送岐。片雲應有待。小雨是知期。</text>
<title>在多枝日。方伯以前日送別韻和寄。又復次答其勤。</title>,<text>合把巾車換鶴輶。退來剛分寄滄洲。重城九陌渾如夢。紅樹靑山半已秋。誰料郵筒投蔀屋。却驚牙節逗公州。披吟斗覺襟懷豁。當臥元龍百尺樓。</text>
<title>武陵臺 二首</title>,<text>小枝深洞武陵臺。臺影參差落水隈。舊拓屛巖年幾換。新成石築制增恢。桃花緩泛淸流去。山色偏隨細雨來。只爲西關近多事。不堪垂淚首頻擡。</text>
<title>武陵臺 二首 其二</title>,<text>韓平亭子澗之濱。岑寂幽閑別有春。玉洞蒸霞紅簇簇。淸溪羅帶碧粼粼。明窓對易探消長。古寺尋僧說果因。遙憶秦京舊伴侶。幾人烏帽走風塵。</text>
<title>戊九月二十九日。自保寧來宿大興成家亭。</title>,<text>馬熟西湖路不迷。亂山深水閱高低。歸來咫尺吾廬近。解道灘聲怯建溪。</text>
<title>屛巖新社</title>,<text>茅簷蕭洒面陽開。瘦竹寒松映小樓。半夜月明吹玉笛。一溪流水武陵臺。</text>
<title>至月初十日。宿淸淮幕。</title>,<text>土床煙冷席爲扄。凍縮龜眠破五更。霜覆茅簷如白雪。日升雲嶂訝黃鉦。鄕心兀兀搖鞦帶。馬足珊珊雜佩聲。來往玆程今幾度。憶曾簫鼓隱山城。</text>
<title>奉送金同知令公以使如京</title>,<text>二十年前識老儂。白頭靑眼每相從。朝天可是登仙似。銜命如何告別重。八渡灘聲孤枕夢。九門霜氣五更鍾。歸來閱盡奚囊語。梅發貧家酒正濃。</text>
<title>奉送三流主人還湖鄕</title>,<text>菟裘舊隱移時別。禁直東華幾日留。長樂曉鍾來去聽。客窓秋雨淺深愁。寬閑剩覺還家好。消遣偏宜特地休。安得三流容一派。與君分占水西頭。</text>
<title>次李參議春日郊行韻 二首</title>,<text>幾處華堂敞錦茵。花枝全拆柳絲新。自憐衰病還多戲。謾把風光屬別人。世事尙堪千日醉。詩情斷送一番春。慇懃入手瓊瑤贈。詠歎淸詞泣鬼神。</text>
<title>次李參議春日郊行韻 二首 其二</title>,<text>白水靑莎繞斷沙。馬尋危彴怯橫査。愁緣景物偏多惱。髮爲推敲半已華。樵擔夕陽歸晩市。菜籬蜂蝶是誰家。無因共向東城醉。落盡名園第一花。</text>
<title>棄老亭。次藥峯韻。</title>,<text>溪在於溪山在山。野翁來往卽此間。煙雲風雨臥看變。鷗鷺菰蒲群戲灣。已老天游眞得意。幾人形役未求閑。靑城告酹猶留帖。淚濕仍添俚語還。</text>
<title>質子自龍灣來。言其殘破已甚。</title>,<text>幾向龍灣稅遠征。統軍亭上慣將迎。殘星玉笛重江曉。八月仙槎萬里程。聽說卽今蕭瑟恨。憶曾多少去留情。空餘一寸腸如鐵。坐撫腰間老劍鳴。</text>
<title>還京寓</title>,<text>憶自湖鄕返洛陽。滿城佳氣拂空蒼。如何卽此今凄楚。不及繁華古大梁。霜壓壞籬寒更緊。月臨空巷夜偏長。還聞世上猶多事。蠻蜀紛紛果孰強。</text>
<title>以榜會。同朴四宰子粹，朴江陵汝昇。餞江陵於南吏判子安第。南參議斗瞻，以江子有胤亦參焉。</title>,<text>當時榮耀藉無前。屈指何人最少年。官到犀金俱老矣。憶來離合摠茫然。交情久識如投水。禊事重修屬別筵。却是行塵空悵望。若爲同上鏡湖舡。</text>
<title>以榜會。同朴四宰子粹，朴江陵汝昇。餞江陵於南吏判子安第。南參議斗瞻，以江子有胤亦參焉。 其二</title>,<text>人間此會誠難辨。鬚齒聯名到鬢暟。四十望中唯有四。魁元甲上況餘魁。只今摹畫眞多事。繼此團圓又幾回。更對秋曹還補缺。不堪悲喜強傾杯。</text>
<title>謾吟</title>,<text>弊席遮空當繡屛。牛衣襯暖勝狐輕。豆箕駒吃江翻夢。塒架鷄呼玉較聲。沽酒借書眞我分。峽雲灘月有誰爭。簷暄粥飯增多味。莫把南烹較菜羹。</text>
<title>戊寅歲。特罷秋部。出牛川。聞竹泉亦罷宗伯。</title>,<text>萬事由來德不孤。幾人於世與吾俱。浮沈自古元難定。進退隨時各豈謀。亂雪撲簷風撼夜。凍雲籠樹日銜晡。燈前讀易閑中債。只怕昏花解蔽眸。</text>
<title>簡答曺雪汀</title>,<text>字字君書爲把看。曉窓梅萼破疑端。千山叫雁長天闊。百尺觀魚片月寒。治割定應便臥閤。詩班莫遣易侵冠。英陽短碣皇褒古。樵牧時時倘戒殘。</text>
<title>送南澤之穩城</title>,<text>氈城原野古營州。雲物蒼茫接塞幽。寒盡杏花何處見。雪消春事正如秋。男兒許國便輕別。衰病欺人倍惹愁。只是終南常對眼。夕烽無𧏮當書郵。</text>
<title>卯歲仲春</title>,<text>漸疏鞍馬戀蒲團。還厭杯樽近粥盤。心較去年偏少況。病從今歲太多端。玄花苒苒渾成陣。白雪紛紛剩映冠。假使園葩開滿樹。只敎愁作霧中看。</text>
<title>李庶尹敬元挽</title>,<text>一枕黃粱夢已遒。算來人事水東流。才名藉世終何益。榮屈關天摠是浮。細草丘原寒食過。落花風雨子規愁。從前得句時相和。今日哀詞倘省不。</text>
<title>簡答吳監司投牋索詩 二首</title>,<text>藩維載頌新迎節。豐沛遺謳屬去思。千里獨賢緣任重。十分心簡爲時危。芙蓉玉露三更夢。梅笏玄煤幾首詩。報政歸來仍綠鬢。佇看卿月耀丹墀。</text>
<title>簡答吳監司投牋索詩 二首 其二</title>,<text>忽謾三三坐悄然。憶君何處倚若筵。顚連滿目春無賴。酬應關心夜小眠。城郭村墟離亂後。杏花楊柳夕陽邊。郵歸但報相思字。莫笑荒詞汚彩牋。</text>
<title>送嶺南李方伯</title>,<text>無端却以春歸日。忽謾還兼送客行。芳草渡江堪信馬。落花逾嶺已流鶯。風生簡牘毫尖逸。雨足郊原麥浪平。玉節定尋溪上路。憶曾趨院忝題名。</text>
<title>送崔掌令赴興郡</title>,<text>去歲荒詞贐此行。卽今當別又雙旌。却將軒鹿煩驅使。還把臺驄替送迎。星彩定應玆地會。日邊偏借二天聲。重勞尺一非難事。只恐歸程是去程。</text>
<title>次權霽叔金剛軸韻</title>,<text>靈城絶響金剛句。辜負名山此百年。蛙井世間渾是累。歲星頭上幾回遷。神龍現象眞無對。仙鶴攀棲倘有緣。衰病只今怊悵思。昔人能獲我心先。</text>
<title>己卯四月二十八日。巴江金一叔邀余登楊湖金斗巖相公亭基。席上示一叔。</title>,<text>斗巖亭子枕江濱。人去亭荒閱幾春。鴨脚有靈陰鬱鬱。楊花無賴水粼粼。堂堂大義山河壯。斷斷微言耳面親。白髮後生餘兩老。樽前相對一沾巾。</text>
<title>又次年韻</title>,<text>却憶仙遊日。還應似昨年。耽山冠幾側。愛水席頻遷。世故空纏縛。風埃困撲緣。白頭匏繫恨。都大送人先。</text>
<title>己卯七夕 三首</title>,<text>離別多時會合稀。一年看作𪚥年期。長門不是銀河阻。咫尺空勞夜夜思。</text>
<title>己卯七夕 三首 其二</title>,<text>四序悠悠只一秋。逢場又不暫淹留。天孫亦抱無窮恨。人世何論有別愁。</text>
<title>己卯七夕 三首 其三</title>,<text>一葉如何下洞房。佳期無乃也荒唐。靈官可是催還急。神鵲誰敎散已忙。未信古今談歷歷。却疑眞贗竟茫茫。安知上界元無事。只使人間枉斷腸。</text>
<title>答錦陽尉見寄</title>,<text>濃陰密雨滿秋池。一任閑床坐不辭。碧藕正堪彎象鼻。黃衣時復擲鶯兒。午慵欺睡仍成癖。心款牽絲強寄詩。聽說東陽過城郭。好懷須與故人知。</text>
<title>答錦陽尉見寄 元韻</title>,<text>昆明休說劫灰池。碩果須徵不食辭。幸甚許投文擧刺。怡然自愧衒家兒。新秋爽氣隨談麈。片月淸輝入詠詩。極識陽春難倚和。只將心報大臣知。</text>
<title>又疊 二首</title>,<text>且聽鳴蛙鼓吹池。欲懷謾刺怕閽辭。生涯任却餘祠祿。世事從來足戲兒。多病正堪須戒酒。幾人逢着解論詩。看君滿紙瓊瑤句。合道仙才自不知。</text>
<title>又疊 二首 其二</title>,<text>何關見事苦差池。只解當杯未敢辭。黏壘欲成忙燕子。跳珠不定駭魚兒。非因地僻元無客。任是天窮豈坐詩。唯有王城最堪隱。萬家深處沒人知。</text>
<title>沈員外慈堂挽</title>,<text>聽天相國先人執。松澗先生土祖行。安得通家情不密。偏知累世義難忘。鳳毛紗幔爭喧藉。龍劍京泉好合藏。休說慈顏桃李恨。他時恩誥足榮光。</text>
<title>送金留守松京 三首</title>,<text>從來世分非今日。每到離時劇黯然。不是深情牽衮衮。那將苦語強濡牋。</text>
<title>送金留守松京 三首 其二</title>,<text>佐貳分司記昔秋。倏經前度又重遊。都人競說新留相。依舊功名尙黑頭。</text>
<title>送金留守松京 三首 其三</title>,<text>松嶽岧嶤滿月荒。草煙何處故毬場。光陰五百年間事。亂樹新蟬夕照涼。</text>
<title>鄭左尹浩而挽</title>,<text>長程冒濕仍爲祟。我往看時病已瘽。尙展情談何衮衮。那知凶訃遽云云。靑楓積水迷歸棹。白雨秋山杳斷雲。只撫童烏餘數尺。待渠成長是逢君。</text>
<title>送李靑松</title>,<text>落落靑松節。亭亭歲晏姿。蓬蒿空企羨。霜雪豈凌欺。醉舞看疑偃。高吟聽似吹。秋苽元軟熟。不必惱歸期。</text>
<title>七夕。次金巴江韻。</title>,<text>一任浮沈造物爲。有何忙了又何遲。無窮世事元難定。莫說人間永別離。</text>
<title>送林監司芙蓉 二首</title>,<text>龍喉昵侍罄危丹。西塞泥塵沒弊鞍。義合供勞均盡瘁。才當急病敢辭難。顚連滿眼飧忘味。酬酢焦心寢失安。玉節耀前雲鬢綠。路人應說好爲官。</text>
<title>送林監司芙蓉 二首 其二</title>,<text>十日泠津爛熳遊。郞君年少記曾不。紗燈玉露秋生樹。長笛疏星客倚樓。驥窟剩看雲入步。龍鍾還愧雪盈頭。只應無恙滄浪月。分照芙蓉夢裏愁。</text>
<title>題扇。贈嚴都事。</title>,<text>衰草煙沙十里程。夕陽秋色古箕城。秪應浮碧樓前水。來遡南湖一味淸。</text>
<title>送李大哉潭陽 二首</title>,<text>洛下逢人衆口譁。邇來榮耀萃君家。却將彩綬推文度。還得名區勝永嘉。水竹剩隨煙火匝。溪山堪作畫圖誇。寒梅處處尋常物。須寄先春雪裏花。</text>
<title>送李大哉潭陽 二首 其二</title>,<text>舊說隣歡勝戚遙。共君跬步慣招邀。杯盤往往勞兒頂。鞍馬時時繫柳條。別緖逢秋添作惡。詩情旣老轉難聊。兼投令宰趨庭夕。倘把荒詞一破寥。</text>
<title>送權高城</title>,<text>關東作別今三度。最是玆行迥出群。誰不宦遊思擇地。自然仙分摠輸君。天連若木銅磨界。山吐芙蓉玉揷雲。安得共尋楓岳寺。一燈禪榻妙香聞。</text>
<title>尹知事挽</title>,<text>訃君年紀到頤期。聞說康強尙未衰。無路逢場修宿契。有時來札慰相思。還驚意外傳飛耗。那得靈前奠薄巵。山水萬重風日冷。不堪揮淚寄哀詞。</text>
<title>送鄭參判嶺之丹陽</title>,<text>試院纔同考較勞。倏分南北路迢迢。若言身上平生義。誰似人間四世交。霜暈獻晴關葉盡。臘暄欺雪野梅驕。時危到處猶多事。護惜詩斑莫浪凋。</text>
<title>簡謝南兵使澤之</title>,<text>別後音塵繼得難。憶君何處戒牙壇。只緣舊義平生篤。更續新交末路懽。千里一書人似玉。北風南雁夢頻寒。時危報國須殫勉。好把歸旌早入關。</text>
<title>朴參判汝昇挽</title>,<text>曲江四十題名日。藉甚聲華最少年。中歲浮沈幾離合。向來婚媾亦因緣。誠推悃愊由眞性。宦到金貂屬屢遷。仙窟佩魚人共羨。別筵營帖袂重聯。平書鄭重纔憑慰。惡耗蒼黃奈繼傳。違哭寢門那縮地。却將長短謾歸天。回旌漠漠雲迷嶺。宿草離離雨滿阡。猶有兩家情義遠。待看蘭茁慶綿綿。</text>
<title>金餘美友益挽</title>,<text>試割桐鄕未浹朞。至今人口藉豐碑。何關斗米荒三逕。任是升沈各一時。那復從容談易數。不堪衰淚洒哀詞。門庭玉樹聞交映。待得逢場卽舊知。</text>
<title>盧正言母夫人挽</title>,<text>蘇齋景仰吾家最。是以卑誠邁等倫。將就繼聞紗幔誨。往來偏與鳳毛親。閨庭養德仍成性。節行傳聲剩動人。貞誥恩封差小慰。重泉劍合幾廻春。蘭芽競茁家隨稱。香火連綿福享純。恰是新阡隣化嶺。千秋無憾侍昏晨。</text>
<title>崔輔臣僉知挽</title>,<text>風流大樹高門舊。苽葛同閭契分修。弓馬業名恬退操。蟬貂宦止好歸休。光陰八袠嗟猶欠。漁釣殘年餉亦優。村笛杏城寒食近。不堪芳草遍汀洲。</text>
<title>簡答李潭陽。兼示婺縣倅。</title>,<text>別後君容夢裏看。愁痕無日破眉端。書來雁背淸霜濕。梅到窓前落月寒。更把深情傳玉樹。幾人浮世保金蘭。遙知吏退重門掩。脩竹千竿繞曲欄。</text>
<title>送安金堤</title>,<text>強醉乘昏叩掩關。雙旌明發戒歸鞍。悤悤客袖難容摻。脈脈離情未易寬。殘雪驛亭侵早候。小梅官閣鎭餘寒。知君北望還多思。尺五層城夢裏看。</text>
<title>羅水使挽</title>,<text>憶寫哀詞送鶴城。當時衰淚已沾纓。如何此別還疑夢。忽謾今朝倍愴情。殘雪夕陽連驛路。杏花脩竹近淸明。凄涼部曲賓朋散。廏馬空嘶戀主聲。</text>
<title>朴三宰挽</title>,<text>江陵餞席探花禊。皓白樽前四老人。繼趁新榮參慶賀。忻瞻舊德尙精神。初聞病篤申伻候。俄哭靈前倍愴辛。孤孑伏苫憐弱影。婢兒號內掩承塵。簪紳五紀應稀世。愷悌平生足質旻。官止正卿乖宿望。壽慳頤袠慟長淪。殘氷解沍猶棲滴。細草含芽又動春。莫怪臨風偏瀉淚。不堪家世最相親。</text>
<title>送吳賓客 二首</title>,<text>鶴駕殊方歲幾遒。思量老淚每盈眸。却因存疢須增益。寧爲求安廢講修。自得始知平日養。唯誠端可素行優。逢人不問君家世。已識東韓第一流。</text>
<title>送吳賓客 二首 其二</title>,<text>吾衰久廢西郊餞。卽席如何強盡杯。欲使醉時君獨去。却愁醒後我空廻。艱危到此偏宜寐。聚散從前慣被猜。春水鴨江晴日暖。好隨銅輦早歸來。</text>
<title>次南雪蓑寄韻</title>,<text>白首東華費越吟。歸心長繞五湖潯。寒梅浥浥先春動。隱月娟娟未夕沈。詩到枕邊勞意思。病從身上太侵尋。鄕園手種捎雲竹。煙外千竿自束林。</text>
<title>次南雪蓑寄韻 元韻</title>,<text>一病支離只苦吟。思君長記石橋潯。春陰漠漠寒猶在。世事紛紛意易沈。門外有輿抛不理。夢中迷路可能尋。當窓梅蕊今成雪。莫遣殘香空滿林。</text>
<title>沈僉知挽</title>,<text>湖南館裏輸籌會。醉倚芳筵作主賓。莫怪交游偏款洽。元因世分倍心親。蒼茫石火催流景。冷落銀章只積薪。怊悵曲江寒食節。杏花猶帶昔年春。</text>
<title>吳參議挽 二首</title>,<text>試院連開糊眼日。喧騖玉樹爛交柯。人生可是元如寄。造物仍之太劇何。花發未期桃李實。月明還被暝雲魔。良宵九九年年節。誰復黃香揷滿醝。</text>
<title>吳參議挽 二首 其二</title>,<text>幾把荒詞惱送行。當時乍別亦關情。誰知意外無窮恨。呑却人間有限聲。消息始疑俄倏信。死生初定倘分明。秋郊漠漠秋陰合。白髮西風淚滿纓。</text>
<title>農村秋夜</title>,<text>韓平身世老詩淫。華髮森森日滿簪。自笑貧家無長物。眼前常喜有湖陰。</text>
<title>農村秋夜 附梧賓作</title>,<text>雨雜橫風送晩涼。却驚庭樹擺淋浪。一堂蟲語思鄕夜。可耐芭蕉近客床。</text>
<title>農村秋夜 附堅賓作</title>,<text>郊居寂歷暗蟲語。一榻新涼倚小樓。客裏逢秋鄕思苦。北風微雨未歸愁。</text>
<title>水使朴曄挽</title>,<text>姓名鄕貫非曾及。弓馬詩書亦異儔。自我南詢便相得。喜君眞態脫凡流。鯨波一捷忘身勇。血疏千言爲國謀。怊悵興梁往來渡。春風花滿舊城樓。</text>
<title>送黃一之春川</title>,<text>莫道名區得意行。人間離別摠難輕。昭陽日夜西流急。剛恨無情過洛城。</text>
<title>次一松韻。贈冠箕城。時將南下○二首。</title>,<text>白髮玲瓏送客時。那堪重唱少年詞。南塘陌上千絲柳。摠是明朝別後垂。</text>
<title>次一松韻。贈冠箕城。時將南下○二首。 其二</title>,<text>今朝對爾還怊悵。忽謾關心去住人。佳節玉京無限酒。杏花芳草別離春。</text>
<title>金一叔來訪不遇 二首</title>,<text>醉倒僑家落日時。桃花門巷雨絲絲。何人爲我題凡鳥。五十年前是舊知。</text>
<title>金一叔來訪不遇 二首 其二</title>,<text>欲說存亡意惘然。靑寧池館幾同眠。誰知白首征南客。却是當時最少年。</text>
<title>衙退</title>,<text>主人衙退掩閑門。深院蒼茫下夕曛。墻外碧桃花似雪。滿庭風露獨開樽。</text>
<title>送李義州</title>,<text>憶我宋松日。君頤寧有鬚。老蒼看負氣。衰白愧殘軀。別意堪兒女。功名是丈夫。鶯聲統軍樹。能似洛陽無。</text>
<title>送睦禹卿朝天</title>,<text>愧君看我似當年。爲索荒詞擲彩牋。衰病世間無意思。別離筵上謾凄然。玄蟬白露時將晩。薊樹無雲月幾圓。珍重加粲好往返。此行從古比喬遷。</text>
<title>書狀鄭掌令</title>,<text>湖南館裏重相遇。墨谷曾遊最少年。剛恨人生足離合。朔雲寒菊又遼燕。</text>
<title>姜僉知紞挽</title>,<text>六七城西皓白翁。向來人說畫圖中。凋淪已矣俱乘化。次第居然奄到公。頑鈍只今餘隻影。團欒何處罄深衷。猶應寶樹知情義。還往他時宛乃風。</text>
<title>答吳全尹寄梳帖生薑</title>,<text>江鱗漠漠雁嘶寒。離亂偏嗟道路難。誰料情緘仍帶貺。却勝兼錯謾堆盤。免敎白髮飄零逸。贏得丹田鎭定安。鄙吝全銷塵垢去。朝朝千里對君顏。</text>
<title>舟泝東江。戲說阧兒。</title>,<text>辛苦危灘欲上遲。半天疏雨夕陽時。舟行未覺東江遠。爲挈樽前後益之。</text>
<title>別彈琴</title>,<text>獨在長洲遠遠愁。渚花汀草水悠悠。若言沙鷺無分別。爭伴離人共白頭。</text>
<title>望南漢城</title>,<text>黔丹山下水雲秋。衰草茫茫古廣州。一片南城天作險。行人猶說漢家羞。</text>
<title>牛川 二首</title>,<text>荊江東上水如天。却望秦城夢杳然。世亂身輕便去住。泉甘土膩亦寅緣。煙荒晩圃寒蛩咽。霧罷晴沙獨鷺眠。自是不歸歸已得。十年何事浪求田。</text>
<title>牛川 二首 其二</title>,<text>一曲牛川是我鄕。白頭都大悔前忙。偏宜卜築依香社。不必看山憶洛陽。新趣漸成詩亦課。舊痾纔退醉何妨。柴門月色尋常事。莫把歌呼助滌場。</text>
<title>次抽韻 二首</title>,<text>待上娥眉月半痕。孤帆直泝過江村。隨身只有黃庭字。却恐燈前病眼昏。</text>
<title>次抽韻 二首 其二</title>,<text>峽雲灘月共生愁。汀草汀蘭葉葉秋。唱罷竹枝江日暮。寒鴉飛盡水悠悠。</text>
<title>江夜聞蛩 二首</title>,<text>露華如水月如流。輸却吟蛩一夜愁。草冷更深渠亦苦。反敎人怨白渾頭。</text>
<title>江夜聞蛩 二首 其二</title>,<text>峽雲沙月共灘流。衰草寒煙水岸幽。假使微蟲緘口過。若爲今夜可無愁。</text>
<title>螢火</title>,<text>比與昆蟲別。方之羽族非。草根初自照。簷角漸高飛。隱樹疑星沒。穿籬覺火微。悠揚爲態度。黑暗借光輝。月出偏無賴。煙沈正得依。還憐近搖落。寂寂竟何歸。</text>
<title>南崖 二首</title>,<text>牛川佳致摠堪誇。獨愛南崖且寄家。沙月剩添江彩滿。峽雲偏釀雨聲多。煙霞性癖天應赭。稼穡功專地不加。努力幾年慳祕待。一時輸我送生涯。</text>
<title>南崖 二首 其二</title>,<text>蘆花相間稻花邊。野色蒼蒼水氣連。片雨時從斗峽過。閑雲不上聖林巓。遙鍾隱隱傳崖寺。落日亭亭下石田。蓑笛一聲牛背去。隔溪衰草破寒煙。</text>
<title>津樓送人</title>,<text>滄波短棹古官津。二月春寒勒渚蘋。欲上城樓沽酒送。吾衰其奈易沾巾。</text>
<title>寒食 二首</title>,<text>殘宵孤枕思悠悠。翦翦輕寒襲弊裘。家在杜陵寒食近。千山風雨夢歸愁。</text>
<title>寒食 二首 其二</title>,<text>忽憶東華冷煙節。千家門巷見人稀。丘原近郭無香火。處處烏鳶濕不飛。</text>
<title>江華</title>,<text>江華旅食數旬留。又値佳辰百五遒。遙嶼亂峯孤對酒。冷煙疏雨獨登樓。鄕關客路三更夢。京國園花幾處愁。烽火近來看漸定。好隨淸蹕拂塵裘。</text>
<title>次陶齋韻</title>,<text>永日孤村事事幽。潢渠得雨戶前流。千尋粉堞江分外。一片殫丸地盡頭。多病未堪爲客苦。不才那肯向人求。時平會借東湖棹。白髮煙波泝上游。</text>
<title>旅舍 三首</title>,<text>連旬旅舍雨凄凄。春半如秋意轉迷。夢裏閑愁芳草喚。吟邊歸思子規啼。村煙寂寂淸明近。浦樹依依落日低。安得散登峯頂望。故鄕只在白華西。</text>
<title>旅舍 三首 其二</title>,<text>東風野草日芳菲。西路干戈羽檄飛。不是廟堂無上策。自然機事喜多違。客來江外故人少。家在夢中何日歸。遙憶水村春雨裏。桃花門巷掩柴扉。</text>
<title>旅舍 三首 其三</title>,<text>平蕪細雨綠迢迢。睡起茅簷坐寂寥。衣弊不堪披故絮。囊空何處覓新醪。謀休豈敢便人棄。保拙還慙費廩噍。唯有白鷗長入夢。五湖煙水理輕舠。</text>
<title>官軍</title>,<text>官軍十萬漢江頭。刁斗中宵雨滿裘。國使去來消息杳。猪灘舟閣水悠悠。</text>
<title>歸心</title>,<text>歸心忽忽算年華。上巳淸明次第過。却憶舊時池畔醉。茅簷先發小桃花。</text>
<title>寄竹泉</title>,<text>他鄕客恨又東風。觸物難堪淚眼瞢。楊柳池塘春雨裏。杏花籬落夕陽中。形容盡爲愁來改。詩句偏因病後工。還有故人情可仗。得醪時復喚衰翁。</text>
<title>客心</title>,<text>客心如醉轉瞢瞢。二月春陰積雨中。楊柳盡垂花欲發。掩門頭鬢日鬆鬆。</text>
<title>客寓</title>,<text>蕭條客寓小如舟。籬外黃泥正沒牛。盡日女墻春雨濕。晩晴殘照掛城樓。</text>
<title>長竿</title>,<text>長竿汲水石敲火。濕竈薪生增漲煙。還憶泛洋朝上國。瘴雲孤島泊行舡。</text>
<title>烽火</title>,<text>深春江上鼓鼙聲。一片孤城繞渚汀。日暮瘴雲常易合。遙看烽火小如星。</text>
<title>烽火 其二</title>,<text>養士調兵二十年。爲緣狂虜近西邊。如何畢竟憑三寸。不見人間有魯連。</text>
<title>烽火 其三</title>,<text>空城長日送如年。陣角聲低戍鼓懸。雨歇女墻春草綠。官軍無事上樓眠。</text>
<title>雨晴</title>,<text>連旬苦雨未全收。此夜新晴凜似秋。江月欲斜人送笛。浦雲初散水明樓。千山杜宇春深恨。一枕鄕關夢覺愁。白髮挑燈頻起坐。曉鷄聲裏撫吳鉤。</text>
<title>島嶼</title>,<text>島嶼蒼茫甲古津。瘴煙巒雨接西濱。孤城鼓角官軍老。小市魚鹽賈客貧。王粲倚樓都是恨。杜陵看鏡摠成銀。遙思滿洛花如霧。樑燕應尋舊主人。</text>
<title>二月晦日</title>,<text>孤城一雨洒如塵。二月天涯送仲春。旅舍主人情意重。濁醪來慰病吟身。</text>
<title>胡虜</title>,<text>胡虜何能返隻輪。漢兵雲集箭如神。君平道我今年好。好是還京是好辰。</text>
<title>胡兵</title>,<text>胡兵退向麒麟道。漢將遲疑不渡河。可使隻輪容易返。二西無數健兒多。</text>
<title>城樓</title>,<text>時危無策補微塵。獨抱呻吟任病身。欲上城樓時騁眺。平田遠樹摠傷春。</text>
<title>濤聲</title>,<text>濤聲淅瀝風威急。浦漵蒼茫落日斜。共說水鄕春瘴重。晴時常少雨時多。</text>
<title>戍樓</title>,<text>風林纖月易西斜。城樹煙沈定宿鴉。何處戍樓人不寐。夜深吹送落梅花。</text>
<title>魚龍</title>,<text>魚龍水國喜逢春。黃木扶胥甲古津。聽說摩尼祈福酒。平時峯頂祭星辰。</text>
<title>寒煙 三首</title>,<text>寒煙莽莽雨如塵。細草平田一望春。不是漢家無武備。人情元是喜和親。</text>
<title>禁漏</title>,<text>丁東禁漏雜鼙聲。一枕寒燈夢易驚。共說亂來鷄叫早。起看雲月未西傾。</text>
<title>胡書</title>,<text>胡札頻來轉可疑。報書誰是善爲辭。軍機貴祕無傳說。行在多官摠不知。</text>
<title>池塘</title>,<text>纔過上巳又淸明。客裏佳辰惱送迎。春草不知離亂苦。暖風晴日遶池生。</text>
<title>奴自禮鄕來</title>,<text>十口湖鄕保食眠。書來悲喜劇茫然。人歸欲報悤悤字。却恐浮沈未易傳。</text>
<title>城樓</title>,<text>曲巷依依楊柳齊。古城牢落戍樓低。遙岑極浦斜陽晩。芳草桃花小雨迷。多難自憐身作客。一春時見燕銜泥。山河擧目渾愁思。淚洒新詩不敢題。</text>
<title>事變</title>,<text>事變從來固不窮。何人謀始又謀終。多官處處空相對。咫尺行宮隔九重。</text>
<title>賊退</title>,<text>退賊那非幸。今朝合把巵。存亡危急際。香火誓盟時。只爲羈縻計。寧忘戰伐期。天朝縱聞此。父子更何疑。</text>
<title>三月初五日。見北伯書。</title>,<text>千里書來喜欲顚。聞君無恙住安邊。城頭烽火尋常事。須把君安別擧煙。</text>
<title>仙源路中 二首</title>,<text>新蒲細柳雨初晴。亂水荒畦路不平。誰識靑衫老工部。曲江深處謾潛行。</text>
<title>仙源路中 二首 其二</title>,<text>孤村小路日斜時。爲折山花策馬遲。何處主人能醉客。揷來忘却鬢如絲。</text>
<title>歷見崔寧安</title>,<text>君年已矩吾猶順。萬事相看雪滿顚。今日訪君他日憶。杏花村巷夢依然。</text>
<title>旄頭</title>,<text>江都城裏住淸鑾。城底家家摠扈官。寓近戍樓頻獨上。旄頭芒角夜深看。</text>
<title>野日</title>,<text>野日荒荒草自春。爲因簽發盡農民。村扉處處無鷄犬。一任來人作主人。</text>
<title>老人</title>,<text>桃花深巷小溪湄。白屋疏椽遶壞籬。村裏老人年九十。淚垂猶說太平時。</text>
<title>曉坐</title>,<text>香燈悄悄夢依依。默數殘更坐似癡。杜宇一聲窓欲曙。滿庭花影月斜時。</text>
<title>三春</title>,<text>三春眠食寄人家。草草衣冠似破荷。垂柳杏花渾不省。濁醪鮭菜度生涯。</text>
<title>賊復圍新溪。元帥諸將。不知去處。</title>,<text>更說新溪虜箭傳。漢家盟血亦徒然。軍中誤信和戎說。大將中宵擁被眠。</text>
<title>流光</title>,<text>流光如水水沄沄。春色三分過二分。今夜不堪怊悵思。杏花城郭月紛紛。</text>
<title>醉題竹泉寓壁</title>,<text>江都風土異江南。苦雨蒸嵐病不堪。寥落客懷何處遣。每來君寓作閑談。</text>
<title>老翁</title>,<text>白頭老翁泣且說。太平耕鑿只曾諳。江都行殿何時事。五百年間一見今。</text>
<title>松籬</title>,<text>僑居傍路市喧多。折揷松枝蔽客過。日暮籬根僮斫草。夜深風露宿依蓑。</text>
<title>城樓</title>,<text>憑危望遠添怊悵。極浦高樓思未裁。鴉帶夕陽江柳暗。燕廻流水野棠開。羈愁愔愔連芳草。世事茫茫入酒杯。還憶西關舊遊地。冷煙疏雨鎖池臺。</text>
<title>金脩以分司入京</title>,<text>好帶分司入洛陽。未妨行色着鞭忙。吾家籬外經過路。說與隣人護草堂。</text>
<title>主家杏花盛開</title>,<text>破屋蕭條絶四隣。杏花開後識江春。依然一樹疏籬畔。邂逅東風是故人。</text>
<title>聽說</title>,<text>聽說和戎亦末期。西歸心計轉多違。憑誰寄與家人道。春暮無由換裌衣。</text>
<title>元男往來禮鄕</title>,<text>水鄕遙算短長亭。唯是行人六日程。家小別來三見信。春風安頓掩柴荊。</text>
<title>松簷</title>,<text>小簷低窄不堪居。爲架松枝補弊廬。最喜夜深仍獨坐。一輪城月轉扶疏。</text>
<title>夜坐</title>,<text>蕭蕭行伍人初定。寂寂孤城宿霧中。入夜但聞刁斗響。依依斜月照行宮。</text>
<title>南樓</title>,<text>南樓一上思依依。極目春陰接水涯。芳草野橋人渡少。暮煙江樹鳥歸遲。憑危未耐傷時淚。望遠還添去國悲。生際亂離身已老。白頭安用強吟詩。</text>
<title>漁翁 二首</title>,<text>漁翁罷釣春江上。際曉輕寒襲鬢毛。歸市販魚仍買酒。到家乘醉却生驕。</text>
<title>漁翁 二首 其二</title>,<text>舡是爲家漁是業。兒時習網到成翁。平生不識隣鄕路。飢飽憂懽此島中。</text>
<title>節序</title>,<text>節序居然去。江城已暮春。草深堤外路。花暗野塘濱。水岸騎驢客。河橋賣酒人。何時返京國。說此旅遊辰。</text>
<title>送阜還鄕</title>,<text>迢遞湖鄕路。三僮與二驢。千山勤跋涉。一宿喜何如。避亂生涯苦。謀身計較疏。丁寧說諸弟。長日好看書。</text>
<title>烽火</title>,<text>春早離家逐行在。只今爲客動經時。西關烽火常傳急。四月還都定未知。</text>
<title>小簷</title>,<text>夜宿煙窓土床暗。起來常坐小簷陰。和非戰是無分別。且問村翁盞淺深。</text>
<title>柳塘</title>,<text>村間畏府常如虎。觸事難堪禁貴頻。籬外柳塘春水滿。吏來收稅養魚人。</text>
<title>飛報</title>,<text>飛報翩翩只可咍。漢家諸將老徘徊。丁寧探騎朝朝送。咫尺平山半道廻。</text>
<title>戲用前韻 八首</title>,<text>尙昧東西與北南。況於多少一何堪。逢人但問床頭釀。世事平生口不談。</text>
<title>戲用前韻 八首 其二</title>,<text>歸心日夜鷓鴣南。旅病經春苦未堪。安得乞身尋舊隱。竹房深處聽禪談。</text>
<title>戲用前韻 八首 其三</title>,<text>睡起松簷日過南。一春愁寂可能堪。時時欲向隣家醉。只恐狂言雜妄談。</text>
<title>戲用前韻 八首 其四</title>,<text>不向名途問指南。假令供世力那堪。非君愛我誰相記。每到君家盡意談。</text>
<title>戲用前韻 八首 其五</title>,<text>好朋何幸得西南。俊逸詞鋒敵豈堪。欲和淸篇更羞澁。邇來全是廢詩談。</text>
<title>戲用前韻 八首 其六</title>,<text>四月薰風欲自南。故衣披絮着難堪。分明此夜巴山雨。翦燭何時把酒談。</text>
<title>戲用前韻 八首 其七</title>,<text>淚滴鮫珠盡日南。病衰離亂百無堪。蘼蕪已老唐生誤。屈指東還夢裏談。</text>
<title>戲用前韻 八首 其八</title>,<text>君家容膝市街南。聚首論心亦足堪。但是成三眞益友。此間難與俗人談。</text>
<title>次人韻 二首</title>,<text>磧煙常似霧。烽火夜深微。不見捷書至。徒聞探騎歸。論征言則是。講好計還非。到此俱無奈。存亡何所依。</text>
<title>次人韻 二首 其二</title>,<text>三春消客裏。長日睡依微。無事或閑出。有時仍醉歸。還忘羈旅苦。只是故鄕非。處處江村好。江村行欲依。</text>
<title>次示明叔</title>,<text>甲島滄波黃木灣。孤城行在聚朝班。煙花寂寂深春後。雲物蒼蒼落照間。盟血只緣姑息計。狂鋒能保鎭長還。西關綠草連天長。世事前頭日益艱。</text>
<title>聞廻賊燒毀西京云</title>,<text>漢卒登高覘白旗。虜兵吹角捲廻時。千年舊跡餘江水。半夜精靈泣太師。</text>
<title>小市</title>,<text>鴉靑拆後人人着。結木爲茅處處家。爲是亂離謀口食。小街相聚販魚蝦。</text>
<title>老翁</title>,<text>問老翁年年幾何。翁言八十又三加。渾家出野獨看屋。寂寂坐場籬日斜。</text>
<title>次陶齋韻</title>,<text>紛紛花絮苦多風。病眼經春轉覺瞢。愁遣客窓詩卷裏。醉眠僑屋雨聲中。堪憐鳥語提壺勸。且看蛛絲結網工。任是幾般閑物役。機關元不到田翁。</text>
<title>次陶齋韻 元韻</title>,<text>吾兄多有古人風。斯世其如衆眼瞢。白首相悲羈絆裏。靑春同過亂離中。三杯通道詩逾健。萬事無心語益工。他日桃源携手去。海棠花下耦耕翁。</text>
<title>聽說</title>,<text>聽說遼陽靖虜塵。新城巢穴血成津。天朝未必無男子。東國虛疑贗與眞。</text>
<title>送一叔先歸</title>,<text>留滯吾行十日遲。羨君乘興快先之。他鄕未必無燈夕。獨醉松簷倍所思。</text>
<title>懷一叔</title>,<text>昨送君歸兼送春。䕷蕪漠漠暗江濱。金陵落日長程畔。楊柳靑靑獨去人。</text>
<title>又用前韻</title>,<text>春城閉戶怯顚風。睡睫依微轉覺瞢。看似霧時花已老。醉如泥處酒過中。難尋淨界追禪客。欲向歸舟喚棹工。萬里白鷗何浩蕩。江湖滿地一漁翁。</text>
<title>平田</title>,<text>平田漠漠薺花開。古路蕭蕭無往來。穀雨漸遲芒種近。凄風落日滿荒臺。</text>
<title>送辛羅牧 二首</title>,<text>碧梧脩竹錦官城。南面雄州五馬行。二十年間來往地。白頭怊悵送君行。</text>
<title>送辛羅牧 二首 其二</title>,<text>同君鄕井與松楸。來宦于京各旅遊。垂老不堪離亂苦。明朝況復去留愁。</text>
<title>移寓</title>,<text>蝸粘斗屋四無隣。湫隘難堪着病身。移向東城最高頂。俯看官路往來人。</text>
<title>主家槐陰滿庭</title>,<text>王家庭畔幾經春。江府村中屬此辰。自是天心元已定。種成留待有情人。</text>
<title>悼詩老</title>,<text>水宿金陵萬疊雲。滿舡風雨戰詩魂。鸞笙縹緲騎鯨遠。采石千秋月一痕。</text>
<title>隣杵</title>,<text>翁踏砧枝女掃臼。日斜鳴杵到黃昏。燈前粒粒通宵揀。未曉官差已抵門。</text>
<title>次趙駱谷韻 二首</title>,<text>江漢棲遲客。乾坤一老身。留應消此夏。看已過今春。還往寧辭數。招呼莫厭頻。相憐倍相款。同是亂離臣。</text>
<title>次趙駱谷韻 二首 其二</title>,<text>未有千金贈。空憐七尺身。水鄕今日夕。京國去年春。積雨留人苦。啼禽喚客頻。新亭萬行淚。不獨晉家臣。</text>
<title>次趙駱谷韻 二首 元韻</title>,<text>七十吾年老。艱虞任病身。驅馳三兩月。風雨一番春。故國人煙少。危途虜使頻。扶持大臣在。何用泣孤臣。</text>
<title>醉題駱谷壁</title>,<text>簷床長日睡昏昏。同病相依賴有君。只爲不堪蛙步阻。披蓑來叩雨中門。</text>
<title>任是</title>,<text>任是生涯逐轉蓬。歸心何事又悤悤。明朝馬上時廻首。甲渡尼山似夢中。</text>
<title>斷送</title>,<text>斷送光陰幾首詩。客懷多少摠支離。葵花已謝榴花早。佳節端陽是去時。</text>
<title>小醉</title>,<text>茅簷寂歷午鷄時。庭樹風微雨滿枝。沽得濁醪仍獨醉。烏巾不整鬢垂絲。</text>
<title>五月初四日。來宿巴陵古亭。</title>,<text>凄凄煙露滴林柯。古檻臨江水氣多。入夜月明人寂寂。巴童時唱竹枝歌。</text>
<title>五月初四日。來宿巴陵古亭。 其二</title>,<text>靑楓江岸繫行舡。夜色蒼茫水接天。從古巴陵多蜀魄。不堪漁火伴愁眠。</text>
<title>郉軍門西歸耆老軍民等歌謠</title>,<text>蠢玆涅齒。爲蛇爲豕。穴我南鄙。肆凶逞毒。七年荐食。射天以矢。三韓蕩拆。萬姓魚肉。千里赤地。皇恩罔極。生死肉骨。前後終始。命之征之。十萬其師。熊羆虎兕。文臣武臣。赳赳彬彬。冠蓋華至。咸統於公。各奏乃功。公爲元帥。十省六鎭。風行雷振。釐止率止。折衝樽俎。從容軍旅。孫吳皮裏。枯摧朽拉。陸讋水慄。游魂盡褫。日奏三捷。疆場克復。孰主張是。東民愛戴。繄公是賴。如怙如恃。公無遽歸。無使我悲。赤舃几几。攀轅有淚。行李如水。奉勑幹事。名留海嶽。恩入草木。德聲未已。我謳且祝。旣壽旣福。而昌而熾。丹靑髣髴。中國而閣。景仰千祀。形容盛績。輝映竹帛。歸之太史。明廷大拜。虛位以待。媚于天子。求古無儔。若比於周。召公是似。</text>
