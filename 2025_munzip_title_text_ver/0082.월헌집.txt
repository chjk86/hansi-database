<title>悲淸秋辭</title>,<text>悲淸秋之蕭瑟兮。試登高以望遠。瞰四際其無礙兮。開積䨪之混沌。天曠朗以彌高兮。野蒼茫而欲晩。雁流哀於遙浦兮。嵐捲翠於疊巘。起叢薄之颼飀兮。葉於邑而歸根。渺渺兮余懷。怳臨別而銷魂。於是。辭空閣卽幽軒。去衫寒取裌溫。驚歲月之易流兮。究萬化之一元。何一元之不貞兮。伊榮悴之俄翻。攬昔人之興感兮。想當時之秋氣。湘瑟鼓兮曲未旣。楚魂招兮若有愾。江東菜兮薄宦味。籬下菊兮憐相慰。砧碎月於長安兮。催玉關之寒衣。笛弄風於山陽兮。悵家園之未歸。嘆二毛之初生兮。傷百卉之俱腓。怨蕭森於巫峽兮。悲泬㵳於楚甸。紛萬緖之疚懷兮。遭一途而難遣。天旣平分四時兮。胡爲有此素節。諒視古其猶今兮。豈人情之有別。覽萬物之敷榮兮。惜白露之爲霜。催短晷以入暝兮。轉氣候之凄涼。落葉兮聚階。寒鴉兮棲林。熠燿燦於町畽兮。星漢淡其上臨。亂百蟲兮偕作。如助余之愁吟。</text>
<title>立春賦</title>,<text>感天運之不息。轉一氣之洪匀。揖玄冥之寒威。謁靑帝以寅賓。爾乃斗在寅風曰條。歌靑陽舞雲翹。迎淑氣於東郊。餞寒暉於北陸。立土牛於國都。帖綵燕於華屋。葭管之灰纔飛。木鐸之令已徇。唐宮之花勝俄頒。齊人之細菜初進。秦城樓閣之煙霞。漢主山河之錦綉。錦江色兮迎人來。洞庭風兮闊生溜。挑北渚之芙蓉。抽南澗之蘋蘩。賞獻歲之初陽。迓油幕之微暄。頌椒花之萬年。酌屠蘇之盈樽。天子詠芝田之雁。騷人吟庭柳之風。流落蒼江之上。想觚稜於夢中。凄涼劍門之外。憶兩京之梅發。怨義娥之增年。笑風花之催髮。惱陽臺之雲雨。迷洛浦之煙暉。缺甃傾垣之芳草。恨王孫之不歸。隴頭江南之一枝。寄千里之音塵。是由志苦者。感時序之變。心平者。樂韶光之新。春豈心於動人。人自動於逢春。紛萬緖之悲歡。茲一付於芳辰。亦復王者法天。布政行仁。化齊一元。恩養萬民。設寬書於侯霸。議振貸於漢文。今聖主之在上。順三陽以氤氳。漢宮奉長樂之懽。舜殿彈解慍之琴。句芽萌拆之咸育。慶太平之屬今。賦短章於令節。任余懷之弗禁。</text>
<title>樂行憂違賦</title>,<text>夫惟君子之出處。關時運之通塞。遇文明而隱晦。非經濟之大德。當亂世而干進。豈保身之良策。或行而或違兮。隨世道之憂樂。若夫朝陽旣昇。淑氣方長。風雲畢會。魚水一堂。拱堯舜於紫極。坐皐夔於巖廊。喜鴻毛之順風。歌鹿鳴之雅章。是君子樂行之時兮。宜濟世於雍穆。及夫天地暗晦。上下否隔。北風其涼。靑蠅止棘。玉乃慮於俱焚。金亦憂其衆鑠。嘆雨雪之霏霏。詠十畝之閑閑。是君子憂違之時兮。宜鏟彩於林間。縱行違之不同。究其歸則一也。信知世治而潔其身兮。等膠柱而鼓瑟。世亂而務求進兮。亦未免於干澤。況初九之君子。乃勿用之潛龍。固不利於攸往。庶用靜之無凶。宜乎聖人之贊易。示隱見之大節。等百世之人物。孰於斯而有得。不屑就兮。孤竹子之淸風。不屑去兮。柳下惠之大同。然未免隘與不恭兮。豈行藏之得中。彼其耕莘野之雲。釣渭濱之月。或萬鍾之不顧。或避紂而晦迹。及湯文之作興。任行道以爲責。上功格於皇天。下澤潤於民物。是庶乎樂行憂違兮。爲後人之所式者也。余亦喜身逢於昭代兮。冀行道於當日。</text>
<title>衛將軍廟賦</title>,<text>大澤邊兮墳三尺。荊溪上兮廟千年。紙錢兮雨濕。簫鼓陳兮淵淵。若有客兮江之南。步神宇之閑庭。撫斷碑之零落。想將軍之英靈。爾其龍飛晉陽。煙滅江都。逖也執殳。爲王前驅。冀垂名於竹帛。願攀鱗以效死。始杖劍以歸漢。喜無雙之國士。終猿臂以善射。知天下之飛將。桓桓萬人之敵。赳赳百夫之長。馳突矢石之中。縱橫戰陣之間。擒建德於鼓下。護龍旗於武關。壯所向之無前。期百戰而百勝。指麾而群盜平。下車而中原定。宜褒贈之有加。授將軍之隆秩。爛戟枝之當戶。紆印綬兮若若。庶壯心之未已。作干城於王室。夫何落落之淸神。竟不累於外物。旣酬平生之志。敢負白鷗之盟。富貴浮雲之蔑。軒冕草芥之輕。霸越而平吳兮。泛五湖之扁舟。滅秦而帝漢兮。從赤松以仙遊。況千金之乞骸。有兩疏之超群。顧淸塵其寂寞。希一托乎餘芬。辭聖主於文石。作冥鴻於碧雲。樂桑楡之晩景。循林皐以送老。高堂弄斑衣之戲。鄕黨盡恂如之道。蓋庶幾功成勇退。知足不辱。大雅君子。旣明且哲。其與膠寵冒進。迷而不返。忘身徇利者。一何相遠也。宜乎鄕人思其沒世。士林泣其遺愛。欽立祠以禋享。托精魂之不昧。至今荊樹悲聲。楚雲愁態。廟貌如古。兵器猶在。右夏服之勁箭。左烏號之雕弓。金鎖冷於曉霜。綠沈拂乎秋虹。吉日兮良辰。奠椒漿兮酹忠魂。凜英氣之宛宛。如有饗乎蘋蘩。客於是。徘徊舊德。惆悵前聞。詠許渾金劍之詩。讀王敎黃絹之文。聊行吟以𪚥久兮。顧山椒兮日曛。</text>
<title>治國如治病賦</title>,<text>歷井陘之險者。出平道以方蹶。過灎澦之堆者。至安流而不濟。苟縱心於所忽。鮮不爲乎見敗。吾於治病之道。得治國之大誡。方其龍飛革命之際。离明繼照之初。思大業之不易。念天位之難居。泛君舟於民水。御六馬於朽索。仁恩血脈之周流。政敎喉舌之出納。臣股肱以左右。民百體以從令。調元氣於至和。引國脈於大競。是猶籧篨之疾不鮮。癰疽之毒內食。千方萬藥之靡有餘力。期一身之康吉。及夫治定功成之後。君臨倦勤之餘。席百年之昇平。混萬國之車書。忘宴安之鴆毒。遠忠言之藥石。朝廷腹心之解緩。四方肩膂之受敵。爛千瘡與百孔。渙四潰以莫遏。人心同於疾首。國勢殆乎岌岌。是猶沈痾之病纔瘳。將護之心已怠。四肢五臟之復受其害。秪死亡之立待。信乎危生於所安。病加於少愈。孰能明夫此義。醫瘡痍之寰宇。爾乃晉陽雲興。江都黍離。天日之表。龍鳳之姿。同魏祖之神武。類漢高之豁達。掃殘隋之風雨。新大唐之日月。擧胡越以一家。同文軌於八表。猶一心之戰兢。圖禍機於未兆。治國之一如治病兮。申告誡之再三。夫何後嗣之莫念。謾先明而後闇。彼開元焚珠之治。竟壞於蛾眉之色。而大中金鏡之政。終變於道士之術。遂使漁陽之鼓動地。鳳翔之駕載疐。丹砂之毒成疾。龍樓之寢永閟。靡不有初。鮮克有終。竊美夫治病之嘉言兮。猶有憾於征遼之無功。</text>
<title>凌歊臺賦</title>,<text>曰自金行不競。神州陸沈。渡江之馬玄黃。五胡之亂浸淫。泣銅駝於荊棘。淪九廟於洛陽。有彭城之人傑。挺風骨之不常。奄屈起於賣履。振薄天之威名。方其斬大蛇耽耽乎虎視。叱妖精赳赳乎龍行。不階尺土。白手奮發。凌厲乾坤。動盪河岳。廣固望風而塵散。關中聞聲而響應。指揮而群盜盪平。下車而江南大定。東包百越之地。西曁三巴之鄙。南括群蠻之表。北界淮漢之涘。一句缺 據金陵之天府。擬呑吐乎宇宙。顧雄心之未已。壯南遊之山川。思凌虛以直上。蕩胸懷於八埏。乃於太平勝區。當途名邑。闢黃山之翠微。築高臺兮立立。勢將凌汗漫出九垓。超崆峒俯蓬萊。堪斗柄兮手摘。可銀河兮掬挹。飛鳥依於層階。行雲宿於疊石。九疑之黛色當窓。三湘之灝氣入簾。窮天地之遠目。撩景物之駭瞻。爾其粉壁凝雲。蘭房拂日。簾捲鰕鬚。屛開孔雀。鋪玳瑁兮筵紋滑。爇蘭麝兮香煙碧。乃有楚女纖腰。吳姬艶質。燕帖玉釵。塵生羅襪。振瑤佩之淸響。曳錦裳之輕縠。笑臉利於雙刀。星眸明於劍戟。皓齒編貝之爛。絳唇穠華之燦。落歡聲於層霄。留軟笑於天半。羞兼百味之鯖。觴滿葡萄之液。匀天之樂奏九韶。回雲之舞呈八佾。瑞霧生於席上。香風起於袖末。邈風情之可愛。倚朱顏之半酡。眠月中之臺榭。醉雲外之笙歌。意此歡之永保。指百年以勿失。憑軒檻以俯仰。感人生之駒隙。恐薤露之易晞。爲他人之所樂。誠荒淫以無度。曾不知其不可。庶憑高以蕩情。滌塵機之惱我。于時金輿駐駕。霓旌婀娜。千官列於陂陁。萬馬嘶於谿隧。雲影爲我徘徊。天容爲我嫵媚。增草木之輝光。溢江山之喜氣。爛重瞳之顧眄。知皇帝之爲貴。信昇平之樂事。抑奇觀之罕匹。竊悲夫中原之地。正如金甌無缺。臥榻之下。豈容他人鼾睡。當此之時。草創未備。國於江左。壤地褊小。茫茫九州之大。區區一隅之渺。西乞伏之號秦。北沮渠之稱涼。拓跋虎踞於平城。赫連龍睇於朔方。紛紛黃屋。幾帝幾王。顧天下四分五裂。靡三半之一得。是宜治兵誓衆。經營四域。宵衣旰食。日不暇給。夫何安於小成。竟無志於混一。大功未就。侈心已放。子之蕩兮臺之上。洵有情兮而無望。顧貽謀之如此。將何監于成憲。宜後嗣之驕奢。窮土木於孝建。亦於焉而興作。日登遊以耽歡。究厲階之誰生。自夫子之造端。果若人言。縱欲成災。階闥之內推刃。四境之外漲埃。淮北之將夜遁。河南之師不還。黃鉞假於齊王。戎馬飮於江灣。遂使大江之南千里之地。得之艱難失之造次。至今落花啼鳥。松風澗水。滿目蕭然。人非物是。寢園之荒薺野棠。悲入許令之詩。碑上之靑苔斷文。哀增謫仙之思。信滄浪之濯足。又何悔於噬臍。然則是臺也無異乎晉之九層。楚之乾谿。秦之望海。漢之柏梁。役萬姓以挑怨。迷自底於滅亡。縱凌歊之可誇。奈孤根之無依。千日之樂未洽。萬年之計已非。五紀之業斯迫。七廟之魂無歸。山河富貴之何處。文物繁華之誰屬。已矣哉。靑陽謝兮白帝至。玉兔升兮金烏匿。風流兮不存。榮華兮無迹。塵凝長樂之榭。香滅按歌之閣。山鳥弄絃管之聲。野花留綺羅之色。鹿遊姑蘇之草。風悲銅雀之月。通天之露盤荒涼。避風之七寶寂寞。千年往事之誰問。一片高臺之安在。經終古以共盡。又何爲乎永慨。所賴哲后持盈。明王愼德。一日萬機。兢兢業業。文帝惜百金之費。昭王市千里之骨。西京歌四海之大風。東都繪一代之元勳。皆足以流芳百世。令譽無垠。豈如流連之主。荒亡之君。樂未畢而哀已至。臺未傾而國已分也哉。想凌歊之遺址。但山椒之夕曛。</text>
<title>弔長平坑卒賦</title>,<text>試望平原。夐如荒塞。野草少色。風沙晝晦。如泣如訴。鬼魂猶在。悠悠往事。此將何代。蓋聞夫火德不競。蒼籙欲艾。強梁西雍。紛紜東岱。六國之從約已解。百二之形勝自若。勢有甚於建瓴。計又密於蠶食。函關之鑰一抽。百萬之師東出。近攻之策初試。上黨之地自拔。趙侵弱之餘燼。軍長平以抗秦。信間說以易將。受推轂者匪人。前堅壁之阻拒。後奇兵之壅絶。顧進退之狼狽。抑糧餉之告乏。援兵絶兮何竢。敵若雲兮四合。將軍斃於一矢。士卒同於面縛。旣委身於虎口。敢求活於再生。四十萬之擾擾。奄見殲於一坑。叫蒼空兮訴冤枉。天何憝兮振威靈。臨其穴惴惴其慄兮。目地下猶未瞑。慘然爲爾悲兮。禍何至於此極。生不遂乎安居。死亦失其窀穸。悲乎哉。誰無父母。嗟余子行役。尙愼旃哉。猶來無息。誰無夫婦。如之何勿思。君子于役。不知其期。是皆劬愉膝下。死生契闊。亦旣見止。我心則悅。夫何天高茫茫。地厚漠漠。莫往莫來。娟娟心目。山重水隔。夢汝來斯。海枯石爛。見汝何時。冬之夜兮夏之日。永遼隔於百歲。生何恩兮死何辜。時不淑兮命不濟。至今風號九原。月苦洹水。旅魂飄飄。何所託止。魂兮有知。魂勿爲怨。死於王事。死亦何恨。汝則無恨。汝實何罪。蕭蕭古壘。山河不改。幾人經過。幾人停轡。傷心百年之際。興哀無情之地。奠一觴兮酹群靈。野泱漭兮魂何處。日黯淡兮西墮。川嗚咽兮東去。鳥孤聲兮失群。猿哀鳴兮無儷。怨秦人之挾詐。坑萬命於一擧。矧殺降者不祥。寧施報之敢忒。宜乎嬴絶莊襄之時。劍汚杜郵之血。山東戍卒之一叫。函關帝業之俄滅。秦坑卒歟。卒坑秦歟。出乎爾者返乎爾。過長平而一弔。永余懷之未已。</text>
<title>哀茂陵賦</title>,<text>客有道扶風歷長安。弭節終南之下。容與淸渭之干。登陂陁之長坂。涉荒壟之宿莽。尋五陵之所在。拂頹碑以留睹。埋玉骨於當年。閱幾秋之風雨。念雄材與大略。尤有感於茂陵。倚石馬以徘徊。悲不能以自勝。方其赫然南面。志氣凌厲。動盪風霆。鼓舞一世。蓋將超鯨海越龍荒。倚長劍於崆峒。掛彎弓於扶桑。軼天門以高御。運六合於戶牖。故乃謀臣猛將。奔騰龍虎。衛靑奮於僕隷。日磾拔於胡虜。王恢說平城之怨。李廣得飛將之名。萬里票騎之營。貳師將軍之兵。掃幕南之王庭。燔代右之龍城。列亭障於玉門。夷薉州以爲縣。慍西南之壅命。習昆明之水戰。憤東北之阻貢。下溟渤之樓船。混普率以梯航。恐投附之不先。竹杖兮大夏。蒟醬兮牂柯。赤雁兮來海。神馬兮獻歌。罄瑞物之四集。昭靈應之孔多。頌功德於泰山。竝垂美於靑史。吸沆瀣之靈液。悟沖澹之保己。凋三光而不老。爲萬年之天子。夫何薤露易晞。蝶夢俄迫。天崩地坼。玉體下席。奪彌天之壯氣。奄收入於寸棺。渺白雲兮帝鄕。悵龍髥之莫攀。七十五年之身世。若電火之閃空。千秋萬歲之魂魄。依九泉之玄宮。山河富貴之安在。臺殿歌舞之誰同。至今寒鴉夕暉。落葉荒梓。滿目蕭然。人非物是。心馳百世之上。哀生無情之地。顧堂堂大漢之皇帝。何爲寂寞兮山之隧。已焉哉。烏兔兮跳丸。世代兮轉輪。高岸兮深谷。淸水兮黃塵。望疑九峯之相似。想孤墳兮何處。鳥呼金粟之松風。恨龍媒之已去。驪山之銀鴨不飛。西陵之望月空明。無聖狂與智愚。同一歸於土坑。歷古今而皆然。宜以此而寬情。竊怪夫黷威武兮慕功美。侈宮室兮惑方士。使秋風感慨之客。亦有諉於踵亡秦之軌。所賴噬臍厥終。改過不吝。下詔責己。哀痛若疢。如蝕日之更明。欣萬目之瞻仰。譬遂非以迷復。固不侔乎霄壤。安得不發浩嘆於墟墓。起千載悠悠之遐想也。</text>
<title>枕流堂賦 枕流堂。卽李公師準堂號。早辭官。搆堂于江上。以終老焉。</title>,<text>南山一條之迤走。控漢水之西涯。隴西子卜築於其間。屹百尺之蒼崖。上松檜之蔭蓋。下魚龍之盤渦。跨空虛以立堂。枕長流之湝湝。大野漫漫其迷望。遙山隱隱於雲間。隔岸樵笛之互動。隨潮漁艇之往還。晴瀲灎而雨空濛。俄氣象之不齊。會萬景於雙眼。坦胸懷之町畦。發浩嘯以俯仰。凌天地之端倪。或寄興於煙波。縱蘭舟之所至。仍體倦而歸來。憑危欄以就睡。奄浮游以遠逝。怳三島與十洲。遇群仙之欣迓。酌霞觴以迭酬。授長生之祕訣。擬托契於丹丘。忽驚寤以顧視。風浪起兮連天。知此魂之遐擧。乃枕流之使然。二十年之淸夢。一不到於槐安。白鷗兮飛來。共忘機以盤桓。春風兮秋月。長無絶兮年年。隔紅塵於十里。渺弱水之三千。此其爲淸虛紫府。匪俗流之側肩。曩余一登乎其上。侍仙儔以蹁躚。聽雲和之妙曲。聞白雲之纖歌。將十載之塵纓。洗萬丈之淸波。嗟凡骨之未蛻。何靈境之敢留。回余馬以下來。邈天上之玉樓。千愁兮百慮集。如雲兮紛相因。哀人間不可以托些。安得從子于堂兮終吾身。</text>
<title>枕流堂賦。次李經歷君度 師準 韻。</title>,<text>月軒子與酒軒，枕流二子。結爲三老。其喜洋洋。共托意於物外。于世事乎未遑。乃聚首相告曰。盍各言名軒之意乎。酒軒曰。唯家在城西。頗近山澤。棲遲偃仰。景象可拾。酒成甕雲。不與婦謀。合自然於一斗兮。渺太山如小丘。兀無思而無慮兮。蕩胸懷之沈幽。樂天眞之枯淡兮。恥乾沒乎與儔。是用名軒而自娛兮。何厭夫三十年之一裘。月軒曰。吁。我住山腰。嵐深一膝。望近玉闕。瑞氣蔥鬱。開軒邀月。形與影列。仰澄輝以披襟兮。消萬慮之雲集。憶謫仙之風韻兮。欲對影乎一席。嘆浮生之迫促兮。等奕棋之換局。茲乃寓號而淸翫兮。何慕乎與海鷗以相狎。枕流子聞之。莞爾而笑曰。吾堂之在乎江上者。非獨爲酒與月也。左顧右眄。萬景俱足。賞心樂事。如期如式。爾乃天際浮雲。混作岡巒。檻外長江。千古一顏。天機造化之不息兮。任寒暑與溫涼。飛潛動植之不齊兮。名乘時以張皇。嵐滴翠乎琴書。白雲繞簷而低飛。枕長流以高臥兮。輕浪灑濺兮濕衣。如登靈隱寺之上兮。門對浙江。或詠歸去來之辭兮。有酒盈缸。已焉哉。盈虛有數。物我皆同。胡爲乎大耋之嗟。而羨夫長江之無窮也。堯舜其君民兮。望已絶於伊傅。樂天而知命兮。揭古訓於座右。誓不失聖代之逸民。付生涯於煕暭。或乃倚欄夜靜。心不自若。擧酒問月。誰與獨息。惟萬般無禁之景物。恨不與二子而同得。二子於是。聞言心醉。皆謝不及。相與携手而同行。伴鷗鷺而儷魚龜。逸興蠱心。如狂如癡。神淸骨冷。凜不成眠。忽焉驚風起於足下。若墜天然。</text>
<title>曉霧 此以下二首。未第時作。</title>,<text>漠漠晨開後。茫茫雨霽初。玄黃未分處。看向先天圖。</text>
<title>春睡</title>,<text>處處靑煙起。家家白日長。人閑好憑枕。春草夢池塘。</text>
<title>次使戲示 癸卯年間。余爲北道評事。時節度使李季仝，虞候辛錫康也。</title>,<text>邊地起離愁。阿誰唱金縷。靑樓薄倖名。未必損風度。</text>
<title>慶源門樓夜飮。次使韻。</title>,<text>塞上秋風起。蕭蕭薄暮雲。城樓宵宴罷。涼月正紛紛。</text>
<title>次使相雨中思鄕韻</title>,<text>塞上逢微雨。愁添遠客腸。想應今夜裏。花柳滿桑鄕。</text>
<title>次使示韻</title>,<text>道達三杯後。詩成七步間。醉餘垂一絶。披玩擬承顏。</text>
<title>王昭君</title>,<text>胡酒不替愁。胡塵易汚頰。長爲大家羞。未能庇一妾。</text>
<title>途中九日 癸亥年。余爲證考使從事官。向驪州。</title>,<text>客中逢九日。何處泛黃花。涼吹欹行帽。非緣醉孟嘉。</text>
<title>次金僉知希輿 友曾 秋夕月夜韻</title>,<text>中秋三五夜。依舊月明天。坐待西樓影。何須擁被眠。</text>
<title>送南學諭 趎 還鄕</title>,<text>送君一杯酒。千里向湖南。兩地相思月。應明夜五三。</text>
<title>有感</title>,<text>霜露有情否。乃何傷我神。百年長孑孑。緣是念雙親。</text>
<title>感夢</title>,<text>六載曾歸覲。狼川父母鄕。至今花岳路。魂夢過羊腸。</text>
<title>卽事</title>,<text>滴滴催寒雨。蕭蕭落葉風。天機舒復慘。萬物返於窮。</text>
<title>仲冬夜。聞雨聲。</title>,<text>不寐過三夜。愁從冷雨生。明朝看我鬢。白雪幾添莖。</text>
<title>次柳僉知子野 坰 示韻 伴直衛將所時</title>,<text>新晴南省裏。碧柳滿城頭。坐引淸風緖。疏簾亦上鉤。</text>
<title>詠楓樹</title>,<text>墻底雙楓樹。紅於二月花。深秋俱索莫。爾可敵春華。</text>
<title>暮春</title>,<text>雨細能生草。風微亦落花。可憐時節暮。知賞屬誰家。</text>
<title>次沈百源 克孝 踏靑韻</title>,<text>寒食兼三日。風煙處處新。我罹衰病祟。辜負一年春。</text>
<title>次海平君尹思愼 煕平 飮花山第韻</title>,<text>王孫開夜宴。銀燭映金杯。老發少年興。靑娥笑欲摧。</text>
<title>江雪</title>,<text>頑雲連不絶。漁火隱明滅。蓬戶眼花迷。江邊三尺雪。</text>
<title>志夢 壬午六月望曉。再夢眉叟。卽故領相金公壽童。</title>,<text>今曉夢眉叟。卽時再見之。抱持同臥話。一如少年時。</text>
<title>志夢 壬午六月望曉。再夢眉叟。卽故領相金公壽童。 其二</title>,<text>少時相愛心。到老尙森森。今則幽明隔。如何又夢尋。</text>
<title>訪道者不遇</title>,<text>空見巖扃閉。不知人所去。煙林隨步迷。歸路向何處。</text>
<title>寄君度</title>,<text>邇來音問阻。君子氣何如。嘆息吾衰甚。今年懶寄書。</text>
<title>春帖子</title>,<text>紅入宮梅綻。靑歸御柳新。恭陳長樂慶。壽酒味方眞。</text>
<title>春帖子 其二</title>,<text>日照黃金殿。樽開白玉筵。山呼雷動處。桃實獻金仙。</text>
<title>蠶婦</title>,<text>年年採桑苦。頭上只綦巾。不知紈綺者。其肯念蠶人。</text>
<title>春帖子</title>,<text>北陸寒暉盡。東郊淑氣和。新年有餘慶。先向九重多。</text>
<title>端午帖</title>,<text>金殿香煙裊。瑤墀白日昭。菖醪恭獻壽。仙樂奏簫韶。</text>
<title>挽金生員</title>,<text>百年纔過半。何奪玉人忙。賴有叢蘭茂。應傳永世芳。</text>
<title>惜花</title>,<text>長安百萬家。桃李爛蒸霞。浩蕩春無限。憑誰賞物華。</text>
<title>立春</title>,<text>寒威初斂北。斗柄已回東。聖化同天造。陽和萬里風。</text>
<title>端午帖子</title>,<text>端陽開令節。坱圠化流空。惠洽霑民澤。仁吹解慍風。</text>
<title>端午帖子 其二</title>,<text>玉階留白日。金殿蔭靑槐。九節菖蒲酒。恭擎萬壽杯。</text>
<title>聞同年李崇甫 坫 訃音 壬午</title>,<text>官躋二品壽八旬。有子英賢已立身。人事知君無所恨。九泉應亦妥靈神。</text>
<title>聞同年李崇甫 坫 訃音 壬午 其二</title>,<text>同朝四十六寒暄。共得崇班荷聖恩。今日君先辭世去。傷心一榜獨吾存。</text>
<title>臨津兜率院</title>,<text>麗王當日避紅巾。玉輦蒼皇急渡津。潦倒如今看古院。空庭荒草走鼯麏。</text>
<title>題芸閣壁上</title>,<text>祕閣穹窿御殿西。五年曾此聽鸎啼。人間已逝卯金子。太乙憑誰更杖藜。</text>
<title>送友徐智元</title>,<text>黃花時節家家月。落葉溪山處處風。風月有餘秋景好。不須怊悵別離中。</text>
<title>滿月臺。待姜宗道 參 不至。詩以促之。</title>,<text>春光先傍故宮回。景物偏宜滿月臺。嫵媚山花依舊態。嫣然忙待玉人來。</text>
<title>重九 辛酉</title>,<text>山上無人落帽廻。籬東空待白衣來。黃花不負重陽意。依舊凌霜續續開。</text>
<title>次尹都事 喜男 韻</title>,<text>十載靑衫未歸去。家貧親老強淹留。莫嫌役役行將暮。蓋棺方知事乃休。</text>
<title>次宋監司可中 軼 示韻</title>,<text>靄靄停雲謾倚樓。一江空隔海西秋。開緘頓覺頭風愈。讀罷瓊聯意轉悠。</text>
<title>送韓察訪</title>,<text>秋來情境忽無憑。況復關河別故朋。後夜驛樓寒月色。相思莫上最高層。</text>
<title>聖居山</title>,<text>九龍山色翠連天。似祕神蹤暗鎖煙。聖骨將軍今不見。空餘祠宇歷千年。</text>
<title>松岳山</title>,<text>識得奇形有八元。東連西走鬱齊天。如今消盡興王氣。移向華山億萬年。</text>
<title>凌河道上。次金禮翁口占。成化辛丑秋。余以戊壬寅正朝使書狀赴京。</title>,<text>西指皇都渺似天。巫閭過盡又燕然。前途尙有千餘里。幾度衝行大野煙。</text>
<title>凌河道上。次金禮翁口占。成化辛丑秋。余以戊壬寅正朝使書狀赴京。 其二</title>,<text>客路三千直復斜。五雲何處是皇家。似聞玉闕觀光日。開遍春風上苑花。</text>
<title>次富寧東軒韻</title>,<text>期得宛玉毋寡頭。漢家征戰幾時休。爭如此日寧山下。綠髮將軍緩帶遊。</text>
<title>次鐘城板上韻</title>,<text>按堵人民已百年。提封萬里舊山川。從知定遠平平策。不與開邊衛霍傳。</text>
<title>次尹相 弼商 韻</title>,<text>宣春猶記壯陳兵。天下奇才識壘營。世世坡平傳骨相。台星今日耀王城。</text>
<title>會寧</title>,<text>長白遠連沙塞外。黑龍遙接海西頭。山河此地眞形勢。合說關防是上流。</text>
<title>次富寧板上韻</title>,<text>寧山古鎭黑江邊。人物昇平近百年。胡虜已驚飛將至。況今聲敎速郵傳。</text>
<title>寄永興趙判官 達生</title>,<text>雙城縹緲鐵關前。鹿野微茫黑水邊。千里夢魂迷所適。空將別思兩懸懸。</text>
<title>次使相韻</title>,<text>日侍鈴軒軟話成。歡情聊寄管絃淸。望雲更作思親意。厭聽秋鴻度塞聲。</text>
<title>次使相韻 其二</title>,<text>緬邈功名斑鬢颯。時憑綠酒作韶顏。從軍又到楡關外。身與飄蓬不暫閑。</text>
<title>次使相韻。旅中有思。</title>,<text>間關峻坂又風雨。一局孤城萬疊山。馬上光陰期已再。宦情鄕思兩相關。</text>
<title>次使相韻。旅中有思。 其二</title>,<text>弱骨難堪勤跋涉。況逢泥淖久霪霖。人間歲月跳丸事。又見薰風綠滿林。</text>
<title>次穩城板上韻</title>,<text>南北今看限一川。黃沙白草接胡天。封侯不是儒家事。敢擬圖形萬世傳。</text>
<title>次穩城板上韻 其二</title>,<text>客中光景逝如川。又値風霜欲暮天。行到氈城窮絶處。鄕關消息杳無傳。</text>
<title>次使相示韻</title>,<text>邊城日日奏伊涼。舞罷靑娥倚半粧。南望白雲天共遠。歡情忽轉入愁腸。</text>
<title>寄連上人</title>,<text>春凋萱謝兩蕭蕭。茅屋無人獨送朝。生怕梅天多細雨。恨隨芳草日添饒。</text>
<title>壬戌除夜。與趙礪卿 鑌 飮。吟呈。</title>,<text>滿酌酬君慰寂寥。一年光景只今宵。明朝縱得春風暖。添鬢霜華定不消。</text>
<title>遊燈明寺</title>,<text>禪窓熟睡日西斜。夢入雲山不到家。怪底香風吹滿袖。起看庭際落松花。</text>
<title>哭申主簿 自繼</title>,<text>八十光陰瞥眼催。仙遊何處是瑤臺。葡萄架下茅亭畔。寂寞無人擧一杯。</text>
<title>哭申主簿 自繼 其二</title>,<text>早賦歸田作逸民。從容七十五年春。笑看俗子虛馳走。千尺人間沒馬塵。</text>
<title>鵠嶺春晴。次古韻。</title>,<text>半天雲雨鎖層峯。晴後溶溶翠幾重。春意不知亡國恨。年年粧出碧芙蓉。</text>
<title>挽李上將</title>,<text>平生不作利名貪。七十稀年又享三。共說君家餘慶遠。傳芳百世有雙男。</text>
<title>寄趙礪卿</title>,<text>欲得金丹未遇仙。任他時序疾於川。天公猶自嫌遲暮。喚取新春入舊年。</text>
<title>戲呈柳彥博 溥</title>,<text>身登十二五城樓。笑我兩肩無翰羽。巫峽仙人招不來。陽臺萬古空雲雨。</text>
<title>宿凍山驛。戲呈彥博。</title>,<text>雲鎖巫山十二峯。誰敎仙女露花容。莫言一夜郵亭恨。猶勝高唐夢裏逢。</text>
<title>襄陽留客戲吟</title>,<text>管絃催我上華筵。紅粉三行滿座前。衰病自無雲雨興。相逢不是夢中仙。</text>
<title>和靑鶴洞詩。呈洪相 貴達。</title>,<text>洞裏尋常採茯苓。曾聞鶴在此山庭。滿秋黃葉煙林合。何處巢深夢未醒。</text>
<title>和靑鶴洞詩。呈洪相 貴達。 其二</title>,<text>先生家似野人居。古柏長松日月舒。萬丈紅塵城裏漲。唯應不到此山墟。</text>
<title>和靑鶴洞詩。呈洪相 貴達。 其三</title>,<text>世味還同魯酒醨。林泉逸興少人知。不妨蘸甲淋漓飮。倒着山公白接䍦。</text>
<title>冬至看梅 甲子</title>,<text>喜得陽從子夜來。坤陰盡處暖初回。誰能報道春消息。只是窓前一樹梅。</text>
<title>乙丑除夜</title>,<text>排眠強話破岑寥。惜歲嫌他燭淚消。轟飮千杯君莫訝。一生能得幾今宵。</text>
<title>午夢趙礪卿 自司藝。求爲開城敎授去。</title>,<text>百里神交忽見君。平時懷抱說慇懃。無情亂鵲來驚夢。還作人間兩地分。</text>
<title>中秋十四夜月。寄沈百源。</title>,<text>共說中秋三五夜。十分圓月鏡磨時。與君徑欲今宵翫。明日陰晴未可知。</text>
<title>春雪 丙寅</title>,<text>春光張王北風殘。少暭功於物上看。何事微陰猶未盡。有時飛雪弄餘寒。</text>
<title>挽襄陽府使李遵聖 仲賢 ○有寬弘字民之量</title>,<text>鈴閣空留化日遲。凄風吹作萬人悲。襄陽遺愛無今古。會見重刊墮淚碑。</text>
<title>病痺未參賀班。悵然有作。庚辰四月二十二日</title>,<text>冊封儲副在今辰。千歲山呼動紫宸。抱病小臣趨不得。遙瞻天上頌堯仁。</text>
<title>雨晴。寄枕流堂君度。</title>,<text>南江新水幾添篙。晴後溶溶碧玉濤。月白空明淸夜裏。玉人何處弄輕舠。</text>
<title>壬午五月。與酒軒會枕流堂。</title>,<text>更勸一鍾又一鍾。相看白髮亂如蓬。少年行樂尋常事。此會人生豈易逢。</text>
<title>次呈酒軒</title>,<text>病中無計解愁顏。長憶江亭隔世寰。何日更成三老會。蒼波白鳥共淸閑。</text>
<title>次呈酒軒 其二</title>,<text>竊祿年多尙靦顏。家貧無計避塵寰。男婚女嫁吾曾畢。可得閑時未得閑。</text>
<title>送魚舍人落職歸鄕</title>,<text>嶺南千里送君遊。老去難堪遠別愁。更進一杯須盡醉。明朝相憶路悠悠。</text>
<title>送魚舍人落職歸鄕 其二</title>,<text>金官古國是君鄕。菰菜秋風味正香。莫恨暫辭京闕去。應看徵詔下天忙。</text>
<title>乙酉重九。請朴大茂 元秢 登家園飮。</title>,<text>強扶靈壽上園丘。準擬龍山作勝遊。衰耗精神非不倦。爲緣佳客更遲留。</text>
<title>乙酉重九。請朴大茂 元秢 登家園飮。 其二</title>,<text>人生歡會苦難成。幾遇親朋話舊情。如此良辰尤可惜。一杯聊復爲君傾。</text>
<title>贈李國幹 世卿 登第 庚子</title>,<text>駟馬高車滿巷塵。一門奚啻十朱輪。燕山丹桂君家事。會見枝枝次第春。</text>
<title>書敬陵典祀廳壁 參奉金崶適不在。故思而言志。</title>,<text>隔年阻話思依依。況是雷陳世又稀。今日訪君君不在。秋鴻社燕巧相違。</text>
<title>書奉先寺僧詩軸。次崔次玉韻。</title>,<text>任見春花着五枝。心空無是又無非。閑雲出岫天然去。幽鳥尋林自在飛。</text>
<title>書奉先寺僧詩軸。次崔次玉韻。 其二</title>,<text>維摩丈室靜堪誇。常服溪邊巨勝花。世上萬緣都不管。東華軟土隔煙霞。</text>
<title>書奉先寺僧詩軸。次崔次玉韻。 其三</title>,<text>短帽長衫陌上奔。幸因官事傍禪門。坐來閑適連三日。閑聽鐘聲又報昏。</text>
<title>書奉先寺僧詩軸。次崔次玉韻。 其四</title>,<text>雨添離恨浥蒼苔。華表何年鶴更回。我欲相從採瑤草。仙山其奈路崔嵬。</text>
<title>書奉先寺僧詩軸。次崔次玉韻。 其五</title>,<text>相逢漢北見情眞。又送臺山惱我神。此去幾經人世變。行看東海復揚塵。</text>
<title>書奉先寺僧詩軸。次崔次玉韻。 其六</title>,<text>長松處處亂成林。談柄攀來講道深。聞說本無南北界。浮雲何處更相尋。</text>
<title>琉球國使臣僧八詠次韻 中二首不錄</title>,<text>靑山一徑萬緣空。落落長松鬱翠崇。閑把低枝作談柄。吹來不是世間風。</text>
<title>琉球國使臣僧八詠次韻 中二首不錄 其二</title>,<text>淸江綠草野人稀。一逕遠連巖上扉。飛錫且看天地暮。掉頭閑踏月明歸。</text>
<title>琉球國使臣僧八詠次韻 中二首不錄 其三</title>,<text>谷口春深白日閑。樵歌一曲響空山。倒騎黃犢歸來晩。又被蕭蕭暮雨還。</text>
<title>琉球國使臣僧八詠次韻 中二首不錄 其四</title>,<text>如此江山得遇難。秋風好是凭闌干。潮頭月色金紛碎。眩入雙眸不定觀。</text>
<title>琉球國使臣僧八詠次韻 中二首不錄 其五</title>,<text>半夜西風吹月明。寒鐘歷歷隔巖聲。袈裟起坐發深省。消遣世間無限情。</text>
<title>琉球國使臣僧八詠次韻 中二首不錄 其六</title>,<text>奇嵒怪石蘚紋斑。一路縈回卓犖間。歷盡崎嶇稍開曠。白雲橫處有禪關。</text>
<title>展墓</title>,<text>終天抱恨孑無依。奉養當年事已非。奠罷三觴灑淸淚。何人知我寸心違。</text>
<title>次梁參議伯英 芝孫 示韻</title>,<text>因宦分成兩地孤。十年南北謾心勞。相逢此日皆衰鬢。共把靑銅數白毛。</text>
<title>憶豐基金碩瓊 善卜能詩</title>,<text>關東昔日共繁華。錦瑟前頭醉絳霞。分散如今空悵望。嶺南何處是君家。</text>
<title>寄鍾生驛謫居鄭德秀 麟仁</title>,<text>思君不見向坡州。却恨將身未自由。欲問鍾生何處是。隔江遙想瘴鄕秋。</text>
<title>臨津亭。次而毅韻。</title>,<text>兀兀孤亭古渡頭。登臨無處不通眸。三年四度經行客。愧爾沙鷗點碧流。</text>
<title>次楊根壁上韻</title>,<text>水勢山形紐地根。龍津秋色接龍門。我來公館貪幽僻。桑柘炊煙似遠村。</text>
<title>冬至看梅</title>,<text>天悶窮陰復一陽。從敎暖日暫舒長。欲知春信傳來處。須檢寒梅暗吐香。</text>
<title>姪彭之行。寄朴進士。閏卿</title>,<text>珍重星山朴秀才。慇懃寄我玉音來。相逢卽別無窮意。今日憑傳少子回。</text>
<title>喜晴次玉卿韻</title>,<text>虹銷天際濕雲收。淡蕩晴光萬里浮。拄笏凝看緣底事。西山爽氣滿岑樓。</text>
<title>送金希輿之任北道</title>,<text>明時應選鎭荒邊。書劍當今第一賢。莫怪胡兒爭歎服。知君家物是靑氈。</text>
<title>送金希輿之任北道 其二</title>,<text>山河萬里入提封。北塞狼煙已息紅。君去轅門無一事。南樓淸興月明中。</text>
<title>送金希輿之任北道 其三</title>,<text>黃雲迷眼塞天長。豆滿江流界虜方。莫起離家千里恨。胡歌處處斷人腸。</text>
<title>送金希輿之任北道 其四</title>,<text>千里楡關路渺茫。送君今日九回腸。少年時節輕離合。老去方知別意長。</text>
<title>送金希輿之任北道 其五</title>,<text>黑龍江上白山頭。我亦從軍過二秋。衰病如今空鼈縮。送君聊復記前遊。</text>
<title>雨晴。寄希輿。</title>,<text>我留北岳煙林曲。君住東城楊柳堤。同是長安東北異。未將春色共吟題。</text>
<title>重九</title>,<text>九日今年菊未黃。對茲靑蕊意先香。何妨待得花開後。更作重陽泛酒觴。</text>
<title>換甲嘆</title>,<text>六旬光景疾於川。甲戌生還甲戌年。縱使又逢還甲限。瞥然經過亦如前。</text>
<title>奉呈崔觀察使子眞 淑生</title>,<text>君家遠住國城南。命駕相從病不堪。蒙昧如今天日照。何嫌市虎謾傳三。</text>
<title>奉呈崔觀察使子眞 淑生 其二</title>,<text>君今攬轡下湖南。慷慨澄淸志不堪。玉汝宸衷偏眷注。歸來晝日接應三。</text>
<title>奉呈崔觀察使子眞 淑生 其三</title>,<text>物議推君斗以南。文章政事摠能堪。想應宣化多餘暇。題遍南州五十三。</text>
<title>奉別金寶城希輿之任</title>,<text>五馬君今遠向南。漁陽不獨有張堪。他年麥穗賡歌處。應恨瓜期只在三。</text>
<title>奉別金寶城希輿之任 其二</title>,<text>茫茫漢北與湖南。去住情懷兩不堪。秋入山陽思友處。何人長笛弄成三。</text>
<title>六十嘆</title>,<text>六旬光景擲如梭。其奈蕭蕭白髮何。設使百年爲可必。前程四十亦無多。</text>
<title>哭柳宗孝 崇祖</title>,<text>齠齓相從到至今。風塵宦海共浮沈。如何先我重泉去。永絶伯牙絃上音。</text>
<title>葵花</title>,<text>三徑數枝籬下菊。孤山千樹水邊梅。人皆雅尙淸標格。我獨憐葵向日開。</text>
<title>寄梁伯英</title>,<text>南州何處是金堤。萬疊雲山入眼迷。安得從君江海去。手持螯酒日相携。</text>
<title>寄梁伯英 其二</title>,<text>吾家舊物只靑氈。世業曾無負郭田。送老菟裘何處是。秋風意欲上歸船。</text>
<title>寄梁伯英 其三</title>,<text>祿厚官閑愧滿顏。居然雙鬢雪華斑。歸田賦就歸何處。却恨無錢可買山。</text>
<title>六十三嘆</title>,<text>鏡中頭髮白鬖鬖。羲馭駸駸不駐驂。却愧此身無一化。行年六十又添三。</text>
<title>忌日臨近有感</title>,<text>凄凄霜露百年間。感自中來未易刪。明發二人懷不寐。此生何處更承顏。</text>
<title>送文書狀官 瓘 赴燕</title>,<text>金臺萬里覲天王。共指東韓御史郞。我亦曾朝成化末。仍君此去憶先皇。</text>
<title>乙亥重九</title>,<text>欲酬佳節引壺觴。況是黃花滿意香。忽忽百年曾過半。前頭知有幾重陽。</text>
<title>聞別試群儒大會</title>,<text>過眼槐黃歲不留。驚心擧子幾番愁。今聞別試如雲集。誰是場中第一流。</text>
<title>雨中殘菊</title>,<text>過時黃菊已摧頹。況被蕭蕭冷雨催。軒外更無留眼處。主人從此懶銜杯。</text>
<title>白髮嘆</title>,<text>有何造物戲同兒。操弄榮枯只片時。却怪昔年如漆髮。到今飄颯白於絲。</text>
<title>紀夢</title>,<text>病餘神氣更羸疲。月過西窓睡不知。魂夢頓迷風痺在。謝恩袍笏拜丹墀。</text>
<title>悼文掌令 瓘</title>,<text>君方強壯我衰齡。相得還如水上萍。却憶十年同樂處。西堂月下醉忘形。</text>
<title>漢江舟中。謝李君度携酒來訪。</title>,<text>風動長江碧玉堆。艤船留待故人來。相逢憐我頭如雪。勸飮瓊漿一百杯。</text>
<title>贈君度扇子</title>,<text>城市炎蒸不可當。妄疑延及枕流堂。聊將兩箇麤麤扇。也助松風作晩涼。</text>
<title>熱甚。吟呈君度。</title>,<text>三伏人間暑退遲。苦思天上火流時。羨君高臥淸江畔。擧世炎蒸獨不知。</text>
<title>謝君度臨訪</title>,<text>靑眼相逢故意多。此身端擬托松蘿。爲君欲賦高軒過。其奈才非長吉何。</text>
<title>杜鵑花</title>,<text>坐看軒外杜鵑花。始覺春光到我家。莫使狂風容易落。病人偏惜送年華。</text>
<title>詠芍藥</title>,<text>薔薇已謝牡丹空。唯有當階芍藥紅。客到嫣然相對笑。勸杯何必主人翁。</text>
<title>紀夢</title>,<text>五色雲中闢九門。摐摐劍佩擁鵷群。夢魂不悟身拘病。亦走明廷拜聖君。</text>
<title>寄君度</title>,<text>三淸洞口掩煙霞。望斷南山東麓家。怊悵美人思不見。悠悠送盡一年華。</text>
<title>寄君度 其二</title>,<text>雲散天空萬里秋。白蘋紅蓼滿江頭。羨君洗盡塵間念。長泛扁舟物外遊。</text>
<title>謝君度見訪</title>,<text>昨日逢君酒數巡。依然相對舊精神。莫嫌衰鬢俱如雪。儕輩唯存我二人。</text>
<title>誕辰吟。呈慶同知可久 世昌。</title>,<text>君曾昵侍奉綸音。我亦周廬將羽林。今遇慶辰俱病臥。瞻天戀闕若爲心。</text>
<title>詠躑躅</title>,<text>滿樹墻邊躑躅花。紅光映日爛蒸霞。傍居朱白渾無色。病眼唯知向此斜。</text>
<title>次燕城戲寄君度韻</title>,<text>養心和氣自然臻。高臥幽堂二十春。想得江天凝望處。平郊如掌草如茵。</text>
<title>次九栗亭韻 在坡州猪灘邊。僉正金友謹敬叔別墅也。</title>,<text>猪江南岸一區天。九栗亭深隔世緣。莫道主人歸去晩。重違昭代且留連。</text>
<title>謝全州府尹許 礦 將之任來辭</title>,<text>陌上輪蹄不我過。感君高義世無多。明朝五馬湖南路。未拜行塵意若何。</text>
<title>次君度示韻</title>,<text>何處珊瑚高一尺。誰家笑臉利雙刀。我無財色堪娛樂。空對靑銅數白毛。</text>
<title>次君度示韻 其二</title>,<text>人情隱伏虞機在。對面猶疑笑裏刀。今世雷陳君與我。平生交道豈皮毛。</text>
<title>迎登極頒詔 正使。翰林院修撰唐皐。副使。兵科給事中史道。</title>,<text>天頒鳳詔下三韓。衮冕郊迎率百官。莫訝今冬多暖氣。恩風到處自無寒。</text>
<title>次燕城君金子彥 俊孫 示韻</title>,<text>能詩能酒燕城君。詩酒中間度世紛。病我未堪陪杖屨。還如渭樹隔江雲。</text>
<title>次燕城君金子彥 俊孫 示韻 其二</title>,<text>傷心霜露已年多。其奈音容永隔何。今見割鷄當日事。潸然不覺隕眶波。</text>
<title>又次</title>,<text>酒軒滋味問諸君。云是全除萬事紛。莫遣暫時醒耿耿。人間塵慮集如雲。</text>
<title>又次 其二</title>,<text>有詩無酒興難多。有酒無詩俗奈何。一詠一觴君兩得。胸中浩浩淡於波。</text>
<title>又次 其三</title>,<text>休言七十是年多。往事其如一夢何。縱得百年爲我壽。餘存三十亦如波。</text>
<title>寄子彥</title>,<text>幾人纖草藉萋萋。扶醉歸來手共携。好是淸明三月節。踏靑佳會滿東西。</text>
<title>病聞子彥朝退。吟呈。</title>,<text>五雲深處響簫韶。環佩盈班拜聖堯。母嶽晨嵐猶未捲。先生回自紫宸朝。</text>
<title>次呈君度</title>,<text>光陰送去又迎來。節氣今春已發雷。顏色自然隨歲改。黃鷄白日莫相催。</text>
<title>次呈君度 其二</title>,<text>枕流堂待主人來。節過春分已作雷。歸隱舊居應不遠。野花啼鳥莫謾催。</text>
<title>謝酒軒自誕賀來訪</title>,<text>君今來自九重天。曾聽山呼萬萬年。白髮病臣徒戀闕。心神飛到五雲邊。</text>
<title>謝酒軒自誕賀來訪 其二</title>,<text>承君臨訪自楓宸。滿袖香煙惹襲人。悵我三年空病臥。夢隨鵷列覺非眞。</text>
<title>次酒軒來訪還家寄詩韻</title>,<text>思君意欲見常常。況是春風酒滿觴。階上梅花應笑我。主人先醉客歸忙。</text>
<title>謝酒軒臨訪</title>,<text>喜鵲槎槎夢忽回。病中懷抱向誰開。我聞呵喝傳門巷。人道乘軺宰相來。</text>
<title>謝酒軒臨訪 其二</title>,<text>相逢握手共忘形。亂酌無巡醉不醒。自是依然肝膽照。交情何必語丁寧。</text>
<title>和酒軒詠月軒詩 幷序</title>,<text>小軒贏得月光淸。惟恐樽中酒不盈。欲與嫦娥分羿藥。休言百歲是人生。</text>
<title>細雨。呈酒軒</title>,<text>三月催花細雨來。含香蓓蕾一時開。雖然不得經旬在。須趁穠華更進杯。</text>
<title>落梅嘆</title>,<text>喜見靑春領物華。朱朱白白滿人家。如何不久凋零盡。可惜香梅亦落花。</text>
<title>寄枕流堂</title>,<text>聞君今已返江頭。江水江花喜色浮。貧病相仍歸未得。我心非是厭沙鷗。</text>
<title>寄枕流堂 其二</title>,<text>家住靑山綠水間。先生一笑白鷗閑。白雲亦被風吹去。不似先生不往還。</text>
<title>寄枕流堂 其三</title>,<text>落盡桃花一夜間。五更風雨不曾閑。年年苦待春消息。其奈芳時倏爾還。</text>
<title>送閔郞 蘭馨 之洪州覲親</title>,<text>白雲南指馬騑騑。三月楊花滿路飛。此去省親時正好。北堂黃色動春暉。</text>
<title>夜雨。志喜。</title>,<text>靈雨從昏至五更。細聞簷溜滴階聲。園中物色知何似。曉起應令老眼明。</text>
<title>漢江泛舟。與酒軒，枕流同遊。</title>,<text>乘舟西下自東江。何處山川此與雙。仰見懸崖奇絶處。家家面水闢風窓。</text>
<title>漢江泛舟。與酒軒，枕流同遊。 其二</title>,<text>偸閑半日泛淸江。怪爾驚飛白鳥雙。莫謂世人皆可避。携竿我欲伴篷窓。</text>
<title>寄枕流堂 前日送簡云。與酒軒偕來。共成三老之會。亦一奇事云云。故詩內及之。</title>,<text>終南山水漢陰中。隔斷長安軟土紅。何日得成三老會。枕流堂上一樽同。</text>
<title>呈君度</title>,<text>誤入蓬萊最上樓。天敎半日侍仙儔。白雲歌裏瓊漿酒。一飮衰顏赭氣浮。</text>
<title>呈君度 其二</title>,<text>仙境自知難久留。翻身不覺落塵陬。當時奇興知多少。轉作人間百段愁。</text>
<title>憶江亭勝會。呈酒軒。</title>,<text>堪笑緇塵染素顏。十年蹤跡滯人寰。幸因仙老尋眞去。偸得鼇峯半日閑。</text>
<title>次酒軒枕流堂諸景韻</title>,<text>淸流浴罷又沙頭。長與主人江上遊。堪笑世間奔走客。有誰能似此閑鷗。</text>
<title>次酒軒枕流堂諸景韻 其二</title>,<text>右沙鷗靑山半帶白雲回。迷路何人得往來。我欲尋君林下去。須敎洞口暫時開。</text>
<title>次酒軒枕流堂諸景韻 其三</title>,<text>右白雲盤中飣餖賴園蔬。抱甕勤治計不疏。夢斷靑雲今已久。休歌長鋏食無魚。</text>
<title>次酒軒枕流堂諸景韻 其四</title>,<text>右園蔬百果秋來一樣佳。霜風昨夜滿庭階。陸兒當日如看此。何必甜酸橘入懷。</text>
<title>次酒軒枕流堂諸景韻 其五</title>,<text>右園果細路縈林隔世間。無人踏破蘚紋斑。辛勤莫向此中去。過了千關更萬關。</text>
<title>次酒軒枕流堂諸景韻 其六</title>,<text>右苔徑一葉梧桐忽謝枝。江邊琴響豁襟期。曲中應有相思意。我亦神交夢雅儀。</text>
<title>次酒軒枕流堂諸景韻 其七</title>,<text>右玄琴面臨江水背山根。堂有閑人似玉溫。終老垂竿磯上坐。不知西日已斜村。</text>
<title>次酒軒枕流堂諸景韻 其八</title>,<text>右釣磯家住無塵綠水干。當階竹色映波寒。主人心與此君合。須把淸孤一樣看。</text>
<title>次酒軒枕流堂諸景韻 其九</title>,<text>右階竹欲泛扁舟夜下樓。滿江明月是淸秋。流光遡向空明裏。赤壁仙遊我復修。</text>
<title>次酒軒枕流堂諸景韻 其十</title>,<text>右江月莫恨春歸謝衆芳。秋深黃菊亦淸香。白衣望望來何晩。欲取金英泛玉觴。</text>
<title>次酒軒枕流堂諸景韻 其十一</title>,<text>右籬菊細腰春到舞靑坡。知是韶光賴爾多。落絮紛紛過門去。忽驚時序近南訛。</text>
<title>次酒軒枕流堂諸景韻 其十二</title>,<text>右門柳江邊望見一頹堂。堂下灘流噴雪霜。泛泛白鷗還似舊。無人來狎但斜陽。</text>
<title>次酒軒枕流堂諸景韻 其十三</title>,<text>右狎鷗亭大江橫截兩邊山。海口西連百里間。終日憑欄厭空闊。又從堂北聽潺湲。</text>
<title>次酒軒枕流堂諸景韻 其十四</title>,<text>右漢江路接長安競渡流。行人半是利名求。焉知江上淸修士。終日閑臨曲檻頭。</text>
<title>次酒軒枕流堂諸景韻 其十五</title>,<text>右漢津萬古長江水自流。登臨人在鏡中遊。眼前勝景難形說。欲賦還慙鸚鵡洲。</text>
<title>次酒軒枕流堂諸景韻 其十六</title>,<text>右濟川亭冠岳當南間海湖。芙蓉削出揷虛無。那邊知有何爲者。應是吹簫子晉徒。右冠岳山</text>
<title>次大同江韻 回文</title>,<text>留君勸酒別情多。苦奈爭聲亂唱歌。愁入晩江空渺渺。秋天霽色碧連波。</text>
<title>次大同江韻 回文 其二</title>,<text>腸斷一聲哀怨多。曲江臨唱莫愁歌。忙忙奈此人離別。羨爾閑鷗白點波。</text>
<title>次大同江韻 回文 謹次 回文○男玉亨 贊成諡恭安公</title>,<text>回遲此別怨懷多。送遠飛聲數曲歌。杯酒勸君留欲醉。晩江秋色碧涵波。</text>
<title>次酒軒示韻</title>,<text>相逢杯酒放精神。又得淸詩作篋珍。能續古人文字飮。他時應說我三人。</text>
<title>聞蟬有感</title>,<text>樹陰深處亂蟬鳴。知是秋風滿洛城。聞爾少年猶有感。白頭身世豈無情。</text>
<title>七月旣望。寄枕流堂</title>,<text>人間勝地合仙遊。七月今當旣望秋。欲把漢江爲赤壁。吹簫月下共扁舟。</text>
<title>寄酒軒</title>,<text>自古傳稱鷓鴣詞。誰知今有詠秋詩。白頭我亦知無益。不學當年宋玉悲。</text>
<title>次大茂示韻</title>,<text>半身風痺老難堪。得接芳隣未往參。遙想三杯軟泡後。背窓桐雨睡方酣。</text>
<title>生日有感 八月二十六日</title>,<text>嗟余初度在今辰。一盞傾來百感臻。節物正當梨棗熟。九泉那得餉吾親。</text>
<title>重九日。次酒軒示韻。</title>,<text>登高處處泛黃花。落帽何人是孟嘉。那似樓中安坐客。淺斟低唱興還加。</text>
<title>曉夢</title>,<text>鷄叫三聲漏五更。夜闌西月射窓明。此心長切朝金闕。彷彿隨班夢忽驚。</text>
<title>新歲。寄君度。</title>,<text>來往光陰逐海潮。世間何術駐顏韶。難將百鍊還丹粒。換得三杯碧玉醪。</text>
<title>追往言志 幷序</title>,<text>平生再度夢宣尼。此豈人人所得爲。自怪自多還自問。緣何不分至於斯。</text>
<title>寄枕流堂</title>,<text>去夏唱歌黃鶴樓。今春吹笛白鷗洲。可憐無限淸江興。輸與年年三老遊。</text>
<title>答酒軒簡</title>,<text>病加衰境苦留床。況復炎威不可當。却憶漢江同會處。淸風長在枕流堂。</text>
<title>答酒軒簡 其二</title>,<text>我遇明時乏事功。多慙齒爵亞於公。自評人品何如者。詩酒中間歇後翁。</text>
<title>送權同年 碩淳 還鄕 幷序</title>,<text>甲午于今五十期。秋霜春露幾人悲。可憐遺老無多在。興感如存爲獻巵。</text>
<title>送權同年 碩淳 還鄕 幷序 其二</title>,<text>江上離筵病未參。門前相送思難堪。此行再會知難必。更勸一杯須盡酣。</text>
<title>送權同年 碩淳 還鄕 幷序 謹次 男玉亨</title>,<text>世間離合豈無期。白首重逢喜又悲。五十年來多少意。一時憑道酒千巵。</text>
<title>送權同年 碩淳 還鄕 幷序 謹次 男玉亨 其二</title>,<text>遠送江亭恨不參。他年雲樹思何堪。如今便作相離飮。投轄須將各盡酣。</text>
<title>寄新昌權浩叔</title>,<text>相逢卽別恨如何。南望雲山冷眼波。安得滄浪吾亦去。與君同唱濯纓歌。</text>
<title>次浩叔鄕居題詠</title>,<text>滿地靑山滿地湖。如何白首尙塵區。羨君不屑名場就。應有淸風起懶夫。</text>
<title>惜春。呈李校理 煕騫。</title>,<text>扶筇伸脚步前墀。老境幽懷不自持。紅雨落花春正晩。一杯來勸客何遲。</text>
<title>惜春。呈李校理 煕騫。 其二</title>,<text>嘆老無緣駐逝暉。落花飛絮怨春歸。鑾坡學士來何晩。欲把風光入錦機。</text>
<title>寄酒軒</title>,<text>憶曾江上好聯襟。鼎坐吟詩酒又斟。三老如今亡一老。遺存二老若爲心。</text>
<title>吟懷奉呈朴大茂。</title>,<text>老病交攻不可爲。留床只待死亡期。煩君莫惜投瓊什。得愈頭風是一醫。</text>
<title>臘月望夜。趙經歷 績，李持平 煕騫，安署令 中孫 持酒殽來饋。詩以謝之。</title>,<text>斯文佳會月明中。多謝持杯慰老翁。醉臥不知長夜逝。擡頭曉日上窓紅。</text>
<title>酒軒作詩慰我得蒙致仕仍官之命。次呈。</title>,<text>殘年何幸際堯仁。一片丹心白首新。恨乏涓埃微補效。耄荒猶作綴班臣。</text>
<title>奉呈酒軒</title>,<text>靑年始仕到皤皤。其奈吹竽竊食何。七十仍官蒙聖命。感恩深處愧還多。</text>
<title>奉呈酒軒 其二</title>,<text>拾穗行歌樂亦三。況今班與大夫參。願言百歲趨風下。長戴先生斗以南。</text>
<title>次酒軒示韻</title>,<text>高步靑雲路更通。文章餘事自然工。愧余得下陳蕃榻。人物何能孺子同。</text>
<title>次大茂示韻</title>,<text>前頭白露節非遙。漸見逢霜木葉飄。莫謾登山更臨水。客魂應向此中銷。</text>
<title>詠丹楓呈酒軒</title>,<text>何物墻邊爛似花。滿枝楓葉染霜華。莫言秋氣多蕭瑟。富貴春光在我家。</text>
<title>謝酒軒示詩</title>,<text>過情褒語入詩吟。知是先生愛我深。誘掖後人當若此。愧中還有作興心。</text>
<title>春分</title>,<text>困人天氣漸薰薰。今日春光半已分。莫厭倚軒成晝睡。能忘世事亂紛紛。</text>
<title>淸明 乙酉三月初五日也。卽誕辰。</title>,<text>今日淸明三月節。正當明主誕生辰。天人陽德同流處。自是煕煕萬化新。</text>
<title>喜沈相國來訪</title>,<text>春風桃李滿園香。歌舞筵中奉一觴。追憶當時如昨日。計年今已五星霜。</text>
<title>喜沈相國來訪 其二</title>,<text>衰年叵耐送羲娥。況是知音世不多。一識荊州人共願。再迎冠蓋喜如何。</text>
<title>重九。請大茂登家園飮。</title>,<text>重九今年菊未花。如何節氣與時差。雖然興味依然在。帽落休嫌笑孟嘉。</text>
<title>重九。請大茂登家園飮。 其二</title>,<text>家園高處作重陽。與客登臨倒百觴。今日好相開口笑。奈無頭上揷花黃。</text>
<title>奉謝富平府使金 祐 將之任來辭</title>,<text>昨日相逢酒一巡。笑回靑眼老猶新。割鷄共惜牛刀用。惟我知君爲養神。</text>
<title>寄枕流堂</title>,<text>天地中間寄迹人。端如傳舍往來賓。百年役役成何事。辜負淸江理釣緡。</text>
<title>次酒軒示韻</title>,<text>秋風輕拂枕邊生。起視山光錦繡明。歲晏少年猶瞿瞿。白頭如我若爲情。</text>
<title>謝大茂惠詩十一絶</title>,<text>無乃前身是謫仙。何其詩律酷同焉。若令竝製淸平曲。不識誰先被管絃。</text>
<title>哀酒軒。呈大茂。</title>,<text>城西舊宅路傍存。過客皆言是酒軒。長憶與君同哭殯。至今淚眼帶餘痕。</text>
<title>哀酒軒。呈大茂。 其二</title>,<text>百歲光陰下坂輪。傷心玉骨亦成塵。醉中若過全城路。應作西州慟哭人。</text>
<title>子彥來訪</title>,<text>一片葵心向日紅。殘年猶被聖恩濃。長承厚祿連軀命。兼使家中百口從。</text>
<title>子彥來訪 其二</title>,<text>相逢西日未沈紅。何事悤悤去意濃。更勸一杯須盡飮。老來難處是相從。</text>
<title>次朴奎甫 衡文 示韻</title>,<text>金榜當年第一人。詩從李杜又傳神。邊關此日欣相見。還怕明朝別恨新。</text>
<title>人日寄君度</title>,<text>人日常年暖氣多。今年人日苦寒何。想君長憶南江趣。難待扁舟泛碧波。</text>
<title>呈子彥</title>,<text>咫尺城西不見君。往來魂夢苦紛紛。只緣風痺妨行步。非是萬重山一雲。</text>
<title>呈子彥 其二</title>,<text>二月天寒凍色多。今年春氣奈遲何。想應初泮官池水。流入君家未綠波。</text>
<title>懷君度子彥舊居</title>,<text>冉冉光陰過七旬。邇來朋舊盡沈淪。東江如昔西山在。不見當時對酌人。</text>
<title>在北道。次使相遙寄監司韻。</title>,<text>秋風獨上仲宣樓。南望雲山不盡頭。渺渺雙城何處是。黑江千里使人愁。</text>
<title>在北道。次使相遙寄監司韻。 其二</title>,<text>月明淸興滿南樓。杖鉞相逢共黑頭。南北如今雲樹隔。搖搖心旆動離愁。</text>
<title>聞笛有感</title>,<text>滿地淸陰綠樹稠。一軒涼氣報新秋。何人弄笛驚殘夢。百感中來不自由。</text>
<title>家園春詠</title>,<text>洞門深鎖一園春。白白紅紅次第新。莫遣桃花泛流水。怕敎漁父得尋眞。</text>
<title>慶源門樓。送洪點馬 淑 還京</title>,<text>催上王程不少留。歌殘金縷動離愁。人間別恨從來有。何況邊城入素秋。</text>
<title>聞洪相移葬咸昌</title>,<text>還賀先生有不亡。堂前四子摠文章。應將黼黻山龍彩。接武虞庭繪舜裳。</text>
<title>聞洪相移葬咸昌 其二</title>,<text>遙向咸昌哭美人。此生無復見風神。唯餘玉屑霏霏句。積作瀛洲九斛塵。</text>
<title>禁內夜雪</title>,<text>無風細雪夜潛垂。入直香堂睡不知。曉見上林蓊鬱處。玉花爭發萬年枝。</text>
<title>送李國幹登第歸覲永興。時國幹之父克墩。爲永安監司兼永興尹。</title>,<text>雙翻碧玉馬蹄輕。得意秋風嶺北行。此去親闈黃色滿。陽關何用唱離程。</text>
<title>哭李繼勳</title>,<text>棘子欒欒有少連。因哀毀瘠背靑年。庭前蘭玉留餘慶。錫類方知載雅篇。</text>
<title>哭李繼勳 其二</title>,<text>功名纔信三刀夢。百歲那知未半程。見說南州遺愛事。家家生子李爲名。</text>
<title>哭李繼勳 其三</title>,<text>擬將情好永無違。豈料泉臺忽掩扉。少日南庠連袂事。如今追憶夢依依。</text>
<title>葵花</title>,<text>一片丹心向日開。羲輪似爲汝徘徊。願言長得淸光照。莫使陰雲暫蔽來。</text>
<title>閑中偶吟</title>,<text>樹陰深處避炎暉。喚取靑奴化蝶飛。是是非非休聒聒。心空無是又無非。</text>
<title>除夜</title>,<text>歡喧此夕強排眠。不覺三更漏已傳。何處鷄聲初報曉。判知晷刻是新年。</text>
<title>春睡</title>,<text>春光融暖困難當。分與閑人睡味長。枕上神遊蝴蝶夢。東阡西陌恣尋芳。</text>
<title>寄崔生員 永善</title>,<text>朝天萬里路坡平。暫憩公堂又發程。馬上思君未相見。停雲其奈別愁生。</text>
<title>詠楓。呈大茂。</title>,<text>十分紅色滿楓林。知是淸霜玉露侵。明日寒風吹掃盡。檻前何物助詩吟。</text>
<title>詠菊</title>,<text>萬紫千紅次第開。問渠何事太遲遲。從來介性喜幽獨。不許春風百卉知。</text>
<title>次子野詠項王韻</title>,<text>窘到東城霸業傾。千年孤憤寄江聲。天亡說與吳中士。一敗非因怯用兵。</text>
<title>次送人韻</title>,<text>故園西望意茫茫。忽憶前村熟稻粱。堪笑客中孤寂處。一秋淸況轉凄涼。</text>
<title>次金柳月夜韻</title>,<text>不見微雲滓太淸。一輪寒月轉分明。幾人今夜楡關外。腸斷胡笳出塞聲。</text>
<title>春望處處。桃花滿開。</title>,<text>東風吹起赤城霞。散入長安百萬家。一夜分粘無限樹。曉來仙界換京華。</text>
<title>西堂題所見</title>,<text>丹楓樹下拒霜花。掩映堂前爛紫霞。忽訐濃光爲淺淡。回看日脚正西斜。</text>
<title>端午 回文</title>,<text>黃梅洗色雨晴初。霧捲風涼水閣虛。觴滿碧蒲香擁鼻。良辰此樂更何如。</text>
<title>次遙寄永興判官趙可行 達生 韻</title>,<text>一笛西風夜倚樓。眼穿明月不回頭。美人千里音塵闕。川路遙遙謾起愁。</text>
<title>次遙寄永興判官趙可行 達生 韻 其二</title>,<text>胡床老子獨登樓。明月淸宵上海頭。迢遞雙城一千里。思君不見結離愁。</text>
<title>冬至。呈大茂。</title>,<text>嗜酒難逃歇後名。雖然此外更何營。良辰今日是冬至。請與先生較大觥。</text>
<title>挽金積城</title>,<text>萬里靑雲未半程。西州遺愛哭蒼生。可憐三十七年事。金榜空留甲第名。</text>
<title>望雨</title>,<text>樹間陰鳥亂鳴初。占解屯膏久旱餘。自昔如何抽楚棘。從今不必問新畬。</text>
<title>春日 回文</title>,<text>花裁錦色香含露。柳染藍光翠帶煙。霞滿碧樽開宴會。賞春饒景入詩聯。</text>
<title>夏日 回文</title>,<text>涼送晩樓依竹翠。暑消深檻近泉寒。香醪酌處添氷片。冷簟鋪時却扇團。</text>
<title>秋日 回文</title>,<text>梧落瘦枝寒露浥。雁飛斜影暮天長。孤燈伴女愁深夜。斷夢驚人客遠鄕。</text>
<title>冬日 回文</title>,<text>年催急景老添愁。氣冷多嫌短髮頭。天閉凍兼風又雪。便安借得酒盈甌。</text>
<title>殘菊</title>,<text>泬㵳知是歲將闌。滿地霜華菊已殘。餘艶欲添陶令醉。落英如待屈平餐。</text>
<title>復職</title>,<text>五色雲頭作解雷。恩波高自九天來。今朝拜謝龍墀下。願把貞心托雪梅。</text>
<title>復職 其二</title>,<text>昨宵驚蟄一聲雷。春布陽和萬里來。從此風霜無改節。貞心共結歲寒梅。</text>
<title>喜鵲</title>,<text>寂寂西軒日欲斜。碧梧枝上鵲査査。殷勤爲報主人喜。知有家中樂事加。</text>
<title>端午帖子</title>,<text>暉暉旭日照層簷。宮殿風微卷玉簾。不用蘭湯除沴氣。一人仁念濟洪纖。</text>
<title>次希輿子野示戌婦韻</title>,<text>聞道河陽戰未闌。遠人存沒得知難。還疑夢裏相逢事。恐是遺魂骨已寒。</text>
<title>惜花</title>,<text>惜花連日醉醺醺。三月春光到十分。紅謝明朝無悅目。却愁鸎語耳邊聞。</text>
<title>次東坡書王晉卿畫韻</title>,<text>詞華筆跡奪天眞。況復淸標出世倫。若也蘭亭無勝會。千年高致屬何人。</text>
<title>次東坡書王晉卿畫韻 其二</title>,<text>雪月明輝一樣哉。況聞溪響轉晴雷。乘舟訪戴緣乘興。興盡何妨不見來。</text>
<title>次東坡書王晉卿畫韻 其三</title>,<text>狂情搖蕩出風塵。厭却襴衫絆此身。恩許鑑湖歸臥處。半生朝市夢非眞。</text>
<title>次東坡書王晉卿畫韻 其四</title>,<text>膏盲山水病深時。任却扁舟早晩歸。細雨斜風尤絶勝。不須蓑笠捍霑衣。</text>
<title>端午帖子</title>,<text>涼生殿閣五雲低。端拱垂衣聖敬躋。長養神功同造化。仁風吹暖遍黔黎。</text>
<title>送希輿之任定州</title>,<text>湖南曾結別離情。今又西藩送遠行。遊宦四方男子事。勉從昭代策功名。</text>
<title>七十三自敍</title>,<text>國恩深重報無緣。仕版登名五十年。長與妻兒安享祿。豈知饑饉歲相連。</text>
<title>七十三自敍 其二</title>,<text>無知如我壽何延。孔聖之年豈偶然。理數由來難究竟。宜將萬事委諸天。</text>
<title>丁亥二月初七日。同知中樞府事及典醫監氷庫提調呈辭。命遞兩司提調而本職則仍授。</title>,<text>中風年老曠官臣。乞謝微情達紫宸。甘與枯楊同就死。那知雨露更霑身。</text>
<title>七十四吟。呈海陽軒下。</title>,<text>齊視彭殤是妄談。老來添齒一難堪。賢愚脩短無殊別。孔聖猶終七十三。</text>
<title>奉別監司，都事。咸鏡監司申浚，都事金良㙉也。公爲北評事時。</title>,<text>草草南門別。悠悠朔漠間。黃雲迷黑水。落日慘長山。野戍行人斷。孤城牧馬還。何時回駟馬。樽酒更邀攀。</text>
<title>報恩寺。次惕若齋金九容韻。</title>,<text>萬木縈廻處。殘溪瀉石矼。金身光照地。甓塔影搖江。淸境從來少。羈心到此降。逢僧勤挽我。擁褐話藤窓。</text>
<title>報恩寺。次惕若齋金九容韻。 其二</title>,<text>古木千年地。玄門碧水傍。玉燈明佛殿。松子落禪堂。塔仄憑長壁。碑頹護短墻。如登蓬島上。塵世正茫茫。</text>
<title>次臨津渡韻</title>,<text>搖落淸秋節。臨津客渡時。雨晴山色晩。潮退岸痕奇。鞍馬令身倦。光陰與老期。沙鷗應笑我。來往欲何爲。</text>
<title>殘菊</title>,<text>撲叢殘菊色。秋老若爲心。但傲風霜重。寧知歲月深。堪憐香欲歇。莫厭酒頻斟。若待數三日。粘枝不見金。</text>
<title>癸卯冬至 北評事時作</title>,<text>一陽初動日。天氣漸氤氳。北陸寒威減。東郊暖色分。唐宮添綉線。魯國紀祥雲。路隔天庭賀。悠悠效獻芹。</text>
<title>癸卯冬至 北評事時作 其二</title>,<text>子夜天開處。洪匀一氣回。黃鐘初應律。玉管已飛灰。幾處陳椒頌。誰家進壽杯。驚看梅蕊綻。始諳小春來。</text>
<title>次吉城韻</title>,<text>行到雄城裏。投閑似逸民。悠揚春意滿。浩蕩客懷新。日憶蒼龍闕。長思白髮親。無緣慰羈況。杯酒且逡巡。</text>
<title>次吉城韻 其二</title>,<text>鎭塞雄藩裏。將軍萬里城。鼓催牙令肅。風軟陣雲平。慣畫降戎策。爭輸死敵情。轅門今日事。麟閣異時榮。</text>
<title>會寧南樓。送林殿中 偃 還京。林偃遞穩城判官去。曾經濟州判官。</title>,<text>手持三尺劍。腰帶百斤弓。北極楡關外。南窮海島中。氈城稱召父。柏府號桓驄。苦別鼇山下。薰蒸五月風。</text>
<title>次會寧韻</title>,<text>城高炎氣少。爽塏近新秋。壯士輕巵酒。將軍饒黑頭。淸樽開北海。幽興滿南樓。忝席殘儒在。渾忘客裏愁。</text>
<title>辛酉秋。在西籍田。夢得汀遠雁聲微之句。悟而綴成一律。</title>,<text>淸秋添旅恨。時序疾如飛。天上曾流火。人間欲授衣。樹空山色瘦。汀遠雁聲微。何處蓴方滑。江東客未歸。</text>
<title>次籍田壁韻</title>,<text>微徑荒陂側。官門隱樹林。境幽遺世事。鷗狎絶機心。軒迥秋先到。山高午亦陰。日長何所課。有興卽成吟。</text>
<title>次籍田壁韻 其二</title>,<text>官閑宜懶拙。性癖在山林。冒祿依違計。嫌貧去住心。居然成老大。自爾費光陰。獨立江天暮。羈愁入短吟。</text>
<title>宿檜巖寺。次李懷璧韻。</title>,<text>巖檜千重隔。琳宮佛所居。僧眠齋罷後。客到日昏初。金碧輝中夜。浮屠聳半虛。三淸聞有境。今日素懷攄。</text>
<title>大雨三旬 丙寅夏</title>,<text>溽暑三旬雨。飛廉大肆威。昆蟲愁濕穴。草木戀晴輝。薪桂炊煙細。芻金馬力微。門前泥一膝。竟日客來稀。</text>
<title>蔚珍樓次韻</title>,<text>地高城愈峻。樓迥氣常寒。西日長安近。東溟水國寬。微誠馳闕下。壯覽入乾端。客意紛如緖。行行月幾團。</text>
<title>金城東軒次韻</title>,<text>金城公館裏。重到十年間。庭樹依然立。墻花宛爾閑。人皆新面目。地是舊江山。我欲留連去。周咨奈緊關。</text>
<title>次與客對琴待月韻</title>,<text>携琴相偶坐。遲待月明時。對影吾爲白。知音子是期。鵾絃調已久。桂魄照何遲。兩箇淸和意。應從此夜知。</text>
<title>挽李府尹 㙉</title>,<text>生涯嗟幾許。六十五星霜。奕世貂蟬貴。盈門桂樹香。長途行未了。短景逝何忙。賴有叢蘭茂。知君永不亡。</text>
<title>次君度示韻</title>,<text>晩境身何托。浮雲世事空。黃粱孤枕上。紫陌一生中。廢讀榻塵黑。沈眠窓日紅。精神衰耗甚。百計盡宜慵。</text>
<title>丙寅初秋</title>,<text>六月云徂暑。微涼報早秋。人間桐葉落。天上火星流。節序頻推轉。功名大謬悠。感時仍感物。南雁叫新愁。</text>
<title>戊寅端午帖子</title>,<text>解慍琴成曲。南薰化日舒。靑蒲浮酒細。白紵受風疏。長樂承歡處。金鑾布詔餘。年年端午慶。瑞氣滿空虛。</text>
<title>戊寅中秋翫月</title>,<text>盈盈三五月。今歲最分明。影射瑤空冷。光乘夜氣淸。仙娥開粉面。玉兔豎毫莖。此夕人間事。悲歡各有情。</text>
<title>夏日獨坐</title>,<text>西堂扶病坐。過眼物紛紛。出岫雲無數。飛空鳥有群。天機流衮衮。世事逝沄沄。誰與消長日。忘言到夕曛。</text>
<title>端午。呈君度。</title>,<text>共惜天中節。年年一度回。日長將北至。風軟正南來。酒用靑蒲飮。衣從白紵裁。念君多逸興。病眼向江開。</text>
<title>端午。呈君度。 其二</title>,<text>病逢端午節。幽興尙依依。麥秀含秋色。梅黃映日暉。蒲醪生舊味。艾虎貼前扉。遙羨江亭會。賓朋樂未歸。</text>
<title>誕賀日病臥。悵然有作。呈可久。</title>,<text>姑洗當春律。蓂開五莢新。虹流華渚日。電繞斗樞辰。瑞色盈丹殿。懽聲動紫宸。就中無限恨。因病未朝臣。</text>
<title>次君度示韻</title>,<text>故人歸去早。塵境挽難留。斂跡爲漁隱。名堂曰枕流。優游經歲月。浩蕩伴鳧鷗。遣興知何物。床頭酒滿甌。</text>
<title>寄君度</title>,<text>愁霖今始霽。天地正蒼茫。月滿淸宵影。風增薄暮涼。鱸肥膾宜細。飯滑稻生香。此味誰先得。江湖隱逸郞。</text>
<title>次呈君度</title>,<text>枕流堂有泚。樂志一閑人。赤壁淸秋月。松江巨口鱗。詩收無限景。酒作不時春。可笑名場客。沈身陌上塵。</text>
<title>次呈君度 其二</title>,<text>貪名非雅志。早別一時豪。淸漢連三島。高亭駕六鼇。哦詩龍隱窟。吸酒海翻濤。秋興知多少。江天眼更高。</text>
<title>偶吟呈君度</title>,<text>小堂扶坐久。西日已橫欄。赤葉靑山老。黃花白露寒。感時時去易。憂病病除難。何客身方健。江亭興未闌。</text>
<title>寄酒軒枕流堂</title>,<text>人間三伏熱。天地火光浮。翠嶽乾無色。彤雲結不流。誰同河朔飮。孰倚漢江樓。我愛軒前樹。蟬聲已近秋。</text>
<title>詠秋。寄君度。辛巳</title>,<text>天機長衮衮。歲月急如流。菊發黃花日。楓開赤葉秋。山陽聞笛恨。巫峽聽猿愁。余亦方何念。佳人在漢丘。</text>
<title>詠秋。寄君度。辛巳 其二</title>,<text>夷則三陰律。其神是蓐收。猿啼巫峽曉。風起洞庭秋。幾處砧敲月。何人笛倚樓。堪嗟蕭瑟氣。空管白添頭。</text>
<title>詠秋。寄君度。辛巳 其三</title>,<text>梧桐墜一葉。天下共知秋。南極洪爐熄。西方大火流。吳江嘗滑菜。赤壁泛扁舟。我亦多幽興。何時共勝遊。</text>
<title>用前韻呈酒軒</title>,<text>節屬商飆動。霖開積潦收。孤帆吳海暮。一雁楚天秋。寂寞蟬辭樹。凄涼燕謝樓。登臨如送客。憭慄更回頭。</text>
<title>用前韻呈酒軒 其二</title>,<text>白帝臨西兌。蕭蕭玉宇秋。雁橫斜日去。帆落暮江流。羈旅山陽笛。歸來彭澤舟。懷燕還望越。我欲馭風遊。</text>
<title>次君度韻還呈</title>,<text>曠蕩秋光晩。幽懷更渺然。生涯唯綠酒。世計只靑氈。病倚寒窓畔。愁懸落照邊。何人無一事。長得枕流眠。</text>
<title>次君度韻還呈 其二</title>,<text>嘆息吾衰甚。頭顱白髮疏。手顫休秉筆。眸暗廢看書。送歲雙丸裏。勞生一夢餘。多君依江閣。心與水同虛。</text>
<title>挽宋參奉母夫人</title>,<text>溫惠夫人德。連姻我細聞。所天亡已久。孤子育斯勤。餘慶應歸遠。脩齡合出群。山丘煙暗處。悵望路初分。</text>
<title>挽慶都事母夫人</title>,<text>可憐慈範隔。還喜不亡存。得壻犀豐滿。生男玉潤溫。雲仍餘慶遠。閥閱化儀敦。哭送西山去。千秋掩霧門。</text>
<title>乙酉正月夜。夢遊濟川亭。欲成五律。曰吟詩閑。未足二字。飮酒樂徘徊。夢覺而綴成。</title>,<text>淸陰金城外。高樓絶點埃。吟詩閑眺覽。飮酒樂徘徊。準擬登三島。端如出九垓。覺來知是夢。歸興更相催。</text>
<title>偶吟</title>,<text>駸駸經歲月。病與老相侵。入夢遊山野。披書閱古今。門前人跡少。窓外屐塵深。賴有園中趣。時時付短吟。</text>
<title>偶吟</title>,<text>三萬六千日。三分過二分。蕭然臨老境。怳爾入禪門。識未三隅反。風無百世聞。然常看屋漏。自恐累天君。</text>
<title>初寒甚嚴</title>,<text>十月純陰會。地凝天氣升。留暉繩未掛。獻曝意難勝。酒價高難典。炊煙凍不騰。重裘冷如鐵。巽二更憑凌。</text>
<title>閑居偶吟。寄君度。</title>,<text>小屋消長夏。光陰自轉時。病因衰易發。懶與睡相宜。計拙無他事。神交有所思。頻扶藜杖立。南望漢之涯。</text>
<title>次呈君度</title>,<text>自酌一杯酒。衰顏暫得春。迂疏羞計拙。淡泊喜天眞。鳥雀庭中噪。兒孫膝下親。有時南望處。江上憶閑人。</text>
<title>次呈君度 其二</title>,<text>有客溫如玉。江亭引興長。松風消夏暑。桐雨近秋涼。細膾飛紅縷。醇醪嫩碧香。酣餘揮栗尾。詩思湧於腸。</text>
<title>竹醉日移竹</title>,<text>五月十三日。名爲竹醉辰。移根無失性。徙地亦全眞。客到看靑眼。軒成號綠筠。從今知免俗。爽氣不生塵。</text>
<title>迎祥</title>,<text>律灰消息到。天地是三陽。鳳曆千年紀。鴻基億載長。殿高雲起瑞。椒烈酒生芳。共獻封人祝。堯仁仰日光。</text>
<title>日本躑躅</title>,<text>萬里滄波外。誰傳此勝花。錦圍金谷障。風起赤城霞。臉上丹脂膩。釵頭紫燕斜。東枝多泣露。似是憶鄕家。</text>
<title>雪夜訪戴圖</title>,<text>歲晏山陰路。風吹白雪飛。一溪猶未凍。三夜自生輝。滿眼此時景。孤舟何處依。不須尋隱士。興盡便還歸。</text>
<title>端午帖子</title>,<text>凱風吹棘日。神化配乾元。邃殿方垂拱。窮村已飽溫。帝王推至治。河海讓深恩。萬物自生育。天何有一言。</text>
<title>今丙戌冬寒甚。聞明日爲冬至。</title>,<text>歲律云遒盡。愁看澤腹凝。日光彌淡薄。風氣更凌兢。獻曝誠雖切。懸鶉苦不勝。回陽在明日。莫怕此寒恒。</text>
<title>至日吟。呈可久。丙戌十一月初九日</title>,<text>今日是冬至。一杯偸面丹。喜聞陽始復。愁念歲將闌。國禮筍班賀。民風豆粥餐。憶京何處客。生菜滿春盤。</text>
<title>詠蘭</title>,<text>人貪紅紫艶。我愛此蘭靑。節晩尤生色。林深更發馨。名登君子操。詠入大夫經。願托歲寒契。不隨蒲柳零。</text>
<title>迎祥</title>,<text>靑陽開左閤。萬物遂生初。推化當先務。施恩肯少徐。聖君同大造。黔首樂群居。處處三元節。唯看暖日舒。</text>
<title>端午帖子</title>,<text>育物恩何厚。陶民德又薰。和風方淡蕩。瑞氣更氤氳。共賀重陽節。遙瞻五色雲。恭將泛蒲酒。聖壽祝無垠。</text>
<title>寄君度</title>,<text>落落石泉客。棲棲朝市人。如鴻能遠弋。匪鮪敢潛鱗。江外閑收景。城中困過春。今看君與我。不啻隔仙塵。</text>
<title>挽朴承旨 壕 夫人</title>,<text>痛哭夫人逝。宜家德譽存。已乖偕老約。先背所天恩。獨樹無連理。孤蘭不續根。悠悠世間事。地下結貞魂。</text>
<title>次君度秋懷韻還呈</title>,<text>西風吹病樹。落葉聚成堆。冷月砧方碎。虛堂燕已回。鴉翻斜日去。雁帶塞聲來。莫作悲秋意。令人白髮催。</text>
<title>挽君度</title>,<text>玉樹嗟埋地。奇才更可傷。詩堪追甫白。筆亦繼王張。夢斷靑雲裏。身終碧水傍。空題哀挽處。淚眼看蒼蒼。</text>
<title>挽韓牧使夫人</title>,<text>門地三韓貴。家風一代聞。事天惟必敬。生子摠能文。連理枝何折。雙棲鳥忽分。可憐東郭外。孤塚掩山雲。</text>
<title>送同年李伯彥 世佐 觀察忠淸</title>,<text>面捧綸音下九天。煌煌玉節照山川。憂民卽是周文聖。宣化寧無召伯賢。路向湖南行色遠。筵開漢北別愁牽。百年遺愛甘棠下。又賦皇華小雅篇。</text>
<title>春帖子</title>,<text>暖回靑琯淑輝升。瑞氣偏於鳳闕增。風度岹嶢香馥郁。雪殘鳷鵲玉崩騰。三杯紫醞陳千歲。五色南龜獻百朋。共賀年年逢此日。爭祈福祿永繩繩。</text>
<title>贈洪裕孫 南陽貢生</title>,<text>磊落心懷鬱未開。凌雲豪氣謾恢恢。玉川文字五千卷。太白風流一百杯。商洛靑袍相遇晩。月宮丹桂幾時摧。成名莫恨差遲緩。從古靑雲不負才。</text>
<title>南溪茅亭</title>,<text>小小茅亭傍水開。炎天端可此徘徊。忽驚白帝將秋至。不見紅爐扇火來。澗底枯松龍欲起。雨餘香草錦初裁。幸因官事投閑境。明日還衝滿陌埃。</text>
<title>在遼東 辛丑年。余爲壬寅正朝使書狀官。</title>,<text>漢北遼東兩地心。共看明月思難禁。一冬風雪多寒氣。千里關山少信音。荊樹夢牽靑鶴洞。萱堂望斷白雲岑。何當還渡龍灣去。兄弟同時壽酒斟。</text>
<title>遼陽途中</title>,<text>行到遼陽起我思。幾番留喜幾番悲。祭肜千載稱懷遠。張奐當年設好施。五國城荒龍去杳。襄平柱沒鶴歸遲。悠悠往事憑誰問。惟有山川似昔時。</text>
<title>遼陽途中 其二</title>,<text>上國觀光眼更高。遼陽脩道不辭勞。匏瓜始解偏方繫。弧矢增成百尺豪。北望紅螺明劍戟。東臨滄海隱金鼇。玉皇此去應朝覲。元日行看獻碧桃。</text>
<title>楡關</title>,<text>臨閭古驛雪漫漫。老壁殘燈客正寒。夜厚始知姜被薄。風高旋覺晏裘單。已驚節序行將暮。何況關山遠更難。不耐他鄕遊子意。家書苦待報平安。</text>
<title>在玉河館。呈正使李參判子安。克基</title>,<text>運値興王五百年。大明离照正中天。三陽煕泰頒新曆。萬國朝宗赴百川。蜀錦吳香隨處滿。酒旗燈燭爛街懸。遠人亦被皇恩重。日算樽中酒聖賢。</text>
<title>在玉河館。呈正使李參判子安。克基 其二</title>,<text>觀光上國屬靑年。白玉京中認九天。煥赫三千周典禮。盤廻十二禹山川。雲開萬歲星辰近。天襯瓊華日月懸。聖世隆平已無事。門猶四闢大迎賢。</text>
<title>大妃殿春帖子 詣闕出韻</title>,<text>纔聞天上洪匀轉。始識人間添弱線。葭管灰飛運大和。雪花風軟吹殘片。祥雲掩靄繞金門。瑞氣氤氳籠玉殿。壽祝齊天獻椒頌。簾開別館芙蓉宴。</text>
<title>祈雨祭執事到山壇</title>,<text>憂旱年年聖慮煩。恭將圭璧四馳奔。幾時鱗甲相吹動。何日山川便吐呑。願得阿香施號令。欣看霖雨遍乾坤。神壇此夕祈靈貺。冀饗諸羞潔且繁。</text>
<title>鎭北營。次使韻。卽鏡城也。北道評事時作。</title>,<text>衝要巨鎭三韓界。杖鉞將軍二品班。黑水一條分地軸。白山千仞倚天關。風吹鼓角催牙令。日照旌旗耀劍環。烽燧蒼黃人不識。惟看獵騎暮城還。</text>
<title>鍾城。次兵使示韻。</title>,<text>長年不見草生芽。悄悄胡風起亂沙。黑水已驚非故國。黃鷄況聽促年華。寒生鐵馬關山晩。令出牙門鼓角譁。獵罷歸來霜月苦。斷腸何處動悲笳。</text>
<title>次會寧南城樓韻</title>,<text>周遭山勢又重城。錯落干戈拂日橫。百雉東西觀已壯。一江南北限曾成。白雲長劍倚天色。明月胡笳出塞聲。寄語將軍須盡瘁。景鍾應得上勳名。</text>
<title>次慶源板上韻</title>,<text>名藩古郭水泱泱。大業曾聞肇此鄕。冀北遺風存儉素。江南紫氣驗靈長。山河紐地雄關塞。日月光天麗漢陽。綠髮將軍方緩帶。時平何用事邊疆。</text>
<title>上兩使相 咸鏡監司申浚，兵使李季仝。皆庚寅科文武榜頭。</title>,<text>使星佳會黑江邊。拭眼驚看白璧聯。學士投毫穿七札。將軍橫槊賦千篇。隴西自古無雙藝。崇岳如今第一賢。藉藉庚寅龍虎榜。狀頭名播四方傳。</text>
<title>上兩使相 咸鏡監司申浚，兵使李季仝。皆庚寅科文武榜頭。 其二</title>,<text>光嶽當年降雋良。高陽使相與平昌。三千海路搏鵬健。十二天閑逸驥忙。學士詞宗騰紫鳳。將軍武庫繞靑霜。相逢塞外芝蘭會。切飮餘香我敢當。</text>
<title>次朴奎甫 衡文 示韻 奎甫時爲六鎭御史</title>,<text>爲客天涯恨可量。從軍已度二星霜。胡笳聲斷折楊曲。鐵馬光搖落月芒。悄悄朔風吹塞遠。茫茫沙磧接天長。高軒邂逅成歡樂。亂酌無巡倒百觴。</text>
<title>次朴奎甫 衡文 示韻 奎甫時爲六鎭御史 其二</title>,<text>一歲光陰逼獻椒。天涯遊子合心勞。萱堂岡壽誰三祝。聖代文衡屬一豪。殘柳望秋零已盡。搏鵬垂翅擧還高。平時欲陟龍門久。豈料相逢塞外遙。</text>
<title>賀朴彬中 文幹 登第 彬中三兄弟中文科</title>,<text>多君才藝冠儒紳。桂樹枝枝次第春。鵬路三千飛正健。牛庖十二刃猶新。溪邊跨得靑袍客。柳下行逢九烈神。共賀一家連有慶。門前應見滿朱輪。</text>
<title>挽崔正 堧</title>,<text>三品華班七袠齡。乘龍幹蠱摠蜚英。共期東海籌無數。誰料南柯夢未驚。滿塚陳根他日淚。埋塵玉樹此時情。可憐祖罷都門外。忍聽槐風楚挽聲。</text>
<title>醉歸</title>,<text>欲晴微雨尙霏霏。路入殘山翠四圍。正可吟詩探景去。何妨醉酒犯昏歸。還家老馬能知路。待我官門不闔扉。多謝乾坤容落魄。不敎蹤跡落危機。</text>
<title>承敎製進 以吉再凜然不二心之意。弘文館官員各製律詩以進事。傳敎。</title>,<text>委質辛家事已非。稜稜志節凜霜威。人思今日開隆運。我憶前朝侍禁闈。袖裏元無陶穀草。山中自有伯夷薇。歸來好向林間老。一樹綱常萬代依。</text>
<title>冬至日。承敎製進。</title>,<text>底事山呼動紫宸。陽回暖律履長辰。海敎河伯輸龜貝。仙遣麻姑獻玉塵。長樂樽開千歲酒。上林梅發萬年春。小臣亦被需天澤。竊效華封祝聖人。</text>
<title>萬景亭</title>,<text>納納乾坤眼底微。登臨勝景世間稀。誰家牧笛乘風響。何處漁舟載月歸。野馬不飛知隔市。海鷗相狎悟忘機。倚欄應笑陶彭澤。晩向田園悔昨非。</text>
<title>萬景亭 其二</title>,<text>鴨島茫茫接海微。桂陽山色遠依稀。晴川芳草難爲句。細雨斜風不必歸。愧我十年奔宦路。多君一世息塵機。亭閑也得身閑處。肯向人間管是非。</text>
<title>萬景亭 其三</title>,<text>醉看天地似毫微。一曲欄干百慮稀。黃犢坡頭樵笛動。白鷗江上釣船歸。世間簪紱吾疏計。物外煙霞子息機。待得他年婚嫁畢。與君同迹孰云非。</text>
<title>萬景亭 其四</title>,<text>山容水色入軒微。世上奇觀似此稀。趁暮雁穿斜日去。逐潮帆飽細風歸。等閑光景消棊局。遮莫榮枯斡化機。堪笑紅塵奔走客。朱顏不覺鏡中非。</text>
<title>萬景亭 其五</title>,<text>十里荒村一徑微。幽亭自喜俗人稀。天從冠岳山頭盡。舟向楊花渡口歸。日暮輕煙橫練匹。雨餘芳草展羅機。西湖誰比西施樣。欲把濃粧較是非。</text>
<title>萬景亭 其六</title>,<text>百年身寄一亭微。如子淸塵古亦稀。謾泣世間多路處。更看林下幾人歸。榮華可笑迷槐夢。危險誰能避穽機。是是非非無用處。不如無是又無非。</text>
<title>秋聲</title>,<text>天上金星向兌行。人間無物不寒聲。蟲吟如助歐陽恨。木落空悲宋玉情。萬類從知秋後盡。二毛休歎鬢邊生。但將樽酒成長醉。任遣前林百籟鳴。</text>
<title>送春</title>,<text>光陰苒苒駐無因。此日難堪送暮春。風拂桃花紅臉怨。煙侵柳葉翠眉顰。凝粧樓上誰家女。秉燭園中甚處人。年去年來催白首。東君何事卽回輪。</text>
<title>碧蹄驛</title>,<text>碧蹄曉起俶行裝。催上王程去意忙。歲晏空山看落葉。風高衰草已經霜。臨津渡口哀般若。兜率院中弔愍王。往事茫茫無處問。唯餘古跡使人傷。</text>
<title>奉別靑松府使柳震卿 陽春</title>,<text>珍重龍門我早投。一生多幸識荊州。中間分散緣微宦。兩地光陰似急流。今日相逢俱白髮。少年曾許共靑樓。如何又作南行客。雲樹添成六載愁。</text>
<title>奉別靑松府使柳震卿 陽春 其二</title>,<text>若若腰間印綬橫。嶺南千里送君行。爲官自幸桑鄕近。屈郡其能物議平。渤海如今無劍佩。武城從古有絃聲。欲知遺愛他年事。當驗生兒以柳名。</text>
<title>奉別靑松府使柳震卿 陽春 其三</title>,<text>大器云胡苦晩成。多君推分不經營。平生怪底三刀夢。今日知爲五馬行。本是無心圖富貴。終非有意取功名。臥治殘邑何難事。惟喜絃歌續武城。</text>
<title>奉別靑松府使柳震卿 陽春 其四</title>,<text>怨子今宵不我同。陽關三疊漢江東。寒雲黯黯浹旬雨。落葉蕭蕭無限風。賦別江淹魂已斷。悲秋宋玉思何窮。明朝欲上高樓望。其奈前山礙目中。</text>
<title>次狼川東軒韻 幷序</title>,<text>狼川曾是我慈堂。幾度行雲望此方。靜木堪嗟風不止。昊天長慕德難量。江山有素兼悲喜。歲月無情換燠涼。駐節憑欄多少思。含言脈脈送斜陽。</text>
<title>次鐵原東軒韻</title>,<text>黑金斧壤古王州。國破千年攪客愁。幾度紅塵生輦路。空餘碧草怨霜秋。似聞提甲謀眞得。堪笑觀心事謬悠。今日輿圖歸混一。好將旌節壯東遊。</text>
<title>次襄陽東軒韻</title>,<text>大山當後海當前。名府其間幾百年。叢竹階寒侵夜月。老槐庭濕帶朝煙。塵中鬢髮初斑客。馬上光陰已暮天。莫厭小兒齊拍手。習家池畔酒如泉。</text>
<title>次三陟竹西樓韻 上一首。載輿地勝覽三陟題詠。</title>,<text>十二闌干客倚樓。入簾天氣近新秋。但看爛石山川老。不覺跳丸歲月流。一枕偶然成旅夢。三杯聊復破羈愁。誰知盡日安閑意。都付滄波泛泛鷗。</text>
<title>次三陟竹西樓韻 上一首。載輿地勝覽三陟題詠。 其二</title>,<text>鼇轉仙峯第幾樓。炎天登上袖生秋。窓含竹影靑微染。簾透山光翠欲流。黃鶴不將風月去。白雲空結古今愁。欲知物我相忘處。看取欄前點點鷗。</text>
<title>次平海東軒韻</title>,<text>風雪蕭蕭暗海山。箕城二月尙餘寒。欲醫民瘼咨諏急。謬被君恩報答難。爲客有愁憑綠酒。問人何藥駐朱顏。唯將西北瞻天眼。長送雲霄縹緲間。</text>
<title>次三陟東軒韻</title>,<text>無用吾如六日蟾。鎭邊何奈似厓炎。未聞羽檄傳靑海。誰數將軍奮紫髥。萬里民居煙火混。千年聖壽屋籌添。只慙矍鑠非前輩。安有當時薏苡嫌。</text>
<title>次江陵東軒韻 上一首。載輿地勝覽江陵題詠。而閒字作還字。</title>,<text>臨瀛古府幾千年。地拆東南控海天。依舊山川來眼底。重新樓閣倚雲邊。家家士造三冬學。處處秋登萬井煙。摠是使君宣化力。我今閒作酒中仙。</text>
<title>次江陵東軒韻 上一首。載輿地勝覽江陵題詠。而閒字作還字。 其二</title>,<text>赤葉黃花滿古城。一年時序去無情。客程來往身常倦。塵海浮沈宦亦成。恩謝九天長北向。榮將五馬作東行。樓臺此日重登處。好在山河眼忽明。</text>
<title>次原州東軒韻</title>,<text>十載關東再度行。民貧土瘠可憐生。我無慷慨追張子。君有弦歌擬武城。縱乏甘棠留惠政。寧從畏日得威名。咨詢恐負皇華意。夢絶雲山釣與耕。</text>
<title>次春川鳳儀樓韻</title>,<text>㪍鬱紅塵走未閑。高樓半日解愁顏。携朋樂甚皆靑眼。拄笏看來摠碧山。長笛妙詩誰得和。胡床淸興欲追攀。古今豪傑只如此。承弁休嫌兩鬢斑。</text>
<title>端午帖子</title>,<text>萬物欣逢長養天。九重金闕擁祥煙。南薰日暖絃歌緩。長樂風和福祿綿。細切蒲香浮盞裏。輕裁艾虎掛門邊。于今莫獻江心鏡。宸鑑昭昭已洞然。</text>
<title>端午帖子 其二</title>,<text>金闕沈沈隔五雲。尙衣初進翠羅熏。堯階蓂發光敷瑞。舜殿琴和慍解紜。律應黃鍾當夏至。日躔鶉首叶天文。人間萬象皆煕暭。至治如今到十分。</text>
<title>八陣圖</title>,<text>將軍雄略闡精明。聚石平沙八陣成。天地風雲神出沒。龍蛇鳥虎勢縱橫。堂堂似壓東吳郡。整整如臨北魏城。奇策未施星忽隕。至今遺磧咽江聲。</text>
<title>和賞花釣魚</title>,<text>禁苑臨池玉座開。和風吹下御床來。陽回東陸三春景。祝獻南山萬歲杯。含露細花方掩映。引鉤游鯉更徘徊。昇平許與臣同樂。賡載宸章竟日陪。</text>
<title>七夕</title>,<text>玉露新秋夜氣涼。銀河萬里轉淸光。蜘蛛謾說藏金合。烏鵲誰言造石梁。靑鳥信沈雲渺渺。小笙音斷鶴茫茫。不如且作良宵會。瓜果庭中喚客嘗。</text>
<title>七夕 其二</title>,<text>天星佳會說今辰。乞巧家家亦薦神。可笑曬褌從世俗。堪嗟乘鶴謝時人。九華燈下留王母。百子池邊戲戚嬪。陳迹千年無問處。至今脯酒尙娛賓。</text>
<title>水精杯</title>,<text>何人巧琢水精杯。鏡讓淸輝雪讓皚。斟酒綠波隨手去。泛花紅艶托空來。鸕鶿鸚鵡誇形質。琥珀琉璃詑寶財。我酌無巡非爲飮。憐渠瑩澈絶纖埃。</text>
<title>天淸一雁遠</title>,<text>收盡彤雲玉宇淸。驚寒一雁向南行。層霄萬里斜飛迥。落日三竿隻影橫。空館應愁回客夢。誰家忽訝有邊聲。還思短棹江東客。興入篿鱸過海輕。</text>
<title>菊爲重陽冒雨開</title>,<text>有信重陽得得回。黃花若待故人來。知時不負年年約。冒雨如前續續開。但願微霑留紫蕊。休敎亂滴撲蒼苔。淵明死後無人愛。我把濃香泛酒杯。</text>
<title>南陽臥龍</title>,<text>矯矯南陽有臥龍。泥蟠幾日祕神蹤。崢嶸頭角行將出。滃靄風雲會有逢。枉駕廬中勤顧問。攀鱗天上快登庸。欲將霖雨蘇霓望。其奈星隳運已凶。</text>
<title>龍山落帽</title>,<text>坦率天眞底處郞。龍山佳會是重陽。深杯泛泛秋香動。爛醉陶陶客興長。不覺驚飆吹落帽。何妨滿座笑呼狂。至今留與登高飮。千古風流尙未忘。</text>
<title>龍山落帽 其二</title>,<text>重陽佳會滿龍山。共說參軍意氣閑。赤葉黃花秋爛熳。靑樽綠酒醉闌珊。何妨風裏烏紗落。遮莫頭邊白髮斑。爲報傍人休指摘。風流千載可開顏。</text>
<title>龍山落帽 其三</title>,<text>參軍逸氣隘塵寰。九日龍山放意閑。滿塢黃花開艶蕊。盈樽綠酒發韶顏。烏紗不覺風吹落。白髮何妨鬢露斑。世上堪嗤強容飾。多君任性一生間。</text>
<title>錢塘觀潮</title>,<text>朱厓無處不生潮。最怪錢塘勢悍慓。鷲嶺飜疑崩冢崒。龍宮誰道鎖潛寥。風濤蹙作馮夷怒。雪浪噴成白馬驕。掛眼看來吳已沼。如何憤氣尙飄颻。</text>
<title>次權子復西所壁上韻</title>,<text>直宿淸嚴楓禁內。深思踰分耿無眠。官居黑槊周廬首。侍近紅雲御座前。民意歸仁非一日。天心厭亂已三年。從今大啓隆平運。知子亨衢聘最先。</text>
<title>次權子復西所壁上韻 其二</title>,<text>春回日暖九重天。衛卒長閑穩着眠。自幸身留雙闕下。還驚手拜五雲前。君臨東土三千里。壽竝南山萬億年。寄語鑾坡諸學士。中興聖德頌誰先。</text>
<title>次金希輿 友曾 秋夕翫月韻</title>,<text>玉兔纖毫在眼前。靑天萬里浩無邊。令辰佳景云秋夕。今日淸光勝去年。幾處關山驚旅夢。誰家簾幕伴孤眠。擧杯欲問還如古。只恨未能詩百篇。</text>
<title>次沈直講 家甫 家軒韻</title>,<text>共指門巖沈氏閭。天眞安樂有蝸廬。終沈宦海君應笑。早脫名韁我不如。謝眺靑山當後面。陶潛碧柳滿前墟。願言紫綬雲仍輩。趁賦歸田保此居。</text>
<title>挽韓修撰 訓</title>,<text>寶劍空將射斗邊。一生其奈命迍邅。金鷄放赦江南日。野鳥來家單閼年。玉骨已從泉裏閉。魁名留與世間傳。可堪白髮春庭恨。不見阿奴在目前。</text>
<title>挽楊右尹可行 煕正</title>,<text>兩朝恩沐鳳池深。書劍當年壓士林。黃紙未窮身上事。白鷄其奈夢中尋。傳家福慶留雙璧。遺世文章直萬金。惆悵音容何處去。九原消息永沈沈。</text>
<title>挽金參判子龍</title>,<text>英英蘭質秀儒林。貞信公廉四德深。已喜搏風騰海表。行看調鼎坐槐陰。無端天上雙丸走。不覺人間二豎侵。白髮同年交契友。楚些題罷淚沾襟。</text>
<title>挽成政丞愚翁 希顏</title>,<text>憑仗平生濟世才。黑頭勳業到雲臺。欣聞日轂扶中道。悶見天文隕上台。宸意正因亡鑑恨。交情偏爲絶絃哀。可憐新壟西山下。空度人間幾劫灰。</text>
<title>送濟州牧使李子厚 㙉 之任。次諸賢韻。</title>,<text>此行人指馬征南。涉險捐生世不堪。五兩船頭風力緊。千層鼇背浪紋巉。應令靑海無傳箭。更使頑民絶訴讒。宣化籌邊一身事。肯將詩酒謾沈酣。</text>
<title>乙亥端午帖子</title>,<text>蓬萊宮闕五雲深。煙送爐香爇水沈。舜殿薰風能解慍。堯階蓂莢已敷陰。御留龍鑑除邪氣。臣拜梟羹奉德音。長樂年年逢此日。南山壽酒祝難禁。</text>
<title>五部參奉一會圖</title>,<text>時平務省少馳奔。衙罷相從樂事繁。靑眼對來肝膽照。綠樽開處笑談喧。他年共濟浮沈意。今日先憑繪畫論。古道休將棄如土。平生久要不忘言。</text>
<title>漢城府郞廳稧飮圖</title>,<text>六郞交道似雷陳。堪笑相知白首新。決遣不敎留片牘。閑來何害設重茵。忘形恰是無腸子。盡醉渾爲有脚春。圖上生綃緣底事。百年長作眼中人。</text>
<title>安知事 潤德 夫人羅氏挽</title>,<text>一家風化自深閨。始信高門有令妻。君子百年恩未畢。婦人中饋事何睽。匣分雙鏡鸞隨逝。桐落連枝鳳獨棲。怊悵廣陵山下路。貞魂日夜向君啼。</text>
<title>戊寅正朝迎祥</title>,<text>攝提回序日初長。暖氣浮浮滿八荒。白雪新梅堆上苑。黃金嫩柳拂披香。爐煙細細籠晨色。環佩鏘鏘近耿光。螭陛山呼爭蹈舞。綿綿福祉祝無疆。</text>
<title>戊寅端午帖子</title>,<text>縹緲祥雲接太微。九重佳氣擁晴暉。葛醪滿斝香初散。艾虎懸門影半飛。天上盤龍留寶鏡。人間白紵試輕衣。侍臣宴罷憑瓷枕。夢入通明殿裏歸。</text>
<title>奉呈李二相 長坤</title>,<text>自幸平生善卜隣。如何浩浩出城闉。三千弱水通靈境。咫尺長安隔軟塵。東野泉林欣有主。北山猿鶴怨無人。還知我亦勞心想。一夕魂迷九逝頻。</text>
<title>秋晩病餘</title>,<text>糾糾園中葛屨霜。病餘秋氣倍凄涼。楓留敗葉帶深色。菊發殘枝含淺香。夭壽人生三萬日。悲歡世事百千場。不如閑作忘情客。長對淸尊入醉鄕。</text>
<title>送文書狀官赴京。次李牧使韻。</title>,<text>五雲深處是神京。遙向遼西幾日程。華表千年無鶴返。秦家萬里有城橫。流芳孤竹聞風立。遺臭漁陽擁鼻行。此去好觀周禮樂。悠悠往事不須評。</text>
<title>詠菊醉楊妃</title>,<text>墻邊高倚兩三枝。次第花開色絶奇。靑蕊脣開微笑處。朱顏暈起半酡時。雖然豈學妖嬌態。自是眞成隱逸姿。何處狂荒無識子。枉將淸節比楊兒。</text>
<title>己卯迎祥詩</title>,<text>拜賀新正喜氣同。赭袍高拱大明宮。日昇鼇背浮靑瑣。臚唱山呼動碧空。天上三陽開泰運。人間萬象被仁風。年年北闕看春到。共仰洪匀轉不窮。</text>
<title>奉呈安東退老李留守 浤</title>,<text>物外高情世裏身。倘來軒冕豈迷眞。桑楡歲月臨頭晩。松桂家山入夢頻。天上九重辭聖主。嶺南千里作閑人。慙余辜負江湖興。到老猶衝沒馬塵。</text>
<title>挽礪原府院君宋可中 軼</title>,<text>玉汝君王寵命申。淸班曾許領簪紳。空嗟故國餘喬木。不見當時有世臣。麟閣丹靑光百代。夜臺消息隔千春。我今病痺留牀褥。誰作西州痛哭人。</text>
<title>言志。呈君度。</title>,<text>我心非是喜營求。偶爾樗材得見收。已乏涓流添海瀆。那堪蚊子負山丘。國恩未報身先病。家計猶貧祿與謀。却羨漢陰漁隱士。白鷗長伴戲滄洲。</text>
<title>次朴大茂示韻</title>,<text>襴衫已見着䨪塵。久闕趨朝病日新。局促生涯餘幾許。凋零朋舊少相親。幸騰鵬路三千里。叨列鵷班五十春。從古斗筲無足算。包羞竊祿我何人。</text>
<title>挽權旌善</title>,<text>休官自適臥城南。七十稀齡又享三。治郡才名追召父。滿床袍笏盡賢男。浮雲萬事回頭過。化蝶孤魂入夢酣。病痺故人違執紼。空題哀挽意難堪。</text>
<title>嘆老病。呈君度。</title>,<text>半身風濕自生哀。欲起扶筇背作鮐。眼暗看書交細蟻。耳聾聞語隱微雷。多君意氣如橫鶻。笑我形神若死灰。同是行年臨七十。一何強健一何頹。</text>
<title>松都故宮。次南伯恭韻。</title>,<text>四望依俙有土城。故宮遺址尙縱橫。花磚散地將承步。石獸顚溝欲吼聲。朝士當年鳴佩會。牧童此日跨牛行。惟餘滿月臺前月。寂寞光輝不禁淸。</text>
<title>挽同年孫正 元老</title>,<text>我今風痺患沈冥。君獨康強向九齡。黃甲靑年曾接武。丹心白首尙忘形。北山蘭滅誰分臭。南極天陰不見星。惆悵若堂封罷後。忍聞谿澗響冷冷。</text>
<title>讀十九史略</title>,<text>三皇五帝又三王。漢宅秦關及洛陽。海內一分爲鼎峙。江東六遞已凡亡。唐傳衰季知長短。虜入中華見弱強。萬古紛紛成敗事。都乘八卷炳琅琅。</text>
<title>中秋翫月。寄枕流堂。</title>,<text>十分明月正無瘢。萬里雲收碧宇寬。兔豎寒毫猶歷歷。娥開粉面更團團。多情天上臨空笑。幾處樽前對影歡。遙想江亭淸絶夜。玉人留倚曲欄看。</text>
<title>漠南無王庭</title>,<text>帝略應將掃彗星。將軍笳鼓隱雷霆。百年運値匈奴厄。萬里風行大漢靈。塞北從今無毳幕。漠南何地是王庭。遙知凜凜長城窟。雨氣時因殺氣腥。</text>
<title>秋雨</title>,<text>凄涼物色已悲秋。況値霪霪雨不休。彌日陰連千里外。通宵滴到五更頭。蕭蕭驚破香閨夢。箇箇添生旅館愁。安得乾端呈霽色。明朝擡眼快登樓。</text>
<title>次趙礪卿靈通寺韻</title>,<text>尋僧一路細穿林。雲覆招提萬疊陰。幽界自然禪定易。故都其奈客懷深。鷄林黃葉曾傳古。鵠嶺靑松不到今。舊物唯餘山水在。欲問興廢兩沈沈。</text>
<title>次君度韻</title>,<text>自歎蕭蕭兩鬢秋。衰情時賴酒澆愁。我因食祿留塵土。君已忘機狎海鷗。與世無求眞雅操。從心所欲是良謀。不知何事班司馬。投筆思封萬里侯。</text>
<title>次君度韻 其二</title>,<text>昭代吹竽鬢已秋。泉林城市兩關愁。無錢可買靑山宅。有約終欺碧海鷗。恨乏寸長爲世用。羞持厚祿自身謀。何如漢曲逃名士。千首詩輕萬戶侯。</text>
<title>次君度韻 其三</title>,<text>簾捲江天萬里秋。淸風吹盡世間愁。雕闌粉壁招黃鶴。曲渚長洲伴白鷗。一飮無妨千日醉。五勞何必百年謀。令人景慕君如古。願識荊州不願侯。</text>
<title>次酒軒詠梅韻</title>,<text>酒軒殊絶俗人家。粉色梅梢已着花。和靖吟魂如托潔。壽陽粧額似嫌邪。北枝未發寒猶觸。東影初橫日欲斜。千古孤山風味在。哦詩不覺冷生牙。</text>
<title>次酒軒詠梅韻 其二</title>,<text>梅兄合在燕城家。可愛寒枝粲粲花。姑射精神應有托。主人心地竝無邪。暗香忽得淸風動。疏影潛隨淡月斜。莫倚高樓吹玉笛。却疑零落兀槎牙。</text>
<title>挽同年李崇甫 坫</title>,<text>南極星沈應老成。可憐儀彩尙分明。滿朝何處推先進。函丈誰能起後生。此日汗編書美迹。當時金榜記虛名。傷心一掬同年淚。病臥無緣灑柩行。</text>
<title>憶江亭勝會呈酒軒</title>,<text>隨君出郭訪知音。共倚朱闌興轉深。野雨作紋鋪水面。松風助響碎琴心。難將城市千金貴。得賭江亭半日臨。若見主人傳我意。歸來多謝洗塵襟。</text>
<title>次君度示韻</title>,<text>草深門巷沒頹墻。老病幽懷更渺茫。人面漸消前日色。階花不改舊年香。春歸洞裏無桃碧。夏入枝間有鳥黃。却憶漢陰漁隱士。江天興味細吟長。</text>
<title>次君度示韻 其二</title>,<text>往古英賢遠渺茫。當今人物子非常。驚看筆法追前晉。喜得詩聯續晩唐。謾把隋珠投暗夜。誰將荊璞獻明光。已爲泉石膏肓疾。大臥城南枕水堂。</text>
<title>憶江亭勝會。寄枕流堂。</title>,<text>碧玉江流繞畫欄。主人心地共淸寒。圖書四壁家無累。風雨千山夢易闌。半日喜成三老會。幾年思與一尊歡。如今分散東西去。疊疊離愁也解難。</text>
<title>次朴大茂示韻</title>,<text>秋天因雨未全澄。路上行看積潦增。漸次郊原歸冷落。仍知樓閣歇炎蒸。身閑得酒醒還醉。客到關門喚不應。何物牕前驚熟睡。顰眉我欲賦蒼蠅。</text>
<title>奉呈酒軒</title>,<text>一曲峨洋遇賞音。斷金誠意轉深深。相逢若飮醇醪味。不見常萌鄙吝心。老病令人長困臥。江樓何日更登臨。西風立向塵何汚。吹作淸涼掃我襟。</text>
<title>奉呈酒軒 其二</title>,<text>世間那得遇知音。多謝君今愛我深。采葛難經三歲日。斷金利在二人心。墻頭鵲報先聲喜。門外兒傳使介臨。忽見瓊琚排紙上。還如對坐共披襟。</text>
<title>奉呈酒軒 其三</title>,<text>喜聽黃鸝送好音。家園幽寂樹陰深。淸寒自作便安計。衰耗偏生感愴心。合對靑樽花下醉。休將白髮鏡中臨。賴逢佳什頭風愈。盥手披吟更整襟。</text>
<title>奉呈酒軒 其四</title>,<text>察君顏色與聲音。知是容人氣量深。飜覆雨雲看世態。貫通金石識誠心。淸歌妙舞思同醉。勝水佳山憶共臨。因病未能頻會面。謾將情意積胸襟。</text>
<title>奉呈酒軒 其五</title>,<text>何妨門外斷跫音。老境惟宜處僻深。雙鬢不多渾欲雪。百年將盡若爲心。千鍾厚祿明君惠。一寸微誠白日臨。說與國恩無限意。逢君竟夕更披襟。</text>
<title>奉呈酒軒 其六</title>,<text>莎鷄振羽近秋音。不覺年光忽已深。同是老骸宜有疾。曾於世事頓無心。難將仙藥身長健。安得江亭日共臨。善策莫如醒復醉。淸風到處好開襟。</text>
<title>詠秋。呈酒軒。</title>,<text>長空不見黑雲飛。凜凜商飆木葉稀。似作羈離無與友。如臨山水送將歸。三農事畢應終歲。九月風高欲授衣。老我宜從眠醉過。何須憭慄怨秋輝。</text>
<title>詠秋。呈酒軒。 其二</title>,<text>落霞孤鶩與齊飛。天闊長空雁影稀。江閣猿啼人已散。山陽笛響客將歸。篋中莫怨捐團扇。省裏應思御裌衣。日暮倚軒凝望處。寒鴉飜背閃金輝。</text>
<title>五衛部將稧飮圖</title>,<text>濟濟衣冠脫衆流。五雲深處領貔貅。明時烽燧無邊報。暇日杯盤有稧修。當面輸心如或變。傳神畫像亦應羞。他年分宦東西去。幾向圖中憶舊遊。</text>
<title>挽枕流堂李君度</title>,<text>早卜幽居漢水邊。閑情分與白鷗眠。無端歲運催雙轂。不管生涯逼百年。否極昭陽鷄入夢。妖臨鶉尾鶴歸天。可憐滿目江亭興。無復吟成玉屑篇。</text>
<title>次酒軒嘆老吟</title>,<text>擁衾寒日上窓紗。欲起其如怯冷何。眸子眩風看不定。頭顱思帽髮無多。偸官自作倉中鼠。操筆難生夢裏花。寄跡人間如過客。休驚歲月走雙蛇。</text>
<title>自敍</title>,<text>壽位俱全世所稀。如何荐福及余微。蒼顏白髮垂垂老。碧佩紅幱閃閃輝。負郭無田堪飽暖。休官有計奈依違。國恩深重如河岳。未補涓埃迫暮暉。</text>
<title>題典設寺官員稧會圖</title>,<text>一官深邃近楓宸。應選成僚十二人。吹和塤箎爲伯仲。與同生死是雷陳。欲抒分宦相思意。故寫連襟各樣眞。莫效世間雲雨態。從來或有白頭新。</text>
<title>伏聞獻倭俘馘使成世昌回還。賜勅書綵段銀錠于我殿下。喜而有作。</title>,<text>梯航玉帛會京師。四海爲家此可知。北極天王隆眷日。東韓地主拜嘉時。錦紋織作雲龍綵。銀錠凝成玉雪姿。事大我王誠已至。合先諸國被洪私。</text>
<title>次朴大茂示韻</title>,<text>詩興陶陶醉興餘。仙葩隨唾落隣閭。長從道閫游於藝。肯向王門曳爾裾。欲抱古琴酬太白。還將圖說問橫渠。相期永結金蘭契。寶樹毋嫌接惡樗。</text>
<title>次朴大茂示韻 其二</title>,<text>邇來榮衛失和平。閉戶經旬對短檠。自歎老衰惟我甚。未嘗杯酒與人傾。春光暗向閑中過。夜氣潛從靜裏生。晨起眼前無物蔽。正心功力不勞成。</text>
<title>挽閔左尹國瑞 祥安</title>,<text>金鷄催曉叫扶桑。七十年光蝶夢忙。聞訃人興埋玉歎。知音我痛絶絃傷。靑氈家物心無累。白首鵷班國有良。萬事如今已陳迹。惟餘蘭秀一莖香。</text>
<title>次酒軒示韻</title>,<text>百年身老是非間。幾度平安幾度艱。飜覆人情無一態。崎嶇世路有重關。在君與我心何間。愛酒兼詩趣亦班。自喜依歸吾不失。高山仰止庶追攀。</text>
<title>次酒軒示韻 其二</title>,<text>何事依違進退間。只緣家計十分艱。靑山素約曾相負。白首丹心尙自關。爲祿可慙非委吏。辭尊其奈已崇班。生涯垂盡恩猶渥。庶仰龍鱗不懈攀。</text>
<title>次酒軒示韻 其三</title>,<text>欲學先生擧一隅。稟來才質愧偏枯。簞瓢我乏顏回樂。螯酒君兼畢卓娛。已喜大賢能作相。寧同老馬反爲駒。綿綿福祿應無盡。百歲尊榮享此軀。</text>
<title>次酒軒示韻 其四</title>,<text>夜坐三星已在隅。香殘灰冷博山枯。渾忘世事渾無念。不見情人不足娛。高矣固難從彼道。愛之還欲秣其駒。百年碌碌成何事。虛度天生七尺軀。</text>
<title>次酒軒示韻 其五</title>,<text>西望高軒母岳隅。眼波長注欲成枯。逢秋唯我偏多感。對酒無人可與娛。得失已經邊上馬。光陰空過隙間駒。勉加常膳爲吾事。努力應須養此軀。</text>
<title>挽蘇求禮 自坡</title>,<text>驚聞南邑哲人萎。遺愛應成墮淚碑。五世同居歌棣萼。一家餘慶詠螽斯。床中袍笏常多積。身後門闌不少衰。但報慈堂恩未畢。悠悠此恨洩何時。</text>
<title>次酒軒韻</title>,<text>幸被溝中斷木收。更加文采掩前尤。心知許可由丹肺。誓結慇懃到白頭。漢水往年曾共泛。盤松何日得同遊。多君酷似張公子。千首詩輕萬戶侯。</text>
<title>挽同年洪副正祥卿 慶昌</title>,<text>峨洋世上喜逢君。何乃琴從此夕分。千歲鶴歸今尙說。九原人作古無聞。深嗟玉樹將埋土。多幸庭蘭獨秀芬。怊悵龍門山下洞。空封數尺若堂墳。</text>
<title>呈會寧府使金 瑚</title>,<text>綠髮君今鎭犬戎。歎吾衰甚作閑翁。掛繩誰繫西飛日。傳信難憑北去鴻。天嶺四時常雪白。鼇山三月未花紅。追思年少經行處。黑水長城是夢中。</text>
<title>挽金燕城 俊孫</title>,<text>星沈南極老人躔。始覺英靈下九泉。聞訃共傷埋玉樹。知音偏恨斷琴絃。風生意氣歸何處。唾落瓊珠有幾聯。悵望全城三百里。行輴一別永茫然。</text>
<title>送閔相 壽千 觀察江原</title>,<text>玉汝宸衷簡閱明。皇華使節寵非輕。一邦喜被周文化。千里爭迎召伯行。自是望風知遁避。何須攬轡欲澄淸。公餘題盡關東景。應壓前賢板上名。</text>
<title>挽李判書健之 自健 ○李公自堅之弟</title>,<text>知是難爲弟與兄。滿門光照紫襴明。三千路遠鵬飛健。七十年催鳥過輕。身後可憐無一子。眼前猶喜有雙甥。挽歌悽斷南州道。水色山容共不平。</text>
<title>處仁家茅亭次韻</title>,<text>感今懷古坐荒亭。遙想當年倚此楹。世上生存雖有數。山丘零落太無情。謾將淸節一身計。留與虛名千載評。珍重故人來恤寡。九泉應亦淚沾纓。</text>
<title>春陰</title>,<text>陽春景物正堪觀。忽被陰猜淑氣殘。柳眼煙籠眉色淡。桃顋霧濕淚痕寒。愁添荊野王孫草。望斷章臺俠客丸。九十風光誰與賞。五陵公子恨漫漫。</text>
<title>宮宴</title>,<text>上苑春深景物榮。載歌魚藻宴周京。花因雨過紅唇重。柳被風搖綠眼輕。雲遏歌聲和鳳管。日開晴色動龍旌。微臣何幸逢千一。稽首丹墀頌太平。</text>
<title>送李應敎之仁同展墓</title>,<text>恩許詞臣遞馹行。嶺南千里謁先塋。須知今日襴衫貴。自是當年布褐輕。墓上陳根霑厚澤。樽前故友瀉深情。鄕人莫怪悤悤返。又趁經帷召對榮。</text>
<title>花山第夜飮</title>,<text>王孫甲第倚雲衢。許與同隣作一娛。蟻影亂侵紅琥珀。春光微動紫氍毹。但期四座皆沈醉。何計三星已在隅。我亦不知衰病甚。蹣跚起舞倩人扶。</text>
<title>浣花醉歸圖</title>,<text>淸溪一曲轉西東。草屋三間不蔽風。綠酒相邀何處客。紅顏更發此間翁。橫斜驢帽殘陽外。指點林塘醉眼中。宛宛丹靑眞面目。方知畫手是良工。</text>
<title>斑竹</title>,<text>蒼梧雲斷信昏昏。江上長留萬古冤。渺渺煙波愁帝子。斑斑血淚染龍孫。含風冷葉蕭疏響。帶雨殘枝寂寞痕。莫向三湘看物色。箇中靑翠最消魂。</text>
<title>斑竹 其二</title>,<text>鶴駕南巡不復還。重瞳何處更承顏。二妃當日思君恨。雙淚于今染籜斑。淸影倒侵湘水底。碧光遙射九疑間。憑君莫向江南去。蒼翠看來涕欲潸。</text>
<title>花山第夜飮</title>,<text>長夜漫漫樂未休。任他紅燭淚頻流。座中詠士今康樂。樽畔歌兒古莫愁。世上難逢開口笑。人間誰得挾仙遊。平生歡會無今日。莫厭王孫更挽留。</text>
<title>浣花醉歸圖</title>,<text>此身閑卜浣溪幽。菡萏香中點白鷗。出郭已知塵事少。濯纓深喜世緣休。長衫短帽斜陽裏。醉眼蹇驢曲岸頭。千首文章傳萬古。更留圖畫想風流。</text>
<title>惜春</title>,<text>惜春長欲醉如泥。閑向平郊路欲迷。馬踏靑來垂柳陌。人耕紫去落花蹊。黃鷄白日催年逝。碧草淸塘入夢題。九十風光知幾許。憑君莫厭酒頻携。</text>
<title>惜餘春起早</title>,<text>惱人春氣正融融。簇簇花開處處同。媚艶重濃三夜露。嬌香易落一簾風。及時探景北園裏。趁曉尋芳南陌中。九十光陰知幾許。五陵公子恨無窮。</text>
<title>落花嘆</title>,<text>昨夜東君駕已回。到頭朱白亂相摧。誰家濕雨墜紅錦。幾處隨風點綠苔。飛燕宿粧猶在額。王嬙別淚已凝顋。寒門窮巷空堆積。留賞何人把酒杯。</text>
<title>杏花飛簾散餘春</title>,<text>三春信在杏花中。看取殘紅覺信窮。昨日含粧千朶髻。今朝驚落一簾風。幽閨何處惜顏女。明月誰家踏影翁。蘇老淸塵何寂寞。吟詩我愧語無工。</text>
<title>李陵泣別蘇武</title>,<text>悽悽送遠上河梁。落日關山路更長。携手強吟詩數句。分襟亂下淚千行。冤魂我竟爲胡鬼。高義君今達聖皇。別後重逢何日是。龍庭漢闕永茫茫。</text>
<title>開城懷古</title>,<text>古都興癈思悠悠。滿目蓬蒿不盡愁。泥峴秋深無與過。花園春滿許誰遊。天荒地破江山改。鳥沒雲行歲月流。五百年前文物地。當時豈料作荒丘。</text>
<title>僧房假榻。次古韻。</title>,<text>量寬鯨飮倒觥船。醉臥何嫌冷乏氈。野客不曾知色相。山僧休更說因緣。魂隨春夢迷蝴蝶。迹遠塵寰悟蛻蟬。寄語同遊二三子。這間滋味莫輕傳。</text>
<title>次君度枕流堂韻</title>,<text>落落淸標橫素秋。紛囂世隔百無愁。鉤簾夜待靑天月。泛艇秋隨碧水鷗。擧網細鱗安用市。盈樽美酒不須謀。莫言無與論懷者。日夕相親有四侯。</text>
<title>挽李參判</title>,<text>我於君沒惜才多。其奈年纔五十何。金鎖綠沈臨雁塞。皇墳帝典侍鑾坡。朝中已得風雲會。壟上俄聞薤露歌。還喜門闌餘慶遠。佳男佳壻玉如磨。</text>
<title>挽朴安山母夫人</title>,<text>榮養高堂八十年。一門風化自煕然。可憐君子恩先畢。還喜螽斯福更延。手澤尙存衣線上。家坊猶在學宮邊。兩男才氣難兄弟。應把靑氈世世傳。</text>
<title>呈君度</title>,<text>富貴功名不可期。人間萬事孰先知。我應樗散還逢運。君合雷騰反後時。緣數不侯飛將恨。有才無命謫仙悲。樂天如子世難得。早退江湖白髮垂。</text>
<title>秋夕翫月</title>,<text>月色何曾有缺瘢。纖雲卷盡碧天寬。漫空灝氣生孤照。到處淸光着一般。且對金樽謀却老。休言玉兔擣還丹。如今興倍南樓賞。風露三更不覺寒。</text>
<title>答金海魚舍人</title>,<text>魏闕曾爲侍從臣。江湖今作釣魚人。門閭昔日相依住。意氣當時亦許親。惱我三年離夢數。感君千里寄書頻。驚看二律如聯璧。始信詩成泣鬼神。</text>
<title>奉送金府尹 楊震</title>,<text>登進名途競着謀。惟君委命不營求。曾騎五馬巡千里。又夢三刀作一州。群議共憐棲枳棘。自心猶喜近菟裘。徵還恩詔應尋下。莫把離情枉結愁。</text>
<title>夜長無睡。追憶諸相宅宴會之勝。吟成二律奉呈東隣安判相軒下。以希和敎。</title>,<text>致仕仍官命自天。優遊七老享遐年。蘭亭稧會將誰記。洛社耆英已畫傳。北極應看星象動。南朝莫說竹林賢。但嫌如我參其側。白玉團丸一點玄。</text>
<title>夜長無睡。追憶諸相宅宴會之勝。吟成二律奉呈東隣安判相軒下。以希和敎。 其二</title>,<text>萬壽杯中旨酒柔。春風吹却鬢邊秋。猩袍坐客皆張仲。玉齒歌兒盡莫愁。靑眼赤心因醉發。蒼顏白髮入圖遊。主人情意深於海。莫厭慇懃更挽留。</text>
<title>上巳宴群臣</title>,<text>雲擁蓬萊五色昭。六龍扶輦下層霄。芳菲上苑當三月。縹緲匀天奏九韶。風遞爐煙香細細。日明仙仗影飄飄。侍臣爭獻南山祝。霑醉歸來月滿宵。</text>
<title>上巳宴群臣 其二</title>,<text>踏靑佳節轉淸和。上苑鸎花艶綺羅。玉座天開明日月。金門雷動響笙歌。爐煙風散氤氳色。壽酒香浮瀲灎波。侍宴群臣爭獻祝。南山松歲不爲多。</text>
<title>上巳宴群臣 其三</title>,<text>金闕岧嶢日月開。九重鸞駕下天來。艶陽花柳三春景。香烈椒蘭萬壽杯。列陛旌旗橫細霧。滿庭笙鼓隱晴雷。鹿鳴何幸忝佳宴。欲頌河淸愧不才。</text>
<title>上巳宴群臣 其四</title>,<text>蓬萊宮闕五雲間。鳳輦迢迢出九關。風散爐煙開玉座。日明仙仗擁鵷班。山呼唱後齊聲應。御醞頒來盡醉還。自幸微臣參盛會。彤墀此日近龍顏。</text>
<title>踏靑</title>,<text>暖入郊原綠正酣。踏靑人在曲江潭。行行嫩色憐嬌婉。步步芳姿愛稚憨。翠接紅裙光淺淡。香侵碧酒影澄涵。太平行樂當今事。況是淸明三月三。</text>
<title>踏靑 其二</title>,<text>二月長安天氣和。其於逸興踏靑何。行經密密鋪茵陌。步過迢迢織錦坡。襯地紅裙靑鬪色。依叢白酒碧生波。紛紛士女扶歸路。始識昇平樂事多。</text>
<title>踏靑 其三</title>,<text>踏靑佳會爛如雲。望斷平原礙錦紋。步步淸香浮屐齒。看看翠色映羅裙。山陰謾說文人會。洧外空傳士女殷。今日太平行樂處。醉歸雙脚染氤氳。</text>
<title>喜雨</title>,<text>物意含春乃發生。況逢甘雨細絲輕。家家村落梨花色。處處園林布穀聲。九陌看回靑靄合。千疇望斷綠雲平。秋來大有何煩問。志喜須當頌聖明。</text>
<title>送春</title>,<text>深嫌歲月隙駒同。九十春光欲暮中。何處池塘生草夢。幾家簾幕落花風。空將短鏡悲華髮。願得長繩掛碧空。寄語東君須我與。明年莫作白頭翁。</text>
<title>秋蟲</title>,<text>雲斂長空積雨晴。愁聞啾喞百蟲鳴。草根露白夜初永。庭際月明秋更淸。旅館此時驚遠夢。香閨何處動離情。從今歲暮偏多感。忍聽床前蟋蟀聲。</text>
<title>汨羅</title>,<text>憔悴當年到汨羅。忠言其奈忤君何。曾經衆口銷金易。始信良醫折臂多。一寸丹心懷未露。千尋碧窟落隨波。應知萬古英靈在。怨入章華麥秀歌。</text>
<title>崖山懷古</title>,<text>北來胡馬過南徐。島嶼何堪駐玉輿。萬里幅員無尺寸。百年宗社作丘墟。良醫豈及千瘡後。義士難圖四廣餘。欲問當時龍去處。茫茫碧海但涵虛。</text>
<title>曉吟</title>,<text>長夜漫漫睡不成。喜聞簷下曉鷄鳴。東窓月轉西窓白。三鼓漏移五鼓聲。醉夢一生如過客。筌蹄萬事已忘情。幾人能得百年壽。太半凋零在半程。</text>
<title>萊公竹</title>,<text>公安城裏萬家人。哭送靈輴競薦禋。篠簜揷來皆斷脈。紙錢焚處更成筠。莫言嶺海孤囚鬼。曾是澶淵一介臣。知爾感神唯貢父。故將奇事上貞珉。</text>
<title>悲淸秋</title>,<text>西南昨夜火星流。暗覺乾坤節序遒。萬里關河誰作客。一番霜露惹生愁。猿啼冷月靑衣曉。砧急寒城白帝秋。不獨宋玉知此恨。到頭人事盡悠悠。</text>
<title>大射</title>,<text>高褰鳳幄赭袍輝。謁罷先師講射儀。比耦升階行揖讓。循聲發矢中熊麋。百年禮樂方興日。一代風雲畢會時。恩許群臣同宴樂。南山萬壽祝無期。</text>
<title>大射 其二</title>,<text>龍飛九五屬休明。禮樂文章煥大成。已向先師禋祀畢。還從古制射儀行。雍容揖遜千官會。蹈舞簫韶九曲聲。縫掖微臣參盛事。愧無詞藻頌河淸。</text>
<title>復職</title>,<text>一寸丹心向日邊。觚稜回首夢悠然。多年俟罪蓬門下。此日重朝玉陛前。德與乾坤同蕩蕩。恩將河海共淵淵。粉身無計酬洪造。只祝華嵩億萬年。</text>
<title>新雪</title>,<text>十月玄冥令已行。驚聞新雪灑窓聲。粘枝冷艶爭春發。撲地寒光照夜明。千里溪山銀界闊。一軒松竹玉容淸。此時若得羔兒酒。應殺騷人歲暮情。</text>
<title>臘梅</title>,<text>窮冬草木未精神。忽見梅梢粉色匀。和靖吟魂初蕩漾。壽陽粧額更淸新。喜將潔操留寒臘。羞與穠華競暖春。何處江南逢驛使。一枝先寄隴頭人。</text>
<title>至日早朝</title>,<text>葭管灰飛復一陽。早趨金闕慶辰良。東方未見明星爛。西掖難消刻漏長。鷄唱五更催曉曙。山呼千歲祝君王。從今暖律舒和氣。却扇仁風散八荒。</text>
<title>至日早朝 其二</title>,<text>瑞氣氤氳滿鳳城。百官趨賀一陽生。鳴珂紫陌鷄三唱。待漏金門鼓五聲。黯淡天光星欲落。熹微殿色日初明。山呼唱罷催宣酒。醉下丹墀頌太平。</text>
<title>至日早朝 其三</title>,<text>陽動蓬萊抃六鼇。五更冠佩列仙曹。晨光破黑分丹殿。燭影搖紅認赭袍。樂奏九成來彩鳳。山呼千歲進蟠桃。中官催賜瓊漿酒。醉出金門日未高。</text>
<title>立春</title>,<text>何處尋知大造仁。條風吹暖物輝新。御溝催動黃金柳。宮漏徐傳絳幘人。銀勝此時頒禁闥。土牛誰是賽農神。近臣爭獻南山壽。酒烈椒香味更眞。</text>
<title>迎祥</title>,<text>堯蓂一葉喜初生。禁裏陽和瑞色明。鳳曆幾經元日慶。星文今見泰階平。深仁大地流千里。廣樂匀天奏九成。最賀承歡長樂殿。香椒躬奉萬年觥。</text>
<title>新春</title>,<text>天機流轉四時中。又見新春造化功。寒盡北方無臘雪。暖廻東陸有條風。柳開嫩眼將舒綠。桃結香房欲綻紅。正是三陽好時節。一杯休厭與人同。</text>
<title>上元觀燈</title>,<text>百萬長安繡戶開。張燈處處好樓臺。惟知明月隨人去。不見香塵逐馬來。新歲流光三五夜。少年行樂十千杯。繁華滿眼看無厭。玉漏銅壺且莫催。</text>
<title>十八學士夜宴圖</title>,<text>昔時秦府有群仙。今見圖中正宛然。歷歷瓊樓分十二。依依弱水隔三千。盤中飣餖是宮膳。月下樽罍知夜筵。欲問當時搜討事。如何默默不相傳。</text>
<title>黃梅雨</title>,<text>霏霏細雨正陽天。結子香梅萬顆懸。珠翠霑來濃欲滴。金黃染盡爛如燃。已知品物分時序。還訝流光轉歲年。我願升堂薦君子。芬芳色臭兩相全。</text>
<title>新涼</title>,<text>新涼滌暑報秋聲。雲斂郊墟宿雨晴。月透玉樓無限爽。風生銀簟有餘淸。莎階淡淡蛩音亂。旅館凄凄客夢驚。正是騷人多感慨。如憑山水送將行。</text>
<title>早梅</title>,<text>早傳春信有寒梅。粲粲庭前伴雪堆。處士吟魂依舊冷。貴人粧額正新裁。却嫌桃李方爭艶。惟趁句芽未破胎。何處江南逢驛使。一枝分與隴頭來。</text>
<title>無絃琴</title>,<text>我識先生尙素琴。繁聲未足發中心。何須變轉因絃柱。自是流通貫古今。浪撫峨洋猶歷歷。虛彈商羽更森森。淸風幾度北窓下。奏入羲皇上世音。</text>
<title>玉堂柏</title>,<text>蒼顏不變四時同。高倚鑾坡控紫宮。風裏波濤將蹙海。雨中鱗甲欲騰空。朝看滴翠凝書硯。午得淸陰滿檻櫳。寄語雕龍諸學士。貞心莫負歲寒中。</text>
<title>九日無菊</title>,<text>今年節候太遲回。不見黃花九日開。幾處謾傳烏帽落。誰家空待白衣來。強斟美酒難成醉。任送衰齡不禁頹。安得道人殷七七。卽開香蕊樂徘徊。</text>
<title>迎祥</title>,<text>玉殿垂衣日色晴。重瞳三漏廣聰明。陽回暖律多生意。恩洽枯根盡發榮。已見人間椒頌遍。還聞天上泰階平。調元順序餘何事。庶績煕煕但仰成。</text>
<title>觀漲</title>,<text>苦雨霪霪不肯休。長江雷吼亂奔流。還如洪水無涯日。日是龍門未闢秋。天帝必生傾柱慮。地皇應起絶維愁。岳陽樓上誰登望。吳楚東南半面浮。</text>
<title>北窓淸風</title>,<text>解綬如何在晩年。歸來松菊尙依然。三吳山水皆劉地。五柳風煙獨晉天。南陸炎威消枕上。北窓涼吹入床邊。羲皇身世閑如許。琴到無絃古意全。</text>
<title>竹醉日移竹</title>,<text>隣人解我愛淇園。趁此名辰與數根。醉裏不知離本土。醒來應惜失諸孫。窓含冷影消紅日。樽近寒階帶翠痕。俗態從今除去了。何妨更號綠筠軒。</text>
<title>重陽。登戲馬臺。辛丑赴京時</title>,<text>喜見重陽節又來。江南何處好懷開。蕭蕭涼氣商飆館。艶艶香花戲馬臺。此日登臨爲可樂。當年霸迹不須哀。龍山千古風流在。大醉無妨落帽廻。</text>
<title>老驥</title>,<text>當初凌厲欲騰空。八尺龍精相貌雄。吸海飮河將以盡。朝荊夕冀亦猶窮。齒頭作臼雙蹄澁。脊骨成稜兩眼矇。伏櫪猶懷千里志。堪嗟烈士老相同。</text>
<title>江都懷古</title>,<text>浚河民力奈勞何。怨入長堤柳色多。八萬烝徒牽彩鷁。三千歌舞泛淸波。行都纔繫牙檣纜。別殿誰推雪刃戈。此地經過須掩鼻。畜生遺臭未消磨。</text>
<title>白鹿洞</title>,<text>天作幽居一洞奇。佳山勝水疊成帷。丈函皐比從先覺。奎聚文星起後師。自是詞源流不息。于今道脈續無隳。地靈人傑徵於此。曰鹿名垂萬古知。</text>
<title>月食</title>,<text>桂魄騰光喜可知。夜當三五正明時。已成全體團團鏡。還作偏頭細細眉。圓復似更君子過。咎徵應軫聖君思。太陽猶有食之旣。休向陰精重致疑。</text>
<title>踏靑</title>,<text>一歲韶光屬令辰。踏靑何地不宜人。風吹野燒痕初滅。雨過原蕪綠漸匀。屐齒印時慳破錦。馬蹄行處惜蹂茵。年年慣作探春會。翠色隨行染鞠塵。</text>
<title>商山四皓圖</title>,<text>老盡松杉掩石門。採芝何處掘雲根。唐虞渺渺人無在。富貴悠悠命有存。自謂因經秦日月。寧知更作漢乾坤。若非羽翼儲皇事。世路終當不着跟。</text>
<title>新亭懷古</title>,<text>亭倚荒陂落照邊。金陵風景尙依然。牧童此日騎吹笛。豪士當年淚灑筵。北望山川非晉地。東來區域只吳天。就中慷慨王公在。千載忠言耀簡編。</text>
<title>鞦韆</title>,<text>紫陌通逵日暖天。綠陰槐下掛鞦韆。誰家公子穿珠履。何處佳人帶玉鈿。乍向樹梢抛過鳥。還從雲際落飛仙。長安歲歲昇平會。樂事偏應屬少年。</text>
<title>墨竹</title>,<text>揮灑濡毫染素空。描生天質自然中。蕭森已奪神明力。妙絶應偸造化功。壁上如侵三夜雨。枝間欲起九秋風。須知淡泊爲奇手。徒務丹靑不是工。</text>
<title>承露盤</title>,<text>凌霄仙掌捧金盤。沆瀣霏霏夜氣寒。靈液更堪調玉屑。宸心偏喜潤龍肝。三神望眼空迷海。萬歲呼聲若在壇。七十五年淹忽過。茂陵墳下哭千官。</text>
<title>雁奴</title>,<text>江南處處雁飛秋。千百爲群宿渚頭。主向中間棲止祕。奴從外面護圍稠。唯知姑得安眠計。不覺俄墮亂打謀。寄語戒心虞患者。須當未雨更綢繆。</text>
<title>新霜</title>,<text>草間垂白露驚秋。忽作霜華着瓦頭。侵夜月輝增冷淡。碎林風氣更飅飅。山陽笛弄思鄕恨。隴上笳吹出塞愁。最是香閨寒迫處。半衾殘夢轉悠悠。</text>
<title>明妃出塞曲</title>,<text>漢家天子重胡人。不許千金贖妾身。白玉宮中辭燕侍。黃龍塞上配殊倫。更無笑臉雙刀利。還有愁眉八字顰。腸斷琵琶催老曲。戎王却訝鬢絲新。</text>
<title>薏苡</title>,<text>交趾當年息戰塵。軍還薏苡載行輪。豈知風霧輕身餌。化作滄溟泣月珍。可惜忠魂埋草土。誰將簧舌弄楓宸。日中見沫君休怪。從古難明僞與眞。</text>
<title>黃金臺</title>,<text>齊末無賢伯。誰能踵一匡。但知燕可伐。寧識衛忘亡。國亂由推相。兵加是幸殃。天思延保奭。人協立昭王。銳意圖恢復。專心用俊良。築臺修舍館。隆禮聘遐方。素布賓迎急。黃金賞與忙。謀臣爭霧集。猛將競鷹揚。直擣臨淄國。唯餘卽墨鄕。至今臺尙在。多士奉吾皇。</text>
<title>劍閣</title>,<text>關右二千里。茫茫在眼邊。巫山橫楚徼。劍閣壯秦川。界別東西地。區分彼此天。蠶叢開國後。華夏隔垓前。誰畫金牛策。能令力士穿。細通雲棧路。潛入虎狼煙。歷代分爭日。中原割據年。井蛙何所見。木馬自無鞭。離合尙殊異。安危更變遷。唯餘天作險。萬古永流傳。</text>
<title>歲寒松柏。用山谷韻。</title>,<text>我憐貞節苦。松柏撫盤桓。雨露無施澤。風霜不到寒。名高尼父聖。冷擬廣文官。傲視群陰壯。超經百卉殘。物猶忘凜烈。人可避艱難。所守當彌固。將渠一樣觀。</text>
<title>雲臺</title>,<text>漢炎雖暫熄。天意肯歸奸。北極淪威斗。南陽見大冠。英雄輸義膽。士卒奮忠肝。洛邑皇居定。長安廟貌完。豈知新繼續。猶念舊艱難。介冑功追賞。山河誓不刊。高臺雲表立。毅相壁間寒。仰慕徽勳業。回瞻煥碧丹。昔勞鞍馬上。今逸畫毫端。廿八誰爲首。應從鄧禹看。</text>
<title>嶧陽桐</title>,<text>人稱淇澳竹。我愛嶧陽桐。不向窮陰北。常當旭日東。孤高臨絶壁。翠鬱聳層空。樹可鳳凰集。材宜琴瑟工。登歌郊與廟。下管瞽兼矇。疏越彈無滯。繁絃響獨洪。幽明皆感格。上下共流通。濟濟趨周室。蹌蹌舞舜宮。誰知山畎物。有此世人功。正是邦家寶。曾編禹貢中。</text>
<title>河梁泣別圖</title>,<text>携手河梁上。今生永別離。千行雙玉筯。三首五言詩。日色凄涼暮。歌聲斷續吹。雁門空縹緲。沙磧更逶遲。死葬吾無所。生還子有時。母妻雖莫及。忠節可相知。胡漢分南北。去留各喜悲。孤囚唯我在。骨肉問誰遺。旣怨國恩薄。寧思臣義虧。投降非苟活。意欲後圖爲。</text>
<title>納涼</title>,<text>朱明開夏節。赤帝自南方。翠嶽多枯色。紅爐熾火光。那堪喉暴暍。不耐汗飜漿。無計逃煩熱。何緣納晩涼。忽尋臨水榭。還向倚山莊。涼吹松梢外。淸流石齒傍。竹林寒送影。湘簟冷侵床。不見蚊蝱亂。誰逢褦襶狂。翛然迎爽籟。豁爾灑焦腸。浩嘯乾坤窄。閑吟日月長。百年纔瞬息。萬事莫思量。浮李酬三酌。圍棋笑一場。何人如靖節。在世擬羲皇。河朔連宵飮。涼棚間坐娘。氷山楊氏宴。荷葉鄭公觴。適意雖云好。窮奢奈已康。悲歡唯是醉。苦樂永相忘。寒燠時能若。陰陽燮在良。相公休避暑。明主正當陽。黼黻宜成采。登時繪舜裳。</text>
<title>納涼</title>,<text>朱明開暖候。赫日熾炎光。無計逃煩暑。何緣沃渴腸。忽尋臨水榭。還向倚巖莊。石齒漱淸澗。山顏掩翠篁。松風消酷熱。溪雨送微涼。高臥藤牀兀。閑憑竹枕香。惟知膚起粟。誰道汗飜漿。浩嘯乾坤窄。豪吟日月長。醉爲蝴蝶夢。醒是次公狂。莫厭歸來晩。人間沸火湯。</text>
<title>金陵懷古</title>,<text>金陵佳氣鬱蔥蔥。虎踞龍盤地勢雄。雉堞聯綿橫碧昊。鍾山突兀聳蒼穹。吳王此地開鴻業。晉帝當年底大功。金碧鮮明同泰寺。丹靑凝煥景陽宮。蘭陵日暮蓮花隕。眢井龍沈玉樹空。千載興亡同逝水。六朝文物盡埋蓬。瑤階芳草纖纖綠。閬苑幽花慘慘紅。破礎頹垣雲黯淡。荒墟遺址月朦朧。悲風似訴奸雄罪。禽韻如哀國祚終。往事茫茫無處問。江流嗚咽古今同。</text>
<title>金陵懷古</title>,<text>南國山川舊帝居。金陵紫氣問何如。孫吳此地曾開邑。馬晉當年亦駐輿。靑蓋已符歸洛後。淸談空誤渡江餘。凌歊累榭藏歌舞。帖地香蓮步婕妤。餓死臺城緣已淺。投身眢井計還疏。偸安自作巢堂燕。襲跡誰監覆轍車。六代興亡棋變局。千場富貴夢歸虛。公侯廢宅蟲書篆。將相荒碑魯缺魚。勝勢尙存今北固。名區空說古南徐。客懷何處尤難任。雁度楓橋日落初。</text>
<title>送鄭監察 後官至參判 子健 錫堅 赴京 癸卯四月</title>,<text>萬國衣冠共會燕。大明离照正中天。君歸慶誕屬今歲。我亦朝正在去年。故國漸看千里外。皇都遙指五雲邊。薰風漢水初吹綠。夜月遼陽幾上弦。仙鶴不歸華表沒。征夫未至望臺傳。昌黎古縣存韓墓。雍伯遺墟有玉田。碣石巫閭窮禹迹。首陽孤竹想夷賢。灤河浮翠千條柳。潞水連檣萬隻船。郁郁三千周典禮。茫茫十二禹山川。文華殿裏前星照。萬歲山頭兩曜懸。華渚新秋報虹慶。龍顏當日賜金錢。鴻臚傳唱三呼動。光祿添恩百味鮮。異服西蕃頭裏帛。殊音北狄酪爲饘。紛紛衆類來重譯。蕩蕩仁風普八埏。楚女吳姬光艶艶。越香巴錦萬千千。王孫甲第多珠翠。公子金鞍帶繡韀。夜入千門燈燭爛。風和九陌酒旗聯。繁華未易收胸海。彩筆須煩染素牋。碧海靑丘身一返。玉京金闕夢相牽。送君還想重逢日。白酒黃花喜欲顚。</text>
<title>呈君度</title>,<text>病人如病馬。齕草長伏櫪。志雖在千里。筋力不相適。我病已兩期。我年臨七十。生涯知幾許。歲月如箭急。容顏日凋謝。恰似枯槎兀。羨君保康強。長醉臥江月。</text>
<title>和陶淵明止酒</title>,<text>居常欲止酒。欲止猶未止。飮止二三杯。神止華胥裏。仰止孝於父。俯止慈於子。弔則止於哀。慶則止於喜。怡然安所止。世慮止莫起。終歸止於醉。萬事止不理。精神漸止耗。還思止持已。覆杯誓止之。從此長止矣。欲效淵明止。其止難測涘。姑當止吾止。唯不止於祀。</text>
<title>少年行</title>,<text>紫騮嘶春風。垂柳蔭道左。臂鷹牽韓盧。騎向前村過。半醉乘昏歸。披衾擁姬臥。何乃隣家子。讀書猶窮餓。</text>
<title>傷田家</title>,<text>債還無寸絲。稅入無斗穀。鹽虀猶不贍。況望食粱肉。宴罷東家樓。虛燒三丈燭。天何不靳財。獨靳寒微屋。</text>
<title>寄枕流堂</title>,<text>漢江淸且淪。風景殊奇絶。美人弄扁舟。長占煙波闊。可憐名利人。車馬塵中沒。</text>
<title>寄枕流堂 其2</title>,<text>漢江是官渡。路出金城下。滔滔競涉人。半是求名者。焉知地上仙。臨江構精舍。若得聞其風。誰能不顏赭。</text>
<title>採蓮曲</title>,<text>一雙採蓮靚粧女。立向池塘笑不語。嫌將玉肌汚黑泥。欲擧紅裙猶未擧。何處便嬛年少郞。閑騎白馬傍垂楊。馬上回看注眼波。相思卽斷一寸腸。</text>
<title>採蓮曲 其二</title>,<text>窈窕誰家採蓮女。脈脈幽懷心自語。所思在彼不在斯。終朝采采傾筐擧。陌頭何處籧篨郞。短笛春風弄折楊。隔荷不許露全身。偸看半面已灰腸。</text>
<title>驪州行中 癸亥秋</title>,<text>一帶長江碧玉流。白蘋紅蓼滿芳洲。使君爲愛重九秋。臨江張幕白雲浮。驪興行客瀉羈愁。況聞歌管聲啾啾。百味爲鯖笑五侯。小船網魚爲盤羞。亂酌迷巡迭相酬。蘸甲鯨飮何曾休。多君氣槩古賢儔。樂與諸子忘形遊。細算今古土一丘。不飮何以遣悠悠。歡意未了西日收。其奈四散人不留。</text>
<title>將進酒</title>,<text>朝暮鍾。客愁濃。其奈容顏易謝紅。曾向昆明嘆劫灰。武陵墳樹亦秋風。嫋嫋笛鼕鼕鼓。浩浩歌娑娑舞。爛醉杯看五湖水。肯知世上飜雲雨。生前有酒莫停手。死不得相酬一抔土。</text>
<title>將進酒 其二</title>,<text>酒入鍾。春色濃。蒼顏亦作桃花紅。況是韶光三月半。尊中吹送梨花風。彈鵾絃打羯鼓。發淸歌呈妙舞。行樂須趁少年時。人生幾度晴與雨。他日東風寒食節。一杯酒空澆墳上土。</text>
<title>將進酒 其三</title>,<text>粟千鍾。資財濃。不用空爲爛腐紅。況是光陰駒過隙。人生能得幾春風。堂有瑟楹有鼓。坐則歌起則舞。長醉任他時序去。那識祁寒與暑雨。請君得錢卽沽酒。君不見孔跖俱塵土。</text>
<title>漢武東巡</title>,<text>牂柯朱崖入漢界。漠南王庭亦已空。長楊五柞深復深。隘窄無以騁豪雄。況是浮生如電掣。安能坐掩三寸桐。不獨文成逞奇術。長卿遺藁感宸衷。翠華搖搖向何處。日出扶桑靑海東。泰山梁甫封禪了。金泥玉檢祕神功。遙望三山知幾許。行將足躡六鼇中。不知望海樓作墟。八駿霜蹄跡亦窮。牽狗一夫僅得見。天下蒼生盡疲癃。至今茂陵松柏裏。蕭蕭落日射殘紅。</text>
<title>秋霖嘆</title>,<text>人怨祁寒與暑雨。我嘆黯黯秋霖苦。憭慄天氣正可悲。況乃霪溢侵后土。古今疚懷因此生。羈窮怨恨人無數。愁深桂玉天難曉。滴破鄕心夢未了。江南楓竹冷蕭蕭。楚魄湘靈增悄悄。更想劍門雲棧間。霖鈴餘響猶繚繞。靑丘今被恒雨毒。日出犬吠應似蜀。自夏徂秋秋已深。九旬不見扶桑旭。堪驚碎盡梧葉黃。濕宂寒蛩鳴不續。屋漏垣頹何足嘆。傷心禾稼皆沈爛。嗷嗷萬姓乏篝儲。不但薪霑絶炊爨。田夫昨日入城來。斗米不許衾裯換。呼天欲除此霖虐。天高九萬空漠漠。金風不能施勁吹。白帝不能措勝略。安得新帚萬丈長。手掃陰翳開寥廓。</text>
<title>濟川亭觀漲</title>,<text>昔日來登此亭觀。淸江一帶橫練帛。今日來登此亭觀。狂瀾萬丈非如昔。崖沈谷沒浩無涯。衝波激浪紛崩湱。天吳紫鳳顚倒行。魚龍恍惚失窟宅。有如洪水勢滔天。呂梁龍門猶未闢。又如三湘七澤間。却疑吳楚東南坼。久視凜然神魂驚。天高亦跼地厚蹐。世間壯觀豈如斯。不須予長窮禹跡。還嗟此江不安流。寔由恒陰愆雨澤。今年小民何所依。不見禾穗留阡陌。</text>
<title>八陣圖</title>,<text>四百年來赤運終。朶頤神鼎皆奸雄。中原已墮阿瞞手。江表亦屬虯鬚公。可憐中山帝室胄。流年屑涕悲無功。間關保此梁益地。與誰共力圖興隆。矯矯南陽龍臥士。三顧魚水欣相同。飜然自許復炎祚。誓將竭力輸丹衷。渭水前頭師已出。眼底吳魏俱牢籠。胸中許多有奇策。江上聚石爲兵戎。天地風雲奇正裏。龍蛇鳥虎縱橫中。堂堂八陣儼成列。神謀祕略猶天工。運去英雄事不濟。妖星隕營光芒紅。將軍魂冷士氣挫。恨隨芳草流無窮。至今沙頭石不轉。應知浩劫留英風。</text>
<title>銅雀硯</title>,<text>銅雀當年鎭鄴都。鱗鱗碧瓦蔭金殿。三千歌舞襪生塵。承歡長作淸宵宴。一朝英骨埋西陵。月明淚眼何所見。人去臺傾歲月多。荒基散落瓦片片。堅硬緣爲和鉛膏。凝滋不滲光生面。何人試磨龍香劑。準擬端溪紫雲硯。年年風雨半蝕苔。豈料一夕登几薦。數罪奸雄亦憑渠。似向舊主無顧戀。物是無情還有情。怪爾文房伴書卷。流傳永作席上珍。記盡世事無窮變。怳如怨說狐媚兒。殫力築臺藏美媛。所行非是大丈夫。合被他年石胡譴。</text>
<title>落花嘆</title>,<text>落花嘆落花嘆。落花之嘆何時斷。年年一度見落花。不耐年年節序換。莫言佳節是春風。奈此穠花旋飄散。昨日爛熳今日衰。更敎風雨長凌亂。去年花落傷春歸。今年花落轉悽惋。我顏歲歲凋朱光。我鬢日日霜華粲。丈夫心意已如斯。況此閨塵染皓腕。黃鷄白日苦相催。流光倏忽如湍悍。玉頰難將獺髓醫。空傳挾彈章臺畔。誰道生涯在百年。多怨百年半未半。不如沈醉送花時。愁來不譍去不喚。</text>
<title>弔屈原廟</title>,<text>楚國忠魂何處弔。千年江上有孤廟。當時遺事久成空。至今談者猶冷笑。武關遺悔不可追。如何更許讒舌掉。江潭千里泣孤臣。耿耿丹心天日照。望斷龍門不見君。茫茫帝閽無路叫。日中見沫從古然。我今何怨竄南徼。但恐坐見宗國亡。荊生郢都飛熠燿。千尋碧窟自沈身。可憐魂魄隨流漂。南人爲立一間祠。萬古妥神依斗峭。春秋丹荔薦精禋。彷彿如見佼人燎。</text>
<title>戲馬臺懷古</title>,<text>秋風行客向江南。錦綉山河如入繪。楚甸東西八千里。彭城一區佳麗最。戲馬臺上商飆館。土俗相承重九會。項王當日此登臨。自許才氣一世蓋。至今猶想叱咤聲。奈何陰陵奄顚沛。人去臺存到六朝。樗蒲赤誌皆無賴。白手奮起卒富貴。三千歌舞樂未艾。重陽勝賞集層臺。黃花秋色香藹藹。安心自作龜茲國。豈知寰宇如許大。可憐興亡不旋踵。片時繁華隨急瀨。英雄有骨盡成塵。但見荒臺餘暮靄。</text>
<title>乘桴嘆</title>,<text>吾何歸乎無所歸。吾欲乘桴浮于海。憶曾年富力強時。意謂斯道於我在。欲濟天下蒼生溺。遑遑此心敢少怠。自作東西南北人。屢遭窮厄猶未悔。吁嗟明王不復作。孰能宗予爲世宰。鳳兮已聞歌德衰。猗蘭何處逞芳彩。西方美人夢不見。甚矣吾衰更何待。吾欲乘桴從者誰。吾與由也將同載。</text>
<title>歲寒松柏</title>,<text>北風剗地雪飄泊。短晷陰凝寒轉劇。曠宇泬寥氣凌兢。人間無物不凋摵。濯濯群山如洗空。餘存唯是松與柏。靑靑一色貫四時。不在天工造化迹。憶昨春風吹暖暉。桃紅李白柳爭碧。轉入炎天百卉張。視爾尋常誰愛惜。今遇風霜搖落時。方知獨秀歲寒格。在物尙有君子行。況可爲人迷所擇。孔聖一言眞大閑。平生所守不可易。欲見孤高烈丈夫。勿於平日當於厄。</text>
<title>妬花風</title>,<text>春風自是催花發。何事飜成滿地紅。憶昨群芳蓓蕾時。含唇欲吐未吐中。二十四番吹信來。千村萬落爛戎戎。可憐春光隨處滿。幾人幽賞樂未窮。一夜狂風忽掃去。曉來樹樹盡成空。人言此風能妬花。我言妬花非此風。祟在光陰太無情。朝暮駸駸走西東。豈但穠華爲片時。世間無物不相同。請看靑春少年子。俄然變作白頭翁。花開花落君莫問。任他榮悴付化工。</text>
<title>麥浪</title>,<text>我昔山中聽松濤。今來野外看麥浪。細推物理多相似。何人寓名善形狀。綠秧盈疇忽張王。薰風輕拂秀穗上。一時委靡翠紋生。粼粼轉流晴波漲。平地水深知幾尺。勢可乘舟凌蕩漾。萬家相慶喜有秋。還將甕裏藏新釀。路中應有醉騎驢。低昂頭帽笑相望。麥浪麥浪合游泳。滅人飢火寬人量。豈如洶洶蛟龍窟。臨之可避不可嚮。</text>
<title>汨羅懷古</title>,<text>漠漠煙波浩無津。不知何處弔靈均。聞說當年國事誤。可憐憔悴放逐臣。武關前鑑分明在。如何更信喋喋人。萬死南荒吾不恨。但恨宗國將沈淪。誰懲熱羹吹冷虀。堅白何如不緇磷。望斷龍門過夏首。楓江千里憶楓宸。此身無復入脩門。寧從碧窟伴江神。漂泊忠魂無覓處。難將消息問水濱。天地終窮會有數。此怨綿綿幾時湮。楚俗至今遺競渡。還將裹飯報良辰。我來懷古心無賴。欲賦哀詞更逡巡。</text>
<title>弔古戰場</title>,<text>有客欲酬弧矢願。遊遍四方忘倦困。到處所見皆骼胔。猶帶槍瘢縈野蔓。可憐一片中原地。幾番蠻觸爭尺寸。山河不絶鉦鼓響。叢身鋒刃安能遁。日暮悲風吹雨過。啾啾鬼語含未噴。誰無父母與妻子。盡是終天抱冤悶。世世人逢征戰苦。唐虞逝後無揖遜。春秋列國逮五季。歷代又結胡虜怨。且問何地最可傷。長平坑卒四十萬。</text>
<title>鴻門宴</title>,<text>璧獻滈池祖龍死。山東處處鳴鉦鼓。傭隷亦懷鴻鵠志。紛紛燕雀不知數。吳中何處參眸兒。年纔二紀氣麤粗。奮臂渡江向長安。阿誰先我入關輔。擁兵百萬駐鴻門。威靈赫赫雷霆怒。杯酒豈緣情好設。沛公於此如投虎。殆哉送目頻擧玦。劍光凌亂逼身舞。賴有壯士擁盾入。目眥盡裂毛髮豎。挫銳扶顚脫亡去。不使主君膏賊斧。一雙白璧何損我。撞碎玉斗徒取侮。寬仁自是天所佑。肯令慓悍爲民主。山河富貴竟歸漢。四百年來臨率土。</text>
<title>聚星堂用東坡韻。禁體。</title>,<text>朔風吹盡千林葉。聚星堂中初見雪。飄空不下久徘徊。徐撲簾攏更奇絶。細看箇箇皆六出。誰逞巧思爲曲折。到夜可映千篇字。大勝螢光明復滅。歐陽太守値此景。蕩心不堪淸興掣。四十年來繼者誰。東坡文焰爛生纈。二公才氣眞一槩。吟隨雪落紛瓊屑。冉冉百年人換盡。風流勝事過如瞥。至今黃絹幼婦詞。雷作人間萬古說。我欲和之無好語。但對寒光冷於鐵。</text>
<title>登廣武。觀楚漢戰場。</title>,<text>廣武原上一登眺。荒坡骼胔沈宿莽。問此何代戰伐場。劉項當年掎兩虎。自從虐焰燔儒坑。三秦父老厭苛苦。王侯將相寧有種。山東豪傑競鳴鼓。沛上隆準輕生產。愛人好施爭來聚。吳中少年傲書劍。力能扛鼎睨寰宇。轉鬪東西互勝負。欲決雌雄臨廣武。雷鼓震天旌蔽日。飛空弩矢亂如雨。山河百戰坤靈死。畢竟中原誰是主。乃知天意厭慓悍。大物終令長者取。茫茫往事隨流水。楚漢興亡兩丘土。當時虎躍龍騰地。歷歷于今在阿睹。雲陰雨濕殺氣腥。鬼語叢林訴千古。我今凜然不可留。急投前村毛髮豎。</text>
<title>苦寒嘆</title>,<text>地氣下降天氣升。陰陽不交成閉凝。玄冥號令何太急。巽二滕六亂奔騰。宇內化作凌陰窟。將身無地避威稜。手足皸瘃何須怪。羽毛飛走亦凌兢。百蟲坏戶墐如鐵。春來啓蟄恐不能。萬木氷枝凍欲死。東風生意恐不勝。欲掃此寒投赫熱。南方赤帝喚不譍。我今閉戶坐室奧。冷透重裘膚粟興。況是窮村委巷裏。破屋嚴氣恣憑凌。百結懸鶉不蔽膝。雷鳴腹中苦轉增。何處洞房紈綺客。歌舞聲中酒如澠。紫氍毹煖春風動。揮去紅爐怕鬱蒸。仰祝天公均此樂。勿令人道偏愛憎。不然除却三冬節。長遣薰風被哀矜。</text>
<title>中秋翫月</title>,<text>人世常留四時中。冬苦祁寒夏苦熱。唯有春風與秋月。不寒不熱好時節。況此八月三五夜。十分淸光圓不缺。碧海無塵瑤宇湛。氷輪輾上琉璃潔。森森桂樹枝可數。歷歷兔毫眼透徹。姮娥俯笑如咫尺。不覺天高浩冥滅。誰家曲檻開淸賞。何處郵亭客騷屑。人間無盡悲歡意。應向今宵仰自列。我來幾度逢此夕。今年今日最淸絶。謫仙死去九百年。無人歌舞續豪傑。對影一杯復一杯。奈此百篇詩才劣。</text>
<title>廣寒殿</title>,<text>聞說淸虛廣寒府。邈在蒼空白月中。桂影婆娑蔭其上。半露澄輝半朦朧。孀娥每悔偸仙藥。夜夜奔騰碧海東。大唐術士申天師。能令至尊躡虛空。看盡奇形播人世。雷騰萬口流無窮。天高去地九萬里。欲問古事空夢夢。人間貝闕三十六。五色雲深隔九重。卽是天上廣寒殿。下民無路得相通。我願君王克明德。垂衣拱手坐法宮。勿效廣庭歌舞戲。常體無私照至公。遂令窮村蔀屋裏。分與明光處處同。</text>
<title>秋霖嘆</title>,<text>炎霾轉作秋霖苦。流火迄今猶未晴。通宵滴破空階上。添却幽腸百慮縈。初逢霢霂潤枯槁。願至霈然溝澮盈。漸成咎徵恒雨若。九旬不見天日明。有時似倒銀河落。地維欲絶天柱傾。蛙竈炊煙吹不焰。濕翅寒蛩飛不輕。靑丘可擬庸蜀地。日出應聞犬吠聲。酸辛萬事不須說。所恨滌盡田疇平。大地嗷嗷待餔者。無人不是望秋成。一畝種禾無一穗。天乎何罪赭蒼生。秋霖自古令人嘆。豈有如今拂輿情。嗚呼安得逐屛翳。坐令陰散天地淸</text>
<title>鳳鳥不至嘆</title>,<text>吾已矣吾已矣。鳳鳥不至吾何爲。聞說皇王大道世。嗈嗈阿閣又鳴岐。從來感應如影響。太平有象於此知。至今寥寥六百載。明王不作更爲誰。憶曾年少志學日。謂可行道濟斯時。西方美人夢常見。一念依依恒追隨。當年盛治如可竝。得聞鳴鳥亦何疑。吁嗟歲月不我與。千一河淸待無期。倦遊東西南北路。何人向我歌德衰。歸來泗上裁狂簡。無復興嗟去魯遲。吾已矣吾已矣。瑞世靈物莫浪思。</text>
<title>氷</title>,<text>日躔玄枵氣凌兢。江河結成白練繒。手足皴裂苦轉增。厭見處處皆稜層。朱明啓候炎氣蒸。火龍驅逐赫日升。五內若燒空拊膺。一片入口精神澄。惡之斥去如不勝。好之招來恐不能。何乃一心與一氷。隨時好惡轉相仍。憶昔豳歌王化興。凌陰亦竝農桑稱。趁時沖沖備薦登。喪祭燕飮無不承。人間物物理皆凝。莫以偏私施愛憎。</text>
<title>卞和泣玉</title>,<text>大璞未柝內蘊眞。含章有似君子人。江南大國豈無物。獻此欲爲王府珍。所以遑遑不憚煩。再世脩門干至尊。一進一刖何可恨。可恨人皆以石論。叫天欲訴天九萬。無由上燭吾方寸。世間具眼何處逢。千行雙淚不洩怨。請君勿泣遇有時。時之未至遇難期。孔聖終身沽不得。休嫌世人乏見知。</text>
<title>幽蘭在空谷</title>,<text>菁菁綠竹在淇澳。詩人詠比君子德。英英黃菊遶東籬。高士自托淸節特。物中美質難自掩。合作凡人眼前色。何奈猗猗此幽蘭。晩含秋意在空谷。不以無人不芬芳。乃知情性喜幽獨。宣尼空惜聖王香。世間群卉不同族。當時返魯入山後。對此感歎情何極。人與物馨紛至今。幾吟遺操而三復。</text>
<title>畫山水</title>,<text>何人偸得造化理。描出靑山與綠水。白鷗平泛亂波頭。素月半沈層峯裏。雲將出兮日將騰。舟欲行兮溪欲冷。煙寺歸僧歸不得。漁磯釣翁釣不成。湖邊草巖上松葉。長翠色長濃萬里。江山輸一幅不勞。着脚看萬重。</text>
<title>次義城聞韶樓韻</title>,<text>客來尋上最高樓。豪氣元龍增百尺。當階一笑樹頭花。隔壟三聲牛背笛。帶風殘絮落無痕。含雨片雲飛不滴。回看壁上有瓊聯。人去詩存眞可惜。</text>
<title>次義城聞韶樓韻 其二</title>,<text>闌干十二隱層樓。登上斗牛捫咫尺。誰家溪女唱村歌。何處牧童吹野笛。梨花窓影亂婆娑。嵐翠簷光微點滴。壁間唯見古人詩。不見古人空嘆惜。</text>
<title>次義城聞韶樓韻 其三</title>,<text>聳空樓上怕登臨。煙鎖闌干迷咫尺。欲招子晉共吹笙。思與桓伊同弄笛。檻前柳絮白綿飄。庭畔桃花紅雨滴。徘徊盡日博淸閑。但送年光爲可惜。</text>
<title>鍾城次使相韻</title>,<text>鍾山鎭裏百隊兵。奮劍疾馳風雷生。綠髮將軍帶笑看。紅幟耀日秋光淸。錦韀玉勒桃花驂。走射封狐振長鳴。城頭乘醉歸來晩。西風又作他鄕情。夢罷酒醒寒月白。誰家巧送出塞聲。</text>
<title>戲呈柳彥博 溥</title>,<text>風流學士幕中郞。不用吳兒木石腸。雲雨巫山窈窕娘。鴛鴦衾暖夜未央。堪笑病翁興味涼。夢斷燕寢凝淸香。煩君須發少年狂。奈此蕭蕭兩鬢霜。</text>
<title>鐘街觀燈</title>,<text>一夜張燈百萬家。天風吹散赤城霞。須臾遍滿三千界。頃刻能開萬樹花。九街香土白於晝。鞍馬胡兒馳似狖。勝賞今宵樂未央。鷄人何處催晨漏。</text>
<title>漁翁</title>,<text>五更風露苔磯宿。千尺絲綸一竿竹。月落西山日出東。潮生兩岸煙波綠。自笑機心常在魚。不如與鷗閑相逐。</text>
<title>漢江行。寄枕流堂。</title>,<text>氷蠶作絲水不濡。鮫人織成綃萬匹。鋪遍長江千里面。風來纈紋生翠質。弄棹忽成破幅痕。舟過旋見縫已畢。縱有貝闕仙居美。未可與此爭甲乙。多君償盡三生願。歎我翛翛老蓬蓽。</text>
