<title>三月梅花始開</title>,<text>病起春強半。庭梅雪一枝。何須嫌晼晩。且復慰襟期。淡影閑相伴。淸標迥自奇。玄都桃萬樹。多少鬪芳姿。</text>
<title>詠白鷺</title>,<text>玉立磯頭映碧流。翛然毛羽弄淸秋。時來得意還飛掣。潭底銀鱗任自投。</text>
<title>次拙修堂韻 二首</title>,<text>此地菟裘已百年。門前花竹共悠然。垂昆舊業書千卷。肯搆新規屋數椽。用拙自憐吾道在。潛修還怕俗人傳。更將風月供詩料。探勝由來儘有緣。</text>
<title>次拙修堂韻 二首 其二</title>,<text>浮世跳九百許年。這間行樂一蘧然。虛名競逐供多笑。勝事閑居寄短椽。戶外晴光山欲晩。竹邊幽響鳥頻傳。看來心地加工細。不是煙霞謾結緣。</text>
<title>姪輩賦池蛙。次韻書示。二首</title>,<text>雨過黃昏水滿池。池中蛙語正喧時。詩人遮莫嘲無理。活潑天機也自知。</text>
<title>姪輩賦池蛙。次韻書示。二首 其二</title>,<text>聒聒鳴聲鬧一池。江村月黑雨收時。憐渠得意無人會。至理應須靜者知。</text>
<title>金博士賓如重陽日見訪。仍與諸兄放舟玉淵亭下。打酒歡甚。金兄有一絶。和韻以贈。</title>,<text>邂逅淸遊償宿心。九秋紅葉爲相尋。扁舟日落煙波起。山月蒼茫照古今。</text>
<title>翌朝金兄別去。不禁悵然。更就前韻。首尾各添一韻。作近體一律以道意。寄去求和。</title>,<text>風光隨處好開襟。樽酒逢迎愜素心。歲暮淸江舟一葉。夜回蒼壁月千尋。吟邊雅賞憐魚鳥。醉裏高談說古今。惆悵佳期還易失。別來楓菊帶愁深。</text>
<title>夜坐口號</title>,<text>電掣雷闐雨脚橫。半天雲黑半天明。俄然雨去天如掃。月色中宵分外淸。</text>
<title>伏蒙再從叔父拙齋先生賜示李觀海見贈一律。仍命附和。謹綴蕪語。薄寓下懷。四首</title>,<text>經濟中興日。幽貞一草廬。倂無桑八百。長有敎詩書。雲樹臺猶舊。山阿歲不居。淵源知益遠。江水繞前閭。</text>
<title>伏蒙再從叔父拙齋先生賜示李觀海見贈一律。仍命附和。謹綴蕪語。薄寓下懷。四首 其二</title>,<text>河上流風遠。人稱相國廬。觀瞻滋敬慕。編剗舊圖書。世德今三世。居仁是廣居。從來千古計。不在駟容閭。</text>
<title>伏蒙再從叔父拙齋先生賜示李觀海見贈一律。仍命附和。謹綴蕪語。薄寓下懷。四首 其三</title>,<text>堪笑昌黎子。辛勤一屋廬。無頭差入學。虛腹但求書。解道明誠訣。元從寂寞居。當年珍重意。蒼壁暮江閭。</text>
<title>伏蒙再從叔父拙齋先生賜示李觀海見贈一律。仍命附和。謹綴蕪語。薄寓下懷。四首 其四</title>,<text>昭代今無事。佳山舊有廬。棲遲仍謝笏。探討靜看書。用拙欽濂賦。安貧樂巷居。永懷吟伐木。忠孝賁門閭。</text>
<title>白雲洞書院。吟示齋中諸友。二首</title>,<text>大業鴻名冠海東。皓天當日挺吾公。斯文倡起箕疇後。遺像長留闕里中。混混源泉流不息。深深宮院祀無窮。卽知昭代隆賢意。千古雲山鬱幷崇。</text>
<title>白雲洞書院。吟示齋中諸友。二首 其二</title>,<text>辛勤儒院倡玆東。千載文成得我公。怳怳儀形光霽裏。于于衿佩詠歌中。白雲滿谷芬猶在。流水循除化不窮。試會景濂亭上趣。碧山無語更崇崇。</text>
<title>敬次景濂亭板上韻</title>,<text>立立山無語。淙淙水有聲。分明當日意。風月景濂亭。</text>
<title>聚遠樓謹次性眞軸中從曾祖西厓先生韻</title>,<text>縹緲凰山萬古容。梵王家在翠微東。樓臺迥出諸天近。雲霧低垂衆壑聾。木化禪筇春幾度。沙留龍食理難通。半生湖海無邊趣。一嘯登臨霽色中。</text>
<title>次鳳陽見寄韻</title>,<text>招提咫尺掩雲扃。瀟灑幽居日月長。悵望却添遊客恨。一旬淫雨坐穿床。</text>
<title>喜晴一絶奉呈楡巖 裴幼章</title>,<text>積雨新晴眼忽開。前山依舊入牕來。西溪落玉方堪賞。好事須從此日催。</text>
<title>鳳陽和余吟字韻見示。更步其韻以詠其居。</title>,<text>瀟灑子雲宅。打乖康節吟。靑山新活計。黃卷舊知心。世事輸高枕。禪鍾度遠林。東華多少客。那到此溪潯。</text>
<title>以痘患閉戶月餘。愁寂中奉和四兄韻。</title>,<text>端居鬱鬱任書癡。咫尺佳期斷舊知。坐對春宵門自掩。水南山北夢中思。</text>
<title>詠庭梅遣閔 二首</title>,<text>一夜瓊英滿樹開。小牕寥落夢初回。多情更有幽禽在。款款頻啼勸一杯。</text>
<title>詠庭梅遣閔 二首 其二</title>,<text>淸明佳節夢中廻。滿眼芳華日夜催。坐對欣然還悵望。一樽那得好懷開。</text>
<title>命子泰喜說 幷序</title>,<text>有子亦何喜。有子非易事。未得則懷憂。旣得願無棄。人間愛何深。化育均一理。余年已及壯。眼前連耳耳。文章獨娛戲。編刻懼無嗣。今者誠自幸。得汝爲身貳。維時三陽回。斗柄正東指。乾坤淑氣醲。簷外春晷媚。室人夢維何。羆熊叶其瑞。果然石麒麟。頭角秀以異。落地夜旣央。哭聲驚四里。得非降有自。抱送煩孔氏。嘗聞古人語。生子恐類己。汝生辰孔良。汝質應自美。汝氣得淸明。汝性具仁智。將爲聖與賢。豈在充耘耔。覽汝于初度。名汝以泰喜。所以志余懷。陽德比君子。使汝受天祐。福祿無不至。所愧爲人父。生事仍命悴。寧須萬籯金。火急備書史。養子若芝蘭。昔賢吾所企。仍題數百字。留汝後日視。</text>
<title>病足不出踰旬。夜不眠晝不起。坐久則臥。臥久還坐。吟成坐臥晝夜四篇志其苦。</title>,<text>經旬不出戶。塊坐兩趺堅。面壁非眞佛。穿床愧昔賢。應愁行易跌。爭奈病相纏。却憶程門戒。忘馳儘一偏。</text>
<title>病足不出踰旬。夜不眠晝不起。坐久則臥。臥久還坐。吟成坐臥晝夜四篇志其苦。 其二</title>,<text>坐久時還臥。頹然一榻邊。相尋愁衮衮。任笑腹便便。自是憐幽獨。非關愛睡眠。永思陶令趣。高枕北牕前。</text>
<title>病足不出踰旬。夜不眠晝不起。坐久則臥。臥久還坐。吟成坐臥晝夜四篇志其苦。 其三</title>,<text>端居無晤語。當晝掩牕櫳。正是沈憂日。眞成避世翁。殘形瘦似鶴。寒臥曲於弓。向夕薰爐坐。烏薪奏懋功。</text>
<title>病足不出踰旬。夜不眠晝不起。坐久則臥。臥久還坐。吟成坐臥晝夜四篇志其苦。 其四</title>,<text>耿耿懷難展。漫漫夜欲闌。嬌兒踏被裂。飛雪打牕寒。夢懶燈猶在。詩成字未安。多情鷄報曉。起坐整巾冠。</text>
<title>聽蟋蜶</title>,<text>節序誰相告。逢時自有聲。端能妨夜靜。已復近床鳴。懶婦先驚夢。幽人獨感情。中宵聽不寐。涼月滿前楹。</text>
<title>奉贈四兄 時悔堂公上邦禮疏還鄕</title>,<text>一出都門信馬歸。終南西望思依依。今朝霽日雲開嶽。昨夜陰風雨滿衣。天道與時兼否泰。人生隨處識行違。憑君莫效窮途哭。開口還嫌有是非。</text>
<title>謹次上拙齋先生</title>,<text>報國誠深屬暮年。如何唇吻競騰旃。請看二字傳家業。謨訓分明日星懸。</text>
<title>次石灘子李大柔 絿 贈四兄韻 三首</title>,<text>太行曾上折車輪。歸臥蓬蒿一室塵。肯向齊門歌白石。願從周廟學金人。坡翁非是讀律子。陶令自稱無懷民。最憶同心人不見。幾時樽酒得相親。</text>
<title>次石灘子李大柔 絿 贈四兄韻 三首 其二</title>,<text>洛城西望鳥道悠。兩地音容與夢謀。半世襟期同落拓。幾時情話得綢繆。秋來朗月思玄度。雪後孤舟望子猷。會待陰雲開霽日。乾坤一笑展雙眸。</text>
<title>次石灘子李大柔 絿 贈四兄韻 三首 其三</title>,<text>石灘有高士。崢嶸氣自橫。相逢雖暖眼。一笑見高情。筆下長江渾。胸中霽月明。幽棲繼往躅。撫事幾沾纓。</text>
<title>敍懷奉別三從兄 二首</title>,<text>窮秋別意動江皐。木落天高雁更號。家慶正深雙白髮。國憂難了一靑袍。功名味薄仍隨分。忠孝心存不謝勞。好待歸來榮晝錦。北堂携手獻春醪。</text>
<title>敍懷奉別三從兄 二首 其二</title>,<text>京洛相逢共旅遊。歸來談笑對滄洲。世情恰似泥中獸。愁緖爭如水上桴。萬木秋光驚歲暮。一樽離恨念途悠。遙知豐沛山河古。幾處登臨迷客眸。</text>
<title>四兄悔堂公精舍小艇新成。卽事奉呈。</title>,<text>世事悠悠只浩歌。人心曾道險驚波。一竿煙雨滄江裏。從此生涯理短蓑。</text>
<title>次翔鳳臺韻 二首○幷序</title>,<text>作亭還此地。雲月舊臺橫。山帶當年色。江流不世情。生涯黃卷足。心事碧牕明。坐對塵機少。長懷更獵纓。</text>
<title>次翔鳳臺韻 二首○幷序 其二</title>,<text>萬事從今好。歸來一枕橫。江山仍委質。松竹更多情。月白巖巒古。風淸几案明。高翔千仞上。孤鳳遠繒纓。</text>
<title>野軒八詠次主翁 金雲章 韻</title>,<text>玉質靘仙姿。蟾光生夜影。含情兩不言。強着騷人詠。</text>
<title>野軒八詠次主翁 金雲章 韻 其二</title>,<text>搖枝乍如笑。靈籟忽生林。解道泠然處。中含太古心。</text>
<title>野軒八詠次主翁 金雲章 韻 其三</title>,<text>翠葉落淸陰。空庭影凌亂。且看雪後姿。莫使溝中斷。</text>
<title>野軒八詠次主翁 金雲章 韻 其四</title>,<text>萬木迎霜霣。寒花帶日明。東籬饒晩興。不獨愛深觥。</text>
<title>野軒八詠次主翁 金雲章 韻 其五</title>,<text>曉靄晩仍收。朝雲橫不卷。方看雨意胎。更帶鳥飛倦。</text>
<title>野軒八詠次主翁 金雲章 韻 其六</title>,<text>暮色落簷前。寒聲生野外。冥濛更飄灑。解使詩情惱。</text>
<title>野軒八詠次主翁 金雲章 韻 其七</title>,<text>薄晩漁回棹。煙霏一望中。浩歌聲未斷。涼月已騰空。</text>
<title>野軒八詠次主翁 金雲章 韻 其八</title>,<text>細草斜陽裏。驅牛何處童。俄然忽橫笛。梅落一庭風。</text>
<title>主翁卽晩翠金公之孫也。松塢一詠。意有未盡。更用近體一律。托物寓意云。</title>,<text>晩翠堂松閱幾春。亭亭渾作老龍鱗。干霄早合棲鸞鳳。托地寧嫌寡鞅輪。爽籟月中聆古筑。貞姿寒後壓靈筠。棟樑支廈終何日。任使人間屋漏顰。</text>
<title>輓金東籬 允安 ○二首○改葬時</title>,<text>易簀于今歲幾移。當時萬事屬孫兒。江山舊躅猶堪敬。德業遺風永有辭。窀穸更新千古宅。儒林重起百年思。追惟累世從遊地。執紼玆辰淚散絲。</text>
<title>輓金東籬 允安 ○二首○改葬時 其二</title>,<text>潭上河隈特地奇。留芳昔躅百年思。遺編見說從吾祖。懿範猶存作後師。舊壙新阡重起慕。白沙靑竹不勝悲。諸孫勉學詩書業。餘慶緜緜定未涯。</text>
<title>輓金護軍 尙瑗</title>,<text>沙村寥落舊煙霞。高隱風流處士家。先躅共尋嘉樹傳。賢孫重詠考槃歌。百年林下幽居迥。一夢人間大耋嗟。餘慶德門應未艾。剩看庭戶茁蘭芽。</text>
<title>壬子冬夜書懷 二首</title>,<text>入夜愁難度。經心事不齊。隣稀虛鑿壁。坐久獨聞鷄。惡臥從癡子。顰呻愧病妻。明朝休問我。出戶任東西。</text>
<title>壬子冬夜書懷 二首 其二</title>,<text>寥落襟期少。蕭條活計疏。看書燈不焰。撫枕夢頻虛。計到營求拙。心將澹泊居。兒童不解事。爲報歲方除。</text>
<title>癸丑立春日寢室帖子 三首○進退格</title>,<text>兒餓恒求食。妻寒更覓衣。憂來頻謫我。計拙實慙渠。災厄曾經惱。陽和又見歸。但令無疾病。窮達任吾初。</text>
<title>癸丑立春日寢室帖子 三首○進退格 其二</title>,<text>蔬水豈云苦。縞茜亦足樂。求名事正遼。近理心常拙。但願樽有酒。不令廚無食。人生分已足。且向東君祝。</text>
<title>癸丑立春日寢室帖子 三首○進退格 其三</title>,<text>朝朝廚下撥寒灰。慙愧隣家乞米來。賸喜新年豐有驗。且敎婢子學擎杯。</text>
<title>冬至日偶得二首。錄呈拙齋先生。</title>,<text>子夜一聲雷。乾坤淑氣胚。天心元不改。歲運此方回。乍動還宜養。玄凝且莫猜。猶應戒迷復。閶闔孰論哉。</text>
<title>冬至日偶得二首。錄呈拙齋先生。 其二</title>,<text>斗屋春光動。窮愁十分稀。崖陰消夜雪。簷旭弄朝暉。道泰邦家慶。年豐野老祈。庭前梅一樹。賸欲吐芳菲。</text>
<title>謹次三峯長 金堯錫 栗亭韻奉呈 二首</title>,<text>累土纔盈尺。高柯替作亭。淸陰宜夏日。芳草對春坰。望遠村光晩。乘涼酒氣醒。看他鬼瞰室。塵世謾多營。</text>
<title>謹次三峯長 金堯錫 栗亭韻奉呈 二首 其二</title>,<text>雪裏尋村墅。來登一樹亭。暮禽啼石砌。春意動林坰。會待繁陰合。偏宜午睡醒。幽棲眞樂在。卽此息營營。</text>
<title>楡巖翁晩得二子。有詩志喜。謹步原韻奉賀。二首</title>,<text>兩箇蚌珠好。光生白髮前。文章元有種。善慶豈無緣。敎自能言始。情應到老偏。向來憂悸定。卽此信蒼然。</text>
<title>楡巖翁晩得二子。有詩志喜。謹步原韻奉賀。二首 其二</title>,<text>一室塵機淨。圖書更滿前。無憂今有子。適意故隨緣。宇宙心能了。溪山地自偏。小牕春信早。梅蕊欲嫣然。</text>
<title>贈別權定汝</title>,<text>浮世相逢苦不常。逢時還怕別離忙。憐君藝業心猶壯。愧我棲遲髮已蒼。戶外寒聲鴻叫月。夢中佳句草生塘。春來準擬招提會。莫使前期墮杳茫。</text>
<title>輓金天休 學培</title>,<text>嶺表推名類。朝端屬望優。高標來一鶴。精鑑照淸秋。世事今誰恃。儒林悵失儔。當年孕秀地。山水自淸幽。</text>
<title>從弟德休 世興 押去字。四兄押還字。命余用來字以和。蓋要余去還來之意也。下二篇各依所示韻和呈。效長短句體</title>,<text>平居意不適。恒思出門去。今朝忽生悲。欲去還忘去。我心集兩難。彼此迷住去。歲月疾如飛。窮鬼驅不去。相離且莫相思苦。此去寧能成久去。</text>
<title>從弟德休 世興 押去字。四兄押還字。命余用來字以和。蓋要余去還來之意也。下二篇各依所示韻和呈。效長短句體 其二</title>,<text>我性喜迂僻。塊坐絶往還。看他競奔地。未到先思還。居然作遠客。親戚別我還。江干草欲生。野亭春方還。臨風倚馬一惆悵。回首斜陽飛鳥還。</text>
<title>從弟德休 世興 押去字。四兄押還字。命余用來字以和。蓋要余去還來之意也。下二篇各依所示韻和呈。效長短句體 其三</title>,<text>握手送我行。問我何時來。欲住諒不能。旣去寧無來。人生足別離。浮世滾往來。棲遑有底賴。時運不早來。但願萱闈日無事。尺書須憑歸雁來。</text>
<title>寓中述懷奉和三峯長見示韻</title>,<text>是處經行問幾秋。悲懽人世一回頭。西門久抱羊生恨。北地仍兼馬老憂。野榻春歸聞鳥語。溪沙水暖見魚遊。還嫌物色供多感。臨眺何須役兩眸。</text>
<title>又用倒韻奉詠幽居</title>,<text>世情雲雨閱閑眸。心事應同馬少游。新築栗亭供晩興。老憑杯酒滌煩憂。荒年活計書千卷。高步騷壇地一頭。更許追陪容我拙。擬將鷄黍樂春秋。</text>
<title>寓中春暮。不禁瞻戀。追次四兄往日賜示四韻律三篇。</title>,<text>洛水春波闊。巖間一小樓。林花紅映座。汀草碧浸流。鷗鷺閑相伴。煙霞望更稠。回首隔雲樹。幾日展雙眸。</text>
<title>寓中春暮。不禁瞻戀。追次四兄往日賜示四韻律三篇。 其二</title>,<text>僦屋非吾土。春風憶水樓。溪山渾漫興。花鳥解添愁。學道慙無力。干人戒妄求。明農存晩計。田父共追遊。</text>
<title>寓中春暮。不禁瞻戀。追次四兄往日賜示四韻律三篇。 其三</title>,<text>恩愛吾兄篤。憂飢更念寒。恒申征邁訓。便覺別離難。旅榻携衾獨。荒田倚僕單。萱堂交喜懼。日望報平安。</text>
<title>登所寓新川主峯。周覽上下村居。書示同登人。二首○此地形勝絶佳。風習最醇。有四寶祠在村中。卽三峯書堂是也。</title>,<text>群山環合畫圖開。大野中盤一水回。四顧煙霞綿幾里。千年桑柘隔三災。衣冠共守前賢業。風氣元從大樸來。好是三峯絃誦地。至今英茂更多才。</text>
<title>登所寓新川主峯。周覽上下村居。書示同登人。二首○此地形勝絶佳。風習最醇。有四寶祠在村中。卽三峯書堂是也。 其二</title>,<text>屋後靑山俯遠溪。躋攀不厭路高低。花枝雨過紅初綻。麥壟風暄翠欲齊。新服正當春色暮。旅懷空憶酒杯携。登高更覺頻回首。鶴岫千重望眼迷。</text>
<title>又題</title>,<text>最憶江樓好。登臨豁萬愁。高明因地勝。虛靜與心謀。皓月中宵得。淸嵐盡日浮。幽居眞樂在。不用酒忘憂。</text>
<title>謹次原韻伏呈聽天窩 李榮全 案下</title>,<text>寥落軒屛洞裏天。絶無塵事累心天。憑君欲問幽居意。看取窩名是聽天。</text>
<title>謹次原韻伏呈聽天窩 李榮全 案下 其二</title>,<text>紛紛夸奪謾饕天。齒角飛潛孰非天。靜裏安身存一法。曲肱隨處樂吾天。</text>
<title>輓拙齋先生 三首</title>,<text>赫業徽猷世共尊。故家遺訣最淵源。暮江蒼壁門閭是。秋月氷壺氣像存。靜坐向來仍着敬。硏幾深處自忘言。中宵一氣無今古。留與千秋識者論。</text>
<title>輓拙齋先生 三首 其二</title>,<text>十許年來聚訟喧。播糠眞解易乾坤。數行苦語秋霜凜。一片丹忠曉日暾。遺墨忍尋齎恨後。重煕應自正名原。拙齋堂外江流遠。終古淸芬警濁昏。</text>
<title>輓拙齋先生 三首 其三</title>,<text>樑摧數月獨酸辛。愚魯曾蒙眷誨諄。提耳命來雙拱璧。飮人和處一團春。劇談秋孟深憂日。孤負生平永訣辰。貿貿從今安所放。秖應謨訓炳箱巾。</text>
<title>輓洪司諫 汝河</title>,<text>文匡大節尙堪徵。東洛淸風繼有興。講業龍門戈入室。契心河曲玉涵氷。儒林痛疊高山仰。簡編光騰爽氣稜。聽說綸音虛寵渥。西風揮淚更沾膺。</text>
<title>三月初一日大風雪</title>,<text>三月猶陰律。顚風雪更多。鳥寒憐噤舌。梅壓惜摧柯。歲運還如許。春心不奈何。秖應朝日出。天地有陽和。</text>
<title>寒食不得歸省先壟有感</title>,<text>客裏逢佳節。風光動遠林。看雲頻佇立。濡露獨沾襟。癘疫連三月。松楸隔幾岑。孤吟心欲絶。坐對夕陽沈。</text>
<title>馬上敬次四兄前冬洛中賜示 二絶</title>,<text>今朝驛路雨新晴。千里秦關獨去情。何處登臨揮客淚。脊令沙畔月孤明。</text>
<title>馬上敬次四兄前冬洛中賜示 二絶 其二</title>,<text>浮世悲歡一寸情。客程千里夢難成。扁舟此夜驚秋節。獨倚篷牕聽雨聲。</text>
<title>伯兄壽辰拜和四兄韻。原韻有病未同席之歎。</title>,<text>端居那用歎途窮。心事年來伴野翁。江外雪晴寒欲盡。樽中酒煖興方融。韶顏剩喜如岡壽。瓊樹行看特地穹。却把新詩生悵悒。停杯回首聽鳴鴻。</text>
<title>又次四兄賜詩</title>,<text>斗屋回殘夢。朝陽入戶來。孤吟頻撫枕。幽緖憶銜杯。憂喜憐同氣。行藏愧不才。新春佳節近。葭管欲飛灰。</text>
<title>春盡日步出松林。望翔鳳亭。悽然有感。用亭韻。</title>,<text>古步行人少。扁舟盡日橫。渚晴芳草色。江晩白鷗情。恨入春光暮。愁添鬢髮明。獨來思往跡。回首一霑纓。</text>
<title>遣興三篇</title>,<text>浮世身如夢。端居病不禁。百年行過半。萬事只孤吟。草遍長郊外。沙明綠水潯。風光正如許。携手憶同襟。</text>
<title>遣興三篇 其二</title>,<text>步出靑林外。行吟綠水湄。携兒聊作伴。得句便忘飢。世事輸棋局。生涯理釣絲。前村看麥穗。隣釀有佳期。</text>
<title>遣興三篇 其三</title>,<text>好是江干勝。風光鏡裏天。巖巒饒古意。漁釣度長年。自足安吾分。從來有宿緣。棲遑他日恨。鷗鷺夢相牽。</text>
<title>次權君定見示韻</title>,<text>才豪君似杜樊川。窮老吾同孟浩然。賦獻阿房期展武。詩成驢背送流年。長懷宇宙心猶壯。一別湖山夢幾圓。問舍此來眞偶爾。故人書信許頻傳。</text>
<title>乙卯春帖 二首</title>,<text>陽和依舊動乾坤。㢝酒椒盤競笑諠。客裏逢新何所祝。長留春色北堂萱。</text>
<title>乙卯春帖 二首 其二</title>,<text>家貧難得客來頻。計拙常遭婦子嗔。願使今年甁有粟。好將杯酒樂朋親。</text>
<title>生日書懷 余今年已滿四十</title>,<text>歐陽不惑便稱翁。今我行年亦已同。短髮較多前歲白。頹顏那復昔時紅。牀頭素業書千帙。客裏光陰酒數鍾。枉過此生眞自悼。醒來三十九年中。</text>
<title>輓金鶴溪 時任</title>,<text>忠孝家聲遠。山林道氣全。俗情知已矣。雅志卜終焉。鶴谷棲雲日。金溪養德年。千秋高士傳。大筆孰如椽。</text>
<title>用四兄韻</title>,<text>旅榻來相訪。空齋穩襲和。好緣要着靜。勝處便忘家。節序朱英暮。襟期白髮多。時危大臣在。不用謾吁嗟。</text>
<title>雨後遣興</title>,<text>步出高臺上。光風拂面脩。山容經雨濕。雲影漾江流。地僻人稀到。才疏世莫求。昏鴉歸滿樹。獨立久夷猶。</text>
<title>夢蝶窩韻兩絶</title>,<text>無何鄕裏溘神遊。天地中寬日月悠。栩栩蘧蘧都不辨。直將身世等閑酬。</text>
<title>夢蝶窩韻兩絶 其二</title>,<text>閑中幽興辦多多。好事應無拍手魔。夢罷小牕山鳥語。客來佳句到陰何。</text>
<title>壁上諸作只解窩扁。而不及主翁醉興。欠却實狀。故更疊前韻各一絶。</title>,<text>纔憑蝴蝶任天遊。更對淸罇引興悠。莫把夢醒分境界。睡鄕眞樂醉鄕酬。</text>
<title>壁上諸作只解窩扁。而不及主翁醉興。欠却實狀。故更疊前韻各一絶。 其二</title>,<text>麗日溪山物色多。朋罇開處絶閑魔。主翁醉後還高枕。膜外浮榮於我何。</text>
<title>輓南慶州 天澤</title>,<text>鄕里從遊十畝閑。更隨簪笏客秦關。時危更說歸來晩。家釁偏敎涕淚斑。此日窮途憐獨立。幾時淸範得重攀。三朝寵渥渾如夢。薤露歌殘恨莫删。</text>
<title>次四兄韻</title>,<text>十里東郊並馬行。扁舟回首嶺雲橫。應知別後相思處。獨聽寒牕夜雨聲。</text>
<title>陪宿從氏茅齋。承索錄呈。</title>,<text>小築依巖靜。明牕盡日開。流泉鳴㶁㶁。積雪浩皚皚。好意頻留客。閑情每把杯。偶來成一醉。幽興窅難裁。</text>
<title>雪後卽事奉呈</title>,<text>夜靜泉鳴戶。開門雪滿庭。高松封已遍。深谷奄成平。皓皓瓊瑤積。翩翩鷺鶴輕。天公眞好事。詩思一般淸。</text>
<title>輓金司諫 璁 ○三首</title>,<text>名家文雅更淸脩。昭代英聲屬望優。曾把諫書恢讜議。幾從經幄討鴻猷。遭罹乍向湘潭謫。宣召俄承解澤流。端笏佇看來闕下。使星何意落邊頭。</text>
<title>輓金司諫 璁 ○三首 其二</title>,<text>驊騮輟步愁長路。蘭蕙捐芳惜未秋。烏府秖應餘舊柏。龍墀那復聽鳴璆。魂歸夜月溪堂寂。恨入春風隴樹幽。已遣朝紳揮涕淚。尙憐庭玉映琅球。</text>
<title>輓金司諫 璁 ○三首 其三</title>,<text>星槎遙滯日南隈。凶問俄驚一夢催。御墨未乾薇省命。客程空見柳車廻。蓬山月冷飛孤鶴。玉署春還放舊梅。經幄秖今頻晝闢。不堪追憶講官才。</text>
<title>到基城次琴爾將韻 二首</title>,<text>我到基城九月秋。浹旬羈思苦淹留。風霜滿眼驚遒歲。罇酒開襟逐勝流。永夜共憐華燭在。新詩贏得錦囊收。明朝上馬衝寒去。一笑人間有底求。</text>
<title>到基城次琴爾將韻 二首 其二</title>,<text>一夜孤吟又此中。別來誰與討深衷。歸驂正帶千山雪。羈夢頻驚十月風。世事卽今看得失。人生從古有西東。羨公午睡堂新搆。高枕前頭樂不窮。</text>
<title>奉寄稼隱丈</title>,<text>秦城迢遞暮雲西。離恨都輸一赫蹄。昨夜東風回暖律。坐看春意動前溪。</text>
<title>奉贈湖西伯李公 溟翼 行軒</title>,<text>按節公家事。勤民聖主憂。絲綸新寵渥。原隰舊風流。惠洽褰帷日。威行攬轡秋。他時南國使。棠茇採民謳。</text>
<title>次友人韻</title>,<text>雨後中庭草欲棲。滿山紅綠一時齊。春光正待詩人筆。題品還嫌句法低。</text>
<title>江都藏史後留一夜。吟得近體一篇。</title>,<text>玉牒金縢載典謨。岧嶢畫閣俯滄洲。無邊皓月淸秋夜。一片荒城古沁州。聖德千年留厚澤。關防此地帶深羞。眼看碧海窮遼薊。直欲傾波洗九區。</text>
<title>還渡甲串津有感</title>,<text>海國風霜落木秋。扁舟橫過夕陽洲。白鷗影外兩三島。畫角聲中今古愁。天塹未應虛設險。廟謨那得獻良籌。男兒宇宙空多慨。此地沈吟欲白頭。</text>
<title>金浦濟南亭贈金諧仲 夏鍾</title>,<text>驛路相逢日。天涯欲暮秋。鄕關隔雲外。臺榭枕江頭。共說思家苦。還添惜別愁。浮生聚散地。雲水自悠悠。</text>
<title>元日書懷 二首○是日病不能造朝</title>,<text>促漏傳更曙。孤燈照壁寒。年光驚又換。愁緖苦難删。跡阻鵷行賀。心懸彩舞歡。君親今日意。雙鬢鏡中斑。</text>
<title>元日書懷 二首○是日病不能造朝 其二</title>,<text>旅榻孤燈夜。閒愁獨坐時。百年行且半。萬事不如歸。世路憎多口。詩情謾撚髭。萱闈春色早。回首嶺雲飛。</text>
<title>宿金溪齋舍夜中無寐書感</title>,<text>夢罷山齋月正明。起看風露滿空庭。幽人自是懷多感。蟋蟀無端竟夜鳴。</text>
<title>夜夢余履薄氷幾陷。賴四兄在旁扶救得免。覺而記之以自警。</title>,<text>履薄由來聖所箴。孔懷眞切弟兄心。籧然一夢終身戒。知是神明警我深。</text>
<title>牕外有杮樹。繁陰可愛。日午鷄聲。掛在枝上。意態幽閑。似喩適志。因記得陶靖節鷄鳴桑樹顚之句。戲題一絶。</title>,<text>簷影鬖髿暖日遲。午鷄聲裏綠陰垂。邇來領得幽居興。閑把柔毫作小詩。</text>
<title>次睡隱亭韻 二首</title>,<text>翛然松竹護明沙。茆屋中間占勝多。晩色入簾閑對岫。寒聲侵戶淨臨波。秧畦漲綠年豐驗。梅院浮黃夜雨何。高枕臥來知路熟。黑甜天地繞煙霞。</text>
<title>次睡隱亭韻 二首 其二</title>,<text>斷巖藏屋水穿沙。細竹閑花此地多。已把琴書存計活。肯隨名利作風波。煙銷大野知秋近。月滿空階問夜何。心事百年無不足。醁罇欹處夢殘霞。</text>
<title>敬次退溪先生新巖六絶韻</title>,<text>白雲深鎖小溪明。中有屛巖萬古靑。怊悵仙遊今已遠。獨留幽鳥喚人停。</text>
<title>敬次退溪先生新巖六絶韻 其二</title>,<text>緣溪初愛碧流洄。入谷驚看翠壁開。最是神功難畫處。石縫飛出玉千堆。</text>
<title>敬次退溪先生新巖六絶韻 其三</title>,<text>踏石穿雲路幾層。窅然來坐瞰澄泓。此間便欲逃塵世。人到山門喚不應。</text>
<title>敬次退溪先生新巖六絶韻 其四</title>,<text>當年雲谷占高明。更向靈區詠翠屛。道體秖應無定在。播芬隨處境增淸。</text>
<title>敬次退溪先生新巖六絶韻 其五</title>,<text>陪賞同歡御李君。招邀仙侶藹如雲。蒼顏座上春爭襲。此會應知曠昔聞。</text>
<title>敬次退溪先生新巖六絶韻 其六</title>,<text>造次尋眞事已奇。況逢仙老比軒時。平生幾許仇池夢。纔躡名區忽自疑。</text>
<title>泰兒十七始赴東堂試吟示二篇</title>,<text>念汝年今未勝冠。數飛如鳥望雲端。文圍射策初觀戰。學海浮舟擬泝瀾。垂老自憐先業忝。掦名猶待後生看。臨門此別慇勤語。努力長途愼馬鞍。</text>
<title>泰兒十七始赴東堂試吟示二篇 其二</title>,<text>乃翁場屋昔曾遊。邂逅浮名已白頭。簪筆夢回金闕曉。倒冠歸臥水雲秋。文章謾擬千金帚。身世惟存一蒯緱。病裏憐渠敦素業。會看重唱鹿鳴呦。</text>
<title>雪中遣閔擬寄李信古 簠</title>,<text>歲暮江湖雪滿天。窮廬生事日蕭然。朝來又負將軍腹。郭外元無季子田。徧謫細君羸自臥。多啼稚女淚常懸。平生恥作牛衣泣。今日還尋乞食篇。</text>
<title>雪中遣閔擬寄李信古 簠 其2</title>,<text>已將窮達任皇天。誰把豐歉問計然。煙斷似逢寒食節。稅煩猶括不毛田。蘇翁千卷那堪喫。韓子遊鞍久自懸。聽說眞人留一訣。不如早學無生篇。</text>
<title>雪中遣閔擬寄李信古 簠 其3</title>,<text>曾氏行歌聲滿天。也應學道便超然。身名未達聊隨分。口業難謀只服田。夜雪牢關如蝟縮。朝陽被褐似鶉懸。故人憐我遙相憶。須寄新詩月數篇。</text>
<title>宿大谷寺</title>,<text>薄瞑投山寺。登臨眺望舒。晴光新雨後。遊迹廿年餘。樹密聞黃鳥。樓高近碧虛。上方淸磬動。塵想十分除。</text>
<title>安奇督郵金丈 衡重 來訪河上。仍與會宿于玉淵精舍。別後聞金丈有屛院留題詩一篇。和其韻。二首</title>,<text>幾年今日笑談同。好是江干一畝宮。雙屐滑經新雨濕。扁舟劈破暮煙通。燈前細酌三杯酒。牕外寒聲萬竹風。爲說淸秋重有約。共看蒼壁月中崇。</text>
<title>安奇督郵金丈 衡重 來訪河上。仍與會宿于玉淵精舍。別後聞金丈有屛院留題詩一篇。和其韻。二首 其二</title>,<text>怪語何須嘲異同。謠歌不復辨商宮。歸來活計尋蝸殼。邂逅浮榮等馬通。翠竹新經前夜雨。孤舟閒倚暮江風。幽居獨有丹心在。白岳終南夢裏崇。</text>
<title>安奇丈再用前韻見寄。更投三疊復和。</title>,<text>憶昨高樓几席同。天敎飛雨響龍宮。別來簡牘聯筒寄。望裏煙波一葉通。照水寒光驚夜玉。滿襟淸籟動江風。從今勝事眞堪詑。莫說憂端簉華崇。</text>
<title>安奇丈再用前韻見寄。更投三疊復和。 其二</title>,<text>名家楷範世無同。幾把雄文射澤宮。薄宦任敎霜鬢老。要津誰許尺波通。携罇獨對江頭月。扣枻應須雁背風。想得郵亭回首處。歸心夜夜夢神崇。</text>
<title>安奇丈再用前韻見寄。更投三疊復和。 其三</title>,<text>身世由來野老同。曾隨環佩謁金宮。鍾鳴漏盡歸何晩。水碧山靑路自通。已辦優游詩與酒。任他僝僽雨兼風。慇懃一語期相勖。壁立應須萬仞崇。</text>
<title>雨後蒺藜滿庭。西墻下決明數叢可愛。</title>,<text>門掩經旬雨。庭生白蒺藜。根盤爭出地。蔓遠欲侵閨。病覺鋤仍懶。行愁逕轉迷。決明顏色好。墻下尙萋萋。</text>
<title>夜中雷雨大作。索火謾書。</title>,<text>中宵狂雨忽無端。夢罷中宵爲整冠。已怕坤輿掀折軸。直愁郊野化驚湍。誰家廣廈牀無漏。幾處飢啼淚未乾。會待秋天新霽後。一江黃濁見淸瀾。</text>
<title>金安重與從弟德休會于屛院。寄余一壺酒。作詩謝之。</title>,<text>病臥三旬草滿庭。閒牕寥落斷逢迎。朝來邂逅開靑眼。風味溫溫對麴生。</text>
<title>夜臥卽事</title>,<text>積雨經旬始見晴。夜來風露夢魂淸。碧空萬里涼如水。莫遣纖雲翳月明。</text>
<title>病中讀松齋集。謹次秋懷韻。</title>,<text>幾歲金閨客。南來一禿翁。年光愁裏鬢。秋日霽邊虹。病臥稀人問。端居遠世訌。吟哦餘舊習。詩句喜吾窮。</text>
<title>八月十五日夜對月書懷 二首</title>,<text>碧落纖雲埽。澄江白露橫。群囂中夜息。涼月一年明。萬象涵秋色。閑愁抱遠情。回頭更怊悵。何處是神京。</text>
<title>八月十五日夜對月書懷 二首 其二</title>,<text>憶昨西垣夜。淸光禁苑中。紫霞香灎灎。更鼓響鼕鼕。白首南來久。紅雲北望崇。氛昏近消歇。閶闔幾重重。</text>
<title>又次松齋中秋月六言韻</title>,<text>老病羞逢令節。江湖又是淸秋。長天何處來雁。明月今宵滿樓。一笑成三共對。百年更幾相酬。自憐意氣猶在。爭奈流光不留。</text>
<title>月夜有懷。謹次西厓先生集中韻。</title>,<text>萬事全輸一夢成。覺來孤坐到深更。年光又見三秋晩。桂影偏從此夜明。階上露華凄欲結。草間蛩語曉仍鳴。閒居獨有詩情惱。吟外江聲逼骨淸。</text>
<title>寓舍數月。庭草蕪沒。命一僕翦滌。須臾淨盡。二首</title>,<text>病臥衡門晝不開。滿庭秋草掩蒼苔。今朝淨埽平如掌。好待中宵月影來。</text>
<title>寓舍數月。庭草蕪沒。命一僕翦滌。須臾淨盡。二首 其二</title>,<text>蕙畝蘭畦穢不治。三秋門巷草離離。鋤時且莫留根在。雨過依然綠已滋。</text>
<title>庭有一瓮。夜中爲兒婢所破。朝起戲題。</title>,<text>舞瓮年來破幾曾。營求還被小兒憎。如今了得諸緣妄。須遣生涯淡若僧。</text>
<title>夜雨 二絶</title>,<text>病負中秋月下杯。淸光羞見入牕來。今宵待月還惆悵。牕外蕭蕭雨未開。</text>
<title>夜雨 二絶 其二</title>,<text>晴雨農家苦不常。秋禾全向雨中傷。摘來擬欲供朝飽。却怕田畦水已泱。</text>
<title>松齋集中有一絶。能飮當年阮步兵。消中今作馬長卿。邇來止酒從醫忌。賴有巖西碧井淸。今余病不能止飮。但患家貧不得酒耳。戲次其韻。</title>,<text>愁防語穽與心兵。交絶陶泓又墨卿。老病年來餘習氣。焦涎長憶玉壺淸。</text>
<title>摘粟歌 幷序</title>,<text>今年旱魃民無麥。晩雨獨有田中粟。萬口喁喁待而粒。秋霖又遭風拔木。偃餘長不滿一尺。靑黃樓畝熟不熟。田家夜飢無半尗。刈獲不待場圃築。西疇雨暗雲潑墨。晨起携筐走赤脚。摘來火急歸茅屋。衆手捼挱日欲黑。小兒爇火大兒汲。坐見靑煙出屋角。夜久廚喧炊已熟。荊釵擧案禮甚愨。黃顆滿眼雜糠覈。靑葉白鹽也不惡。下逮僕僮均食力。共飯何知手不澤。一笑果然望已足。不羨隣家雲子白。索枕高臥夢軒嚳。睡罷黃鷄鳴喔喔。我生貧窶食不玉。半世遑遑求斗祿。虛名偶作金閨客。歲晩歸來頭盡禿。讀書萬卷不堪喫。蔬糲充飢自捫腹。人生安分且可樂。摘粟高歌君勿噱。</text>
<title>次松齋白髮韻</title>,<text>閉戶客埽迹。垂顚髮自白。昨日黑猶多。今朝白已積。吾衰況有病。衰病不相釋。向來賦遠遊。蹉跎志慮易。蕭然臥一榻。牕外三重譯。會當誅二豎。韶顏回宿昔。綠鬢映淸罇。花月客滿席。</text>
<title>感時次松巖集中韻</title>,<text>幽居身世日蕭疏。秋晩江潭一雁翺。病怯風霜彫萬木。閑將詩句禿千毫。垂顚素髮憑孤榻。極目寒波動遠皐。節近重陽籬菊吐。銜杯欲作飮中豪。</text>
<title>卽事</title>,<text>霜落楓林錦繡斑。九秋佳興在前山。携筇欲去尋詩料。却怕衝混兩脚孱。</text>
<title>重陽前數日。籬下山菊一叢開花。三首</title>,<text>病裏頻驚節序回。霜風又見菊花開。嫣然一笑東籬下。爲向幽人勸把杯。</text>
<title>重陽前數日。籬下山菊一叢開花。三首 其二</title>,<text>幽人堂上首頻回。懷抱今朝爲汝開。不恨床頭甁久臥。掇英三嗅替銜杯。</text>
<title>重陽前數日。籬下山菊一叢開花。三首 其三</title>,<text>白衣當日帶樽回。籬下欣然一笑開。千載風流猶可憶。淵明不是愛深杯。</text>
<title>步出園中。聞江外樵歌。倚杖良久。</title>,<text>漫山紅葉錦屛回。一曲樵歌遠水隈。更待夕陽橫短笛。依然人自畫中來。</text>
<title>病臥無事。手竿護庭粟。戲成古詩一篇。</title>,<text>老翁秋來苦幽獨。牕間晝臥夢相續。細君譏我腹便便。授竿俾護庭中粟。庭中之粟止一氈。群鷄引雛驅又復。我爲糊口忘勤劬。竟日揮竿時自逐。向晩所得不償勞。一盂何曾望枵腹。閑來不如且高臥。擲竿更向牕間宿。</text>
<title>松嚴集中有孤雁詩一篇。步韻遣懷。二首</title>,<text>萬里飛飛失舊徒。西風吹送影偏孤。曾從漠北傳書信。曾伴江東隱荻蘆。霜月叫殘寒夜永。海天行斷片雲俱。多情更傍幽人過。爭似臨皐鶴夢蘇。</text>
<title>松嚴集中有孤雁詩一篇。步韻遣懷。二首 其二</title>,<text>歲暮山中苦憶徒。鴻飛雲外更憐孤。眠稀澤國曾驚弋。行斷荊門舊唼蘆。霜渚月明聲更遠。曉天風急影難俱。幽人此夜偏多感。一臥三秋病未蘇。</text>
<title>重陽日。對黃花憶陶靖節。更用回字。三絶</title>,<text>羲皇枕上夢初回。籬下黃葩一朵開。採採疏英香滿手。南山晩色入金杯。</text>
<title>重陽日。對黃花憶陶靖節。更用回字。三絶 其二</title>,<text>解綬當年彭澤回。柴桑一曲逕三開。家貧不受將軍肉。時有情人送酒杯。</text>
<title>重陽日。對黃花憶陶靖節。更用回字。三絶 其三</title>,<text>千載重陽問幾回。黃花無語向人開。北牕邂逅淸風至。欲採寒香酹一杯。</text>
<title>甲子仲冬。承朝命佐幕關東。時余病新起。家人勉以一行。謹次靜齋兄 世楨 見示危字韻。此以下關東錄</title>,<text>病臥頻驚九折危。名途曾見幾番危。行藏晩歲須存戒。操舍吾心更覺危。此日恩除身似夢。餘生孤露涕空危。情深爲荷詩相寄。字字分明警我危。</text>
<title>西行過丹陽。馬上用鳳棲亭韻。</title>,<text>峽裏風威急。天寒客淚淸。身經家釁重。官荷主恩明。暮雪千山色。長途畫角聲。沈痾仍白髮。此去笑餘生。</text>
<title>陛辭前一日書懷</title>,<text>一出都門歲幾遒。重來不覺白渾頭。明朝冒雪東州路。却望神嵩夢裏悠。</text>
<title>關東路上憶安泰齊。時泰齊病臥京裏。</title>,<text>共是金閨客。分飛歲月遒。相看燈照面。已覺雪盈頭。病裏憐孤臥。天邊賦遠遊。殘年仍去國。此別意悠悠。</text>
<title>到原城數日。往拜丁丈 彥璛 于永朗之里第。公年已八十五。白鬚紅頰。神彩偉然。人稱地上仙。留余飮終日。旣歸館。吟奉短律二篇。</title>,<text>雪裏尋孤墅。閑愁取次開。茅茨隣碧岫。鶴髮映紅顋。話舊頻移席。論今更倒杯。天涯寒欲盡。賸吐一枝梅。</text>
<title>到原城數日。往拜丁丈 彥璛 于永朗之里第。公年已八十五。白鬚紅頰。神彩偉然。人稱地上仙。留余飮終日。旣歸館。吟奉短律二篇。 其二</title>,<text>久抱登門願。今成得御回。春風薰一座。華髮伴雙梅。猥荷諄諄誨。仍敎款款來。淸樽興不盡。寒日欲西頹。</text>
<title>丁丈示近體一篇。步韻奉呈。</title>,<text>筆下龍騰化古梭。雪中詩興動巖阿。閑門寂寂堪羅雀。浮世紛紛笑畫蛇。遐算賸看春不老。淸樽長恨酒無多。從今始識眞仙在。莫把飛昇較等差。</text>
<title>短律排閔並呈求敎</title>,<text>病客愁如海。饕風雪滿天。松楸長入夢。時序欲殘年。惡醉猶呼酒。題詩謾索牋。倦遊頭已白。堪笑幕中蓮。</text>
<title>次李信古見贈韻</title>,<text>相看不復舊時容。幾歲靑眸斷過逢。末路浮名憐幕客。暮年豪興屬騷翁。天涯曾合三杯酒。峽裏光陰欲盡冬。此去仙山知不遠。可能同我上爐峯。</text>
<title>原城客館。次吳學士貫之 道一 韻。</title>,<text>旅館眠稀燭淚殘。林鴉啼散曉光寒。仙山採藥遊何遠。蓮幕携樽興易闌。畫角厭從愁裏聽。遙岑須向晩來看。此行淹泊詩多少。壁上瓊篇和更難。</text>
<title>乙丑元日。疊用前韻。</title>,<text>宇內形骸七尺殘。堪憐郊島瘦兼寒。殊方臘盡年光換。故國春回客意闌。夢裏松楸和淚望。鏡中鬚髮倚醺看。此來便覺君門遠。縹渺雲梯更上難。</text>
<title>元日丁丈求題春帖子。用李生韻。</title>,<text>閑牕日日好懷開。滿眼韶光隔歲回。松茂竹苞春不老。童顏長醉十分杯。</text>
<title>行到竹嶺。用堤川板上韻。</title>,<text>雪壑氷崖幾萬重。崎嶇三日道途中。今朝始覺鄕關近。嶺外風光馬首東。</text>
<title>歸家得巡相洪公 萬鍾 書。以二月念後發。巡要余相會於嶺東。用前日神林見寄韻奉呈。二首</title>,<text>嶺海春風雨乍晴。沿途百物惱詩情。玄都處處堪登眺。爲報山靈待我行。</text>
<title>歸家得巡相洪公 萬鍾 書。以二月念後發。巡要余相會於嶺東。用前日神林見寄韻奉呈。二首 其二</title>,<text>仙山物色喜春晴。一笑登臨萬古情。聞說召公臺尙在。騷人應復記今行。</text>
<title>因丹丘便奉問丁丈</title>,<text>春來光景侈山家。晨起怡顏逮暮鴉。淸轉小溪風更響。碧添芳草雨新過。遊仙夢入壺中樂。詠物詩成醉後哦。行邁幾時回遠武。也應思我一高歌。</text>
<title>李學諭君則 東標 西行索詩。追次關東送別韻。</title>,<text>幽居幾歲臥蒿萊。一室硏劘古紙堆。甲乙科名頭已白。黃虞時世夢頻廻。寧嫌末路知音少。會見狂瀾信手回。此去聊爲新鬼戲。相看欲別意悠哉。</text>
<title>君則與金秋伯 兌一 有唱酬之作。步韻幷呈。</title>,<text>高才邃學又工文。詩似春空藹藹雲。陶冶性靈能爾雅。牢籠物熊倚微醺。野堂寂寂春將晩。世事悠悠日幾曛。西去莫嫌松桂冷。會將經術輔吾君。</text>
<title>寧海觀魚臺別諸友。追寄一篇。幷序</title>,<text>流沙亭外有高臺。萬里滄波劃地開。塵世幾年浮海興。仙遊此日馭風來。賸從濠上觀魚樂。共向天邊把酒杯。試取韓山遺賦詠。光芒直與日星回。</text>
<title>平海越松亭。次朴周瑞韻。</title>,<text>選勝東來此一區。眼中光景浩難收。軒臨碧海天無際。界盡靑丘地欲浮。笙鶴下時明夜月。棠花飛處點沙鷗。吾行亦有饒仙分。握手同遊摠勝流。</text>
<title>望洋亭</title>,<text>並海東遊一盪胸。高樓登眺霽光中。無邊灝氣千秋月。不盡滄波萬里風。河伯向來看自小。仙槎此去路應通。從今不作窮廬客。願逐當年博望翁。</text>
<title>蔚珍海岸舊有路極峻險。就其下鑿巖開道。人行其中。狀如虹門。名曰竇巖。</title>,<text>海曲懸崖蜀道峗。何年神斧鑿巖開。世間險路行難盡。一笑今朝信馬來。</text>
<title>仙槎守吳貫之刱涵碧亭。在治西巖石上。俯臨澄潭。景致殊絶。有詩一律一絶。要余和。臨別書贈。</title>,<text>朱欄飛出映淪漪。千仞岡頭客振衣。宇宙百年今日會。江山幾處此樓奇。乘槎直擬窮天漢。帶月仍須傍石磯。聽說民風歌太古。遨頭日日撚吟髭。</text>
<title>仙槎守吳貫之刱涵碧亭。在治西巖石上。俯臨澄潭。景致殊絶。有詩一律一絶。要余和。臨別書贈。 其2</title>,<text>名區賴有此高亭。一曲澄潭繞畫屛。醉後蘭舟乘晩興。滿天明月泝煙汀。</text>
<title>與眞珠府伯李季心令公泛舟竹西樓下。夜吟二篇奉呈。</title>,<text>縹緲危欄勢欲浮。古來登眺幾名流。奇巖乍訝秦鞭石。傑句爭傳趙倚樓。海宇新晴湖拭鏡。蘭舟晩泛夏如秋。仙區此會應須記。勝事千年壽我儔。</text>
<title>與眞珠府伯李季心令公泛舟竹西樓下。夜吟二篇奉呈。 其二</title>,<text>巖間扶醉共仙流。月裏吹簫下玉樓。三島煙霞看咫尺。異鄕觴詠此淹留。湖光瀲灎新過雨。海氣微茫欲夢鷗。今去直須窮絶景。吟鞭長在嶺東州。</text>
<title>凌波臺 不入於八景中。以其無亭館故也。</title>,<text>八景居然擅海東。高臺不入品題中。登臨此日無邊興。盪盡平生滯礙胸。</text>
<title>洛山寺次板上韻</title>,<text>海岸逢僧話。蒲團失客憂。湘臺徵異跡。鑾駕憶宸遊。灝氣千秋月。襟懷百尺樓。滄波看浩渺。光景坐來收。</text>
<title>水城 五絶</title>,<text>桂棹蘭橈碧海邊。湖光岳色鏡中天。永郞一去今千載。玉笛聲殘思渺然。</text>
<title>水城 五絶 其二</title>,<text>宇宙閑愁酒未降。海天高眺興難雙。此來正値風濤壯。從倚南牕又北牕。</text>
<title>水城 五絶 其三</title>,<text>疊巘奇巖聳海堧。湖光明媚夕陽天。仙遊已遠仙蹤在。此地來遊又幾仙。</text>
<title>水城 五絶 其四</title>,<text>郞湖淸澗又仙遊。詠月來登百尺樓。此去花津知幾里。吟鞭不惜更淹留。</text>
<title>水城 五絶 其五</title>,<text>海邦形勝最名區。縹緲危欄俯遠洲。吾祖幾年來莅此。秖今遺跡問沙鷗。</text>
<title>高城三日浦次古韻 二絶</title>,<text>豐巖名勝說壺瀛。路入湖天展畫屛。南石古臺人不見。夕陽移棹下煙汀。</text>
<title>高城三日浦次古韻 二絶 其二</title>,<text>卅六螺鬟鏡面晴。小亭風氣接三淸。仙翁只在煙霞裏。笙鶴應聞夜月明。</text>
<title>楡岾山映樓喜晴二絶。示靈師極師。</title>,<text>擬上金剛萬仞峯。山樓來憩對禪翁。此行賸得神明助。掃盡陰雲半夜風。</text>
<title>楡岾山映樓喜晴二絶。示靈師極師。 其二</title>,<text>鵓鳩聲裏雨新晴。推枕山牕曉色明。笑倚危欄吟未了。上人催我嶺頭行。</text>
<title>金剛山正陽寺次古韻 二絶</title>,<text>卓立奇巖萬二千。海天斜日王爭姸。煙霞宿債今來晩。自笑蒼顏已暮年。</text>
<title>金剛山正陽寺次古韻 二絶 其二</title>,<text>踏遍靈眞洞府歸。上房高處拂塵衣。從今學得粲霞法。不管人間有是非。</text>
<title>出山翌日晩。登斷髮嶺。却望金剛。作二首</title>,<text>一別雲霞路幾回。每逢高處首頻擡。秋霜錦繡明千嶂。爲報山僧待我來。</text>
<title>出山翌日晩。登斷髮嶺。却望金剛。作二首 其二</title>,<text>仙仗當年此地遊。祇今雲物護靈區。先王一豫無非事。莫把山名任謬悠。</text>
<title>牲川感舊 狼川號幷序</title>,<text>遺愛桐鄕在。先人昔此遊。苔碑臨古道。客淚灑荒丘。往事山無語。斜陽水自流。沈吟獨立久。雲物摠含愁。</text>
<title>示牲川邑婢同德 幷序</title>,<text>孤露餘生在。桐鄕歲月悠。憑渠話舊事。不覺淚雙流。</text>
<title>望月臺 幷序</title>,<text>我行自嶺東。耽勝窮崔嵬。平臨大海水。高眺金剛臺。歸來臥空館。夢踏千峯回。丹砂鍊未成。鏡裏容顏摧。北墻小培塿。日夕閑徘徊。孤俯城郭。幽興亦佳哉。臨風騁遠目。望月傾金杯。造次滌煩襟。不作牛山哀。旅遊信無定。世事迭相催。留詩記臺名。千秋知我來。</text>
<title>送紙筆于丁丈承示奉次</title>,<text>楮白非生面。中書解盡心。應知敦遣意。供得靜中吟。世路誰靑眼。文房舊賞心。相看淡若水。勝作白頭吟。</text>
<title>卽事</title>,<text>月白中宵暑氣淸。曉來風露滿空庭。牕間病客醒初解。臥聽溪流汩㶁聲。</text>
<title>浮萍閣次板上韻</title>,<text>新荷出水間靑蒲。垂柳陰中畫閣孤。雨後乘涼來倚枕。不知天地一紅爐。</text>
<title>浮萍閣卽事</title>,<text>池面涼生暑氣微。隔墻人語夜來稀。流螢亦解愁無月。故向牕櫳點客衣。</text>
<title>對雨次洪天敍 重夏 見示韻</title>,<text>永日風鳴戶。遙林雨滿坰。空濛愁裏望。亂滴枕邊聽。怕損荷花嫩。工添柳色靑。明朝霽光好。一笑共登亭。</text>
<title>追步巡相黃山唱酬詩韻 五首</title>,<text>昨夜乾文聚德星。琳琅輝映相公行。關東樂府新添譜。爭播詩篇畫有聲。</text>
<title>追步巡相黃山唱酬詩韻 五首 其二</title>,<text>炎天高會敞禪樓。盡日仍成帶月遊。勝事從今傳寶界。荊花玉節共淹留。</text>
<title>追步巡相黃山唱酬詩韻 五首 其三</title>,<text>山樓宴罷雨隨軒。和氣應從積德門。共喜今年豐有驗。會看歌舞遍村園。</text>
<title>追步巡相黃山唱酬詩韻 五首 其四</title>,<text>禪牕此會古無多。棠芾光聯棣萼斜。大阮淸標移几席。小山新賦入絃歌。名區賸作連宵款。勝事爭騰萬口譁。擬和瓊篇垂永久。却憐詩律愧陰何。</text>
<title>追步巡相黃山唱酬詩韻 五首 其五</title>,<text>珠璣錯落映團圓。夜月藍田起紫煙。學士英名驚世久。上庠豪興着鞭先。仙遊共入壺中日。惠澤方宣嶺外天。白首東來仍臥病。淸樽孤負此華筵。</text>
<title>太守禱禜之越三日雨下。謹用巡相前日雉岳堂韻奉呈求和。</title>,<text>曉來零雨響丁東。靈感元從一念通。想得西疇騰喜氣。佇看秋稼慰三農。</text>
<title>曉起吟拙方擬馳奉。忽承巡相寄示一絶。輒用其韻並呈。</title>,<text>南訛彌月亢陽愆。慘見炎塵漲海埏。此日甘霖農望洽。棠陰喜得使君賢。</text>
<title>浮萍閣對雨</title>,<text>西風驅雨水生波。何葉跳珠響更多。笑倚雕欄添晩興。擬將樽酒傍溪沙。</text>
<title>次巡相韻</title>,<text>抱病東來鬢已衰。客牕愁坐任書癡。官稱佐幕才慙短。堂號浮萍跡自疑。陳榻解懸移永日。習池陪賞幾多時。人生遇合輸肝肺。肯效區區俗態爲。</text>
<title>謹次丁丈前後見示韻 二首</title>,<text>碧樹蟬聲起。金風暑氣淸。溪山愁裏眼。時序客中情。夢罷前峯雨。詩成半夜檠。洛中餘舊業。歸去及秋耕。</text>
<title>謹次丁丈前後見示韻 二首 其二</title>,<text>勝日追陪款。生平宿願酬。萍蹤來幕裏。茆舍枕溪頭。大道三杯酒。高懷百尺樓。端居幽興足。塵世幾春秋。</text>
<title>安昌館奉別巡相還朝之行 二首</title>,<text>抱病東來本不期。羈心飜作去留悲。半年賓席樽常滿。千里歸舟葉正飛。原隰觀風他日思。海山傳詠幾篇詩。郵亭此別雲泥隔。悵望秋天欲落暉。</text>
<title>安昌館奉別巡相還朝之行 二首 其二</title>,<text>歲暮羈懷不自聊。驛亭秋雨更蕭蕭。天公亦解乖離恨。故遣征軺滯一宵。</text>
<title>東遊歷觀侍中臺叢石亭。歸抵通州館。謹次松齋韻。</title>,<text>歲暮驅馳不自休。故園遙隔水雲丘。登臨海嶽身如夢。嘯傲乾坤跡更浮。七寶臺前波萬里。四仙峯上石千秋。此來便欲超塵界。一笑眞成汗漫遊。</text>
<title>叢石亭韻</title>,<text>宇宙灰千功。仙人海上樓。滄波曾幾淺。叢玉秖今留。異境非人世。神功認琢鎪。雙雙飛白鳥。解記此來遊。</text>
<title>泛舟叢石亭下。欲向金幱窟。適風浪大作。不果往。</title>,<text>嶺外行將遍。天涯興未闌。冥搜臨海岸。絶勝最金幱。不作輕舟往。還同弱水難。風濤眞會事。戒我太遊盤。</text>
<title>自仙槎縣南去十數里。有聖留窟。號丹穴。從地中行。曲折逶迤。中開洞府。詭怪奇勝。狀態千萬。過一曲又有一洞。所見更別。曲曲皆然。人言是窟其袤約數十里。直抵平海之越松亭下。遊者莫能窮。又其中漆黑。必秉燭而入。誌曲而出。否則迷誤昏窒。往往而死。余今三過之而不入。始也阻水。終則以爲無事於入也。作一絶以道其意。欲以示後來者云。</title>,<text>萬生天地摠陽明。流峙中間各自形。但得眼前光霽象。莫從幽暗枉疲精。</text>
<title>眞珠客館滯雨。三日乃發。次板上韻。</title>,<text>征鞍三度此中行。嶺外風沙問幾程。勝處愧無驚世語。荒年空抱活民情。川流渺渺歸滄海。客夢依依到玉京。滯雨更成桑下戀。題詩聊復記吾名。</text>
<title>踰星磨嶺。小憩平安驛。有感於村名。書一絶。</title>,<text>世路莽馳幾險艱。人生無事是平安。一年三過星磨嶺。贏得霜毛兩鬢寒。</text>
<title>鄕行前數日。就別丁丈于其第。與原鄕諸友同話。次丁丈詠梅贈別兩絶。</title>,<text>姑射仙人綽約眞。小牕相對淡凝神。門前積雪盈三尺。偸得乾坤分外春。</text>
<title>鄕行前數日。就別丁丈于其第。與原鄕諸友同話。次丁丈詠梅贈別兩絶。 其二</title>,<text>鶴髮韶顏道氣眞。雪中梅發更精神。天涯此會知難又。樽酒陶然一座春。</text>
<title>南歸遇李馨遠於長林。臨別書贈。</title>,<text>歲暮吾猶客。襟期子獨親。歸途驚素髮。雅志惜靑春。月白郵亭夜。天寒嶺路晨。相看還作別。回首欲傷神。</text>
<title>歸家後病臥數月。得孤山丈 李惟樟 寄示近體一絶。見索楓嶽遊錄。步韻奉呈。</title>,<text>一病難謀四大剛。向來東海促歸裝。塵蹤不着雲邊住。淸賞曾憑句裏詳。靜几神遊窮宇宙。暮年心事識行藏。相憐賴有騷翁在。時復題詩寄草堂。</text>
<title>更用前韻分作兩絶</title>,<text>詩來問我陟金剛。奚橐仍催解舊裝。萬二千峯雲外色。此間模寫古難詳。</text>
<title>更用前韻分作兩絶 其二</title>,<text>名山千古繪詩腸。眞訣應從此地藏。抱病歸來空悵望。不堪時序去堂堂。</text>
<title>輓李都憲 元祿 ○二首</title>,<text>屈指涒灘歲幾飜。鴒原衣袖淚長痕。冤深武穆天難籲。身似靈光殿獨存。未見重煕回泰運。可堪先逝阻鴻恩。如今大廈求樑棟。朝著相看更斷魂。</text>
<title>輓李都憲 元祿 ○二首 其二</title>,<text>一慟阿咸跡已陳。隔年凶問泣朝紳。河村故屋空啼鳥。朴谷幽居又見春。世道秖今看一變。泉臺終古豈曾晨。傷心萬事渾無賴。餘澤惟應慶更新。</text>
<title>追步夏瑞令公絶句韻。奉呈歡州使君案下。二首</title>,<text>一曲菟裘在月湖。向來心事等榮枯。南州五馬渾閑興。贏得治聲古亦無。</text>
<title>追步夏瑞令公絶句韻。奉呈歡州使君案下。二首 其二</title>,<text>疏慵只合置江湖。客路容顏日覺枯。半夜淸樽相別後。天涯此去故人無。</text>
<title>午睡堂韻 二首</title>,<text>草堂日亭午。幽人睡正和。非關化莊蝶。不管夢槐柯。剝啄門前客。矇矓枕上魔。堂名知有意。世事欲無訛。</text>
<title>午睡堂韻 二首 其二</title>,<text>一室容陶膝。沖襟慕惠和。生涯輸午枕。塵世笑南柯。已了安心法。應無拍手魔。贏糧思一問。幽夢恐敎訛。</text>
<title>泠泠臺號旣定。卽事題一律。留爲故實。</title>,<text>披香堂下滿池蓮。復有疏篁結好緣。晦彩正同賢處俗。鋤荒賸喜玉爭姸。寒聲乍戛輕風過。淡影橫斜皓月懸。病客秋來頻倚杖。不嫌留詠乏淸篇。</text>
<title>披香堂又次板上韻</title>,<text>風輕池面動微欄。雨後新涼集樹端。異地流光添白髮。故山歸興憶崇蘭。閑來住笏朝看岫。夢罷尋詩夜倚欄。賴有泠泠臺上竹。月中荷影共淸寒。</text>
<title>披香堂對雨吟。奉牧伯年兄求和。</title>,<text>午睡初醒起尙遲。忽驚雷響過前池。紅蕖得雨新粧靚。綠竹迎風晩影奇。殘暑剩從愁倂滌。輕涼偏與病相宜。琴堂解記孤吟客。肯負淸樽月下期。</text>
<title>北壁卽事</title>,<text>十日難逢一日閑。荒年原隰摠愁顏。北潭更値風濤惡。自笑吾行到底艱。</text>
<title>送洪明府 萬朝 赴任安東 二首</title>,<text>非公憐我我無儔。幾歲曾同羿彀遊。衰鬢此來仍遠客。一麾南去是吾州。天涯得句尋前韻。病裏携樽失晩愁。爲報妻兒須免死。且勤耕穫趁春秋。</text>
<title>送洪明府 萬朝 赴任安東 二首 其二</title>,<text>海隅方怨失賢侯。嶺表還騰野老謳。一視未應夷僻壤。宏才須與殿雄州。永嘉形勝名佳麗。豐岳絃歌舊魯鄒。衣錦故鄕仍製錦。水丘隨處幾停輈。</text>
<title>奉次洪明府韻 四首</title>,<text>遨頭詩料辦多多。秋滿江皐逸興加。映日蒼崖松外障。迎霜紅葉鏡中花。風流競道今山簡。名勝爭如舊習家。別後澄潭有明月。夢回銀漢共乘槎。</text>
<title>奉次洪明府韻 四首 其二</title>,<text>自笑疏慵世莫儔。朅來閑臥得天遊。惟堪放浪詩兼酒。已斷營求鶴又州。末路行藏渾似夢。荒年原隰更添愁。桐鄕雲水追陪地。離恨偏驚落木秋。</text>
<title>奉次洪明府韻 四首 其三</title>,<text>夸奪紛紛總是名。我侯心事玉爭淸。南來惠洽桐鄕望。暇日何妨酒細傾。</text>
<title>奉次洪明府韻 四首 其四</title>,<text>衰年作客笑浮名。詩思逢秋逼骨淸。惆悵江臺分手後。驛亭樽酒爲誰傾。</text>
<title>奉贈洪明府</title>,<text>相看脈脈轉茫然。把酒臨岐雪滿天。三世四公留惠化。白頭靑眼惜殘年。脩程杳杳豐山外。征馬蕭蕭夕照邊。歸去鑾坡承異渥。也應時憶此離筵。</text>
<title>陪從氏會諸友于喜迎嚴。卽事奉呈。</title>,<text>勝日淸溪上。東風雨乍晴。古臺春寂寂。遙野草靑靑。漁子銀鱗膾。村翁白酒觥。班荊興不盡。林外暝煙橫。</text>
<title>追次金秋伯李君則唱酬韻 二首</title>,<text>閑牕拋却好光陰。病裏相思秖苦吟。舌本久強談道義。心源誰遣似泓深。暮年寒瘦同郊島。千古狂疏學牧琴。賴有新詩揩老眼。可憐虛牝擲黃金。</text>
<title>追次金秋伯李君則唱酬韻 二首 其二</title>,<text>永日明牕度夕陰。珠璣閱盡動高吟。賸看劘勵情相篤。更覺敲推力轉深。松菊共尋陶令逕。峨洋重奏伯牙琴。東隣捧腹還堪笑。枉說詩聲擲地金。</text>
<title>謹次洪學士成仲 萬遂 見示韻。兼柬天安大兄。更冀和敎。</title>,<text>驛路西風思渺然。蒼顏羞對綺羅筵。功名剩喜居人後。時序偏驚在客前。夢裏仙遊楓岳寺。天涯秋色錦江船。浮生旅泊眞堪笑。臥聽中宵露滴蓮。</text>
<title>再謝洪成仲</title>,<text>君今鬚髮已蒼然。幾歲鴻猷侍法筵。詩律再鳴長慶後。襟懷高詠太初前。淸痾已蓄三年艾。浮世愁登上灘船。才學祇今須老手。九重恩燭有金蓮。</text>
<title>謝天安使君</title>,<text>邂逅靑眸亦偶然。逢場還是別離筵。天涯客路分南北。湖右治聲軼後前。尺素幾傳雙鯉信。窮愁空憶季鷹船。慇懃更有佳期在。共賞淸秋月下蓮。</text>
<title>戊午歲余在翰苑。重陽日內賜盆菊於銀臺。與堂后騎省諸友同賞。以淵明採菊東籬下分韻賦詩。余得兩絶。其一九秋霜露重。黃花正堪採。江湖有歸興。佳節不相待。其二玉砌新含露。江城舊擅奇。恩頒同一賞。却憶在東籬。兩絶俱有思歸之意。到今思之。眞一夢境。覽物興懷。追次前韻。二首</title>,<text>不向禁林開。猶堪籬下採。幽人有好懷。歲晏誰相待。</text>
<title>戊午歲余在翰苑。重陽日內賜盆菊於銀臺。與堂后騎省諸友同賞。以淵明採菊東籬下分韻賦詩。余得兩絶。其一九秋霜露重。黃花正堪採。江湖有歸興。佳節不相待。其二玉砌新含露。江城舊擅奇。恩頒同一賞。却憶在東籬。兩絶俱有思歸之意。到今思之。眞一夢境。覽物興懷。追次前韻。二首 其二</title>,<text>雨露霑曾媚。風霜晩更奇。看他時物變。獨自笑東籬。</text>
<title>挽南進士</title>,<text>夙昔追陪舊。乖離慕望新。生涯五字鬼。身世八旬春。翰墨名仍在。林園跡已陳。鄕閭日蕭索。回首一霑巾。</text>
<title>松亭書懷示諸姪 四首</title>,<text>僦屋愁長夏。松林有好緣。不成河朔飮。聊得樹根眠。竟日頻移席。迎風半露顚。阿咸來設榻。任使腹便便。</text>
<title>松亭書懷示諸姪 四首 其二</title>,<text>棲泊經年後。歸來活計疏。無家猶是客。有酒不求餘。露坐衣從濕。風眠病欲除。匡床架茅棟。閑臥卽吾廬。</text>
<title>松亭書懷示諸姪 四首 其三</title>,<text>錯莫身如寄。支離病作隣。有懷渾是夢。何處不傷神。零雨孤眠夜。悲風撼樹晨。餘生空有淚。人世幾回新。</text>
<title>松亭書懷示諸姪 四首 其四</title>,<text>雷雨驅殘暑。江湖又一秋。光陰同水逝。身世共雲浮。寂寂門孤掩。涼涼恨更悠。朝來把明鏡。羸得白渾頭。</text>
<title>病臥不出松亭已兩月。平床以雨撤去。悵然又題二篇。</title>,<text>松林亦何好。隨處卽夤緣。老去無餘興。閑來且獨眠。不敎書遮眼。空有雪盈顚。誰憶消中苦。難謀坦腹便。</text>
<title>病臥不出松亭已兩月。平床以雨撤去。悵然又題二篇。 其二</title>,<text>坐榻知誰設。風林斷宿緣。客來猶閉戶。秋至轉無眠。江雨連沙岸。松濤動樹顚。何時屣履起。四大覺輕便。</text>
<title>追次靜齋兄夏日見示韻 二首</title>,<text>林下寥寥一小園。端居終日掩松門。江山病裏空秋色。衣袖年來只淚痕。衰鬢幾回驚歲月。餘生猶得謝塵喧。相憐賴有詩相贈。格律森嚴杜審言。</text>
<title>追次靜齋兄夏日見示韻 二首 其二</title>,<text>此身棲泊返丘園。桑梓依依繞水門。浮世未開雙淚眼。晴沙猶帶昔年痕。空庭病葉逢秋隕。欹枕寒蛩竟夜喧。自笑沈痾綿日月。牀頭拋却百家言。</text>
<title>柳君挺河。與余同六代祖。自咸陽來訪河上。咸陽之柳移居今已五世。君能千里而來。與族人相對於故里。爲之感喜交切。別後吟一篇欲寄道情。君字巨源。有文才。眉宇炯然。今移居居昌云。</title>,<text>吾柳豐山始卜居。中間離散絶相於。地分南北千山遠。派別仍雲數世餘。樽酒此生新面目。水丘遺業舊田廬。臨岐一語勤相勖。努力持門在讀書。</text>
<title>輓詩李惟樟</title>,<text>昭代蜚英冠俊髦。詞華儒術孰爭高。賈生宣室頻前席。李白金鑾或脫袍。玉色春當靑瑣立。奎文夜向紫微韜。道之將喪嗟何及。撑拄東南失巨鼇。</text>
<title>輓詩金邦杰</title>,<text>名家社曲挺文豪。今代詞垣屬望高。日下風雲生左腋。人間奎璧麗層霄。掄才初入湖堂薦。徵記俄催月殿招。何處靑山埋玉樹。漢津餘淚更沾袍。</text>
<title>輓詩李玄錫</title>,<text>湖堂學士玉堂仙。翰苑曾親步武聯。蓮幕光陰空白髮。豐原詩禮卽靑氈。世間知己人誰在。地下修文事渺然。千里歸旌千古別。一篇哀輓淚如泉。</text>
<title>輓詩李玄逸</title>,<text>胎光元有自。厓老族曾孫。人謂文章著。吾欽道義存。玉堂論事箚。丹陛動旒言。奄忽乘箕尾。千秋閉九原。</text>
<title>輓詩李玄逸 其二</title>,<text>分義從前厚。交情晩更親。講筵同對日。槐院盍簪辰。每荷箴規益。常懷啓告頻。于今嗟已矣。中夜獨沾巾。</text>
<title>輓詩權斗寅</title>,<text>煕朝雅望聳搢紳。爭道南州第一人。翰苑蜚英聲譽赫。經帷備問寵恩新。羈魂倘戀金鑾月。旅櫬空歸嶺嶠春。從此湖堂誰緩步。重傷聖代失詞臣。</text>
<title>輓詩蔡彭胤</title>,<text>參差三十四年強。不及龍門恨正長。瀛館未乾新薦墨。玉堂猶聞舊含香。孤兒千里來迎櫬。哀詔重宸許給喪。遺得淸詞與人讀。幾回垂淚惜文章。</text>
<title>輓詩趙德隣</title>,<text>一曲河隈地。兩賢應運生。德垂來裔遠。道並日星明。繼序難爲後。吾公獨有聲。溫溫風味淡。炯炯氣容淸。孝友人無間。沖恬物莫嬰。原門風不蔽。顏巷道逾貞。學究天人際。文該體用精。寧爲月露態。爭似日光晶。謙退由天得。聲華特地行。名高丹桂籍。唱罷彩雲橫。染翰趨仙閣。濡毫侍玉京。直書嚴斧鉞。記實任權衡。俄見天時蹇。嗟呼吾道傾。坐令山斗望。出佐汴徐營。豈使賢終蔽。由來困必亨。日明陰曀散。天朗螮蝀晴。耆碩初登庸。賢才復彙征。纔乘柏府馬。旋聽建章鶯。剴切論思奏。丁寧啓沃誠。愍章當聖意。捧敎入孤惸。聲豈文詞著。學因踐履成。才優甘守約。身顯戒持盈。外誘寧波蕩。本源自鑑平。望從名愈盛。官與病俱縈。選擬天曹貴。跡魁畫省英。採薪趨造隔。集木寵榮驚。消渴梁王苑。肺枯白帝城。沈綿時荏苒。京國歲崢嶸。藥餌違諸子。慇勤果列卿。所期仁者壽。不料鬼還獰。西掖愁梧影。東廂晦玉檠。巷嗟塡胥役。寢哭淚簪纓。哀詔精靈惜。殊恩揭厲榮。度支章物備。卿宰贈儀贏。念我時遊泮。摧腸若墜坑。同儕來且謂。吾輩更安程。留滯周南跡。悵望江上旌。平生難再見。今日若爲情。舊驛千年地。新封四尺塋。誰人題墓道。不失稱情名。</text>
<title>輓詩金世欽</title>,<text>不說人間與善名。一生心事在孤貞。小臣憤切言無諱。聖主恩深寵若驚。金馬玉堂如昨夢。暮江春浪動歸旌。哭公非是吾私哭。大爲今時慟失聲。</text>
<title>輓詩南垕</title>,<text>泫然非但哭吾私。詞失其宗國失醫。麝過春山芬未沫。鶴歸華表月空悲。湖堂妙選人爭艶。玉署淸論世並推。更有碧梧鸞鵠峙。德門餘慶正無期。</text>
<title>輓詩南垕 其二</title>,<text>東洛年前別。那知隔九原。牙絃誰更理。隣笛不堪聞。旅櫬寒江雨。歸魂複嶺雲。春風無限痛。揮淚寫哀文。</text>
<title>輓詩李蓍晩</title>,<text>哀詞欲寫淚先垂。往蹟追思夢亦悲。識面初從簪筆地。論心却在注書時。淸文續我遊山錄。好句看君泛海詩。正喜湖堂眞妙選。誰知旅櫬獨南歸。</text>
<title>輓詩李蓍晩 其二</title>,<text>先哲遺風世絶倫。淸漳一疾夜無晨。可憐蓮幕曾留地。猥竊棠陰獨送春。他日寓軒何處所。百年文藻只精神。泠泠臺下疏篁裏。誰是當時作記人。</text>
<title>輓詩李蓍晩 其三</title>,<text>河回形勝比錢塘。每願從遊久未償。前歲尋君驅急傳。中途要我會公堂。少陵猶有扶桑恨。鏡水先聞賀老亡。他日南爲那忍到。更無人與共含觴。</text>
<title>輓詩金</title>,<text>淸朝起廢摠時英。玉佩瓊琚又大鳴。雅操爭推今代望。遺風不墜舊家聲。詞臣寵渥留經幄。學士官銜煥粉旌。想得花山明月夜。杜鵑啼盡未歸情。</text>
<title>輓詩李玄祚</title>,<text>昭蘇群品待春噓。學士金門再曳裾。靑簡舊棲良史筆。皁囊新錄諫臣書。浮榮夢罷梁炊後。陳跡香留麝過餘。他日湖堂文酒會。傷心右地席偏虛。</text>
<title>輓詩睦林儒</title>,<text>十年枯木遇陽春。重入脩門作從臣。銓部湖堂淸選在。柏府鸞掖令譽新。文星忽晦魁三象。講席俄嗟第一人。同榜舊交餘白髮。嶺雲空斷淚盈巾。</text>
<title>輓詩柳命天</title>,<text>橫經簪筆沐恩波。詞翰南州最大家。方喜長途鞭逸駕。誰知旅舍抱危痾。魂隨蜀魄思鄕切。怨入山頭望子多。恨悵東湖春寂寞。仙曹執紼淚雙沱。</text>
<title>輓詩沈檀</title>,<text>卓犖名賢後。傳家有典刑。公侯知必復。人物得寧馨。琢玉終成器。操刃始發硎。才高宜振耀。道屈耐沈冥。起廢逢昌運。承恩謁紫扃。湖堂榮賜暇。玉署善談經。聖主偏垂眷。諸公幷聳聽。聲華掩流輩。學術潤朝廷。絶景方迢足。雄飛正刷翎。旅遊那免病。長寢遂無醒。世自嗟奇士。天胡靳大齡。東門移素櫬。南土落文星。旌拂初來路。魂歸舊臥亭。搢紳心欲折。鄕黨涕俱零。顧我膠投漆。慙君渭合涇。一麾頭已白。相見眼重靑。忽爾浮雲盡。何曾逝水停。此生違笑語。無地覓儀形。遺草空藏篋。芳蘭尙滿庭。風流應不墜。持此慰英靈。</text>
<title>輓詩權瑍</title>,<text>家兄同榜弟同庚。托契如君別有情。十載天心陽道復。百年人事淚河傾。晩歸院路空留跡。暇賜湖堂孰擅名。官庀聖恩超揭厲。秖應泉下感哀榮。</text>
<title>輓詩金聖佐</title>,<text>嶺外文章伯。湖堂第一人。蒼天嗟不憖。無祿此生民。</text>
<title>輓詩趙沔</title>,<text>嶺南詞伯玉堂仙。詩禮傳家孝友全。經席奏言誰出右。雲衢展步未逾年。前冬京洛欣同榻。此日音容奄隔泉。身後聖恩猶曲庇。特令孤櫬護還阡。</text>
<title>輓詩朴滈</title>,<text>行誼超今世。文章有古風。人方思謝傅。天遽奪楊公。鳳去丹霄遠。龍亡大澤空。皇猷誰黼黻。朝野衋傷同。</text>
<title>輓詩尹鼎和</title>,<text>七十南州第一人。聲華文彩世無倫。堂堂直節繩匡日。衮衮精忠啓沃辰。爭道大鵬方遠擊。誰知寶劍遽中淪。迢迢嶺路飄丹旐。欲說平生淚滿巾。</text>
<title>輓詩吳始萬</title>,<text>玉署班中第一人。厓翁家學嶠南珍。高文合被湖堂選。博識頻紆講幄詢。末路幸逢同志士。聖朝還失直言臣。當年馹召承恩處。旅櫬凄涼嶺樹春。</text>
<title>輓詩睦昌明</title>,<text>彬彬學士際休明。經術人推第一名。湖上讀書新寵命。漳濱臥疾軫宸情。侍湯恨不將兒子。贈襚終看荷友生。泉路有知應感涕。故山歸櫬亦恩榮。</text>
<title>輓詩申厚載</title>,<text>洛之水東西。君我同年生。伊時尙大明。帝紀年崇禎。庚子同蓮榜。勝會開三淸。及余宰永嘉。梅閣頻逢迎。圭璋挹雅望。杯酒論深情。君詩典而則。騷壇當主盟。擢第入翰苑。文章益有聲。涒灘我去國。君亦掩柴荊。停雲兩地思。歲月幾回更。拔茅大來吉。臺省高君名。去歲白露下。我有燕雲行。君來話慇懃。努力勉徂征。東還屬今春。二豎聞已嬰。俄然死生隔。神理眞堪驚。詞林失顏色。湖閣空崢嶸。翩翩丹旐去。玉樹埋佳城。衰年淚無限。東望便縱橫。</text>
<title>輓詩柳挺輝</title>,<text>河回一曲文星耀。道素名家學有源。翰苑聲華初秉筆。湖堂榮選最承恩。幾荷經幄勤三接。長慟詞臣隔九原。喬木依然餘舊宅。玉淵寒月認精魂。</text>
<title>輓詩羅學川</title>,<text>使我題玆誄。天心未可知。奪公寧無憾。降生若有期。文章華國手。學業舊家基。氷蘗操愈苦。升沈志不疑。十年何等世。千載此其時。朝日初看鳳。長途可展騏。書堂虛上席。仙署映淸儀。感激君王眷。嗟歎退公遲。奈何嬰二豎。奄忽臥周朞。莫謂仁人壽。終敎行路悲。凄涼華表月。寥落洞庭詩。夢斷三秋別。魂消萬古思。鬼歟那忍是。天也此何爲。寶樹方看茁。靑氈卽有遺。含情違執紼。揮淚寫哀辭。銘蔡斯無愧。悼韓豈爲私。一聲長慟哭。西日獨躕踟。</text>
<title>輓詩洪相民</title>,<text>屈指朝廷上。如公復幾人。窮經尋路脈。樂道任天眞。翰苑三長筆。鑾坡五色綸。明時期遠到。速奪奈蒼旻。</text>
<title>輓詩李榮世</title>,<text>嶠南人物擅吾東。第一推公擧世同。貫道文章師相國。傳家詩禮紹謙翁。席虛吏部輿情愜。名冠瀛洲聖渥隆。天挺異才還嗇壽。儒林烏得不沾胸。</text>
<title>輓詩金澍</title>,<text>人生落地爲兄弟。未必皆然君我然。科第桂蓮俱接武。年齡乙丙更隨肩。已知世誼從前厚。自是交情到老偏。却恨牽於嬴博葬。一哀終失瀉靈筵。鵬摶萬里闊雲程。翰苑聯翩粉署淸。何耐人間金骨蛻。定知天上玉樓成。風凄湖閣空留藻。宿應仙曹未試衡。忍使靑春作伴計。秖隨丹旐返先塋。</text>
<title>輓詩門下洪相勳</title>,<text>學士風流耀一時。人稱南國玉林枝。傳家赫業詩書富。瑞世文章伯仲誰。頮面已曾嚴筆法。持囊能自盡忠規。長材擬看扶危廈。爭奈皇天不憖遺。</text>
<title>輓詩李簠</title>,<text>明時首起漸逵鴻。玉署湖堂地望隆。靑瑣草成彤筆健。白牙籤進寶扆崇。那知平素經綸志。竟作于今疹瘁恫。聞道恤家宸眷特。定應泉下泣孤忠。</text>
<title>輓詩金命基</title>,<text>天降靑雲器。當朝玉署儒。雄遷追可軼。郊島叱應奴。鼎鼐羹將定。杞瓜契忽孤。深嗟吾道厄。何忍兎毫濡。</text>
<title>輓詩金夏鈗</title>,<text>吾道將何托。儒林失此人。詞華誰與敵。經術更無倫。乍喜徵司馬。還悲哭伯淳。樑摧今日慟。一半爲昌辰。</text>
<title>輓詩三從兄宜河</title>,<text>惻惻長惻惻。欲說興一喟。憶君齠齡時。皎皎天資美。及至骨格成。確然堅操履。良玉蘊寶彩。淸氷絶點累。謙恭以執德。謹愼以持己。居家行誼著。孝友篤且至。宜蒙積善報。酷禍胡至此。惻惻還惻惻。緬昔先下淚。少時志于學。穎悟超凡類。貫穿古今書。探討天人邃。非若俗士輩。規規騰口耳。先君嘗許與。反覆談理義。至今遺札在。追思記一二。迨登聖明朝。望重靑雲士。經幄備顧問。臺閣掌風議。方期遠到器。一疾胡不起。惻惻更惻惻。呑聲慟何已。𪚥我一家親。況又居隣比。吉凶相眷顧。平生深所倚。追隨吐肝肺。一氣情何異。自謂衰老境。相依保終始。幽明此日別。孑孑將何恃。昔將先人蹟。托君冀闡示。遷延未卒業。奄忽長已矣。悲號竟莫及。余懷當何似。卽遠已有期。儀形將永閟。老病違臨穴。中心增恨愧。楚些歌一闋。凄咽不盡意。</text>
<title>輓詩門下三從姪後常</title>,<text>第一嶠南士。聲華聳搢紳。謙虛推德行。溫雅挹風神。爭賀湖堂選。還催屬纊辰。從今無考問。回首倍沾巾。</text>
<title>輓詩門下三從姪後章</title>,<text>詩禮傳家富。儒林雅望存。精神金出礦。氣味玉生溫。存歿關時運。哀榮渙聖恩。素車今日會。回首倍傷魂。</text>
<title>輓詩門下三從姪後章 其二</title>,<text>雁塔題名早。靑雲得路新。雄文推黼黻。邃學貫天人。未展需時用。還催入地辰。定知餘慶遠。諸子摠麒麟。</text>
<title>輓詩庶三從弟日祥</title>,<text>抉手分天漢。揚英步玉墀。升沈關世運。獻替瀝肝脾。聖主方加眷。皇天却不遺。日星留寶唾。千載盛名垂。</text>
<title>輓詩庶三從弟日祥 其二</title>,<text>泰運登良弼。恩綸起病軀。風雲當際會。館閣贊都兪。策命千人誦。文衡一代需。仙輧留不得。雪涕望淸都。</text>
<title>輓詩庶三從弟日祥 其三</title>,<text>舃奕詩書業。蒼茫禍福天。蘇仙生丙子。范老得經筵。紼翣三千里。聲名五十年。還堪慰冥漠。玉樹滿庭娟。</text>
<title>輓詩庶三從弟日祥 其四</title>,<text>積慶聯常棣。淸標映士流。誰敎一堂樂。幻作九原遊。往事蒼松岸。遺蹤白鷺洲。坐看滄海涸。長慟哭歸庥。</text>
