<title>畏賦</title>,<text>有獨觀處士。杜門端居。常若有畏。顧形而畏。顧影而畏。擧手動足。無一不畏。冲默先生造焉。問其所以。處士曰。堪輿之內。物孰無畏。戴角揷牙。翼翍足趡。蠕蠕蠢蠢。厥種繁熾。慳生嗇命。各讋非類。鳥畏鷹於天。魚畏獺於水。兔畏獹。狼畏兕。鹿脅于𤠾。蛇𢥠愯于豕。猛莫猛兮虎豹。遇狻猊而奔避。何玆類之孔多兮。羌難覼縷而備記。物固然矣。人亦有焉。莫尊者君。猶畏上天。祇栗齊肅。夙夜以虔。惟君惟臣。若堂陛然。由陛及地。窊崇亦懸。卑者畏高。後者畏先。揆尺計寸。莫不畏旃。胡世路之嶮嶬兮。紛理緖之倒顚。冠苴履兮在底。甈先鼎兮居前。跛驢踸踔兮將白蟻共軛。犨麋𥉺𥅧兮與子都同筵。下慢而凌上。佞近而踈賢。鑽皮之謗日熾。射影之毒遐羶。矧予瑣屑之微質兮。跡有衆之攸寰。彼巧我拙。我一彼千。踏地生梗。皆成畏途。苟縱驅而不懼兮。殆十步而九擠。懍乎乎。能不畏乎。吾將介立高蹈。背耦離徒。遊乎壙埌之墟。子以爲何如。冲默先生傲然憑几而笑曰。僕則異於是。上天之威。吾不畏矣。萬乘之貴。吾不畏矣。暴客攘臂。吾不畏矣。猛虎切齒。吾不畏矣。言未旣。處士愕然起曰。過矣。子之不自揆也。何談之容易哉。於皇上帝降監善惡。設或震怒。雷霆暴作。烈風間之。飛沙走石。盲海聾山。激薄忽霍。電刃所掣。遺光儵爚。劃若天裂。剨似地拆。擊六丁以增威。雖周成猶褫魄。皆失匕以罔圖。孰倚柱而自若。是上天之威赫赫也。子言無畏。何也。先生曰。守正不欺。則天不吾威。吾何畏于玆。處士曰。金床晃晃。幄座密勿。嚴更巡于徼道。羽林列於雙闕。參旗井鉞。出警入蹕。左憲臺兮凜鐵冠。右執法兮秉丹筆。肅肅詻詻。百辟咸秩。於是振雪霜於威怒。馳風雷於咄叱。一有不恪。族赤禍溢。是天子之威栗栗也。子亦無畏耶。先生曰。夫君尊臣卑。勢若冠屨。居下事上。趨蹌中矩。望則跽脚。拜則頓首。聞命益僂。當局善守。若此則君何威爲。臣何畏有。處士曰。若夫賁育之輩。怒而狼顧。一啑一㖃。風激雲騖。白日刺人。血流市路。餘威未渫。飛揚跋扈。目欲裂兮星逬。髮直衝兮棘竪。足踏虎兮截皮。手拉熊兮裂股。小項莊之劒舞。卑藺生之睨柱。此刺客之強暴也。子亦無畏耶。先生曰。唾面待乾。出胯俛就。虛心而行乎世。我不彼忤。彼何自怒哉。此亦無足畏也。處士曰。乳虎出穴。擇肉䑛血。淬牙磨爪。其聲鎗䶪。一嘯兮風生。一䂄兮電瞥。不翼而飛。萬里一輟。雖馮婦之善搏。亦神喪而氣奪。此猛虎之咆勃也。子其何如。先生曰。有挾有設。此不足愕也。處士曰。然則子之所畏。果何物乎。有乎無乎。先生曰。僕亦安得而無乎。僕之所畏。不在諸物。特關於己。俯頷戴鼻。中齟外哆。一闔一闢。維門之似。物入由是。聲出由是。誠不可不有。而亦不可不畏之地也。銘可鑑兮金緘口。詩可觀兮垣屬耳。一語一默。榮辱所自。食其以之而烹。伍被以之而死。禰衡以之而敗身。灌夫以之而棄市。是以。聖人不畏於人。唯畏於口。苟愼其口。於行世乎何有。今處士騁舌吐辭。鋒攢屑霏。談世路之嶮易。議人間之是非。誠辯則辯矣。奇而又奇。然口能覆身。言出禍隨。子以此求免於時。亦猶擊鼓而求亡者也。其何益於迅馳哉。僕竊笑處士聲其畏而實無有也。惡其禍而祇自招之。處士聞之。避席逡巡。聳然作貌曰。小子不肖。今聞先生之敎。曉然若披肓而見大曜也。</text>
<title>夢悲賦</title>,<text>有美王孫。蟬聯茂族。邈風流之可愛兮。顔又澤腴兮如玉。出擁高盖。入處華屋。舞如意兮碎珊瑚。曾何蔕兮心曲。後房蛾眉簪翠曳縠爛盈盈兮。更侍琤然珠佩之相觸。目倦乎華靡。耳慣乎絲竹。冬而至於凉。不知其凝嚴。夏而至於溫。不知其暑溽。又安知人生有羈窮困躓憂愁哀怨之屬哉。當春陽之旣舒兮。感芳華之蕩意。召賓友於華堂兮。玉爲簪兮珠爲履。酌芳醑兮行金鍾。莫不濡首而霑醉。焚綠桂兮繼頽光。尙歡樂之未已。倐春宵之易闌兮。落月窺窓兮嫵媚。忽體倦以神疲。遂頽然兮就寐。博山熏兮噴香炷。斗帳垂兮掩綺被。赤羽奮迅登扶桑兮。尙雷鳴而酣睡。於是怳然惚然夢遊乎廣漠之墟無人之地。四顧茫茫不見阡里。深江自波。灌木叢倚。野草少色。危石如墜。日掩掩兮沈紅。煙冥冥兮疊翠。猿哀哭兮相吊。衆鳥啾啾兮不止。慘然思家欲亟還兮。迷不知路何自。念嬪御兮安在。掩翠衫而拭淚。登崇阿以延佇兮。鬱千峯之邐迤。披蒙茸兮尋崎嶇。慮髬髵之攸庇。𢥠奔還以陟隴兮。墳纍纍兮錯峙。上有蹲狐與伏兔兮。紛侶集兮族戱。拂頽碑以俯窺兮。伊昔綺紈之公子。歌堂舞館屬何人兮。爲此一丘兮山之趾。富貴兮如浮。瓊華兮易悴。吊斯人以彷徨兮。益凄切以酸鼻。足累繭兮無攸歸。飢與渴兮交至。俄欠伸以忽寤兮。喜窓櫳之猶是。顧尙臥於一床。夫何爲此遐遊。以須臾之一夢。悟榮辱之相酬。王孫兮可以銘肌。永不忘貧賤羇離者之憂。</text>
<title>放蟬賦</title>,<text>彼黠者蛛。厥類繁滋。孰賦爾以機巧。養丸腹於網絲。有蟬見絓。其聲最悲。我不忍聞。放之使飛。傍有人兮誰氏子。仍詰予以致辭。惟兹二物。等蟲之微。跦於子何損。蟬於子何裨。惟蟬之活。乃蛛之飢。此雖德君。彼必冤之。孰謂子智。胡放此爲。予初矉額而不答。俄吐一言以釋疑。蛛之性貪。蟬之質淸。䂓飽之意難盈。吸露之腸何營。以貪汚而逼淸。所不忍於吾情。何吐緖之至纖。雖離婁猶不容晴。矧兹蟲之不慧。豈覘視之能精。將飛過而忽罥。翅拍拍以愈嬰。彼營營之靑蠅。紛逐臭而慕腥。蝶貪芳以輕狂。隨風上下而不停。雖見罹而何尤。原厥咎本乎有求。汝獨與物而無競。胡爲遭此拘囚。解爾之纏縛。囑汝以綢繆。遡喬林而好去。擇美蔭之淸幽。移不可屢兮。有此網蟲之窺窬。居不可久兮。螗蜋在後。以爾謀愼爾去就。然後無尤。</text>
<title>祖江賦 并序</title>,<text>浩浩江流。燭如涇水。漆色而泓。𢥠難俯視。湍又激而迅兮。豈瞿塘之足譬。控百川之奔會兮。若鼎湯之驚沸。蛟鰐呀呀以流涎。又安測毒龍之潛伏以伺。泝灘欲徑進兮。船如行而尙止。不夕而暝。不風而波。雪浪礧石以崩騰兮。若秦晉戰于彭衙。篙工狎翫靈胥兮。猶畏夫洄洑與盤渦。顧區區一瞥之所如。豈以其澎濞鬱怒兮成此邈遐。予旣被謫。遭此險流。孤舟兀以出沒兮。其將安適兮去悠悠。望平皐兮草暗。遡極浦兮煙愁。鳥鳴軋軋。猿哭啾啾。落日兮掩掩。黃雲兮浮浮。雖五馬之足榮兮。亮非吾之攸期。嗟此遐征。古豈無之。孟三宿而出晝兮。丘去魯兮遲遲。賈誼洛陽之才子兮。謫長沙之濕卑。聖賢尙爾。予復何悲。較昔人之未遇兮。吾又專城兮斗仰。纍纍。鵠山隱翳兮漸遠。望長安兮徒自疲。業已離兮上都兮。欣桂陽之伊邇。于以泊舟。于彼碕涘。誰其來迎。貿貿殘吏。紛綵幕兮葳蕤。爛紅旆兮旖旎。弭節兮山之椒。炬火照林兮鳥驚。以飛聊逍遙以散髮兮。風攪攪兮吹衣。江水駚而疾兮。予旣濟其何疑。行矣尙足樂兮。何必眷眷兮懷歸。出處不自謀兮。樂天知命兮先哲是希。</text>
<title>春望賦</title>,<text>欣麗日之方酣。聊登高以游目。穀雨始晴兮。濯濯樹容之新沐。遠水蕩漾。麴塵浮綠。鳩鳴拂羽。鸎集珍木。衆花敷兮錦幛張。雜以靑林兮。一何斑駮。草芊兮碧滋。牛布野兮散牧。女執筐兮採稚。桑援柔枝兮手如玉。俚歌相和。何譜何曲。行者坐者去者復者。感陽煕煕。其氣可掬。鬱予望之止玆。何區區而齪齪。有若丹禁日長。萬機多簡。感韶光之駘蕩。時登覽乎飛觀。羯鼓聲高。紅杏齊綻。望神州之麗景。宸歡洽兮玉觴滿。此則春望之富貴也。彼王孫與公子。結豪友以尋芳。後乘載妓。茜袂紅裳。隨所駐兮鋪筵。吹瑤管兮吸玉簧。望紅綠之如織。擡醉眼以倘佯。此則春望之奢華也。有美婦人兮守空閨。別宕子兮千里。恨音塵之迢遞。情搖搖其若水。望漆鷰之雙飛。倚雕櫳而流淚。此則春望之哀怨也。故人遠遊兮送將行。雨浥輕塵兮柳色靑。三疊歌闋。別馬嘶鳴。登崇丘兮望行色。煙花掩苒兮蕩淸。此則春望之別恨也。至若征夫邈寄乎關山。見邊草之再榮。逐客南遷乎湘水。望靑楓之冥冥。莫不翹首延佇。抱恨怦怦。此則春望之羈離也。吾知夫夏之望兮拘於蒸暑。秋專蕭瑟。冬苦凝閉。玆三者之偏兮。若昧變而一泥。唯此春望。隨物因勢。或望而和懌。或望而悲悷。或望而歌。或望而涕。各觸類以感人兮。紛萬端與千緖。若隴西子者何爲哉。醉而望也樂。醒而望也哀。窮而望則雲霧塞。達而望則天日開。可以喜則喜。可以悲則悲。誠能遇境沿機。與物推移。而不可以一揆測知者乎。</text>
<title>陶甖賦 幷序</title>,<text>我有小甖。非鍛非鑄。火與土以相𤎅。落埏埴而乃就。頸癭腹膰。觜侔笙味。譬之瓴則無耳。謂之甀則摦口。不磨而光。如漆之黝。何金皿之是珍。雖瓦器其不陋。適重輕以得宜。合提挈於一手。價甚賤而易求。雖破碎其曷咎。盛酒幾何。未盈一斗。滿輒斯罄。虛則復受。由陶熟而且精。故不淪而不漏。由旁通而不咽。能出納乎醇酎。由能出故不傾不覆。由能納故貯酒斯續。顧一生之攸盛。羌難算其幾斛。類君子之謙虛。秉恒德而不惑。嗟小人之徇財。昧斗筲之局促。以有涯之量。趁無窮之欲。積不知散。猶謂不足。小器易盈。顚沛是速。予置斯甖於座右。戒滿溢而自勖。庶揣分而循涯。儻全身而持祿。</text>
<title>呈張侍郞自牧一百韻</title>,<text>世家流慶遠。我丈稟靈殊。爽露凝瓊樹。寒氷映玉壺。名聲驚霹靂。胸臆貯江湖。門繼淸廉鎬。朝登質直酺。雪中松性古。天上桂枝孤。瑞夢曾徵鳳。明時敢憶鱸。馮唐方見遇。顔氏舊如愚。帝室誇三鏡。明堂寶六瑚。彤霄循北拱。蒼海聳南圖。演誥唐麻上。分儀漢蕝隅。沐芳承湛露。縱轡騖長衢。酒膽鍾星白。忠誠折檻朱。躪人才落落。好士樂愉愉。憶昔初投刺。相迎似合符。夤緣近美玉。想像置生蒭。投轄情何厚。含杯氣益麤。處囊容趙客。橫氣試齊巫。佳樹旌幢卓。名花錦繡敷。但欣靑眼眄。何倩翠眉姝。文抉曺劉髓。詞窮屈宋腴。芳醪斟石凍。異味雜山膚。門客三千忝。詩籌一百輸。瓮邊眠畢卓。堂上宿淳于。大冶鎔頑鑛。洪溟納細汙。再來增款密。歡笑益姁婾。極辯馳黃馬。遺篇詠白駒。枉聯東野句。頻倒伯倫觚。吟榻薰風散。歸程睌霧紆。醉誇攀學士。驕不避金吾。意已黃金重。情難白骨渝。雄詩三絶在。聖草十行俱。擬作家傳寶。唯懷鬼奪虞。靘粧欺友倩。絶辟倒嘉謨。荷重猶投李。酬卑合覆瓿。蹇予誠齷齪。賦命實崎嶇。寒谷生氷子。裒衣着腐儒。癡龍殊未辨。乾鼠謾相沽。醜質慙康瓠。銛鋒謝湛盧。北宮慙駕蓽。南郭望吹竽。闕里攀龍鳳。春官戰虎貙。一鳴方駭世。十影擬過都。左相曾邀飮。寧王許醉扶。玉顔羅密座。珍膳出豐廚。夜飮長侵曉。朝吟動及晡。牡丹園上醉。楊柳陌邊驅。晚落蟠泥困。那堪撫劒吁。道長猶恐泥。泉涸自難濡。絃絶何由續。墻頑肯可圬。同門皆振翮。唯我尙搶揄。故故容顔改。垂垂歲月徂。六身催倒亥。三足未留烏。心思如懸旆。功各劇守株。愁期千日醉。病廢四方餬。讒搆交相扇。行藏甚似拘。樊蠅頑不死。市虎動成誣。處處嗔投璧。人人慮竊鈇。嘲龍多蝘蜓。襲狗幾鼱鼩。鬱鬱同平子。申申愧女嬃。自啼無用血。渾斷苦吟鬚。奔走如郵吏。遷延似賈胡。杜園空費望。陶徑想應蕪。擬脫嬰身網。歸安曳尾塗。灌畦常搰搰。鼓缶樂嗚鳴。南去將經楚。東遊遂極吳。帶苓聱叟結。學圃小人須。船尾抄雲子。江頭種木奴。飮河盈鼴腹。跳井沒蛙跗。天地爲遊子。煙波作釣徒。飜思神聖代。何忍草萊逋。佩潔紉芳蕙。巢寒戀碧梧。操修憐汲直。夢想對高兪。身世煩窺鏡。生涯倦織絇。出言雖切切。廻眼例盱盱。竹實談雞鶩。椿年語蟪蛄。自嗟遭世晚。人道與時迂。雷雨初驚後。乾坤可滌無。死灰期復煽。病樹會重蘇。器識雖云淺。心䏏要欲刳。不才堪搦朽。高論孰噓枯。幸感賢知己。常稱一鄙夫。衣冠將飾越。脂粉強粧嫫。有玉深藏櫝。爲金好躍爐。波臣如得水。淵客豈無珠。曩阻摳衣禮。時方曳履趨。琴僧折簡召。笙客隔墻呼。話舊元無倦。論文亦頗娛。鼻墁逢匠石。背癢得麻姑。始末如深遇。麋損有薄軀。每承親昵昵。罄寫意區區。小隱何人到。端居十日踰。曉霞紅綺散。夜雪白氈鋪。冷火空頻撥。寒醅孰與𣂏。虛堂無客位。幽室學僧趺。忽憶參商別。潛悲楚越逾。仰風滋眷戀。回首亮踟躕。苦欠奉書鶴。欲爲趨藻鳧。試歸如會面。不敏敢逃誅。孟浪詞雖拙。公無笑囁嚅。</text>
<title>次韻尹司儀世儒見贈。坐上作。</title>,<text>三鳥報書晚。六龍驅日忙。淸都空縹緲。浮世謾彷徨。鄭野猶爭鹿。楊隣苦覓羊。一生愁幾斛。萬事淚千行。案有參同契。囊無不死方。自猶稱短李。人競笑顚張。瘦怯菱花照。愁貪竹葉香。醉鄕歸路坦。宦海怒濤狂。日月含杯外。風塵撫劒傍。世情渾閱盡。子意獨難忘。寢食雙形影。窮通一肺腸。五年同晝夜。四序共炎凉。君系生關尹。吾宗起伯陽。神交久已泯。末業復偏長。櫑具初來訪。塵巾掃未遑。出門看玉立。入室喜蘭芳。摛藻爭揮筆。乘酣不算觴。呼盧袁子服。飮酒阮生喪。傍客應相笑。中懷固叵量。籥窮今歲律。物挑好春光。佳節行將近。流年但可傷。人生行樂耳。相見醉千場。</text>
<title>吳德全東遊不來。以詩寄之。吳世才字德全。</title>,<text>海山東去路悠悠。一落天涯久倦遊。黃稻日肥鷄鶩喜。碧梧秋老鳳凰愁。煙波不返遊吳棹。雪月期浮訪剡舟。聖代未應終見棄。莫思垂白釣淸流。</text>
<title>江上偶吟</title>,<text>衮衮長江流向東。古今來往亦何窮。商船截破寒濤碧。漁笛吹殘落照紅。鷺格斗高菰岸上。鴈謀都寄稻畦中。嚴陵舊跡無人繼。終抱煙波作釣翁。</text>
<title>江南舊遊</title>,<text>結髮少年日。輕裝寄漢南。乘閑頻劇飮。遇勝輒窮探。水共魚相樂。花先蝶自貪。種荷看露嚲。愛月訴雲含。柳翫陶潛五。杯傾太白三。仙姝爭自媚。笑臉最憐𣢺。纖玉哀彈妙。流波注視媅。金釵嬌不整。羅袖弱難堪。縹帙披琴譜。紋楸鬪手談。鸎春詩思暢。鷄曉醉眠酣。久住民風熟。佳遊客意甘。江山無盡藏。聲色幾年耽。往事渾成夢。何時更理驂。湖州去何晚。杜牧得無慙。</text>
<title>寒食感子推事</title>,<text>衆鱗化雲雨。一蛇不與爭。未見恩波潤。反爲燥炭烹。綿山山上火。已忍焚人英。胡不放神燄。焚滅千載名。遂使後代人。聞名輒傷情。每至百五辰。萬屋禁煙生。不及炎岡日。一勺江水淸。</text>
<title>題晉秀才別墅 聚冠童隷肄業</title>,<text>龍山橫枕城西角。斗起奔來一峯綠。下有幽人數間屋。昂首神虬軒半腹。盛夏人人厭蒸溽。獨此淸凉如可掬。莫笑樊侯貪種木。滿園梓漆行可斵。春耕秋種富蔬蔌。榿木三年薪亦足。門前路細盤蛇曲。臺上石差頑豹伏。不出人間自幽獨。養性堪學龜藏六。雪色紙窓紅日燭。萬帙縹編宜可讀。白面學子魚聚族。橫經鼓篋此爲塾。唯恨園無水漱玉。未恊冠童春暮浴。晝地成河那可學。刺山出泉知有孰。安得長梯萬丈矗。直注天潢亘相續。</text>
<title>憶吳德全</title>,<text>心將萬里長雲遠。淚逐空庭密雨零。一別君來誰與語。眼中無復舊時靑。</text>
<title>贈覺禪老</title>,<text>高擲雲間鉢。輕浮海上杯。敲床二虎吼。呪鉢一龍來。水檻靑煙濕。風巖翠霧開。予非陶靖節。蓮社日遊陪。</text>
<title>秋送金先輩上第還鄕</title>,<text>射策登高第。騰裝返故鄕。春同鸎出谷。秋趁鴈隨陽。落日愁行色。孤煙慘別腸。明年會相見。好去莫霑裳。</text>
<title>詠筆管</title>,<text>憶爾抽碧玉。孤直挺寒林。風霜苦不死。反見鋒刃侵。誰將獨夫手。刳出比干心。爲汝欲雪憤。當書直言箴。</text>
<title>詠忘</title>,<text>世人皆忘我。四海一身孤。豈唯世忘我。兄弟亦忘予。今日婦忘我。明日吾忘吾。却後天地內。了無親與踈。</text>
<title>重遊北山 二首</title>,<text>俯仰頻驚歲屢更。十年猶是一書生。偶來古寺尋陳迹。却對高僧話舊情。半壁夕陽飛鳥影。滿山秋月冷猿聲。幽懷壹鬱殊難寫。時下中庭信步行。</text>
<title>重遊北山 二首 其二</title>,<text>得僅毫氂喪似崖。卜年檻籠困徘佪。如今逸鶴知誰繫。粗慰驚猿遲我廻。塵世舊顔風拂盡。煙溪新隱月迎來。山僧莫問還山意。寸草浮名安用哉。</text>
<title>龜山寺璨師方丈。十五夜翫月。以詩律輸君一百籌爲韻。予得律字。</title>,<text>夏春足雲霧。翫月未可必。秋初餘暑熱。秋晚過蕭瑟。獨是中秋中。凉不至凄慄。掃碧天更高。纖靄不侵軼。負此最宜辰。更無堪翫日。月亦若驕矜。踊躍凌空出。澄澄玉鏡圓。瀲瀲金波溢。請君倒觥船。淸景不可失。先眠罰固嚴。酒席豈無律。</text>
<title>次韻璨師</title>,<text>咄咄浮生隙駟馳。病於杯酒老於詩。誰將明鏡來相照。珠在皮膚自不知。</text>
<title>晚望</title>,<text>李杜嘲啾後。乾坤寂寞中。江山自閑暇。片月掛長空。</text>
<title>寓古 三首</title>,<text>禱天求聖人。天不雨孔氏。鑿地索賢人。地不湧顔子。聖賢骨已朽。有力未負致。奈何今之人。賤目唯貴耳。徒生靑史毛。糟粕例自嗜。不識今世士。亦有聖賢器。後來復視今。攀企亦如此。</text>
<title>寓古 三首 其二</title>,<text>吾觀萬物生。造化空自勤。徒生楚茨蔓。徒產荊棘繁。不使指佞草。延引榮其孫。遂令天下士。邪正久未分。</text>
<title>寓古 三首 其三</title>,<text>大禹理洪水。未平人心險。睚眦生狂瀾。萬人平地墊。</text>
<title>天壽寺門</title>,<text>連天草色碧煙翻。滿地梨花白雪繁。此是年年離別處。不因送客亦銷魂。</text>
<title>詠桐</title>,<text>漠漠陰成幄。飄飄葉散圭。本因高鳳植。空有衆禽栖。</text>
<title>梅花</title>,<text>庾嶺侵寒拆凍脣。不將紅粉損天眞。莫敎驚落羌兒笛。好待來隨驛使塵。帶雪更粧千點雪。先春偸作一番春。玉肌尙有淸香在。竊藥恒娥月裏身。</text>
<title>題九品寺</title>,<text>草暗工防路。苔頑不避門。松風夜響谷。山氣曉蒸軒。林菓猿搖落。巖泉鳥浴渾。居僧偏好事。贊導閱名園。</text>
<title>次韻梁校勘寒食日邀飮</title>,<text>杏花齊拆暮春晨。正是長安鬬卵辰。杯酒不知藏火日。醺醺猶遣暖加人。</text>
<title>望南家吟</title>,<text>南家富東家貧。南家歌舞東家哭。歌舞何最樂。賓客盈堂酒萬斛。哭聲何最悲。寒廚七日無煙綠。東家之子望南家。大嚼一聲如裂竹。君不見石將軍日擁紅粧醉金谷。不若首山餓夫淸名千古獨。</text>
<title>醉歌行。贈全履之</title>,<text>日無脛又無翼。胡爲劫劫飛走不少息。日來日去暮復朝。使我鬢髮如䬶顔如墨。吾欲東走扶桑看日上。西入濛汜觀日匿。日上時遮擁金烏拉翼墜。日匿處牽挽𦏁和使沈醉。是時日未行。留待𦏁和醒酒烏生翅。三百六十日三千。一百年作一千年。使我兩頰更赤雙鬢玄。日換美酒醉倒放顚狂。問君能有許多錢。</text>
<title>石竹花</title>,<text>節肖此君高。花開兒女𧰟。飄零不耐秋。爲竹能無濫。</text>
<title>柳怨長句 三首</title>,<text>露嚲煙低無恨思。絮狂絲亂不勝春。其如南北東西路。惱殺古今來往人。</text>
<title>柳怨長句 三首 其二</title>,<text>蘇娘宅畔宜相見。焬帝堤邊不忍看。自緣人意有分別。彼此春光揔一般。</text>
<title>柳怨長句 三首 其三</title>,<text>好事春風歲歲廻。無端吹綠柳條新。都門一見腸猶斷。何況情人折贈春。</text>
<title>李先輩陽下第東歸。以詩慰之。</title>,<text>君不見羿妻竊藥奔月裏。羿不得詰誰詰之。無奈先生筆有舌。嘲弄風月無休時。因笑仙娥盜壻物。忍背佳耦爲孤嫠。詩成乃被天所取。飛出月脇娥先窺。與君欲䆁憾。矯天之命不贈桂一枝。仙娥此罰天已斷。更待明年猶未遲。</text>
<title>次韻東皐子用杜牧韻。憶德全。</title>,<text>歸去追彭澤。佯狂憶翰林。一心山色古。雙鬢雪痕深。鸎日漫多思。鴈天空寄音。每逢詩酒會。誰與放高吟。</text>
<title>奇尙書林塘次古人韻</title>,<text>占斷千年地。新開一洞仙。池淸鋪淨練。笋逬走狂鞭。鸚鵡窺籠語。鴛鴦枕岸眠。炎光九十日。何日不秋天。</text>
<title>次韻崔老育才見寄</title>,<text>海村曾卜築。雙鬂雪飄然。擧白頻中聖。燒丹學上仙。床鋪蘄竹簟。琴弄岱絲絃。相憶數千里。蟾輪幾缺圓。</text>
<title>贈敏師</title>,<text>靑山萬里拄筇行。餘事能詩繼二淸。雙眼曉隨溪水碧。一身秋與嶺雲輕。繞床虎吼獰風散。入鉢龍蜿白氣生。本欲避人人自識。他年僧傳肯逃名。</text>
<title>七月七日雨</title>,<text>銀河杳杳碧霞外。天上神仙今夕會。龍梭聲斷夜機空。烏鵲橋邊促仙馭。相逢才說別離苦。還導明朝又難駐。雙行玉淚洒如泉。一陣金風吹作雨。廣寒仙女練帨涼。獨宿婆娑桂影傍。妬他靈匹一宵歡。深閉蟾宮不放光。赤龍下濕滑難騎。靑鳥低霑凝不飛。天方向曉汔可霽。恐染天孫雲錦衣。</text>
<title>醉中走筆。贈李淸卿。</title>,<text>去年園上落花叢。今年園上依舊紅。唯有去年花下人。今年花下白髮翁。花枝不減年年好。應笑年年人漸老。春風且暮又卷歸。愼勿對花還草草。我歌君舞足爲歡。人生行樂苦不早。顚狂不顧旁人欺。要使千鍾如電釂。君不見劉郞飮酒趁芳菲。解導風情敵年少。又不見東坡居士簪花老不羞。醉行扶路從人笑。古來得意只酒杯。莫辭對月傾金罍。榮華富貴一笑空。請看魏虎銅雀臺。</text>
<title>過延福亭</title>,<text>憶昔明皇遊幸日。龍舟錦纜髣江湖。勸歡仙妓廻眸笑。被酒詞臣倒腋扶。自古窮奢難遠馭。幾人懷舊發長吁。頽堤不見滄濤拍。複道渾成碧草蕪。羅綺飄將雲共散。笙歌換作鳥相呼。箇中殷鍳分明在。莫遣遺基掃地無。</text>
<title>夏日卽事 二首</title>,<text>簾幕深深樹影廻。幽人睡熟鼾成雷。日斜庭院無人到。唯有風扉自闔開。</text>
<title>夏日卽事 二首 其二</title>,<text>輕衫小簟臥風櫺。夢斷啼鸎三兩聲。密葉翳花春後在。薄雲漏日雨中明。</text>
<title>老巫篇 幷序</title>,<text>昔者巫咸神且奇。競懷椒糈相決疑。自從上天繼者誰。距今漠漠千百朞。肹彭眞禮抵謝羅。靈山路夐又難追。沅湘之間亦信鬼。荒淫譎詭尤可嗤。海東此風未掃除。女則爲覡男爲巫。自言至神降我軀。而我聞此笑且吁。如非穴中千歲鼠。當是林下九尾狐。東家之巫衆所惑。面皺鬢斑年五十。士女如雲屐滿戶。磨肩出門騈頸入。喉中細語如鳥聲。𠵘哰無緖緩復急。千言萬語幸一中。騃女癡男益敬奉。酸甘淡酒自飽腹。起躍騰身頭觸棟。緣木爲龕僅五尺。信口自導天帝釋。釋皇本在六天上。肯入汝屋處荒僻。丹靑滿壁盡神像。七元九曜以標額。星官本在九霄中。安能從汝居汝壁。死生禍福妄自推。其能試吾橫氣機。聚窮四方男女食。奪盡天下夫婦衣。我有利劒凜如水。幾廻欲往還復止。只因三尺法在耳。豈爲其神能我祟。東家之巫年迫暮。朝夕且死那能久。我今所念豈此爾。意欲盡逐滌民宇。君不見昔時鄴縣今河沈大巫使絶河伯娶。又不見今時咸尙書坐掃巫鬼。不使暫接虎。此翁逝後又寢興。醜鬼老貍爭復聚。敢賀朝廷有石畫。議逐群巫辭切直。暑名抗牘各自言。此豈臣利誠國益。聰明天子可其奏。朝未及暮如掃迹。爾曹若謂吾術神。變化怳惚應無垠。有聲何不鐍人聽。有形何不緘人盿。章丹陳朱猶謂幻。況復爾曹難隱身。携徒挈黨遠移徒。小臣爲國誠自喜。日游帝城便淸淨。瓦鼓喧聲無我耳。自念爲臣儻如此。誅流配貶固其理。我今幸是忘且晦。得接王京無我駭。凡百士子書諸紳。行身愼勿近淫怪。</text>
<title>戱友人病酒未起</title>,<text>我是老醫能診病。誰爲祟者必麴神。鵝黃五斗晨輕服。此藥傳從劉伯倫。</text>
<title>次韻惠文長老水多寺八詠 柏軒</title>,<text>高卓蒼幢拂半天。小軒人靜散濃煙。根盤不惜靑苔色。劈破團團上砌錢。</text>
<title>次韻惠文長老水多寺八詠 竹閣</title>,<text>過簷修玉兩三叢。敲戛聲高小閣風。忽悟靑靑眞法性。齊腰雪重立庭中。</text>
<title>次韻惠文長老水多寺八詠 石井</title>,<text>轆轤聲斷睡寒虬。石罅狂噴自在流。水性人心若無垢。不須憑仗月輪秋。</text>
<title>次韻惠文長老水多寺八詠 荷池</title>,<text>幽禽入水擘靑羅。微動方池擁蓋荷。欲識禪心元自淨。秋蓮濯濯出寒波。</text>
<title>次韻惠文長老水多寺八詠 盆池</title>,<text>湖池空有去來潮。打岸無端破寂寥。爭似淺淸盆底水。只栽蘆葦聽蕭蕭。</text>
<title>次韻惠文長老水多寺八詠 松徑</title>,<text>落葉紛紛掃去稀。一條縈屈接雲微。替人幸有蒼髥叟。禪老何煩送客歸。</text>
<title>次韻惠文長老水多寺八詠 南澗</title>,<text>潺湲界出翠巖根。閑裏奔忙靜裏喧。好在瑠璃澄碧色。歸來何日洗心煩。</text>
<title>次韻惠文長老水多寺八詠 西臺</title>,<text>擬窺弱水下崔嵬。却築凌雲萬丈臺。可笑東坡癡澁老。三山空說近東萊。</text>
<title>飮家園薔薇下。贈全履之。</title>,<text>去年方種花。得得君適至。兩手揮汙泥。對酌徑霑醉。今年花盛開。君又從何來。花於子獨厚。豈有前債哉。種日猶擧酒。況復繁開後。此酒君莫辭。此花不可負。</text>
<title>次韻尹學錄春曉醉眠 二首</title>,<text>三杯卯飮敵千藥。一枕春眠直萬金。莫遣黃鸎啼傍耳。夢魂方向玉樓尋。</text>
<title>次韻尹學錄春曉醉眠 二首 其二</title>,<text>睡鄕偏與醉鄕隣。兩地歸來只一身。九十日春都是夢。夢中還作夢中人。</text>
<title>訪足庵聆首座</title>,<text>一徑松陰訪足庵。曉風吹帽任欹簷。靑山繞屋雲生榻。碧樹低窓露滴簾。食罷仍傾霞液酒。醉餘還置水精鹽。此生何處開眉笑。贏得今朝四事兼。</text>
<title>聆公見和。復次韻答之。</title>,<text>占斷巖根結小庵。薜蘿緣壁掛茅簷。晚涼新月偏窺戶。夜靜淸風自卷簾。山味好烹龍耳菌。僧筵不用虎形鹽。茶談未罷還浮白。簫洒中間闌熳兼。</text>
<title>遊家君別業西郊草堂 二首</title>,<text>春風扇淑氣。朝日淸且美。駕言往西郊。塍壟錯如綺。土旣膏且腴。況復釃潭水。歲收畝千鍾。足可釀醇旨。何以度年華。日日花前醉。念此任胝手。意欲親耘耔。乘輿自忘還。岸幘聊徙倚。遠岫煙蒼茫。耀靈迫濛汜。月明返田廬。醉歌動隣里。快哉農家樂。歸田從此始。</text>
<title>遊家君別業西郊草堂 二首 其二</title>,<text>日高醉未起。簷鷰欺人飛。童僕方巾車。苦促南畝歸。起坐罷梳沐。長嘯出松扉。林深日未炤。草露猶未晞。徐行望淸川。決渠雨霏霏。田婦白葛裙。田夫綠麻衣。相携唱田隴。荷鋤如雲圍。勉哉趁菖杏。耕穫且莫違。</text>
<title>呈安和寺宗室王禪師</title>,<text>自慙冠帶人間客。來對煙霞物外身。惠遠不禁陶令飮。儼公聊與習之親。氷消玉硯浮蟾腹。酒溢金巵沒鳳脣。最感皇親容惡客。許敎狂醉露天眞。</text>
<title>復遊西郊草堂</title>,<text>初日映短霞。長風卷宿霧。四望喜新晴。傍林聊散步。造物固難料。陰雲忽紛布。電火掣金蛇。雷公屢馮怒。兒童報我來。入郭及未雨。我言天地內。浮生信如寓。彼此無眞宅。隨意且相住。何必戀洛塵。局促首歸路。換酒傾一壺。胸膈無細故。頽然臥前榮。萬木蒼煙暮。</text>
<title>聞江南賊起</title>,<text>自聞群犬吠高聲。匣劒無端白日鳴。闕下牽來應有士。官家何惜一長纓。</text>
<title>次韻金秀才懷英</title>,<text>壯士心懷未易論。一軒長嘯又黃昏。鼻端莫見成風手。眼底空餘泣玉痕。鬱氣蟠胸難自洩。狂言到吻可堪呑。靑山不鎖歸歟路。恨我窮途獨叫閽。</text>
<title>奇尙書退食齋八詠 幷引 退食齋</title>,<text>酷着林泉妨廟算。久纏簿領損天和。唯公別占風流地。朝退時時載酒過。</text>
<title>奇尙書退食齋八詠 幷引 靈泉洞</title>,<text>靈派來從石竇深。一條落井碎球琳。愛泉眞趣那輕說。賭得餘淸更洗心。</text>
<title>奇尙書退食齋八詠 幷引 滌暑亭</title>,<text>傍簷涼竹綠陰稠。繞座寒泉爽氣浮。每到三庚金伏日。此亭淸冷恰如秋。</text>
<title>奇尙書退食齋八詠 幷引 獨樂園</title>,<text>一泉寒水呼隣吸。滿榻淸風共客分。唯有名園靜中樂。不曾容易使人聞。</text>
<title>奇尙書退食齋八詠 幷引 燕默堂</title>,<text>一堂虛白映山明。隱几冥觀滌世情。谷鳥那能啼破寂。心空萬物本無聲。</text>
<title>奇尙書退食齋八詠 幷引 漣漪池</title>,<text>碧水無端滿曲池。新荷數朶漾漣漪。憑公莫憶江湖景。看取鴛鴦得意時。</text>
<title>奇尙書退食齋八詠 幷引 綠筠軒</title>,<text>萬樹前頭似一般。誰知歲暮獨凌寒。請公用意勤封槇。莫作花前舊眼看。</text>
<title>奇尙書退食齋八詠 幷引 大湖石</title>,<text>揚歷鴛行四十年。有時淸夢繞雲煙。從今莫起靑山想。天遣荊廬落眼前。</text>
<title>宿乾聖寺。贈堂頭。</title>,<text>一片禪心已冷灰。忘言何更說西來。我今免似雲巖老。彈指曾從百丈廻。</text>
<title>同文長老訪尹學錄世儒家。主人與文公次古人韻作詩。予亦次韻。</title>,<text>甲第深深竹擁階。衲衣縫掖一時來。尋春共向藏花塢。入夜聊停問月杯。美酒全勝呑絳雪。淸篇還似讀靑苔。歸途應費兒童手。拍笑山公倒載廻。</text>
<title>又和</title>,<text>三鉞門高未易階。多君不拒幅巾來。甕中有蟻催開閣。壁上無蛇穩送杯。七相古墳唯碧草。五侯舊宅謾蒼苔。請君對月莫辭飮。到海黃河不復廻。</text>
<title>醉書示文長老</title>,<text>一杯美酒如丹液。坐使衰顔作少年。若向新豐長醉倒。人間何日不神仙。</text>
<title>訪李允甫。次李君韻。</title>,<text>靑山猶似望松寥。卷箔從敎眼力勞。鍛柳已甘從叔夜。賦桐翻愧贈山濤。吟兼露葉寒螿苦。愁共陽崖白雪消。趁爾投閑須痛飮。碧雲他日一鴻高。</text>
<title>謝江南靜上人惠松扇十柄</title>,<text>製自心機妙。煙峯落翠虬。遙分萬壑籟。遣作一堂秋。紺碧綾紋細。斕斒玉柄脩。感恩何處驗。滿面汗渾收。</text>
<title>友人見和。復次韻。</title>,<text>携宜遮鬢鶴。搖訝動髥虬。團月何須夜。凉風不待秋。象牙卑石虎。鵲趐笑塗脩。但恐奪寒令。先敎暑氣收。</text>
<title>七月十日曉吟有感。示東皐子。</title>,<text>騷人故多感。一葉已驚秋。雖云餘熱在。向曉思重裘。昨日浴南澗。游泳如浮鷗。今朝見澗碧。尙憚臨淸流。時節日漸異。流年逝不留。明日非今日。黑頭將白頭。吾生如寄耳。百年行欲休。胡爲長首鼠。去就不早謀。而於方寸地。鬱此無窮愁。努力勖素志。唾手取公侯。不然反初服。力穡事田疇。歲釀百石酒。一生老糟丘。死作松下土。貴賤同一籌。</text>
<title>題咸校勘子眞子石硯 幷序</title>,<text>君不見虎昌貞女眞可怜。一登蒼巘望夫廻。夫竟不廻身漸槁。化爲頑石立崔嵬。聞導當時抱兒去。兒應驚入阿孃懷。苔侵土蝕喪素質。歲久羌難辨頸腮。一夜雷公忽劃裂。中有麽石眞嬰孩。津津尙有流乳痕。縠理瓊肌宜硯材。南人斵作蟾蜍樣。題封寄與謫仙才。謫仙不忍自秘蓄。輟贈芸閣文章魁。謫仙此意似難負。君欲剩報宜何哉。濡毫潑墨贈之詩。一篇一字眞瓊瑰。</text>
<title>謝友人送酒</title>,<text>邇來盃酒乾。是我一家旱。感子餉芳醪。快如時雨灌。</text>
<title>全朴兩生見和。復答之。</title>,<text>區區此一壺。僅若漑湯旱。誰能倒滄溟。向我燥脣灌。</text>
<title>送春吟</title>,<text>春向晚送將歸。杳杳悠悠適何處。不唯收拾花紅歸。兼取人顔渥丹去。明年春廻花復紅。丹面一緇誰借與。送春去春去忙。空對殘花頻洒涕。問春何去春不言。黃鸎似代春傳語。鸎聲可聞不可會。不若忘情倒芳醑。好去春風莫廻首。與人薄情誰似汝。</text>
<title>九日無聊有作</title>,<text>寒花依舊滿蘺黃。白露叢邊空嗅香。未把一杯酬勝景。重陽到我不重陽。</text>
<title>適意</title>,<text>獨坐自彈琴。獨飮頻擧酒。旣不負吾耳。又不負吾口。何須待知音。亦莫須飮友。適意則爲歡。此言吾必取。</text>
<title>園中聞蟬 二首</title>,<text>不敢傍高柳。恐驚枝上蟬。莫敎移別樹。好聽一聲全。</text>
<title>園中聞蟬 二首 其二</title>,<text>輕蛻草間遺。淸吟枝上嘒。聆音不見刑。綠葉深深翳。</text>
<title>月師方丈畫簇二詠 夾竹桃花</title>,<text>綠竹是君子。紅桃眞美姬。夭顔巧媚嫵。干此凜凜姿。此君孤節苦。爭肯爲爾移。暫時強攀附。能到雪霜隨。炎涼不相保。安用配君爲。</text>
<title>月師方丈畫簇二詠 蓼花白鷺</title>,<text>前灘富魚蝦。有意劈波入。見人忽驚起。蓼岸還飛集。翹頸待人歸。細雨毛衣濕。心猶在灘魚。人噵忘機立。</text>
<title>山中春雨</title>,<text>雨聲偏與睡相宜。一榻蕭蕭日暮時。無限人間有年喜。山僧獨詑菜苗滋。</text>
<title>春日同俠客遊</title>,<text>被酒行歌楊柳街。長安處處草萋迷。幽花泣露落未落。輕燕受風西復西。撩亂春情狂似絮。摧頽醉貌兀如泥。誰知白面酸寒客。偸傍香車看鬪鷄。</text>
<title>莫笞牛行</title>,<text>莫笞牛牛可憐。牛雖爾牛不必笞。牛於汝何負。乃反嗔牛爲。負重行萬里。代爾兩肩疲。喘舌耕甫田。使汝口腹滋。此尙供爾厚。爾復喜跨騎。橫笛汝自樂。牛倦行遲遲。行遲又益嗔。屢以捶鞭施。莫笞牛牛可憐。一朝牛死爾何資。牛童牛童爾苦癡。如非鐵牛安可支。</text>
<title>自北山入城</title>,<text>塵蹤無計寄雲煙。路出松門尙悵然。馬足漸移山漸遠。徐行不敢努加鞭。</text>
<title>路中。聞樓上棊聲。</title>,<text>隔簾人隱映。晴雹散紋枰。不問手高下。唯憐落子聲。</text>
<title>城北楊生林園賞花吟</title>,<text>年年花謝浪自悲。直待明年花發時。年年花發又虛度。粉汗紅萎悔可追。賴有城北楊君家。偶此偸眼窺名花。我初都無賞花意。物到無心益自嘉。因思昨夜夢蝶最輕狂。無奈花魂引我欲尋芳。藏葉羞顔風挽出。猶憐掩抑抵紅粧。君不見翰林工部醉死各何之。詩酒風流留付吾儕嬉。對花把酒且高歌。無情風雨不肯爲君留一枝。</text>
<title>後數日。復遊登石臺翫月。</title>,<text>翫月聞自古。古尙如此今何負。古人翫月付今人。今人不翫無奈與月忤。月忤不復照人來。我恐天地六合大昏瞽。與君置酒謀翫月。月若有喜撥出雲間。迺知明月精萬眼懸睛。光彩上射增光明。若無翫月眼。恐減昔時淸。憑君聽我翫月詞。酒盡添壺徹五更。</text>
<title>村家 三首</title>,<text>斷煙橫處響村舂。深巷無垣刺樹重。萬馬布山牛散野。望中渾是太平容。</text>
<title>村家 三首 其二</title>,<text>曉寒霜重織聲催。日暮煙昏樵唱廻。野老那知重九日。偶逢黃菊泛濃醅。</text>
<title>村家 三首 其三</title>,<text>山梨葉赤野桑黃。一路風廻間稻香。汲井聲中人響屐。柴門不鎖月鋪霜。</text>
<title>苦寒吟</title>,<text>吾非孔墨賢。胡爲突不黔兮席不暖。妻兒莫啼寒。吾欲東伐若木燒爲炭。炙遍吾家及四海。臘月長流汗。</text>
<title>奉寄張學士自牧，裵天院湍。兼簡足庵聆首座。幷序</title>,<text>春官張學士。煌煌紫鸞姿。雖紆綬若若。屢有尋僧期。裵公亦仙伯。昂藏玉山鶴。朝遊紫禁中。暮訪靑山郭。憶昨遇兩公。鐺脚笑談同。飄飄碧霞想。一念煙蘿中。六眼淚同垂。眷戀足庵師。期遊遠公室。共擧陶潛巵。何意事大謬。滯留失奔赴。北望苦悁悁。目與心俱注。有如方瞳仙。夢裏期遊天。當時喜諾唯。覺後空茫然。我性雖耽幽。於世不無求。身如衡陽鴈。未免稻粱謀。倒盡天河水。難洗胸中累。方趨懸箔門。謾挹生毛紙。遙知一方丈。鸞鳳雜龍象。談道亮汪洋。論文亦曠蕩。聆公支許流。高行夙所仰。別來蓂朔周。不見間何曠。今日又參差。未成林下訪。異時罰疏慢。甘受三百杖。</text>
<title>路中遇雪。行至安和寺呈幢師。三首</title>,<text>朔風號怒聳肩行。一路瑤塵一樣平。懶拂寒衫從滿袂。忽驚還作白衣生。</text>
<title>路中遇雪。行至安和寺呈幢師。三首 其二</title>,<text>巾頭髣髴簪花色。履下彭鏗踏玉聲。畫得漁蓑已陳品。欲看新樣故徐行。</text>
<title>路中遇雪。行至安和寺呈幢師。三首 其三</title>,<text>一送春歸未挽廻。至今悵望抱餘哀。天公惜我殷勤意。故遣狂花律外開。</text>
<title>宗室王司空縉宮中有作。奉呈。</title>,<text>戚里唯公愛客偏。名園甲第揔神仙。勻鋪綵毯疑無地。聳起瓊樓便是天。紅紬佳人渾擁座。紫衣中使屢傳宣。九重恩典加千戶。一日歡場擲萬錢。放鴨小池貪水景。藏花寒月奪春權。狂生不是應劉輩。頻玷東阿錦繡筵。</text>
<title>興王寺。見李內翰眉叟子年可十二。通詩書。又能屬文。使之賦詩。嘆賞不已。以贈之。</title>,<text>片雲紺髮覆額新。雙電光寒猛射人。彭公鑒識眞天眼。撫頂云是天猉獜。一編新詩風雨快。萬丈雄氣江海隘。鳳子鸞雛有異毛。瑤泉玉水無凡派。何必王家珠樹三。乃翁生君靑出藍。殷勤寄謝李眉叟。不如還與阿戎談。</text>
<title>訪聆首座。夜臥方丈。次聆公韻。二首</title>,<text>石徑縈紆得得過。蹋泥抆雪訪僧家。風寒古殿箏聲咽。月白空庭塔影斜。南郭几前聞地籟。毗耶衣上脫天花。夜深正好同成夢。我亦年來黜睡蛇。</text>
<title>訪聆首座。夜臥方丈。次聆公韻。二首 其二</title>,<text>足庵高寄碧巖根。銀葉燒香夜閉門。不用蓮花空作漏。飢飡困臥是朝昏。</text>
<title>呈柳承宣 二首○予於門下登進士</title>,<text>一樹門前李。逢春喜漸暄。有心承雨露。莫謂久無言。</text>
<title>呈柳承宣 二首○予於門下登進士 其二</title>,<text>出谷鸎猶在。低徊漸下喬。禁林期託柳。願借一長條。</text>
<title>東明王篇 幷序</title>,<text>元氣判𣳎渾。天皇地皇氏。十三十一頭。體貌多奇異。其餘聖帝王。亦備載經史。女節感大星。乃生大昊摯。女樞生顓頊。亦感瑤光暐。伏羲制牲犧。燧人始鑽燧。生蓂高帝祥。雨粟神農瑞。靑天女媧補。洪水大禹理。黃帝將升天。胡髥龍自至。太古淳朴時。靈聖難備記。後世漸澆漓。風俗例汰侈。聖人間或生。神迹少所示。漢神雀三年。孟夏斗立巳。海東解慕漱。眞是天之子。初從空中下。身乘五龍軌。從者百餘人。騎鵠紛襂襹。淸樂動鏘洋。彩雲浮旖旎。自古受命君。何是非天賜。白日下靑冥。從昔所未視。朝居人世中。暮反天宮裡。吾聞於古人。蒼穹之去地。二億萬八千。七百八十里。梯棧躡難升。羽翮飛易瘁。朝夕恣升降。此理復何爾。城北有靑河。河伯三女美。長曰柳花。擘出鴨頭波。往遊熊心涘。鏘琅佩玉鳴。綽約顔花媚。初疑漢皐濱。復想洛水沚。王因出獵見。目送頗留意。玆非悅紛華。誠急生繼嗣。三女見君來。入水尋相避。擬將作宮殿。潛候同來戱。馬撾一畫地。銅室欻然峙。錦席鋪絢明。金罇置淳旨。蹁躚果自入。對酌還徑醉。王時出橫遮。驚走僅顚躓。長女曰柳花。是爲王所止。河伯大怒嗔。遣使急且駛。告云渠何人。乃敢放輕肆。報云天帝子。高族請相累。指天降龍馭。徑到海宮邃。河伯乃謂王。婚姻是大事。媒贄有通法。胡奈得自恣。君是上帝胤。神變請可試。漣漪碧波中。河伯化作鯉。王尋變爲獺。立捕不待跬。又復生兩翼。翩然化爲雉。王又化神鷹。摶擊何大鷙。彼爲鹿而走。我爲豺而趡。河伯知有神。置酒相燕喜。伺醉載革輿。幷置女於輢。意令與其女。天上同騰轡。其車未出水。酒醒忽驚起。取女黃金釵。刺革從竅出。獨乘赤霄上。寂寞不廻騎。河伯責厥女。挽吻三尺弛。乃貶優渤中。唯與婢僕二。漁師觀波中。奇獸行𩣚騃。乃告王金蛙。鐵網投湀湀。引得坐石女。姿貌甚堪畏。唇長不能言。三截乃啓齒。王知慕漱妃。仍以別宮置。懷日生朱蒙。是歲歲在癸。骨表諒最奇。啼聲亦甚偉。初生卵如升。觀者皆驚悸。王以爲不祥。此豈人之類。置之馬牧中。群馬皆不履。棄之深山中。百獸皆擁衛。母姑擧而養。經月言語始。自言蠅噆目。臥不能安睡。母爲作弓矢。其弓不虛掎。年至漸長大。才能日漸備。扶余王太子。其心生妬忌。乃言朱蒙者。此必非常士。若不早自圖。其患誠未已。王令往牧馬。欲以試厥志。自思天之孫。廝牧良可恥。捫心常竊導。吾生不如死。意將往南土。立國立城市。爲緣慈母在。離別誠未易。其母聞此言。潸然抆淸淚。汝幸勿爲念。我亦常痛痞。士之涉長途。須必憑騄駬。相將往馬閑。卽以長鞭捶。群馬皆突走。一馬騂色斐。跳過二丈欄。始覺是駿驥。潛以針刺舌。酸痛不受飼。不日形甚癯。却與駑駘似。爾後王巡觀。予馬此卽是。得之始抽針。日夜屢加餧。暗結三賢友。其人共多智。南行至淹滯。欲渡無舟艤。秉策指彼蒼。慨然發長喟。天孫河伯甥。避難至於此。哀哀孤子心。天地其忍棄。操弓打河水。魚鼈騈首尾。屹然成橋梯。始乃得渡矣。俄爾追兵至。上橋橋旋圮。雙鳩含麥飛。來作神母使。形勝開王都。山川鬱㠑巋。自坐茀蕝上。略定君臣位。咄哉沸流王。何奈不自揆。苦矜仙人後。未識帝孫貴。徒欲爲附庸。出語不愼葸。未中畫鹿臍。驚我倒玉指。來觀鼓角變。不敢稱我器。來觀屋柱故。咋舌還自愧。東明西狩時。偶獲雪色麂。倒懸蟹原上。敢自呪而謂。天不雨沸流。漂沒其都鄙。我固不汝放。汝可助我懫。鹿鳴聲甚哀。上徹天之耳。霖雨注七日。霈若傾淮泗。松讓甚憂懼。沿流謾橫葦。士民競來攀。流汗相𥈭眙。東明卽以鞭。畫水水停沸。松讓擧國降。是後莫予訾。玄雲羃鶻嶺。不見山邐迤。有人數千許。斵木聲髣髴。王曰天爲我。築城於其趾。忽然雲霧散。宮闕高㠥嵬。在位十九年。升天不下莅。俶儻有奇節。元子曰類利。得劒繼父位。塞盆止人詈。我性本質木。性不喜奇詭。初看東明事。疑幻又疑鬼。徐徐漸相涉。變化難擬議。況是直筆文。一字無虛字。神哉又神哉。萬世之所韙。因思草創君。非聖卽何以。劉媼息大澤。遇神於夢寐。雷電塞晦暝。蛟龍盤怪傀。因之卽有娠。乃生聖劉季。是惟赤帝子。其興多殊祚。世祖始生時。滿室光炳煒。自應赤伏符。掃除黃巾僞。自古帝王興。徵瑞紛蔚蔚。未嗣多怠荒。共絶先王祀。乃知守成君。集蓼戒小毖。守位以寬仁。化民由禮義。永永傳子孫。御國多年紀。</text>
<title>草堂三詠 素琴</title>,<text>天籟初無聲。散作萬竅鳴。孤桐本自靜。假物成摐琤。我愛素琴上。一曲流水淸。不要知音聞。不忌俗耳聽。只爲寫我情。聊弄一再行。曲終又靜默。敻與古意冥。</text>
<title>草堂三詠 素屛</title>,<text>君看五侯家。黃金柱北斗。墻壁煥丹靑。土木衣錦繡。坐張百寶屛。仙鬼互馳驟。那憂氷谷寒。只詑銅山富。百年歸山丘。等是一丘土。我有一素屛。展作寢前友。素月炤我容。白雲落我首。翻思天地間。此身亦假受。求眞了無眞。一物非我有。</text>
<title>草堂三詠 竹夫人</title>,<text>竹本丈夫比。亮非兒女隣。胡爲作寢具。强名曰夫人。搘我肩股穩。入我衾裯親。雖無擧案眉。幸作專房身。無脚奔相如。無言諫伯倫。靜然最宜我。何必西施嚬。</text>
<title>自吳郞中世文家。訪廣明寺文長老。次韻文公。</title>,<text>偶尋吳質宅。頻擧謫仙杯。露重楓初染。霜深菊自開。忽辭犀首飮。爲訪鳥巢來。晚色猿啼送。秋聲鴈挽廻。詞腸擒錦繡。談舌吐風雷。可怪高僧室。猶呼麴秀才。</text>
<title>一日不飮戱作</title>,<text>君不見昔時周大常。一年三百五十九日齋而淸。又不見今時李春卿。閱歲一萬八十日。今日幸而醒。莫作大常妻。一窺怒犯齋。莫作春卿婦。醉倒不與偕。彼淸我狂雖或異。於婦均是生不諧。不如却作梁鴻妻。不恥布裙與荊釵。賢相敵歡有餘。擧案與眉齊。</text>
<title>病起。謝友人携酒見訪。</title>,<text>新沐南軒髮未晞。喜聞剝啄扣雙扉。學空終欲歸兜率。求死何須應少微。掉覺舌猶三寸在。撫憐腰始一圍非。飮中無復弓蛇誤。羽爵那辭信手飛。</text>
<title>天壽寺偶書廻文 二首</title>,<text>深庵夜寂靜談玄。冷篆香殘斷穗煙。心似月淸肌似鶴。愔愔入妙養天全。</text>
<title>天壽寺偶書廻文 二首 其二</title>,<text>秋雲斷影寒凝榻。夜雨殘聲暗滴簷。幽枕一燈靑灺落。夢酣空檻半垂簾。</text>
<title>畫鯉魚行 鄭得恭所畫</title>,<text>衆魚局促無伎倆。衆工下筆頗相類。鯉魚變化多神奇。非有神筆描難似。跳越深江飛越山。鐵兜鍪首虬翼齒。雷騰電躍那能致。獨有琴高控入水。一千餘斤或靑文。三十六鱗皆黑誌。鄭君胸中江海寬。養得神魚數百尾。一掃鮫綃僅十幅。玄駒赤驥雜黃雉。眼旁出力有硬意。髣髴中藏篆乙字。我恐桃花浪拍天。去入龍門燒尾歘飛起。</text>
<title>訪外院可上人。用壁上古人韻。</title>,<text>方丈蕭然古樹邊。一龕燈火一爐煙。老僧日用何須問。客至淸談客去眠。</text>
<title>群蟲詠 八首蟾</title>,<text>痱磊形可憎。爬行亦澁。群蟲且莫輕。解向月宮入。</text>
<title>群蟲詠 八首 其二蛙</title>,<text>無怒亦無瞋。皤然長逬腹。兩部爾莫誇。人將焚牡菊。</text>
<title>群蟲詠 八首 其三鼠</title>,<text>眼如劈豆角。伺暗狂蹂蹈。任爾穿我墉。滔滔皆大盜。</text>
<title>群蟲詠 八首 其四蝸</title>,<text>見人頻縮角。有屋解藏身。莫敎蠻觸戰。千里血成津。</text>
<title>群蟲詠 八首 其五蟻</title>,<text>穴竅珠中度。隨輪磨上奔。誰知槐樹下。別占一乾坤。</text>
<title>群蟲詠 八首 其六蛛</title>,<text>緣簷懸縠網。罥壁作錢窠。好趁穿針日。來栖乞巧瓜。</text>
<title>群蟲詠 八首 其七蠅</title>,<text>疾爾誤鳴鷄。畏爾點白玉。驅之又不去。宜見王思逐。</text>
<title>群蟲詠 八首 其八蠶</title>,<text>吐絲工騁巧。作繭反逢煎。似黠還似癡。吾於汝獨憐。</text>
<title>遊天和寺飮茶。用東坡詩韻。</title>,<text>一笻穿破綠苔錢。驚起溪邊彩鴨眠。賴有點茶三昧手。半甌雪液洗煩煎。</text>
<title>又用東坡詩韻</title>,<text>道人愛深居。隱几形似木。靜坐不出門。有如凍鼈縮。跫然聞足音。一笑響空谷。玆遊豈偶然。宿債負幽獨。</text>
<title>留醉閔判官光孝家。主人乞詩。走筆贈之。</title>,<text>白雲居士今已衰。羞逐長安輕薄兒。浪效揚雄草太玄。無人載酒肯相隨。朅來偶訪先生家。剝剝扣戶烏巾斜。主人一笑生春温。頑冬十月堪開花。十分美醞傾如泗。蘸甲杯心撥浮蟻。霞明日色正鎔紅。雨霽山光如滴翠。握手論心淚洒袍。人生一世何大勞。作賦我嫌無狗監。得官君恨猶馬曹。同是人間薄遊客。相逢曷不浮大白。酒酣四顧心飛揚。天地六合爲之窄。忽呼侍婢鋪蠻牋。請我快放詩中顚。塡胸壯憤吐乃已。因之留贈狂歌篇。</text>
<title>代人書寢屛四時詞 春日</title>,<text>柳撚金絲颺曉風。一雙閑燕語玲瓏。美人睡起心煩悶。皓腕擎花吸露紅。</text>
<title>代人書寢屛四時詞 夏日</title>,<text>銀蒜垂簾白日長。烏紗半岸洒風凉。碧筩傳酒猶嫌熱。敲破盤氷嚼玉漿。</text>
<title>代人書寢屛四時詞 秋日</title>,<text>騎省初驚見二毛。西風一夜碧天高。夢魂盡處山重疊。月苦霜寒斷鴈號。</text>
<title>代人書寢屛四時詞 冬日</title>,<text>淅瀝風輕雪驟飄。王孫不憚捻鸞簫。綺筵熏暖猶敎摺。不用剛添獸炭燒。</text>
<title>寒食日待人不至</title>,<text>百五佳辰人不來。鞦韆影外夕陽廻。杏餳麥酪渾閒事。只對梨花飮一杯。</text>
<title>草堂詠雨 二首</title>,<text>洒空初似飄絲細。緣霤還如掛索脩。頃刻庭前波瀲灎。兒童聚葉學浮舟。</text>
<title>草堂詠雨 二首 其二</title>,<text>風狂紙障濕。地潤土墻崩。硯滴何須涸。簷端送臂承。</text>
<title>開國寺池上作</title>,<text>尋僧散步樹陰中。遇勝留連曲沼東。點水蜻蜓綃翼綠。浴波鸂䳵繡毛紅。仙人掌重蓮承露。宮女腰輕柳帶風。出戱游魚休避去。蹲池不必是漁翁。</text>
<title>賀奇樞密入相</title>,<text>聞公拜相倍欣然。且爲朝家賀得賢。內署直來黃閣密。新堤行處白沙連。玄成作鏡君心正。傅說調羹衆口便。草芥孤生偏踊躍。更磨頑鈍望陶甄。</text>
<title>呈崔秘監詵</title>,<text>閱世渾如夢。勞生亦劇擔。形慙南郭木。身髣少陵楠。一擧非雄鵠。三眠已老蠶。薄遊甘得得。高視謾耽耽。馬種徒空北。鵬圖敢跂南。家思靈運佛。生樂啓期男。酒味愁偏識。人情老漸諳。今朝逢舊友。終日倚高酣。鳳穴毛新好。蝸廬訪可慙。醉看紅蜃筆。出逐紫鸞驂。破袖懷毛紙。高門殿玉簪。蘭誇庭下秀。珠媚掌中貪。蒹倚怜他玉。靑深愧我藍。孰驚王粲至。空與阿戎談。酒席初廻燭。霜盤細剖柑。貧雖氷子冷。言作蜜翁甘。說古誠無恧。論今亦頗參。談天終八八。入道後三三。漸及觥籌簇。還忙席丈函。遲明如一謁。文字更相耽。</text>
<title>重憶吳德全</title>,<text>不見吳季重。于今四五年。欲飛身欠翼。相憶眼成泉。</text>
<title>得南人所餉鐵瓶試茶</title>,<text>猛火服悍鐵。刳作此頑硬。喙長鶴仰顧。腹脹蛙怒逬。柄似蛇尾曲。項如鳧頸癭。窪却小口甀。安於長脚鼎。我無文園才。徒得文園病。唯思喚酪奴。已止中酒聖。雖無揚江水。幸有建溪茗。試呼平頭僕。敲汲寒氷井。塼爐手自煎。夜閣燈火炯。初如喉聲哽。漸作笙韻永。三昧手已熟。七勒味何並。持此足爲樂。胡用日酩酊。</text>
<title>六無奈何</title>,<text>無奈綠楊何。依依傍杏花。伴旗搖酒店。妬舞拂倡家。雨後難勝嚲。風前自任斜。趁春如未賞。時節急蹉跎。</text>
<title>六無奈何 其二</title>,<text>無奈芳草何。王孫怨未過。踏歌偏感慨。鬪戱競喧譁。翠毯兼煙暖。靑裙夾道斜。趁春如未賞。何處詑繁華。</text>
<title>六無奈何 其三</title>,<text>無奈紅杏何。芳園惱意多。露葩堆淚血。日萼損顔酡。今日花盈樹。明朝子滿柯。趁春如未賞。抱恨可從他。</text>
<title>六無奈何 其四</title>,<text>無奈紅桃何。嫣然竹外斜。滿枝繁洒血。映樹自蒸霞。影拂尋仙路。香分擇婿車。趁春如未賞。風雨落泥沙。</text>
<title>六無奈何 其五</title>,<text>無奈李花何。空庭拆雪葩。最憐同姓木。還有去年花。綠葉初相映。瓊姿恰倍加。趁春如未賞。樂事向誰誇。</text>
<title>六無奈何 其六</title>,<text>無奈櫻桃何。那堪着地多。無情鸎擺落。有信蝶來過。細葉微藏蔕。繁花逬壓柯。趁春如未賞。零落謾長嗟。</text>
<title>梁閣校見和。復用前韻。</title>,<text>無奈綠楊何。狂風舞亂花。翠煙南北路。落日兩三家。密葉藏鸎暗。柔條掠馬斜。趁春如未賞。衰鬢已蹉跎。</text>
<title>梁閣校見和。復用前韻。 其二</title>,<text>無奈芳草何。流年恰恰過。生池吟宛轉。藉地醉喧譁。細露漙漙滴。輕風獵獵斜。趁春如未賞。寂寞老京華。</text>
<title>梁閣校見和。復用前韻。 其三</title>,<text>無奈紅杏何。夕陽凝恨多。嬌含芳意釅。偸學醉腮酡。欲使花專樹。應遲子滿柯。趁春如未賞。造物亦嫌他。</text>
<title>梁閣校見和。復用前韻。 其四</title>,<text>無奈紅桃何。門前映柳斜。路迷金谷障。天失赤城霞。舞妓簪雲䯻。遊人走鈿車。趁春如未賞。芳臉易埋沙。</text>
<title>梁閣校見和。復用前韻。 其五</title>,<text>無奈李花何。輕盈綴軟葩。誰留千片雪。變作十分花。爲愛玉顔𧰟。更無紅粉加。趁春如未賞。年少那時誇。</text>
<title>梁閣校見和。復用前韻。 其六</title>,<text>無奈櫻桃何。濃香特地多。盈枝幸未落。載酒有誰過。舞蝶貪芳蘂。流鸎撲翠柯。趁春如未賞。廻首謾含嗟。</text>
<title>次韻梁閣校。和潘閬春遊篇。長短一依潘體。</title>,<text>二月𧰟陽天。獨遊心悠然。飛花逐風舞。飄落阿那邊。靑絲弄江柳。碧繡看野田。貪芳久未返。細露濕濃煙。朱顔能幾時。一去不復還。長天萬古碧。日月悠悠懸。王孫不至空春草。春草無情春自老。由來樂事喜相違。辜負芳時風景好。東來西去作浮雲。天地騰騰六尺身。帝城信美亦難住。素衣無奈化風塵。君不見陳宮月依舊白。三閣繁華已陳迹。後庭不見玉樹色。又不見汴河水至今流。人心徒自恨。柳色豈解愁。榮華富貴不須待。五侯七相亦安在。景公虛哭牛山中。莊靈不死公何代。破除萬事酒有功。安得醉臥中山中。月光鬼谷未訪嵩。付與人間任轉蓬。一樽何惜與君同。空山馬鬣昔王公。南柯一夢已無蹤。菖蒲未掃雪霜鬢。泥土忍埋龍虎雄。興來長嘯座生風。壯氣擘出胸懷中。猿臂將軍便不封。龍翔吏部空老翁。天宮鎖門雲雨濛。夜叉守閽兮不爲通。又聞轟磕震鼓走雷公。霹靂掣火落半空。十七星跨漢爲閣道望不得窮。不使盧同上天斬得蝦蟇精。及月輪纔滿。怪物復生。未知熒惑何權。太白何功。天已喪厥眼。天道何由行。使闒茸瓦釜雷鳴。使君子黃鍾無聲。使嫫母蘭澤襲馨。使西施柳眉嚬靑。天若不喪眼。屈，賈胡爲兮枯其形。天若不喪眼。李，杜胡爲兮沮其情。歸去來乎相携鶴背客。共到鼇頭瀛母臺。恣商羊秘籙受丁寧。更升碧落配星辰。羽林兵仗嚴天軍。莫學桃源苦避秦。漁人踏我淸溪渾。莫學峩事思邈。多生坐殺蝱蟲群。唯願一入紫微門。奉謁玄元太上君。一吹橐籥鼓和氣。下使萬人飮醰粹。煕煕有如天酒酣。兀兀渾似衢樽醉。洗盡痟癢入融怡。立作太古羲軒時。有志莫遂是兒子。人生安用丈夫爲。</text>
<title>鸎溪草堂偶題</title>,<text>焚香道案讀黃庭。竟日無人扣竹扃。千首詩中驕富貴。一張琴上養襟靈。龍山曉霧濃於雨。鵠嶺宵熢遠似星。醉夢欲回殘月白。坐看松影落寒廳。</text>
<title>次韻同年文員外題甘露寺</title>,<text>聞君往遊碧山中。手弄寒溪月盈掬。欲將好句償淸債。暫伴霜猿留翠麓。故應詩韻轉淸越。獨和松風響空谷。沙頭鷺立屛中雙。竹外鶴閑圖上六。遠帆一片暮何之。過我天涯送鴈目。白雲斷處霽光浮。眉岫連妍煙抹綠。忽憶子猷遊剡溪。緬懷魏萬尋王屋。雪眉老僧胡眼碧。一榻蒲團留客宿。幽泉冷冷入耳淸。洗却從來箏笛俗。歸來瀉作瑤琴聲。云是新翻流水曲。至今夢繞煙江淸。逸想飄然無迫束。衣冠尙有巢由心。散人那數松江陸。</text>
<title>暮春江上。送人後有感。六言。</title>,<text>暮春去送人歸。滿目傷心芳草。扁舟他日歸來。爲報長年三老。</text>
<title>暮春江上。送人後有感。六言。 其二</title>,<text>煙水渺瀰千里。心如狂絮亂飛。何況落花時節。送人能不依依。</text>
<title>暮春江上。送人後有感。六言。 其三</title>,<text>殘霞映日流紅。遠水兼天鬪碧。江頭柳無限絲。未解絆留歸客。</text>
<title>寒食</title>,<text>龍騰騈脅君。蛇死焚骸士。冷食慰其魂。九泉蒙底利。</text>
<title>飛花</title>,<text>滿空搖蕩千千片。飛落長安幾許家。若也黏他紅茜袖。風流稱汝得爲花。</text>
<title>遊北山</title>,<text>重峯複嶺翠磨空。路入招提一線通。信步從敎巾墊雨。閑吟不覺笠欹風。山花染出燕脂爛。野燒橫來漢幟紅。三尺樵童吹葦笛。太平都在此聲中。</text>
<title>明日將還。用古人韻。書壁上示主人。</title>,<text>挽袖留云切。趨塵意不同。雖然微雨濕。猶有敗天公。</text>
<title>次韻尹國博威見予詩文。以詩寄之。其序目予爲謫仙。予拒之。</title>,<text>目我天仙徒慰耳。勉粧嫫母豈成妍。逢人輒必言皆爾。不亦多哉李謫仙。</text>
<title>次韻文長老路上相逢口占</title>,<text>無官無寺兩閑人。路上相逢撫掌頻。撫掌意深誰會得。夕陽無語立街塵。</text>
<title>題畫虎</title>,<text>已是非眞態。猶存可怕威。小雀畏死鷂。斯言其亦幾。</text>
<title>奇尙書宅。賦美人鸚鵡。</title>,<text>粲彼能言鳥。誇於解語花。與君來貴宅。受嬖孰爲多。</text>
<title>鸚鵡最善導客來。公又令賦之。</title>,<text>語語尙堪聽。玲瓏豈不明。知公偏喜士。最善客來聲。</text>
<title>矮松</title>,<text>爲草希芝蘭。爲鳥慕鸞凰。憐汝矮且小。意若大而長。雖生瓦縫間。尙學松蒼蒼。若更觀爾性。當須待嚴霜。</text>
<title>無官嘆</title>,<text>常無官常無官。四方餬口非所歡。圖免居閑日遣難。噫噫人生一世賦命何酸寒。</text>
<title>食朱李</title>,<text>殷玉爛盈盤。一呑已可厭。猶忌整冠嫌。敢懷鑽核念。</text>
<title>金筯表直</title>,<text>重價那能賭一賢。合將金筯表心堅。豈惟當食猶憂國。畫作謀籌不借前。</text>
<title>荔支</title>,<text>玉乳氷漿味尙新。星飛馹騎走風塵。却因咫尺三千里。添得紅顔一笑春。</text>
<title>風流陣</title>,<text>禁掖庭深闢鬪場。錦衾霞被散濃香。明皇謾有風流陣。未禦胡雛犯上陽。</text>
<title>木芍藥</title>,<text>香露低霑炤夜車。一枝輕拂曉風斜。禁園桃李渾無色。獨敵宮中解語花。</text>
<title>步輦召學士</title>,<text>步輦迎來玉帝家。從敎秋雨瀉如河。六街泥濘知多少。未汚花甎學士靴。</text>
<title>辟寒犀</title>,<text>羅綺香熏暖似春。君王猶愛辟寒珍。人間臘雪盈三尺。白屋那無凍死民。</text>
<title>月宮</title>,<text>橫空一杖作銀橋。行趁氷宮度碧霄。欲向玉妃誇舞態。細看仙袂雪飄颻。</text>
<title>金牌斷酒</title>,<text>開元天子計何踈。准勑扶持孕禍軀。正是護成銛觜日。朝臣爭肯害胡雛。</text>
<title>羯鼓</title>,<text>高樓春曉響如雷。催却微紅杏拆開。一代繁華雲雨散。牙床玉索委塵埃。</text>
<title>金籠蟋蟀</title>,<text>蟋蟀偏宜砌底聽。金籠那有別般鳴。風流漏洩人間世。偸作宮中一枕聲。</text>
<title>美人呵筆</title>,<text>丹口何須用意呵。君恩纔煦暖先加。謫仙才思春葩艶。却對紅顔一倍多。</text>
<title>七寶山</title>,<text>談經漢殿惟重席。落筆龍門只奪袍。爭及開元張學士。獨升七寶玉山高。</text>
<title>爇鬚</title>,<text>世情漸薄似秋雲。兄弟猶爲行路人。一見唐皇爇鬚事。臨書不覺淚霑巾。</text>
<title>義竹</title>,<text>帝性怡怡篤友于。天心感應合如符。故敎義竹生蒙密。何異相承棣萼跗。</text>
<title>戴竿舞</title>,<text>此樓當日邇英奇。玉色曾無乙夜疲。胡奈今朝陳百戱。大娘頭上戴孩兒。</text>
<title>木瓦</title>,<text>彫成木瓦費何如。虛葺人家竟未居。不是韋公被豪奪。天敎虢國理韋廬。</text>
<title>楊妃吹玉笛</title>,<text>春風深院沒人知。皓腕閑將玉笛吹。竊向寧王非細事。可憐君意未終移。</text>
<title>龍腦蟬</title>,<text>龍腦奇香帝屬嬪。胡雛何事得爲珍。漁陽犯順君知否。都爲楊妃暗許親。</text>
<title>嚴公界</title>,<text>君王號令劇雷馳。一震無人不失匙。何事反卑京兆尹。慇懃呼却一安之。</text>
<title>記事珠</title>,<text>燕公遺闕想應無。記事猶憑一紺珠。底事後來居位者。錮聦塗眼故昏愚。</text>
<title>截鐙留鞭</title>,<text>良牧臨民似母慈。一方如仰乳霑滋。留鞭截鐙猶爲淺。孃去兒留得不悲。</text>
<title>花妖</title>,<text>芍藥紅黃朝暮態。楊妃媚嫵百千姿。明皇獨識花妖在。愛却人妖自不知。</text>
<title>綠衣使者</title>,<text>秦帝宮松傳口實。衛公祿鶴喪人心。唐皇不見分明鑑。又爵喃喃巧舌禽。</text>
<title>醒醉草</title>,<text>興慶池南紫草繁。淸香撲鼻似蘭蓀。莫言此草能醒酒。未解君王色醉昏。</text>
<title>綉鳧鈒舟</title>,<text>玉蓮花底沸湯流。紅綉爲鳧更鈒舟。只是驪山無汴水。未成千里錦帆遊。</text>
<title>燭奴</title>,<text>身是親王富貴俱。合陳珠翠日歌呼。宮中豈乏僮千指。費盡龍檀作燭奴。</text>
<title>剪髮</title>,<text>極愛翻生拂意間。故將侵語屢掁干。勑還外第妃何恨。一朶烏雲足市歡。</text>
<title>紅汗</title>,<text>弱質難堪夏日遲。玉顔霑汗滴燕脂。那知一點紅桃色。却是香羅濺血期。</text>
<title>金函</title>,<text>開元幾致大平期。揔爲虛懷納諫詞。若置金函長鑒戒。翠華爭肯幸峨嵋。</text>
<title>富窟</title>,<text>王郞富窟眞奢僭。鄧氏銅山敢抗當。惟有一端堪採處。箇中兼置禮賢堂。</text>
<title>寵姐隔障歌</title>,<text>嬌鸎歌翳柳陰深。不見金衣聽玉音。謾抱平生餘恨去。寧王空惱謫仙心。</text>
<title>念奴</title>,<text>帝意方專眷玉環。尙知嬌艶念奴顔。若均寵倖分人謗。老羯何名敢作艱。</text>
<title>消恨花</title>,<text>趁日窮歡擁色嬌。時平莫慮泰山搖。心頭有底些些恨。却倚妖花欲自銷。</text>
<title>舞馬</title>,<text>猒見宮腰束素回。更敎驕馬巧徘徊。三層榻上跳呈技。舞破唐家始下來。</text>
<title>雪衣娘</title>,<text>美人鸚鵡略相同。偏受宮妃眷愛豐。鷙鳥掠殘先有讖。玉顔隨斃虜塵中。</text>
<title>送妃子</title>,<text>軍情洶洶固難違。忍遣紅顔正掩暉。豈以大唐天子貴。勢窮莫庇一宮妃。</text>
<title>雨淋鈴</title>,<text>棧道崎嶇雨潦俱。此時猶念玉妃姝。殷勤自製霖鈴曲。觱篥時憑張野狐。</text>
<title>凝碧池</title>,<text>禁池淸浪涴胡塵。獨有王郞自慘神。慷慨題詩眞有膽。賊中寧欠解文人。</text>
<title>金粟環</title>,<text>國破楊妃一笑姿。鑾輿播越是因誰。不曾懲創當時事。更對遺環雪泣悲。</text>
<title>望月臺</title>,<text>良辰樂事喜參差。虛築高臺指後期。唯有年年秋夜月。一輪依舊掛天涯。</text>
<title>爲祿山起第</title>,<text>胡奴反相帝曾知。斥去猶遲更寵爲。眼孔已容天下大。區區第宅若爲支。</text>
<title>落妃池</title>,<text>太眞雖本出峩𪚥。玉輦巡遊豈所期。一旦行宮西入蜀。忍看當日落飛池。</text>
<title>夢遊大眞院</title>,<text>縹緲煙霞紫翠重。仙童導入大眞宮。依俙一見嚴粧面。淸夢驚來若墮空。</text>
<title>卜居鸎溪。偶書草堂閑適。兼敍兩家來往之樂。贈西隣梁閣校。</title>,<text>鸎溪來卜宅。鵠嶺正當軒。老檜森南巷。靑松覆小垣。桑麻饒野壟。籬落似山村。窓對禪宮塔。樓臨酒店門。傍桃栽翠竹。剪棘護芳蓀。漸作顚茶陸。甘爲學圃樊。沈酣消日月。曠坦老乾坤。壞壁頑苔合。空庭旅草繁。亂書千卷裏。便腹一身尊。篋有蠅頭字。竿懸犢鼻褌。多君心倜儻。許我日攀援。半脫烏紗帽。頻斟白玉樽。語闌明月側。棋罷碧山昏。灌藥常同井。移瓜欲共園。詞場誇攫虎。琴曲弄離鵾。箔外風微颺。簷前日正暄。鸎調啼柳舌。蝶雪戀花冤。來往君何憚。猶堪避世喧。</text>
<title>梁公見和。復用前韻。</title>,<text>有誰過小巷。無分賦高軒。笋逬工穿壁。蘿縈似護垣。淸於委羽洞。幽勝浣花村。潘岳三桃苑。陶潛五柳門。婦親金鼎水。兒媚繡襦蓀。自揖登山謝。淨欺種梓樊。身居懸磬室。心坦大輿坤。帶雨殘花落。隨風舞絮繁。病諳詩魄減。醉覺麴神尊。喜辦騷人佩。休誇鼓吏褌。林塘能幾樂。歲月苦難援。麤食忘兼味。酸醅堂上樽。煙濃鸎樹濕。霞散鶩天昏。廬岳慵投社。山陽只灌園。賈生空忌鵩。宋玉謾悲鵾。小閣宜春景。輕衫稱晝暄。良辰須共飮。芳草莫敎冤。更好東窓下。圍棋屛俗喧。</text>
<title>李讐校見和。復次韻答之。</title>,<text>寂寞開三經。安排置一軒。平生甘滌器。小隱笑踰垣。醜婢形如獠。癡奴語帶村。賢非居鄭圃。思逸嘯蘇門。小砌風敲竹。芳畦露裛蓀。廢興看草卉。身世寄丘樊。北閣斜衝道。南山走裂坤。牛桃葩始綻。鷰麥葉初繁。任達人多笑。傳停鬼不尊。王家空有壁。范婦久無褌。玉樹如叨倚。靑松誓共援。急廻飛雀弁。同醉沸蛆樽。晚景煙花亂。春天霧雨昏。偸閑眠小榻。乘興繞芳園。巷柳聞啼鳥。庭沙見舞鵾。鍛爐頑叔夜。嗜酒老陳暄。尙憶揮斤手。空餘泣玉冤。爲君方掃地。相訪莫嬚喧。</text>
<title>謝人惠扇 二首</title>,<text>交情淡若水。團扇皎如霜。不夜月長滿。先秋風自凉。</text>
<title>謝人惠扇 二首 其二</title>,<text>君心眞似氷。相對洗煩鬱。更贈一襟秋。留爲雙手月。</text>
<title>梁文家芍藥盛開。梁君請詩爲賦之。</title>,<text>百花開了靜掃空。萬眼渾無一片紅。西隣詩家赤芍藥。活𧰟明冶溫香濃。紅肌花疊爛如蒸。碧股叢低弱不勝。偸裁赤城晚霞灎。奪下碧落朝日昇。鮮葩倒垂露密蘂。點綴金粟排紅燈。乃知造物蓄意慳。留此窈窕仙姝顔。欲將餘巧動新賞。故待春歸芳意闌。滴露洗新猩血釅。微風吹側鶴頭丹。我疑王母朝漢皇。殿前拆破雲錦囊。又疑火帝下閶闔。祝融仙隊拖裠裳。西施玉骨埋泥塵。卷却人問一餉春。芳魂散漫自難收。直作妖花還媚人。故應婀娜嬌無力。猶帶吳宮醺醉色。高唐虛役巫峽夢。楚國枉有陽城惑。可忍相看不殢腸。嫣然向客偏輕盈。白日勺開嬌解笑。黃昏微斂靜含情。梁公好事人所誇。請我試作看花歌。頑桃俗杏粗可狀。我才豈合賦名花。況今落魄情興淺。白也筆老奈花何。謝公曾詠中書階。韓子又歌司馬家。嗟渠妖態生何晚。未使此輩煩吟哦。玉樽浮蟻儻呼斟。掀出風情更一吟。</text>
<title>北山雜題 九首</title>,<text>得道已無事。經律亦蹄筌。我不作羯麻。山僧且安眠。</text>
<title>北山雜題 九首 其二</title>,<text>巖僧不浪出。溪鳥自閑飛。日暮松間霧。霏霏欲濕衣。</text>
<title>北山雜題 九首 其三</title>,<text>夢廻山月落。吟久野雲歸。松石今朝是。風塵昨日非。</text>
<title>北山雜題 九首 其四</title>,<text>岸幘倚靑松。拂琴掃白石。落瀑截翠微。寒峯界危碧。</text>
<title>北山雜題 九首 其五</title>,<text>我是忘機人。萬物視一類。山鳥殊未知。見我忽驚起。</text>
<title>北山雜題 九首 其六</title>,<text>無心白駒詩。寓意黑蝶賦。讀罷南華篇。山中日亭午。</text>
<title>北山雜題 九首 其七</title>,<text>山花發幽谷。欲報山中春。何曾管開落。多是定中人。</text>
<title>北山雜題 九首 其八</title>,<text>客榻靜無聊。幽人睡正濃。未聞呼勝力。驚起一聲鍾。</text>
<title>北山雜題 九首 其九</title>,<text>山人不出山。古徑荒苔沒。應恐紅塵人。欺我綠蘿月。</text>
<title>次韻吳東閣世文呈誥院諸學士三百韻詩 幷序</title>,<text>東都古樂國。宮殿有遺基。靑史窺陳迹。淳風記昔時。晉江初渡馬。周洛始鑽龜。渤海環爲沼。扶桑繚作籬。千年開際會。累聖享雍煕。肇制宮懸樂。初陳蕝纂儀。儉勤師大夏。荒怪黜因墀。國士登韓信。朝臣重孔戣。恩榮同雨霈。號令劇雷馳。冠帶風雲盛。謳歌日月遲。誰成平子賦。堪賭孟堅辭。經野當星紀。擾甿循土宜。乾坤歸黍籥。造化入爐槌。嚼鑯忠臣膽。聯珠墨客詩。魚鱗卿相宅。螭首帝王碑。大學迎三老。鴻臚受四夷。樓暗巢鳳閣。官認紀龍司。翼翼呀雙闕。泱泱闢大池。仙眞留異迹。賢聖揭宏規。犬首侔東岱。蛟川倣左伊。茹連多衆彥。石畫秘深惟。鸑鷟爭騈翼。驊騮競接綏。珥蟬皆貴胄。批鳳亦淸姿。覆被應欺豹。牽裾或慕毗。遒文誇絶壁。神略較靈蓍。仁範笙篁雅。弘儒黼黻披。辭淸長笛嘏。意逸幅巾咨。競躡班聯緊。誰辭政事埤。孤雲金馬客。東海玉林枝。射策鳴中國。馳聲震四陲。高芬繁肹蠁。遺韻遠委蛇。世欲終炎漢。賢多匿默台。寰區歸統壹。古國產英奇。夫子尤鍾秀。淸時特挺姿。九經偏嗜易。三寶最先慈。制作平呑脁。哇淫一掃摛。早騰千里足。曾備四時皮。鯁正李和鼎。風流袁孝尼。詩高成七步。孝過問三笞。白玉元難汚。懸衡豈易欺。骨淸雙鶴髓。文麗水蠶絲。後學螟蛉化。諸儒鳥雀隨。濯纓承異睠。頮面奏新詞。抗志曾高峭。低顔肯哫訾。自珍紉佩蕙。難掩脫囊錐。步緯該金樻。精神撿玉匙。句吳玄系遠。大伯素風垂。海內唯方朔。關東獨魯丕。短編嘲踸踔。古篆辨蠉蚑。師道肩韓愈。時名揖庾羲。再乘東去馹。三駕北征轙。壯觀誇幽薊。高遊繼虢郿。薤盂初作守。薏苡孰興疑。理叶人歌政。徵期帝受釐。土風猶帶羯。邊俗例如羆。靑犢何勞剪。羶戎尙可縻。威聲加絶塞。忠信質靈祇。巨鼈那游井。飛龍旋躍陂。才英登陸厥。文翰委微之。銀漏聲霑滴。花甎影陸離。制詞書繭紙。宣饌飫瓊糜。微毒遭蜂蠆。多言任鷾鴯。卷舒懷伯玉。著述慕崔琦。吾道寧終否。斯文要復施。閑居雖效岳。古事必咨岐。貶斥名彌著。陵兢志莫禔。果承申命密。更荷渥光熹。風翼幾垂退。蘭筋又見羈。聲詩皆有寓。國病尙堪理。妙藝標三絶。淸修去八疵。文章兼飾吏。正直合膺禧。薄宦拘繩墨。公才稱鼎。雪霜侵鬢髮。江海吼䏏脾。家有生塵甑。門多擊䡺輜。儒功文塚在。忠膽劒鋒知。已結蕭公綬。猶垂董氏帷。淸歡陪柏殿。慶日趁天祺。御筆登遷拜。朝儀省闕遺。天威纔咫尺。雨澤洽霑滋。傴僂端容止。矜莊愼唾洟。自稱居祿隱。還笑著書癡。忽受言綸降。光承使節持。虎鞍揮電策。鼉鼓舊雷椎。代郡麾驍騎。幷州選壯兒。菈林據狒猬。擿漻䍡鯤鮞。旨味宜春酒。寒羞大谷梨。土聞生䱯鰼。時記韻鶊鸝。命服雖披紫。儒冠不改緇。鳳觴纖手奉。龍管絳脣吹。畫戟森庭陛。香風徹道歧。年祥占格澤。軍事驗觜觿。雉堞連秦塞。虹橋矗楚圯。射堋時或峙。妓樂日相追。春水浮鸂𪚥。淸沙立鷺鷥。芳園開荳蔻。露架拆酴醾。怪石𨻵如癭。盤松曲似䟸。列城行攬轡。虎衛凜交鈹。映日旗羆䟴。隨風弁鵲玻。仙倡馳白象。介士騁蒼騅。鮮水觀滮。源山歷險巇。騰身捫去鶴。游目送翩鵻。戱索高連漢。驚毬逬越壝。時淸唯燕喜。訟息好遊嬉。摶虎專詞賦。成鳧鬪奕棋。雪兒歌律句。玉女獻琛褵。已分親羅綺。從敎惹粉脂。使星還入漢。猗竹佇瞻淇。紈扇中捐棄。金刀莫贈貽。朝廷踈敬叔。權貴忌桓彝。直道甘三黜。長謠發五噫。怨尤心豈敢。賢達古如斯。一室耽閑適。高門笑伺窺。白頭傭作尉。絳帳樂爲師。久欠石渠講。何如衢室諮。解嘲聊自慰。答難亦云罷。樂可忘憂止。歌何歎已而。一生窮到骨。萬事笑持頤。月樹空驚鵲。雷天尙伏螭。去非陶靖節。罷異夏侯孜。令弟仙驂遠。君家玉樹虧。我曾同意氣。才豈角雄雌。孔戶窺彌奧。曺墻入愈罙。碧雲何獨趙。明月不須隋。共怯當鋒刃。其能搖𢧕鍦。辭堪驅宋玉。意欲剪王伾。逝矣乘風久。嗟哉斲堊誰。見詩增感慨。懷舊自悽𪚥。獨洒長康淚。猶思德秀眉。唯公承鷟薦。當世作駰僖。莫便隨麋鹿。須期戴鵔鸃。流光憐分寸。外物視銖錙。相訪曾交臂。淸吟自撚髭。慚將栖薈羽。仰觸刺天鬐。主喜迎王粲。予深慕賈逵。幽居誇釣濮。奇迹說遊㶟。恰有淸風襲。元無素議玼。橫彈翻見中。貧病却難醫。莫歎辰安在。端知德不衰。那隨鳧唼藻。會與鳳含蕤。京兆眞瑚璉。王郞愧桷榱。坦懷無畛域。深識剖毫釐。千首詩張祐。三都賦左思。一鳴登鷺序。新沐振蟬緌。豈但校天祿。猶堪羈谷蠡。曩陪淸廟寢。肅奉紫壇祠。摩扢陳三俎。擩燔辨六齍。磑磑芳已積。鬻鬻意逾祗。桂酒淸如潑。山罍滿不欹。腹褰張猛𥲤。角握省豐犧。夙夜唯供職。蒸嘗但潔粢。栗齋循典祀。譎詭黜淫魑。卉汩臚精信。綏將降福禠。須知暮召偃。誰肯夜呼祈。拜相應看字。移官早夢尸。賢猶凌向戍。事豈聞陳寅。景行高山仰。長材大廈施。接人多款款。友直亦偲偲。劇郡尋煩敝。歸程遠問𡤯。軺䡕行轞轞。騂驈走駓駓。木末爭猿捷。峯頭趁鳥奞。鷺濤奔瀇瀁。鼇岫杳㟪𡿔。繞浦煙村暗。沿溪石棧逶。卸鞍遊散誕。援筆舞瀏漓。渴飮寒泉液。疑含凍醴澌。幽禽窺睥睨。走獸奮髬髵。繃絡攀蘿薜。橚槮過柞桵。下車開郡閣。擁劒課邊陴。童戱猶馴雉。軍蒐競獻貔。卦分畦块圠。星散屋逶迤。廨館堪方軌。賓筵擬履齊。錢釭明爍爍。竿衽轉僛僛。銀鏤凝蓴菜。金鱗泛黍酏。豐廚炮鵽鷃。珍膳味鮫鯔。軒嚳看如虱。陳隋笑若蚳。酷憐唯宋𧰟。射遞盡吳姬。蜀郡民歌袴。金陵妓奉匜。好山高赤石。奇貨富朱提。簿領長堆案。朝衣少襯椸。恩能懷密老。威已懾王姨。已罷割雞手。還栖傾鳳椅。輕裝廻沃轡。新服拂凉絺。歷閱溪山勝。都忘道里疲。魂勞懸貝闕。耳想聽龍篪。尙欲徵三穗。方圖戴九𤪌。歸來戢羽翮。俯仰改騮驪。舊列薪猶積。孤忠石不移。端居長隱几。淸夢尙乘軧。書圃誰爲伴。仁隣孰與比。一錢當不蓄。萬卷本何裨。幅被勝狐貉。盤蔬當鮧。攄懷唯酩酊。知命敢嗚戱。冠櫑初投謁。門墻不見麾。惘然迷界限。怳未測津涯。霜若碧天遠。露寒殷葉萎。夕陽嗟暮矣。凉夜問何其。扼腕俱相笑。論情頗自悲。草堂初飮水。塵釜晚燃萁。避謗雖緘口。逢時必壯頄。威儀誠棣棣。闒茸謾嘻嘻。我愛榮陽秀。才如巴郡貲。栢臺彈吏懦。肺石活民羸。已歷三關塞。曾駈九折阺。䟽書應脫腕。草檄僅生眡。灊縣嘗觀霍。琅邪亦渡濰。歲行臨尾次。王事赴乾維。朅入龍灣鎭。行侵鴨綠湄。軍容看仡仡。胡眼笑睢睢。左衽猶旁午。中心尙忸怩。家皆藏劒槊。人罕用鎡錤。始使生榛地。渾爲聚笠甾。蝥弧欺考叔。鯨賦壯崔倕。飛輓勞何憚。澄淸志不隳。芳晨開宴衎。哀曲感孀嫠。吟共毛中令。遊煩筆下邳。何須行劫劫。暫可息騤騤。江上停歸旆。舟中命別巵。岫眉晴脈脈。波練靜漪漪。過鴈飛驚棹。潛龜伏負坻。霧濃迷遠島。水落見空汦。草色連迢遞。湖光接渺瀰。林猑聲嗝。沙鳥羽襂襹。錦碎叉紅鯉。萍浮釣白魾。華筵鋪玳瑁。寶杓送鸕鷀。坐到三竿日。狂傾一石甀。昔何榮赫煽。今反退嚘咿。公輩皆如此。皇天亦似私。嗟予生薄命。浪迹幾多朞。仙李徒攀託。蘧廬暫寓羈。自猶慙蹇短。誰忍飾顴𩔆。陋愧如鄶。名知似斗箕。頃逃雲水窟。高避網羅危。燠室經寒候。涼臺禦暑曦。傍墻培棗栗。匝地種桑桋。玉羽馴他鶴。莎鞦射却鶅。弄琴彈淥水。琢句覓淸琪。綠竹環階砌。靑松蔭梠㮰。剝苔新廢井。墾土理荒菑。穴伏梢麕子。山僵蹂虎屍。幽栖難奈久。出試見他辴。更欲依諸葛。何妨薦費褘。但聞天子聖。唯重巨儒耆。剪拂徒勞爾。駑頑亮若兹。無緣離釣築。何計脫蓬茨。玉蘊常藏櫝。珠潜敢潤碕。生涯何落魄。心事好參差。賈島驢恒跨。桓公馬未騎。篆沙羅鳥雀。網戶對蛛蜘。何羨燕尊隗。何期宋賞耏。京塵工化素。世路劇彎崎。自笑詩千紙。難償市一劑。韶聲忘嗜味。商頌莫憂飢。愛酒緡錢盡。無薪牡木炊。靑春𪚥𪚥𪚥。白日避陰葵。紙帳唯愁裂。荷衣不用紕。看書雙眼損。多病一身㾨。渴把柸濡口。行將杖拄肢。逍遙高漆吏。伏竄吊湘纍。路置桃椎屩。庭無貢禹綦。人雖譏放曠。我本恥嚅㖇。觸地生矛戟。渾身帶蒺䔧。數間初卜宅。一褐自安卑。稚子呼麤糲。山妻欠羃䍦。常關孫敬戶。如在冶長縲。憶昨尋三老。移時遣百罹。陽春嘉唱郢。繢綵譬遊濉。附翼方欣覿。揚眉各自怡。繞園芟草莽。掃地剪榛椔。林菓高難摘。池鱗俯可麗。餦餭何讓窡。臛臇不辭攲。愛客皆任昉。推賢盡宋畸。張溪題弱柳。潘圃詫芳荽。颺綠還憐蒜。抽黃始見蓶。已移三色李。將種九光芝。石井絙繩索。山齋峙柱榰。盃籌三百計。斗酒十千釃。代奏醙兼醑。交斟酎雜醨。濡毫懷化墨。嘗荈定州瓷。已許來函杖。何曾怒擧欙。幽情高谷口。遠目極峩𪚥。古木蒼苔澁。高楸碧葛虆。岸巾同踞石。蠟屐更升岯。盥漱臨泉氿。徘徊拂樹㯅。林深餘宿靄。洞密聚曾颸。幸共傾千日。何嗟對九疑。幽香尋杜若。俗嗜屛餳飴。要極歡情耳。何拘末禮爲。乍如魚得水。退作鳥黏黐。夜臥唯莞葦。朝飧只蕨藄。緖言難接耳。思淚謾成眵。飢鼠空窺案。寒鷄已上塒。厲風嚴朔漠。反炤指崦嵫。久欲成勦體。唯憂被詅嗤。潛心彌眑眑。索句益孳孳。未復同君樂。那堪使我疧。濮陽超世尙。履道結茅期。出處知誰與。攀援獨我推。飮將同綠蟻。食亦共蹲鴟。耽學期便腹。評詩到擘肌。洪爐容利鈍。明鏡納姸媸。獸傅重箋狛。蟲篇細問雖。師傅尊孟喜。兄事擬僧彌。强自呈蕪拙。多慙側曄猗。</text>
<title>夢玉甁 幷序</title>,<text>夢中得玉甁。綠瑩光鑒地。扣之鏗有聲。緻潤宜貯水。剩將添硯波。快作詩千紙。神物喜幻化。天工好兒戱。脗然翻閉口。不受一滴泚。有如仙石開。罅縫流靑髓。須臾復堅合。不許人容指。混沌得七竅。七日乃見死。怒風號衆穴。萬擾從此起。鑽瓠憂屈轂。穿珠厄夫子。凡物貴其全。刳鑿反爲累。形全與神全。要問漆園吏。</text>
<title>次韻東皐子還古雪中見訪</title>,<text>量珠聞錢塘。積金見郿塢。富貴如浮雲。一散了如掃。唯有醉中心。日月所不老。我家酒如河。觥船堪一棹。莫詞秉燭遊。且限千鍾釂。</text>
<title>悼小女</title>,<text>小女面如雪。聦慧難具說。二齡已能言。圓於鸚鵡舌。三歲似恥人。遊不越門闑。今年方四齡。頗能學組綴。胡爲遭奪歸。倏若駭電滅。春雛墮未成。始覺鳩巢拙。學道我稍寬。婦哭何時輟。吾觀野田中。有穀苗初茁。風雹或不時。撲地皆摧沒。造物旣生之。造物又暴奪。枯榮本何常。變化還似譎。去來皆幻爾。已矣從此訣。</text>
<title>呈內省諸郞 左散騎常侍崔詵</title>,<text>一門積善出名卿。五色文章已瑞廷。崔氏弟兄皆列戟。韋公父子盡明經。世家他日標儒傳。里社何人榜德星。若借吹噓生羽翼。願攀鸞鳳到靑冥。</text>
<title>呈內省諸郞 其二 左諫議大夫閔公珪</title>,<text>靑紫名家幾世臣。錦爲肝臟水爲神。誰知淸切中書地。還有風流外監身。美行已登銀筆麗。遒詞曾奪錦袍新。漢皇若問相如賦。何幸楊公薦邑人。</text>
<title>呈內省諸郞 其三 給事中李公靖</title>,<text>鐵幹稜稜萬丈孤。令狐雙美一生俱。仙鼇壯力扶山起。金虎雄精叱電驅。諫掖共稱張給事。將壇兼作李金吾。天池浴鳳恩波闊。餘潤能霑涸轍無。</text>
<title>呈內省諸郞 其四 中書舍人王儀</title>,<text>紫泥封了佩鏘琅。朝退渾身帶御香。大手直凌修月戶。淸才獨合判花郞。孔光溫室何言樹。杜牧中書屢拜囊。十載窮途無賴客。彈冠今喜遇王陽。</text>
<title>呈內省諸郞 其五 起居郞房應喬</title>,<text>禁林淸地是西臺。謝脁閑吟上砌苔。一萬古風丞相系。三千詩筆翰林才。紫微宮裏朝天罷。玄圃園中逐乘來。我亦文平門下客。莫嫌桃李隔年開。</text>
<title>呈內省諸郞 其六 起居舍人白光臣</title>,<text>珠璣咳唾到頭新。復見元和白舍人。夜聽金胥傳刻漏。朝陪玉帝草絲綸。圖南鵬翼凌蒼海。拱北星芒耀紫宸。幸是靑雲知己在。不應虛掉自鳴脣。</text>
<title>呈內省諸郞 其七 左司諫李淳中</title>,<text>眞他特立諫垣深。家世唐朝獻六箴。電手掀名驚鬼膽。雲斤琢句出天心。二年靑瑣抽毫侍。昔日沈香頮面吟。同是伯陽千載後。願攀仙李庇餘陰。</text>
<title>全履之家。大醉口唱。使履之走筆書壁。</title>,<text>君不見東吳水淸山復高。世世生雄豪。履之鍾秀氣。彩鳳穴中生鳳毛。壯志人誰知。地黑天昏龍虎嘷。朴生亦可人。曾是東西南北身。醉來眼花落井底。自稱風流賀季眞。形容大淳古。亦號華胥民。白雲居士本狂客。什載人間空浪迹。縱酒酣歌誰復訶。一生放意聊自適。倡兒叢裏倒千杯。俠客場中爭六博。今日逢君天使然。況復有酒如流泉。與君痛飮擊唾壺。志在萬里思騰騫。烈士壯心何日已。長劒倚靑天。功名富貴不須論。昔日王侯。今朝馬鬣墳。石崇金谷芳草沒。何處覓朱門。都是一場夢。請看蟻國淳于棼。滿酌壽君君飮無。明月爲我炤金樽。</text>
<title>訪養淵師。賦所蓄白鶴圖。</title>,<text>鶴是塵外物。族本出神仙。無心玉籠裡。拂翼瓊樹邊。所以支道林。放之千里天。師今何酷愛。模寫置眼前。眞猶不可蓄。況奈丹靑傳。徐徐涉其理。師意乃不然。放恐失神態。養恐爲物牽。不放亦不養。莫如畫手賢。故寫靑田眞。逸翮凌紫煙。瘦以觀道貌。淸以養天全。吾觀寫生圖。未作寫生篇。</text>
<title>戱李君中敏縫裙</title>,<text>踏破香紈雪色裙。誰家帳底弄文君。細君愼勿加針線。又向巫山染雨雲。</text>
<title>次韻李君見和</title>,<text>新帖羅襦細摺裙。雙鸞帳底笑留君。多情杜牧風流在。欲發狂言問紫雲。</text>
<title>戱贈美人</title>,<text>曉窓呵鏡照凝酥。兩朶烏雲滿把梳。時世粧成紅不暈。時世粧斜紅不暈。</text>
<title>四月十一日。與客行園中。得薔薇於叢薄間。久爲凡卉所困。生意甚微。予卽薙草封植。埋以土撑以架。後數日見之。葉旣繁茂。花亦曄盛。於是因物有感。作長短句。以示全履之。</title>,<text>我懶不理園。旅草生離離。今朝撥叢薄。中有薔薇數四枝。病根露地已垂損。弱質凌風不自持。長吁復自吊。手鍤剪榛椔。地面凈如洗。煌煌擢奇姿。膏泥自封植。畫架仍撑搘。緗英媚香艶。紺葉添華滋。初雖託天力。半亦偸吾私。如嫌妲姬隱寶障。已見西子出深帷。君不見劉郞玄都空獨來。桃花凈盡但見鷰麥與兔葵。又不見杜牧湖州去較遲。深紅落盡已是成陰結子時。著意殷勤猶未見。送春寂寞空含悲。何如草堂李居士。意外逢花對酌酒一巵。寓物詑深意。靜坐復深思。若此非獨花。凡物亦如之。欲見明月珠。先漉泥沙淄。欲求后妃賢。無使寵嬖隨。欲擇人材秀。先去讒邪欺。此詩有深味。莫敎兒輩知。</text>
<title>明日雨中。與全履之，朴還古復賞。</title>,<text>柘染御衣裁。金裝佛面開。却愁容易落。雨裡亦看來。</text>
<title>同劉兪兩同年訪文長老。用溫飛卿詩韻各賦。</title>,<text>杏園當日宴遊同。廻首繁華醉夢空。兄弟不應慙魯衛。姓名曾共記瀛蓬。兪公沈靜含澄韻。劉子淸眞振素風。共訪禪英論夙抱。懶將雙脚踏塵紅。</text>
<title>用前韻。餞尹書記儀赴東京幕府。</title>,<text>除却今朝一笑同。詩壇三載恰如空。羨君劇郡堪游刃。愧我窮途尙轉蓬。關令後孫眞道骨。新羅古國揔仙風。才高地勝宜相敵。但莫鍾情臉斷紅。</text>
<title>次韻鄭秀才公賁賀文長老對御談論</title>,<text>詔許君前說苦空。緣君機辯冠禪叢。人間早駭金毛吼。天上親臨玉塵風。共羨方袍侵法衮。堪誇胡眼對重瞳。御園昨日葱成薤。果見高僧入禁中。</text>
<title>兒三百飮酒</title>,<text>汝今乳齒已傾觴。心恐年來必腐腸。莫學乃翁長醉倒。一生人導太顚狂。</text>
<title>兒三百飮酒 其二</title>,<text>一世誤身全是酒。汝今好飮又何哉。命名三百吾方悔。恐爾日傾三百杯。</text>
<title>醉贈金君瑗 幷序</title>,<text>鷄林先生謫仙人。羅綺叢中富貴身。蓬萊殿上醉脫靴。誤將飛燕譬太眞。一朝謫向江南天。醉臥煙花二十春。玉籠那致九包鳳。金鎖難馴五色麟。快揮張旭筆。狂着陶潛巾。煕煕太平日。自號陶唐民。金雞放赦向京洛。京洛多風塵。又欲掉臂涉千里。相逢拊手空揮淚。見君飄然雲外心。一餉功名眞弊屣。行矣善保千金軀。南北東西亦是一天地。</text>
<title>次韻文長老賦橘</title>,<text>荊土偏生託。璇星遍散飛。中藏白玉腦。外襲鬱金衣。種致將侯等。懷宜遺母歸。君從何處得。歲暮見方稀。</text>
<title>野人送紅杮</title>,<text>植物憐渠兼七絶。野翁餉我僅千枚。味如飴蜜還如乳。解止兒啼作笑媒。</text>
<title>又詠橘</title>,<text>掌中持弄愛團團。何必江南雪裏看。一箇忍堪輕擘破。邈從千里致長安。</text>
<title>尋山迷路</title>,<text>暮尋山舍昧西東。行墮荒榛暗莽中。失路忽逢樵徑在。再三珍重採薪翁。</text>
<title>偶遊山中。書壁上。</title>,<text>久爲紅塵客。浪走無時休。到山本無意。偶爾得玆遊。無奈愛山人。獨往嫌無儔。相逢許聯轡。出郭行悠悠。雲煙漸掩靄。始覺向林丘。苒苒松上霧。冷冷石間流。相將入僧舍。小酌語綢繆。已愜幽居趣。又欲便成留。迺知中下性。反覆隨所由。趨世悅紛華。入山樂淸幽。明朝返都城。又縛營生謀。嗟哉更何言。未免塵緣拘。要當婚嫁畢。始脫籠中囚。</text>
<title>執徐歲五月日。將遊黃驪。初出東門。馬上有作。黃驪。乃吾桑梓鄕也。</title>,<text>去去指鄕路。悠悠出國門。離膓輪百轉。征淚雨雙翻。綠樹烟猶重。蒼崖日漸暾。喚人鸎舌巧。送客鳥聲喧。遠別亂心緖。早行餘睡痕。歸驂不可緩。荒草滿陶園。</text>
<title>憩施厚館</title>,<text>舊有文園病。盛夏復遠遊。試嘗一甌茗。氷雪入我喉。松軒復暫息。已覺渾身秋。童僕殊未解。怪我久夷猶。我性本曠坦。所至任意留。得坎卽可止。乘流卽可浮。此留有何惡。彼去有何求。大哉乾坤內。吾生得休休。</text>
<title>渡臨津</title>,<text>扁舟駕浪疾於飛。水氣凄凉逼客衣。綠岸有時雙鷺立。碧天何處一帆歸。山含紅日低村樹。風卷銀濤碎釣磯。初出東門尙惆悵。渡江無奈益依依。</text>
<title>宿沙平津</title>,<text>遊女冶容多效妓。居民祝髮半爲僧。江喧始識潮聲漲。地熱那堪瘴氣蒸。</text>
<title>江上待舟</title>,<text>朝日初昇宿霧收。促鞭行到漢江頭。天王不返憑誰問。沙鳥閑飛水自流。</text>
<title>泛舟</title>,<text>江遠天低襯。舟行岸趁移。薄雲橫似素。踈雨散如絲。灘險水流疾。峯多山盡遲。沈吟費翹首。正是望鄕時。</text>
<title>宿雙嶺</title>,<text>路入荒榛怯日斜。忽聞啼犬認人家。孤村畏盜猶橫戟。古院逢僧暫試茶。萬里歸雲閑送鶴。一溪高柳靜藏鵶。此身會作江山主。聞道黃驍似永嘉。</text>
<title>初入黃驪 二首</title>,<text>跨驢才度嶺。縣枕碧江頭。水國移蓬島。人家住沃州。地形如走虎。山勢似騰虬。已脫王城厄。還休客路遊。鄕親尋版籍。農畝問先疇。置酒呼田叟。勤咨力穡謀。</text>
<title>初入黃驪 二首 其二</title>,<text>草草事行李。茫茫涉梗艱。燎鬚隨病妺。扇枕憶慈顔。上國風塵暗。南州日月閑。此邦堪土著。端稱養踈頑。</text>
<title>與鄕黨二三子。遊馬巖。</title>,<text>雙馬權奇出水涯。縣名從此得黃驪。詩人好古煩徵詰。來往漁翁豈自知。</text>
<title>醉遊下寧寺</title>,<text>偶到湖邊寺。淸風散酒醺。野荒偏引燒。江暗易生雲。碧嶺侵沙斷。奔流夾岸分。孤舟何處泊。漁笛晚來聞。</text>
<title>李進士大成邀飮。席上走筆贈之。</title>,<text>憶昔放意京華春。白玉樽前爛醉身。如今浪跡江城裏。碧山萬里薄遊人。斷雲落日不忍見。細雨斜風空慘神。多君邀我慰羈旅。玉杯瀲灔生金鱗。紅裙數隊時世粧。哀歌一曲動梁塵。主人起舞屬我彈。把琴欲弄先霑巾。四筵賓客各相顧。問我何事多酸辛。答云近者王城亂。白日九街殷血新。我亦僅免崑岡焚。離流艱厄難勝陳。危膓觸地卽鳴咽。況此嶺外烟霞晨。痛飮粗堪寬我恨。請君更酌三四巡。</text>
<title>縣宰邀宴江樓。明日奉贈。</title>,<text>山水淸姸敵十洲。使君邀我宴江樓。郡人扶腋光生路。大勝朱翁晝錦遊。</text>
<title>縣宰邀宴江樓。明日奉贈。 其二</title>,<text>岸上好花倡妓艶。樓前流水長官淸。玉樽未倒靑山暮。緩管哀絃尙殢膓。</text>
<title>泛小船 鄕校諸生。爲予具船楫泛江。</title>,<text>桂棹蘭舟截碧漣。紅粧明媚水中天。飣盤纔見團臍蠏。掛網還看縮項鯾。十里烟花眞似畫。一江風月不論錢。沙鷗熟聽笙歌響。飛到灘前莫避船。</text>
<title>六月十一日。發黃驪。將向尙州。出宿根谷村。予田所在。</title>,<text>入山蒙密初迷路。村人過嶺相迎去。畦丁羅拜似獼猴。嘍囉頗帶南蠻語。田家主人瘴髮黃。邀我欣然具雞黍。髥奴舁甕走汲泉。癭嫗洗臼力擧杵。三尺山樽腰腹皤。松明吹火酌芳醑。堂下曲腰爭磬折。堂上脫幘自箕踞。酒酣徑臥再鼾鼻。僕夫秣馬天已曙。</text>
<title>黃驪鄕校諸生。爲予具船楫。乘月泛江。至五更方罷。時大醉。不能作長篇以答厚意。明日將向尙州。出宿根谷村。以記昨日遊賞之樂。以謝鄕黨二三子云。</title>,<text>一簇蒼山根。寒江開碧鑑。黛色曉連娟。縠紋晴瀲灎。肯携二三子。畫鷁凌晨泛。極浦水漫漫。長天遠如蘸。淸壺瀉綠醅。密席羅紅臉。金釵舞前落。寶扇歌底掩。哀箏雜慢管。遠逐風磨颭。晚泊白沙汀。綠樹繫紅纜。落日隱半䂓。到山聞暮梵。入夜又放船。月色淸可攬。浦口觀叉魚。銀刀亂相枕。膾雪隨刃飛。猒飫不可啖。商笛聲斷續。漁燈影明暗。終宵宴不疲。浮白聊快飮。好在鏡湖水。何時賜賀監。更待明年春。浴沂吾與點。厚意何以酬。短投無奈慊。</text>
<title>馬上有作</title>,<text>一別水仙鄕。騰裝適南荒。六月行萬里。白汗翻如漿。行疲又上馬。上馬睡欲僵。渴飮山下泉。泉水極探湯。童奴喘不息。屢擇樹陰凉。幸非就國者。行李不須忙。</text>
<title>書聊城驛樓上</title>,<text>興來命駕困來安。多謝乾坤放我閑。可惜郵亭白頭吏。一生都擲馬蹄間。</text>
<title>六月十四日。初入尙州。</title>,<text>尙州古者沙伐國。王侯第宅無餘基。干戈百戰生死地。唯有江山閱盛衰。國破爲州州作國。古往今來非一時。地形眞似虎起伏。繚垣千里何逶迤。朅來困臥日正暮。未暇著眼窮搜奇。天明出遊試覼縷。魚鱗萬屋龍纏栭。蛾眉齊拜瑤佩鳴。聞有紫雲知是誰。</text>
<title>題鳳頭寺</title>,<text>寺古山猶碧。僧高地更淸。野雲含雨意。松籟僭秋聲。落日鵶邊耿。殘霞𪚥外明。詩人餘習氣。摘葉寫幽情。</text>
<title>次韻崔書記正份</title>,<text>舊日筵中誰識我。三行粉面不曾廻。王郎謬敬遊邛客。果有文君夜出來。</text>
<title>寓花開寺。贈堂頭。時以病寓居。</title>,<text>暫得休休樂。聊償役役勞。石泉飛趁遠。松蔓走緣高。草際蟬遺蛻。林間鳥墮毛。憑師容卜築。小隱此簪蒿。</text>
<title>自花開到故人惠雲師所住龍潭寺。留題。</title>,<text>空谷風猶響。寒溪水自舂。養憐支遁馬。呪下涉公龍。小圃澆靈朮。幽庭護稚松。一聲淸夜磬。半月落遙峯。</text>
<title>八月一日。示堂頭。二首</title>,<text>細路縈紆入翠崖。危樓突兀俯靑霓。曉凉黃犢歸平野。日午幽禽浴淺溪。滿院薜蘿纏壁暗。傍窓楊柳壓簷低。欲知地僻無人到。門外泥深鹿印蹄。</text>
<title>八月一日。示堂頭。二首 其二</title>,<text>癭形本是列仙儒。又學山中老苾蒭。金鴨焚香趨佛殿。木魚催粥借僧盂。松風瑟瑟無絃曲。烟岫層層著色圖。世上榮枯都是夢。邯鄲休歎駕靑軥。</text>
<title>八月二日</title>,<text>食罷禪房暫啜茶。半山紅日已西斜。坐呼階畔馴人鶴。臥聽門前警盜鵝。萬柳影中南北路。一溪聲外兩三家。卒然得句聊題壁。寄語闍梨莫羃紗。</text>
<title>八月三日</title>,<text>陶愁憑釅醑。扶病賴枯藤。伏石頑龜縮。奔峯怒馬騰。無風松自籟。欲霽霧光蒸。素習愛雲水。前身莫是僧。</text>
<title>漫成次古人韻</title>,<text>臥痾聊寄老禪居。頭上空驚歲月徂。脚待舁籃陶令病。腰難勝帶沈郎癯。空山雨暗孤猿嘯。苦竹烟深一鳥呼。窓下枕書方熟睡。沙彌喚起勸皐虞。</text>
<title>八月五日。聞羣盜漸熾。</title>,<text>羣盜如蝟毛。生民洒腥血。郡守徒戎衣。望敵氣先奪。尙未掃蜂毒。況堪探虎穴。嗟哉時無人。誰繼來嚼鐵。賊臂捷於猿。放箭若星瞥。賊脛迅於鹿。越山如電滅。士卒追不及。聚首空呀咄。幸能觸其鋒。物故十七八。婦女哭夫壻。髽首吊枯骨。荒村早關門。白日行旅絶。今年況復旱。望雨甚於渴。田野皆赤土。未見苗芽茁。富屋已憂飢。貧者何由活。朱門日吐茵。百爵耳自熱。高堂森玉簪。密席擁羅襪。但識門燻灼。不憂國杌。腐儒雖無知。流涕每鳴咽。嗟非肉食徒。未掉直言舌。已矣若爲陳。天陛無由謁。</text>
<title>八月七日黎明。發龍潭寺。明日泛舟龍浦。過洛東江泊犬灘。時夜深月明。迅湍激石。靑山蘸波。水極淸澈。跳魚走蠏。俯可數也。倚船長嘯。肌髮淸快。洒然有蓬瀛之想。不覺沈痾頓釋。江上有龍源寺。寺僧聞之。出迎於江上。固請入寺。予辭之。邀僧至船上。相對略話。因題二首。</title>,<text>水氣凄凉襲短衫。淸江一帶碧於藍。柳餘陶令門前五。山勝禺强海上三。天水相連迷俯仰。雲烟始卷占東南。孤舟暫繫平沙岸。時有胡僧出小庵。</text>
<title>八月七日黎明。發龍潭寺。明日泛舟龍浦。過洛東江泊犬灘。時夜深月明。迅湍激石。靑山蘸波。水極淸澈。跳魚走蠏。俯可數也。倚船長嘯。肌髮淸快。洒然有蓬瀛之想。不覺沈痾頓釋。江上有龍源寺。寺僧聞之。出迎於江上。固請入寺。予辭之。邀僧至船上。相對略話。因題二首。 其二</title>,<text>淸曉泛龍浦。黃昏泊犬灘。黠雲欺落日。狠石捍狂瀾。水國秋先冷。船亭夜更寒。江山眞勝畫。莫作畫屛看。</text>
<title>舟行</title>,<text>江海浩無際。烟濤千里碧。終日在湖中。久統泛舟役。舊羨畫屛人。今作屛中客。波搖碎明月。水落出孤石。商船一葉去。杳杳何處適。行入蘆花洲。林霧翠滴滴。頭輕肌髮凉。不覺沈痾䆁。</text>
<title>明日放舟不棹。順流東下。舟去如飛。夜泊元興寺前。寄宿船中。時夜靜人眠。唯聞水中跳出之魚鱍鱍然有聲。予亦枕臂小眠。夜寒不得久寐。漁歌商笛。相聞于遠近。天高水淸。沙明岸白。波光月影。搖蕩船閣。前有奇巖怪石。如虎踞熊蹲。予岸幘徙倚。頗得江湖之樂。噫。江湖之樂。雖病中不可以不樂。況乎日擁紅粧。彈朱絃。得意而遊。則其樂曷勝道哉。得詩二首云。</title>,<text>碧天浮遠水。雲島認蓬萊。浪底紅鱗沒。烟中白鳥來。灘名隨地換。山色逐舟廻。喚取江城酒。悠然酌一杯。</text>
<title>明日放舟不棹。順流東下。舟去如飛。夜泊元興寺前。寄宿船中。時夜靜人眠。唯聞水中跳出之魚鱍鱍然有聲。予亦枕臂小眠。夜寒不得久寐。漁歌商笛。相聞于遠近。天高水淸。沙明岸白。波光月影。搖蕩船閣。前有奇巖怪石。如虎踞熊蹲。予岸幘徙倚。頗得江湖之樂。噫。江湖之樂。雖病中不可以不樂。況乎日擁紅粧。彈朱絃。得意而遊。則其樂曷勝道哉。得詩二首云。 其二</title>,<text>夜泊沙汀近翠巖。坐吟蓬底撚踈髥。水光瀲瀲搖船閣。月影微微落帽簷。碧浪漲來孤岸沒。白雲斷處短峯尖。管聲嘲哳難堪聽。須喚彈箏王指纖。</text>
<title>舟中又吟</title>,<text>紅鱗得自灘流。白酒賖來沙戶。此身漸狎漁翁。醉臥烟江夜雨。</text>
<title>睡次移船</title>,<text>晴湖浪靜枕肱眠。不覺篙工已放船。夢罷回頭沙岸異。忽驚移繫綠楊邊。</text>
<title>又泛舟</title>,<text>一棹漾流去。蕭然八月秋。落帆靑草岸。繫纜白蘋洲。燈暗風搖帳。江寒月滿舟。僕夫應怪我。病裏亦閑遊。</text>
<title>又吟廻文</title>,<text>笛慢牽風遠。舟行舞浪輕。碧天秋夜靜。寒月浸湖淸。</text>
<title>江中鸕鷀石</title>,<text>輕舟溶漾信漣漪。中有奇石名鸕鷀。我恐鸕鷀覓魚蠏。喧呼翔集深江湄。翻翻誤觸馮夷宅。馮夷怒吼雷電作。風摧浪打兩翼折。半出波間飛不得。肌分髓爛隨東流。空有瘦骨留中洲。蘚侵沙澁化堅石。尾入泥蟠頭半浮。不然安肯烟濤裏。氣勢不死如昂起。徵奇詰異皆夢耳。穿鑿成詩亦一戱。不如買酒盈金罍。借汝爲杓。副以鸚鵡杯。日飮無何寫我憂。一笑萬事如浮埃。</text>
<title>是日入元興寺。見故人珪師贈之。</title>,<text>憶昔共遊長安中。算來一十四春風。君時氣壯未三十。一身謂可趁飛鴻。我亦鬢綠最年少。眼電爛爛如王戎。別來雲散各何處。四海風塵雙轉蓬。相逢一笑撫銅狄。逬淚無言意不窮。師今已非昔日容。瘦與松頭老鶴同。我亦老大心轉縮。無復昔日氣如虹。論情未終各悽惻。不覺半峯斜日紅。人生一世須曳爾。早謝名利從支公。</text>
<title>紅榴始熟。珪公乞詩。</title>,<text>赬卵撑枝幾許枚。滿林欹倒醉中腮。紅綃囊裏藏紅粒。要見霜風罄拆開。</text>
<title>月夜聞子䂓</title>,<text>寂寞殘宵月似波。空山啼遍奈明何。十年痛哭窮途淚。與爾朱脣血孰多。</text>
<title>八月十日。珪公請題其院。爲賦一首。</title>,<text>萬里高天斷鴈秋。閑尋古刹碧波頭。喧喧門外千帆集。寂寂巖陬丈室幽。滿院松篁僧富貴。一江烟月寺風流。莫言林下何曾見。擺却浮名欲退休。</text>
<title>十一日。早發元興。到靈山部曲。探韻得人字。</title>,<text>靈山最僻邑。客路尙荒榛。歲儉有逋戶。民淳多老人。黃鷄啼呃喔。蒼鼠出嚬呻。數箇緇衣吏。驚馳似迓賓。</text>
<title>行過洛東江</title>,<text>百轉靑山裏。閑行過洛東。草深猶有路。松靜自無風。秋水鴨頭綠。曉霞猩血紅。誰知倦遊客。四海一詩翁。</text>
<title>到龍巖寺。書壁上。</title>,<text>身到龍巖疑玉境。口嘗龜井認氷漿。千金難賭僧窓味。山雨浪浪睡一場。</text>
<title>十六日。次中庸子詩韻。</title>,<text>霸紲不到處。白雲僧自閑。烟光愁暮樹。松色護秋山。落日寒蟬噪。長天倦鳥還。病中深畏客。白日鎖松關。</text>
<title>十七日。入大谷寺。</title>,<text>石路高低平不平。閑騎果下彈鞭行。輕風靜掃烟光去。落月時兼曉色明。短麓前頭看寺榜。橫舟側畔問灘名。孤材何處吹寒笛。抱疾他鄕易惱情。</text>
<title>初入龍宮郡</title>,<text>初入龍宮郡。林端出麗譙。渦圓官妓笑。磬折縣胥腰。激水寒搖岸。垂楊綠映橋。居民皆地着。斥鷃亦逍遙。</text>
<title>縣宰邀宴。口占一首。</title>,<text>喜看桃李滿河陽。不意絃歌至虎城。纖玉莫詞彈錦瑟。病中猶未減風情。</text>
<title>十九日。寓長安寺有作。</title>,<text>到山聊得滌塵襟。況遇高僧支道林。長劒遠遊孤客思。一杯相笑故人心。天晴舍北溪雲散。月落城西竹霧深。病度流年空嗜睡。古園松菊夢中尋。</text>
<title>二十一日。泛舟河豐江。</title>,<text>碧湖輕棹木蘭舟。滿目烟濤揔是愁。今歲漸非前歲貌。異鄕還憶故鄕遊。龍湫日暮腥雲合。鸞嶺秋寒瘴氣收。路斷方壺無計往。玉芝無奈老滄洲。</text>
<title>是日迷路。夜到脇村宿。</title>,<text>入谷畏飢虎。穿林驚宿鵶。三家村裏宿。何必問誰家。</text>
<title>入尙州。寓東方寺。朴君 文老，崔金兩秀才携妓酒來訪。口占一首。</title>,<text>感君携酒訪靑山。無限襟懷目擊間。尙有狂心餘舊習。屢擡雙眼注紅顔。</text>
<title>朴崔二君見和。復次韻答之。</title>,<text>羞看禿髮似秋山。病後餘生夢寐間。一歲三分二分臥。可憐從此換朱顔。</text>
<title>九日二日。書記開筵公舍見邀。醉贈。一首</title>,<text>犀鎭紅筵闢畫堂。綺羅交鬪玉簪光。優人得意多供笑。官妓承歡屢整粧。石竹裙翻微露襪。櫻桃口小細調簧。紫雲在席誰先問。忽憶分司御史狂。</text>
<title>憶二兒 二首</title>,<text>我有一弱女。已識呼爺孃。牽衣戱我膝。得鏡學母粧。別來今幾月。忽若在我傍。我本放浪士。落魄寓他鄕。沈醉數十日。病臥三旬强。廻首望京闕。山川欝蒼茫。今朝忽憶汝。流淚濕我裳。僕夫速秣馬。歸意日轉忙。</text>
<title>憶二兒 二首 其二</title>,<text>我有一愛子。其名曰三百。將興指李宗。來入驚姜夕。爾生骨角奇。眼爛面復晢。磊落三學士。作爾湯餠客。綴詩賀弄璋。詞韻鏘金石。願汝類其人。才名轥元白。我生少展眉。得汝長笑謔。往往向人誇。始得譽兒癖。仲夏五月天。初別長安陌。遷延客萬里。忽見霜葉赤。時節日遷代。我病日云劇。無由撫犀顱。惻惻傷胸膈。</text>
<title>一十五日。旅舍書懷。</title>,<text>江城連日飮。蠻國半年留。衾薄踈鄕夢。衣寬洩旅愁。霜華寒鬪月。山色冷磨秋。爲報臨卭令。相如久倦遊。</text>
<title>南窓熟睡。夢到長安。覺而志之。</title>,<text>南窓半日偸睡。夢到洛陽城市。覺來猶臥一床。已度千山萬水。</text>
<title>憶長安</title>,<text>萬里江山一病身。東華夢踏軟香塵。長安不是天難到。漳浦沈嬰泥殺人。</text>
<title>旅舍有感。次古人韻。</title>,<text>寂寞寄人宅。淹延費歲華。麥花鋪白雪。楓葉染丹霞。木老看垂菌。池寒吊敗荷。長安何日到。目斷碧天涯。</text>
<title>九日。訪資福寺住老。留飮。</title>,<text>門前不見白衣來。獨向僧家索酒杯。枝揷滿頭香滿口。免敎黃菊恨虛開。</text>
<title>思家</title>,<text>鴈信方三到。蟾輪已五虧。荒蘺殘露菊。寒樹爛霜梨。最憶鵶頭女。還懷犀角兒。城東一區宅。誰肯葺茅茨。</text>
<title>九月十三日。會客旅舍。示諸先輩。</title>,<text>我李本仙枝。家在紫霞洞。與物本無機。曾把漢陰甕。胡爲人間世。失意翻愡恫。化衣猒洛塵。振履作商頌。蝘蜓嘲龜龍。鴟鴞笑鸞鳳。何忍折我腰。突梯事傝。長嘯出國門。大江凌洶湧。步趁嶺猿輕。吟答山鳥哢。咄咄固殊殷。遑遑寧比孔。歷干百里侯。無人記閑冗。何恨岐中岐。亦是夢裡夢。得酒每呼呌。狂言屢驚衆。糟肉慕陳暄。井甁笑張竦。間關到尙原。兩足幾繭尰。坐客皆詩豪。才名輕沈宋。聊斟杜酒香。爲洗阮途痛。笙歌咽喧塡。左右紅粧擁。玉鏡十眉開。金盃千指奉。我醉拂玉琴。快作數四弄。此遊眞可誇。得意聊自縱。信美非吾土。歸期迫飛鞚。丈夫貴適志。去駐何須捀。</text>
<title>聞官妓彈琵琶</title>,<text>切於湓浦船中聽。哀却烏孫馬上彈。始信絃中眞有舌。聲聲似訴別離難。</text>
<title>再遊鳳頭寺</title>,<text>楊州一覺靑樓夢。廬岳重尋白社栖。花柳放時兼放筆。山僧何苦乞留題。</text>
<title>九月十五日。發尙州。</title>,<text>耿耿殘星在。曉隨烏鵲興。旅膓消薄酒。病眼眩寒燈。行李如村老。囊裝似野僧。歸田計未遂。戀闕意難勝。避世慙高鳳。知幾謝季鷹。露深巾墊角。風勁袖生稜。石棧霜猶重。雲崖日未昇。辭親兩行淚。到𪚥尙霑膺。</text>
<title>是日。書記出餞新興寺。次崔伯桓首題韻。</title>,<text>江南蕭洒荻花秋。多謝郞官餞遠遊。纖玉莫彈箏一曲。絃絃揔帶萬般愁。</text>
<title>書記使名妓第一紅。奉簡乞詩。走筆贈之。</title>,<text>雲作雙鬟月作眉。刀頭相見更何時。十年不作湖州守。長笑多情杜牧之。</text>
<title>書記使名妓第一紅。奉簡乞詩。走筆贈之。 其二</title>,<text>男兒心作女兒心。臨別殷勤淚洒襟。旅橐空來無長物。投詩一首當千金。</text>
<title>是日日暮。朴君文老邀予往宿漢谷別業。夜歸置酒有作。</title>,<text>竝轡丹楓路。靑蛾細馬駄。卸鞍喧櫪馬。擡炬落林鵶。愛客期投轄。遊仙到爛柯。旅情多感寓。擊節自狂歌。</text>
<title>明日。見朴君所留壁上詩。次韻。</title>,<text>家倚靑山短麓隅。匣藏琴劒庋藏書。邇來懶答公卿問。猶咲華陽押隱居。</text>
<title>十八日。馬上有作。示同行道士金之命。</title>,<text>緩轡悠悠指驛程。耳邊猶帶管絃聲。忍敎紅袖佳人去。獨伴黃冠道士行。煙外遠山愁黛斂。風前垂柳舞腰輕。聯鞍欲話心中事。馬上無端夢易成。</text>
<title>暮入幽谷驛。與金君飮酒贈之。</title>,<text>多生曾結好因緣。千里同遊僅半年。門外靑松如我瘦。階前綠竹似君賢。蕭條郡舍三秋臥。寂寞郵亭一夜眠。幸有還家餘喘在。不愁歸路亘綿綿。</text>
<title>明日又作</title>,<text>漠谷別佳人。幽谷別良友。臨行復解鞍。相對忘言久。强欲寬離愁。酌此一盃酒。酒薄愁轉深。淸淚滴襟袖。贈人莫如言。我言君聽否。富貴如浮雲。身世非我有。子幸全其身。愼勿爲名累。我今向玉京。非爲靑紫取。待當婚嫁畢。復此耕一畝。相見必有時。胡爲恨分手。</text>
<title>路上又吟</title>,<text>萬里長途獨去身。馬頭頻啑爲何人。朝衰暮落雙蓬鬂。南去東還一葛巾。繞縣靑山橫似郭。滿畦黃稻積如囷。行人歌笑居人樂。此是昇平第幾春。</text>
<title>憩聊城驛。次壁上詩韻。</title>,<text>幽谷一宵中酒宿。聊城半日解驂留。歸來阮籍空長嘯。寂寞相如故倦遊。郵吏送迎何日息。使華奔走甚時休。唯予幸是閑行者。來不煩人去自由。</text>
<title>題華封院</title>,<text>萬緣灰冷老居士。尙有丹心愛聖明。天下蒼生皆請祝。如何獨占華封名。</text>
<title>十九日。宿彌勒院。有僧素所未識。置酒饌慰訊。以詩謝之。</title>,<text>稅駕入古院。燥吻無由澆。詩肩秋山聳。旅恨風旌搖。吾師舊未識。欣然肯相邀。桂酒酌碧香。霜梨剝紅消。已療靈輒飢。復慰相如痟。君看今人交。有似秋雲飄。膠漆誓昨日。胡越視今朝。多師有古風。名與遠公超。遇士雖非素。意合不謂遼。見我如舊執。殷勤訊無憀。此意何以報。愧無答瓊瑤。</text>
<title>發忠州。將指黃驪有作。</title>,<text>踏遍東南路。吾鄕欲去休。更尋松徑樂。深猒瘴天遊。過嶺捫紅日。循江瞰碧流。忠泉昨夜宿。越女笑難留。</text>
<title>江頭暮行</title>,<text>路抱長川遠。雲低曠野平。天寒征鴈苦。沙漲宿鷗驚。鬼火林間碧。漁燈雨外明。歸舟晚未泊。鵶軋櫓猶鳴。</text>
<title>復黃驪。示李季才。</title>,<text>歲半東遊歲杪還。光陰空擲道途間。秋霜染盡吳中樹。暮雨昏來楚外山。橐底酒錢渾罄倒。篋中詩卷更追删。多君獨唁羈離客。置酒仍呼兩小鬟。</text>
<title>宿瀕江村舍</title>,<text>江邊放浪自忘形。日狎遊𩿨傍渚汀。散盡舊書留藥譜。撿來餘畜有茶經。搖搖旅思風前纛。泛泛孤蹤水上萍。寄謝長安舊知己。客中雙眼爲誰靑。</text>
<title>馬巖會賓友。大醉夜歸。記所見。贈鄕校諸君。</title>,<text>去國魂頻斷。還鄕歲半徂。拍天波蒼茫。遶郭路縈紆。縣脈依山盡。民風逐地殊。初疑遊鄠社。漸訝入湘吳。沙戶魚爲稅。畋師鹿作租。水荷欹競倚。松蔓倒相扶。野艇蓴鱸興。仙裝竹鶴圖。遠村聞吠犬。古壁吊飢鼯。兀兀詩成癖。昏昏酒泥愚。村羹烹土卵。客俎猒山膚。細愛子腰棗。香貪兒臂菰。雪回看楚舞。珠碎聽巴歈。劇飮膓應腐。狂呼膽益麤。俗淳無毀譽。正合着癯儒。</text>
<title>遊氷靖寺。示住老。</title>,<text>一餉繁華夢已空。故鄕還與故人同。煙巒遠似粧眉綠。霜葉濃於醉臉紅。往日狂携金谷妓。今朝始禮雪山童。陶潛習氣猶依舊。尙恐攢眉對遠公。</text>
<title>將發黃驪有作</title>,<text>窮秋客南國。今日向長安。未護陶園菊。空紉楚畹蘭。日輪吟外轉。天幕醉中寬。胡奈授衣月。單衫正怯寒。</text>
<title>二十 九日。發黃驪。鄕黨諸公出餞於南亭。李秀才贈以詩。卽次韻答之。</title>,<text>指點紅裙勸別鍾。孤煙落日揔愁容。十條纖玉休牽手。六尺飄蓬易轉蹤。紅葉九秋聊暫別。綠楊三月約重逢。尋盟異日知誰證。記取庭前戴雪松。</text>
<title>渡沙平有作</title>,<text>久違鶴髮淚沾衣。自別蛾眉帶減圍。莫笑向京無一物。滿船猶載百愁歸。</text>
<title>十月二日。自江南入洛有作。示諸友生。</title>,<text>家在鳳城南北傍。身遊蠻嶺三千里。半年嵐瘴換顔華。面黑鬂黃如蜑子。何況殘𨈬是病餘。蒼皮皴皺尤可耻。唯存瘦骨高於山。十月單衫纔掩髀。親舊相逢定未知。妻兒一見初相避。猒看村邑煙火微。數屋蕭條龜殼毀。喜見京都風日佳。萬家邐迤魚鱗比。李邕入洛故依然。馬卿遊邛還夢耳。此行可笑不可誇。寄語交遊勿嘲戱。我家新釀方壓槽。聊復招邀客一醉。</text>
<title>答諸公嘲</title>,<text>居士年來鉄作肝。肯緣紅臉也消魂。滿衣渾是辭親淚。誤認巫山暮雨痕。</text>
<title>十月十九日。有所訪。以雨未果。偶成。</title>,<text>孟冬地閉錮。可雪乃及雨。鷄縮未離巢。鳥霑難振羽。有懷同心人。想像如瓊樹。地爐擁一裘。棐几閣雙肘。雖無蘸甲杯。亦詠撚鬚句。</text>
<title>送友人之尙州。得嚴字。</title>,<text>瘴國迢迢入柱南。憐君輕觸曉寒嚴。故人情重登山送。慈母恩深陟屺瞻。渡嶺雪愁隨鴈苦。過江風信掛烏占。玉顔記我如相問。爲說形容漸瘦纖。</text>
<title>次韻全履之，文長老見訪。用吾江南集中詩韻。</title>,<text>閉閣留賓手挽衫。細斟家醞綠如藍。閑呼玉局爭雙六。醉把朱絃弄十三。不必論文期渭北。端宜聯句會城南。殷勤最愛曹溪老。約我靑山共結庵。</text>
<title>池上詠月</title>,<text>天上群仙會。姮娥欲點粧。却嫌塵掩鏡。下洗碧流長。</text>
<title>促織歎</title>,<text>去年園中桑葉沃。神蠶作繭大於屋。織成五色雲錦羅。不待寒蟲苦相促。今年桑老枯且萎。飢蠶僵臥未生絲。渾家拱手待天寒。一聞促織先酸悲。千聲萬聲無一尺。爾吟雖苦終何益。月叢露葉不耐寒。入我牀前空喞喞。君不見促織之號何太忙。箱無寸線機無聲。唯有病夫雙鬢髮。一聲促得一絲生。縈紆心緖亂莫斷。一夜織得愁萬段。虫聲於予已不費。勸汝從今啼少緩。</text>
<title>食蒸蠏</title>,<text>君不見畢郞嗜飮無餘營。但願持螯了一生。又不見錢卿乞郡非他求。唯思有蠏無監州。猩脣熊掌易爽口。只應此味尤宜酒。江童餉我蝤蛑肥。𢅠大臍團多是雌。東海輸芒今已了。後脚差闊眞撥棹。平生讀書辨蟧蟛。定非司徒舊所烹。烹來剖破硬紅甲。半殼黃膏雜靑汁。草泥跳躑雖爾宜。猶被王倫餘怒移。不如入我左手把。日飮無何聊得佐。詩人冷淡食無魚。爛蒸瓠壺客盧胡。瓠壺食盡又何續。更見靑盤堆苜蓿。硬鱗腐肉猶長饞。況此海產如糖甜。急呼赤脚撥新甕。玉蛆星沸香浮動。蠏卽金液糟蓬萊。何必服藥求仙哉。</text>
<title>走筆謝希禪師惠米</title>,<text>嗟我落寒貧。渾家皆食粥。亮非飡霞人。何由得辟穀。仁哉法師心。憐我無寸祿。惠然送白粲。粒粒眞輭玉。何煩顔公帖。已貸監河粟。扊扅方暮炊。寒廚煙始綠。猶堪咲三閭。冷淡湌秋菊。</text>
<title>手病有作</title>,<text>平生喜弄如椽筆。嘲戱風月無停時。又將搪突造物兒。造物慧黠乃先知。故敎右手忽生瘡。嚲手縮坐如凍䲭。捻毫潑墨俱艱澁。腹雖有藁何由施。乾坤不復困搜剔。神鬼方應肆詆欺。糖蠏螯肥堪斫雪。左手幸完猶可持。被酒酣眠不覺痛。非灸非砭眞我醫。</text>
<title>重九日。旣以手病未出遊。</title>,<text>去年尙州遇重九。臥病沈綿未飮酒。强携藜杖起尋僧。手撚寒香空自嗅。去年已去莫追悔。却待今年作高會。豈知今年又病手。未趁好事詩酒輩。亦復起飮嚼霜蘂。未能免俗聊爾耳。山妻笑勸良足歡。何必登高爛熳醉。書生命薄何足道。佳節年年病中度。落日愁吟遶菊籬。西風有信猶吹帽。</text>
<title>十月二日。憶舊遊。</title>,<text>去歲秋九月。南來寓吾邦。遶村皆禿嶺。帶縣唯淸江。朝遊林下寺。問道雪眉厖。暮還寄旅舍。擁葛對靑釭。淸坐愁不寐。風雪打紙窓。平明別姊氏。跨我鐵色駹。出門月未落。遠寺鍾初撞。崎嶇路高下。馬足蹶石矼。殷勤二三子。出餞皆舁缸。臨歧一揮手。淸淚落雙雙。曉行䕺薄中。畏虎橫短鏦。身穿岫齾齾。足亂溪淙淙。閒關到京洛。日月會龍𪚥。兒女喜我至。問訊何悾悾。至今淸夜夢。萬里凌崆㟅。何時乘使車。四牡嚴麾幢。吏民改舊觀。畫鼓千指摐。此言亦戱耳。褊心良未降。功名如鼎重。萬夫力爭扛。吾儕已斂退。無復隨群哤。如收簸揚旆。髡然束空杠。拂衣便長往。願學峴山龐。</text>
<title>璨首座。方丈所蓄畫老松屛風。使予賦之。</title>,<text>何人結宇靑山旁。坐對孤松萬丈長。日看月賞眼力盡。驅入麤狂一斗觴。千蟠百蟄急欲吐。吐向鮫人六幅素。不然安向寸毫端。寫此磊磈千年不死之老樹。我恐山盲谷暗煙霧裏。鐵色黑蛇欲走未走低復起。又恐波乾浪涸海變田。鯨鯢瘦骨塡坑跨壑枕相峙。枵然罅縫呀口鼻。雲陰之日。疑有風雷作龍吼。竟日支頤未信水墨摹。世間那得有此手。</text>
<title>戱友人製冠</title>,<text>新模特地傳椰子。古樣何曾問竹皮。手熟不生針線迹。知君眞箇老冠師。</text>
<title>冠成又作</title>,<text>穩似鹿胎幘。輕於鵲尾冠。幸無劉氏溺。堪學貢公彈。</text>
<title>冠成。置酒朴生園。餞梁平州公老。得黃字。</title>,<text>師友梁先生。曠達四眀狂。驥老益奮驤。鶴瘦猶軒昂。讀書千卷强。苦欠一錢囊。心若萬頃汪。挹游良莫量。遠步凌大章。英辭倒長楊。枵然飮酒腸。江海注杯觴。身雖蝸屋藏。意可鵬天翔。憶昔城西傍。相見鬢已蒼。投人驚夜光。入室聞蘭芳。淸風北窓凉。同枕臥羲皇。我家酒初香。邀君醉幾場。君家月似霜。呼我宿一床。同遊白蓮莊。共問紅樓倡。紅葉秋風冷。綠楊春日長。携手聊倘徉。此樂亮難忘。得州天一方。山水杳蒼茫。春晚歸意忙。明發欲騰裝。朴生好事郎。氣俠誰敢當。入門語琅琅。告去將餞梁。幸此春日晴。已掃園林荒。相將往茅堂。黃鳥哢如簧。雜花紅錦張。高樹靑旗揚。樂極反悽傷。臨別淚霑裳。贈行言未詳。但願柔濟剛。此語苟深嘗。何憂不龔黃。</text>
<title>訪閔秀才。用古人韻。</title>,<text>一樽談笑慰無聊。永日除君孰與消。花媚三千宮女臉。柳搖十五妓兒腰。蜜蜂啑蘂脾初重。乳鷰尋巢舌轉饒。如子豪門容惡客。此生何處不逍遙。</text>
<title>又次韻 二首</title>,<text>平生落宕亦何聊。一笑無端萬慮消。日映午花酣醉頰。露霑春草濕裙腰。慢斟芳酒三杯足。靜鬪仙碁一路饒。捨却郎君誰共飮。人心都是九疑遙。</text>
<title>又次韻 二首 其二</title>,<text>多病逢春不自聊。吟詩舊習獨難消。玉書不用尋蒼腎。瑤瑟深宜奏綠腰。狂客自呼元浪漫。佳人誰喚蕫嬌饒。十年交分良非淺。意合休嗟楚越遙。</text>
<title>楊貴妃</title>,<text>未必楊妑色絶奇。只緣誤國作嬌姿。君看貞觀太平日。宮掖那無一美姬。</text>
<title>謝應禪老雨中邀飮</title>,<text>數年飄散各西東。今日樽前一笑同。乍把銅人相話舊。更憑石女苦談空。篆畦終日淸抽穗。燈蘂侵宵巧綴虫。濃翠滴窓垂柳雨。暗香撲地落花風。醉翁情興狂於白。禪老行裝懶似融。他日不辭參入社。遠公沽酒引陶公。</text>
<title>復和</title>,<text>夜深蓮漏響丁東。三語煩君別異同。多劫頭燃難自救。片時目擊揔成空。猒聞韓子題雙鳥。深喜莊生說二蟲。活火香茶眞道味。白雲眀月是家風。生師演法機鋒銳。禦冠乘冷骨肉融。邂逅忘形聊得意。不慙當日老龐公。</text>
<title>新晴</title>,<text>久雨長愁客。新晴似媚人。姸姸花笑日。嫋嫋柳嬌春。圓滑鶯聲巧。輕翾蝶翅匀。十分風景麗。正好醉芳辰。</text>
<title>訪佛恩寺雲公。聞國令禁僧家飮。</title>,<text>萬事皆同薦福雷。書生性命信微哉。平生多向僧家飮。又被僧家禁酒來。</text>
<title>謝梁校勘國峻送櫻桃 後復經二首。皆亡。梁作二首。</title>,<text>綘葩春𧰟𧰟。朱實夏團團。始訝繁星麗。還疑碎火攢。摘林濃帶露。和葉爛盈盤。粲似丹砂粒。圓於赤玉丸。跳嫌衣上落。弄愛掌中看。留核欣盈掬。含津覺潤肝。</text>
<title>謝梁校勘國峻送櫻桃 後復經二首。皆亡。梁作二首。 其二</title>,<text>眼迷光熠煒。舌識味甘酸。感子親情密。知予病肺乾。爲分仙菓美。聊佐酒筵歡。縹李攀援絶。緗桃比況難。不敎兒擅取。思與客同飡。原廟魯羞否。先嘗意未安。</text>
<title>訪盧秀才永祺。用白樂天韻同賦。</title>,<text>半岸烏紗帽。閑敲綠玉扉。柳深鸎百囀。林晚鳥雙歸。太白甘時後。陶潛悟昨非。紛華方戰退。始覺卜商肥。</text>
<title>復和</title>,<text>一龍期作友。凡鳥豈題扉。琴客春多思。碁僧晚未歸。身窮道轉富。心是貌還非。不羨夸毗子。裘輕馬亦肥。</text>
<title>戱路上醉臥僧</title>,<text>莫笑上人中聖人。醍醐與酒味同醇。始知糟麴神麤猛。解倒金剛三昧身。</text>
<title>贈沈天曹允章。是日大醉作。</title>,<text>二月靑春光。浮動黃金柳。園花酒噤脣。林鳥已柔咮。問君氣俠豪。能復觴吾否。自言有醽綠。可以濡君口。君不見長篇短篇詩萬首。何人記我千年後。不若未死前一杯綠蟻酒。</text>
<title>訪梁參軍。梁不在。呼子壻李君與語。俄有玉川生來。因置酒留長句。</title>,<text>不見氷只見玉。飄然韻格淸不俗。相看眸子秋水綠。頭上烏紗螺點粟。玉川扣門來剝啄。白日與消碁一局。可人可人豈不服。伯鸞不在傷心曲。</text>
<title>次韻。和崔相國詵和黃郞中題朴內園家盆中六詠。 四季花</title>,<text>伴開春𧰟旋隨風。欲配秋香夢又空。閱遍群芳無可偶。依依獨到雪中紅。</text>
<title>次韻。和崔相國詵和黃郞中題朴內園家盆中六詠。 菊花</title>,<text>霜卉秋來遍放花。飽看野岸與山家。石盆硬滑應難穩。一朶寒香尙足誇。</text>
<title>次韻。和崔相國詵和黃郞中題朴內園家盆中六詠。 瑞祥花</title>,<text>外家鍾慶氣如春。華屋尋常鷰賀賓。一朶好花嬌欲語。又將何瑞報於人。</text>
<title>次韻。和崔相國詵和黃郞中題朴內園家盆中六詠。 石榴花</title>,<text>例憑土肉得繁枝。猒見群紅婀娜姿。賴爾花中獨安石。鐵膓如我尙開眉。</text>
<title>次韻。和崔相國詵和黃郞中題朴內園家盆中六詠。 竹</title>,<text>欲試君賢豈一端。悍根又奈石盆寒。箇中尙有湘江意。直作攙天玉槊看。</text>
<title>次韻。和崔相國詵和黃郞中題朴內園家盆中六詠。 石菖蒲</title>,<text>露珠偏上翠尖垂。愛箇玲瓏未墮時。賴有彈渦餘海暈。老虬盤穩秘鬚髭。</text>
<title>仲冬十四日。同文丈老，朴還古。訪興聖寺成禪老。路上口占。</title>,<text>覓伴成三老。危巓度木梢。猛風衝帽過。微雪點衣消。路遠猶甘皸。人遐幾費翹。興來聊訪戴。不必見招邀。</text>
<title>二子見和。復答之。</title>,<text>雪華堆瓦縫。寒氣束林梢。道已將時左。愁宜託酒消。天門鳴鈿轂。仙禁簇金翹。獨向窮山去。只應猿鶴邀。</text>
<title>日晚到寺小酌。用皮日休詩韻各賦。</title>,<text>碧瓦鱗差出樹端。洞門人靜立蒼官。滿林白雪猿跳破。半壁紅暉鳥喚殘。香燼冷堆山室寂。磬聲淸斷石牎寒。我狂漸息堪禪縛。莫作當年獵將看。</text>
<title>又和</title>,<text>萬事都空一笑端。尙欺螯叟漫爲官。巖連井榻雲長濕。地近茶窓雪易殘。閑掛鐵君經夏結。狂燒木佛禦天寒。靑山他日應爲舊。不憚幽蹊子細看。</text>
<title>遍閱院宇。還讀石碑。復用前韻。感舊記事。</title>,<text>記得香城締搆端。鑾輿曾此擁千官。苔侵篆額碑文暗。雨染紅泥壁畫殘。寶育臺含孤月冷。摩訶岬觸斷雲寒。巖僧見慣慵廻首。付與閑人自在看。</text>
<title>復和 二首</title>,<text>剩遣談雷吼舌端。坐敎鑿齒作衙官。狐驚柱杖初拈起。鳥喜齋鍾半擊殘。雪色與師眉孰白。山光入我眼爭寒。相逢得意眞些子。莫是他年作夢看。</text>
<title>復和 二首 其二</title>,<text>散浪何曾釘一端。只緣上界足仙官。裁雲舊習津津出。夢雨餘痕旋旋殘。信步偶尋融老懶。滿身猶帶廣文寒。無心那有安心處。愼勿將心特地看。</text>
<title>又分韻得岳字</title>,<text>卜居城東蝸一殼。怯寒無奈縮頭角。偶然乘興閑出郭。三尺雪深寒蘸脚。來打禪扉聲剝剝。警咳一聲虛谷答。入門眩怳見臺閣。似見小空隨善覺。隔林吹火棲鳥落。渴漢求茶泉欲涸。一夕忘懷這裡樂。大勝三笑遊盧岳。</text>
<title>明日。又用朴仁範詩韻各賦。</title>,<text>洞深煙霧碧凄迷。其奈無情日又西。厭雪寒麕爭穴燥。避風幽鳥擇枝低。走藤遇曲難成杖。臥木因高偶作梯。不識空門閑氣味。到山煩覓壁閒題。</text>
<title>又用古人詩韻走筆書壁上</title>,<text>霽天寒碧月分眀。十二蓮花滴瀝聲。除却燒香無一事。始知禪格大高生。</text>
<title>上趙令公永仁 幷引</title>,<text>仲經扶聖漢。趙憬相皇唐。根大瓊枝盛。源深玉派長。履龜生挺質。畫鹿早占祥。筆刃千鈞重。心河萬頃汪。飛龍曾利見。威鳳歘高翔。天上文星魄。人間愛日光。判疑掀霹靂。論事振琳琅。扈聖登靑鎖。緘書拜皂囊。璧門趨閣道。璇極護文昌。鐵棟明堂固。金城敵國防。望歸裴晉國。倚重郭汾陽。大手調殷鼎。丹心補舜裳。品人同許郭。愛客似原嘗。利器金椎鑄。長材玉秤量。沈珠寧鏟彩。幽菊競披芳。無賴孤軀在。投閑十載强。妙齡初丱角。游學遠贏糧。染翰攻鉛槧。橫經對縹緗。靜關孫敬戶。坐穴管寧床。樂器堪調啞。詩篇欲補亡。登壇屠沈謝。劘壘倒班揚。科第連年捷。聲華一日彰。不曾呑墨水。聊得鍍金湯。便欲層霄擊。何思半路僵。風濤終蹭蹬。雲漢轉微茫。反蟄跳蛙井。空尋覆鹿隍。號呼逾壑底。骯髒猒門傍。有水誰霑鮒。多歧竟失羊。頗同殷咄咄。敢比孔遑遑。功寄堆文塚。窮牽送鬼檣。本雖由薄命。半亦坐佯狂。萬事經三折。虛名愧七襄。早聞明鏡照。猶及覆盆藏。果記氷鄕子。曾稱粉省堂。喜深跳欲舞。涕出拭還滂。燕谷思溫律。無鹽費靚粧。銓衡今入手。造化大專場。益復伸吭望。方期傅翼揚。沐芳新振垢。磨鈍漸生鋩。季嗣眞如玉。淸朝早綰黃。幸承靑眼眄。叨對白眉良。結髮初相識。論心誓不忘。幾熏蘭室臭。同折桂枝香。綺席嘗陪後。花堤共綴行。自呼知我鮑。狂導起予商。謬殿三千履。今移十五霜。茅菅親繢繡。瓴甋側珪璋。爲惜纍纍狀。聊廻惻惻膓。屢將金諾重。欲借衮褒煌。今日何多幸。中心竊自昂。私因誠不淺。公道亦何妨。好試淸琴撫。無嫌美錦傷。亮難堪劇郡。正合委偏鄕。最望鼇東海。還思鴈北方。窮奔何擇木。饞口不須魴。躍躍哀鳴急。懸懸仰叩忙。</text>
<title>上任平章 幷序</title>,<text>累葉衣冠後。三朝肺腑親。周王呼伯父。漢帝重宗臣。瑞世龍章煥。鳴時玉韻新。舊傳張相印。早綰彥昇銀。位已黃扉貴。身猶綠鬢春。飛鸎曾放手。跛鼈亦攀鱗。但備籠中藥。何參席上珍。同門多振躍。唯我落寒貧。三十無官客。東西浪跡人。顔瓢空有水。范釜久生塵。鍛鍊誰成器。俜停尙問津。前魚如不棄。何幸達楓宸。</text>
<title>上崔平章讜 幷序</title>,<text>五色毛生穴。三珠樹接枝。弟兄雙拜相。今古罕同時。蒼玉初承寵。黃扉旋躐資。陰陽歸燮理。社稷寄安危。靜似成蹊李。端宜飣座梨。豹文無誤對。亥字判羣疑。雷電扶韓手。陽秋備褚皮。吹噓餘論美。攀附幾人馳。我是諸生憲。嘗干太尉熹。感公同見賞。似昔早相知。爲惜塩車困。期將玉鎖縻。歸來猶夢寐。銘刻在心肌。同輩皆翔驟。吾生大嶮𡾟。久爲莊轍鮒。空羨魯梁雌。淚眼餘三泣。歌聲發五噫。深坑無計出。長綆肯誰施。濩落從人棄。揶揄任鬼欺。幸粧嫫母面。已識紫芝眉。頭角那長縮。心肝會一披。天高難自達。願綴薦衡辭。</text>
<title>上崔樞密詵</title>,<text>世出文章伯。興由德義門。八龍初竝躍。三鳳最超騫。陳湛眞難弟。桓榮實有孫。白眉奇表秀。靑鬢美官尊。洒翰雲多態。端容玉不言。循循家訓在。挺挺祖風存。月裡名書澤。紗中像護藩。中興依日月。大手定乾坤。已入棲烏府。將登畫鹿轓。立朝威凜凜。愛客色溫溫。憶昨方投刺。移時得接論。仰鑽彌自若。慰勉一何敦。邊幅䂓多檢。毛皮禮去煩。歸來空想像。早晚更攀援。我李難成蔭。何門可托根。高蹤隨泛梗。幽佩綴芳蓀。衆謗吹毛急。狂言到口呑。短衣愁寗戚。一室著陳蕃。官路如天遠。年光劇海奔。陸沈那久困。水擊會高飜。已恃知音在。行銷泣璞冤。孔融憐我否。一鶚在平原。</text>
<title>重上趙令公</title>,<text>鶚書朝奏九重天。御墨才宣萬口傳。昔見銀杯嘗羽化。今聞箚子忽登仙。</text>
<title>重上趙令公 其二</title>,<text>馬失焉知還是福。羊亡不用若相追。品題全繫山公手。何恨天書半路移。</text>
<title>投崔吏部洪胤</title>,<text>靑雲得路甲枝郞。家世金甌覆姓名。璧海千尋胸底溢。錦霞五色筆頭生。班心舊振霜威凜。省眼今懸鏡炤明。困涸誰煩呼斗水。沐芳人競拂塵纓。玉溫顔色曾叨識。莩薄因緣亦自榮。書記翩翩誠不分。割鷄一邑適吾情。</text>
<title>戊午二月九日。同全履之餞朴還古之南。得舊字。</title>,<text>二紀風塵中。一龍三益友。襟期付歌詩。意氣許杯酒。顚狂白千篇。酩酊劉五斗。准擬𧰟陽天。尋花共携手。春光不吾負。已着黃金柳。捨我忍何之。如手失左右。別語那易聞。淸淚濕我袖。江南阿那邊。縹緲連天岫。一鞭行色遙。憶我廻頭不。殘春早早來。一笑重論舊。</text>
<title>次韻朴還古南遊詩 十一首○幷序</title>,<text>二月東都門。別我同心友。爲唱三疊詞。勸進一杯酒。平生男子心。烈膽大於斗。臨行效兒女。流淚惜分手。春風如有情。吹舞纖腰柳。是時全履之。傲兀居坐右。相將挽歸衫。似挹浮丘袖。何意飄飄雲。悠然戀舊岫。隨風忽歸來。肯復從吾不。約束更尋芳。桃花笑依舊。</text>
<title>同前 二首○此二篇。朴君皆押旁韻。故依韻。</title>,<text>天胡窮退之。鬼亦笑羅友。珠聯五字詩。鯨吸千日酒。南遊觸豐㬢。海泛占北斗。擧鞭向習池。醉任兒拍手。靜採瀛州芝。狂吟彭澤柳。眼高紅粉媸。謝遣不留右。五馬光陸離。訪君爲挽袖。共倒黃金巵。晚色靄烟岫。是時得新詞。還憶狂生不。覩君南行辭。江山盡如舊。</text>
<title>同前 二首○此二篇。朴君皆押旁韻。故依韻。 其二</title>,<text>瀟洒全客卿。氣韻眞我友。早懷濟物情。暫隱陶潛酒。吐文似六經。錯落羅星斗。未放驚人鳴。誰傷代匠手。雨輭光風輕。時節宜花柳。亦足了一生。蠏左復杯右。長嘯如鸞聲。飄飄紫霞袖。詩成倒宣城。句壓窓中岫。我性元無程。二子肯容不。淡水交轉淸。二十年前舊。</text>
<title>和宿天壽寺</title>,<text>百花相倚鬪輕盈。準擬同。君醉大平。嘉節無端揮淚別。亂山何處皺眉行。玉川文字五千卷。魯望生涯三十楹。曾是少年爲客處。逢人問我舊姓名。</text>
<title>和宿峰城</title>,<text>半山斜日過簷遲。淸句唯吟杜紫薇。溪竹困陰孫未長。庭梅飽雨子初肥。旅軒風簟牽人睡。野鼎春蔬慰客饑。千里倦遊誰勞問。石樓僧定銷烟霏。</text>
<title>和宿德淵院 二首</title>,<text>落日三盃醉。淸風一枕眠。竹虛同客性。松老等僧年。野水搖蒼石。村畦繞翠巓。晚來山更好。詩思湧如泉。</text>
<title>和宿德淵院 二首 其二</title>,<text>碧湖晴瀲灎。芳草遠芊綿。問路三千里。知名四十年。愛凉憑水檻。眺遠上雲巓。老衲渾多事。評茶復品泉。</text>
<title>和送客湖上</title>,<text>平湖水漫柳嬌春。一路風輕雨浥塵。畫鷁似閑還似迫。送人才了又迎人。</text>
<title>和湖上偶遊</title>,<text>春遊陽成憊。旅意動含悽。緣蔓扶顚樹。蒼苔護圮堤。暮江煙柳重。曉岸露花啼。歌吹楊州路。風流憶竹西。</text>
<title>和塊居空館</title>,<text>右院閱人久。荒村得酒踈。詠詩驚谷鳥。投飯聚池魚。江寂潮廻後。山明日側初。春慵渾作癖。得句不須書。</text>
<title>和卽事</title>,<text>閑於陶靖節。狂似蓋寬饒。旅夢穿層岫。詩眸截碧霄。輕飆牽別袖。殘月送歸橈。水壁波霾粉。巖碑蘚蝕雕。江山同北固。風土似南譙。控險天爲府。連空鬼作橋。幽花逃小雨。臥柳困驚潮。沙日玄夫曝。湖烟雪客翹。遠聲聞𪚥靄。深竇俯窐寥。離別吾偏感。光陰孰共消。去如猿出檻。來忽鳳遊郊。何適未爲樂。休煩苦避囂。</text>
<title>金大丈子由得尹學錄所贈朱藤杖。請予賦之。</title>,<text>雞林先生九十餘。十分霜雪黏雙鬚。金丹未就脚稍澁。出門入門須杖扶。尹郎意氣衆所憑。贈之以南詔萬歲之紅藤。五節踈勻過手卓。六尺脩直等肩升。千山萬谷意自便。昨日衰翁今壯年。長安多酒店。遊必掛百錢。君不見孔光靈壽煩帝賜。白首冒榮能不恥。先生本有紫霞想。不事嬰身珪組累。先生有素風。此杖宜山中。何必學羅公遠。擲作銀橋入月宮。</text>
<title>雪中。訪友人不遇。</title>,<text>雪色白於紙。擧鞭書姓字。莫敎風掃地。好待主人至。</text>
<title>朴君玄球家。賦雙鷺圖。</title>,<text>憶昔江南天。扁舟泊烟浦。霜菰映淸淺。中有雙白鷺。靜翹綠玉脛。閑刷白銀羽。擬將詩句摹。久作猿吟苦。寫形雖髣髴。佳處殊未遇。畫工眞可人。到我所未到。眼活而有力。聳立勇前顧。肉瘦而有骨。未起已遐慕。就中畫聲難。解作啼態度。我詩豈好事。聊寫畫中趣。畫難人人蓄。詩可處處布。見詩如見畫。亦足傳萬古。</text>
<title>溪上偶作</title>,<text>朅來溪上弄淸波。影舞形搖幻怪多。忽憶蘇郎臨潁水。鬚眉散作百東坡。</text>
<title>訪寒溪。住老覺師旅寓。用參寥子詩韻贈之。</title>,<text>霞想雲情逸天半。玉籠金鎖莫我絆。平生自學元次山。欲往寒溪稱浪漫。寒溪主人偶此逢。聊復軒眉一笑同。禪味何妨飮餘滴。談鋒更愛生雄風。相從不覺西日側。十里靑煙催晚色。不須更憶寒溪遊。見公眼色奪溪碧。</text>
<title>又用東坡詩韻贈之</title>,<text>鮎魚緣竹一何遲。漸愧頭銜似昔時。只爲別來長飽戀。故應相見更多姿。詩敎雪暈微侵鬢。酒放春紅半蘸肌。我亦參禪老居士。祖師林下舊橫枝。</text>
<title>天台玄師聞予訪覺公留飮。携酒來慰。用前韻贈之。</title>,<text>自是踈慵訪校遲。別來那有暫忘時。笑顔爲我還春色。道經如今亦世姿。好句似珠跳遍手。淸談如雪冷渾肌。一壺芳醞歡情足。醉折名花揷數枝。</text>
<title>訓長老乞詩。又用前韻。</title>,<text>彈指相逢恨見遲。恰如甕裡閱圖時。木鵝卵破方生翼。石女兒嬌更媚姿。山字肩高成冷坐。稻畦衲短稱淸肌。他年若許參吹布。會覓飛窠訪樹枝。</text>
<title>又分韻得動字。贈覺公。兼簡玄公。</title>,<text>南宗老宿僧中鳳。一入寒溪金碧洞。酌泉臥石猿鳥共。空巖唯有月迎送。浪翁窪樽應復弄。摩挲蒼苔窺罅縫。山磨水激洗煩冗。故應道韻轉淸聳。玄公落落繼佛隴。結茅月城三四棟。浮碧樓高鶴可控。逸想凌霞欻飛動。走浪春風鳴鐵甕。寒流瀉月搖銀汞。歸來作詩似泉湧。句法淸新輒驚衆。三師於予若昆仲。相逢一笑怳如夢。故人情深別難勇。留連劇飮何辭痛。</text>
<title>希禪師方丈觀碁 臨江仚</title>,<text>夜靜紅燈香落灺。虵頭兔勢縱橫。但聞玉字響紋枰。誰饒誰勝山月漸西傾。十九條中千萬態。世間興廢分明箇中一換幾人生。仙柯欲爛回首忽相驚。</text>
<title>悼朴生兒。兼書夢中事。幷序</title>,<text>夢豈自無徵。事或先有讖。憶昨夜方午。睡熟邯鄲枕。君來乞人銘。及窹良恠甚。子來告兒亡。淚暈餘老臉。因思夢中事。莫是精神感。君兒方六齡。眉目得君範。何物奪之去。無奈鬼橫僣。預玄童烏亡。無槨孔鯉殮。壽殤皆關天。子幸勿爲念。細君苟無恙。立竹眞可厭。葬隣林君墩。雖夭未爲慊。</text>
<title>同文長老方崔秀才升圭。用古人韻各賦。</title>,<text>蟻坑名官奈爲何。一世生涯付醉歌。詞格淸哀珠有淚。道心虛寂井無波。禪公旅寓窠依鳥。園客仙期繭作蛾。綠髮相逢須痛飮。他年重見鬂霜多。</text>
<title>走筆贈威知識 名次威。自天台宗。捨名入山。</title>,<text>憶昨往拜和闍梨。談空說有夕晷移。是時偶見老尊宿。破衲半肩縫萬絲。子豈佛隴的孫歟。目擊不言心自知。挑燈相近接談笑。口風吹却雪山欹。自言天台學止觀。粗窮八敎與五時。早年抽身名利門。有如魚鳥不可囚籠池。一朝勇去靑山白雲裡。採松食葉聊充飢。忽聞孀母嬰沈瘵。百舍重繭來洛師。遑遑汲汲思療理。恨不遇金樻探方三世醫。世人殊未解。應笑浪奔馳。顧我赤霞衣。多被紅塵緇。紅塵不堪久。綠蘿不可欺。振錫還山無幾日。要與吾子專夕論心脾。相將握手到僑居。烹蔬晚食話到雞喔咿。囑予明日復見訪。出門丁寧聞此辭。明朝有雨如倒河。我尙不欲孤前期。撥泥踏水來叩扃。撫掌迎笑欣揚眉。坐客况有河秀才。鐺脚相對語忘疲。樽中有酒香酷烈。師雖不飮勸我頻巵巵。夜深輟飮開茗席。明日入戶偏相窺。明發師當去。我豈獨受名韁縻。若許陪杖屨。且向丹崖碧嶂同栖遲。君不見遠公在匡山。亦容陶陸相追隨。</text>
<title>安和寺敦軾禪老方丈夜酌。用東坡韻。</title>,<text>十年蓮社阻從容。日幾西沈水幾東。援筆舊曾題莫莫。挑燈今復說空空。學禪師作癯形鶴。避世吾爲斷尾雄。從此買山長門道。不須辛苦送韓窮。</text>
<title>復和</title>,<text>一龕仙室遲誰容。消息須憑李浙東。浪跡如今雲不繫。回頭他日夢渾空。生涯已付三杯聖。意氣都關尺劒雄。得坎乘流渾是夢。阮公何必哭途窮。</text>
<title>明日與二三子登環碧亭。又閱御室。還至別閣小酌。用蘇公詩韻。</title>,<text>三朝遊賞處。玉立山一色。畫棟拏龍虵。重樓絢金碧。如今付閑人。幾蠟阮孚屐。鑾輿杳何許。弔古爲悲慄。篆石臥蒼苔。雨染日炙赤。朅來窮冥搜。必有靈聖宅。淸債足可償。往事何煩詰。一樽猶未傾。䂓燬已西側。佳會亦無多。歸侵晚雲黑。</text>
<title>草堂雨中睡</title>,<text>緣霤雨浪浪。撼耳似妨睡。云何雨聲中。徧得睡味美。晴時雖杜門。駕言意未弭。自此夢難酣。假寐或驚起。獨是霖雨中。塗路混爲水。雖欲訪情親。咫尺卽千里。門絶客敲扉。庭無人響履。所以得於眠。齁齁雷吼鼻。此味固難言。王侯那得致。王侯豈不能。朝請安可弛。</text>
<title>偶吟二首有感</title>,<text>拙直由天賦。艱難見世情。杜門妨客到。釀酒對妻傾。苔徑少人跡。松園空鳥聲。田園歸計晚。慚愧晉淵明。</text>
<title>偶吟二首有感 其二</title>,<text>環顧六尺身。一日能幾食。尙營口腹謀。未去雲山碧。</text>
<title>呈內省諸郞。幷敍。戊午年。 上右散騎常侍閔湜</title>,<text>世家傳閥閱。系出費侯賢。蘭玉雙枝秀。虹蜺一氣連。雲梯同坦步。仙省迭相遷。樹代雞新舊。天分鴈後先。右貂榮最劇。旁乘寵何偏。五色絲縫衮。三條雪入篇。鑄金從踴躍。翼𪆪助騰騫。爲愛蹊成下。叨將璧至前。囊錐容早晚。紈扇豈中捐。況接葭莩幸。平生恃淺緣。</text>
<title>呈內省諸郞。幷敍。戊午年。 上直門下省金迪侯</title>,<text>天上金精落。山西鐵幹喬。家承班定遠。國倚霍嫖姚。白玉含中潤。靑松守後凋。紅盤三斗膽。岳立八圍腰。李廣今飛漢。天驕不吠高。鼇擎仙島聳。鳳入禁池翹。直論驚群俊。孤忠翼兩朝。身兼雙美具。官剩十旬超。我是水鄕冷。那堪陸海漂。引吭思一振。何幸借扶搖。</text>
<title>呈內省諸郞。幷敍。戊午年。 上左諫議李桂長</title>,<text>名家餘慶遠。鳳出鳳凰巢。彩筆浮紅蜃。華文吐縟蛟。良金富大冶。恢刃奪神庖。峻級超三獨。淳風鎭五交。人龍凌海躍。詩虎動天咆。明鏡姸媸別。洪溟巨細包。尙容蒹倚玉。那遣蕙爲茅。斗水如霑鮒。盤珠想泣鮫。莫敎埋似劒。吾豈繫如匏。已恃知音幸。何煩筮仕爻。</text>
<title>呈內省諸郞。幷敍。戊午年。 上右諫議李世長</title>,<text>本生紈綺貴。猶事槧鉛勞。星魄從天降。花妖入壁逃。已傳張相印。合佩呂虔刀。筆洗西臺肉。詩霑老杜膏。謀宜前筯畫。官忽後薪高。粉省登淸地。氷銜落彩毫。早知春有脚。何恨紙生毛。獸困甘搖尾。鷹飢望解絛。賢侯同姓李。郞子一門桃。亦是平生幸。寧敎失意號。</text>
<title>呈內省諸郞。幷敍。戊午年。 上中書舍人高瑩忠</title>,<text>家傳金鏡賜。名在桂仙科。舌下驚雷出。胷中列宿羅。玉斤修月妙。瓊尺剪雲多。要職方當戶。淸班已亞坡。五花榮最好。一佛賀如何。紫案擎荷橐。紅泥染印窠。絲綸批密誥。芍藥播新歌。溫室那言樹。金鑾早脫靴。行調殷后鼎。曾取蔡公禾。願記荊山下。窮年泣玉和。</text>
<title>呈內省諸郞。幷敍。戊午年。 上起居郞尹威</title>,<text>關令玄風遠。仙孫逸志嘉。初無絓組戀。甘向水雲賖。愛吸靑松露。貪眠碧岫霞。珠光難自隱。金韻不終遐。羽翼乘風便。文章耀國華。闞公名在月。太白筆生花。事歷肱三折。才凌手八叉。直言頻覆錦。公望合專車。鷄角言爭解。龜文貴可誇。氷淸門下客。多喜得通家。</text>
<title>呈內省諸郞。幷敍。戊午年。 上左司諫金沖</title>,<text>一千年且暮。九萬里翺翔。鵠鑰開璇鎖。龍池對玉皇。籍通三尺竹。恩降五時裳。價壓靑錢選。詞淸綠蘂章。孤忠橫鐵棟。逸氣迅風檣。山仰心雖切。雲從路莫當。攀嵇如可許。薦禰亦何妨。潔己而求進。宣尼與互鄕。</text>
<title>呈內省諸郞。幷敍。戊午年。 上右正言崔光遇</title>,<text>落落風姿秀。昂藏海鶴精。得時伸伎癢。驚俗動詩名。漢邸扶龍起。高天捧日行。纔昇烏府凜。旋入鳳池淸。五字施偏巧。三多學早成。身爲天子舊。官是士林榮。一尺詞頭下。千鈞筆力勍。鱗攀曾有素。栢悅豈無情。阻接縷縷好。那堪眷眷傾。不須煩自鬻。輕重在懸衡。</text>
<title>普光堂頭精通師蓄藜杖甚奇。請予賦之。</title>,<text>老藜葉紺生植植。中有一條脩且直。千年土肉封硬根。深秘虬鬚攢似棘。吾師好事蓄意多。斫爲寶杖扶脚力。喙長頸癭尾細尖。宛如欲走銀蛇色。二十二節珠纍纍。中路鬼神求不得。大行化作砥路平。更覺身輕如傅翼。藤頑竹悍何足珍。獨此便安師所嗇。問師割爾贈吾無。我亦年來衰病劇。</text>
<title>是日飮闌小息。唯三四人相對飮茶而已。及夜半。坐久體煩。睡暈著眼。師出金橘木爪紅杮。餉于坐客。未及一嚼。不覺眠魔之頓去也。俄而喚沙彌。沙彌鼻鼾不應。師笑入房中。手挈美酒一壺。坐客皆盧胡大笑。於是小酌數四盃。漸引靜中之樂。噫。平生適意之遊。恐他日不復得也。因著一篇。以記一宵之事爾。</title>,<text>二紀落浮遊。塵土日滿膓。一聞淸夜話。已覺渾身霜。何況滿盤菓。一一餘仙香。奇哉洞庭橘。玉腦流寒漿。我是李衡後。此味宜我嘗。霜杮肌肉脆。殷赤眩目光。愛此赬虬卵。不入金烏場。木瓜紅半頰。片片落銛鋩。珍投何以報。愧無瓊玖將。餘寒在牙齒。似入氷雪鄕。適意一宵樂。平生安敢忘。</text>
<title>又寄題白蓮社石臺 師結白蓮社於功德山前。有石臺。</title>,<text>羨君曾結白蓮莊。自說溪山甲四方。果熟空園猿活計。松深幽谷鶴家鄕。天開古壁千尋直。龍吐靈泉一派長。齋罷登臺嘗燕坐。一塵那得汚氷膓。</text>
<title>明日。朴還古有詩。走筆和之。</title>,<text>乾坤一箇身。出岫無心雲。師傳甘蔗氏。我繼仙李君。釋老本一鴻。鳧乙何須分。何況結蓮社。惠遠遺風存。吾將作宗炳。叩鍵間未聞。鶴情殊皎皎。霞想復軒軒。尙無吹劒吷。那有注金昏。陶眉不許攢。日日開淸樽。妙道資目擊。淸談洗心煩。尸寢方再鼾。扶桑放紅暾。</text>
<title>景福寺路上作</title>,<text>一路脩脩繞碧山。觸松紗帽絓梢端。渴窺深井難抔飮。行遇幽花試折看。</text>
<title>景福寺路上作 其二</title>,<text>蜻蜓點過淸溝上。蜇蜴逃藏碧草中。山路何須僧導去。磬聲敲處認鴦宮。</text>
<title>投李吏部</title>,<text>我李羅天下。賢侯表隴西。素襟淸映雪。長焰欻橫霓。修月無雙手。登雲第幾梯。佩龜靑嚲綬。批鳳紫濡泥。雅望宜華要。洪權管品題。下椎鎔巨闕。剖石覓懸黎。天地癯儒在。風波宦海迷。久爲居轍鮒。動作觸藩羝。早折姮娥桂。期燃太一藜。詩毫頻禿兔。書卷費編犀。學或嘗熊膽。癡難數馬蹄。窮途翻失適。短翮未安棲。鼻待揮斤斲。聲悲抱璞啼。方輪那解轉。貝錦謾逢萋。織屨憐慈母。當壚愧老妻。憶曾單閼歲。叨向孔門躋。坐席間函丈。依陰下作蹊。祝煩成蜾蠃。覆始發醯雞。學繢堪方渙。聞韶不必齊。恩深雖刻骨。信斷忽無輗。末禮何曾檢。中心不是携。憑公一薦禰。記我昔攀嵇。</text>
<title>題通師古笛 幷序</title>,<text>靑山揷天玉一朶。曉相二公曾燕坐。當時說法動人天。應有仙樂飄空下。笙簫忽散返玉樓。偶遺寶笛誤不收。千年鬼護秘扃鑰。神物自隱人難搜。吾師眼聖獨見之。信手摩挲心自奇。靈珍本爲異人出。古器那宜今世知。外費天巧非人鐫。中含龍吟豈俗傳。曺植謾誇雲夢竹。蔡邕空識柯亭椽。據床三弄淸裂石。長風挽落猶滴滴。一聲若作師子吼。堪笑禪家無孔笛。</text>
<title>飮通師所寓崇敎寺方丈。會者十餘人。及酒酣。琴瑟交作。倡戱幷呈。時有御前大倡優二人。與師隨喜成大藏。故來赴。 予舊習津湧。使坐客唱韻走筆。一人例唱四韻。兼自押傍韻。</title>,<text>斗城南角蒼巖根。金龍鐵鳳飛凌雲。初來落日半西軒。叫鶴呼鵶空自聞。主人接遇一何勤。匡山遠老引陶君。笑談足使水叟溫。十月天氣爲春醺。地爐試近榾柮火。駱駞高坐空閑話。醉中風味莫如我。坐客啁啾知者寡。我言人生若電過。富貴榮華花易謝。少年一去又可奈。要須酩酊飛羽斝。君看七貴與五侯。數窮未免九原遊。假令去者或更留。萬歲千年如一秋。古今人事秋雲浮。白日西沒水東流。人間迫束南冠囚。飛鳥在籠魚在鉤。我言未終客起舞。有如風前摧玉樹。直把朱絃信手撫。細聲切切如私語。多生緣重各相遇。又恐明朝散如雨。東方曼倩今已逝。淳于先生又何處。二君繼出伎倆多。相將握手來僧家。吾師大度如江河。許容爾輩同其波。我今賦命恨蹉跎。借汝戱謔聊酣歌。平生歡笑莫此過。東方欲曙奈樂何。</text>
<title>訪嚴禪老。用壁上書簇詩韻。二首</title>,<text>笑却東華一餉榮。獨披駞褐訪南能。靜中得句堪呈佛。欲寫時呵玉硯氷。</text>
<title>訪嚴禪老。用壁上書簇詩韻。二首 其二</title>,<text>石鼎烹茶代酒巵。擁爐圍坐熨寒衣。香畦縈穗靑烟直。橘腦分漿玉露飛。</text>
<title>同文長老，韓韶。訪崔秀才宗藩書室。</title>,<text>偶作龍三友。同尋鳳一毛。霽光浮陌樹。芳意着園桃。城市猶堪隱。空虛不必逃。縹堆齊架帙。朱染注經毫。愛客頻投轄。題詩剩奪袍。暫乘浮白興。爲輟汗靑勞。交愛心雙照。醺添氣大豪。相逢須劇飮。風味屬吾曹。</text>
<title>暮春。同崔博士甫淳。訪尹注簿世儒。置酒用東坡詩韻各賦。</title>,<text>對酌三盃酒。難窺數仞墻。落花詩思亂。殘日醉歌長。我鬢初抽綠。君名早飮香。相逢文字飮。何必奏伊涼。</text>
<title>復和</title>,<text>綠樽傾北海。紅臉憶東墻。日月衰容換。乾坤舞袖長。室蘭曾襲臭。佩蕙各紉香。賴有淸風榻。披襟快納凉。</text>
<title>又贈尹公</title>,<text>蔡門初倒屣。闕里孰麾墻。筆海怒濤迅。醉鄕歸路長。鵝黃空酌酒。雞舌早含香。何日同簪管。賡吟殿閣凉。</text>
<title>感興</title>,<text>有舌不可掉。有眼不可泣。誰能測予懷。竟日空悒悒。豈爲我身寒。藍縷憂難緝。豈爲我腹空。蔬食憂不給。所憂意殊深。疊足仰天立。仰天益自傷。北斗不可挹。何客印纍纍。何人冠岌岌。梁鵜咮不濡。穴鳳羽長戢。檻井不早嚴。豺虎滿州邑。賈誼流涕二。鄭公論漸十。慷慨二子心。今者知誰襲。嗚呼難重陳。兒小言咠咠。</text>
<title>代陳同年湜。和舍弟澕隨父之東京。憶兄見寄。二首</title>,<text>寄語郞君早早歸。欲師鄲郾世同居。憐渠獨扇蚊飛枕。恨我難憑犬寄書。莫效胡威空問絹。已聞羊續久懸魚。錦囊詩草三千首。多是花前醉興餘。</text>
<title>代陳同年湜。和舍弟澕隨父之東京。憶兄見寄。二首 其二</title>,<text>二年相憶苦難歸。身寄幽蝸殼底居。吏散獨陪棠樹茇。客來應向練裠書。橫經漂麥思高鳳。問禮趨庭想伯魚。要識來期行漸迫。兩條黃色上眉餘。</text>
<title>題璨首座方丈</title>,<text>雙眉無處展。一笑爲誰開。日欲三竿上。房尋十笏來。釵頭頻落灺。品字漸成灰。山室茶談足。何須索酒盃。</text>
<title>又賦木如意占字</title>,<text>僧家無長物。獨此最堪觀。玄鶴頭方側。蒼蛇尾半蟠。堅頑等身木。安穩護肩山。莫使季倫見。珊瑚樹不完。</text>
<title>六月十七日。訪金先達轍。用白公詩韻賦之。</title>,<text>羨君猶少年。蕭洒臨風樹。嗟我漸素秋。衰髮稀可數。相逢笑彈指。二紀眞電露。昔年交遊輩。雲散各何處。唯殘二人在。顔色坐成故。共遊京洛中。風塵化衣素。三旬密雨天。萬木蒼烟暮。此時訪君來。何忍辭君去。借君醉鄕留。忘我儒冠誤。愼莫談世緣。俱是孟門路。</text>
<title>金君乞賦所飮綠甆盃。用白公詩韻同賦。</title>,<text>落木童南山。放火烟蔽日。陶出綠甆盃。揀選十取一。瑩然碧玉光。幾被靑煤沒。玲瓏肖水精。堅硬敵山骨。迺知埏埴功。似借天工術。微微點花紋。妙逼丹靑筆。鏗然入我手。快若羽觴疾。不羨杼公銀。羽化一朝失。淸宜蓄詩家。巧或如尤物。主人有美酒。爲爾頻呼出。莫辭三四巡。使我醉兀兀。</text>
<title>初秋。又與文長老訪金轍。用白公詩韻。各賦早秋詩。</title>,<text>銀箭初驚漏漸遲。撑林朱實燦離離。輕絺寵薄身先認。團扇恩踈手始知。碧樹露寒蟬嘒曉。畫梁泥盡鷰歸時。要看詞客偏多感。宋玉悲辭吏部詩。</text>
<title>又贈金君</title>,<text>珍重金君愛客心。見來長共酒盃深。霜秋少睡先鷄起。露曉多情伴鶴吟。俊拔子應三耳湧。衰遲我已二毛侵。相逢話舊翻悽悵。挑盡靑燈淚濕襟。</text>
<title>又用白公韻。賦文長老草履。</title>,<text>君從江南來。山水千萬曲。何人餉草履。促密宜老宿。行惹楚花香。踏遍秦草綠。織巧桃椎芒。折非靈運木。舊物那忍遺。護足度溪谷。下邳行可封。已使革華伏。遠遊當借君。副之以杖竹。</text>
<title>次韻聆首座寄林工部 幷序</title>,<text>吾師釋中老。於世眞爲洲。周回在巨海。高顯無狂流。自從得際斷。萬事徒悠悠。孤高靑霞想。躙躒支許儔。天子爲邀致。一別煙林幽。流水戀舊浦。白雲思古丘。雖蒙賜袍寵。身若生瘡疣。又猒人世隘。譬如踈屬囚。愛山似麋鹿。捉月非獼猴。香川是舊居。雲水好在不。悵望數間屋。摧頽半巖頭。自言旦暮去。無厚山之羞。夢先身獨往。萬里隨輕颷。不是不勇歸。閱世故應留。幽徑久蕪沒。來訪無羊求。廢井桐圭滿。荒階苔錦稠。或恐樵蘇輩。刈松落蒼虬。又惜林下泉。盡屬野民喉。經室鞠爲囿。旅草生油油。溪茖人不採。阻入紫花甌。問師何苦戀。未展雪眉脩。比之鳥棲處。此若由籠抽。比之魚遊處。此可免含鉤。薄雲鋪魯縞。恠石列荊璆。何以充㸑薪。枯楠大蔽牛。至今猶在耳。嘷鶴與鳴鳩。塵侵墨蜂髮。最是師心憂。每欲起殿宇。碭基删縹瑈。臨水亞綠戶。架巖聳丹樓。中成佛龕室。彩棟蛟龍鎪。耽耽極壯麗。兜率牛頭侔。此意久未就。林泉爲之愁。林公古丈夫。智秘龜六眸。公餘遊古寺。萬景赴冥搜。咄嗟搆飛閤。翔翮得自由。想像殿壁間。天人列弓矛。自昔浮屠者。成物由邦侯。吾聞頭陁寺。楚都信爲樞。室就孔江夏。堂成蔡郢州。是助宗法師。結構留千秋。層軒丹刻煥。深殿睟容柔。頭陁寺碑云。又聞章留後。偶向廢寺遊。世尊亦塵埃。古殿空颼飀。寺僧遇使君。告訴不自休。章公顧兵徒。棟宇俾營修。書傳名煥煥。千載尙欝攸。此輩復不見。此事復誰收。唯師與林公。名與古人優。我亦不檢束。牽戀無五楸。誓將陪甁錫。同爲香火謀。</text>
<title>閔常侍令賦雙馬圖</title>,<text>鮫綃勻滑雪色平。粉墨丹鉛繪彩明。騧蒼二馬神且奇。一飛玉勒一牽行。君不見穆滿馭八駿。凌雲躡影一日直過萬里程。又不見伯樂未過虞坂時。驥服塩車兩耳垂。今看此二馬。同是虬與螭。一馬飛去可以朝燕暮秣越。夸父荷杖應難追。翠衫鞓帶紫髯翁。銀鞍赫赫黃金羈。跨塵奔逸電滅沒。王良造父徒爾爲。一馬局促自效轅下駒。俯首低徊莫縱馳。逐日霜蹄何處展。追風逸氣無由施。布袍童子牽且去。傍睞碧草行何遲。畫工畫此豈無謂。中有妙意人誰知。不唯賤畜乃尙爾。男兒窮達一如斯。用之騰躍九天衢。不用或自沈泥途。是亦逢時與否耳。若予者分甘伏櫪無長吁。下車剪拂會有人。時哉未來命矣夫。</text>
<title>依韻。和宋少卿緝光陪趙相國。飮城北幽人林泉。</title>,<text>瀟洒幽人居。一穗泉派落。貪搜地仙慳。靜脫天械縛。丞相日來遊。畫屛軒騎錯。俛仰思天台。聞昔晉孫綽。何如名敎中。亦有山水樂。不待洗耳潁。似出化衣洛。樂哉池上遊。萬事渾忘却。唯有梢頭鶯。一聲破寂寞。謝妓花長春。孔樽海不涸。宋公第一人。逸想霞飄泊。閑弄麒麟筆。快送鸕鶿杓。妙語出自然。天質謝彤雘。落日醉如泥。淸風卷珠箔。豈比蓋寬饒。但導毋多酌。起舞爲公壽。願公壽如鶴。平生憂國深。是日獨歡謔。</text>
<title>次韻趙亞卿冲見和 亞卿。趙相國季嗣。</title>,<text>別來今幾日。曆草再榮落。思之不能飛。欝爾甘自縛。鄙吝漸萌芽。心神斗煩錯。瓊樹無由攀。似想姑射綽。苟幸後塵從。不博南面樂。君家禪雕龍。二陸名動洛。溫溫白眉良。愛日寒可却。憐我老草玄。環堵守寂寞。相見輒牽挽。聊慰文園涸。憶昨陪淸歡。窮日見淹泊。爲投留客轄。屢役指人杓。冥搜赤水珠。幽討靑丘雘。竹色綠環階。月華淸漏箔。得意各相忘。遣懷聊淺酌。多公似羊公。愛我如愛鶴。呼來肯氃氋。滿坐皆笑謔。</text>
<title>次韻趙亞卿冲見和 亞卿。趙相國季嗣。 其二</title>,<text>我村如魏瓠。枵然憂𪚥落。口慙金人緘。學昧石室縛。儒冠二十年。一跌萬事錯。紛華黜子夏。淸淨師公綽。豈識鵬天遊。甘守蛙井樂。浪思張翰吳。未出賈誼洛。行藏難自謀。屢卜龜厭却。世味漸闌珊。宦情何索寞。沐公淸水池。困魚免焦涸。託公高樹枝。窮鳥知栖泊。我願學陽城。道上設甌杓。何曾效江淹。愧碧亦慙雘。本是氷鄕孫。蓬門不施箔。淸節那一移。貪泉寧百酌。欲奉壽山書。東峯待金鶴。此語勿輕傳。恐落儕輩謔。</text>
<title>次韻天壽寺鍾義禪師以詩見招</title>,<text>不見禪英月五周。忽聞佳喚駕言遊。蹇驢未解歸心迫。每到長川俯飮流。</text>
<title>彈鋏歌</title>,<text>食無魚食無魚。彈鋏哀歌聲激激。秋菘秋蔌粗充膓。多骨細鯈猶未得。深江豈無魴與鯉。玉尺銀刀亂跳擲。所嗟不必慕腥膾。但恨無堦參肉食。食無魚緣木求。嗟哉嗟哉釣又直。彈劒之歌且可停。世無孟嘗誰復識。</text>
<title>次韻江南友人見寄</title>,<text>流景環廻幾小還。舊遊渾似夢魂閒。愁髯苒苒方黏雪。詩骨巉巉漸聳山。岫爲窓開呈遠碧。苔因門杜長新斑。無官尙爾歸田晚。未死何時得暫閑。</text>
<title>奇尙書宅賦怒猿</title>,<text>猿公有何嗔。人立向我嘷。爾思巴峽月。猒絆朱門高。我戀碧山隱。浪受紅塵勞。我與爾同病。胡爲厲聲咆。</text>
<title>己未五月日。知奏事崔公宅。後爲晉康公。 千葉榴花盛開。世所罕見。特喚李內翰仁老，金內翰克己，李留院湛之，咸司直淳及予。占韻命賦云。</title>,<text>玉顔初被酒。紅暈十分侵。葩複鍾天巧。姿嬌挑客尋。爇香晴引蝶。散火夜驚禽。惜𧰟敎開晚。誰知造物心。</text>
<title>謝知奏事相公見喚。命賦千葉榴花。幷序</title>,<text>百寶珠簾玳押新。輕風微拂不生塵。誰知畫戟森嚴地。却喚裒衣冷瘦身。香炷濃熏噴玉穗。酒波浮動皺金鱗。園中綠樹渾生子。庭畔紅榴始吐脣。塵世那知千葉貴。天工留作一番春。露葩半泫粧痕濕。日萼深燃醉暈勻。偸眼謾憐花解笑。搜膓空恨筆無神。自稱中聖狂徐邈。誤許能詩短李紳。半日暫叨堂上客。一生應詫世間人。重恩欲報良無計。但祝千年壽等椿。</text>
<title>將赴全州幕府。李中敏見贈。次韻答之。在王禪師方丈作。</title>,<text>別離無幾日。誰與放狂吟。莫被霜欺鬢。唯將月照心。煙江鎔碧玉。露菊沸黃金。相憶是何處。萬山深復深。</text>
<title>劉同年冲祺見和。次韻答之。</title>,<text>子語重金玉。臨行吟復吟。大山寧倒地。壯士不移心。綠蟻浮連海。靑蛾笑直金。此時斟我意。訓誡不須深。</text>
<title>九月十三日。發長安。將赴全州。臨津江船上。與晉公度，韓韶相別。</title>,<text>遠浦烟拖素。澄灣日浴金。三人揮別淚。斗覺海波深。</text>
<title>九月二十三日。入全州。馬上書懷。</title>,<text>北堂揮涕忍辭親。輦母之官愧古人。忽見完山靑一點。始知眞箇異鄕身。</text>
<title>謝按部李少卿儆許赴華筵。明日以鹿髓見惠。</title>,<text>蓮幕森嚴忝作賀。歸來不似世間人。更分香滑千金藥。與護衰遲六尺身。輕破筯端瓊屑散。暖消杯底玉膏勻。欲知一倍精神壯。官妓渾爲媚眼春。</text>
<title>十一月二十日。出宿屬郡馬靈客舍。重臺堂頭携酒來訪。以詩贈之。</title>,<text>蕭條古縣枕山根。只對村胥貌似猿。一見暫開詩酒會。淸談聊洗簿書昏。寒雲苒苒侵松檻。乾雪騷騷響竹軒。飮罷共嘗蒙頂綠。蒲團枿坐旋忘言。</text>
<title>十二月日。因斫木初指扶寧郡邊山。馬上作。二首</title>,<text>權在擁軍榮可詫。官呼斫木辱堪知。邊山自古稱天府。好揀長材備棟欀。</text>
<title>十二月日。因斫木初指扶寧郡邊山。馬上作。二首 其二</title>,<text>一聲鼓角鳥驚飛。病㥘寒威裂厚衣。駐盖鴈川觀雪漲。卸鞍犬浦待潮歸。</text>
<title>是日。訪金洞寺堂頭枯師。</title>,<text>踏泥行觸道途艱。日浸殘紅界遠山。乘馹飛裝雖似迫。尋僧高趣乍如閑。飢猿撥雪寒彌叫。獨鶴穿雲晚自還。賴有故人精舍在。相逢一笑暫開顔。</text>
<title>明日臨行。用過客所留詩韻贈之。</title>,<text>一樽相對酌松醪。繾綣論情淚灑袍。氷筯下垂簷霤直。雪花平合瓦溝高。詩肩向曉成駝背。病鬢侵寒竪蝟毛。昨夜睡鄕閑氣味。倍償顚倒簿書勞。</text>
<title>扶寧客舍。次板上李祭酒純佑詩韻。</title>,<text>江山淸勝敵瀛蓬。立玉鎔銀萬古同。俗習例多如蜑子。縣封誰信自蠶叢。避風羸僕投巖下。厭雪飢禽落檻中。只是年來情味薄。元非不愛眼前紅。</text>
<title>題全州孝子里立石</title>,<text>立石標孝子。不曾鐫姓氏。不知何代人。孝行復何似。伊昔魯曾參。不入勝母里。脫令見此石。絶欲卜隣寄。</text>
<title>莫導爲州樂 四首</title>,<text>莫導爲州樂。爲州乃反憂。公庭喧似市。訟牒委如丘。忍課殘村稅。愁看滿獄囚。也無開口笑。況奈事遨遊。</text>
<title>莫導爲州樂 四首 其二</title>,<text>莫導爲州樂。爲州憂轉新。怒顔訶郡吏。曲膝拜王人。屬郡行春慣。靈祠乞雨頻。片時閑未得。何計暫抽身。</text>
<title>莫導爲州樂 四首 其三</title>,<text>莫導爲州樂。爲州憂轉稠。身無尺帛暖。囊欠一錢留。妻恚嚬難解。兒飢哭不休。三年如未去。白髮欲渾頭。</text>
<title>莫導爲州樂 四首 其四</title>,<text>憂深何以遣。些少宴遊晨。盞斝生靑暈。琴箏羃素塵。江山應蓄怨。花柳若爲春。不是風情薄。官箴大逼人。</text>
<title>戱呈太守</title>,<text>百濟舊邦稱勝地。二天仁政屬賢侯。訟庭無事棠陰靜。公退何妨載酒遊。</text>
<title>正月十九日。復到扶寧郡有作。</title>,<text>滿空飛雪落紛紛。弓劒相磨貔虎羣。來往八千餘步地。指麾四十六州軍。曉寒虛閣生淸籟。夕霽長天卷駮雲。門外幾人皆墮指。愧予猶擁綺羅薰。</text>
<title>邊山路上作</title>,<text>旌旗光客路。皷角壯人心。野鼠跳藏竹。山麕走覓林。</text>
<title>二月日。餞太守政滿朝天。夜宿永寧寺。</title>,<text>遠餞朝天客。閑尋結草僧。春寒殘雪在。日暮凍雲凝。古壁苔纏錦。虛欞月耿燈。參軍乘暇日。臥任髮鬅鬙。</text>
<title>朗山縣監倉後有作</title>,<text>白花飛駱勝龍驤。行盡山邊一路長。郡吏來迎如老狖。村民走避似驚麞。千囷已猒觀紅腐。一斝何妨酌碧香。可愧昔年閑放客。參軍掌記又監倉。</text>
<title>奉宣旨。省屬郡冤獄。</title>,<text>紫殿溫言急活人。黃沙喜氣散爲春。此行盡放籠中鳥。遣作東西自在身。</text>
<title>全州客舍夜宿。書褊懷。</title>,<text>一般男子有枯榮。堆阜撑胷意未平。盡日營中猶曲膝。五更窓外自呼名。狂言屢發眉堪灸。褊憤難消癭欲生。百計覓瘢難屈處。寸心長共水爭淸。</text>
<title>詠所居舍後竹笋</title>,<text>吏散庭空一事無。開窓獨坐與誰娛。此君當戶携兒稚。正似任棠勸恤孤。</text>
<title>庚申五月。奉賀赦表朝天。遞馬參禮驛有作。</title>,<text>玉函封了蠅頭表。綺席聞吹鳳尾笙。宿醉昏昏馬頭睡。溪山十里夢中行。</text>
<title>庚申五月。奉賀赦表朝天。遞馬參禮驛有作。 其二</title>,<text>此去長安二十郵。草平沙軟路悠悠。天門欲賀金雞赦。已覺眉頭喜氣浮。</text>
<title>庚申五月。奉賀赦表朝天。遞馬參禮驛有作。 其三</title>,<text>莫言作郡身如繫。已喜賓天路不遙。何羨神仙王鄴令。雙鳧飛向漢宮朝。</text>
<title>六月日。早發長安指全州。中路遇尙州持表先生。同至楊材驛。共宿贈之。</title>,<text>共乘飛傳指天涯。笑晤聊寬客裏悲。雨滴油衣元末着。風飄紗帽不勝攲。孤村淡淡人煙起。一路依依驛柳垂。綠酒三杯君莫讓。聖恩猶及旅行時。</text>
<title>詠懷</title>,<text>江南從宦愧徒勞。俸薄時時典舊袍。阻向中天瞻日月。厭看平地洶波濤。何時撲滅心中火。同席潛磨笑裏刀。不待任棠來置薤。奮髥直欲拔強豪。</text>
<title>將向南原。獒樹驛樓上。次壁上詩韻。</title>,<text>烏園侵午出。獒樹片時留。閑鹿眠深草。幽禽浴淺溝。山供滿目畫。風送一襟秋。再入帶方國。天敎飽勝遊。</text>
<title>自南原到源水寺宿。還指南原。入印月驛。次壁上詩韻。</title>,<text>宿雨初晴草色新。高低原隰錯龍鱗。豈愁一萬五千步。早是東西南北人。楊柳不詞迎送慣。江山應恠往來頻。眼前風景勤須記。他日廻頭跡旋陳。</text>
<title>六月八日。鸎谷驛。遇劉天院冲祺小酌。用小畜詩韻各賦。</title>,<text>萬里天涯意外逢。夕陽煙岫碧千重。才雄獨作人中鳳。緣厚曾攀牓上龍。傷錦拙能慙郡寄。燃藜大手賀儒宗。殷勤更乞尋溪寺。何惜齊鑣過一峯。</text>
<title>復和</title>,<text>多幸江南偶一逢。破衫縫處更期重。奇巖當檻蹲頑豹。逬笋穿簷走稚龍。五斗解醒聞乃祖。三杯通道出吾宗。好尋金洞期同醉。莫憶巫山十二峯。</text>
<title>贈任實郡宰</title>,<text>珍重先生政似神。一方歌頌腐民脣。年豐野壟嘉禾合。訟息公庭碧草新。莫憶銅龍曾接虎。不妨銀兔暫纏身。完山幕客誠無狀。腥臭空慙衊善隣。</text>
<title>渡赤城江</title>,<text>一葉輕舟載醉翁。夕陽行色畫屛中。平生聞說花山好。空望烟鬟點碧空。</text>
<title>自淳昌郡向全州。入葛覃驛。用板上諸公韻。</title>,<text>夕陽歸旆樹陰中。南道山川一樣同。垂柳惱人隨處綠。幽花無主爲誰紅。郵亭閱遍經由客。野性誰如放曠翁。不作怱忙乘傳態。解衣閑臥一軒風。</text>
<title>寓居天龍寺有作</title>,<text>全家來寄碧山傍。矮帽輕衫臥一床。肺渴更知村酒好。睡昏聊喜野茶香。竹根逬地龍腰曲。蕉葉當窓鳳尾長。三伏早休民訟少。不妨時復事空三。</text>
<title>自貽雜言 八首</title>,<text>紫陌醉遊渾似夢。靑山歸計亦違心。誰敎俯首就銜勒。簿領堆高力不任。</text>
<title>自貽雜言 八首 其二</title>,<text>大守抱痾長在假。貳車多懶亦稀衙。唯同一箇栖栖椽。敲榜中間費歲華。</text>
<title>自貽雜言 八首 其三</title>,<text>黑石川邊堪避暑。開元樓上可吟詩。只緣官事來侵軼。十日猶難倒一巵。</text>
<title>自貽雜言 八首 其四</title>,<text>理無善狀皆推去。政謝前賢孰借留。昨日今朝連罰妓。但言書記勿風流。</text>
<title>自貽雜言 八首 其五</title>,<text>紅旗如火馬如虬。獵得南山白額侯。莫道書生無膽氣。鋸牙刀齒落吾謀。</text>
<title>自貽雜言 八首 其六</title>,<text>化邑由來貴淸淨。故看吾祖五千文。一篇讀了心虛寂。反欲休官入白雲。</text>
<title>自貽雜言 八首 其七</title>,<text>身非羅刹與閻王。日閱纍囚謾斷膓。笙笛慣聞猶或厭。況聽楚毒可無傷。</text>
<title>自貽雜言 八首 其八</title>,<text>道直無人不作讎。初心不意數旬留。今年又見秋强半。笑我翻成繞指柔。</text>
<title>八月二十日。題楞迦山元曉房。幷序</title>,<text>循山度危梯。疊足行線路。上有百仞巓。曉聖曾結宇。靈蹤杳何處。遺影留鵝素。茶泉貯寒玉。酌飮味如乳。此地舊無水。釋子難栖住。曉公一來寄。甘液湧巖竇。吾師繼高蹲。短葛此來寓。環顧八尺房。唯有一雙屨。亦無侍居者。獨坐度朝暮。小性復生世。敢不拜僂傴。</text>
<title>次板上資玄居士韻 二首</title>,<text>楞迦山逈秀。百舍試來尋。二聖影留室。千年煙鎖林。身雲雖不住。性月本無沈。蓮舍容吾否。空門宿習深。</text>
<title>次板上資玄居士韻 二首 其二</title>,<text>勝事聞來久。神蹤杳莫尋。幽鼯飢出壁。獨鶴倦投林。塔影侵陰斷。鍾聲度遠沈。何當解墨綬。聊此結茅深。</text>
<title>又題不思議方丈 幷序</title>,<text>虹矗危梯脚底長。廻身直下萬尋强。至人已化今無跡。古屋雖扶尙不僵。丈六定從何處現。大千猶可箇中藏。完山吏隱忘機客。洗手來焚一瓣香。</text>
<title>次韻高先生抗中獻廉察尹司業威 幷序</title>,<text>年小曾輕薄。佯狂遂至今。公卿誰躧履。貴𠇍或攘襟。落魄從人笑。窮通信命諶。氷淸門始闢。玉立笋交森。謬接瓊筵密。頻承玉醴斟。及公登藥省。稱我遍詞林。富貴堪羈致。功名謂逐擒。越人榮王冕。嫫母入鴛衾。許啖牛心炙。容趨鶴蓋陰。幸今叨外寄。嬴得免平沈。理邑那興頌。居官但守箴。尋常親事碎。何假務書淫。恤獄情頻惻。摧强力不任。家鄕思杳杳。歲月送駸駸。多幸彤霄使。時巡碧海潯。英名才八斗。貴相腹三壬。一見淸姿凜。方澆燥肺燖。蓮依王儉府。絃續白牙琴。似對三冬晷。如開十日霖。昨投江郡僻。獨倚客軒吟。雲末驚寒鴈。林間叫雪禽。縣胥傳喜語。使旆度前岑。街卒鳴鍾皷。廚人漑釜鬵。竚瞻行色至。忽及晚光侵。見句髥渾斷。含毫喙盡黔。幽懷空悒悒。獨坐靜愔愔。地狹將誰語。情深反似瘖。感時頻脉脉。懷舊忽喑喑。阻側綺羅席。想聞金玉音。何時逢勝景。竟日對華簪。戛玉箏聲咽。傾河盞底深。有山皆共賞。無水不同臨。染翰摛華藻。挑燈話舊心。若觀高老宅。許我共遊尋。</text>
<title>走筆賀高先生宅成。兼敍廉察命搆之意。</title>,<text>今世人情秋水薄。朝爲兄弟暮行人。窮相刎頸達卽棄。始末誰肯思情親。尹公獨是古君子。與君爲友如雷陳。公是一方星使貴。君爲窮谷巢居倫。人間榮悴雖異勢。心似金石無淄磷。念君窮如在轍鮒。憐君窘若失林麕。命開新宇咄嗟就。飛軒翼翼瓦鱗鱗。十月天寒雪盈尺。南窓負日暖於春。渾家歡笑有生意。祝公眉壽倒靈椿。父老鷰集賀成廈。槌羊撾皷動四隣。我本不欲盖人善。一聞此事淚沾巾。會待甕頭浮綠蟻。幅巾往作升堂賓。一篇長句書異事。異日當付修史臣。</text>
<title>還琴詩。贈崔巨龍。</title>,<text>書生不合學伶官。拙政那期單父彈。暫借旋還緣底事。無人傾耳聽高山。</text>
<title>橘盞</title>,<text>摘自霜林色尙新。擘爲金盞爛堪珍。老翁雖失商山樂。我輩欣斟若下春。</text>
<title>自古阜夜入金溝縣。書壁上。</title>,<text>凌晨離古阜。侵夜入金溝。貪吏猶逃鼠。愚民似沐猴。月華淸可掬。嵐色遠如流。鳧舃歸何處。蛾眉獨笑留。時縣令不在。</text>
<title>戲金懷英</title>,<text>留君無計別君難。故向靑樓喚綠鬟。異日長安一場笑。玉顔才笑解歸鞍。</text>
<title>戲金懷英 其二</title>,<text>憐君情調笑君愚。留爲紅粧不爲吾。請問群花誰管領。主人未頷亦攀無。</text>
<title>二月。復指扶寧郡。馬上讀小畜詩。用茶園詩韻。記所見。</title>,<text>分憂無暇日。乘馹走平原。是處花迷路。誰家竹鎖園。藤纏扶倒蔓。槐仆露孤根。逸駕如鞭鶴。輕裝可趁猿。湖天春霧暗。蠻店瘴雲溫。苔活添新暈。潮狂過舊痕。入村逢鷰社。望海問鼇番。古堰晨開閘。空城晝掩門。郡胥迎導路。邑宰出開樽。役役皆王事。陶陶亦聖恩。沙邊鷗獨舞。林表鳥能言。父老休驚避。書生不自尊。</text>
<title>題浦口小村</title>,<text>流水聲中暮復朝。海村籬落苦蕭條。湖淸巧印當心月。浦闊貪呑入口潮。古石浪舂平作礪。壞舡苔沒臥成橋。江山萬景吟難狀。須倩丹靑畫筆描。</text>
<title>萬頃縣路上</title>,<text>長川界斷橫來燒。深谷留號怒暢風。嵐瘴熏人辦何事。無端釀作老蒼翁。</text>
<title>再入臨陂郡</title>,<text>古縣依然接水湄。前驅紅旆拂林歸。往來唯有鸎相識。衰病那堪馬似飛。客舍新除垂柳路。人家半掩映花扉。參軍孤瘦難堪見。士女何須聚作圍。</text>
<title>三月。又到保安縣江上課木。</title>,<text>一春三過此江頭。王事何曾怨未休。萬里壯濤奔白馬。千年老木臥蒼虬。海風吹落蠻村笛。沙月來迎浦客舟。擁去騶童應恠我。每逢佳景立遲留。</text>
<title>戱題法師津</title>,<text>淵源未靜多渾濁。風浪頻興似怒瞋。畢竟難看心湛處。何人呼作法師津。</text>
<title>犬浦偶吟</title>,<text>無端馬上換星霜。望闕思家倍感傷。紅日落時天杳杳。白雲缺處水蒼蒼。雨晴草色連空綠。風暖梅花度嶺香。薄宦江涯良悒悒。春光何况攪離膓。</text>
<title>江上晚望</title>,<text>日暮江雲鎖不開。漁翁吹火釣魚臺。海風吹送飄空焰。四月流螢點點來。</text>
<title>沃野縣客舍。次韻板上蔡學士寶文梨花詩。</title>,<text>初疑枝上雪黏華。爲有淸香認是花。鬬却寒梅瓊臉潔。笑他穠杏錦趺奢。飛來易見穿靑樹。落去難知混白沙。皓腕佳人披練袂。微微含笑惱情多。</text>
<title>偶書</title>,<text>河東毀譽日紛紛。過耳飛蚊不足聞。理劇本非吾輩事。擧杯自號醉參軍。</text>
<title>讀本草</title>,<text>政拙心勞病切肌。世間萬事折肱知。二毛作郡終無用。欲讀方經作老醫。</text>
<title>十月八日。遊景福寺。明日訪飛來方丈。始謁普德聖人眞容。板上有宗聆首座李內翰仁老所題詩。堂頭老宿乞詩。依韻書于末云。</title>,<text>忽憶山中胡眼碧。暫輟簿書硏墨赤。身先飛鳥躍半空。臂共騰猿攀絶壁。幅巾長嘯到寺門。又與蝙蝠爭黃昏。天明扣鍵飛來堂。至人已化雲無痕。吾聞普德信至人。一臥盤龍幾許春。嗒然隱几如喪耦。唯與十一門人親。至人變化眞有餘。擬將一室飛空虛。自言吾生信過客。視世尙欲如蘧廬。此地何須着我房。達人知幾猶履霜。却遣椽椽生羽翮。過眼難容掣電光。若顯神通百千種。刺地出泉如決腫。明德胡爲恨未移。聖人有時藏妙用。聊向人間示有礙。細思此理眞自在。莫言只是十六楹。大曰須彌堪納芥。吾師何年栖此山。一笑萬古彈指間。我來記舊吟索句。博得雙鬢添詩斑。</text>
<title>是日宿普光寺。用故王書記儀留題詩韻。贈堂頭。</title>,<text>夢斷山窓落月光。聳肩吟到日蒼凉。地溫尙有林衣綠。園古偏多木耳黃。七睕香茶風皷腋。一盤寒菓雪侵膓。若將釋老融鳧乙。莫斥吾家祖伯陽。</text>
<title>十二月十九日。被讒見替。發州日有作。</title>,<text>早圖斂退偶因循。竊祿忘羞果辱身。詣吏自明猶未得。仰天大笑更何陳。讒人尙在誰投虎。吾道難行謾泣麟。的是前生曾有債。不須惆悵也傷神。</text>
<title>路上有作。示甥壻韓韶。韶自京師。至全州迎去。</title>,<text>簿書顚倒二年强。解綬歸來夢一場。道直誰憐元似矢。鬢斑爭奈漸成霜。滿山寒雪懶廻首。一路斜陽空斷膓。千里遠來深有意。爲吟長句示韓湘。</text>
<title>二十九日。入廣州。贈晉書記公度。</title>,<text>偶霑微祿宦江南。其奈爲州力不堪。未學舌柔甘自責。本無毫犯亦何慙。完山醉夢方驚罷。漢邑歡遊又正酣。賴訪名都賢管記。窮愁瀉了一燈談。</text>
<title>發漢山。路上戱作。示韓韶。</title>,<text>玉壺別後無由見。春鳥呼提似有情。還有一條寬恨處。鞍傍掛得典刑行。</text>
<title>自嘲 入京後作</title>,<text>冷肩高磊落。病髮短蕭踈。誰使爾孤直。不隨時卷舒。誣成市有虎。正坐水無魚。只合作農老。歸耕日荷鋤。</text>
<title>杜門</title>,<text>爲避人間謗議騰。杜門高臥髮鬅鬙。初如蕩蕩懷春女。漸作寥寥結夏僧。兒戱牽衣聊足樂。客來敲戶不須應。窮通榮辱皆天賦。斥鷃何曾羨大鵬。</text>
<title>得黑貓兒</title>,<text>細細毛淺靑。團團眼深綠。形堪比虎兒。聲已懾家鹿。承以紅絲纓。餌之黃雀肉。奮爪初騰蹂。搖尾漸馴服。我昔恃家貧。中年不汝畜。衆鼠恣橫行。利吻工穴屋。齩齧箱中衣。離離作短幅。白日鬬几案。使我硯池覆。我甚疾其狂。欲具張湯獄。捷走不可捉。遶壁空追逐。自汝在吾家。鼠輩已收縮。豈唯垣墉完。亦保升斗蓄。勸爾勿素餐。努力殲此族。</text>
<title>草堂與諸友生置酒。取王荊公詩韻各賦之。</title>,<text>年來腰帶漸寬圍。夢繞靑山尙未歸。曾被營營來點白。春寒猶恐有蠅飛。</text>
<title>又和 二首</title>,<text>薄寒不用妓成圍。劇飮須敎客倒歸。罷郡閑居君莫唁。野禽方喜出籠飛。</text>
<title>又和 二首 其二</title>,<text>碁戰爭雄正對圍。醉鄕得路共尋歸。少年習氣猶依舊。雪色蠻牋筆似飛。</text>
<title>遊竹州萬善寺。次板上諸學士詩韻。二首</title>,<text>寺藏靑草暗。路入碧蘿深。谷密閑雲聚。園荒猛燒侵。曉風饒鐸舌。夕月浸潭心。好在靑山色。休官欲重尋。</text>
<title>遊竹州萬善寺。次板上諸學士詩韻。二首 其二</title>,<text>曲澗水微咽。空巖雲自廻。烟輕霜練靜。山嫮畫屛開。黃犢駄童去。靑猿送客來。爲憐風景好。下馬更低徊。</text>
<title>自竹州舁母携姊。將赴長安。示甥壻鄭生柔。</title>,<text>輦母又將姊。崎嶇赴上都。欲刲王子股。頻燎李公鬚。逬淚樹鸎囀。斷膓山鳥呼。憑何寬旅恨。童背負芳壺。</text>
<title>分行驛樓上。次金學士黃文詩韻。</title>,<text>雞林好事首吟詩。留作多情朝暮思。櫪馬喧嘶殘月曉。枝禽噪集暝烟時。北還南去路何限。古往今來人自悲。日落水流膓斷處。郵亭無語閱興衰。</text>
<title>題沙平院樓</title>,<text>瘦馬行遲路阻脩。卸鞍聊復此淹留。征騶滿道初嫌鬧。獨鶴號林始愛幽。萬丈飛橋虹繚尾。千艘列舸鷁騈頭。江山滿目吟難狀。烟月無心望自愁。沙逐人歸何日盡。水朝海去甚時休。故人不見增惆悵。落日茫茫莫倚樓。</text>
<title>慧陰院。次林學士羲叟詩韻。</title>,<text>故園三逕忍敎荒。匹馬何之又夕陽。柳色依依風挽翠。松花撲撲雨黏黃。葵收鴨脚村烹好。酒漉魚涎野釀香。迎侍慈顔歸洛下。此遊不是費年光。</text>
<title>城東草堂。理瓜架。</title>,<text>手種園瓜學古侯。滿畦柔蔓綠絲脩。與渠萬丈緣雲架。走掛天涯始可休。</text>
<title>次韻盧同年携酒見訪有詩</title>,<text>此身如繫不能飛。寂寞張衡詠四思。無賴夕陽還送恨。多情芳草可勝悲。簷間語鷰還留客。枝上啼鸎又喚誰。賴有玉川千日酒。賭他賓客綴珠詩。</text>
<title>次韻朴上人</title>,<text>未除舊習猶中酒。已謝浮名更外身。道直自甘人共棄。情同唯有子相親。繁開芍藥欹紅頰。爛熟櫻桃點絳唇。多喜新詩堪咀嚼。泠然洗我筆頭塵。</text>
<title>辛酉五月。草堂端居無事。理園掃地之暇。讀杜詩。用成都草堂詩韻。書閑適之樂。五首</title>,<text>懶惰無心賦兩都。况堪著論效王符。緬思潘閬三峯好。且任陳蕃一室蕪。小塢移花邀客看。比隣有酒遣兒沽。何須點檢人間事。出處悲歡命矣夫。</text>
<title>辛酉五月。草堂端居無事。理園掃地之暇。讀杜詩。用成都草堂詩韻。書閑適之樂。五首 其二</title>,<text>欲歸江郡詠汀蘋。尙滯京華失鬢春。自號灌畦閑老圃。皆呼傲世一高人。談筵落屑空驚客。睡榻鳴雷幾撼隣。酒渴時時須底物。櫻桃子熟摘嘗新。</text>
<title>辛酉五月。草堂端居無事。理園掃地之暇。讀杜詩。用成都草堂詩韻。書閑適之樂。五首 其三</title>,<text>不把余愚自汚溪。幽栖粗免宦途迷。披襟快却風來北。隱几從敎日向西。世味淺深曾染指。人生得喪已忘蹄。半窓林影搖森翠。讀罷書頭鷰落泥。</text>
<title>辛酉五月。草堂端居無事。理園掃地之暇。讀杜詩。用成都草堂詩韻。書閑適之樂。五首 其四</title>,<text>半卷踈簾獨倚欄。雨聲淙瀉劇驚湍。橫雲尙自暗千陣。落日不知餘幾竿。遇客只須浮大白。學仙何苦鍊還丹。爲言隣叟好來往。除却閑談逸老難。</text>
<title>辛酉五月。草堂端居無事。理園掃地之暇。讀杜詩。用成都草堂詩韻。書閑適之樂。五首 其五</title>,<text>古來達士貴知微。田園將蕪何日歸。莫問纍纍兼若若。不曾是是况非非。墮車醉者只全酒。把甕丈人寧有機。禦寇南華如可作。吾將問道一摳衣。</text>
<title>又次絶句 六首 韻</title>,<text>林踈空自籟。雨細不成泥。墮羽爭巢雀。申吭叫屋雞。</text>
<title>又次絶句 六首 韻 其二</title>,<text>飯殘飢鳥喜。釀熟亂蜂多。小圃雨初過。香蔬添幾何。</text>
<title>又次絶句 六首 韻 其三</title>,<text>掃地林餘影。鋤園樹礙根。人閑如老衲。地僻似山村。</text>
<title>又次絶句 六首 韻 其四</title>,<text>曲塢花迷眼。深園草沒腰。霞殘餘綺散。雨急亂珠跳。</text>
<title>又次絶句 六首 韻 其五</title>,<text>閃閃風搖幔。微微日瀉簷。菌肥黃耳大。柳弱翠腰纖。</text>
<title>又次絶句 六首 韻 其六</title>,<text>送老唯芳酒。驚人忽晚花。乞茶憑岳叟。看竹懶隣家。</text>
<title>又次新賃草屋詩韻 五首</title>,<text>杜門無客到。煮茗與僧期。荷耒且學圃。歸田當有時。貧甘老去早。閑厭日斜遲。漸欲成衰病。踈慵不啻玆。</text>
<title>又次新賃草屋詩韻 五首 其二</title>,<text>寓興撫桐孫。虛心對竹君。林深鵶哺子。園靜鳥呼群。坐石吟移日。開窓臥送雲。塵喧卽咫尺。閉戶不曾聞。</text>
<title>又次新賃草屋詩韻 五首 其三</title>,<text>點點階苔紫。茸茸徑草靑。殘生浮似夢。破屋豁於亭。不省空囊倒。猶嫌一日醒。詩成誰復愛。自寫枕頭屛。</text>
<title>又次新賃草屋詩韻 五首 其四</title>,<text>心已如焦穀。人誰射毒沙。老於詩世界。謀却酒生涯。默笑觀時變。閑吟感物華。在家堪作佛。靈運已忘家。</text>
<title>又次新賃草屋詩韻 五首 其五</title>,<text>寧爲學稼老。恥作出貲郞。賦食籠狙類。忘機入鳥行。深藏玉自貴。不採蘭何傷。獨喜童烏輩。蹁躚繞我床。</text>
<title>雲上人將還山乞詩</title>,<text>空門本絶去來想。臨別何須更黯然。莫恐紅塵隨白足。洗廻還有出山泉。</text>
<title>賀文長老得寺</title>,<text>公道如今尙不隳。名藍還到一淸嬴。老龍得瀨方專穴。瘦鳳尋梧始占枝。山水風流眞勝地。鸎花時節是歸期。我今懽抃先來賀。不爲吾師也爲時。</text>
<title>苦雨歌 雙韻下犯傍韻</title>,<text>愁霖一月如懸河。晝夜昏黑藏羲娥。已聞街巷游蛟鼉。復患庭除生蚌螺。高墻忽倒臥橐駞。短屋還頽仆馬騾。雷公揮劒刃似磨。壁間躍出陶公梭。直敎平地轉盤渦。南宅東家放鴨鵝。城中萬屋浮濤波。大者如舶小如艖。一國正作海中倭。擬營舡舫相經過。江湖混混莫分沲。空舟獨艤無漁蓑。蓬蒿蕭艾與綠莎。時哉得意盈山阿。可惜南畝漂嘉禾。其奈四海蒼生何。甕中美酒香已訛。詎可酣飮令人𨠑。箱底芳茶貿味多。不堪烹煮駈眠魔。掩被雖欲寐無吪。打窓喧霤可從他。凡百防人多跌蹉。久矣此雨傷天和。鳥藏巢底蜂藏窠。路絶車馬無鳴珂。此時行者理則那。泥沒腰脊况襪靴。我幸杜門聊養痾。日晏而興誰復訶。率然忽作苦雨歌。</text>
<title>七月三日作</title>,<text>雨久却愁天腐爛。風狂猶恐嶽飛騰。深泥沒脛街成海。尙有敲門一箇僧。</text>
<title>夜霽</title>,<text>娟娟天上月。相見間何闊。好在佳人面。令我心大豁。</text>
<title>鸚鵡</title>,<text>衿披藍綠觜丹砂。都爲能言見罻羅。嬌姹小兒圓舌澁。玲瓏處女惠容多。慣聞人語傳聲巧。新學宮詞導字訛。牢鎖玉籠無計出。隴山歸夢漸蹉𧿶。</text>
<title>腹皷歌。戱友人獨飮。</title>,<text>君不見豪家子弟宴華屋。撾鍾擊皷間絲竹。城西先生獨不然。醉後高歌皷大腹。是中可容數百人。亦能貯酒三千斛。膏田得米釀醇醅。數日微聞香馥馥。何必壓槽絞淸汁。頭上取巾親自漉。一飮輒傾如許觥。佐以辛蒜或腥肉。腹爲皮皷手爲搥。登登終日聲相續。隴西窮叟得酒少。矮屋低頭鶴俛啄。腹如椰子猶未充。只見靑盤堆苜蓿。暫盛水漿俄復空。有如蹴鞠氣出還自縮。那將雷吼飢膓聲。往和先生皷腹太平曲。</text>
<title>大醉走筆。示東皐子。</title>,<text>我昔在何處。笙簫宮殿有無中。鈞天廣樂夢正酣。何人引我踏塵紅。大地不能載我足。大山不足呑吾胷。軒然要出六合外。六合之內轍皆窮。茫茫丘隴不可望。今古忍理龍虎雄。蓬萊山在海中央。碧玉秀出知誰鎔。君先去我當繼。何必論天仙地仙水僊宮。</text>
<title>詠鷄</title>,<text>出海日猶遠。乾坤尙未明。沈酣萬眼睡。驚破一聲鳴。索食呼雌共。誇雄遇敵爭。吾憐五德備。莫與黍同烹。</text>
<title>美人怨 廻文</title>,<text>膓斷啼鸎春。落花紅蔟地。香衾曉枕孤。玉臉雙流淚。郞信薄如雲。妾情搖似水。長日度與誰。皺却愁眉翠。</text>
<title>同前 雙韻廻文</title>,<text>晴園春好花齊綻。輕吹飄空飛絮散。明鏡臨慵微步緩。英華減損紅顔換。瓊佩整腰揎玉腕。盈盈尙注嬌波眼。箏聲一弄哀曲慢。赬頰雙流珠淚渙。征子宕歸來緩緩。鸎語聞來膓盡斷。淸夢孤飛長夜半。甍楹炤月閑來伴。縈繞深愁千緖亂。情緘織錦紅文爛。行人絶迹無鴻鴈。程遠恨長天碧漫。</text>
<title>天壽寺鍾義師方丈夜宿 二首</title>,<text>煙寺侵昏訪。風箏徹夜聞。水甁餘冷滴。香篆有殘熏。</text>
<title>天壽寺鍾義師方丈夜宿 二首 其二</title>,<text>月出高山逈。風生小閣虛。我如棲寺鴿。來汚梵僧廬。</text>
<title>鵲巢</title>,<text>我本賦命奇。名宦歎遲暮。汝將報何喜。栖樹正當午。翩翩含枝來。鵶毳挾鷺羽。吾聞君子人。禍福任天賦。鸛集不足賀。鵩止不爲懼。而我老多惑。好怪類巫瞽。况復懲久窮。占瑞儻有遇。見此靈鳥栖。喜色見眉宇。汲汲望巢成。擡眼仰高樹。</text>
<title>飮酒有作示坐客</title>,<text>平生我所悲。今日逝成昨。昨積便成昔。應戀今日樂。欲爲後日忘。今日極歡謔。</text>
<title>燈夕入闕有感 二首</title>,<text>兩部笙歌淸碎玉。九門燈火爛分星。愚儒不及倡優輩。猶着緋袍入帝庭。</text>
<title>燈夕入闕有感 二首 其二</title>,<text>玉殿今宵宴侍臣。十分宣勸醉淋身。蛾眉班上揷花容。未必純爲過我人。</text>
<title>王明妃 二首</title>,<text>若將一女便和隣。何恨胡沙委玉人。狼子貪琳終莫猒。可憐虛辱後宮嬪。</text>
<title>王明妃 二首 其二</title>,<text>廟算難降獷悍倫。反將宗女結和親。漢庭無限垂紳客。不及椒房一婦身。</text>
<title>謝文禪老惠米與綿</title>,<text>我家全盛時。壓甑炊香玉。猒飫不下匙。况肯喰脫粟。雪色蜀蠶綿。十斤方一掬。費之不甚珍。柳絮空飄撲。坐此今困窮。家無擔石蓄。饞口長流涎。浪撫雷鳴腹。九月霜天高。一夜風落木。單衾劇鐵寒。身若凍鼈縮。忽得一緘信。贈我心所欲。晚炊寒竈中。靑烟始生屋。披向薄衣中。如負冬日燠。爲感仁者心。蛟眼淚相續。</text>
<title>次韻崔相國詵謝奇平章贈熨石</title>,<text>銅壺滴漏隔窓間。暫借餘溫度夜分。辟破寒威犀尙愧。暖留殘夢蝶猶欣。尙餘荀令香烟惹。好倩羊公炭屑熏。一片貞珉賭珠玉。奇公叙謝固宜勤。</text>
<title>與天台兩大士。讀杜牧詩。以詩贈之。</title>,<text>晝臥一床上。紅日射虛幌。有僧來扣門。啄木敲鏗響。起揖携登堂。出語各淸亮。綠頂寒山高。碧瞳秋水爽。袖出紫微詩。欲與詰其疑。兹詩苦深峻。諒非吾輩知。譬如淸江色。淨淥同瑠璃。傍觀信可愛。入泳迷津涯。又如大廈中。墻壁輝髹彤。芝栖與雲楶。映日爭玲瓏。外可悅壯麗。內實眩西東。東西猶且眩。奧室焉能窮。又如霜夜寒。皎月掛氷盤。淸光如可攬。仰之不易攀。我性若狂醒。於學無所精。口吃語未穩。講詠多訛聲。三謝不得已。强欲探其味。昔日所未曉。爲君眞抉髓。非我能曉子。子實曉吾意。</text>
<title>沙平江上偶吟</title>,<text>落帆江口久踟躕。俯鑑澄波默數鬚。草合岸邊纔沒鸛。潮來汀際似迎鳧。篙工坐識水深淺。沙戶能占風有無。急覓霜縑須畫去。一雙閑鴨睡殘蘆。</text>
<title>溫上人所蓄獨畫鷺鷥圖</title>,<text>君不見翰林筆下曾解導心閑。來去獨立沙洲傍。何人畫手得神授丹靑妙意。髣髴謫仙膓。我初未識畫工趣。攴頤倚壁私商量。旣寫江湖奇絶致。何不畫漁人舟子來往遊倘佯。旣寫鷺鷥得意態。何不畫遊魚走蠏出沒行洋洋。潛思默課始自知。意所未到於焉藏。白鷺見人處拂翼沙頭。決爾一起驚飛翔。白鷺窺魚時植足葦間。聳然不動難低仰。那敎雪客閑放態。遣作黃雀多驚忙。此意識者小。吾作歌詩始翼揚。</text>
<title>讀林椿詩</title>,<text>一枝丹桂雖無分。百首淸詩合有聲。英魄如今何處在。兒童猶解說君名。</text>
<title>除夜。宿匡陸有作。</title>,<text>神岳苦寒誰更惜。匡陵守歲自猶咍。靑衫大祝人休笑。每賭新詩一首迴。以微官常爲祝史。</text>
<title>早春</title>,<text>草木含新態。江山換舊頑。唯餘氷谷子。尙作去年顔。</text>
<title>戱作雨中小牡丹歌</title>,<text>春欲去萬物各悽然。相將欲設餞春筵。烟籠高柳展翠幙。霧爲祖帳張其前。落花先作錦茵鋪。餘花含露涕漣漣。酴花是餞春醴。蝶釀蜂嘗灑以雨。鸎爲送春歌。鷰爲送春舞。東君大醉倒且顚。是夜不去許留連。夜深欲命薦枕女。桃頑杏鄙無可憐。唯有花王小女子。年少嬌饒顔最美。此花是夜嫁東君。含羞尙未開笑齒。東君貪翫留數日。日夕花心方嫵媚。炎帝駸駸交代來。東君歸意何由弭。君去也花慘然。紅臉至今猶帶淚。</text>
<title>旱天見灌田</title>,<text>嘉生未秀半焦枯。但問來雲作雨無。搰搰灌田眞可笑。千畦一滴若爲濡。</text>
<title>八月十四日。翫月問客。</title>,<text>翫月必三五。當以眀日期。陰晴未可料。問月月不知。何以決猶豫。問之指間蓍。其初得習坎。四變乃之頤。飮食猶可冀。雷水象可疑。若知明日雨。今夜翫何虧。以此報賓友。肯之無異辭。未及設觴酌。素娥𪚥來窺。</text>
<title>六月一日。遊安和寺。自尋芳門登環碧亭。毅廟遊賞處。 悵然有感。夜宿幢禪老方丈。書一百四十字。</title>,<text>玉欄誰更葺。芝蓋不重遊。環碧雲空鎖。尋芳草正稠。畫簷欹縟翮。苔石臥蒼虬。園鹿遊臺榭。巖僧記冕旒。有老僧自言。廢興餘老木。今古獨寒流。往事憑誰問。幽懷只自愁。好花嬌笑靨。啼鳥送歌喉。舊代仙蹤遠。中興王氣浮。烟花愜淸賞。山水入窮搜。吊往孤亭寂。尋眞一室幽。白蓮邀靖節。黃蘗引裴休。桂魄三更晝。松風六月秋。鍾聲敲樹外。人語落巖頭。萬景吟難盡。他年入夢不。</text>
<title>全履之見訪。與飮大醉贈之。</title>,<text>我家計拙酒錢空。我客才高交契密。貌甚閑暇來座隅。忍把淸談空遣日。典我身上藍縷衣。換此一壺淸且溢。觥船屢倒興復酣。有如狂馬泛駕欲奔軼。振搖林木我放歌。倒瀉江湖君縱筆。歌雪憤兮麁聲長。筆洩怒兮猛勢逸。何者是賢愚。何者是得失。得者未必賢。麞頭鼠目翔貴秩。失者未必愚。瑰意琦行栖蓬蓽。吾儕齷齪何足言。如子雄豪取爵不可必。神龍未起逋龍昇。左道乘時直道黜。與子論平生。平昔欝膓醉後盡嘔出。撫劒起舞坐更飮。一杯一杯聊復一。</text>
<title>甘露寺</title>,<text>金碧樓臺似翥翬。靑山環遶水重圍。霜華炤日添秋露。海氣干雲散夕霏。鴻鴈偶成文字去。鷺鷥自作畫圖飛。微風不起江如鏡。路上行人對影歸。</text>
<title>次韻文長老未開金錢花</title>,<text>早夏移根用意栽。尙含檀口待誰開。千金欲買嬌顔笑。自負錢多不肯廻。</text>
<title>書文長老月傾扇</title>,<text>薄雲斜蹙手中橫。金粉微含雪暈輕。想得共工觸山後。天低西北月輪傾。</text>
<title>贈文長老</title>,<text>暫趨十二街中路。長憶三千里外山。莫學閑雲空返岫。好將膏雨澤人間。</text>
<title>訪覺月師。用東坡詩韻各賦。</title>,<text>步步行隨入谷雲。自然幽洞辟紅塵。已將蚊雀觀鐘釜。曾把螟蛉戱搢紳。俯仰歸來推幻化。死生得喪任天鈞。多師雪裏猶賖酒。借與山中一日春。</text>
<title>明日師挽留。迫事幹固還。書一絶。</title>,<text>高人高臥愛身閑。閑掛枯藤不出山。愧我翻如巖下水。迴斜縈屈到人間。</text>
<title>十月五日。陳澕見訪。留宿置酒。用蘇軾詩各賦。</title>,<text>端坐蕭然肖衲僧。愛君閑話更挑燈。人呼白日無雙客。身到靑雲第幾層。况有新詩淸似玉。解敎塵眼冷於氷。少年氣逸應欺我。沈約衣寬漸不勝。</text>
<title>後數日。陳君見和。復次韻答之。</title>,<text>冷淡生涯猒較僧。羨君豪眼慣饞燈。醉携紅袖香生座。吟罷瓊樓月上層。賀得茂松偏是栢。映來潤玉必須氷。過門忍促朝天馬。空望靑雲悵莫勝。</text>
<title>後數日。陳君見和。復次韻答之。 其二</title>,<text>不招碁伴卽詩僧。斷送長宵只一燈。讓蝶雪微猶解舞。學峯雲淡不成層。甁含何恨啼爐火。筆惜餘尖怯硯氷。賴有珠璣落窮巷。爛盈襟袖重歎勝。</text>
<title>陳君復和。又次韻贈之。</title>,<text>朝退時時愛訪僧。又逢閑客共碁燈。尋山雨帽低沈角。趁闕風纓堅作層。湘淥飮傾杯面玉。蜀牋吟梁案頭氷。九原可作如相較。李杜於君定孰勝。</text>
<title>陳君復和。又次韻贈之。 其二</title>,<text>憂喜忘來似定僧。任他金粟巧排燈。琳條蔭地强千丈。玉隴通天僅萬層。睡美功夫深巷雨。夜寒消息一甁氷。卜商肥瘦君何問。已覺紛華戰不勝。</text>
<title>文長老見和。多至 九首。每篇皆警策遲鈍。勉强備數奉賡耳。</title>,<text>十載西堂擁葛僧。古山歸夢一䆫燈。幾千可使容鵬背。第五須看占鴿層。蟾吐素光䆫有暈。龍噓白氣井無氷。叢林勍敵知多少。杭舌乘流一皷勝。</text>
<title>文長老見和。多至 九首。每篇皆警策遲鈍。勉强備數奉賡耳。 其二</title>,<text>攪了黃梅七百僧。朅來無語對龕燈。閑書滿案風開帙。高塔摩空月倒層。銀葉燒香朝有火。石鐺留滴夜生氷。莫貪黃獨輕泥詔。一紙銀鉤懶尙勝。</text>
<title>文長老見和。多至 九首。每篇皆警策遲鈍。勉强備數奉賡耳。 其三</title>,<text>咳咳獨笑一閑僧。此是香嚴老襲燈。心地自涵無盡藏。道天曾上最高層。月松句好人脣膾。雨竹篇淸御眼氷。塞壑塡溝功不淺。趙州伎倆有誰勝。</text>
<title>文長老見和。多至 九首。每篇皆警策遲鈍。勉强備數奉賡耳。 其四</title>,<text>語帶天仙不帶僧。到頭吟盡幾番燈。冷聽秋雨芭蕉響。紅賞春風躑躅層。未必老禪工鍊玉。只緣淸質本如氷。支郞况有降魔手。移作詩鳴世孰勝。</text>
<title>文長老見和。多至 九首。每篇皆警策遲鈍。勉强備數奉賡耳。 其五</title>,<text>一片心轉面壁僧。歸來燃却百千燈。立從白雪腰侵冷。痛覺神峯頂聳層。道境漸佳如啖蔗。家風長爽似懷氷。何人好事貽霜塵。從此談鋒漸未勝。</text>
<title>文長老見和。多至 九首。每篇皆警策遲鈍。勉强備數奉賡耳。 其六</title>,<text>珍重能文江右僧。相逢無處不添燈。禪河容我曾分滴。詩壘因君更築層。倚檻共吟穿戶月。問山同過鎖溪氷。憑師若許參蓮社。汲水肩薪力足勝。</text>
<title>文長老見和。多至 九首。每篇皆警策遲鈍。勉强備數奉賡耳。 其七</title>,<text>懶將茶品鬪吳僧。愛把淸樽醉鳳燈。手澁未調金露液。骨昏難躡玉臺層。計乖南鴈寧違雪。身似東蠶已慣氷。粗報君恩便歸去。覓瘢群謗可能勝。</text>
<title>文長老見和。多至 九首。每篇皆警策遲鈍。勉强備數奉賡耳。 其八</title>,<text>綠綺何須淸蜀僧。自彈幽韻伴靑燈。壯心不復虹千丈。平地無端浪百層。故國夢歸穿碧岫。殘宵酒渴嚼渾氷。片時未見曹溪老。雅興閑懷兩未勝。</text>
<title>文長老見和。多至 九首。每篇皆警策遲鈍。勉强備數奉賡耳。 其九</title>,<text>寂寞如今學老僧。繁華曾閱馬行燈。題詩舊習言餘綺。作邑遺痕骨露層。潘岳年來雙鬢雪。王沈門冷一身氷。腰黃未必皆豪傑。百擲摴蒲偶一勝。</text>
<title>尹同年儀見和。復次韻贈之。</title>,<text>啖來夜芋證衡僧。看打春毬記月燈。仙墨未乾丹桂籍。天香行染博山層。到頭碁手晴飛雹。餘事琴聲冷軋氷。趁日携遊償得不。數年離恨不堪勝。</text>
<title>尹同年儀見和。復次韻贈之。 其二</title>,<text>自覺勞生豈待僧。都官病眼漸嫌燈。醉中筆戰堪嚴陣。夢裏天階尙阻層。白鳳落毛飄袂雪。老鮫洒泣滿髯氷。馬韓遺憤君何問。巧舌那將直道勝。</text>
<title>夜宿陳澕家。大醉書壁上。</title>,<text>班生古者史之雄。筆頭不駮陳孟公。當時豪焰摩靑空。酒酣使氣飛長虹。閉門留客投轄醉。一樽不領人間事。子雲鉅儒好文字。陳說酒客與法士。空甁獨在井之眉。腹盛水漿何所爲。攂入井中誰復悲。滑稽可愛唯鴟夷。陳公差樂張竦苦。醉亦何害醒何補。百世之孫君獨步。坐酌東海自呑吐。醉中不覺升靑天。一聲踏碎瑠璃甎。寅緣漸到紫皇前。霞冠玉弁風吹顚。是時周公孔丘皆在後。相看彈指復叉手。皆言子昂李白上到天仙今已久。詩之鳴者復誰有。子可嗣唱何遽離人生。遣之復還補以陳公大白之心精。所以鍾其靈。胷襟五藏日益泓而淸。君不見高樓雖百層。正合着陳登。如我臥地猶難勝。</text>
<title>陳君見和。復次韻答之。</title>,<text>陳郞年少氣尤雄。指麾電母鞭雷公。斗膽可吸江湖空。有如跨天萬里飮海之長虹。金鍾行酒日日醉。吟詩作賦渾閑事。袖携聯珠數百字。扣門爲訪狂居士。居士老矣霜欺眉。造物以我將安爲。一生獨把窮途悲。他人脚底大行巫峽猶平夷。鍊石五色空自苦。天固不缺何所補。子亦於吾何異笑百步。雖側金門滿腹琅玕猶未吐。相逢共幕劉伶天。醉倒况有支頭甎。是時白雪舞簷前。輕薄柳絮飛狂顚。箇中風流不落李杜後。洒翰飛文皆老手。莫詞促席留連久。此會人間信難有。諸公擧酒屬先生。共導先生胷中何物以爲精。自君之生。天不聖地不靈。山失其秀水失淸。宦路高高千萬層。期君穩穩上頭登。蒼生重望非子復誰勝。</text>
<title>陳君復和。次韻贈之。幷序</title>,<text>風騷壇上呑群雄。一出奇語驚人泣鬼倒天公。靈玉雖藏氣射空。我恐騰精掣影上天化作五色虹。讀之冷然洗我醉。擬刻靑瑤傳好事。君詩不獨騁文字。意欲使我酣歌痛飮不作酸寒士。謂言人生戚戚不展眉。安用男兒爲。東流之水不須悲。直到崑崙頂上倒瀉河浪囚馮夷。作詩何用蟲吟苦。他年文苑傳半紙書名又曷補。君起舞月隨步。口可飮酒。是非藏否何曾吐。我今行止亦關天。碎擊僅免靑州甎。舊交零落過眼前。邇來獨坐誰與放狂顚。晚識郞君一笑論心後。是處相携惜分手。人間局束不堪久。安得作神遊八極大鵬與希有。箇兒東方生。豈是帝臣乃是天上歲星精。千年一實蟠桃靈。笑履東海何異褰裳涉淺淸。君不見蓬萊宮闕高層層。非有仙骨無由登。金丹未就悵望情何勝。</text>
<title>尹同年儀，陳同年湜，陳澕見訪。用劉賓客詩韻各賦。</title>,<text>二年蓬轉久離根。邂逅寒暄只一言。邀醉散仙天是幕。鎖留歸客雪爲門。數篇詩句閑中迫。一局碁聲靜裡喧。到處逢場卽仙境。九霞觴滿草輕飜。</text>
<title>明日尹君復見和。次韻寄答。</title>,<text>草堂蕭洒斗城根。閑把南華獨寓言。誰謂幽居如避世。有時高駕或敲門。觀碁遺迹衣生皺。省酒奇功語減喧。可恠先生多事在。邇來禪話似瀾飜。</text>
<title>明日尹君復見和。次韻寄答。 其二</title>,<text>伯陽仙李本靈根。關尹逢來爲吐言。鼻祖昔曾相契意。雲孫今喜復同門。嬰兒氣秘三關固。幼婦詞高萬口喧。相子形容眞貴表。會吟紅藥滿階翻。</text>
<title>韓生韶赴禮部試不捷。以詩慰之。</title>,<text>英英文公百世孫。文字超放謝畛陌。鱗窮暫縮蹄涔卑。足逸寧循蟻封窄。軒騰不合時人容。射策金門頻點額。假敎猿臂一不中。誰謂終無飮羽石。不須勤戴千佛名。知爾須登列仙籍。請看今歲狀頭郞。飮墨當年黔吻客。爲君欲作打眊矂。恨無新釀春水碧。</text>
<title>謙師方丈。觀柳紳乞米書。書其後。柳書今第一。</title>,<text>子是誠懸孫。字法夙熏習。謂君繼家聲。立朝冠岌岌。侍書淸燕閣。文彩敷曄曄。乃反學眞卿。而作乞米帖。食粥雖云窮。魯公猶可襲。</text>
<title>奇尙書退食齋。用東坡韻賦一絶。</title>,<text>獵獵風輕細雨斜。春工催却一番花。宅邊唯種陶潛柳。不似人間富貴家。</text>
<title>飮奇尙書水亭。有妓偶來。李學士純祐作詩。予亦奉和。公以上將軍兼尙書。</title>,<text>學士毫端鸞鳳舞。將軍麾下虎熊趨。朱門氣味今方識。國色追陪不待呼。</text>
<title>與梁丈國峻圍碁見輸。梁以詩誇之。次韻。</title>,<text>幸是春天日正遲。直須快戰決雄雌。捷來雖負無雙手。敗去寧忘借一期。欲放王逄橫野火。莫成到漑兀風椎。問君已辦降旗不。此實秦師雪恥時。</text>
<title>梁丈見和復答</title>,<text>多爲飛鴻着意遲。故應暫作局中雌。死灰必有重燃日。困獸猶懷肯鬪期。敗勢須知迎刃解。憤心應費仰天椎。金溝淸泚雖無分。好約蕭蕭夜雨時。</text>
<title>四季花 三首</title>,<text>臘梅秋菊巧侵寒。輕薄春紅已莫干。及見此花專四序。一時偏艶不堪看。</text>
<title>四季花 三首 其二</title>,<text>好許千花伴爾榮。一春歸後可堪爭。吳姬楚艶紛紛散。歲久方知靜女情。</text>
<title>四季花 三首 其三</title>,<text>松眞竹悍小柔姿。跨涉炎寒也自宜。爾與春紅同一樣。如何猶到雪霜時。</text>
<title>訪通首座。劇飮走筆。</title>,<text>靑山似故人。相逢卽開眉。美酒如新婦。相對不知疲。我昔欲訪來。期以芳菲時。春光不我負。春日爲我遲。是時不劇飮。不若孤其期。此語方未旣。師已罄傾巵。前言特戱耳。於此竪降旗。</text>
<title>嘲折足鏜</title>,<text>我家有一鏜。久在煎熬裏。去年折一足。今年折一趾。唯留一脚存。遇物好憑倚。獻玉見再刖。我昔聞和氏。衛足不如葵。又聞鮑莊子。嗟爾本何由。致此大蹇踦。家無金鼎用。爐炭未放爾。支持備炮烹。往往覆鹽皷。冶公固吾欺。是豈汝之恥。</text>
<title>李淸卿見訪小酌。用劉禹錫詩韻同賦。</title>,<text>詩格高於柳柳州。靑衫曾見幕中牧。官班猶阻陪龍尾。檄手徒勞守鹿頭。三載別來頭半白。一樽相對淚空流。憑君且莫惺惺去。幸是黃花泛酒秋。</text>
<title>觀晉生公度理園。取東坡詩韻贈之。晉生予之妻兄。時同在一家。</title>,<text>東風吹散一霎雨。濕烟低惹尋春塢。隴西狂客老更癡。傭奴販婦猶欺侮。醉鬂鬅鬙慵不梳。南窓尸寢朝侵午。邇來謝絶舊交遊。獨許里翁相爾汝。薔薇幾度自開落。黃栗留鳴漆鷰舞。嗚嗚只樂皷缶歌。搰搰何須抱甕苦。自言天地一逆旅。况此屋廬誰是主。東園草沒不曾開。翳葉春紅難媚嫵。羨君獨慕古園公。護竹養花頻擁土。種瓜豈必邵東陵。學稼肯爲樊老圃。手裁桃李揔成陰。覆屋低墻迷處所。盜酒從敎比舍郎。投梭任却隣家女。淸明散步綠莎中。笑我詩窓鶴頸俯。呼來共酌數四杯。手摘香蔬親自煑。酒酣呼叫聲喧喧。枝上閑禽驚醉語。紛吾落魄無人知。口自呼名如杜宇。退藏始得幽居味。飽食醉歌捫腹皷。從君俯仰差可樂。何必孤高學巢許。免使韋郞憶張老。空訪天壇路脩阻。願君理園繼庾翼。得印寧非天所予。</text>
<title>同晉生遊九品寺。次韻頴僧統壁上所留詩。書其後。</title>,<text>頴老雲情早出塵。坐敎飛閣咄嗟新。偶看古壁留題句。想對當時見在身。山月盈虧空晦朔。巖花開落自秋春。闍梨莫患無重構。祝我餘年得倒椿。</text>
<title>寄西京妓眞珠</title>,<text>國色詩名世盡知。無由會面浪相思。一言堪喜還堪恨。誤把文章當奕碁。</text>
<title>五月六日。飮雞林子家。</title>,<text>竹間圍玉局。花下酌瓊觴。醉覺乾坤窄。閑知日月長。摘嘗櫻子爛。折揷槿枝芳。不有君家在。何時笑一場。</text>
<title>題任君景謙寢屛六詠。與尹同年等數子同賦。 列子御風</title>,<text>從來道境尙遺身。何必乘虛始自神。若向風頭尋禦寇。滿空飛鳥亦眞人。</text>
<title>題任君景謙寢屛六詠。與尹同年等數子同賦。 陶潛漉酒</title>,<text>漉則爲篘戴則巾。箇中分別任他人。不妨頭上餘痕在。已是平生着酒身。</text>
<title>題任君景謙寢屛六詠。與尹同年等數子同賦。 子猷訪戴</title>,<text>訪人情味雪溪中。若便相逢一笑空。莫道興闌廻去棹。造門直返意無窮。</text>
<title>題任君景謙寢屛六詠。與尹同年等數子同賦。 右軍換鵝</title>,<text>費盡溪藤始掃殘。滿籠剛換白鵝還。不如癡姥烹相待。破却山陰一段慳。</text>
<title>題任君景謙寢屛六詠。與尹同年等數子同賦。 華亭船子和尙</title>,<text>夜寒江冷得魚遲。棹却空船去若飛。千古淸光猶不減。亦無明月載將歸。</text>
<title>題任君景謙寢屛六詠。與尹同年等數子同賦。 潘閬向三峯</title>,<text>閬仙若也愛三華。一望嵯峨已足多。倒正騎驢何更問。詩人好事亦云夸。</text>
<title>陪崔相國詵。飮季嗣郞中水亭。相國曾有詩。命予卽席奉和。</title>,<text>解綬逍遙一草亭。坐榮三子盡紆靑。壺天側畔千機息。潭鏡中央萬象形。白露先秋凝釦砌。寒漿當夏凍銀甁。問公昔日黃扉樂。能及風軒與月櫺。</text>
<title>依韻奉和崔平章讜致仕閑適</title>,<text>丹心白髮帝王師。閑夢時時到紫微。馬識懸車方退伏。鳥知分飯不驚飛。眼前二子紆朱綬。膝下諸孫弄綵衣。賴有樂天遺頌在。有時吟味益忘機。</text>
<title>閔懷珠蓄斑竹笛。請予賦之。</title>,<text>九寡珥爲琴上㢩。欲敎哀怨惱人魂。一看此笛先凄咽。爲有湘妃恨淚痕。</text>
<title>謝崔天院宗藩惠羊羓饋病母</title>,<text>舊聞至孝天可動。紅鱗躍氷笋生凍。我有孀親鶴髮垂。晨昏甘旨猶難奉。病脇沾床僅一春。病中嗜好日千種。鮮羹腥膾何足數。下筯未終還欲吐。今朝辦膳問所安。却猒邾莒要齊魯。雲奔電走覓四方。倉卒難邀髥主簿。欲呼元放急捉致。屈膝老羝那忍視。讀書曾恨多岐亡。學道何由叱石起。千搜萬索竟難獲。環顧空期慕羶蟻。崔公眞是純孝人。愛親欲及人之親。遺之一羓燕土羞。絶勝熊掌與狌脣。入手紅肌隨刃落。券韛兼獻甕頭春。因知愛我情義篤。薦擢行將五羖贖。從此平生免角羸。但嗟流景如胛熟。作章欲謝先自愁。錯寫蹲鴟資捧腹。</text>
<title>過松杯縣</title>,<text>露積崇囷馴鳥雀。刈殘遺穗付牛羊。路逢村叟聞佳語。今歲誰家不酒香。</text>
<title>留題惠元寺</title>,<text>城中望北嶺。一髮雲外揷。杳然飛鳥背。誰謂着脚躡。可恠一箇身。已度碧千疊。高樓出樹杪。勢若飛來鴿。道人出門迎。霞襯半肩衲。步惜紫苔破。笑憐空谷答。件件淸景多。一一似可拾。秋光濃欲滴。山氣欝相襲。異石或千鱗。奇松皆七鬣。刳木作飛溝。遠與泉脉接。解敎他山水。繚繞走自及。大勝倒甁斟。何煩抱甕汲。上有聖僧居。華構高岌嶪。危階挾兩崖。七十有三級。未登頭已旋。已陟心彌讋。道人隨我來。身快猿猱捷。如行氈毯中。擧足輕躞蹀。相將禮眞容。雙手蓮花合。朅來臥匡床。窓樹風颼颯。穹豐一蒼巖。鼇伏堂之脅。中虛容幾人。大或屋許立。僧言此一穴。伊昔盎口狹。有僧曰惠元。於此修白業。後輩競鑿開。伋以廣栖集。雲屛任舒卷。石戶能開闔。嗟我本狂直。世味備相涉。不如早歸來。得此幽興愜。學道師應癯。遺形我方𢟯。塊然兩槁木。相對度小劫。</text>
<title>七月三日。聞雲梯縣爲大水所漂。幷序</title>,<text>漢興三十年。河決酸棗地。後至元光間。又決於瓠子。齧桑已漂浮。東注傾淮泗。長筊與石甾。只自煩民耳。此雖古所嗟。亦坐居河涘。我曾見雲梯。正在巖石裏。山有百仞高。泥潦所不至。傍無一丈川。大水何從起。設有滔天災。依山尙可避。况復今年雨。平地僅尺咫。瀕江八九郡。亦無一戶棄。云何此山郡。乃反化鱣鮪。初聞未之信。私心謂非是。今朝逢舊吏。本末得細味。非水能懷山。山吐不測水。譬如立屋瓴。下注勢難止。豈無最高巓。可接飛鳥翅。水旣從山來。攀緣路何自。唯有古樹枝。其高頗可恃。捷者最先登。杳似猿掛臂。惰者升未能。呀喘雜𥈭眙。何况羸與弱。萍泛隨瀰瀰。觸石或舂磨。隨槎或彼此。雨歇浪復乾。如麻那忍視。其間猾吏輩。雖斃固其理。平生幾侵漁。瘠民以肥己。愚民本何辜。未識皇天意。大禹不復生。老眼空泫淚。</text>
<title>詠鴈</title>,<text>故人千里訊音踈。只待霜天鴈到初。鳥亦隨時情意薄。唯嫌翅重不將書。</text>
<title>自安和寺醉迴</title>,<text>漣漪亭上醉淋灰。石路崎嶇犯夜來。一隻閑身曾獨往。月明還作兩人迴。</text>
<title>九月苦雨</title>,<text>淫雨注如河。人將化魚鮪。九街堪掛帆。舟楫宜可備。門外浩漫漫。比隣卽千里。南墻已曾倒。西北亦幾圮。漏屋百難防。持傘夜不寐。妻兒苦無知。怨咨聲不已。予曰天之爲。你輩乃敢爾。但恐霜降節。胡爲雨如此。天意固難知。拜乞小晴耳。</text>
<title>之上人乞詩</title>,<text>才浮東海又沿淮。更向京都得得迴。自說乾坤眞曠坦。孤雲無繫去還來。</text>
<title>擁爐有感</title>,<text>人莫逃陰陽。天地所役使。或令賤且窮。或使富而貴。旣關造物手。無怨亦無喜。此火石所化。此爐鐵所遂。火滅則縮身。火炎身復伸。區區火有無。縮伸不由人。旣莫避天數。甘作天之民。又爲物所制。此身安可珍。水火不焦濡。然後身迺眞。</text>
<title>偶吟</title>,<text>世間人欲苦難量。百歲何曾稱爾情。若使千年方得死。千年閱了又求生。</text>
<title>遊靈通寺</title>,<text>線路縈紆接翠微。不煩問寺逐僧歸。到山才聽淸溪響。舂破人間百是非。</text>
<title>醉題山寺壁</title>,<text>醉後喜題詩。一字僅盈尺。此壁有何辜。今日逢我厄。</text>
<title>與兒輩行園中</title>,<text>不履芳園久。今朝信步遲。花分先後發。樹詰舊新移。凡草莫敎長。芳蘭幸自滋。物名詩足記。兒爾奉毫隨。</text>
<title>十月。大雷雹與風。</title>,<text>孟冬之月日在房。純陰用事渾無陽。雷公此時震皷鏜。聲若劃裂天中央。電火夜掣金蛇光。人面尙可分毫芒。雨脚緣霤傾銀潢。雹如雞子中者傷。風拔庭前大樹僵。掀搖屋宇將飛揚。我時方睡三更强。忽然夢罷心茫茫。不敢安坐起彷徨。還跪拱手向彼蒼。天公威怒固有常。春以雷霆秋以霜。此怒反時那易量。萬人一心皆震惶。吾皇求理甚遑遑。天又譴告理莫詳。古者周虎與殷湯。修德解轉災爲祥。願君更愼刑政張。雖有變異僅如痒。𪚥𪚥𪚥𪚥𪚥𪚥𪚥。行且去矣身還康。</text>
<title>冬日與客飮冷酒。戱作。</title>,<text>雪滿長安炭價擡。寒甁凍手酌香醅。入膓自暖君知不。請待丹霞上臉來。</text>
<title>壬戌冬十二月。從征東幕府行次天壽寺。飮中贈餞客。</title>,<text>平生不折春螽股。今日將抽乳虎牙。破賊朝天參御宴。紫微宮裏揷宣花。</text>
<title>壬戌冬十二月。從征東幕府行次天壽寺。飮中贈餞客。 其二</title>,<text>紅旗白刃討黃巾。膽怯書生忝幕賓。楯墨何曾乾一日。東江水盡必生塵。</text>
<title>幕中書懷示同營諸公</title>,<text>冬十二月歲將迫。愚儒作佐元戎幕。平生不慣聞鳴鏑。今日鞬弓還荷戟。元帥相公萬人敵。胷中早蓄龍韜策。遇士披心示恢廓。使人忘𨈬無顧惜。所以乾坤放曠客。不詞俯首就銜勒。少年麤膽敢許國。北無玁狁南無貊。完山往日遭譴謫。有如鎩却摩天翮。今日悠悠復何適。湘吳山高江水碧。舊習未除猶擧白。酒酣四顧天地窄。君不見雞林黠俗眞小賊。不足汙我劒三尺。不如用一壯士力。縛來麾下費一索。不然走我手中檄。坐召渠魁見銜璧。明年春風氷解脉。金柳低垂玉梅拆。朝天歸路一條直。奏凱聲中千指拍。公卿迎勞東郊陌。蟬首蛾眉羅密席。紅旆悠揚光赫赫。紫髥將軍扶醉腋。入朝天闕獻俘䤋。大者封侯次千碩。如予拙澁縮自却。口不言功甘遁迹。但願諸公梟盧期一擲。</text>
<title>統軍尙書幕。觀金上人草書。公命予走筆賦。</title>,<text>吾師草聖天下少。搖簸乾坤駈造化。十幅鵝紈展素煙。千金螺墨噴香麝。酒酣高踞如箕張。筆頭生翼欻飛揚。手所未到心先呑。軒騰奮迅何顚狂。我疑海水一朝涸。鯨奔龍走橫脊張牙跳巨壑。又疑神山之頂風大簸。鸞驚鳳駭奮翮洒毛向寥廓。其間細黠何所况。飛蘿走葛倒掛枯松上。或竪點若輕雲湧岫直奔天。或落晝如飛石放下山萬丈。或將斷而復縈。或方縱而旋橫。上人之筆信神授。不是臨池費墨學所成。幕中之人殊未知。皆言熊虎方爭何暇草書爲。我獨先窺相公意。此意尤深識者誰。君不見費褘圍碁敵自退。宜僚弄丸難卽解。况此草書所自作。本爲軍中占授不令人易會。師乎師乎縱筆無忌畏。吾欲撞鉦撾皷助其氣。見公草書不可無我詞。橫槊賦詩古所貴。</text>
<title>軍幕有感。用趙渭南長安秋晚詩韻。</title>,<text>光陰苒苒去如流。帶雪南來又涉秋。杖劒沙頭看海市。解衣林下上岑樓。一心許國雖甘死。百感侵人漫與愁。悔斂輕狂落繩墨。野禽空困一籠囚。</text>
<title>又次渭南潯陽杜校理詩韻</title>,<text>虎穴何時一掃空。年光虛擲朗吟中。儒冠强備參謀客。軍幕猶寬嗜酒翁。竹塢露寒聞警鶴。蘆洲日暖見來鴻。憂來寓目唐賢傳。掩卷霑巾憶晉公。</text>
<title>又次渭津東望詩韻</title>,<text>白雲斷處碧天開。片段餘霞似剪裁。倦鳥橫衝昏靄去。翻鵶斜帶夕陽迴。飛筒疾遞軍書急。伏甲潛窺賊諜來。他日功成便歸去。倩人先築釣魚臺。</text>
<title>又次漢江秋晚詩韻</title>,<text>促織催凉叫露叢。可憐猶費大倉紅。角聲晴碎靑山裏。劒影寒搖碧水中。滿眼無非橫戟士。縮頭翻愧弄毫翁。三軍未受冬衣賜。又是蕭蕭落木風。</text>
<title>謝蜜谷住老寄布袴</title>,<text>擇肉豺狼方作艱。噆膚蟣蝨又爲敵。得君新袴白如霜。端喜今宵除一賊。</text>
<title>軍幕書情。呈簽判朴侍郞仁碩。時屯雲門山。</title>,<text>紅旆飜風颺半天。碧幢遮日卓高巓。震空雷吼三軍皷。冠岫雲屯萬竈烟。筆下檄章慙我鈍。幕中籌策仗君賢。何時縛致渠魁首。一路垂楊奏凱旋。</text>
<title>朴侍御見和。復次韻奉答。</title>,<text>他年返旆共朝天。應記戎衣寄此巓。才見雪華飄似絮。又看草色綠於煙。干戈叢裏開詩戰。刀斗聲中酌酒賢。粗報國恩唯是地。惰夫如我敢抽旋。</text>
<title>復和</title>,<text>已是芳菲二月天。如何猶寓碧山巓。感公芳酒深渟海。入我乾喉沃滅烟。戰士貪功爭自勇。幕寮邀賞各相賢。唯殘無賴狂癡客。心似方輪未解旋。</text>
<title>同朴侍御將向梁州。泛舟黃山江口占。</title>,<text>碧江澄淨不生波。輕漾蘭舟鏡裏過。訶遣紅裠君必悔。此間宜聽一聲歌。</text>
<title>同朴公將向東萊浴湯池口占 二首</title>,<text>瑟瑟初疑瀉冷泉。濛濛還似起昏烟。高僧坐度山中臘。煮菜嘗茶不火煎。</text>
<title>同朴公將向東萊浴湯池口占 二首 其二</title>,<text>未信硫黃浸水源。却疑暘谷浴朝暾。地偏幸免楊妃汙。過𪚥何妨暫試溫。</text>
<title>入東萊。見客舍壯麗異常。朴君言嘗典郡時所構。嘆息良久。因賦一篇奉呈。</title>,<text>東萊客館侈於郡。制度特異誰營者。朴公疇昔此分符。政淸邑理民閑暇。霜斤伐木雷騰聲。雪鑿隳巖星逬火。承公頤指咄嗟成。欂櫨安妥巧相荷。墮指寒冬有燠房。流金盛夏宜風榭。我來仰視何眈眈。摩空鬪日光相射。部分局別由心機。寬不大迂奢不過。如非朴公眼孔大。雖費巨萬侔者寡。台階異日築邦基。撑柱王家如此舍。</text>
<title>缶溪縣客舍。次韻板上諸公詩。</title>,<text>勝景無窮餉客多。味如啖蔗漸生嘉。偶成圖畫沿溪寺。別占風流映柳家。浪急游魚衝落石。巖空幽鳥戱挼花。箇中聞有三山在。誰謂蓬瀛路阻遐。</text>
<title>重遊龍潭寺 予南行時病寓處也。</title>,<text>百尺樓前路走南。刺桐林下訪龍潭。竹嫌渭畝千無一。柳恨陶門五減三。園棗成陰今始見。巖泉有味昔曾諳。故人仙去今何處。落日茫茫恨可堪。</text>
<title>迴安處士置民詩卷 在軍幕作。</title>,<text>詩高全勝庭堅體。文膽猶存子厚風。但恨未成華國手。草間呼叫學秋蟲。</text>
<title>又贈安處士</title>,<text>眉毛垂似絲。眸子炯如水。我不見龐公。見君疑卽是。</text>
<title>復京後乙丑三月。遇征東軍幕舊寮贈之。</title>,<text>參謀軍幕强三載。浪迹京華又一春。獵罷論功誰第一。至今不記指蹤人。</text>
<title>相磨木 俗云磨友木也。</title>,<text>吾聞於古人。朋友貴切偲。道德以磨礱。如去玉之疵。嗟爾異於此。相磨反傷肌。南山有橋梓。俯仰父子儀。又聞交讓樹。東枝避西枝。爾幸同根生。何遽相讎爲。日夜掁且鬪。仰視無完皮。聲亦聽不平。赤憎皷揚颸。此木有佳實。我不願食之。呼奴卽斫去。囑以充晨炊。友道喪已久。此足爲箴䂓。</text>
<title>寓古</title>,<text>我家種孤桐。待鳳凰不至。斲爲一張琴。彈作古漾水。世無鍾子期。誰肯傾其耳。隣家種桑桋。養蚕蚕易肥。吐得五色線。織成美人衣。幸升君子堂。終宴得相依。種桑易取容。種桐難爲功。寄語世上人。種桑莫種桐。</text>
<title>通首座方丈酒酣。使智潛上人唱杜牧詩韻。走筆。</title>,<text>別後蟾輪二十圓。重來話舊各欣然。相思詩可牛腰載。已斷絃還鳳髓連。一曲喜聞吹玉笛。百分何讓倒金船。良辰火急謀行樂。椽燭如花夜似年。</text>
<title>吉秀才德才家筵。有妓獻花。予所得一枝。有葉無花。佯不悅而不揷。因以戱之。坐客請爲詩。卽口占一絶云。</title>,<text>狂言忽發錦筵中。粉面頻迴笑杜翁。應恐得花憎你態。佯癡不贈十枝紅。</text>
<title>明日。以長篇贈徐學錄陵。幷序</title>,<text>連雲甲第金碧眩。銀蒜垂垂簾半卷。沈香烟底咽笙歌。美人微笑流餘眄。十分蘸甲撥浮蟻。主人起壽客霑醉。露濕濃香花滿盤。花枝人面嬌相媚。素腕獻來微露玉。春風入座香撲撲。一枝到我先盧胡。不見深紅空釅綠。居士年來身似寓。湛然無波井已古。回頭笑謝散花女。結習已空花豈汙。唯予淨業洗未了。故作新詞博一笑。狂言忽發衆皆驚。薄行猶存人亦誚。感君好事爲揚眉。指麾筵中紅頰兒。遣作蹁躚回雪舞。償我輕薄嘲花詩。書生自古雖命薄。得失如環那易酌。眼寒無分看春紅。得觀妙舞天所酢。心醉歸來如夢裏。黏泥柳絮隨風起。待我甕頭芳酒熟。邀君更喚鵶鬟翠。</text>
<title>徐學錄見和。復次韻答之。</title>,<text>巖電平時爛不眩。讀書僅至三千卷。閉門獨下董生帷。縱有園葵曾不眄。邇來陸沈困於蟻。百端愁惱長如醉。每見紅裠眼輒開。千呼萬喚看百媚。獻花昨日人似玉。佯怒故將雙袖撲。有葉無花何足嗔。紫薇空恨成陰綠。無絃琴上樂可寓。須信陶潛襟韻古。已失花黏砑帽滑。何須水濺羅衣汙。今年春去花殘了。明年春迴花復笑。問爾重來折贈無。雖復花空何必誚。但憑戱謔展我眉。非必眷眷遮奴兒。不有囁嚅當日作。豈觀華縟先生詩。我家有酒醨且薄。有意邀君開小酌。雖無低唱侑歡人。一吟一詠聊相酢。君不見鶯啼鷰舞深宮裏。美人欠伸初睡起。請君往續麗人行。不用丹靑寫珠翠。</text>
<title>復答徐公</title>,<text>眼淸不受紅粉眩。一夜巫山雲雨卷。忽然挨放老傅狂。戱染香牋題眄眄。心知所見猶槐蟻。却憶于棼樹下醉。折齒堪誇幼與嘯。畫眉肯學京兆媚。更待淸秋山聳玉。樽罍漸省飛蚊撲。置酒重呼一捻紅。與君共賞雙垂綠。詞人餘興豈無寓。桃葉柳枝傳自古。鏡中雖愧秋霜飄。枕上還期暮雨汙。好遣能言泰吉了。細傳約束資微笑。君今已就淸時縻。任却北山峯竦誚。空甁何必居井眉。倒載從他拍手兒。徑入沈香賦芍藥。看促檀板歌聲詩。梨園曳縠蟬翼薄。玻瓈杯深幾迴酌。嗟我浮休天地間。此身非主同誰酢。聊寄城東大隱裏。淸風一榻慵不起。朝罷時時肯訪無。爲君方剗庭莎翠。</text>
<title>復答 幷序</title>,<text>巧人弄幻使人眩。丹靑傅會須臾卷。造物生人亦戱耳。俯仰去來空瞪眄。仰觀三皇如蝨蟻。况肯螟蛉議醒醉。我寧與世著津迷。義不從人甘竈媚。靑蠅一箇忽點玉。心火炎炎難可撲。小䆫盡日雨聲寒。幽徑無人苔暈綠。子昂作詩皆感寓。士衡托物多效古。鍾山明月歸去來。山英莫惜綠池汙。人間翻覆已了了。口自無言心自笑。書生强很天公憎。詩語孤高俗子誚。對君如識紫芝眉。君亦呼予楊小兒。吐箇虹蜺萬丈氣。贈之氷雪三條詩。莫導塩虀情味薄。天漿會把斗杓酌。仍草新詞頌大平。大平天子壽攸酢。餘波儻及泥蟠裏。呼吸風雷一飛起。相從橐筆接英遊。共賞未央宮柳翠。</text>
<title>崔大博宗連和贈徐學錄。徐君傳示於予。詩中有及意。不可孤負。復次韻贈崔君。</title>,<text>魯郊祗恐奏韶眩。蘧瑗何思有道卷。本出氷鄕難自溫。久藏白地知誰眄。此身泛泛一蘆蟻。不飮胡爲昏似醉。無用端能學櫟全。潛光不復期川媚。嗚咽十年空泣玉。忽驚蓬髮飛霜撲。羨君氣壯色敷腴。得意淸時鬢更綠。珠璣落處目一寓。句法淸新字體古。緘封正合錦囊收。愛惜勿敎寒具汙。人事無窮何日了。且須會面聞輭笑。嗟予行止與人殊。坦率多爲曲士誚。懶粧半額學廣眉。浪把畫餠饞飢兒。唯子能容阮籍放。逢人每說項斯詩。世人交分秋水薄。君如春江若爲酌。相逢痛飮任狂顚。何必子張鋪几酢。囑君好去靑雲裏。鵬翼高搏九萬起。莫忘乞我買山錢。占斷匡廬片麓翠。</text>
<title>崔大博復和。依韻奉答。</title>,<text>厭從黠賈見蚩眩。退掃妄緣風葉卷。嗒然喪耦子綦噓。謂若無人吳質眄。先識粗期封穴蟻。獨醒不與餔糟醉。𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥𪚥。爾來淸瘦骨峙玉。夜榻空吊燈蛾撲。忽因警策來起予。廢井更掃陰苔綠。源淺雖無神物寓。尙垂短綆還汲古。多公有意薦一鶚。大手不嫌緣我汙。免把岑牟徐着了。摻撾方見曹公笑。掛名君筆雖堪誇。才非正平祇速誚。不如相見卽開眉。論情說舊屛羣兒。舞我星精電魄劒。唱君月脇天心詩。烟雲好處藉華薄。有酒不須辭滿酌。相君骨法貴何疑。正合他時秉璋酢。如儂宜著江湖裏。蓑底醉眠呼不起。是時亦記古人無。夢中只對飛緌翠。</text>
<title>復答崔大博</title>,<text>遺形方慹君胡眩。有舌不談吾欲卷。爲唱陶潛歸去來。怡顔正好庭柯眄。衣雖如華食如蟻。何似李杜死飽醉。先生聞此卽折鋒。欲敎麋鹿還馳媚。一言佩服重於玉。已喜室蘭餘臭撲。况是豪篇洗我酸。盈囊溢篋皆結綠。唱酬眞似方矢寓。肝膽堪爲一劒古。魚目換珠雖足誇。鹿皮薦璧祗自汙。一生便足把蠏了。千金且買掦蛾笑。與君好作忘懷遊。任聽羣蜩相詆誚。窮常俛頸達亢眉。得失亦等乾沒兒。吾儕屬意安用此。且屛萬事深論詩。天公餉君亦豈薄。富貴付爾令自酌。餘膏殘瀝欲及我。此意良深何以酢。梁公興逸詩酒裏。徐老神淸惰者起。凉秋何處會三仙。楓正染紅蘭被翠。</text>
<title>梁學諭公老見和。次韻答之。</title>,<text>化人初使光影眩。樂廣復敎雲霧卷。平生不羨黑頭公。但喜得君靑眼眄。多慙跛驢趁白蟻。樽酒十年曾共醉。憶尋精舍玄闍梨。娟娟曉岫烟鬟媚。石徑携筇鳴硬玉。葛巾練袂晴嵐撲。舊遊依然如昨日。春草萋萋幾迴綠。去本無心來亦寓。人生俯仰成今古。江西墨綬君始解。嶺外銅符我暫汙。此生聚散幾時了。相逢又撫銅人笑。一圍腰減正緣窮。三尺喙長甘見誚。已知刺舌與灸眉。無復爪觜矜細兒。胡爲更磨綺語硯。賭得夫子天葩詩。見君飄然氣飛薄。半空沆瀣如可酌。從此乘虛直到天。掉下酒旗相與酢。相將遊戱浮漚裏。是非哀樂何從起。羊公湛𥵔不須論。江水湯湯山自翠。</text>
<title>吳先達伯胤見和。復答之。</title>,<text>文章小技等反眩。供人一笑卽可卷。不用彫鑿愁眞君。自雖差苦誰留眄。穿珠度曲安用蟻。隨車無傷須似醉。忘機可與海鷗遊。順性堪觀庭虎媚。斂藏鋒刃諱切玉。蛺蝶已甘兒女撲。先生乃我忘情交。共讀三元琳字綠。身寄浮生心不寓。名雖今人實是古。天地歸君一指齊。溪山厭我餘愚汙。死生哀樂各拋了。相見忘言握手笑。招邀且入無何遊。輕脫休爲造物誚。謂君洗髓追黃眉。謂君專氣如嬰兒。胡爲又逐好事輩。漏洩天奧誇雄詩。斗膓無奈欝迴薄。瀉作懸河浩難酌。惠然見貺意何深。忍把酸寒容易酢。君看人心翻覆裏。紛紛喜怒如鋒起。吾儕出處貴如愚。美羽自戕看孔翠。</text>
<title>金先達南秀見和。走筆奉答。</title>,<text>人間眞妄朱紫眩。正始風流掃地卷。先生韻格苦淸澄。眸子瞭然迴逸眄。紙上何勞窺黑蟻。心中已負六經醉。平生鐵膓似廣平。解吐梅花詞婉媚。憶君年少面如玉。酣宴杏園紅雪撲。當時得意馬蹄驕。踏遍長安芳草綠。奈何京輦猶羈寓。浪作孟生心貌古。多才行迫簪纓縻。無事何嫌詩酒汙。夢中得喪我粗了。兩竅瓮頭還自笑。身是乾坤一散仙。忘形放意從譏誚。投著無心却月眉。到頭羞見凝酥兒。飮中題作特戱耳。君從何處見我詩。不憎吾輩多輕薄。欲展盤筵呼我酌。爲言百歲如風狂。兩家有酒交相酢。我時偃臥茅齋裏。聞君此語整冠起。欲携芳酒訪君歸。速喚歌兒裝首翠。</text>
<title>山中</title>,<text>趨世尙難休。到山何憚阻。半日僧䆫閑。足償南北步。日落巖雲屯。霧蒸山雨霽。靜裏不妨吟。詩成卽是偈。</text>
<title>典衣有感。示崔君宗藩。</title>,<text>季春十一日。廚竈無晨炊。妻將典衣裘。我初訶止之。若言寒已退。人亦奚此爲。若言寒復至。來冬我何資。妻却恚而言。子何一至癡。裘雖未鮮麗。是妾手中絲。愛惜固倍子。口腹急於斯。一日不再食。古人謂之飢。飢則旦暮死。寧有來冬期。呼僮卽遣售。謂可數日支。所得不相直。疑僮或容私。僮顔有憤色。告以買者辭。殘春已侵夏。此豈賣裘時。早爲禦寒計。緣我有餘貲。如非有餘者。斗粟不汝貽。我聞慙且恧。有淚空沾頤。三冬織紝功。一旦棄如遺。尙未救大歉。立竹羅飢兒。反思少壯日。世事百不知。讀書數千卷。科第若摘髭。居然常自負。好爵謂易縻。胡爲賦命薄。抱此窮途悲。端心反省己。亦豈無瑕疵。嗜酒不自檢。飮輒傾千巵。平日心所蓄。及醉不能持。盡吐而後已。不知讒謗隨。行身一如此。窮餓亮其宜。下不爲人喜。上不爲天毗。觸地皆玷纇。無事不參差。是我所自取。嗟哉又怨誰。屈指自數罪。擧鞭而三笞。旣往悔何及。來者儻可追。</text>
<title>送友人之南田居</title>,<text>浮雲富貴夢悠悠。却向江南卜宅幽。白玉黃金隨手盡。靑山綠水放身休。日輪跳送人間老。天幕寬成醉裏遊。待我他年婚嫁畢。結茅隣舍種松楸。</text>
<title>諷百詩</title>,<text>壽夭雖有命。亦在人行爲。毋謂過之小。小積成大疵。有人顯干法。受戮已不疑。其間有隱慝。人豈一一知。幸人之不識。一犯又再斯。上天鑒善惡。如鏡辨姸媸。一朝降明罰。糜碎身與文。不然注陰禍。無奈折其期。請看雷震時。頑者猶失匙。雷收復肆意。不若聞震時。人心好反覆。於此可知之。君子畏天壓。暗室猶不欺。脫未蒙其福。亦免蹈其危。小人謂天遠。妄欲隱其私。天孽是自召。噬臍焉可追。作詩諷凡百。佩服無忽遺。</text>
<title>鴛鴦戱作</title>,<text>碧池春暖縠舒紋。盡日雙浮不暫分。莫使美人容易見。片時勿欲放郞君。</text>
<title>乾聖寺帝釋殿主謙師所居樓。架蒲桃遮陽。賦者多矣。師請予次韻。</title>,<text>架引蒲桃繞屋傍。壓簷低檻翠陰凉。未秋先見團珠露。當晝猶無半縷陽。後蔓來扶前蔓倒。新莖走趁舊莖長。纍纍玉實休輕摘。甘脆偏須得飽霜。</text>
<title>螢</title>,<text>百蟲潛息夜幽幽。恠爾擡燈獨自遊。時見美人羅扇撲。苦遭詩客絹囊收。低飛似欲黏衣領。飄去無端度屋頭。更莫迢迢天際逝。觀臺容易報星流。又螢火元不焚。徒爾光炳炳。雖於茅屋間。任汝飛自逞。靑熒點草上。淸露炤月烱。飄來入䆫戶。書冊宜可映。雨濕未滅暉。日昇便沈影。信知腐草餘。朽木夜能耿。</text>
<title>螢 其二</title>,<text>螢火元不焚。徒爾光炳炳。雖於茅屋間。任汝飛自逞。靑熒點草上。淸露炤月烱。飄來入䆫戶。書冊宜可映。雨濕未滅暉。日昇便沈影。信知腐草餘。朽木夜能耿。</text>
<title>孀嫗嘆</title>,<text>林葉尙靑靑。蟋蟀鳴砌底。婦女已驚秋。殷勤理機杼。獨有老孀嫗。拱手願復暑。時節固有程。進退寧爲汝。園楓行欲丹。爾可尋古絮。答云是何言。妾本最貧女。故絮久已典。新衣誰復與。我聞惻然悲。心若掛私慮。要趁窮秋時。尺帛期可惠。</text>
<title>重九日詠菊</title>,<text>三十九重陽。寒花一樣黃。奈何雙鬢髮。換綠半染霜。</text>
<title>登北岳望都城</title>,<text>絶頂望都城。浩浩萬人海。小屋何容言。大屋正如塊。可憐路上人。蟻奔塵土內。經營覓何利。意各有所掛。區區蠻觸間。死生哀樂在。安得出其中。遊於六合外。</text>
<title>問金大年</title>,<text>故人來扣扉。矉額復嚬眉。若是懷殷憂。何暇訪人爲。徐徐候動止。些少不平耳。飮之數四杯。儻可寬愁思。問子能飮無。有酒幸芳旨。非欲苟醉君。要看詩放肆。</text>
<title>山寺詠月</title>,<text>境絶未曾看。心高索句難。故人唯月在。入詠已娟娟。</text>
<title>山中寓居 三首</title>,<text>欲試高人心。入山先醉奰。了不見喜慍。始覺眞高士。</text>
<title>山中寓居 三首 其二</title>,<text>道人雖灰心。亦愛詞人詞。幽庭不掃葉。請我遍題詩。</text>
<title>山中寓居 三首 其三</title>,<text>高巓不敢上。不是憚躋攀。恐將山中眼。乍復望塵寰。</text>
<title>木筆花</title>,<text>天工狀何物。先遣筆花開。好與書帶草。詩家庭畔栽。</text>
<title>戲贈美人</title>,<text>少年耽色好相看。花本無情亦媚顔。老境猶憎美人面。任渠嬌態作千般。</text>
<title>代美人答</title>,<text>寄語郞君莫猒看。有人隨分愛吾顔。但嫌妾亦行將老。老壯男兒視一般。</text>
<title>問謫仙行。贈內翰李眉叟坐上作。</title>,<text>我不見太白。思欲夢見之。夢亦不可見。久矣吾之衰。今日逢君眞謫仙。夢耶覺耶心復疑。問君天寶中。幸荷明皇知。沈香亭前賦芍藥。灑面立進淸平詞。又於便殿草綸誥。宮娥呵筆天寒時。寶床賜食降輦迎。是時恩遇亮不貲。胡爲反見斥。謝家靑山浪迹空吟詩。一朝捉月入滄海。瀛洲蓬萊何處採靈芝。公之去兮已千載。胡今眷眷復來思。筆下風流餘舊態。飮中情味今何虧。應悔當年不自檢。枉被將軍貝錦辭。塌翼落天上。遽失九萬圖南期。意欲改舊調。唾手取爵凌皐夔。所以不飮酒。此意識者誰。謫仙謫仙吾已見。雖使執鞭安敢辭。</text>
<title>正旦路上逢山人。口占戱贈。</title>,<text>我於世上遇王春。已分年來老逼身。深谷想應逃歲月。如何亦作雪眉人。</text>
<title>訪金同年延脩家。用古人詩韻。</title>,<text>草玄眞似子雲家。好事吾儕肯見過。美玉不應長蘊櫝。黃金行見一披沙。穴中寒鼈藏頭角。竿上飢鷹縮爪牙。我舞君歌歡意足。風流明日向人誇。</text>
<title>丁卯十二月初。入翰林夜直有作。示禁中諸公。</title>,<text>晚承恩遇出平沈。猶被人呼李翰林。玉署金坡名信美。象床綺食事難尋。依俙堪畫葫蘆樣。潦倒無心芍藥吟。宮漏添籌寒夜永。詞頭草罷擁孤衾。</text>
<title>次韻諸公見和</title>,<text>切雲仙署夜沈沈。寒露丁東滴翠林。枯腊方承雲雨潤。衰髥難避雪霜尋。人言老鶴乘軒去。我苦寒螿抱葉吟。薄命如吾猶得忝。賴無侍史護香衾。</text>
<title>釣名諷</title>,<text>釣魚利其肉。釣名何所利。名乃實之賓。有主賓自至。無實享虛名。適爲名所累。龍伯釣六鼇。此釣眞壯矣。大公釣文王。其釣本無餌。釣名異於是。僥倖一時耳。有如無鑑女。塗飾暫容媚。粉落露其眞。見者嘔而避。釣名作賢人。何代無顔氏。釣名作循吏。何邑非龔遂。鄙哉公孫弘。爲相乃布被。小矣虎昌守。投錢飮井水。淸畏人之知。楊震眞君子。吾作釣名篇。以諷好名士。</text>
<title>己巳年燈夕。翰林奏呈。文機障子詩 二首</title>,<text>九門淸蹕走驚雷。蘂闥華筵卜夜開。龍燭影中排羽葆。鳳簫聲裏送金杯。三呼萬歲神山湧。一熟千年海菓來。恩許侍臣司宴樂。宣花滿揷醉扶迴。</text>
<title>己巳年燈夕。翰林奏呈。文機障子詩 二首 其二</title>,<text>祥煙繚繞紫宸高。幄座中央認赭袍。洞府徵歌敲玉索。敎坊選妓醉仙桃。九層爐爇金龍腦。四炤燈燃白鳳膏。西母獻來千歲壽。指呼弟子皷雲璈。</text>
<title>燈籠詩 四首</title>,<text>五色雲中拜玉皇。壓頭星月動寒芒。都人不覺天文爛。遙認銀燈爍爍光。</text>
<title>燈籠詩 四首 其二</title>,<text>紗籠剪水分珠蚌。金殿移天掛玉蟾。炤遍鳳城渾不夜。雞人應誤漏壺籤。</text>
<title>燈籠詩 四首 其三</title>,<text>絳碧紗籠菡萏開。龍膏吐暈紫煙迴。憑渠好續常生焰。萬歲千年炤壽盃。</text>
<title>燈籠詩 四首 其四</title>,<text>金燈吐焰透紅紗。日散千暉暈曉霞。四海一家天子聖。瑞光看取百枝花。</text>
<title>依韻仰和駕幸晉康侯第亭御製 與禁內諸儒。同作進呈。</title>,<text>世眼無由覩九天。不知底樣展盤筵。却因靑鳥偏饒舌。認得瑤臺宴列仙。</text>
<title>依韻仰和駕幸晉康侯第亭御製 與禁內諸儒。同作進呈。 其二</title>,<text>朱門翻作紫微天。排比笙歌擁綺筵。上帝七言誰會了。珠宮唯得舞胎仚。</text>
<title>復用前韻。上晉康侯。禁內諸儒同作。</title>,<text>黃屋前頭揔是天。紫雲猶繞小亭筵。一篇宸翰眞琳簡。讀向人間骨欲仙。</text>
<title>復用前韻。上晉康侯。禁內諸儒同作。 其二</title>,<text>汾陽再造聖唐天。甲第猶無御幸筵。千古三韓今始見。一門能致九門仚。</text>
<title>草堂邀咸子眞。以詩先之。</title>,<text>佳節駸駸去不留。可堪書室咄哉愁。有花絶欲邀賓賞。無酒猶能與婦謀。爲我何妨迴鈿勒。捨君誰與倒瓊舟。莫言窮巷無兼味。偶得紅鱸玉尺脩。</text>
<title>次韻咸子眞拜右軍判官有作</title>,<text>古來眞將出書生。膽氣如君合蕫兵。帷幄方嚴軍政肅。官班猶帶禮曹淸。莫嗟見奪鳳凰沼。羸得伸威羆虎營。此是男兒康濟日。賀筵休讓玉杯行。</text>
<title>扈駕靈通寺。借某天院紫衣。以詩奉還。</title>,<text>玉堂老漢隨黃屋。金闕仙人寄紫衣。十里靑山松下路。滿身文彩鬪朝暉。</text>
<title>次韻月首座贈趙侍郞冲 二首</title>,<text>正日何須手放鳩。君家陰德世曾修。才高地貴身兼得。年少官尊望最優。愛客風流傾趙勝。尋僧情况倒裴休。金閨頗猒連宵直。茗席時容半日留。喜我早攀尼父翼。推公長作華韻頭。此生幸識荊州面。何羨人間萬戶侯。</text>
<title>次韻月首座贈趙侍郞冲 二首 其二</title>,<text>安馴那得性如鳩。强項平生負素修。入社猶思陶令飮。彌天長服道安優。早諳浮世眞如寓。愧把微官謾導休。憔悴苦遭漁父笑。遷延甘作賈胡留。艱危到處芒攢背。俯仰無端雪滿頭。卜築他年容我不。掛冠神虎謝王侯。</text>
<title>次韻陳學正澕聞琴 二首</title>,<text>人琴幸暗合。絃手穩相迎。寓古心逾淡。通仙骨欲輕。淸於巖溜落。幽却谷風生。聽罷月微側。冷然洗我情。</text>
<title>次韻陳學正澕聞琴 二首 其二</title>,<text>凄景調商促。陽春撫角迎。數聲敲月謾。餘韻出花輕。舊譜胷中了。新翻意外生。倩君能聽否。雖老尙鍾情。</text>
<title>雲峯住老珪禪師。得早芽茶示之。予目爲孺茶。師請詩爲賦之。</title>,<text>人間百味貴早嘗。天肯爲人反候氣。春榮秋熟固其常。苟戾於此卽爲異。邇來俗習例好奇。天亦隨人情所嗜。故敎溪茗先春萌。抽出金芽殘雪裏。南人曾不怕髬髵。冒險衝深捫葛蘽。辛勤採摘焙成團。要趁頭番獻天子。師從何處得此品。入手先驚香撲鼻。塼爐活火試自煎。手點花甆誇色味。黏黏入口脆且柔。有如乳臭兒與稚。朱門琁戶尙未見。可恠吾師能得致。蠻童曾未識禪居。雖欲見餉何由至。是應蘂闥九重深。體貌禪英情禮備。愛惜包藏不忍啜。題封勑遣中使寄。不分人間無賴客。得嘗况又惠山水。平生長負遲暮嗟。第一來嘗唯此耳。餉名孺茶可無謝。勸公旱釀春酒旨。喫茶飮酒遣一生。來往風流從此始。</text>
<title>腹用前韻贈之</title>,<text>西北寒威方墮指。南方臘月如春氣。金粟黏枝已結纇。均天所覆地各異。禪家調格大高生。豈把酸甜隨俗嗜。蕭然方丈無一物。愛聽笙聲號鼎裏。評茶品水是家風。不要養生千歲虆。憐渠給給抽早芽。似欲先供老衲子。睡鄕癡漢亦偸嘗。失却從前雷鼾鼻。憶昔閑遊蠻國天。四時隨分嘗新味。火前香茗得未多。不似盈盤春笋稚。摘將萬粒成一餠。一餠千錢那易致。况今惟悴京華中。爲我何人重趼至。吾帥也是僧中龍。梵行無虧禪德備。山堆金帛尙欲施。誰秘新香忍不寄。收藏愼勿輕與人。除却靈臺澄似水。勸師早釀豈妄云。欲識茶眞先醉耳。書生寒餓長流涎。只將口腹營甘旨。若遣孺茶生稚酒。勝事眞從吾輩始。</text>
<title>孫玉堂得之，李史館允甫，王史館崇，金內翰轍，吳史館柱卿見和。復次韻答之。</title>,<text>昔者神農嘗草木。著之方經要補氣。獨於茗飮棄不收。不與萬品論同異。聖所未到誰唱先。蠲昏釋䬼尤所嗜。近遭販鬻多眩眞。競落點商謀計裏。有如俗醫迷仙方。妄把蘡薁云是蘽。箇中評品妙且精。唯有雲峯一禪子。平生自笑臘後芽。辛香辣氣堪掩鼻。偶得蒙山第一摘。不待烹煎先嚼味。狂客一見呼孺茶。無奈老境貪幼稚。不是江南冒雪收。京華二月何能致。物之自售皆由人。珠玉亦猶無脛至。作詩論詰欲代譜。筆端無舌莫詳備。要令儒仙抉其精。硬牋麤字書以寄。五君騁思探淵源。毫髮莫逃如印水。見詩猶勝見茶經。陸生所品糟粕耳。𪚥𪚥𪚥𪚥𪚥𪚥𪚥。𪚥𪚥𪚥𪚥𪚥𪚥𪚥。調高未合綴離騷。當繫詩篇聯四始。</text>
<title>孫翰長復和。次韻寄之。</title>,<text>古今作者雲紛紛。調戱草木騁豪氣。磨章琢句自謂奇。到人牙頰甘苦異。狀元詩獨窮芳腴。美如熊掌誰不嗜。玉皇召入蓬萊宮。揮毫吮墨銀臺裏。君材落落千丈松。攀附如吾類縈蘽。率然著出孺茶詩。豈意流傳到吾子。見之忽憶花溪遊。懷舊凄然爲酸鼻。品此雲峯未嗅香。宛如南國曾嘗味。因論花溪採茶時。官督家丁無老稚。瘴嶺千重眩手收。玉京萬里赬肩致。此是蒼生膏與肉。臠割萬人方得至。一篇一句皆寓意。詩之六義於此備。隴西居士眞狂客。此生已向糟丘寄。酒酣謀睡業已甘。安用煎茶空費水。破却千枝供一啜。細思此理眞害耳。知君異日到諫垣。記我詩中微有旨。焚山燎野禁稅茶。唱作南民息肩始。</text>
<title>房狀元衍寶見和。次韻答之。</title>,<text>居士年來了萬緣。唯有詩狂餘習氣。物或不類尋常看。窮搜細剖狀其異。此茶品絶可無詩。况復平生素酷嗜。悠然到此誰所餉。想自江淮煙瘴裏。爲恐淸香先發洩。牢鎖縹箱纏紫蘽。秘之不敢示情親。琭琭何曾數餘子。寓心獨待識茶人。不是風斤誰斲鼻。碎鐺撲火久不煎。正怯兒曹輕品味。譬如富貴深閨中。養得嬌姹鵶頭稚。眼高深恐嫁凡婿。着意東床期欲致。我今何者敢來試。意外忽逢仙分至。房公落落天上人。褚裒皮裏陽秋備。評人餘論移於茶。說脉論源聊見寄。讀了冷冷洗煩悶。恰如醉面洒寒水。對茶索酒頗似狂。可笑前言眞戱耳。草庵他日叩禪居。數卷玄書討深旨。雖老猶堪手汲泉。一甌卽是參禪始。</text>
<title>孫翰長家詠春雪。用古人韻。</title>,<text>灑遍庭林壓綠叢。寒暄未可信天翁。防他江上南來鷰。悔殺雲間北去鴻。梅塢飄將花滿地。柳堤飛趁絮隨風。但嫌時令乖和氣。豈害吾儕爛醉中。</text>
<title>奇平章挽詞。翰林奏呈。</title>,<text>三朝翼亮鐵心堅。富貴功名四十年。鳳閣早腰丞相印。鼇山兼領史臣權。金章解早方圖逸。紫府微忙亦要賢。池館蕭然空碧草。玉簪零落淚如泉。</text>
<title>山呼殿。訪內道場惠首座方丈。賦紫牡丹。二首</title>,<text>頑紅未合近宮闈。却學中人身上衣。色厚全欺雞髻淺。香濃應笑麝臍微。</text>
<title>山呼殿。訪內道場惠首座方丈。賦紫牡丹。二首 其二</title>,<text>貪承萬乘鍾情賞。故待千花入眼稀。舊譜曾聞紫中貴。才凡未識是耶非。</text>
<title>復和</title>,<text>一朶仙花在禁闈。年年長近柘黃衣。天工過與紅顔釅。世眼翻成紫色微。闕下方傳千品最。人間喧導兩京稀。聞名杜牧如相見。豈對姸姿更認非。</text>
<title>春日。入豪俠家飮有作。</title>,<text>自緣病脨懶尋春。紫陌今朝散步巡。賴有君家開劇飮。免敎吾輩負芳辰。花顔嬌奼工留客。酒力麤剛解倒人。挼碎牧丹投舞妓。故看頩頰薄生嗔。</text>
<title>又聞雙琵琶口占</title>,<text>帶玉露花頭上揷。滿金盃酒手中傾。一雙倡妓眞仙子。齊把琵琶作鳳鳴。</text>
<title>案中三詠 小盆石菖蒲</title>,<text>凡物之榮悴。皆因地瘠肥。土肉厚封植。猶恐有時腓。嗟爾異於是。性與膏泥違。區區硬盆底。鑿鑿碎石圍。是汝託根處。地脉安所歸。綠葉滋暢茂。尋尺猶可希。最愛淸曉露。團團綴珠璣。蕭然几案上。永與我相依。</text>
<title>案中三詠 其二 綠甆硯滴子</title>,<text>幺麽一靑童。緻玉作肌理。曲膝貌甚恭。分明眉目鼻。競日無倦容。提甁供滴水。我本好吟哦。作詩日千紙。硯涸呼倦僕。倦僕佯聾耳。千喚猶不應。喉嗄乃始已。自汝在傍邊。使我硯日泚。何以報爾恩。愼持無碎棄。</text>
<title>案中三詠 其三 竹硯匣</title>,<text>孤竹飽霜雪。南人輕剪截。問爾心所屬。凡百皆不悅。被人作笛吹。恥趁脣與舌。被兒作馬騎。出胯無奈劣。願來几案間。日與詩人媟。此意有足嘉。宜備書筵設。障我硯中塵。使我硯池潔。占書與裁詩。腕脫不容輟。緣汝若得官。效爾堅貞節。</text>
<title>禮成江上偶吟。二首予以千牛參軍課漕舡。</title>,<text>行繞淸江課漕船。篙工羅拜白沙邊。海軍擁後猶吹角。鷗鷺驚飛不自前。</text>
<title>禮成江上偶吟。二首予以千牛參軍課漕舡。 其二</title>,<text>江鷺飛時吟正快。海潮來後語還雄。偶然傳寫江湖景。錯認年來狀物工。</text>
<title>焚藁 焚三百餘首</title>,<text>少年著歌詞。下筆元無疑。自謂如美玉。誰敢論瑕疵。後日復尋譯。每篇無好辭。不忍汙箱衍。焚之付晨炊。明年視今年。棄擲一如斯。所以高常侍。五十始爲詩。</text>
<title>訪應禪師方丈</title>,<text>居士皤然鬢欲霜。尋僧訪寺度年光。世間只有禪公室。每到深斟大道漿。</text>
<title>訪應禪師方丈 其二</title>,<text>詩情淡薄渾無味。官况闌珊自少歡。時訪懶融還懶話。靑熒燈畔睡蒲團。</text>
<title>訪應禪師方丈 其三</title>,<text>蒲團睡熟落冠巾。空室寥寥不見人。更坐觀心融萬想。烱然明月自無塵。</text>
<title>再入玉堂有作。書壁上。</title>,<text>玉堂本爲待賢開。重玷仙班愧不才。院吏寮員仍舊在。依然如入故鄕來。</text>
<title>李郞中仁老，孫翰林得之見和。復用前韻。</title>,<text>銀臺直對璧門開。自古尤難選翰才。一步花甎猶過望。愚儒何幸得重來。</text>
<title>次韻陳翰林題苗正字大隱樓。在市邊。</title>,<text>我不欲閑門飮酒省賓客。欲向長安市上大會酒徒浮太白。又不欲曲房密室唱小詞。欲向豪家俠宅高歌與吹笛。愁人矉額不言愁。有如氷底之水嗚咽不快流。丈夫愁來卽大哭。不宜暗泣空低頭。達哉苗君大隱九市中。笑却喰松喫水靑山幽。</text>
<title>白天院賁華家賦海棠。用樂天詩韻。李秀才同賦。</title>,<text>似識先生用意栽。故應恰恰趁時開。龔妃嬌侍臨春閣。楚女閑過夢雨臺。映日醺𨠑顔更爛。隔林羞澁笑猶迴。浮紅一餉終如夢。更約明朝把酒來。</text>
<title>六月二十日。久雨忽晴。與客行園中記所見。</title>,<text>經旬鎖暗雨。似猒惡客寓。今日朗新晴。如與故人遇。遶園行獨吟。淸陰引幽步。深深綠葉閒。滴滴啼餘露。地鏡耿可鑒。墻衣綠漸布。杏子爛黃金。入口甘於乳。朱李倒紅腮。最憐同姓樹。林檎綴珠琲。頗覺味釅苦。瓜蔓走長籬。蘭華被幽圃。悠哉觀物化。亦足養眞趣。</text>
<title>七月十日。遊大安寺留題。</title>,<text>路接巉岩絶壁前。晴雲蓬渤湧如烟。流泉遇石徘徊去。走葛緣松委曲纏。僧院寂寥閑世界。洞門寬曠別神仙。何人乞與霞漿飮。爲洗紅塵舊骨膻。</text>
<title>八月見梨花忽開 二首</title>,<text>秋光春色忽同枝。造物由來固莫涯。若驗一年花再發。衰顔儻有更紅時。</text>
<title>八月見梨花忽開 二首 其二</title>,<text>颯颯金風肅。娟娟玉蘂新。羲和天上醉。錯遣已歸春。</text>
<title>草堂日暮。値琴客置酒。</title>,<text>落日無端百感生。茅齋閑坐若爲情。霜風釀作秋光釅。烟月裝成晚景淸。賴有故人彈綠綺。時呼稚子酌烏程。此時酒令吾先畫。弄一聲來輒數觥。</text>
<title>詠雪</title>,<text>匝地渾天同浩浩。埤高塡塹混茫茫。飄颻點袂逡巡滅。六出功夫未細詳。</text>
<title>詠雪 其二</title>,<text>入水無蹤着地堆。過簷飛去遇風迴。却因喜舞全欺蝶。若更儲名莫辨梅。</text>
<title>詠雪 其三</title>,<text>簇成銀嶺擁窓前。推作瓊輪委路邊。若是白塩兼粉麪。自家庭砌尙難專。</text>
<title>守歲</title>,<text>門上揷桃何詭誕。庭中爆竹奈支離。辟溫丹粒猶虛語。爲倒醇醅故不辭。</text>
<title>走筆謝文禪老惠炭</title>,<text>禦寒珍炭千金直。渴火寒爐一夕溫。感借餘炎容炙手。報恩他日直須呑。</text>
<title>早春臨津江上。送文禪老還本寺。江上口占。</title>,<text>胡爲勸駐馬。不欲見乘舟。後會縱靑眼。此行應白頭。</text>
<title>文禪師見和。復次韻答之。</title>,<text>出城飛一錫。候水漾孤舟。行色不堪見。背江慵轉頭。</text>
<title>上元燈夕。文機障子，燈籠詩。翰林奏呈。 文機障子</title>,<text>夜勑金門九扇開。玉簫聲裡宴瑤臺。百枝燈影搖宸仗。萬歲山光入壽杯。踏席腰輕仙妓舞。緣橦踉絓侲童才。太平多暇宜同樂。恩許千官徹曉陪。</text>
<title>上元燈夕。文機障子，燈籠詩。翰林奏呈。 其二 燈籠詩</title>,<text>煌煌列燄花齊綻。薄薄輕紗水正澄。炤却萬人同一影。始知眞箇大王燈。</text>
<title>次韻金大年贈妓 幷序</title>,<text>知君閬苑誤翻觴。見謫無聊下殿堂。坐爾舊狂雖失飮。尙緣仙分入平康。</text>
<title>七夕飮友人家</title>,<text>銀漢橫斜月漸彎。良宵靈匹正成歡。憑君要喚娥眉𧰟。天上人閒樂一般。</text>
<title>淵首座方丈。觀鄭得恭所畫魚蔟子。</title>,<text>水爲魚所家。失則鼎中鮮。人畫水中魚。如向鼎中傳。雖爲游泳態。尙類失水然。鄭君信神筆。妙手得於天。一掃數十尾。發發皆鮪鱣。得水勢已足。何必寫漪漣。鬐鬣欻欲動。目力珠光旋。疑君蓬島客。久作水中仙。看魚飽且熟。應手隨所沿。擧指欲捫觸。猶恐跳藏淵。吾詩氣力苶。敢作活魚篇。</text>
<title>又次書蔟子詩韻贈之</title>,<text>身如匹素付人裁。世上何時笑口開。星散萬家無處去。天遊一室訪公來。閑雲傍檻輕縈帶。微雪黏枝乍學梅。莫導遠公元不飮。尙容陶令勸含杯。</text>
<title>復和</title>,<text>春搖詩思浩難裁。酒入愁眉皺正開。病脚尙將筇拄到。閑身何必馬駄來。商山末擬尋名綺。吳市如今隱姓梅。何幸得逢希有鳥。五湖猶可視如杯。</text>
<title>孫翰長得之見和。復次前韻。</title>,<text>新詩似着剪刀裁。老眼驚看錦段開。金牓記君曾首揵。玉堂慙我晚攀來。始終交契期膠漆。先後功名任杏梅。早識脩鱗橫海大。其如魯國𪚥於盃。</text>
<title>癸酉孟春十七日。與陳翰林澕夜飮林秀才元幹家大醉。林君請觀長篇律詩走筆。予使陳公唱韻賦之。文不加點。不容一瞥。是日無韻書。陳君直唱。故音無次第。</title>,<text>凍派潺湲出。春風料峭寒。得年顔欲改。感物意難安。烘炭初嫌烈。凉衫漸近單。柳纔擡眼綠。桃未吐唇丹。水漫魚游樂。林暄鳥語歡。良辰此莫勝。佳會古猶難。飮幸松亭靜。吟從樺燭殘。酒踰雲液酌。饌勝菊英餐。漸欲天爲幕。何占日上竿。高情穿月脇。逸思跨風翰。酩酊甘杯釂。功名任印刓。靑衫猶寸祿。白髮尙微官。不分碧紗護。知非黃土團。假如千日醉。曷賽一生酸。歲月留難絆。神仙夢亦干。紅塵猶啄腐。丹鼎未呑丸。悵望壺天路。空沈陸海瀾。得君欣且服。行已正而端。失意曾遺甑。除官忽夢棺。予心甁苦窄。子意海何寬。忝作雙飛鶴。來尋五色鸞。直須披肺腑。愼勿覓痕瘢。話舊膓先斷。論交淚已汍。隋珠無處售。趙璧有誰看。賤子便丘壑。朗君長綺紈。心憐淸似水。言喜臭如蘭。睡魄驅還泥。詩源倒欲乾。知音如不聽。流水爲誰彈。</text>
<title>林君又以畫盤松屛風。請古詩走筆。復使陳君唱韻賦之。</title>,<text>昔渡江南驚浪如飛雪。萬壑崩騰雷電裂。舟隨浪高下。中有一龍屹。起來相齒其頭其角我細看。過眼俄然還復滅。龍欲屈如弓。松欲硬如鐵。松不硬似無骨。龍不屈似無血。今看此松無奈似箇形。曲腰橫脇昂伏雲浪千年穴。賴我當年尋水仙。備歷蓬島金銀闕。不覩龍安知松。掀髥奮鬣欲走還蹶蹶。汝是眞龍寧向此中蟠。好待桃花水張春三月。</text>
<title>覽鏡。贈梁校勘。二首</title>,<text>怯把菱花拂古塵。恐緣形瘦轉傷神。今朝一覽眞堪詫。面暈猶紅鬂尙春。</text>
<title>覽鏡。贈梁校勘。二首 其二</title>,<text>千首詩中雙白鬂。萬家盃底一朱脣。分明邂逅坐相笑。却勝丹靑謾寫眞。</text>
<title>梁校勘見和。復用前韻。</title>,<text>玉鏡淸澄不受塵。笑渠猶未映精神。明朝酒醒應休炤。坐失紅顔一日春。</text>
<title>梁校勘見和。復用前韻。 其二</title>,<text>我師魯叟猶圩頂。吾祖玄元亦厚脣。誰謂春卿鏡中態。依俙如畫兩君眞。</text>
<title>聞鸎</title>,<text>已分年年殿暮春。千紅半謝不須嗔。解調淸管聲音雅。偸鍍黃金羽翼新。薄行少年誇聽早。學歌嬌女妬啼頻。擡頭欲賞毛衣好。飛轉喬林未易親。</text>
<title>興天寺江上偶吟 二首</title>,<text>碧水接天天接水。薄雲如霧霧如雲。村畦稻熟門前穫。野店機鳴路上聞。</text>
<title>興天寺江上偶吟 二首 其二</title>,<text>灘迴山下水環山。山曲時時路隔灘。路入孤村殘日落。碧天雲破月如彎。</text>
<title>游魚</title>,<text>圉圉紅鱗沒復浮。人言得意好優游。細思片隙無閑暇。漁父方歸鷺更謀。</text>
<title>春日訪山寺</title>,<text>風和日暖鳥聲喧。垂柳陰中半掩門。滿地落花僧醉臥。山家猶帶太平痕。</text>
<title>寓古</title>,<text>省飮猶可期。忍言非不易。細思此浮生。倏若過隙駟。一朝瞑雙目。祖送北邙趾。雖欲作狂態。白骨能復起。雖欲與人語。其奈幽明異。白楊風蕭蕭。三尺墳空峙。尺墳未可保。樵牧踏皆圮。髑髏沒蒿蓬。麋鹿於焉庇。此時善與惡。混混同一軌。萬世稱惺人。死者蒙何利。萬古導狂客。死者有何恥。奈何矯飾者。矜持蓄沈思。美酒豈不嗜。囁囁莫成醉。有言不敢吐。囊括好自秘。此亦一般夢。何論孰是非。</text>
<title>聞鸎 三首</title>,<text>公子王孫擁綺羅。要憑嬌唱助歡多。東君亦學人間樂。開了千花遣爾歌。</text>
<title>聞鸎 三首 其二</title>,<text>斂去藏何處。啼來必此時。有期還有信。爲鳥頗靈奇。</text>
<title>聞鸎 三首 其三</title>,<text>鵶鳶不堪見。朝夕尙𦐠𦐠。將爾色音好。其來何苦遲。</text>
<title>天壽寺門外吟</title>,<text>三月春風晚。處處祖筵悲。南北復南北。別離還別離。落花不忍見。芳草恨無涯。年年折盡柳。還復萬條垂。爲問枝上鳥。幾聽陽關詞。自然經此地。猶似送人時。惻惻傷我抱。不如不來玆。</text>
<title>和友人黃蜀葵</title>,<text>天工着意剪緗英。品絶知從蜀地生。露重偏憐金盞側。風經更見道冠傾。</text>
<title>晚步待人</title>,<text>暮雨新晴步綠莎。落霞殘日映翻鵶。一聲吠犬疑君至。唯聽門前醉客歌。</text>
<title>遊九品寺迫晚</title>,<text>山險馬猶蹶。路長人易疲。驚鼯潛入草。宿鳥已安枝。虛閣秋來早。危峯月上遲。僧閑無一事。除却點茶時。</text>
<title>次韻文長老聞友人彈琴</title>,<text>通仙從水府。舞幻向珠宮。淚滴哀彈裏。心冥古韻中。寒敲松檻月。靜落竹階風。不待煩柔指。都令骨肉融。</text>
<title>灌竹</title>,<text>小庭移稚竹。日夕灌其根。南土氣候暖。本無護養勤。尙猒戢戢笋。擘地羅兒孫。於兹生意窘。須仗勺波恩。今晨有何喜。柯葉稍已繁。干霄安敢望。聊以庇吾軒。玄冬雪三丈。始識爾性存。</text>
<title>題李花</title>,<text>汝與我同姓。逢春發好花。吾顔不似舊。反得鬢霜多。</text>
<title>夏日。開國寺尋僧不遇。池上作。</title>,<text>板扉牢鎖寂無僧。還傍淸池避暑蒸。此去都城無幾步。倚林閑坐尙慵興。</text>
<title>夏日。開國寺尋僧不遇。池上作。 其二</title>,<text>兀坐池邊草作茵。旋風吹起落冠巾。煙低綠樹縈羅帶。露滴靑荷漾水銀。</text>
<title>次韻文長老，朴還古論槿花。并序</title>,<text>槿花之二名。發自吾二友。滯一各不移。若尙左尙右。我將試新勇。兩敵破一手。嘗聞古之人。戱韭以爲九。宮窮亦似戱。初傳自誰口。予獨立可斷。如辨醇醨酒。此花片時榮。尙欠一日久。人嫌似浮生。不忍見落後。反以無窮名。儻可無窮有。二子聞之驚。闔吻如閉牖。我說誠有憑。問君肯之否。如將移諸朝。亦可言亥首。</text>
<title>失扇</title>,<text>炎天六月伏金辰。失却團團月一輪。秪恐從今難障面。西風長被廋公塵。</text>
<title>醉後亂導大言。示文長老。</title>,<text>詩方不作我何寄。海波深處六鼇頂上三山翠。佛法未興予何居。須彌山高五色彩雲裏。李白杜甫似蟬噪。我下視之拍手戱。達磨惠可如蟻行。師之笑聲殷天地。嘲弄萬物好綺語。杜子窮終白醉死。無心可傳枉傳心。二祖坐此隻履徒還或斷臂。我今與子同下人間世。紅塵陌上相彈指。法到無心詩反素。我始與師唱作大道始。咄哉聖人非異物。使人重見釋迦與孔子。</text>
<title>歸法寺川上有感。冠童趁歲夏課處也。予少年時。亦慣遊。</title>,<text>少小翩翩此慣遊。算來三十七年周。莫言川是人非舊。逝水無停豈昔流。</text>
<title>歸法寺川上有感。冠童趁歲夏課處也。予少年時。亦慣遊。 其二</title>,<text>白葛婆娑散髮遊。茂林深樾繞川周。少年蘸足浮盃處。病脚難堪暫下流。</text>
<title>明日次夏課諸生韻</title>,<text>此生此地幾廻來。無奈年年白髮催。我輩何嫌今老大。後生猶减舊遊陪。只緣惡雨傾河水。未向淸流送酒盃。倒載歸程唯似昔。依然落日隱城隈。</text>
<title>漁父 四首</title>,<text>一隻針鉤當耒鋤。豐年但卜海饒魚。農耕千畝猶艱食。沙戶尋常有宿儲。</text>
<title>漁父 四首 其二</title>,<text>一世生涯付釣臺。江村日落醉扶廻。自言有酒何憂佐。灘下群魚作膾來。</text>
<title>漁父 四首 其三</title>,<text>荻花風亂暮江寒。細雨蓑衣宿淺灘。辛苦烟波少閑態。侯家屛障畫形看。</text>
<title>漁父 四首 其四</title>,<text>江湖放浪作閑民。猶笑公侯富貴身。爾笑世人人亦笑。渭川還有釣周人。</text>
<title>讀李白詩</title>,<text>呼作謫仙人。狂客賀知章。降從天來得見否。賀老此語類荒唐。及看詩中語。豈是出自人喉吭。名若不書絳藥闕。口若未吸丹霞漿。千磨百鍊雖欲倣其體。安可吐出翰林錦繡之肝膓。皇唐富文士。虎攫各專場。前有子昂後韓柳。又有孟郊張籍喧蜩螗。豈無語宏肆。豈無詞屈强。豈無𧰟奪春葩麗。豈無深到江流汪。如此飄然格外語。非白誰能當。雖不見乘鸞駕鶴去來三淸態。已似寥廓凌雲翔。所以呼謫仙。賀老非眞狂。</text>
<title>友人家食蓴</title>,<text>烹氷古未聞。子忽誇能烹。呼來細相見。是之謂蓴羹。似氷而不融。遇烹而愈精。所以曰烹氷。令我聞之驚。我生無點累。自負心地淸。口常食俗物。喉底烟塵生。今日啖此菜。縷縷銀絲輕。齒頰帶霜雪。不覺失狂酲。何必學張翰。却向江東行。</text>
<title>和友人詠橘</title>,<text>癡兒始見訝黃金。弄久都無咀嚼心。玉殿何年參侍宴。親承御賜爛盈襟。</text>
<title>題石泉</title>,<text>每見東流疾。潛懷逝者悲。淸泉知我意。礙石故逶遲。</text>
<title>燈夕文機障子詩</title>,<text>綵天風颺舞龍鸞。黼座中開擁百官。燈隔紅紗光閃閃。佩敲蒼玉響珊珊。勑敎禁衛停嚴警。恩許都人快縱觀。欲識龜臺來獻壽。露香新摘碧桃寒。</text>
<title>燈籠詩</title>,<text>九華燈焰耀熒煌。憑仗淸光樂未央。傾海爲油山作炷。殷勤好炤萬年觴。</text>
<title>燈籠詩 其二</title>,<text>氷荷霧縠障風搖。不倩挑頻也度宵。欲識聖朝多遠貢。南油西漆一時燒。</text>
<title>燈籠詩 其三</title>,<text>蓮燈點綴百枝紅。炤遍華筵錦繡叢。一夜淸歡都寄汝。區區明月若爲功。</text>
<title>妬花風</title>,<text>花時多顚風。人導是妬花。天工放紅紫。如剪綺與羅。旣自費功力。愛惜固應多。豈反妬其𧰟。而遣顚風加。風若矯天令。天豈不罪耶。此理必不爾。我導人言訛。鼓舞風所職。被物無私阿。惜花若停簸。其奈生長何。花開雖可賞。花落亦何嗟。開落揔自然。有實必代華。莫問天機密。把杯且高歌。</text>
<title>陳澕家置酒賞花。醉後走筆。</title>,<text>作詩非名花。筆下無妍詞。絶欲遇仙紅。膓錦時一披。及看此花𧰟。意極反如癡。終朝索一句。吟苦寒螿悲。畢竟寡好語。對花顔何施。花亦向我笑。低昂似相欺。有如多情子。浪憶一妖姬。道傍忽邂逅。相對空逶遲。脉脉竟無言。况奈論佳期。請君勸我醉。更賞夭夭枝。詩從醉裏出。儻可敵嬌姿。</text>
<title>登鵠嶺有作</title>,<text>欲謁靈祠主嶽君。時躋絶頂望軒軒。城中萬屋如蜂綴。路上千人似蟻奔。靄靄卿雲圍帝闕。葱葱王氣擁天門。鵠山形勢龍盤屈。自此皇都固蔕根。</text>
<title>次韻李程校書惠芹。二首李程。是李眉叟子也。</title>,<text>此生已分飽酸寒。蔬菜年來得尙難。華扎無端光甕牖。珍投不啻與珠簞。愛同炙背堪鑽貴。味勝烹鮮足佐餐。刈去殘莖隨手長。莫忘時復潤枯肝。</text>
<title>次韻李程校書惠芹。二首李程。是李眉叟子也。 其二</title>,<text>領得盈盤碧玉寒。再三珍重報恩難。靑泥洗去方烹鼎。紅粟炊來正滿簞。豈憶吳蓴秋有味。堪欺楚菊夕爲飡。從今不復煩安邑。絶勝肥猪日致肝。</text>
<title>眼昏有感。贈全履之。</title>,<text>我方四十四。兩眼已瞢瞢。咫尺不辨人。如隔春霧濃。問醫醫迺云。由汝肝不充。不然少壯時。讀書燈影中。我聞拍手笑。爾是非醫工。耳有所欲聞。不聞卽爲聾。目有所欲見。不見謂之矇。我欲見天子。九闥無由通。我欲見金紫。布褐不掩躬。我欲見姚魏。凡草空茸茸。未見甲第居。白首栖蒿蓬。未見五鼎食。顔巷猒屢空。以此致目暗。如將踈布蒙。是亦天所使。何必藥石攻。焉知不爲福。聾瞽能完終。</text>
<title>康宗大王挽詞。翰林奏呈。</title>,<text>夙興勞聖慮。晏駕促仙期。天上朝眞樂。人間喪考悲。空餘軒劒墮。無復舜裳垂。痛哭東門外。那堪望素旗。御極三年國已肥。忽因微恙輟宵衣。瑤臺縹緲仙遊遠。玊殿凄凉御座非。未信賓天終莫返。尙疑遊月儻還歸。四方涵泳皇恩久。有眼何人不淚揮。</text>
<title>蛛網</title>,<text>蜘蛛乘秋候。緣霤工織網。蠏足行掛絲。疾若梭來往。兒童黏以竿。遺片隨風颺。須臾復結成。纖細不堪望。飛蟬誤見絓。空作繰車響。胡蝶亦來縈。翻翻徒自强。我本疾網蟲。呼奴釋且放。凡有血氣者。口腹誰不養。大則虎與熊。擇獸行舐掌。小則鷄與。啄蟲於糞壤。若此非一類。胡獨憎爾狀。機巧吾所忌。汝巧誰與伉。吐絲細於蠶。不惜腹中纊。以此引癡蟲。焉得不見誑。</text>
<title>謝人贈茶磨</title>,<text>琢石作孤輪。迴旋煩一臂。子豈不茖飮。投向草堂裏。知我偏嗜眠。所以見寄耳。研出綠香塵。益感吾子意。</text>
<title>書崔員外宗蕃備忘錄</title>,<text>知公聰慧得於天。方寸心中一鏡懸。三篋亡書猶可頌。不須更作備忘編。</text>
<title>自田司空元均宅。醉迴犯夜。</title>,<text>醉客那能分早晏。金吾不用更誰何。城東嗜酒花甎客。痛飮城西宰相家。</text>
<title>謝崔秀才惠林檎甘瓜 二首</title>,<text>我家難制衆頑童。綠子生時已摘空。珍重先生能待熟。肯分消渴一詩翁。</text>
<title>謝崔秀才惠林檎甘瓜 二首 其二</title>,<text>多𤬞少瓣味如飴。狸首龍蹄品絶奇。自爾年年期見貺。此翁雖老舌猶兒。</text>
<title>讀陶潛詩</title>,<text>吾愛陶淵明。吐語淡而粹。常撫無絃琴。其詩一如此。至音本無聲。何勞絃上指。至言本無文。安事彫鑿費。平和出天然。久嚼知醇味。解印歸田園。逍遙三徑裏。無酒亦從人。頽然日日醉。一榻臥羲皇。淸風颯然至。煕煕大古民。岌岌卓行士。讀詩想見人。千載仰高義。</text>
<title>初拜正言有作</title>,<text>八載花甎沐帝恩。白頭方始直西垣。平生口訥如囊括。人導無言老正言。</text>
<title>初拜正言有作 其二</title>,<text>拾遺班秩要而淸。大副書生宿昔情。白首靑衫人莫笑。金衣前導足爲榮。</text>
<title>食松菌</title>,<text>菌必生糞土。不爾寄於木。朽腐所蒸出。往往多中毒。此獨產松下。常爲松葉覆。爲有松氣熏。淸香何馥馥。尋香始可得。數箇卽盈掬。吾聞啖松腴。得仙必神速。此亦松之餘。焉知非藥屬。</text>
<title>詠菊 二首</title>,<text>靑帝司花剪刻多。如何白帝又司花。金風日日吹蕭瑟。借底陽和放𧰟葩。</text>
<title>詠菊 二首 其二</title>,<text>不憑春力仗秋光。故作寒芳勿怕霜。有酒何人辜負汝。莫言陶令獨憐香。</text>
<title>謝珍丘住老謙公惠綿</title>,<text>南人養春蠶。剝盡千桑枝。不幸死且僵。未得錙銖絲。迺知一握絮。蠶婦功莫涯。何况洴澼絖。任却手如龜。漂竟取雪色。愛惜固不貲。多師念我寒。遽遣白足馳。不憚重繭至。供我三冬支。遂令氷叟冷。似陟春臺煕。吾雖名省郎。其實凍裂肌。不有此温燠。得無卒歲悲。雖至屬纊日。那有敢忘時。</text>
<title>初除司諫。兼受金紫。戱贈金正言。</title>,<text>舊着靑衫人不避。新披紫袖衆爭趨。形容班品猶依舊。都爲身章貴賤殊。</text>
<title>初除司諫。兼受金紫。戱贈金正言。 其二</title>,<text>綠衣方脫紫衣披。白鬢黎顔尙未移。腰嚲金魚微意在。自今張目少眠時。</text>
<title>春日內省有作</title>,<text>禁省春深白日長。珠簾微動好風涼。忽聞承相嚴呵喝。整頓冠巾下砌忙。</text>
<title>次韻西京倅劉舍人沖祺見寄 二首</title>,<text>當年攜手上瀛洲。鳳沼漣漪共濯流。舊綴頭銜猶未換。莫嗟今日阻同遊。</text>
<title>次韻西京倅劉舍人沖祺見寄 二首 其二</title>,<text>聞導西都勝十洲。箇中花柳最風流。登樓長嘯君家事。坐却胡圍足縱遊。</text>
<title>聞官軍與虜戰捷 與契丹戰。</title>,<text>虜氣日披猖。殺人如刈草。虎吻流饞涎。呑噬無幼老。婦女愼勿憂。腥穢行可掃。國業未遽央。廟謀亦云妙。行且自就誅。焉得避天討。吾言豈妄云。今日聞捷報。</text>
<title>聞官軍與虜戰捷 與契丹戰。 其二</title>,<text>胡騎猶未殲。夜臥難交睫。郵筒疾似飛。報導官軍捷。一國喜濃濃。蔟賀如雲合。</text>
<title>次韻琴相國喜得外孫有作。寄崔平章洪胤。</title>,<text>咸郎才調世皆知。奠鴈高門早叶龜。英物夜生光炤室。賀賓朝集衽成帷。不因外姓求佳壻。豈向諸孫得異兒。要待識聲温大尉。何煩摩頂誌禪師。羽毛會作沖霄鶴。氣膽應呑拔樹羆。欲驗吾言如合契。他年徵此一篇詩。</text>
<title>次韻琴相國喜得外孫有作。寄崔平章洪胤。 其二</title>,<text>台鉉登庸我早知。看公足底踏文龜。水銜舊綴紅綃署。玉色曾親紫錦帷。膏液盡霑門下客。薰香猶被乳前兒。三英共美邦之彥。萬戶行封帝者師。名遍江淮傾草木。威行蠻貊懾熊羆。公餘著詠多䂓諷。樂府流傳卽雅詩。</text>
<title>次韻崔相國洪胤和琴相國題中書壁上之什。奉呈兩相。</title>,<text>才兼虎庫與文房。步驟雙高粉省堂。千古台階元未見。一時兩相甲枝郞。</text>
<title>萬寶殿醮夜</title>,<text>星斗森芒璧月娟。嬰香齊點引神仙。微臣自負吭音滑。欲讀淸詞徹九天。</text>
<title>萬寶殿醮夜 其二</title>,<text>聖主齋心已格天。未斟明水福如川。玉壇禮罷迴宸仗。拜受黃封雨露宣。</text>
<title>又次琴相國題壁詩韻奉呈</title>,<text>借筯奇籌倒子房。琅琅高議激朝堂。房標第四何須訂。門下今年拜侍郎。</text>
<title>次韻琴相國以任大司成永齡重娶不開慶宴戱贈之什。呈任公。伏希傳獻相國垂覽。</title>,<text>聞公端喜聽卿卿。甲族雙華正的當。養氣得充堪自負。畫眉求媚亦何傷。不呑丹藥髭還黑。似點香膏面有光。連理花開春不老。同心枕暖夢偏長。巹餘久嗇人多戱。賀宴高張衆固望。相國欺嘲誠有味。何須屛客守帷房。</text>
<title>東門外觀稼</title>,<text>乾塊化碧畦。費盡幾牛力。針芒到黃穗。勞却萬人役。幸免水旱災。萬一儻收得。見兹稼穡艱。一粒何忍食。凡以祿代耕。要當勖乃職。</text>
<title>稻畦魚</title>,<text>播榖望西成。魚肥本非意。旣穫又烹鮮。人欲何窮已。</text>
<title>內直有感。示右拾遺水丘源。</title>,<text>鏡中絲鬢日紛紛。五載遷延直掖垣。歲暮松筠猶有節。春來桃李又無言。仰看天上高鴻擧。自笑池邊老鳳蹲。胡羯腥涎流宇內。一樽何處得眉軒。</text>
<title>聞胡種入江東城自保。在省中作。</title>,<text>殘胡猒竄逃。已入圈牢內。得肉幸平分。萬人甘共膾。</text>
<title>次韻李侍郎眉叟寄權博士敬仲責辟糓 三首</title>,<text>孔聖曾無寸土封。三千門弟競攀龍。在陳絶粒眞飢矣。誰見當時肯餌松。</text>
<title>次韻李侍郎眉叟寄權博士敬仲責辟糓 三首 其二</title>,<text>相君骨法貴當封。何必求仙要跨龍。飽食酣眠邀好夢。待看便腹忽生松。</text>
<title>次韻李侍郎眉叟寄權博士敬仲責辟糓 三首 其三</title>,<text>我生嗜酒麴成封。醉欲炮麟更膾龍。何事權君長辟糓。忍敎形貌瘦於松。</text>
<title>苦熱在省中作</title>,<text>金烏自吐炎。呀喘反難翥。自此日行遲。留作煎人火。安得亘空扇。搖簸遍天下。</text>
<title>訪安和寺幢禪師。師請賦一篇。</title>,<text>靑山眞故人。似喜幽人至。來時貺淸景。風日正妍媚。到山未云幾。蕭簫雨聲美。散髮臥風軒。一場雷鼾鼻。起視復澄霽。木末掛䂓燬。鳴蟬翳葉嘒。鬪雀爭枝墮。衲僧手煎茶。誇我香色備。我言老渴漢。茶品何暇議。七垸復七垸。要涸巖前水。是時秋初交。殘暑未云弭。當午雖敲蒸。晚涼聊可喜。靑瓜嚼水精。氷液寒侵齒。碧桃雙頰紅。嚼罷堪祛睡。偃仰自忘還。玆遊眞適意。</text>
<title>得蟬鳴稻。早稻謂之蟬鳴稻。</title>,<text>不欲負其名。趁得蟬鳴日。眼見新糓升。今年事亦畢。</text>
<title>李侍郞眉叟和郞子囷冬日詩。命愚息涵和之。又使涵邀予同賦。故次韻奉寄。</title>,<text>君不見春園富貴紅杏與緋桃。無奈天工費剪刀。芳辰若此宜狂吟。如我麤才尙欲傾江濤。頑冬臘月何所賞。朔風號樹空騷騷。掖垣老吏凍鼈縮。呵手草詔猶言勞。公於此時摛藻麗。春葩都爲熏天氣却豪。更羨郞君不是阿兒比。筆下新詩調大高。</text>
<title>以公事免官閑居。李先達元胄，皇甫狀元琯，金狀元莘鼎，朴亞元應貴攜酒見唁。以詩謝之。</title>,<text>白頭補闕本何言。忽陷風波擯掖垣。獨與妻兒同旦暮。更無賓客問寒暄。但將咄咄長書字。何用䂓䂓自勒門。多謝殷勤四君子。共攜芳酒枉高軒。</text>
<title>次韻吳拾遺夢林。以詩見唁。二首</title>,<text>雀羅門外無來客。雞樹垣前憶舊遊。諫職久癏宜見擯。碧霞靑嶂好歸休。</text>
<title>次韻吳拾遺夢林。以詩見唁。二首 其二</title>,<text>失路忽從天上落。登瀛翻似夢中遊。一言見訊千金重。三黜忘懷萬事休。</text>
<title>題朴淵。昔有朴進士者。吹笛於淵上。龍女感之。殺其夫。引之爲壻。故號朴淵。</title>,<text>龍娘感笛嫁先生。百載同歡便適情。猶勝臨邛新寡婦。失身都爲聽琴聲。</text>
<title>嘲醉僧夜起嚼氷</title>,<text>酒醒中夜嚼寒氷。百品珍羞敵未能。此味平生疑獨享。老髠先我飽嘗曾。</text>
<title>己卯四月日。得桂陽守。將渡祖江有作。</title>,<text>晚山煙瞑水漫漫。灘險風狂得渡難。命薄如今遭謫去。尙難拚却望長安。</text>
<title>退公無一事 七首</title>,<text>退公無一事。寂寞似孤村。頭岸鹿胎幘。身遮犢鼻褌。虎來猶白日。蚊噆未黃昏。笑矣殘城守。徒勞夢掖垣。</text>
<title>退公無一事 七首 其二</title>,<text>退公無一事。高臥北軒風。壞壁蛇遺蛻。荒階蟻曳蟲。睡餘浮眼纈。病後落頭蓬。笑矣殘城守。形容劇野翁。</text>
<title>退公無一事 七首 其三</title>,<text>退公無一事。暑氣謾蒸人。吟久巾欹領。眠多簟印身。碁閑遊毒手。酒盡錮饞脣。笑矣殘城守。生涯老更貧。</text>
<title>退公無一事 七首 其四</title>,<text>退公無一事。默坐念空王。飢鼠登書架。幽禽入印床。不堪消永日。聊喜向斜陽。笑矣殘城守。無由放舊狂。</text>
<title>退公無一事 七首 其五</title>,<text>退公無一事。白首若孤囚。未識邦侯樂。空思法從遊。朝廷天共遠。日月水同流。笑矣殘城守。貪官莫退休。</text>
<title>退公無一事 七首 其六</title>,<text>退公無一事。門外吏人稀。耳靜嫌蟬噪。身拘羨鳥飛。屋矮頭可觸。地窄手難揮。笑矣殘城守。何時告滿歸。</text>
<title>退公無一事 七首 其七</title>,<text>退公無一事。散髮自逍遙。對客蒸蔬菜。呼兒灌藥苗。顔因猒世變。首爲望京翹。笑矣殘城守。剛膓老赤銷。</text>
<title>示通判鄭君 二首</title>,<text>江南地僻作孤囚。猶似籠禽不自由。嵐瘴熏人顔漸黑。相逢應愧舊交游。</text>
<title>示通判鄭君 二首 其二</title>,<text>人淳事簡雖堪喜。地瘠民殘不忍看。公退坐衙無一事。官人無事益難安。</text>
<title>太守示父老</title>,<text>我是老書生。不自稱太守。寄語州中人。視我如野耈。有蘊卽來訴。如兒索母乳。久旱天不雨。是亦予之咎。殷勤謝父老。不如速解綬。我去爾卽安。何須此老醜。</text>
<title>父老答太守</title>,<text>太守猒五儕。意欲解腰章。吾州雖瘠薄。地勢龍軒昂。於兹剖符者。不月被徵黃。願公忍須臾。乍復舍甘棠。當有九天使。邀入紫微堂。</text>
<title>籠中鳥詞。望江南令。</title>,<text>籠中鳥竟日幾千迴。縱有一鳴脣舌在。那堪四觸羽毛摧。餒食益哀哀。天上路回首夢悠哉。再浴鳳池猶有意。新栖烏府豈無媒。且復待時來。</text>
<title>無酒</title>,<text>我本嗜酒人。口不離杯巵。雖無與飮客。獨酌亦不辭。顧無樽中綠。燥吻何由滋。憶昨在京輦。月俸有餘貲。釀得如許甕。挹酌無停時。家醞或未繼。沽飮良足怡。嗟嗟桂陽守。祿薄釀難支。蕭條數家村。何處有靑旗。亦無好事者。載酒相追隨。端坐一堂上。竟日獨支頤。業已爲逐臣。飢渴固其宜。胡爲浪自恨。攢我數寸眉。開口强大笑。笑冷反噢咿。此語勿輕洩。聞者當哂之。</text>
<title>玄上人饋桃。以詩謝之。</title>,<text>君不見方朔食桃何大卑。空被西母稱偸兒。我今不偸亦不乞。坐致堆盤光陸離。雪之以黍嚼更淸。不唯解䬼堪解酲。手攜目翫尤愛處。被酒佳人頰半赬。報乏瓊瑤深自愧。但祝爾壽三千載。更看此菓還一熟。饋及饞翁聊復再。</text>
<title>與玄上人遊萬日寺。次壁上韻。</title>,<text>遙峯毫較細。遠舶芥分微。夕瘴尤添熱。秋雲好翳暉。巖高猿易苦。林靜鳥猶稀。吟久難迴馬。從敎露濕衣。</text>
<title>與玄上人遊萬日寺。次壁上韻。 其二</title>,<text>君恨江湖遠未明。不曾翹首暮天平。我憐杳杳長流色。想聽喧喧打浪聲。漁火微時人正宿。賈船歸處櫓應鳴。訪來若也忘攜榼。決笑遨頭大寡情。</text>
<title>玄上人見和復用前韻</title>,<text>夢酣仙境勝。身着畫屛微。露重猶疑雨。江昏未信暉。他山脚底歷。此地眼中稀。僧榻移時話。方歸覺皺衣。</text>
<title>玄上人見和復用前韻 其二</title>,<text>斜日溟濛水獨明。亂山蟠屈路難平。雲迷極浦千帆色。風落長江一笛聲。度了幾人舟自泛。噪殘孤虎鳥猶鳴。朅來深得江湖興。忽起蓴鱸萬里情。</text>
<title>玄上人見和復用前韻 其三</title>,<text>白沙鋪地遠。碧水際天微。雨惡增秋浪。霞明助夕暉。路幽逢虎熟。海瘠得魚稀。五馬人誰識。蕭然似布衣。</text>
<title>玄上人見和復用前韻 其四</title>,<text>海山千里月分明。何處漁歌唱大平。詩榻愛吟帆去樣。畫家難寫鳥啼聲。林巒有霧晴猶暗。松檜無風晚自鳴。瞠目彷徨君莫怪。詞人自古苦鍾情。</text>
<title>贈書記。兼簡貳車。二首</title>,<text>少年登第兩先生。我亦曾爲出谷鸎。二桂一時同一府。此州眞得桂陽名。</text>
<title>贈書記。兼簡貳車。二首 其二</title>,<text>登第三人交分厚。同寮千里宿緣深。各須努力流淸譽。小答州人拜賀心。</text>
<title>謝衿州退老姜大丈惠酒 以中軍錄事。解官來居。</title>,<text>嘉君政最稱萬口。謂君縱步登三事。云何白首滯一官。投老歸來栖僻地。有田瘠鹵得米少。聞道渾家飢欲死。何從釀得千日酒。題封遠寄殘城裏。殘城老吏老更窮。甕裏生塵無綠蟻。得君美醁喜且舞。邀致同寮圖共醉。殷勤厚意何以酬。但祝君壽倒却羨門子。</text>
<title>次韻金承宣良鏡和陳按廉湜 三首</title>,<text>五年西掖演龍綸。戎幕參謀又幾春。丹漢忽騰歸路坦。白沙行築步堤新。功高塞北官宜貴。身在王前道可陳。若對天顔淸讌問。莫忘同甲一窮人。</text>
<title>次韻金承宣良鏡和陳按廉湜 三首 其二</title>,<text>滿朝卿相掌絲綸。窮谷誰霑雨露春。楚客謫來飡菊苦。劉郞去後種桃新。情深戀闕難歸頴。官號專城實在陳。不有靑雲知己在。如今已作碧山人。</text>
<title>次韻金承宣良鏡和陳按廉湜 三首 其三</title>,<text>公退蕭然一白綸。窮鄕寒日永於春。世情官况秋雲薄。病鬢愁髯臈雪新。瘦腊若將餘喘去。死灰那有寸心陳。仰天痛哭形寥落。不似黃堂佩印人。</text>
<title>與玄上人遊壽量寺。記所見。</title>,<text>殘鄕無勝境。古院有名樓。暇日乘淸興。輕裝占美遊。仰攀高蔦蔓。俯亂淺溪流。太守行無喝。樵童不避騶。自然同野老。何更視邦侯。坰馬晴方牧。巢禽暮自投。多生應記覽。到處似經由。入谷愁榛暗。逢村得路脩。驚鼯竄深樾。瘦鴨立澄溝。訪到客情款。出迎僧語柔。談空初詰曲。話舊更綢繆。躑躅登危構。寬閑瀉滯憂。一軒窮遠眺。萬像赴冥搜。日落烟光靜。虹明霽景浮。林喧無賴鳥。郊臥大平牛。夕露濃於雨。寒篁颯欲秋。霧平鋪白水。草遠展靑油。壞塔苔痕澁。虛窓樹影稠。屋雞翹繡頸。山雉靡莎鞦。井近宵猶汲。碁殘晚未收。月欞思慢笛。風檻戀重裘。初爲嘗茶至。還因有酒留。嫌喧屛騎從。諱獨嘯朋儔。小塢鸎捎蝶。深園雀啅彪。巖泉同鹿飮。林菓任猿偸。大瓠垂欹甕。圓梨落逬毬。芋畦深伏卵。菌木忽懸疣。物化觀無限。詩篇拾未周。怳如來別界。曠若釋幽囚。憶昨趨軒陛。連晨侍冕旒。斥來心惘惘。愁坐鬢颼颼。賴有優哉地。方驅欝矣愁。命奇雖此謫。天貺亦云優。野菜何妨煑。山醪未害篘。江山皆可意。薪水足充求。半世違玆樂。浮名是我讎。苦遭塵眯目。坐受雪侵頭。祿薄何須慕。官微尙可休。終身知有所。築室早營謀。但恐歸來晚。寧勞更相攸。</text>
<title>管記李君以公事免官將歸。予不能無悲。以詩送之。</title>,<text>我昔初識子。完山千萬里。不意桂陽州。與子共憂寄。子旣潔於氷。我亦思酌水。魯衛政無猜。意欲同終始。何意忽被彈。歸意不小弭。我初聞之悲。細思堪賀爾。此邑雖名都。殘壞古難比。生民皆菜色。一日那忍視。我已絆如囚。決被瘴江死。賴爾福所鍾。軒然忽去矣。但恨𧰟陽天。桃李競嫵媚。此時捨我歸。我殆爲天棄。</text>
<title>次韻廉按使金郞中。戱贈文學。</title>,<text>早是紗籠護像人。攝調何更借經申。江山遍歷崎嶇地。嵐瘴難侵富貴身。令肅郵筒踰電邁。食廉廚俎減星陳。殘城一箇孤寒守。都抱平生託使臣。</text>
<title>次韻廉按使金郞中。戱贈文學。 其二</title>,<text>問瘼前頭感幾人。舊銜幽怨倒傷申。威霜已束貪夫手。褒衮偏加潔吏身。軟話何時重聳聽。孤懷無處得深陳。歸朝若借雌黃論。白首堪叨兩制臣。</text>
<title>次韻廉按使金郞中。戱贈文學。 其三</title>,<text>西掖當年備七人。江湖流落憤難申。有時虛掉狂吟舌。無計能抽謫宦身。理最寂寥慙召杜。村居蕭索想朱陳。一言褒奬千金重。感泣都忘作逐臣。</text>
<title>次韻皇甫書記雨中獨詠</title>,<text>歲儉懽聲小。春酣睡味長。投錢空飮井。凝寢阻聞香。僻塢花期晚。窮閻日色凉。出非求岣㟺。悲似謫黃崗。猒世顔慵擧。嫌人口莫張。賴君新管記。滿邑忽生光。話舊情千緖。忘懷笑一場。但緣官檢束。未放酒顚狂。深巷猶纖雨。踈林欲夕陽。以予深眷戀。知子苦思量。</text>
<title>次韻謝皇甫管記贈扇墨</title>,<text>寶箑珍煤價並翔。緘封開了帶仙香。薰風共簸淸誰勝。大地同磨限莫量。已遣江山歸潤色。更驅塵壒祓飄揚。應將烏漆成瓊玖。想把金刀剪雪霜。擎弄正知雙手重。攜搖偏得一襟凉。但緣衰病稽趨謝。不敏端宜畧買羊。</text>
<title>復和</title>,<text>高麗紙扇鶴翎翔。上黨松烟麝澤香。贈我殷勤誠最重。思君比况意難量。行期誥筆同予泚。還望仁風共爾揚。靜染藤牋如點漆。試搖練袖似懷霜。文房已覺千金賤。暑閣懸知六月凉。感佩厚恩無計報。明朝謝罪欲牽羊。</text>
<title>皇甫書記見和。壽量寺留題。復用前韻。</title>,<text>白首殘城守。朱甍古寺樓。往年乘病暇。數日作閑遊。黠鼠逃藏穴。幽禽下浴流。到門麾吠犬。擇樹繫鳴騶。蘭畹思騷客。瓜園憶古侯。葛巾慵不整。木榻困方投。啄粟雞呼偶。隈叢鹿應由。飽霜紅杮爛。遡日碧梧脩。簾吹搖銀蒜。簷霖腐木溝。芋肥藏卵大。梨熟得肌柔。野飯烹菰實。村醪典枲繆。居然中散懶。消却仲宣憂。風月窮天賞。溪山罄地搜。嵐深濃滴滴。雲淡遠浮浮。桑剝生千繭。禾登費萬牛。我詩無好語。所記止淸秋。欲寫全山景。先徵繼晷油。盤蔬千品異。時菓百般稠。野服何施紐。藍輿不用鞦。來驂危欲理。離思浩難收。更望靑旗店。尋拋紫綺裘。况煩寮友訪。還被主人留。獨往初無侶。同歡已得儔。庭松龍甲瘦。階笋豹文彪。勝槩黃祗秘。吾儕白晝偸。蓮莖欹玉柄。栗殼墮毛毬。妙句侔爬癢。微言劇決疣。恠公猶未覿。狀物一何周。約我同尋勝。軒然似脫囚。莎平行綠毯。虆倒挽靑旈。小井淸瀾滀。虛堂爽籟颼。披襟堪濯熱。蠟屐足蠲愁。詩格君無敵。碁評我頗優。官絃呼妓弄。家醞遣兒篘。樂亦這中在。心何此外求。病榰笻借力。老把鏡成讎。處僻蝸生角。逢人鼈縮頭。鑿坯雖未遁。解印會應休。要遂藜羹計。寧思肉食謀。濟時唯子耳。廟算待荀攸。</text>
<title>題南山茅亭</title>,<text>鑿巖通湧溜。瀦沼跨飛欞。望恐浮漁艇。來疑入畫屛。水仙應蓄異。地媼正儲靈。野色簷前擁。泉聲座底聽。淸風當夏足。白露未秋零。錦蘇纏珉砌。氷漿凍王瓶。岫穿增遠眺。洞豁助遐聆。樹卓高幢碧。松張偃蓋靑。許公曾相地。李守始開亭。欲配甘棠詠。重營刻此銘。</text>
<title>上崔相國 幷序○晉康公嗣也。</title>,<text>早沐深恩入鳳池。忽因橫議落江陲。謫因非罪公曾識。力欲扶顚世亦知。蓬艾蒙籠同鹿處。園墻踈漏任狼窺。訟庭愁見飢民色。公席慵看黠吏姿。邑俸近從删省少。田租未免負駄移。尙難周補經年粒。况可能營禦臘絲。舊踏藥階天忽遠。與遊䔵友驥難追。苦遭簿領長纏縛。無奈詩情大減衰。參秩五年仍六品。殘鄕一日敵三期。鈞軒若採氷淸節。瓜代何須要及期。</text>
<title>童城客舍。次壁上諸賢韻。</title>,<text>賓館嵯峨役鬼成。憑君莫導是殘城。一杯村酒歡猶足。嬴得人間分外榮。</text>
<title>童城客舍。次壁上諸賢韻。 其二</title>,<text>剪月裁雲習已成。馬頭吟苦入江城。重歸鳳省雖無路。皀盖行春亦是榮。</text>
<title>書衿州倉壁上</title>,<text>殘年典郡力難任。愧積心中顙泚淋。發廩賑貧仍得雨。始知天意愛民深。</text>
<title>雨中觀耕者。贈書記。</title>,<text>一國瘠肥民力內。萬人生死稻芽中。他時玉粒堆千廩。請記今朝汗滴功。</text>
<title>衿州客舍。次孫舍人留題詞韻。</title>,<text>衿州好春景一何奇。芍藥嬌多工媚嫵。海棠眠重正欹垂。把酒惜芳時。皐壤沃膏潤賴潭池。俗習雖同齊土緩。居民多似老臺熙。飢飽卜安危。</text>
<title>孔巖江上吟</title>,<text>浴殘飛倦鳥。耕罷臥閑牛。複嶺山中郭。奔舟水上郵。</text>
<title>孔巖江上吟 其二</title>,<text>爲憐江上景。潛到荻洲濱。太守不汝詰。漁翁好下緡。</text>
<title>病中。示文學宋君。</title>,<text>雙鬢蕭條雪萬莖。强名邦伯得專城。酒杯乾日生中死。賓從來時辱裏榮。病憶故人空有淚。老思明主若爲情。假敎身斃南荒地。白骨何人拾取行。</text>
<title>偶吟示官寮</title>,<text>龔黃非異人。力學行可到。但緣天性踈。稜角久未露。甘食與安眠。民訟任鵶噪。不曾罰其頑。亦不詰其盜。臥閣自逍遙。有酒卽醉倒。人情各不同。莫道老而耄。殘民難急理。可撫不可暴。</text>
<title>予以事到守安縣西華寺。小酌上方南榮。江山遠眺。莫有過兹者。然以境幽路僻。來遊者盖寡。故無有留題。住老請詩。爲留一篇。</title>,<text>遶村多複嶺。無處望長流。賴有三椽寺。如登百丈樓。島微侔握小。船遠似盃浮。目極通千里。心超跨十洲。神慳兹地秘。天許我曹遊。瘴重因蒸霧。林幽賴挾湫。暮雲將雨暗。秋菓得霜柔。領得壺中景。都忘世上拘。但緣無客到。不見有詩留。何日拋腰印。閑來正狎𩿨。</text>
<title>與忠原崔書記仁恭。遊紫鷰島濟物院亭。用板上諸公韻賦之。</title>,<text>一江無價景。數棟壓流亭。落日能黃赤。奔濤互白靑。海神剛挾勢。河伯詎分庭。漸遠𪚥𪚥𪚥。𪚥容與水形。</text>
<title>崔書記見和。復題。四首</title>,<text>何處宜吾意。平生只此亭。客頭潮共白𪚥𪚥𪚥。同靑。境勝移方丈。人淳復大庭。子詩收萬景。𪚥似鏡傳形。</text>
<title>崔書記見和。復題。四首 其二</title>,<text>豁於遊笠澤。酣却醉蘭亭。仙島鼇頭碧。蠻天鳥外靑。漁燈明極浦。僧屧響空庭。過客詩中識。何須面對形。</text>
<title>崔書記見和。復題。四首 其三</title>,<text>蕩身停木道。豁眼上江亭。鷺頂翹垂白。鳧翁引濯靑。潮聲殷虛廡。山翠滴幽庭。莫是眞人住。何煩卜地形。</text>
<title>崔書記見和。復題。四首 其四</title>,<text>地高猶壓海。心巧更營亭。遠島人烟白。深林鬼火靑。魚堪求丙穴。鵝豈費黃庭。莫使畫家見。幷描我瘦形。</text>
<title>與寮友諸君。遊明月寺。</title>,<text>荒榛撥難開。石徑少平曠。下馬行且顚。折我三尺杖。幽鼯不慣人。拱立形惘惘。飢虎爾莫嘷。忠信吾是仗。木末得招提。架屋依巖嶂。何人命其名。明月以標榜。欲將月澄心。豈爲月可望。丈室高於樓。逈壓蒼海廣。舊聞天難昇。忽已在天上。水色遠逾白。霜練鋪一樣。陰雲與霽霞。頃刻千萬狀。大舶點波心。麽若輕𩿨漾。寄語漁舟子。着意好搖槳。將爾閑遊形。入我詩比况。嗟予醉簿書。久矣負淸賞。到郡侵二年。尙未此閑訪。今朝駕言來。大副夙心想。請君更留連。此是天所餉。</text>
<title>次韻宋文學</title>,<text>驚人妙語似神施。何事含冤桂樹枝。正合帝居參學士。謾勞蠻郡誨癡兒。每看筆浪千尋洶。深恨功山一簣虧。巧匠傍觀誰代斵。劉蕡不第爲時悲。</text>
<title>祖江別</title>,<text>婦去夫留是底由。嬭無拘迫我如囚。舟將人遠心隨去。海送潮來淚共流。只隔一江波浩浩。却同千里路悠悠。鵠山咫尺身難到。馬上佯眠怯轉頭。</text>
<title>萬日寺。謝寮友諸君爲老夫展齋聖殿。仍置酒見慰。</title>,<text>多謝諸公記老生。心香信粒叩禪扃。仍呼蟻泛盈壺酒。共上翬飛望海亭。極浦歸帆欹枕送。夕陽漁笛把柸聽。同寮情重那詞飮。醉後難禁感涕零。</text>
<title>分行驛。次板上韻。憶舊。甲子年。携妓宴此樓。</title>,<text>黃泥壁後昔留詩。漫滅無蹤莫記思。楊柳尙垂曾去路。江山猶似舊遊時。靑蛾安在空追憶。白首重來但暗悲。持節他年雖得到。上樓筋力恐先衰。</text>
<title>楊梓驛。次板上韻。</title>,<text>黃堂坐嘯費星霜。地窄難迴舞袖長。但把直誠除外飾。那將素面假妖粧。衣裳藍縷身無彩。㫌旆悠揚路有光。左宦殘城憔悴客。五年司詔紫微郞。</text>
<title>復遊茅亭。次韻皇甫書記。</title>,<text>李公心匠構茅亭。盛夏登臨敵馭冷。烟淡未遮川遠碧。日炎難犯樹深靑。檻前山似屛中見。座下泉如舸底聽。長揖羨門堪挹袖。不因羽化亦通靈。</text>
<title>次韻皇甫書記用東坡哭任遵聖詩韻。哭李大諫眉叟。</title>,<text>士當擇人交。不必論少長。門第顔回死。孔子稱天喪。况公眞我師。禮法繩吾放。不敢狎而媟。事以丈人行。我昔始垂髫。公時年方壯。我壯公已衰。片雪黏鬢上。始謁竹林會。此會群不黨。容我預其末。文戰補偏將。自爾漸忘年。多負士林謗。六君皆鬼錄。相繼歸黃壤。公獨頗耆壽。方有三台望。今日又盖棺。浮榮眞一餉。千里聞訃音。未識何日葬。東望哭聲長。重雲暗靑嶂。披篋得遺篇。宛如珠在掌。但愧三十年。竟莫窺宇量。生死已殊途。丹臺何處訪。行潦猶未羞。咄咄大無狀。</text>
<title>臨上闕。復與寮友遊茅亭走筆。典郡第二年季夏。以起居注見徵。</title>,<text>安石在東山。遊賞必携妓。雅意在蒼生。終爲蒼生起。我無謝公才。但愛山與水。經綸安敢期。到處窮樂事。有妓不敢麾。有酒不詞醉。桂陽何處佳。獨此茅亭耳。水從亭下過。映檻搖蒼翠。飄如一畫舫。浮在烟波裏。三伏正流金。寒奬凍人齒。此境尙懸心。徵詔從天至。去時百迴頭。歸馬那忍箠。他日復遊無。儻作輶軒使。</text>
<title>七月二十五日。善法寺堂頭設餞見邀。乞詩。</title>,<text>初秋暑熱尙如火。徹屋炎光乾裂瓦。我居湫隘無可奈。但嚼渠渠居大廈。紵衫流汗慵閑坐。薤簟膠身嫌久臥。忽聞碧眼特邀我。出郭徐驅果下馬。傍樹崎嶇踏落菓。幽禽飛起驚人唾。已看黃稻蝦鬚嚲。更見斑瓜狸首亞。穿雲撥霧度平野。遙望靑靑山一朶。靑山之曲款精舍。金碧樓高光激射。吾師戒行高天下。十笏房中方解夏。許容吾輩恣遊冶。坦率風襟如子寡。百罰深盃吾豈怕。園蔬野菜酒堪佐。醉中狂態誰復罵。終日叫呼喉不嗄。初來但欲暫偸暇。美景漸佳如啖蔗。如予被詔朝天者。如此名山無幾過。更坐殷勤傾數斝。淸風郞月眞無價。憑師愼勿爲燃樺。我本卜晝不卜夜。况師不以毛皮迓。留之不惡歸亦可。臨行一笑何須謝。</text>
<title>發州有作。示餞客。</title>,<text>太守初來時。父老夾道邊。其間婦與女。騈首窺蘺偏。非欲苟觀貌。庶幾沐恩憐。到郡若酷暴。其眼願洗湔。我今理無狀。欲去畏懷甎。胡爲尙遮擁。似欲臥轍前。好去莫遠來。我行疾奔川。爾邑誠困我。二年如百年。</text>
<title>入京有作</title>,<text>南州左宦稍堪嗟。西掖重來尙可誇。好事人人皆說道。中書門下是君家。</text>
<title>庚辰八月。予自桂陽。以起居注禮部郞中被召。入直西省有作。</title>,<text>右史官淸帶禮曹。足償江郡二年勞。禁池瀲灎猶依舊。老鳳重來浴羽毛。</text>
<title>庚辰八月。予自桂陽。以起居注禮部郞中被召。入直西省有作。 其二</title>,<text>桂陽謫去方瀕死。藥省重廻似更生。員案前陳官醞釅。猶勝百里強專城。</text>
<title>友人家飮席贈妓</title>,<text>久作孤臣心已灰。忽逢名妓眼方開。桃花髣髴曾相識。不是劉郞去後裁。</text>
<title>次韻孫吏部哭趙相國冲</title>,<text>一步無非蹈典常。溫如愛日凜於霜。挈甁誰測河源浩。烈火方知玉性良。沙漠三年專斧鉞。雲來百世享膏粱。嗟予大晚來華省。未覩台光耀政堂。</text>
<title>次韻孫吏部哭趙相國冲 其二</title>,<text>死生壽夭是人常。及聽公薨五內霜。左衽昔年圖寇擾。右符當日付忠良。一身鎭國難搖嶽。百執盈庭謾啄梁。幹蠱諸郞典刑在。蘭蓀行復藹槐堂。</text>
<title>栗詩 幷序</title>,<text>葉生朱夏候。實熟素秋時。罅發呀鈴口。苞重祕玉肌。饋籩兼棗設。女贄與榛隨。不但供來客。偏工止哭兒。堪將千戶等。足濟萬人飢。握重緣貪味。牙銛易褫皮。煨憑爐底火。烹代竈中炊。始拾遭猿奪。收藏杜鼠窺。莫嫌攢刺棘。聊愛蘊甘飴。品入三秦錄。名標五苑奇。尙宜方穀粒。詎可譬楂梨。遺殼蝟毛積。薪樵尙可期。</text>
<title>宿金鍾寺明日作</title>,<text>遙尋一聲磬。暮入招提靜。拈香禮眞人。金像何煥炳。微風搖佛燈。欲滅還炯炯。僧房無衾禂。坐度寒夜永。撥火餘殘紅。主人猶在定。天明步巖陬。轆轤響石井。更坐當少須。雪亂風復猛。</text>
<title>朝闕</title>,<text>朝天猶恐後。劫劫着鞭催。雪路無人跡。方欣第一來。</text>
<title>路上詠雪 二首</title>,<text>學花工翦刻。解舞巧徘徊。我鬢曾渾白。何須更點來。</text>
<title>路上詠雪 二首 其二</title>,<text>初愛輕飄袂。都忘備障身。漸堆寒弁重。翻羨笠簦人。</text>
<title>冬日。與僧飮戲贈。</title>,<text>酒能防凜冽。俗諺號冬冠。禿首如吾子。能無備禦寒。</text>
<title>次韻金承制仁鏡謝規禪師贈歸一上人所畫老檜屛風 二首</title>,<text>吳師寫檜眞寫生。颼颯似欲生淸風。自言人欲狀海錯。十年先作釣魚翁。吾於畫檜非苟學。白首棲山所以工。松身柏葉深得妙。始知吳老言之公。我亦飽看吳老筆。望如老賈知西東。禪師所蓄尤奇絶。紛紛俗畫渾掃空。侯門子弟費金帛。求之不得計已窮。緣公獨是蕭洒人。一朝輟送書軒中。不然世俗安得藏。如以韶濩奏於聾。願公享壽如此樹。不待鍊藥顔還童。</text>
<title>次韻金承制仁鏡謝規禪師贈歸一上人所畫老檜屛風 二首 其二</title>,<text>古來論畫貴松柏。愛有蕭然君子風。昆松弟柏是曰檜。亦似偃蹇蒼髥翁。江南山人喜寫松。晚年畫檜又㝡工。師從何處得此本。寄與天上鷄林公。鷄林學士襟韻古。玉立淸標映海東。吾師有意表貞節。贈之不惜方丈空。鷄林得畫喜不寐。面壁吟賞心無窮。作詩模狀又勝畫。攙天萬丈生胸中。金聲擲處側我耳。聳聽不覺驚披聾。看詩諷味如見畫。何必親對靑童童。</text>
<title>次韻陳少卿和權員外謝人寄躑躅杖詩。修文殿扈駕次口占。</title>,<text>老去衰顔更不春。百金良藥若爲珍。賴君輟贈扶持物。得作人間健步身。</text>
<title>明日復以四首寄之。皆代權君。</title>,<text>減却花中一朶春。削成手杖尙堪珍。芳情莫恨隨殘叟。我亦從前薄倖身。</text>
<title>明日復以四首寄之。皆代權君。 其二</title>,<text>繁英曾占十分春。豈擬終成老境珍。惱盡人情花亦老。却來扶我一閑身。</text>
<title>明日復以四首寄之。皆代權君。 其三</title>,<text>靜尋山寺醉尋春。步捷方知杖是珍。觸境歸來堪送老。感君專與百年身。</text>
<title>明日復以四首寄之。皆代權君。 其四</title>,<text>晚年慵似泥人春。六尺殘軀漸自珍。寸步尙期扶杖起。都將柱杖作吾身。</text>
<title>入關侍宴</title>,<text>蓬艾二年尋鹿徑。雲霄今日侍龍墀。江城薄酒猶曾飮。如此宣杯得可辭。</text>
<title>次韻文禪師哭覺月首座</title>,<text>世喪彌天釋苑賢。我方聞訃倍凄然。空餘廬岳裁蓮社。無復華亭載月船。聞有詩評嗟未覿。早修僧傳僅終編。法門梁棟今頽折。後學憑誰討十玄。</text>
<title>謝李樞副勣見訪</title>,<text>長恨門前雀可羅。賴公方辦士夫家。閭閻共駭星辰降。童僕爭誇宰相過。酌酒自慙無綠蟻。勸君還愧欠靑蛾。從今也任蝸廬小。已度高軒響玉珂。</text>
<title>燈夕。與劉大諫冲祺。聯行侍宴有作。</title>,<text>盤桓雖滯亞卿聯。宴席同陪王座前。法從參登無幾輩。微官忝赴愧諸賢。袖中仙橘天香洩。頭上宣花國色妍。御手斟杯還賜語。感深雙淚瀉如泉。</text>
<title>劉見和。復答之。</title>,<text>八載叨參奉引聯。未曾超上赭袍前。元宵御宴今宵侍。昨日愚儒此日賢。浪蕊浮花那有實。紫鉛丹粉假成妍。羡君西掖淸華地。芍藥吟高思湧泉。</text>
<title>王大后挽詞 大上皇母。受勑述。</title>,<text>沙麓曾膺慶。銀潢早毓源。孫爲王后貴。子作上皇尊。白日璇宮鎖。彤床玉璽存。國人懷舊德。痛哭送鷖軒。</text>
<title>王大后挽詞 大上皇母。受勑述。 其二</title>,<text>曾闢東朝母萬民。別開閑館攝精神。軒星掩彩天無色。蘭殿銷芳草不春。內範已書彤管手。後宮猶認玉衣身。仙遊謁帝應差樂。抆淚哀號世上人。</text>
<title>謝申大丈敎授愚息澄。申君年八十餘。常集學子敎授。</title>,<text>我家第三兒曰澄。性不可雕如朽木。行年壯大不解書。此是飯囊空貯粟。易子而敎古所聞。無人爲發醯鷄覆。大丈年耆學更精。孝先經笥便便腹。骨淸神朗眼如鏡。五經寫作蠅頭讀。童蒙來求不敢拒。學子成林家有塾。鳥雀爭附鸞凰飛。螟蛉幸逢蜾蠃祝。不嫌阿兒鋒刃鈍。着手磨礱期切玉。感君厚意何以報。但願長生鬢還綠。吾聞魯國有申公。居家敎授老彌篤。虎皇重學蒲輪徵。八十方食大夫祿。先生家世豈其孫。欲振祖風將大復。束帛加璧召未晚。暮年榮貴行可卜。</text>
<title>賀同年兪侍郞升旦初侍燈夕宴</title>,<text>蛾眉班裏許多賢。上到天階腰必赤。喜君始綰鞓帶新。彤墀侍宴趁燈夕。此夕觀燈信繁浩。康安殿下人如織。笙簫聲酣獻天壽。一沫紅潮侵玉色。御手斟觴授侍臣。一言見賜猶感激。待君況以故人禮。語及寒暄應倍百。遙知俯伏赭袍前。雙行感淚杯中滴。宣花滿揷醉扶廻。路人指道神仙客。嗟予久被杯蛇誤。未躡後塵同侍側。</text>
<title>兪君見和。復答之。</title>,<text>文平門下署名人。多至腰黃兼眼赤。趙韓兩相絶先馳。餘尙翩翩參拜夕。先生晚進銳飛騰。神錦何曾容易織。一朝手補舜衣裳。鳳彩龍文輝五色。同榜四人登玉陛。士林歆艶心爭激。謂君燈夕宴方酣。醉擁笙簫攢指百。豈知雨惡寢淸歡。燥吻未霑霞液滴。他年侍宴綴樞班。禮絶今時同列客。宣花剩揷八枝春。向我應誇瓊弁側。</text>
<title>雨中邀飮。又用前韻贈之。</title>,<text>手談端喜逢勍敵。欲拔趙旗立幟赤。因君畏縮久不來。竹窓孤負燈明夕。塵生盞斝沒來賓。蓬戶謾看蛛網織。未發紅桃轉噤脣。欲開緋杏還無色。白雨飄空銀竹垂。空餘吟吻聲微激。靑春一日忍虛拋。謫仙杯可傾三百。此時不訪良不仁。酒槽空見眞珠滴。君雖嗇養佯不飮。聞有比隣索酒客。相將携手肯來無。鵠頸久翹難暫側。</text>
<title>大學韓大博昌綏，尹學正復圭，崔學諭宗裕，皇甫學諭琯見和。復用前韻各答。 韓大博</title>,<text>昔年龍榜共題名。一幅賜牋霞鬪赤。曲江吟快綠波春。瓊苑宴酣明月夕。同年盛集古猶無。婦女貪觀皆罷織。當時桃李幾枝在。在者尙皆憔悴色。廻首舊遊渾一夢。三十四年如電激。鬢斑面皺不須嗟。算却行年餘半百。我方老綴詞臣尾。病樹粗蘇春露滴。君亦才除博士官。酸寒未免靑衫客。遲君踵到法從聯。瓦礫始驚珠在側。</text>
<title>大學韓大博昌綏，尹學正復圭，崔學諭宗裕，皇甫學諭琯見和。復用前韻各答。 其二 尹學正</title>,<text>先生家世受黃鉞。劍頭胡血餘殷赤。當時一掃犬羊群。捷烽忽到甘泉夕。再造三韓豈其賜。至今萬戶安耕織。往年虜騎犯封疆。一國面蒼皆死色。是時益慕乃祖賢。想見薄天英氣激。後孫君獨雄且豪。一鶚平呑鷙鳥百。家藏鐵券賞宜豐。薄宦才霑恩一滴。行到靑雲亦未暮。猶是韶顔少年客。況今公道復古風。玉枰誠懸無反側。</text>
<title>大學韓大博昌綏，尹學正復圭，崔學諭宗裕，皇甫學諭琯見和。復用前韻各答。 其三 崔學諭</title>,<text>先生詩韻鳴詞林。我愧晚知雙頰赤。縱前歌唱不堪夸。虛作寒蟲號露夕。大巫已奪小巫氣。巧婦應欺拙婦織。一見淸詩似覿顔。不須更待瑤林色。眼前雖未見雕虎。十里淸風隨嘯激。貺重如承白璧雙。價擡足敵黃金百。君才合把演綸手。快倒江湖供硯滴。胡爲尙作廣文寒。無氈可坐座上客。爲君誰作傾國媒。便令選在君王側。</text>
<title>大學韓大博昌綏，尹學正復圭，崔學諭宗裕，皇甫學諭琯見和。復用前韻各答。 其四 皇甫學諭</title>,<text>桂陽江郡幸同寮。簿領堆前紛黝赤。祿薄雖稀痛飮場。時時載酒醉侵夕。山樓望海碧油澄。官舍賞花紅錦織。除却吟詩何以娛。雖有倡兒少嬌色。先生筆捷騁豪邁。多至千篇小猶百。如予鈍刃安敢當。紫電靑霜凜相激。飽君詞藻莫我如。無路薦衡慙泚滴。世無短李誰爲餌。虛作虹竿釣鼇客。鹽虀官冷豈宜君。合草龍綸居帝側。</text>
<title>雨後訪友人</title>,<text>百一無人接緖言。想攀瓊樹洗煩魂。雨晴街上春泥滑。踏作千跟始到門。</text>
<title>飮兪侍郞家。明日以詩謝之。雙韻廻文。</title>,<text>藍翠潑溪氷破鏡。酣紅浸暈生桃杏。簾颺輕風涼榭靜。喃喃啼鳥呼睡醒。兼味佳肴飣盤皿。添壺頻勸督嚴令。三人高絶淸飮茗。慙我獨傾杯倒罄。衫帽著顚斜復整。談罷始還方側景。</text>
<title>兪公見和訪來。因置酒復答。</title>,<text>藍換雪髥愁曉鏡。酣顔仗得侔紅杏。簾卷半窓閑榻靜。喃喃話到醉還腥。兼酒與肴盈器皿。添燈夜席詩開令。三杯淺酌交湯茗。慙愧吾腸詞竭罄。衫生皺任坐欹整。談劇未輕拋好景。</text>
<title>春感 二首</title>,<text>春光蕩蕩蕩人情。風送飛花片片輕。何處樓臺簾半卷。翠衫公子臥吹笙。</text>
<title>春感 二首 其二</title>,<text>滿城歌管醉春風。盡日無人訪老翁。唯有樓前一株柳。解擡靑眼媚窓櫳。</text>
<title>酒席答少年</title>,<text>少年莫笑揷花翁。霜鬢何妨映紫紅。看取月明歸路影。較君頭上一般同。</text>
<title>聞僧錄光敍入山</title>,<text>猒被都官不愛看。紫衣脫却入靑山。紛紛俗子何容語。禪敎緇黃尙厚顔。</text>
<title>惜花</title>,<text>春君用意翦成花。其奈狂風擺落何。風是春風春不制。忍敎紅錦委泥沙。</text>
<title>續將進酒歌</title>,<text>寄語杯中藍色酒。百年莫猒相逢遇。綠髮朱顔能幾時。此身危脆如朝露。一朝去作松下墳。千古萬古何人顧。不期而生蒿與蓬。不速而至狐與兔。酒雖平生手上物。爭肯一來霑我味。達哉達哉劉伯倫。載酒自隨長醉倒。請君聽此莫辭飮。酒不到劉伶墳上土。</text>
<title>題普濟寺住老規禪師壁上畫竹</title>,<text>禪公指點壁間竹。根立水中唯此獨。渭川千畝未曾看。瀟湘一岸猶未矚。我導師之所見無奈誤。此竹不是天生綠。應是一逋龍。忽被海神逐。昂頭露角欲出水。雷公剨擊驚震地。蒼鱗散成千葉紛。瘦骨卓作一竿峙。神物固不凡。雖死猶爲耐寒翠。唯有蟠跟與蟄足。至今猶在滄波裏。</text>
<title>醉樵人</title>,<text>犢鼻麻褌白葛衣。革鞭筠笛草間遺。牡牛逐牝奔騰去。醉臥山邊都不知。</text>
<title>憎烏啼</title>,<text>擧世無人憐爾者。如何多作百般聲。有如隴右喜吟客。朝暮啾啾莫善鳴。</text>
<title>次韻劉大諫冲祺喜門生進士金允升一年連捷。仍召入天院。</title>,<text>數旬連捷也何難。妙手神於累二丸。過客夾街猶竊嘆。吾儕同道合榮觀。脫囊材露門人遂。架廈功歸老匠般。不賀此郞稠沓慶。賀君曾得辨蕭蘭。</text>
<title>次韻劉大諫冲祺喜門生進士金允升一年連捷。仍召入天院。 其二</title>,<text>戾天高鳥落雙難。只費黃金一彈丸。簾陛認名驚再聽。簪紳識面記曾觀。超如吾子宜三得。散與平人作幾般。扇播淸香誰有力。劉君先擷谷中蘭。</text>
<title>苦熱 二首</title>,<text>酷熱甚於火。千爐扇炭紅。馮夷應暍死。燒及水精宮。</text>
<title>苦熱 二首 其二</title>,<text>臥欲起奮飛。起思還裸臥。誰憐甑底蒸。移向水中坐。</text>
<title>八月十四日。拜先壙後題巖泉。示李補闕百順。</title>,<text>石間流水本無情。豈恥世人來濯足。我緣世上埃垢重。脚未下泉先愧恧。待渠洗了足底塵。下手無慙弄澄綠。</text>
<title>九日</title>,<text>少年遇重陽。汲汲索黃菊。不論酒醇醨。泛此香馥馥。如今祿稍豐。甕有浮蟻綠。緣我老且慵。索莫情味薄。任爾霜葩開。但悲時節促。客來強洗盞。一酌歡已足。免使籬邊花。厚顔終愧恧。</text>
<title>出山吟</title>,<text>明月迎我來。夜入淸溪曲。白雲送我廻。曉出靑山麓。去來皆有伴。誰謂予遊獨。</text>
<title>禮成江樓上。次板上諸公韻。故承宣金敦中首題。</title>,<text>才看畫鷁簇沙頭。趁得廻潮捻不留。海客自愁風浪苦。望中無奈似閑遊。</text>
<title>禮成江樓上。次板上諸公韻。故承宣金敦中首題。 其二</title>,<text>漁叟停橈屢轉頭。問渠何事故成留。舟中應羡樓中樂。樓上人還羡爾遊。</text>
<title>又樓上觀潮。贈同寮金君。予以公事往來數月</title>,<text>海潮勢壯何狂顚。組練千軍倍道爭相前。行人步步生塵處。須臾漫汗成河淵。忽復卷去作平地。却疑蒼海一旦變桑田。浦口我誇呑浩浩。吐了更作坑難塡。不獨水中變態如此耳。天上日月猶虧全。物之盈縮固常理。此是天數非玆偏。潮來復潮去。來船去舶首尾銜相連。朝發此樓底。未午棹入南蠻天。人言舟是水上驛。我導追風駿足較此猶遷延。若使孤帆一似風中去。倏忽想到蓬萊仙。何況區區蠻觸界。假此木道何處不洄沿。</text>
<title>江上晚雨</title>,<text>江岸人稀白鷺飛。漁翁日暮得魚歸。輕雲薄薄那成雨。海氣干天偶作霏。</text>
<title>初冬江上</title>,<text>黃蘆折脛垂。彩鴨插頭睡。乾雪響漁蓑。灣口孤舟艤。閑騎果下駒。獨往江邊寺。海風忽吹沙。浙浙衝面起。水國天早寒。初冬已裂耳。往來不須嗔。官事安可避。</text>
<title>仲冬雨</title>,<text>天地大閉凝。想無雨霎霎。應是雪飛來。冬温融作汁。</text>
<title>詠雪</title>,<text>今古形容語已陳。欲裁新意倒前人。豈知爾反令心苦。不入詩來入鬢新。</text>
<title>詠雪 其二</title>,<text>入鬢新痕都是雪。不勞譬況此相同。唯餘一段未同處。鬢上難融汝易融。</text>
<title>詠雪 其三</title>,<text>融成流水凍成氷。變化無窮獨爾能。作雪爭吾雙鬢白。爲氷學我一心澄。</text>
<title>路上逢故人口號</title>,<text>握手長安路。潛然涕自零。鬢從何日白。眼是舊年靑。</text>
<title>種花</title>,<text>種花愁未發。花發又愁落。開落摠愁人。未識種花樂。</text>
<title>苦雨</title>,<text>雨絲紛似織。天罅裂難緘。堂上猶持繖。街中直掛帆。</text>
<title>詠筍</title>,<text>此君眞勁抗。還有抱兒時。未作琅玕股。猶包錦繡皮。才看尖角出。已見遠鞭馳。中有干霄幹。饞脣且忍飢。</text>
<title>遊天磨山有作</title>,<text>入山迷路墮叢薄。空谷幽花自開落。深溪流水山半脚。絶壁孤雲天一握。跳上巉巖幾百尺。身行木末爭猿玃。戟巖攢鍔欲誰格。鼓石無聲那得咢。風吹俗面似掃掠。谷答人聲如唯諾。初從石徑行犖確。旋向松扉敲剝啄。山僧出門笑迎客。貌古松頭千歲鶴。困臥松軒山月白。煎茶不問巖泉涸。我樂忘憂師大噱。本自無憂誰是樂。明朝共蠟阮孚屐。何必更買桃椎屩。</text>
<title>詠蟬</title>,<text>緬思齊日敻迢迢。宮女千年怨未銷。聲續山僧敲罷磬。翼偸淵客織殘綃。曉淸露重綠槐葉。雨霽日斜高柳梢。莫爲秋深空訴別。典刑猶在侍中貂。</text>
<title>海棠</title>,<text>海棠眠重困欹垂。恰似楊妃被酒時。賴有黃鶯呼破夢。更含微笑帶嬌癡。</text>
<title>紅芍藥</title>,<text>嚴粧兩臉醉潮勻。共導西施舊日身。笑破吳家猶不足。却來還欲惱何人。</text>
<title>放鼠</title>,<text>人盜天生物。爾盜人所盜。均爲口腹謀。何獨於汝討。</text>
<title>啄木鳥</title>,<text>木穴得蟲藪。剝剝如扣戶。將汝五色妍。胡爲好啄蠱。</text>
<title>贈李道士</title>,<text>家在天壇第幾重。暫來人世踏塵紅。七蕤玉鑰封玄闕。八素瓊津洩絳宮。文虎火煎金鼎底。君臣藥祕綠囊中。黃庭讀罷爐香冷。一隻靑鸞下碧空。</text>
<title>東郊卽事</title>,<text>三尺藍輿取次行。池南池北稱幽情。黑雲將雨環山過。綠麥搖風際岸平。出沒游魚欺白鷺。高低輕燕護黃鶯。野庵不敢鼓門訪。恐使閑人費送迎。</text>
<title>雪詠</title>,<text>翦水作浮花。須臾復爲水。此甚似幻戲。想天必不爾。常疑雨墮空。苦逼寒威被。半路凍凝華。偶肖瓊葩耳。若是雨所化。翦刻者誰是。詳看六出巧。定自天工費。天果幻戲耶。終未測其意。見日融成汁。還與雨潦似。雖欲復爲花。其奈已淪地。天機祕難詰。置酒但一醉。</text>
<title>冬柏花</title>,<text>桃李雖夭夭。浮花難可恃。松柏無嬌顔。所貴耐寒耳。此木有好花。亦能開雪裏。細思勝於柏。冬柏名非是。</text>
<title>聞友人以銀杯換馬</title>,<text>脣足皆君身上物。忘脣愛足意難知。君言瓦盞尙堪醉。醉後驕馳兩得宜。</text>
<title>病中作。示友人。</title>,<text>洞想形骸同木偶。孰敎矉額苦啾啾。杯蛇妄意如能釋。床蟻虛聲亦少收。造化小兒謀欲困。死生一夢我何憂。此非常痛眞堪賀。天惜勞生擬遣休。</text>
<title>客至忽歸有作</title>,<text>何所見而去。子豈鐘會倫。吾非鍛柳客。莫導臥龍人。</text>
<title>宿廣明寺。示堂頭禪老。</title>,<text>多病一身燈影裏。欲殘孤夢雨聲中。我今不是攢眉客。投社終隨老遠公。</text>
<title>二月雪</title>,<text>二月融怡氣欲舒。連霄放雪意何如。狂風應散春工手。無限梅花翦出餘。</text>
<title>絶句 三首</title>,<text>松亭春日永。午枕夢初驚。欲雨礎先潤。有風琴自鳴。</text>
<title>絶句 三首 其二</title>,<text>樹影晚斜窓。花陰晴蒲地。素琴猶嬾彈。始覺眞無事。</text>
<title>絶句 三首 其三</title>,<text>春暖鳥聲軟。日斜人影長。小園山意足。隨意自倘佯。</text>
<title>櫻桃</title>,<text>天工獨何妙。調味適酸甘。徒爾圓如彈。難防衆鳥含。</text>
<title>旱雲</title>,<text>如蓋如㫌復似幡。去來屯散本無根。狂風愼勿輕吹卷。儻作霏霏雨一番。</text>
<title>炤鬢有感</title>,<text>霜雪之於物。秋冬各有司。如何人鬢上。一著不曾離。</text>
<title>閨情 二首</title>,<text>寂寂空閨裏。錦衾披向誰。相思深夜恨。唯有一燈知。</text>
<title>閨情 二首 其二</title>,<text>淚從心底出。豈與眼相謀。不似寒泉水。無情亦自流。</text>
<title>綠瓷枕</title>,<text>綠瓷琢枕澄於水。入手如捫玉肌膩。跳身愼勿入其裏。擾擾黃梁夢中事。邯鄲靑軥何必恥。</text>
<title>端午郭外有感</title>,<text>舊墳新壙接相隣。幾許平生醉倒人。今日子孫爭奠酒。可能一滴得霑脣。</text>
<title>醉歌行 走筆</title>,<text>天若使我不飮酒。不如不放花與柳。花柳芳時能不飮。春寧負我我不負。把酒賞春春更好。起舞東風醉揮手。花亦爲之媚笑顔。柳亦爲之展眉皺。看花翫柳且高歌。百歲浮生非我有。君不見千金不散將何用。癡人只爲他人守。</text>
<title>御殿春帖子 五言七言</title>,<text>瑞雲浮綵仗。壽酒溢金觴。化國春何力。尋常日自長。皇恩與暢發生權。催辦東風麗景天。誰識大平緣帝力。只將歌吹作新年。</text>
<title>嘲睡僧</title>,<text>貪傾大道漿。正到睡鄕境。毛鞠莫輕投。安知不入定。</text>
<title>病中。謝金學士仁鏡見訪。</title>,<text>手末脣頭被病侵。終朝伏枕苦呻吟。忽聞騶哄喧街巷。起倩兒童整紐襟。指似芒攢難奉履。口如鉗固莫論心。唯餘兩眼知垂涕。泣感高軒肯見臨。</text>
<title>次韻和西伯寺住老敦裕師見寄。二首○使者立門督促。亦筆和寄。</title>,<text>不是皇恩雨露疏。煙霞高想自耽幽。須知紫闥催徵召。休戀靑山久滯留。遁世眞人甘屛迹。趨時新進競昂頭。象王他日來騰踏。狐鼠餘腥掃地收。</text>
<title>次韻和西伯寺住老敦裕師見寄。二首○使者立門督促。亦筆和寄。 其二</title>,<text>莫怪長安鯉信疏。俗音那到水雲幽。巖堂煙月棲身穩。京輦風塵戀祿留。道韻想君氷入骨。宦遊憐我雪蒙頭。掛冠何日攀高躅。六尺殘骸老可收。</text>
<title>又別成一首。謝惠燭。</title>,<text>東海孤雲十世孫。文章猶有祖風存。兩條金燭兼詩貺。詩足淸心燭破昏。</text>
<title>李注書𥭡邀飮林園</title>,<text>嘉君城南居。林園最幽寂。我昔步花甎。君作蓬山客。朝罷輒携來。解衣共盤礴。櫻序常置醴。可愛香味色。濁者如醍醐。淸者如瓊碧。甘非設穆生。釅勝倒玄石。得意到忘形。詙笑雜戲謔。邇來各從事。聲迹久乖拆。我佩桂州符。子時在京洛。我方瓜代還。子向關東謫。每憶兹園遊。杳如千載隔。今日告休沐。端居草堂僻。蒙君折簡招。跨馬鞭屢策。入門望楓林。依舊君家宅。靑眼與醇醴。略不異於昔。唯予雙鬢邊。幾箇添絲白。懷舊鼻酸辛。不覺珠淚滴。何以答君心。擧白期飮劇。</text>
<title>兒輩以風甌掛樹。其聲可愛。以詩狀之。</title>,<text>誰聯靑玉片。高掛綠林梢。工席敲方響。仙樓吸洞蕭。候風嫌暫靜。看樹喜頻搖。莫較啼枝鳥。堪欺嘒葉蜩。塔鈴終日語。天樂半空飄。深苑凄涼景。閑窓寂寞宵。亂棖全似競。微動乍如遙。休道聲無譜。分明曲自調。</text>
<title>兒子涵見和。復用前韻。</title>,<text>要輕懸細線。期裊選長梢。已弄無絃瑟。還吹比竹簫。壓旒珠穗動。隨步佩環搖。對舞雖無鶴。賡歌幸有蜩。露叢淸共泣。風葉綠同飄。愛欲聽終日。眠嫌費一宵。宛如當坐擊。誰謂掛林遙。倡妓偏羞澁。秦箏棄莫調。</text>
<title>呈崔承制正份</title>,<text>十分宣勸豈敢辭。量淺杯深未易支。宴席醉欹元不省。危階扶下亦何知。不思法從英游貴。猶作狂奴舊日姿。夜半夢醒方闇記。朝來顔厚自難施。柏臺彈糾誠磨骨。藥省論評甚剝肌。如此波瀾能免陷。都緣喉舌善爲辭。仁風已簸枯灰煽。恩露還霑病樹滋。睇疾彌旬稽造謝。恃親兼恃大人慈。</text>
<title>大后殿春帖子 五言七言</title>,<text>發生雖帝力。亭育本坤元。文母仁風煦。剛添氣候喧。柳迎韶景驚擡眼。鳥倚和風快弄吭。欲識東朝眉壽慶。萬年天子手稱觴。</text>
<title>二月苦寒</title>,<text>北帝已去東君來。胡奈餘寒猶烈烈。應是玄鑣去未遙。蒼精退讓方弭節。春風無力日色淡。未掃臘前三丈雪。會待東君行定位。緘桃蘊杏芳心泄。</text>
<title>江村路中 二首</title>,<text>野翁歸處牛將犢。漁父眠時鷺得魚。立岸貪看江浩浩。隈松暫避雨疏疏。</text>
<title>江村路中 二首 其二</title>,<text>沙村計活付魚灘。任却膏田化葦萑。唯有巖僧嫌地曠。一肩高耒勉耕山。</text>
<title>庾大諫敬玄邀飮同寮。出所蓄水精杯。請予賦之。時予爲左諫議。庾爲右。</title>,<text>庾公好客傾一時。邀致郞官自鳳池。初將小爵淺淺斟。半酣呼出水精巵。中有鵝黃全透體。見之不似在杯底。炯如仙掌零露盈。淨若方諸明水貯。又如溪上氷微拆。漾漾波紋搖翠色。自疑在手易消融。提挈不敢留頃刻。我恐海若馮夷日千戲。水中幻怪眞駭矣。忽掬霜濤蹙作團。須臾凝成玉肌理。狂風吹出落江沙。一堆片雪委靑莎。海客一見袖而歸。日謀備用宜如何。碎作數珠眞可惜。琢爲睡枕猶未適。千磨百鍊作爲杯。瑩滑尤堪酌香碧。靈物那宜俗所蓄。苟非其人秪自瀆。六丁奪向君家餉。除却君賢安所屬。又恐洞天王府琉璃觴。貯以千年不死之瓊漿。天欲令君壽與天地畢。勑遣仙娥來勸嘗。餘膏又及同舍翁。欲共我輩顔還童。王烈胡爲獨啜石中髓不與嵇康同。公乎公乎善自保。有酒常將此杯倒。日月安能使我老。</text>
<title>庾公見和。復次韻奉答。二首</title>,<text>君不見五侯富貴熏天時。肉爲之山酒爲池。杯盤器皿想極侈。未聞水精爲飮巵。昨日西垣汗流體。敲蒸如坐深甑底。忽向君家吸得水精杯。渾身爽若寒氷貯。莫嗟未趁紅杏折。莫恨未呼傾國色。腰錢駕鶴那得兼。已感深恩至銘刻。雕金鏤玉是兒戲。較君所寶誠陋矣。我初把翫驚欲擲。龜手那宜侵膩理。古來聚散如摶沙。好倩佳人唱踏莎。莫敎一日杯心空。百歲浮生不飮何。千金散盡君勿惜。醉鄕路坦捨安適。此杯此酒至今猶在眼。雲母微籠瓊液碧。貴人之家貴奇蓄。往往多爲尤物瀆。酒杯雖侈未爲害。本是慰賓情所屬。皇天寧肯乾君觴。時遣王母添仙漿。可喜來時深有約。淺斟低唱勸我嘗。嗟予已是白鬚翁。今年齒豁頭又童。無復少年風調在。何顔更與紅裙同。座中若有羊玄保。與決雌雄令絶倒。餘勇傾巵亦足送吾老。</text>
<title>庾公見和。復次韻奉答。二首 其二</title>,<text>我昔佯狂放意時。八荒爲庭四海以爲池。又欲升天捉圓月。持下人間作酒巵。雪毛老免怯縮難露體。倚樹隈藏深窟底。遺予玉臼欲贖月。其中空洞何止百石貯。世人下杵恐裂拆。拱手空對寒氷色。截爲片段欲作適手用。下界無人工翦刻。是應玉兔誑且戲。濩落無用安置矣。浮之江中任所如。波濤洗出奇文理。君不見昔年江海浪淘沙。今爲平地生綠莎。是時此臼朘削自成杯。流移閱歲今幾何。我緣薄命棄之不祕惜。庾君得有眞相適。琢氷淸質肯暫昏。久沒猶無土花碧。寶重宜爲君得蓄。物靈幸免吾所瀆。君能有之似在我。要令不出於吾屬。自我昏襟飮此觴。似向瑤臺吸得寒露漿。得而飮者三四君。拾遺晚聞恨未嘗。作詩賦詠皆仙翁。靑竹汗盡南山童。庾公得詩可無謝。已約置酒更與諸君同。金玉滿堂何足保。但願水精杯與玉山倒。然不然請問省中同舍老。</text>
<title>田端公珣見和。復用前韻答之。</title>,<text>吾聞晉之時。有事於河先惡池。庾公欲宴佳賓客。首呼下客飮以千金巵。飮來惶駭莫肆體。數日縮藏茅屋底。胸中不慣氷玉杯中酒。相攻未可須臾貯。不吐恐遭腹潰拆。吐向詩中偶肖水精色。端公續唱又益勝水精。字字當用靑瑤刻。問君安識酒場戲。說却醉中之味眞妙矣。尙有最佳處。嫌君不飮未肯剖深理。君不見無氈可坐坐於沙。不然亦可藉以莎。杯無金玉尙可瓦盞傾。但恐無酒奈愁何。庾君之杯不必惜。凡物於人隨所適。我有瓷杯眞可笑。比雪未白比水亦未碧。意欲邀君試此吾家蓄。他人可瀆君難瀆。若也乘閑肯相顧。一杯淺酌聊相屬。君看今日禿頭翁。無奈當年摠角童。人生百歲如風燈。安得長與金石同。莫言瓷杯易破不可保。趁我身存猶可倒。此杯未老人先老。</text>
<title>賀裕師拜首座</title>,<text>狐鼠紛紛不足論。喜公方拜席端尊。象王騰踏吾曾道。莫是天公借舌言。</text>
<title>贈敎坊妓花羞</title>,<text>玉顔嬌媚百花羞。第一風流飮量優。笑待詩人情最密。麤狂如我亦同遊。</text>
<title>花羞以飮量之句。頗不悅。復以一絶贈之。</title>,<text>愛酒神仙事。西施醉亦多。欲添渠態度。欹倒似風花。</text>
<title>春日寓興</title>,<text>春光蕩起詞人興。淸嘯聲高莫自禁。鳥亦喃喃終日哢。安知不爲賞花吟。</text>
<title>送宋左丞恂節制塞北 席上走筆</title>,<text>國尾方未寧。上心偏所屬。鎭之若太山。當代捨子孰。授以龍虎符。玉色親推轂。威聲已先及。去若飛鳥速。胡羯聞之驚。膽落手復束。明日北郊亭。長風引旌纛。公卿多出祖。圭組森成簇。顧我衰且老。殆未趁行躅。矧此一壺酒。源淺味亦薄。所貴在於誠。此杯爲我覆。飮席何多言。贈行一言足。善保千金軀。一掃羌虜復。不死更相逢。一一話心曲。</text>
<title>靈通寺其首座方丈。次韻李郞中百順賦雨中紫牡丹。</title>,<text>春後名花得苦稀。紫中稱貴正相宜。袿裳雨濕襄臺女。羅襪波侵洛水妃。慣把笑容誇絶艶。更含啼淚作嬌姿。點頭不是風擡擧。頷可郞官得意詩。</text>
<title>靈通寺其首座方丈。次韻李郞中百順賦雨中紫牡丹。 其二</title>,<text>金盤奇品眼邊稀。曝日猶姸雨亦宜。世上郞君休屬意。花中天子肯爲妃。低昂不是呈嬌態。霑濕應難奈醉姿。若把紫袍誇絶樣。侍臣如我合題詩。</text>
<title>次韻金樞密仁鏡哭琴相國 二首</title>,<text>金鎖曾縻九色麟。歸來綠野養天眞。科名富貴如夫子。今古存己有幾人。庭下芝蘭元自盛。門前桃李爲誰春。通家似我方嬰瘵。未及行車趁曉巾。</text>
<title>次韻金樞密仁鏡哭琴相國 二首 其二</title>,<text>出應昌期作鳳麟。忽遺塵累上朝眞。不唯下界貪賢輔。須信皇天要好人。尙記去年三伏夏。許傾吾輩一壺春。此歡令我增悽絶。哭踊從敎落頂巾。</text>
<title>題劉伶李白勸酒圖</title>,<text>伯倫於謫仙。相距幾百年。胡爲得邂逅。對醉各頽然。我初不覆覩。但謂畫者誤。翻思同氣者。精神感相遇。二子吾所希。吾亦願見之。何處得會面。勸此酒一巵。</text>
<title>御殿春帖子</title>,<text>聖日催和暖。皇風助發生。自然啼鳥語。亦是大平聲。宮柳初黃金撚縷。御溝微碧玉生鱗。東君偏愛東方國。先送和風釀作春。</text>
<title>私門春帖子</title>,<text>雪盡煙生瓦。氷銷水溢塘。陶門五株柳。隨分亦搖黃。寒暄相代一宵中。向曉融怡氣蕩空。倒了椒觴霞上臉。自疑春與少年紅。</text>
<title>題華夷圖長短句</title>,<text>萬國森羅數幅牋。三韓隈若一微塊。觀者莫小之。我眼謂差大。今古才賢衮衮生。較之中夏毋多愧。有人曰國無則非。胡戎雖大猶如芥。君不見華人謂我小中華。此語眞堪採。</text>
<title>讀易</title>,<text>屈指行年僅六旬。方觀易象讀千巡。乾坤摠入胸襟內。朝是凡夫暮已神。</text>
<title>自責 有所憤作</title>,<text>三入諫垣無一語。得言舌在誰鉗錮。泚毫草制十六祀。思涸心枯空自苦。靑山有路不汝遮。胡不歸休早爲所。人或妄以台輔期。此特誑言愼勿取。</text>
<title>庚寅十一月二十一日。將流猬島。路次扶寧郡。寓宿故人資福寺堂頭宗誼上人方丈。明日作詩二首示之。時尙書左丞宋恂，知御史臺事王猷等。皆同流于各島。</title>,<text>十年親對赭袍光。忽落蠻天萬里長。已信升沈都是夢。從今不復算行藏。</text>
<title>庚寅十一月二十一日。將流猬島。路次扶寧郡。寓宿故人資福寺堂頭宗誼上人方丈。明日作詩二首示之。時尙書左丞宋恂，知御史臺事王猷等。皆同流于各島。 其二</title>,<text>驛人驅逼不容留。身是吾身未自由。管記昔年遊歷地。如今反作白頭囚。</text>
<title>謝古阜大守吳同年闡猷携酒來訪</title>,<text>萬里天涯遠謫身。飢將渴會死爲隣。感君携酒來相慰。不忌孤囚記故人。</text>
<title>吳君見和。復次韻。</title>,<text>憔悴行吟澤畔身。龍灘鮫室是吾隣。此時唯有吳夫子。眷眷當年同榜人。</text>
<title>十二月。移寓保安縣李進士翰材家。謝鄕校諸生携酒來慰。坐上作。</title>,<text>孤身一間屋。方寸萬端愁。無人肯相顧。園鹿以爲儔。不意靑衿生。憐我白首囚。各挈一壺酒。其酒旨且柔。老儒飮量淺。爲子覆瓊舟。始知同門生。恩義亮綢繆。感之不可道。唯有涕如流。百世庇弟子。遙感吾師丘。</text>
<title>坐上走筆。謝李詹事等諸公大設筵見慰。</title>,<text>我是銀臺仙。流落天之涯。所指竟何處。蒼濤何渺瀰。賈誼謫長沙。屈平作湘纍。古賢皆尙爾。天也非人爲。矧予妄庸者。見逐固其宜。但此羸病質。瘴毒安可支。預愁豹脚蚊。咬啖無休時。暫留瀕海縣。方待順風吹。鬱鬱坐空舍。靡日不攢眉。旅食尙未給。況堪索酒巵。此邑富才彥。英英鸞鳳姿。與人許意氣。緩急同欣悲。及聞老從臣。非罪見流離。華堂開綺宴。風調侈京師。杯斟碧玉醑。坐列紅裙兒。我飮鯨吸川。滿酌何曾辭。胸中百不平。一旦坦而夷。此恩何以報。臠割膚與肌。予生不能報。當以後嗣貽。子子至孫孫。天地以爲期。</text>
<title>次韻謝古阜大守送薦枕及美酒生雉兼詩 二首</title>,<text>飮腸雖愧與君饒。嗜酒仍貪束素腰。獨有同年知我意。一壺兼送玉人嬌。</text>
<title>次韻謝古阜大守送薦枕及美酒生雉兼詩 二首 其二</title>,<text>雄州獵士氣豪饒。射落靑鞦箭脫腰。不待如皐能坐致。何須更挑笑顔嬌。</text>
<title>暫遊感佛寺。贈堂頭老比丘。</title>,<text>賴因飛語落蠻鄕。得見慈和大法王。細破蘇紋行石徑。曲穿林罅覓蓮莊。海心遙島燈抽炷。屋角脩篁槊聳鋩。問道已忘流謫恨。楚臣胡奈浪沈湘。</text>
<title>暫遊感佛寺。贈堂頭老比丘。 其二</title>,<text>蟻國升沈一夢空。却因僧舍笑談司。浮名揔落心虛外。妙道猶存目擊中。石鼎煎茶香乳白。塼爐撥火晚霞紅。人間榮辱粗嘗了。從此湖山作浪翁。</text>
<title>謝元興倉通判金君携糧酒見訪</title>,<text>平日無事時。人情固難測。及兹艱難際。始乃知厚薄。疇昔深論交。披露一心赤。今也反其目。對面胡越隔。何況素未知。爭肯一悽惻。使君信眞人。心地無戟級。聞我墮顚危。愀然動形色。蒲北欲救之。寧謂舊莫識。旣携麴生醇。復載雲子白。慰渴與慰飢。此意千金直。報之宜何如。大山鴻毛擲。</text>
<title>遊妙巖寺。次板上洪書記題位金巖詩韻。</title>,<text>妙巖高揖位金巖。偸覷淸都愧眼凡。幽澗水渟猿掬飮。陽崖草活鹿來銜。僧高只對虛心竹。寺古空看合抱杉。聞說將軍眞李牧。區區安數禁中諴。</text>
<title>又次板上庾學士韻。贈住老比丘。</title>,<text>逐客不妨山寺遊。朅來寬我心中憂。道人眼碧眉覆額。坐穴藜床今幾秋。笑予不早掛冠去。其於防身智莫周。俛首不答顔已厚。白汗如瀉紛難收。幽泉泠泠舂石齒。晴雪漼漼落松頭。山中信美無由留。出門欲去增添愁。</text>
<title>十二月二十六日。將入猬島泛舟。幷序</title>,<text>半夜舟人久困風。醉中驚起訴天公。靈胥有意今方驗。退却孤臣一哭中。</text>
<title>宿甲君臺。明日將發有作。</title>,<text>注道村邊醉倒廻。不知身到甲君臺。人言距島無多里。始覺眞成遠謫來。</text>
<title>舟行 二首</title>,<text>我眼平生少涕滂。此行何事哭聲長。只緣蒼海中央去。不見人家在那方。</text>
<title>舟行 二首 其二</title>,<text>猬島非吾鄕。如何欲去忙。得投煙火地。猶勝海中央。</text>
<title>入島作</title>,<text>舊讀離騷悼楚臣。豈知今日到吾身。爲儒已誤爲僧晚。未識終爲何等人。</text>
<title>自答</title>,<text>脫可爲僧晚亦宜。官囚那得自求私。君看繫馬思馳驟。口有金銜首有羈。</text>
<title>曉登旅舍樓</title>,<text>初日鎔金湧海生。霽霞成綺界天明。孤舟掛席歸遙浦。恰似人頭戴帽行。</text>
<title>辛卯正月九日記夢</title>,<text>耿介人必非。剛正世皆斥。凡事貴依違。不欲大明白。我早銘斯言。性方不自克。果然蹈危機。受此萬里謫。伊昔弔屈賈。兼責彼方直。今夜夢二子。來理前所責。寧獨我輩歟。方直汝尤劇。我輩負所蓄。陳義圖經國。時君不能用。所以爲逐客。而子抗何辭。乃落大困阨。爾所責於吾。反爲子所得。忍飢坐窮卿鄕。魚鼈同窟宅。勿復責我爲。改轍思爾適。我慙未遽答。咋指空大息。</text>
<title>十一日又吟</title>,<text>哭久喉聲嗄。飢頻面色凋。孤囚今日態。村父尙能嘲。</text>
<title>十二日夜夢。有人呼云打疊打疊。至于三。驚起有詩。</title>,<text>打疊打疊呼三聲。夢中之言定何謂。本無一物可打疊。唯檢此身餘有幾。</text>
<title>十五日。蒙恩量移桑梓黃驪縣。一十二日。行次竹州。寓宿萬善寺。次板上諸公韻。二首○予辛酉年遊此寺所和詩也。在第十卷。</title>,<text>野望際天斷。村耕入壤深。地卑微潤泫。山近薄寒侵。古壁塵霾面。枯枏蠹剝心。我詩先有讖。落職果重尋。</text>
<title>十五日。蒙恩量移桑梓黃驪縣。一十二日。行次竹州。寓宿萬善寺。次板上諸公韻。二首○予辛酉年遊此寺所和詩也。在第十卷。 其二</title>,<text>古院昔曾到。殘年今復廻。巖分雷電裂。殿屹鬼神開。幽穴鼯頻出。生臺鳥自來。孤臣逢勝境。欲去重徘徊。</text>
<title>住老賢上人。以過客諸公所賦詩釘壁。乞予次韻。二首</title>,<text>巖深藏古寺。林暝失前村。野雉莎鞦靡。山鷄錦翼翻。誰家松蓋屋。是處柳搖門。流落吾何恨。渾身費國恩。</text>
<title>住老賢上人。以過客諸公所賦詩釘壁。乞予次韻。二首 其二</title>,<text>落日低層嶺。孤雲界遠村。鳥尋泉脈吸。牛踏地皮翻。境勝賓留句。僧高盜避門。主人情鄭重。鮫泣感深恩。</text>
<title>黃驪旅舍有作</title>,<text>久客堪憎唁者稀。湘纍情況益依依。風花落地飄還起。雨蝶黏枝澁不飛。遣興未知何處酒。療飢唯賴此山薇。終朝菜圃傭鋤穢。泥濺蒿鞋露浥衣。</text>
<title>題黃驪井泉寺誼師野景樓</title>,<text>吾師於物取之廉。獨向溪山不忌貪。幼出一樓高突兀。驅來萬景揔包含。耕犂細雨村情樂。樵笛殘陽野興酣。朝暮鳥聲門外樹。古今人影路傍潭。貼雲歸雁工先後。出水浮鷗忽兩三。壤品須看原膴膴。寺名都在井涵涵。月窺深室閑僧睡。谷答虛堂坐客談。陶暑涼軒何必北。召風巍榭最宜南。霽天霞色殷於火。曉店煙光翠似藍。早占淸幽君自適。晚逢佳勝我方慙。洗心投社如同隱。汲水煎茶尙可堪。儻有話頭鑽味處。不妨時喚老龐參。</text>
<title>暮春燈下北寺樓</title>,<text>漠漠煙巒萬疊靑。望中何許是神京。閑雲項刻成千狀。流水尋常作一聲。已分長沙流賈誼。更堪漳浦臥劉楨。無人乞與忘憂物。逐客逢春益不平。</text>
<title>漫成</title>,<text>六十殘翁已猒生。空餘詩骨轉崢嶸。此身齎去猶無用。何苦懸懸望玉京。</text>
<title>四月七日又吟</title>,<text>枿座無言又落暉。自驚腰帶漸寬圍。猒聞林雀窺蛇噪。默見菁蟲化蝶飛。度日唯應書咄咄。向人終不道非非。此生已是知幾晚。何悔靑山不早歸。</text>
<title>苦熱</title>,<text>酷熱與愁火。相煎心腑中。渾身起赤纇。困臥一軒風。風來亦炎然。如扇火爞爞。渴飮一杯水。水亦與湯同。嘔出不敢吸。喘氣塡喉嚨。欲寐暫忘却。又被蚊蝱攻。如何流謫地。遭此百端凶。死亦非所懼。天胡令我窮。</text>
<title>苦雨</title>,<text>逐客難自由。遠遊非所擬。往來村巷間。尙足寬愁思。霪雨鎖不開。平地數尺水。出門猶不得。窘若在籠裏。此是囚中囚。憂豈一段耳。多方以侵之。然後使我死。</text>
<title>辛卯七月。復京後有題。</title>,<text>昔年慣踏洛京塵。今日重看特地新。若更牽連仍舊職。此身應似換他身。</text>
<title>是年九月。因備禦胡兵。以白衣守保定門。</title>,<text>白衣來作守門人。不憚長城晝夜巡。猶勝炎州嵐瘴地。折腰甘向海村民。</text>
<title>壬辰四月。拜判祕書兼學士知制誥。戲作。</title>,<text>莫言官未峻。飛上木天高。其奈詞源涸。重提演誥毫。</text>
<title>友人見和。復次韻。</title>,<text>努力事文字。休嫌秩未高。須知三足鼎。鑄自一錐毫。</text>
<title>莊惠王后挽詞</title>,<text>一星中極配。四德後宮規。金屋恩方洽。瑤臺路莫追。雲蹤雖縹緲。蘭葉尙繁滋。萬世重泉下。行崇國母儀。</text>
<title>追哭故承宣崔宗蕃 幷序</title>,<text>交分嘗投密。芳塵幸獲陪。予曾流瘴海。君亦向仙臺。行到孤亭宿。方聞遠訃來。未成金鼎用。先折玉林材。伊昔深論契。同時又被災。死生雖異矣。患故殆幾哉。奄忽天扃逝。倉皇驛道催。我躬猶不恤。當日未遑哀。舊蹟今還覩。悲腸不奈摧。涕淫飄似霰。聲放殷於雷。無復開懷抱。將誰擧酒杯。知音今已喪。空恨鼻墁堆。</text>
<title>大藏經及消災道場音讚詩。應制。自正言至三品所製摠附。大藏經道場音讚詩 </title>,<text>殘寇虛張菜色軍。吾皇專倚玉毫尊。若敎梵唱如龍吼。寧有胡兒不鹿奔。藏海微言融乳酪。叢林深旨辨風幡。法筵未罷狼煙散。萬戶安眠亦佛恩。</text>
<title>大藏經及消災道場音讚詩。應制。自正言至三品所製摠附。 大藏經道場音讚詩 其二</title>,<text>胡虜磨牙劇吠庬。餘涎還欲播南江。休煩鐵甲千軍禦。須仗金身十力降。竺域三乘如鎭輾。周家九鼎孰能扛。梵筵今日方心禱。戰鼓何人更手摐。</text>
<title>大藏經及消災道場音讚詩。應制。自正言至三品所製摠附。 大藏經道場音讚詩 其三</title>,<text>才喜殘胡折翼東。雁門還有犯關戎。玉霄負扆勞宸慮。金殿拈香禮梵雄。覺月淨涵三藏海。禪源彌暢一搥風。六天環繞森兵衛。蹴踏氈裘定掃空。</text>
<title>大藏經及消災道場音讚詩。應制。自正言至三品所製摠附。 大藏經道場音讚詩 其四</title>,<text>拒轍胡雛不足鞭。神兵八部擁檀筵。如來藏裏無非寶。衲子琴中勿用絃。大地震傳龍象吼。洪溟傾洗犬羊羶。官軍奏凱朝天後。千載昇平第一年。</text>
<title>大藏經及消災道場音讚詩。應制。自正言至三品所製摠附。 大藏經道場音讚詩 其五</title>,<text>費盡謀籌計國肥。不如憑仗梵雄慈。暫勞玉體千千拜。行作蘿圖萬萬期。佛與舌長宣海藏。祖傳心密寄風槌。太平在眼誰先見。已倚功山正築基。</text>
<title>大藏經及消災道場音讚詩。應制。自正言至三品所製摠附。 大藏經道場音讚詩 其六</title>,<text>象步繩繩盡竺卿。赭袍親降鳳墀迎。空王藏密金龍啓。老衲歌高石女賡。照水月爲千佛鑑。滿天霞是一人誠。須知國祚山難轉。已倚熏功辦太平。</text>
<title>大藏經及消災道場音讚詩。應制。自正言至三品所製摠附。 大藏經道場音讚詩 其七</title>,<text>吾皇覬沐覺皇慈。黃屋親臨講梵儀。千指繙經殊勝力。萬家高枕太平期。雲隨帀步浮龍衮。風入談筵鼓塵麾。不用金城橫百雉。人天競集築邦基。</text>
<title>大藏經及消災道場音讚詩。應制。自正言至三品所製摠附。 大藏經道場音讚詩 其八</title>,<text>玉仗前頭象步騰。菊裳禪子椹袍僧。舌根覆地翻三藏。鼻孔遼天揭一燈。導去宸誠香穗直。含來瑞景日華昇。梵音似有神交唱。兵已深苞國大興。</text>
<title>大藏經及消災道場音讚詩。應制。自正言至三品所製摠附。 大藏經道場音讚詩 其九</title>,<text>八部交參御仗排。千函新自海宮來。龍顏稽顙三歸切。佛鑑臨頭一念廻。道韻直生無孔笛。梵音連震不雲雷。靈臺夜奏胡星落。諜騎朝傳虜氣摧。</text>
<title>大藏經及消災道場音讚詩。應制。自正言至三品所製摠附。 大藏經道場音讚詩 其十</title>,<text>筵用檀成賁殿堂。鉢從雲擲萃緇黃。經翻藏海探龍寶。談揭禪林嚼祖香。統國一人親稽首。等空千佛揔廻光。旋敎四境風塵靜。辦作三韓日月長。</text>
<title>大藏經及消災道場音讚詩。應制。自正言至三品所製摠附。 大藏經道場音讚詩 其十一</title>,<text>淨筵才展鉢飛來。龍象叢中振法雷。敎海波從今日暢。祖林花勝去年開。願輪已與天同轉。覺鑒何憂月不廻。朝種善根堪暮穫。三韓慶算可涯哉。</text>
<title>大藏經及消災道場音讚詩。應制。自正言至三品所製摠附。 大藏經道場音讚詩 其十二</title>,<text>香幢寶蓋挾階陳。熏範今年斗頓新。自是一人親屈體。端知八部露呈身。法音雷作連空震。御步天旋遶佛巡。願轂輾廻無礙鑒。眞風吹作太平春。</text>
<title>大藏經及消災道場音讚詩。應制。自正言至三品所製摠附。 大藏經道場音讚詩 其十三</title>,<text>王殿年年佛事精。吾君今日痛輪誠。琅函霧濕龍擎到。檀席風生象踏行。敎海珠探如意寶。祖家燈續自心明。一聲梵㖵千災散。倭寇區區不足平。</text>
<title>大藏經及消災道場音讚詩。應制。自正言至三品所製摠附。 大藏經道場音讚詩 其十四</title>,<text>形勝新開白玉京。江山王氣擁明堂。更憑佛力金城固。寧畏胡雛鐵騎強。龍手捧來三藏寶。祖心傳續百燈光。頑戒自却蒼生活。都在吾皇一瓣香。</text>
<title>大藏經及消災道場音讚詩。應制。自正言至三品所製摠附。 消災道場同前詩</title>,<text>乾象頻愆帝慮兢。香泥塗地演眞乘。神通杵下靈風襲。敎令輪中怒電騰。若借光明尋放焰。有何災沴不消氷。六天鑒照無羅隔。四海悎安似鏡澄。</text>
<title>大藏經及消災道場音讚詩。應制。自正言至三品所製摠附。 消災道場同前詩 其二</title>,<text>虜吻流涎已足懲。乾文見謫又何徵。天心似水雖難測。佛力如山信可憑。神呪光明增熾盛。胡兵氣勢旋摧崩。太平自古先多難。感變吾君道復興。</text>
<title>大藏經及消災道場音讚詩。應制。自正言至三品所製摠附。 消災道場同前詩 其三</title>,<text>謫見珠躔喻象頻。憂形玉色礪精新。梵筵未放拈香手。御眼親瞻遶火身。鐵捧金拳揮似電。氈裘鐻耳碎爲塵。楡關按堵連千里。松麓深根跨萬春。</text>
<title>大藏經及消災道場音讚詩。應制。自正言至三品所製摠附。 消災道場同前詩 其四</title>,<text>爲壓星祅便却戎。梵筵移自淨居宮。香泥結界熏儀盛。蒼海凌波怒像雄。釋虎咆咻聲正厲。胡雛瑟縮氣先窮。欲知頃刻災消去。烈火光中片雪融。</text>
<title>大藏經及消災道場音讚詩。應制。自正言至三品所製摠附。 消災道場同前詩 其五</title>,<text>沙羅密藏足威光。一粒靈丹勝萬兵。火焰像前宣梵呪。金剛拳下眼魔精。高山共峙熏功就。朗月同懸慧鑑明。彈指未終災旋散。羶戎掃地立澄淸。</text>
<title>喜雨</title>,<text>人皆新有田。得雨抃不止。我無一畝地。爲國誠自喜。國廩如有餘。吾食何時匱。願天賜澤周。先自公田始。</text>
<title>上崔相國 二首○幷序○今晉陽侯也</title>,<text>三公聯席預華筵。更受文犀直萬錢。較日初生光更爛。譬金方鍊色逾鮮。初疑蟹脚徘徊去。還認龜跟躑躅旋。但恐微官輕帶著。却招外謗忽喧傳。榮生里巷朝爭賀。誇向妻兒夜未眼。一𪚥千年如祝壽。凡於十𪚥十千年。</text>
<title>上崔相國 二首○幷序○今晉陽侯也 其二</title>,<text>官爲三品許多人。世上寒窮獨此身。餓僕長嚬慵作屋。羸蹄忽斃絶供薪。一家罷釀甁無酒。數日停炊甑有塵。豈意鈞階垂眷顧。別頒月俸慰飢貧。舂珠狼籍來相積。感淚滂沱拭更新。一斛千春如祝壽。凡於十斛十千春。</text>
<title>李侍郞百全見和。復次韻奉答。二首。</title>,<text>平生事業付詩筵。千首何曾慱一錢。忽得犀珍裝帶重。不須獸錦奪袍鮮。感君親把珠聯賀。愧我虛敎玉趾旋。不但巾箱深祕畜。端知樂府遍流傳。讀成閑搨長聲詠。驚破比隣殷鼾眠。中有一端嘲戲事。酒狂蹤迹說當年。</text>
<title>李侍郞百全見和。復次韻奉答。二首。 其二</title>,<text>才高當世氣兼人。富貴駸駸又逼身。尙有無窮前去路。何妨暫閱後來薪。如予正合鮎緣竹。知子行須驥逸塵。豈意靑雲猶記舊。肯臨白屋不嫌貧。追嗟此日班荊久。更擬明年結草新。趁取花時邀枉駕。紋椒一局送殘春。</text>
<title>癸巳年御殿春帖子</title>,<text>麗日明珠殿。祥雲繞紫微。梅隨南使至。雁逐北胡歸。時達且猶在綺麗新京事事新。新年更占太平辰。都人莫訝韶光早。此是花山第一春。</text>
<title>李侍郞百全。以夢中見子拜相。來說且賀。以詩拒之。</title>,<text>相位高於天。平生得到難。君如欲我到。先與九轉丹。不然此凡骨。安得插羽翰。予亦自知明。本非意所干。世之所謂賢。未必皆宰官。但論才何似。不係朝廷班。我若便未相。問子何如觀。不將犬馬視。應以草芥看。何況夢中事。此賀乃欺謾。</text>
<title>游塵</title>,<text>身在塵中元不識。日穿窓隙始詳看。細如毛碎輕如霧。暗著人顏障亦難。</text>
<title>次韻金侍郞敞和朴拾遺文秀題公所蓄畫牡丹</title>,<text>白玉床頭錦幄開。半窺西子倚歌臺。豈期海外重相見。應逐鴟夷一舸來。</text>
<title>次韻金侍郞敞和朴拾遺文秀題公所蓄畫牡丹 其二</title>,<text>雲錦香囊殿上開。似聞西母自龜臺。知君不是劉家後。第幾函中得受來。</text>
<title>次韻金侍郞敞和朴拾遺文秀題公所蓄畫牡丹 其三</title>,<text>老大逢花眼嬾開。未客閑上賞春臺。君家近得無雙艶。莫爲灰心不噢來。</text>
<title>次韻金侍郞敞和朴拾遺文秀題公所蓄畫牡丹 其四</title>,<text>數朶仙花意外開。緣君名字在丹臺。新詩不啻千金擲。故作嫣然一笑來。</text>
<title>次韻金侍郞敞和朴拾遺文秀題公所蓄畫牡丹 其五</title>,<text>人種春紅苦待開。似邀仙女隔瑤臺。此花妖艶無時節。把酒何妨日日來。</text>
<title>和朴拾遺 二首</title>,<text>閬苑千紅爛熳開。群仙指點倚瓊臺。擬看詩伯驚人語。故遣花王墮地來。</text>
<title>和朴拾遺 二首 其二</title>,<text>紅藥當階灼灼開。君今幾許詠西臺。悔將仙筆題凡品。更向名花洗手來。</text>
<title>贈禪者</title>,<text>老衲從何至。喃喃話祖心。子言何暇聽。捫蝨失還尋。</text>
<title>癸巳八月十八日。始直樞密院。寄內省金相國仁鏡。四首。</title>,<text>紫樞眞與璧門連。疑是無階直上天。此去黃扉猶隔礙。院胥休作宰臣傳。</text>
<title>癸巳八月十八日。始直樞密院。寄內省金相國仁鏡。四首。 其二</title>,<text>鞓帶霜髥尙舊形。忽忘新占大官名。欲知此日非前日。兩箇黃鶯引導行。</text>
<title>癸巳八月十八日。始直樞密院。寄內省金相國仁鏡。四首。 其三</title>,<text>公入鴻樞我到遲。我來公已向龍池。駑駘逐驥眞堪笑。十駕猶難附尾馳。</text>
<title>癸巳八月十八日。始直樞密院。寄內省金相國仁鏡。四首。 其四</title>,<text>拾遺當日得同榮。及到鈞階莫趁行。同甲猶爲雌戊子。應緣一月後公生。</text>
<title>相國見和。復答之。</title>,<text>到頭陪座席嫌連。豈爲官階邈似天。畢竟一生難及處。詩工書絶得神傳。</text>
<title>相國見和。復答之。 其二</title>,<text>二絶名途去轉遲。遷延正似遇坑池。偶登巍秩先夫子。駑蹇時來亦絶馳。</text>
<title>相國見和。復答之。 其三</title>,<text>相逢拘迫未忘形。都爲中樞各繫名。不及昔年陪劇飮。水精杯入手中行。</text>
<title>相國見和。復答之。 其四</title>,<text>揚歷淸華未必榮。榮君到處許同行。更期鳳閣雙飛後。兜率天宮亦共生。</text>
<title>庾承宣敬玄見和。復答之。</title>,<text>斷絃何苦鳳膠連。端遇知音亦是天。更荷一篇提奬重。家傳不趐萬金傳。</text>
<title>庾承宣敬玄見和。復答之。 其二</title>,<text>梓鄕當日日舒遲。伴棹觥船送酒池。臨別一篇君記否。倡兒奉硯筆如馳。</text>
<title>庾承宣敬玄見和。復答之。 其三</title>,<text>相子元非虎瞵形。如何邊境擅功名。只緣胸蓄龍韜策。坐使胡兒莫抗行。</text>
<title>庾承宣敬玄見和。復答之。 其四</title>,<text>飛騰桂籍一時榮。未必雲霄萬里行。點額龍門君莫恨。位高才備足平生。</text>
<title>李樞副仁植見和。復答之。</title>,<text>源出驪江派正連。況今同侍九重天。一鄕一姓一時相。邑老應將盛事傳。</text>
<title>李樞副仁植見和。復答之。 其二</title>,<text>梓鄕當日日舒遲。伴棹觥船送酒池。臨別一篇君記否。倡兒奉硯筆如馳。</text>
<title>李樞副仁植見和。復答之。 其三</title>,<text>相子元非虎瞵形。如何邊境擅功名。只緣胸蓄龍韜策。坐使胡兒莫抗行。</text>
<title>李樞副仁植見和。復答之。 其四</title>,<text>飛騰桂籍一時榮。未必雲霄萬里行。點額龍門君莫恨。位高才備足平生。</text>
<title>甲午正月日夜。直內省有作。明日。呈金相國仁鏡。癸巳十二月入省。至甲午正月入直。</title>,<text>靑雲有分晚飛榮。得意長驅路坦平。舊恨書生多薄命。如今不復舊書生。</text>
<title>甲午正月日夜。直內省有作。明日。呈金相國仁鏡。癸巳十二月入省。至甲午正月入直。 其二</title>,<text>才入中樞席未温。旋登西省勢彌尊。憑君莫詑先飛到。短翮追來路亦存。</text>
<title>次韻康先輩哭丈大禪帥 幷序</title>,<text>南北睽離各慘然。夢魂猶斷一涯天。崔君早問玄臺路。劉子還尋碧落仙。師復繼俎經脫袴。我唯相憶擘開蓮。茶毗阿那靑山畔。名逐風飛骨化煙。</text>
<title>次韻康先輩哭丈大禪帥 幷序 其二</title>,<text>閱過人生獨湛然。一輪明月朗秋天。遠師胡祖傳心佛。時逐吾儕作酒仙。堂上想看拈起杖。鉢中誰復呪生蓮。爲憐孤冢無碑表。一紙空留數點煙。</text>
<title>次韻康先輩哭丈大禪帥 幷序 其三</title>,<text>賀我新篇尙宛然。未盈旬朔遽歸天。著鞭帥已先成佛。鍊藥吾猶未得仙。枯骨謾爲松下土。片心長似水中蓮。升堂幸有伊公在。齋夕心香不必煙。</text>
<title>八月。內省夜直有作。</title>,<text>遠謫朱維揂似昨。忽登𪚥𪚥𪚥𪚥𪚥。𪚥還京輦猶多幸。豈意台階得自飛。</text>
<title>次韻黃驪縣宰柳卿老見寄</title>,<text>政聲飛到迅風翎。飽聽甘棠聽訟明。不擉頑民湔舊染。更敎貪吏解狂醒。予生小邑雖懷恥。幸遇賢官細說情。寬猛得中庸有害。臨行此語請深銘。</text>
<title>望海因追慶遷都</title>,<text>遷都自古上天難。一旦移來似轉丸。不是淸河謀大早。三韓曾已化胡蠻。</text>
<title>望海因追慶遷都 其二</title>,<text>百雉金城一帶河。較量功力孰爲多。萬千胡騎如飛鳥。咫尺蒼波略未過。</text>
<title>望海因追慶遷都 其三</title>,<text>表裏江山坐萬家。舊京形勝復何加。已知河勝金城固。且更諳他德勝河。</text>
<title>丙申元目</title>,<text>甲子相循已六申。天遺遮箇一殘身。調元贊化俱無用。竊祿今還坐得春。</text>
<title>丙申元目 其二</title>,<text>故故新新密自移。春來春去坐成衰。得年未是人間慶。賀客紛紛意莫知。</text>
<title>丙申元目 其三</title>,<text>少年踊躍喜迎正。老境蕭然小興情。賓客塡門慵受謁。兒孫滿座瀨諮名。</text>
<title>頭童自嘲</title>,<text>髮落頭盡童。譬之禿山是。脫帽得不慙。容梳已無意。若無鬢與鬚。眞與老髡似。冠弁飾其顚。強自備騶騎。黃裾雙引行。呵喝喧道里。行者錯擬人。䟃𧽼走相避。其實乃妄庸。於國無所利。徒將一腹膰。多喫國廩耳。自尙厚顏深。人誰不嘲戲。不如速卷藏。無重己之累。</text>
<title>聞早鶯</title>,<text>寂寂山花裏。黃鶯意外鳴。爲綠新邑聽。似勝舊京聲。</text>
<title>東堂試院</title>,<text>四提文柄揀材勤。何事當時眼輒昏。玉在石間長不識。豈知還有刖人冤。</text>
<title>舍後開小池</title>,<text>利鑿斵巖根。泳漿湧罅隙。於焉始開井。抷飮眞甘液。流泒濫如觴。曲折隨所適。去井十許步。闢池長一席。始得渟其流。涵涵漾寒碧。非欲備觀游。洩水聊可惜。盛暑浴淸瀾。亦省汲引役。兒童眞好事。雚葦被其側。我笑命去之。此意非乃測。</text>
<title>初秋池上</title>,<text>才開碧沼謀淸暑。一葉秋聲意已闌。何事閑禽猶苦熱。日斜偸浴淺流寒。</text>
<title>泉出四面有作</title>,<text>繞家皆湧溜。無處不笙蕭。仙樂中間坐。身疑在紫霄。</text>
<title>炤井戲作</title>,<text>不對靑銅久。吾顏莫記誰。偶來方炤井。似昔稍相知。</text>
<title>行園中有感 二首</title>,<text>竹杖扶身勝健僕。花枝媚眼當佳人。行慵暫坐思前事。四十年前放浪身。</text>
<title>行園中有感 二首 其二</title>,<text>臺上葵花嬌引我。臺高才尺尙難登。雖開老病身無力。亦爲鈞衡重莫勝。</text>
<title>歸燕</title>,<text>社後辭巢燕。依依訴別哀。汗梁吾不厭。好去莫忘廻。</text>
<title>偶讀山谷集。次韻雨絲。</title>,<text>斜風掣斷乍如稀。亂下翻欺繭緖微。未補碧羅天忽遠。欲成纖縠霧交飛。漁翁誤喜縫疏網。貧婦虛驚緯廢機。收得一番歸紡績。四方何處嘆無衣。</text>
<title>重陽後菊</title>,<text>霜寒偏艶艶。煙暝更煌煌。已負重陽飮。從渠此日黃。</text>
<title>丙由十月日。上表乞退。上留表於內。遣內侍金永貂。曲諭復起。是日送天使後有作。</title>,<text>中使傳宣入草堂。鞠躬如對赭袍光。雖然杤質霑春露。其奈殘生迫夕陽。身似雲輕宜可卷。語從天隨若爲量。聖朝求舊眞如此。拜命憧惶泣數行。</text>
<title>十一月日。夜直內省。臥吟不覺至累首。</title>,<text>一抗囊封乞老骸。反煩中使下天來。人臣進退雖君命。慙愧身無可惜才。</text>
<title>十一月日。夜直內省。臥吟不覺至累首。 其二</title>,<text>不唯君意勉留勤。勢有難回豈具言。世上人人難戶曉。焉知不作夜行論。</text>
<title>十一月日。夜直內省。臥吟不覺至累首。 其三</title>,<text>我昔嘗高勇退賢。二疏圖上淚潛然。一朝孤負平生志。舊涕方收愧汗連。</text>
<title>十一月日。夜直內省。臥吟不覺至累首。 其四</title>,<text>正合投簪退野廬。俯慙腰下尙懸魚。此身一旦先朝露。地下胡顏見二疏。</text>
<title>聞達旦入江南</title>,<text>北俗不習南。胡爲入炎洲。忍令萬民食。肥澤一邦讎。嬰城雖首策。淸野亦良籌。安得天上釰。一時墮胡頭。盡隨白刃落。跳轉如圓毬。不然大海水。傾注使漂流。化爲魚與鼈。作膾我民喉。此言亦迂闊。天意非人謀。但願皇上帝。悔禍無盡劉。烏呼何更陳。流淚紛難收。</text>
<title>晉陽侯集其日上番門客之姓爲韻。命門下詩人輩賦冬日牡丹。予亦和進 一首。傍韻自押。</title>,<text>聞有名花誰所種。白則豐山紫大宋。玉顏倩瘦微含笑。正似畏風皇后趙。天然姿色不脂粉。畫眉肯待張京尹。深藏勿遣寒氣奪。忍使西施冬衣葛。若到東風求爾敵。豈欠千花競紅白。反將松竹成三友。羞向芳時殿楊柳。獵梅秋菊揂難比。安數紛紛桃與李。公今手提造化妙。萬戶封侯食於邵。天令珍翫日見借。載以香車或寶馬。冬月得花亦天付。人皆駭異無柰魯。公若有命誰不聽。美白曼姬來自鄭。花之自至眞可愛。嫣然尙可迷下蔡。一枝若向玉皇奉。從此始有牡丹貢。我猶未信出於天。妄擬巧幻廻春權。此花無種恐不繁。要且培養長其孫。人間何處得致哉。獨有朱邸賢侯崔。淸晨甘露滴鮮鮮。嚥之可以滋丹田。細看翦刻費功夫。盍侔楚國娃侔吳。前身莫是多情娘。名疑好好姓認張。欲敎蛺蝶來相尋。化自玉錢與黃金。此蝶環繞舞蹁躚。四筵羅綺熏傍邊。咄嗟辦作韶光和。金鐘行酒如傾河。絳葩齊綻醉暈醺。交映紅裙雲錦文。憶昔沈香愛此花。遊賞多乘炤夜車。立進淸平白也豪。續而和者無餘曹。我公門下富麗儒。詞鋒凜凜森湛盧。作詩譬況巧相當。筆端立致生姬姜。千篇萬首尙欲吟。箇中誰訴才難任。況公所命避之難。一揮便就卽壽安。請見徐公賦一篇。景星卿雲下圓玄。散而鍾此瑞花新。此意何不詩中申。格卑迺是潛溪緋。高者亦或有京奇。如於雪裏得一遭。宜若不必論卑高。矧玆絶品未易評。何幸適與斯時丁。朔風卷地色自如。可憐態度愈狳徐。不論時節得相看。頃刻能開勿要韓。酷寒揂不凍瓊肌。何必更浴温湯池。</text>
<title>聞同年韓樞密薨 丁酉年作</title>,<text>仙掛同攀三十人。唯餘韓老與予存。韓公今日還爲鬼。孤立傷懷忍可言。</text>
<title>聞同年韓樞密薨 丁酉年作 其二</title>,<text>四十八年間。唯留一箇老。韓亡吾得悲。我去誰當悼。</text>
<title>哭李學士百順</title>,<text>交臂同遊四十年。葭莩重結好因緣。卜隣來往元親疑。有酒招呼各挽牽。學士資崇曾縱步。文圍望重再提權。但嗟未踐鴻樞地。賚恨無窮入九泉。</text>
<title>哭李學士百順 其二</title>,<text>久屈員郞嘆積薪。一朝龍躍奮脩鱗。進升卿月才三載。坐發門桃已二春。金鉉登庸雖缺望。霓旌導去得朝眞。才名不落前賢後。誰把貞珉刻受辛。</text>
<title>公舍弟學士百全見和。復次韻寄之。</title>,<text>棣華承萼幾多年。賢路雙飛亦宿綠。得道兄煩天帝召。多才君被世人牽。備更赫赫文章地。寧羡區區宰相權。好攝精神長不老。時呼我輩醉平泉。</text>
<title>公舍弟學士百全見和。復次韻寄之。 其二</title>,<text>憊疾年來發負薪。臥彌旬朔算時鱗。詩仙忽貺腸中錦。老境驚看意外春。手熟自成詞格峻。語高還契道心眞。唯殘病叟長沈頓。百藥前陳啖若辛。</text>
<title>拜大尉有作</title>,<text>世人呼我大狂顚。我不爲嫌亦謂然。千古未聞狂宰相。如何今日躡台躔。</text>
<title>丁酉六月十八日大雨。漂人物家戶。自嘆爲相無狀。示同寮李相。</title>,<text>謬參丞相自猶嘲。手拙難於鼎味調。燮理五年何所得。霪霖一夕百家漂。</text>
<title>丁酉六月十八日大雨。漂人物家戶。自嘆爲相無狀。示同寮李相。 其二</title>,<text>不是朝廷也乏材。吾儕僥倖忝鈞台。未知殷相爲霖用。反致人家墊沒災。</text>
<title>七月九日。直內省書壁上。</title>,<text>項強啄硬同遊輩。未入黃扉者亦多。此足此身登此地。有時慵直意如何。</text>
<title>七月九日。直內省書壁上。 其二</title>,<text>桑楡景迫鬢渾噃。無德無功竊祿多。咫尺嚴城門外客。亦聞更盡尙行何。</text>
<title>謝逸庵居士鄭君奮寄茶</title>,<text>芳信飛來路幾千。粉牋糊櫃絳絲纏。知予老境偏多睡。乞與新芽摘火前。</text>
<title>謝逸庵居士鄭君奮寄茶 其二</title>,<text>官峻居卑莫我過。本無凡餉況仙茶。年年獨荷仁人貺。始作人間宰相家。</text>
<title>內殿扈從後有感</title>,<text>本懷夙退心。庶免夜行誚。胡爲未得謝。白看事紛擾。出處皆天爲。人事難預料。朝延不乏賢。安用此潦倒。傴僂入公門。反落白公笑。有面不敢擡。慙愧已不少。安得作閑身。葛巾放長嘯。喧喧是非外。灑然如夢覺。</text>
<title>望故李學士百順家有感</title>,<text>我來此地亦因君。幸卜芳隣日與親。舊宅依然山下在。草荒苔老闃無人。</text>
<title>望故李學士百順家有感 其二</title>,<text>柀招無日不經過。大醉扶來趁晚鴉。今日定將誰擧爵。出門痛哭望君家。</text>
<title>望故李學士百順家有感 其三</title>,<text>地下應無一滴春。我今獨吸杯中酒。誰能作筧連泉扃。激此淡觴霑子咮。</text>
<title>言悔</title>,<text>我性本訥言。庶幾無口過。昨日率爾言。我死誰伐者。有客笑而對。子語似未可。才俊世所稀。當憂伐者寡。子非異於人。所益無一箇。何必見代爲。俚唱宜無和。其言雖似訐。其意未大左。我悔前言失。起拜再三謝。</text>
<title>久病</title>,<text>一嬰沈瘵度三秋。臥腐公家俸祿優。乞退欲休君不頷。天將使我大休休。</text>
<title>醉西施芍藥</title>,<text>好箇嬌饒百媚姿。人言此是醉西施。露葩欹倒風擡擧。恰似吳宮起舞時。</text>
<title>松花</title>,<text>松公猶不負春芳。強自敷花色淡黃。堪笑貞心時或撓。却將金粉爲人粧。</text>
<title>江南逢故人</title>,<text>到處得逢新進易。異鄕相見故人難。別來多少添華皓。各將霜鬚仔細看。</text>
<title>竹笋</title>,<text>問渠端有干霄意。何事橫穿壁罅生。速削琅玕高百尺。免敎饞客日求烹。</text>
<title>寓天磨山有作 予辛亥年。久寄此山。至自稱白雲居士。時有此作。</title>,<text>世人但取山崔嵬。迺以天磨而號之。爾雖高高千萬仞。天可磨耶義不宜。媧皇五色石。鍊之補天虧。天虧尙可補。豈肯相磨爲。天下有山豈遁象。改曰遁嵓何所疑。我今來遁是亦晚。二陰寢長今方知。</text>
<title>山夕詠井中月 二首</title>,<text>漣漪碧井碧嵓隈。新月娟娟正印來。汲去甁中猶半影。恐將金鏡半分廻。</text>
<title>山夕詠井中月 二首 其二</title>,<text>山僧貪月色。幷汲一甁中。到寺方應覺。甁傾月亦空。</text>
<title>尋觀靜寺</title>,<text>飛禽影落澄潭底。歸馬聲喧綠樹間。過却前山疑有寺。前山過了又前山。</text>
<title>送之上人還山乞詩</title>,<text>江山淸勝招君去。天地寬閑放我嬉。想爾觀空方默坐。是予顚倒醉狂時。</text>
<title>違心詩戱作</title>,<text>人間細事亦參差。動輒違心莫適宜。盛歲家貧妻尙侮。殘年祿厚妓將追。雨霪多是出遊日。天霽皆吾閑坐時。腹飽輟飡逢羙肉。喉瘡忌飮遇深巵。儲珍賤售市高價。宿疾方痊隣有醫。碎小不諧猶類此。楊州駕鶴况堪期。</text>
<title>贈希禪師</title>,<text>相逢未及問寒溫。笑道狂奴舊態存。一別五年無限思。請看雙鬢雪初繁。</text>
<title>代農夫吟 二首</title>,<text>帶雨鋤禾伏畝中。形容醜黑豈人容。王孫公子休輕侮。富貴豪奢出自儂。</text>
<title>代農夫吟 二首 其二</title>,<text>新穀靑靑猶在畝。縣胥官吏已徵租。力耕富國關吾輩。何苦相侵剝及膚。</text>
<title>花酒</title>,<text>酒爲詩羽翼。花是妓精神。今日幸雙値。升天同貴人。</text>
<title>路傍二詠 大樹</title>,<text>好是炎天憩。宜於急雨遮。淸陰一傘許。爲貺亦云多。</text>
<title>路傍二詠 其二 寒泉</title>,<text>南北行人暍。寒漿當路傍。勺泉能潤國。再拜迺堪嘗。</text>
<title>折花吟</title>,<text>折得花枝作酒籌。花枝未盡人先醉。請君留却最繁叢。客惡何妨明日至。必須滿揷窮歡遊。然後送春無歉意。爲問花心亦肯無。愼勿負期輕墮地。君不見貴人園苑惜花深。雨惡風顚那忍視。</text>
<title>七月十三日。與全，朴兩君夜飮甥壻鄭柔家。翫月聯句。</title>,<text>不期逢此夕。何必待中秋 全。未滿今宵鏡。全伸昨夜鉤 李。彗星驚已滅。纖靄喜初收 朴。驚起鵲飛樹。朗吟人倚樓 鄭。有窓渾似晝。無隙得成幽 李。雲駛疑同騖。天澄似共流 李。素輪看欲挽。淸景掬還休 朴。賞久盃頻倒。哦高筆屢抽 全。逢陬輝易碎。當午影應留 鄭。想借銀橋入。期將玉斧修 李。桂高誰可折。藥秘不容偸 李。賦詠同千古。嬋姸共九州 鄭。難禁韓隴笛。堪棹剡溪舟 全。螢焰無由見。蛩聲不耐愁 朴。但勤行酒令。不用問更籌 李。八月三五夜。重來肯許不 李。</text>
<title>是日。次韻全君有作。兼贈朴君。</title>,<text>堅金硬鐵有時融。君我交情萬古同。三友已成頭腹尾。死生憂樂一身中。</text>
<title>論詩</title>,<text>作詩尤所難。語意得雙美。含蓄意苟深。咀嚼味愈粹。意立語不圓。澁莫行其意。就中所可後。雕刻華艶耳。華艶豈必排。頗亦費精思。攬華遺其實。所以失詩旨。邇來作者輩。不思風雅義。外飾假丹靑。求中一時嗜。意本得於天。難可率爾致。自揣得之難。因之事綺靡。以此眩諸人。欲掩意所匱。此俗寖已成。斯文垂墮地。李杜不復生。誰與辨眞僞。我欲築頹基。無人助一簣。誦詩三百篇。何處補諷刺。自行亦云可。孤唱人必戱。</text>
<title>借名勤酒</title>,<text>爲引詩天子。方斟酒聖人。花王含笑勸。鸎友唱歌頻。還債錢兄在。留歡燈婢親。竹君扶路返。秉燭月娥新。</text>
<title>謙上人觀虛軒</title>,<text>礙則有所見。虛則復何觀。我初觀軒銘。於意謂未安。詰師所以名。此名不可删。山河本無形。未識初造端。苟能循其本。復於空可還。空本合天地。剖判迺爲間。還以實相觀。天地卽一般。心觀不以目。何廓亦何關。妙一所獨知。凡觀安可干。</text>
<title>詩樂 樂讀作音樂之樂</title>,<text>詩筵賡唱玉交鳴。大勝金絲迭奏聲。世俗不知眞樂在。徒稱嘯月冷書生。</text>
<title>酒樂</title>,<text>手拍肩搖拊髀多。跳成舞節叫成歌。此身自有天生樂。不用笙簫更倩他。</text>
<title>慰高生下第</title>,<text>文場得失正如碁。一敗寧無大勝時。莫訝月娥分桂盡。明年那欠贈君枝。</text>
<title>謝友人携榼見訪</title>,<text>眉展眉嚬全係酒。眼靑眼白揔由人。蒙君挈榼來相訪。眼已迴靑眉破嚬。</text>
<title>嚴子陵</title>,<text>故人飛上九霄重。喚與同眠禁密中。一箇狂奴猶舊態。如何玄象動蒼穹。</text>
<title>林秀才求金錢花移栽</title>,<text>金剪圓錢發此花。天工用意一何多。爾名未合生吾宅。好去人間富貴家。</text>
<title>酒旆 二首</title>,<text>春風斜拂酒旗靑。一望猶寬渴飮情。無賴垂楊搖眩綠。不敎詩眼見分明。</text>
<title>酒旆 二首 其二</title>,<text>但將百萬錢相擲。豈問靑帘得見不。天上酒旗猶傍柳。綠楊相映亦風流。</text>
<title>暮春病起 二首</title>,<text>林鸎初至如新婦。巢燕重來似故人。景物漸佳堪翫惜。病中虛度百花春。</text>
<title>暮春病起 二首 其二</title>,<text>病中虛度百花紅。病起方驚一夢空。唯有薔薇餘數萼。尙能嬌笑慰衰翁。</text>
<title>二誡詩贈友人</title>,<text>予以燕伐燕。酒色誡親友。蠱人莫若色。毒人莫如酒。丈夫貴嗇身。子可割斷不。荅云君之言。百不中吾意。與其薄味生。孰若快意死。人生要有死。但存先後耳。毋謂生可娛。焉知死亦如。苟謂生甚勞。死逸迺良圖。何必要其生。枯槁守一軀。子言與吾左。孰得孰失歟。酒色人所嗜。必以我言迂。</text>
<title>路上棄兒</title>,<text>虎狼雖虐不傷雛。何嫗將兒棄道途。今歲稍穰非乏食。也應新嫁媚於夫。</text>
<title>路上棄兒 其二</title>,<text>若曰今年稍歉飢。提孩能喫幾多匙。母兒一旦成讐敵。世薄民漓已可知。</text>
<title>江上月夜。望客舟。</title>,<text>官人閑捻笛橫吹。蒲蓆凌風走似飛。天上月輪天下共。自疑私載一船歸。</text>
<title>聞批職僧犯戒被刑。以詩戱之。</title>,<text>勿論髮在與頭𪚥。好色人心揔一般。不有如來神呪力。摩登幾已誤阿難。</text>
<title>聞批職僧犯戒被刑。以詩戱之。 其二</title>,<text>此髠謀拙被人擒。國令何曾一一尋。任遣生雛皆壯大。盡驅南畝力耕深。</text>
<title>嘲李道士</title>,<text>道根未熟骨猶膻。浪逐吾儕放酒顚。莫把鼎丹誇向我。詩人自古盡神仙。</text>
<title>與友人飮。有僧乞詩。</title>,<text>破除萬事千盃酒。話盡交情一點燈。飮劇言酣無小暇。咄哉還有乞詩僧。</text>
<title>代別美人</title>,<text>不問儂歸幾日迴。謾牽衫袖重徘佪。千行玉淚休多費。作雨時時入夢來。</text>
<title>頒赦日偶吟</title>,<text>何事平人反不平。雞竿赦下欠吾名。若敎恩及含毫士。面試歌詞賜一觥。</text>
<title>訪嚴師 此師稀置酒。見我必置。故以詩止之。</title>,<text>我今訪山家。飮酒本非意。每來設飮筵。顔厚得無泚。僧格所自高。唯是茗飮耳。好將蒙頂芽。煎却惠山水。一甌輒一話。漸入玄玄旨。此樂信淸淡。何必昏昏醉。</text>
<title>元日朝會。退來有感。時爲千牛參軍。</title>,<text>久貪名利夢方酣。未去田園面自慙。白首猶居百寮尾。藍衫木板趁朝參。</text>
<title>元日朝會。退來有感。時爲千牛參軍。 其二</title>,<text>冷鞍敲鐙着鞭忙。雙闕相望尙杳茫。長嘯歸田應不餒。一年耕得一年糧。</text>
<title>雪中訪金大年留飮</title>,<text>耄老渾無辨。陰晴不復占。出門逢雪作。行路犯晨嚴。箭激風過耳。花繁凍合髥。不知飄翠帽。何暇望靑帘。賴有君家在。都無惡客嫌。語方成款款。飮漸至猒猒。才迫寒飢逼。俄遭醉飽兼。留髠能不感。氷滑足難黏。</text>
<title>苦寒</title>,<text>氷上寒風生一敵。雪中暖酒直千金。明年三伏流金暑。愼勿輕忘此日心。</text>
<title>元日戱作</title>,<text>身上平生閱過年。不知堆積在何邊。假如貯作囊中算。一一窮探反却天。</text>
<title>過故奇相國林泉 今爲他有。</title>,<text>相公曾此日開筵。一擲靑錢僅百千。爲問華堂誰幻出。不如茅榭舊天然。</text>
<title>過故奇相國林泉 今爲他有。 其二</title>,<text>金釵零落歸何處。珠履參羅記昔年。我亦當時陪飮客。白頭重過淚如泉。</text>
<title>病後飮席贈妓</title>,<text>酒能皷舞狂吟興。藥解飛騰久病身。誰更將春供老眼。似花含笑玉顔人。</text>
<title>次韻全履之遊安和寺</title>,<text>絶景無窮才有限。山川入我苦吟中。羨君頃刻摹千狀。豈是詩翁迺畫翁。</text>
<title>示諸子</title>,<text>子若篤親天不知。醴泉芝草何生地。百家千史行自窮。先誦孝經深得旨。</text>
<title>續夢中作 幷序</title>,<text>明眸皓齒笑相迎。始識仙娥亦世情。一句才成驚破夢。故留餘債約尋盟。</text>
<title>初帶犀作</title>,<text>望汝知幾日。乘時到此身。瞻前無別樣。耀後爲他人。眼惜斑文背。腰旋皀革頻。連逢下馬客。始覺異常倫。</text>
<title>七月三日詠風</title>,<text>間闊難逢六月天。入秋三日斗凄然。隣家童子渾多事。喜向長空送紙鳶。</text>
<title>詠菊</title>,<text>春風三月百花紅。不及秋天菊一叢。芳艶耐寒猶可愛。殷勤更入酒盃中。</text>
<title>詠菊 其二</title>,<text>耐霜猶足勝春紅。閱過三秋不去叢。獨爾花中剛把節。未宜輕折向筵中。</text>
<title>再遊興聖寺書壁 二首</title>,<text>我昔閑遊一散人。今來擁騎喝聲頻。寺僧揔換曾知面。誰識當時短褐身。</text>
<title>再遊興聖寺書壁 二首 其二</title>,<text>疇昔曾題一首詩。詩今漫滅主人非。再來涴壁僧誰認。唯有幽禽傍檻飛。</text>
<title>走筆謝大王寺文師送炭</title>,<text>臘天銖炭價超翔。千里殷勤寄草堂。不獨炙炎柔手足。感他熏酒暖於湯。</text>
<title>走筆謝大王寺文師送炭 其二</title>,<text>邇來方墮寒氷獄。吒吒波波忍可堪。忽荷德人恩煦物。滿家和暖似春酣。</text>
<title>走筆謝大王寺文師送炭 其三</title>,<text>年年貺炭色如䃜。喜及寒兒與凍妻。算得重恩如嶽峻。賽期遐壽與天齊。</text>
<title>冬夜山寺小酌</title>,<text>華堂燠室宴連宵。富貴中間味易銷。何似山齋深夜雪。閑燒柮榾暖寒醪。</text>
<title>飮席示小妓</title>,<text>十五女兒顔稍姸。呼之使前佯不睞。白首衰翁何所爲。不須多作嬌羞態。</text>
<title>乙酉年監試考閱次有作</title>,<text>白晝關門作鎖闈。麻衣猶向壁間窺。偶逢佳句沈吟久。自惜微疵落下遲。欲把直弦分枉正。可堪昏鏡混姸媸。諸君亦各量才分。牓出休喧謗主司。</text>
<title>聞國令禁農餉淸酒白飯</title>,<text>長安豪俠家。珠貝堆如阜。舂粒瑩如珠。或飼馬與狗。碧醪湛若油。霑洽童僕咮。是皆出於農。非乃本所受。假他手上勞。妄謂能自富。力穡奉君子。是之謂田父。赤身掩短褐。一日耕幾畝。才及稻芽靑。辛苦鋤稂莠。假饒得千鍾。徒爲官家守。無何遭奪歸。一介非所有。乃反掘鳧茈。飢仆不自救。除却作勞時。何人餉汝厚。所要賭其力。非必愛爾口。粲粲白玉飯。澄澄綠波酒。是汝力所生。天亦不之咎。爲報勸農使。國令容或謬。可矣卿與相。酒食猒腐朽。野人亦有之。每飮必醇酎。游手尙如此。農餉安可後。</text>
<title>後數日有作</title>,<text>昔人有登山。嗔猿耗秋果。處山食山實。於理不甚左。翻思果之成。本非猿力借。嗔之與不嗔。意在可不可。穀則異於是。農夫所自化。揔係力慢勤。不勤無可奈。淸醪與白飯。所以勸其稼。口腹任爾爲。國禁何由下。議雖出朝廷。聖恩宜可赦。反覆思其理。萬倍坐食者。</text>
<title>奴逋 移都後</title>,<text>西江已渡僕逋亡。應恐新京餒爾膓。取雞折葼猶未覓。問渠何處固深藏。</text>
<title>奴逋 移都後 其二</title>,<text>蕭家僕有猒嚴笞。猶解憐文莫敢離。爾主才麤宜且去。胡爲略不德吾慈。</text>
<title>寓河陰客舍西廊有作 移都後。予獨於新京未構屋。擧家借河陰客館西廊居之。累月乃去。</title>,<text>新京構屋日滋多。猶似千蚕競作窠。我豈孤獐堪野處。河陰官舍借爲家。</text>
<title>寓河陰客舍西廊有作 移都後。予獨於新京未構屋。擧家借河陰客館西廊居之。累月乃去。 其二</title>,<text>數間虛館借西偏。榛莽深深碧峀邊。瓢飮自寬聊勉耳。從今始有僞顔淵。</text>
<title>蟬</title>,<text>喜擇深深美蔭淸。質何微小韻何宏。不知孤客偏愁聽。移遍千林盡日鳴。</text>
<title>癸巳六月日喜兒子涵拜翰林</title>,<text>我踰強仕入花甎。今到黃樞亞相聯。計爾得除先七歲。好將長翮上鵬天。</text>
<title>草堂卽事</title>,<text>嬌娘撲蝶翩翩落。稚子黏蟬軋軋鳴。一卷殘書和睡讀。依俙漸作寢中聲。</text>
<title>老憶舊友</title>,<text>雪髯孤叟暗思量。未識故人誰得在。少年忌老憚相親。獨坐無言思舊輩。還有後生憎見汝。少年到此方始悔。</text>
<title>次韻崔學士 宗粹 和舊詩見訪 此詩乃內願堂大禪師廓雲首唱也。公和二首。予於禪師方丈見之。和一首屬公。故公和三首來訪。予復次韻云。五月也。</title>,<text>感君迴鈿勒。訪我款茅堂。坐欠梅粧艶。盃無桂醑香。相逢歡未洽。重見話應長。莫厭頻來往。家才隔一岡。</text>
<title>次韻崔學士 宗粹 和舊詩見訪 此詩乃內願堂大禪師廓雲首唱也。公和二首。予於禪師方丈見之。和一首屬公。故公和三首來訪。予復次韻云。五月也。 其二</title>,<text>會見調金鉉。何嗟滯玉堂。杏梅遲早發。蘭菊後先香。經世子難免。讓賢吾所長。煩公來見代。歸老萬松岡。</text>
<title>次韻崔學士 宗粹 和舊詩見訪 此詩乃內願堂大禪師廓雲首唱也。公和二首。予於禪師方丈見之。和一首屬公。故公和三首來訪。予復次韻云。五月也。 其三</title>,<text>伊昔鸎溪巷。相知自草堂。更遊千里遠。同翫一花香。曠刦舊緣厚。平生交分長。莫忘吾沒後。噀酒酹遙岡。</text>
<title>左耳稍聾</title>,<text>年來已分鬢霜盈。耳復將聾聽未明。無限愁中還有喜。不聞人世是非聲。</text>
<title>憶舊京三詠 天壽寺門前</title>,<text>春天三月送將歸。天壽門前景特奇。柳色依依今在不。渭城三疊聽何時。</text>
<title>憶舊京三詠 歸法寺川邊</title>,<text>故國荒凉忍可思。不如忘却故憨癡。唯餘一段關情處。歸法川邊踞送巵。</text>
<title>憶舊京三詠 安和寺漣漪亭</title>,<text>漣漪亭下水漣漪。豈爲無人有損虧。莫道泠泠依舊響。聞根不在許聲誰。</text>
<title>李大司成百順兩年門生等。設筵慰座主致政。幷邀公之舍弟學士百全。予亦參赴。醉後走筆。示座上云。</title>,<text>李公兄弟似珠聯。迭作司成迭試賢。棣萼門生邀棣萼。史家應作美談傳。</text>
<title>夢與燈明裕首座論懷。適有來人。以詩寄之。</title>,<text>夢似空虛亦可援。故人相見問寒暄。不然萬水千山外。一覿猶難矧一言。</text>
<title>省酒</title>,<text>猒聽人間誚酒狂。邇來省飮亦無傷。唯於放筆高吟處。一翮微摧莫歘張。</text>
<title>睡次疾蠅 二首</title>,<text>驅去還來力亦疲。掩衾謀睡夢成遲。干人身分何須責。飛墮盃觴自不知。</text>
<title>睡次疾蠅 二首 其二</title>,<text>貪逐腥膻捨汝誰。點成緇白任渠爲。蕭然衾枕看何物。侶集喧喧必睡時。</text>
<title>新穀行</title>,<text>一粒一粒安可輕。係人生死與富貧。我敬農夫如敬佛。佛猶難活已飢人。可喜白首翁。又見今年稻穀新。雖死無所歉。東作餘膏及此身。</text>
<title>聞汁酒聲</title>,<text>甕裏醲醅猒日蒭。呼兒壓得碧香浮。始知眞箇忘憂物。已在槽中滴破愁。</text>
<title>漫成 丁酉八月</title>,<text>霜鬚一老漢。身不盈六尺。食祿凡幾何。三百五十碩。有腹外膰然。內實狹且窄。尋常如病人。不過數匙食。日飮三四盃。以此度朝夕。親戚與故舊。僮僕及兒息。所仰唯老夫。醉飽不自識。是皆天祿餘。衆口房霑液。富貴爲他人。古人言不忒。今朝炤淸鏡。顔色不如昨。迨我一就木。此屬皆安適。</text>
<title>詩癖 自知漸作痼疾。猶不能自止。故作詩傷之。</title>,<text>年已涉縱心。位亦登台司。始可放雕篆。胡爲不能辭。朝吟類蜻蛚。暮嘯如鳶鴟。無奈有魔者。夙夜潛相隨。一着不暫捨。使我至於斯。日日剝心肝。汁出幾篇詩。滋膏與脂液。不復留膚肌。骨立苦吟哦。此狀良可嗤。亦無驚人語。足爲千載貽。撫掌自大笑。笑罷復吟之。生死必由是。此病醫難醫。</text>
<title>兒子涵編予詩文。因題其上。</title>,<text>雕刻心肝作一家。於韓於杜可堪過。假敎百世行之盛。身後浮名奈我何。</text>
<title>兒子涵編予詩文。因題其上。 其二</title>,<text>草木同枯是我徒。區區詩卷不如無。茫然千載能知不。姓李人生東海隅。</text>
<title>病中 丁酉九月</title>,<text>造物在冥冥。形狀復何似。必爾生自身。病我者誰是。聖人能物物。未始爲物使。我爲物所物。行止不由己。遭爾造化手。折困致如此。四大本非有。適從何處至。浮雲起復滅。了莫知所自。冥觀則皆空。孰爲生老死。我皆堆自然。因性循理耳。咄彼造物兒。何與於此矣。</text>
<title>又病中疾蠅</title>,<text>平生猒汝逐人偏。第一深憎鬪耳邊。病裏逢來重値病。滋繁此物怨皇天。</text>
<title>又齒痛</title>,<text>人以食而生。食必以其齒。齒痛莫加飧。天殆使我死。剛折亦云經。老豁更堪恥。餘有幾箇存。浮動根無寄。今者又復痛。延及頭亦爾。水寒不可飮。湯亦不可試。糜粥候冷熱。然後僅能䑛。矧可齕肉爲。有肉空在杫。是實老所然。無身始迺已。</text>
<title>有乞退心有作</title>,<text>我欲乞殘身。得解腰間綬。退閑一室中。日用宜何取。時弄伽倻琴。連斟杜康酒。何以祛塵襟。樂天詩在手。何以修淨業。楞嚴經在口。此樂若果成。不落南面後。耆奮餘幾人。邀爲老境友。</text>
<title>老妓</title>,<text>紅顔換作落花枝。誰見嬌饒十五時。歌舞餘姸猶似舊。可憐才技未全衰。</text>
<title>老將 此與前篇皆自况</title>,<text>當年身似鶻飛揚。東北曾馳百戰場。雪霽錯應看箭影。天陰時復發金瘡。彫弓蛇蟄堂中掛。白刃龍蟠匣裏藏。報國壯心長凜凜。夢中鳴鏑射戎王。</text>
<title>鼠狂 長短句</title>,<text>畜猫非苟屠爾曺。欲爾見猫深自竄。胡爲不遁藏。穴壁穿墉來往慣。出遊已云頑。矧復狂且亂。鬪喧妨我眠。竊巧奪人饌。猫在汝敢爾。實自猫才緩。猫職雖不供。汝罪亦盈貫。猫可鞭而逐。汝難擒以絆。鼠乎鼠乎若不悛。更索猛猫懲爾慢。</text>
<title>諭犬</title>,<text>我家雖素貧。食祿許多斛。恐爾䑛穢物。亦許日飡穀。胡奈不知足。盜我所藏肉。戀主雖可尊。巧偸良不淑。我有手中杖。鞭之足令服。守門任莫重。未忍加慘酷。</text>
<title>九月二十七日。夢削靑竹作筆管。不知其數。是何祥耶。以詩記之。</title>,<text>夢中自削碧琅玕。作管千千提復弄。江淹五色筆可還。反見紀君靑鏤夢。朝廷制作已無心。更事文章老安用。</text>
<title>次韻田祭酒 甫龍幷序</title>,<text>彤墀唱牓萃朝英。第一聞公玉振聲。算我身更四座主。榮君口放一門生。春知敞宴留花艶。天爲迎賓賜日晴。華衮見褒雖可感。掄才吾豈較衡平。</text>
<title>詠雪</title>,<text>北皇應羨百花叢。故學東君剪刻工。直欲凌他春造化。剩裁六出示新工。</text>
<title>詠雪 其二</title>,<text>飄空尙作先來霰。撲地粗同厚着霜。豈爲澤微輕負喜。亦知金闕賀新祥。</text>
<title>南軒戱作 二首○幷序</title>,<text>南軒居士計如何。所蓄雖多擧最奢。淡酒一壺詩一簏。冲虛經卷與楞伽。</text>
<title>南軒戱作 二首○幷序 其二</title>,<text>頭禿身閑坐作趺。不同僧處獨髭鬚。南軒長老修何業。案有楞伽得解無。</text>
<title>戱題舊筆</title>,<text>此筆那輕擲。能成宰相身。今吾頭亦禿。兩老合相親。</text>
<title>病中有作</title>,<text>殘骸骨立僅存皮。戾氣侵淫霧四支。夢裡精神疲枕蝶。病中喘息劣床龜。妻兒漸恠含盃少。朝野應譏解綬遲。不是不思閑適計。勢難辭去世誰知。</text>
<title>十月二十日。寫乞退表有作。</title>,<text>已寫蠅頭字。欲拋蝸角名。一言蒙許可。衆噪弭譏評。</text>
<title>次韻李學士 百全</title>,<text>予未相時。李學士百全以夢見予之拜相來說。予未信。以詩拒之。學士今方見和。予復次韻。平生所難得。時至或非難。伊昔駕柴車。誰謂吾轂丹。昔日混雞羣。誰謂遠揚翰。矧予本放浪。於世無所干。偶然取相位。躙躒舊長官。廻笑十九年。久滯蛾眉班。唯子能聖知。託以夢中觀。此夢非虛夢。了了眼前看。前言聊戱耳。子肯於吾謾。</text>
<title>以黃柑寄李學士 百全</title>,<text>弄來唯是一跳丸。品貴都緣遠到難。數箇餉君雖可愧。玉池津液有時乾。</text>
<title>以黃柑寄李學士 百全 其二</title>,<text>紫殿年年侍宴迴。面承君賜爛盈懷。從今此事應難得。倦馬思休已乞骸。</text>
<title>學士見和。親訪見贈。復次韻奉答。</title>,<text>阻得西山五色丸。童顔一去得還難。莫言此果眞仙物。未遽輕身只解乾。</text>
<title>學士見和。親訪見贈。復次韻奉答。 其二</title>,<text>病中光景幾環迴。間闊無由得話懷。聊遣木奴通略訊。反携酒聖訪殘骸。</text>
<title>南軒偶吟</title>,<text>南軒長老日高眠。起擁孤衾坐壞氊。膾却紅鱗方喫得。半傾甁醞已頹然。</text>
<title>南軒屛客</title>,<text>昔爲丞相慵開閣。退作閑人又杜門。公不迎賢私屛客。釀成孤拙是南軒。</text>
<title>十一月十八日暴日。南軒欲覓題爲詩。因披書冊。遂得白字。乃曰白者質也。吾方乞退。將從本質。愜吾志也。遂以詠白爲題。復探得庭字爲韻賦之。不覺多至累句。仍邀李侍郞同賦。</title>,<text>質素由來貴。丹黃勿要經。圭磨寧有玷。璧碎不渝形。積雪鋪寒屋。平沙布漫汀。三冬氷正合。八月露初零。杲杲當中日。盈盈報曙星。華堂崇璐砌。香寢擁銀屛。詩老衰髯變。佳姬醉面醒。梨花開滿苑。柳絮落堆庭。蚕緖抽難斷。鮫綃織不停。謫仙名可記。居易姓堪銘。海澨鯨遺骨。山陬鶴墮翎。道裝披羽服。商律肅金刑。石齒舂奔瀨。潮頭起大溟。雉來彰魏德。蛇死哭秦靈。粲粒方研臼。新刀始發硎。悲絲應自惜。歌紵亦宜聽。縞帶垂瑤佩。瓊漿酌玉甁。邇來憎俗子。無復眼迴靑。</text>
<title>黃驪縣宰柳卿老寄書。標籤爲四宰。予時爲三宰。 初疑不受。及發見。實寄予書也。戱以一絶奉寄。</title>,<text>千里貽書喜莫量。誤三爲四似難當。昔年我亦曾經四。</text>
<title>燈前炤影</title>,<text>骨相難如畫。頭形略似眞。蕭條一隻影。榮辱備甞身。</text>
<title>鏡中鑑影</title>,<text>未知形大瘦。猶不愧於人。今日鏡中炤。飜慚見自身。</text>
<title>見冬至曆</title>,<text>方是今年冬至旦。已看嗣歲序鱗時。逆知日月將何用。未見此身生死期。</text>
<title>次韻和白樂天病中十五首 幷序 初病風</title>,<text>天方猒此翁。虛熱幸而攻。癢似通身疥。搖嫌顫手風。案唯堆藥餌。庭不剗蒿蓬。冬暖蠅猶在。相謀到枕中。</text>
<title>次韻和白樂天病中十五首 幷序 其二 枕上作</title>,<text>曉寒衾底怯擡頭。漸近烘爐手足柔。閉却幽房猶未出。悔他當日不窮遊。官如弊屣何妨脫。身似孤雲本自浮。莫信夢中蕉覆鹿。那知夜半壑移舟。憶曾閑跨尋花騎。不惜輕拋換酒裘。年少狂顚眞可詑。病中追記頗寬憂。</text>
<title>次韻和白樂天病中十五首 幷序 其三 答閑上人問病。</title>,<text>愁入眉頭鎖不開。只緣無客挈壺來。此身微恙何須問。七十衰羸未是灾。</text>
<title>次韻和白樂天病中十五首 幷序 其四 病中五絶</title>,<text>當年步捷鮮人隨。語與詩然世共知。平日謾誇三捷在。獨於沈瘵得痊遲。</text>
<title>次韻和白樂天病中十五首 幷序 其五 病中五絶 其二</title>,<text>餘喘雖微欲絶絲。壽殤脩短在天爲。世人只抱貪生志。老死猶同夭死時。</text>
<title>次韻和白樂天病中十五首 幷序 其六 病中五絶 其三</title>,<text>酒澆焦涸吻長濡。詩引風流思不枯。唯是癯身肥不得。患緣身有不如無。</text>
<title>次韻和白樂天病中十五首 幷序 其七 病中五絶 其四</title>,<text>算量千事暫妨眠。不是觀空衲子禪。唯喜得添閑氣味。簿書那到退翁前。</text>
<title>次韻和白樂天病中十五首 幷序 其八 病中五絶 其五</title>,<text>豈爲微痾特地憂。步欹唯礙出門遊。出門未必心開豁。猶望滄溟去去舟。</text>
<title>次韻和白樂天病中十五首 幷序 其九 送嵩客。</title>,<text>適來京輦似前期。千里之南又訪誰。此去能傳消息否。天涯生死杳難知。</text>
<title>次韻和白樂天病中十五首 幷序 其十 罷灸。</title>,<text>兒勤進藥猶慵應。妻勸加飧亦莫聞。養得此身何處用。聚如漚點散如雲。</text>
<title>次韻和白樂天病中十五首 幷序 其十一 賣駱。</title>,<text>白沙堤上幾年行。破廏天寒叫數聲。汝與主人俱老矣。相看瘦骨忽傷情。</text>
<title>次韻和白樂天病中十五首 幷序 其十二 放柳枝。</title>,<text>少年携妓夢魂中。已是蕭然白首翁。紅頰翠娥何處散。落花飄蕩揔隨風。</text>
<title>次韻和白樂天病中十五首 幷序 其十三 就暖偶酌。</title>,<text>睡罷南軒六尺床。欠伸方起已殘陽。閑傾綠醑霞昇臉。細嚼黃柑雪入膓。醉興暫來歌亦可。病客猶在臥何妨。莫言神思都昏喪。二十年前事不忘。</text>
<title>次韻和白樂天病中十五首 幷序 其十四 歲暮呈思黯。</title>,<text>幸訪懸車老大夫。曉寒能飮一盃無。身欹步仄君休笑。已免君門吏挾扶。</text>
<title>次韻和白樂天病中十五首 幷序 其十五 自解</title>,<text>老境忘懷履坦夷。樂天可作我爲師。雖然未及才超世。偶爾相侔病嗜詩。較得當年身退日。類予今歲乞骸時。</text>
<title>冬至。以新曆寄李學士 百全。○二首</title>,<text>喜得明年曆。寄他同調人。期君巡甲子。亥首下如身。</text>
<title>冬至。以新曆寄李學士 百全。○二首 其二</title>,<text>君家非所欠。奉寄意如何。願效年年獻。看公壽漸多。</text>
<title>十二月朔日蝕</title>,<text>陰陽消息理冥冥。更有何辭問缺盈。無可奈何看漸旣。擊鉦猶以救爲名。</text>
<title>十二月朔日蝕 其二</title>,<text>眩眼不堪天上望。低頭唯向水中窺。下臣得可安然坐。還跪焚香到復時。</text>
<title>旣和樂天十五首詩。因書集背。</title>,<text>今古相懸地各殊。詞人襟韻暗如符。樂天曾唱吾追和。何問詩朋有也無。</text>
<title>又和樂天心身問答 心問身</title>,<text>世路煩君久擾然。從今但許醉兼眠。如何先我多衰弱。我壯猶如始冠年。</text>
<title>又和樂天心身問答 其二 身報心</title>,<text>多幸如今作爾宮。知應捨去六天中。凌烟閣上如圖像。我獨留眞自擅功。</text>
<title>又和樂天心身問答 其三 心復答身</title>,<text>人行底處不爲家。所宅殘頹棄者多。兜率天中吾若去。古宮雖在奈如何。</text>
<title>又和假滿百日停官自喜詩</title>,<text>老病支離壽七旬。快哉今幸乞殘身。腰間誤怯猶垂綬。頭上何妨大岸巾。無復喝呼喧里巷。有時饋問謝親姻。懸車相位眞難事。莫道蕭條退散人。</text>
<title>次韻朴起注 文秀， 李侍郞 需 和詠白詩。</title>,<text>堅皆依墨辨。尙或自玄經。宛若何郞面。依然綺皓形。春迴玉蘂觀。秋入荻花汀。荑手揎衫露。絲鬚逐鑷零。曝黃衣化雪。掃黑局鋪星。遠浦平拖素。濃雲巧展屛。生虛坐自閱。浮大飮難醒。瓊液看斟盌。霓裳問舞庭。好敎㡛氏鍊。端遣染工停。入相沙堤築。登封玉牒銘。驈偸唯兩髀。鵲竊只雙翎。日作三光主。霜司萬物刑。毫飄諳兔窟。毛洒認鵬溟。下布門誠壯。飛劉水自靈。涴溪紗稱紬。淘浪石宜硎。食藿駒堪縶。鳴皐鶴可聽。牛酥麋沸鼎。人面酒盈甁。司馬稱呼鄙。何須更孟靑。</text>
<title>次韻李學士 百全 見和寄曆詩</title>,<text>依然十二辰。各管萬千人。愷悌神所勞。知公壽萃身。</text>
<title>次韻李學士 百全 見和寄曆詩 其二</title>,<text>我齒迫相逐。容毫間幾何。那將一日長。獨享百年多。</text>
<title>硯破</title>,<text>墮落已無及。提携未遽捐。詩膓如未破。何石不堪研。</text>
<title>十二月十二日馬斃。傷之有作。前所傷瘦馬也。</title>,<text>吾欲退懸車。一昨方上書。上書未云幾。我馬忽然殂。吾雖已莫騎。棄去何早歟。惻惻傷我懷。出門久踟躕。天以老佚我。奪我所曾跨。如今伏枕時。捨爾亦或可。若也有所如。吾豈徒行者。此生事可知。老境反無馬。</text>
<title>南軒獨酌戱作</title>,<text>濃醅始熟待交親。肯有何人訪散人。莫笑孤斟猶得醉。手能爲主口爲賓。</text>
<title>次韻李學士 百全， 葛侍郞 南成， 林郞中 成榦 和詠白詩。</title>,<text>狎鷗聞海客。相鶴有仙經。幸與鵠同狀。莫隨蠅變形。近依墻面堊。遠及海脣汀。大可爲雲布。微還作霰零。秦尋誰擅將。唐問孰鍾星。河步凌波韈。亭張卧雪屛。笏光朝未退。窓色醉方醒。懸瀑飛廬岳。驚濤壯洞庭。濃肌浴始罷。粲齒笑難停。爲谷言堪佩。存機誡亦銘。孤標歸鷺毳。閑態入鷴翎。趙璧是宗屬。蜀綿眞典刑。玉京開上界。銀闕聳東溟。陰得昇虛魄。陽資掛曜靈。梅鮮非剪素。氷潔豈礲硎。愛見繰絲濯。生憎裂帛聽。斥華裁布幔。尙素碎金甁。我亦將還質。身猶解紫靑。</text>
<title>次韻李侍郞 需 翻詠白爲詠黑詩見寄。其序云。公將還質。以白爲愜志詠之。黑吾分也。故以爲詠云。</title>,<text>水宮元所寄。灰刦已曾經。露却梁妻面。依他賈后形。墨山無爽岸。沮水盡渾汀。顔屋塵垢墮。羊家炭屑零。氣能凌火宿。德自應辰星。鵶濕新書詔。蠅攢誤點屛。雲鬟梳欲罷。花眼眩難醒。翳葉蟬號樹。占陰蜧戱庭。筆騰揮轉速。盧躍叱敎停。遍入硯池學。深淪文塚銘。人蟲唯得首。鳥族或專翎。䃜在石尤美。漆因材自刑。暝烟猶冠岫。夕月未生溟。夏戰驪充馭。湯興乙降靈。岌冠初聳柱。砑帽似磨硎。圖出神龜負。琴彈舞鶴聽。門宜鐵作限。器可瓦爲甁。莫笑尉丞綬。行將佩盭靑。</text>
<title>次韻李侍郞 需 又以前韻詠黃紅靑三色見寄。皆押旁韻。 詠黃</title>,<text>柘衣親廟瓚。囊寶秘神經。禮士臺中滿。調元鼎上形。菊開霜曉岸。葦折露秋汀。稻穗蝦鬚亂。槐英鼠耳零。濁河通上漢。光道度明星。鵝殼頻傾盌。羊燈正炤屛。鸎尋花校晚。蜂唼酒還醒。嫣彈長遺板。衡柑偶落庭。色絲詞絶罕。金縷唱何停。元吉文堪翫。中庸德可銘。全成搏黍翰。深讓竊脂翎。龜印榮生閈。雞竿詔放刑。閽袍司內觀。貢橘渡重溟。龍負圖呈爛。雀含環表靈。坎玄歸所管。震碧似將硎。楊厄曾聞慣。竹歌那忍聽。淪泥塗寺館。隨鍍賁甖甁。雌閣揭名煥。何憂不史靑。</text>
<title>次韻李侍郞 需 又以前韻詠黃紅靑三色見寄。皆押旁韻。 詠紅</title>,<text>螢炤夜披經。蠟明晨欝瓚。着袍君德形。湛秫官功滿。纔賞蓼花汀。旋歸楓樹岸。燃櫻艶不零。笑杏開初亂。炳著南宮星。煽成西邑漢。羅帷錦繡屛。霞液玻瓈盌。醉頰入難醒。慚腮生未晚。香袾戱內庭。步障連脩板。灰死豈終停。燎焚當者罕。燒丹竈孰銘。結綺閣宜翫。日翥渴鳥翎。火掀炎雀翰。研砂主點刑。衣赭人搜閈。彩蜃遠浮溟。矞雲飛繞觀。翹冠鳳德靈。戴幘雞文爛。蝕刃土流硎。餙毫紗映管。鳴熺鳥可聽。尾熱牛難慣。燒舌忌千甁。粧顔居列館。爲章必俟靑。爾勿獨誇煥。</text>
<title>次韻李侍郞 需 又以前韻詠黃紅靑三色見寄。皆押旁韻。 詠靑</title>,<text>燎烟侵畢瓚。新簡好裝經。錢重價難滿。苽甘名更形。莎將氊布岸。荷作傘欹汀。柳線搖還亂。茶塵碾自零。風恬不起漢。天靜尙無星。蘇子井華盌。梁君碁子屛。身遊蓮界晚。魂入玉壺醒。未擬歸藘板。方謀向笋庭。朝紳紆尙罕。史牒汗誰停。鬪草戱爭翫。伏蒲言必銘。毿毿孔墮翰。翐翐翠搖翎。官盖期容閈。童衣漏赦刑。岫螺山對觀。簷雀舫歸溟。天遣藜燃爛。仙因飢養靈。鏤華堪賁管。銅炤不勞硎。心示援松慣。詩嫌誦麥聽。槐淘宜暑館。竹葉稱寒甁。帝化崇文煥。申之色尙靑。</text>
<title>次韻白樂天出齋日喜皇甫十訪 欲飮故喜</title>,<text>飢喫慵眠渴飮盃。寧關佛法有遮開。樂天齋出眞堪笑。齋在何邊更出來。</text>
<title>紅杮寄同寮李相國 仁植</title>,<text>赬肌雖爛味應麤。爲問君侯一嚼無。自昔同遊攀附久。知公嗜好莫如吾。</text>
<title>濟州太守崔安。以洞庭橘見寄。以詩謝之。三首</title>,<text>除却耽羅見尙難。遠來何况水程艱。貴人門閥猶稀得。最感年年及老殘。</text>
<title>濟州太守崔安。以洞庭橘見寄。以詩謝之。三首 其二</title>,<text>圓於金彈粲堪珍。猶似霜林始摘新。呼作洞庭尤可喜。飮筵宜伴洞庭春。</text>
<title>濟州太守崔安。以洞庭橘見寄。以詩謝之。三首 其三</title>,<text>先生見替渡江淮。更有何人餉我來。此果難甞眞細事。祝君尋拜省郞迴。</text>
<title>衾中笑</title>,<text>人間可笑事頻生。晝日情多笑未遑。半夜衾中潛自笑。殷於手拍口兼張。</text>
<title>衾中笑 其二</title>,<text>衾中所笑雖非一。第一呵呵孰最先。文拙平時遲澁者。揮毫示捷貴人前。</text>
<title>衾中笑 其三</title>,<text>笑中第二又誰是。爲吏稍貪深自秘。一物入門人盡知。對人好說淸於水。</text>
<title>衾中笑 其四</title>,<text>笑中第三女不颺。鏡裏自看難自識。有人報導你顔姝。妄擬正妍多作色。</text>
<title>衾中笑 其五</title>,<text>笑中第四是予身。涉世無差僥倖耳。直方迂闊人皆知。自謂能圓登此位。</text>
<title>衾中笑 其六</title>,<text>笑中第五是浮屠。邂逅佳人心已寄。目送飛鴻佯不看。故爲灰冷無心士。</text>
<title>觀白樂天集家釀新熟。每甞輒醉。妻姪等勸令少飮之詩。此亦類予。故和之云。</title>,<text>兒曺亦解得傾卮。眞味何曾仔細知。早失山林長往計。未忘盃酒半酣時。我年雖老猶能飮。浮世長醒卽大癡。白首殘翁經事了。如今方聽爾言爲。</text>
<title>丁酉十二月二十八日。乞退表蒙允可。是夜喜不得寐。因成長句二首。奉寄李學士 百全。</title>,<text>有用如公先限退。無才愧我剩期牽。賴因長假牢稱病。果荷優恩許得便。從此自稱天放客。與君同作地行仙。兩家有酒頻相喚。斷送人間未盡年。</text>
<title>丁酉十二月二十八日。乞退表蒙允可。是夜喜不得寐。因成長句二首。奉寄李學士 百全。 其二</title>,<text>備甞榮辱得身抽。驚破槐安夢裡遊。鰐渚鮫洲曾竄謫。鸞臺鳳閣亦優游。周行世界閑僧坐。遍閱夫郞老妓休。官罷偶思陳迹耳。漸無一事到心頭。</text>
<title>十二月二十九日頒政。以門下平章致仕有作。三首</title>,<text>擔重身孱恐易顚。拜章得謝始欣然。聖恩優老猶增秩。雖退難言大弛肩。</text>
<title>十二月二十九日頒政。以門下平章致仕有作。三首 其二</title>,<text>宰臣班品皆雖貴。門下平章號最尊。如我孤寒今得忝。餘光猶足耀千孫。</text>
<title>十二月二十九日頒政。以門下平章致仕有作。三首 其三</title>,<text>兩保相承兩判俱。修文修史猶仍舊。如此頭銜得者稀。云何老境皆兼有。</text>
<title>戊戌元日</title>,<text>正朝拜賀禮皆删。只爲殘身自要安。門外雀羅方可設。如何賓客立盤桓。</text>
<title>戊戌元日 其二</title>,<text>嗜睡輕拋守歲宵。日高猶臥放長謠。如今始得閑中詠。風雪天寒免會朝。</text>
<title>正日望路</title>,<text>謝官賀歲兩般人。終日奔馳一路塵。唯有忘懷遮老子。大拋人事作閑身。</text>
<title>又作</title>,<text>一爐烘火赭如霞。卯飮三盃面已酡。猶勝着鞭衝雪客。馬頭呵手趁朝衙。</text>
<title>正月二日。李平章 仁植 和予餉柿詩三首。又和予去年秋七月題中書壁上詩一首。親訪見贈。復次韻奉答。</title>,<text>眼凡那辨物精麤。納約微誠儻肯無。聞有嗜芹曾獻貴。此人誰是卽今吾。</text>
<title>正月二日。李平章 仁植 和予餉柿詩三首。又和予去年秋七月題中書壁上詩一首。親訪見贈。復次韻奉答。 其二</title>,<text>矍鑠眞同老將麤。宣威沙漠似君無。身兼文虎功名重。冷淡儒冠却愧吾。</text>
<title>正月二日。李平章 仁植 和予餉柿詩三首。又和予去年秋七月題中書壁上詩一首。親訪見贈。復次韻奉答。 其三</title>,<text>病裏猶披野服麤。形容與舊略同無。誰知兩府雙朱轂。騶哄盈門忽訪吾。</text>
<title>正月二日。李平章 仁植 和予餉柿詩三首。又和予去年秋七月題中書壁上詩一首。親訪見贈。復次韻奉答。 其四</title>,<text>支體尫殘首皓皤。腋扶華省厚顔多。此時已有歸休志。公獨先知意奈何。</text>
<title>正月六日。病稍愈有作。</title>,<text>祿在何憂家活計。病痊休要藥功夫。拂巾方脫南軒臥。頻問門前有客無。</text>
<title>人日受銀勝 三首</title>,<text>老眼驚看縷勝新。拜承天賜別生春。揷來何事頭偏重。只爲皇恩不爲銀。</text>
<title>人日受銀勝 三首 其二</title>,<text>日爲人日勝爲人。銀色還能鬪鬢銀。今歲無心隨例受。聖恩猶及退閑身。</text>
<title>人日受銀勝 三首 其三</title>,<text>王母遺儀今尙在。剪成花勝好相投。老夫不必遵風俗。爲是天恩暫揷頭。</text>
<title>正月七日受祿</title>,<text>曩者居鼎司。猶懼覆公餗。平生無片功。受祿歲幾斛。口費萬民膏。身還一室伏。舊物尙不遺。給此千舂玉。半俸自有餘。鷦鷯數粒足。爲言老山妻。莫以舊眼矚。用之無敢輕。手必向天束。餘喘苟或存。年年儻相續。凡事稱有無。愼勿憂口腹。唯有一段愁。未繼樽中綠。</text>
<title>賀崔相國 宗峻 拜侍中</title>,<text>兩省平章地亦巍。攝官承乏或因時。侍中從古難人授。朝右如公合衆推。禮絶百寮唯手拱。班高一品孰肩隨。珥貂出入司君璽。戴鵔從容眠帝帷。自昔世調金鼎味。無前榮到玉林枝。我緣沈瘵稽趨賀。代舌聊憑一首詩。</text>
<title>寄李侍郞 需。○幷序○織錦體。</title>,<text>殘年幸逸鳥深棲。適意隨情任景西。歡劇祗憂無酒飮。債餘猶負有詩題。觀心正契空空了。味道眞融物物齊。冠弁斂還藏篋樻。蓏苽培欲理田畦。丹心暗動芳桃艶。綠眼微攢細柳低。官退始宜謀醉倒。看花好約一壺提。</text>
<title>戊戌正月十五日大雪</title>,<text>胡奈冬小雪。至春乃盈尺。麥苗潤校遲。猶愈便無澤。欲驗歲何如。書之爲准的。如看隴上靑。何必臘前白。或譬之絮塩。或况以璐璧。兹惟詞人事。歌詠所自作。我特書國祥。但效春秋則。有人展花牋。請我筆一擲。前人所未導。雖老儻可得。</text>
<title>十七日又雪</title>,<text>頻頻六出花飛。杳杳兩歧麥秀。孰翻天上陰陽。迴作臘前時候。</text>
<title>次韻李公需，林公成幹兩學士見和前詩。伏蒙兩君閤下和予詩。親訪見贈。詞各信美。不覺絶倒。但不循織錦體耳。豈偶忽之耶。復以其體和二首奉呈。李侍郞後以迴文二首來贈。</title>,<text>提携厚意閱詩看。問訊通勤慰散官。低唱聽期斟酒碧。少年留欲鍊砂丹。畦枯灌幸踈泉沼。樹茂攀嫌罥帽冠。齊復亂齊堆帙理。勝還饒勝鬪碁觀。題緘斷久人微信。稍俸霑仍室洽歡。西北東馳狂息竟。栖栖舊質老尫殘。</text>
<title>次韻李公需，林公成幹兩學士見和前詩。伏蒙兩君閤下和予詩。親訪見贈。詞各信美。不覺絶倒。但不循織錦體耳。豈偶忽之耶。復以其體和二首奉呈。李侍郞後以迴文二首來贈。 其二</title>,<text>殘身養性野廬栖。地卜深巖翠負西。歡到爛酣添逸思。嘯餘淸詠播狂題。觀耽雅什韓劉柳。閱遍閑書宋晉齊。冠落醉忘投寢席。杖搘行倦檢園畦。丹誠誓切猶身負。白髮嗟深但首低。官職此生於分足。看吾自奮一毫提。</text>
<title>屛兒孫獨坐</title>,<text>靜坐欲澄慮。兒孫鬧亂侵。須防投瓦礫。痛我水觀心。</text>
<title>正月二十九日有作</title>,<text>兒雛婚嫁此時終。雖死猶甘就木中。尙子歸來猶未晚。靑山不肯拒衰翁。</text>
<title>二月初一日</title>,<text>蕩空和氣正氤氳。已入花山第六春。風卷胡塵西北去。日含五色瑞華新。</text>
<title>次韻黃驪縣宰和前詩見寄賀官</title>,<text>銀臺著作若爲量。大手非君孰肯當。又合璧宮師訓寄。一身雙綰不相妨。</text>
<title>又謝雉</title>,<text>山城遠餉惠難量。三嗅慙吾義莫當。不必大夫親自射。室人欣得笑何妨。</text>
<title>次韻李學士 百全 見和前篇</title>,<text>身難自斷暫留連。共導朝廷孰爾牽。兩歲未停號訴殷。今朝始得退休便。好斟瓊綠閑消日。慵鍊金丹苦學仙。若遣曆中天許壽。各遺四十有餘年。</text>
<title>次韻李學士 百全 見和前篇 其二</title>,<text>腰章自解首簪抽。觸境無非自在遊。馬猒雕鞍甘退伏。魚逃芳餌樂深游。要呼歌妾如樊素。更索詩僧似貫休。把酒尋春何處是。綠楊堤畔杏園頭。</text>
<title>次韻李平章復和前詩見寄</title>,<text>南遊昔日布衣麤。緩急唯公濟有無。白首同寮情最密。一生投分孰先吾。</text>
<title>次韻李平章復和前詩見寄 其二</title>,<text>我如叔夜懶還麤。野性於朝不若無。但祝賢侯加嗇養。致君當似管夷吾。</text>
<title>次韻李平章復和前詩見寄 其三</title>,<text>耄衰那復興情麤。世味寥寥一掃無。因憶少年狂醉日。夜行扶路犯金吾。</text>
<title>次韻李平章復和前詩見寄 其四</title>,<text>江山不忌老皤皤。採勝尋幽甚處多。已約新城窮遠眺。提壺勿問酒如何。</text>
<title>理病詩 幷序</title>,<text>去秋八月晦。紅粟被渾體。如丹復非丹。匪疥眞如疥。爬梳味甚佳。梳罷酸痛倍。痛定成硬沙。色似濃墨灑。癢發又難忍。㧓作微汁潰。須臾還痱㿔。何異蝦蟆背。比如衆小人。初以甘言快。笑刀藏其中。覆爲君子害。謁醫皆不效。棄置無可奈。偶聞俚俗言。鹹水取於海。一浴癢立除。再浴體淸泰。迺知世上醫。爲術一何昧。不及靈胥濤。餘威猶可賴。遙向伍大夫。頓首敢再拜。濟人苟如此。忠憤庶可解。</text>
<title>次韻李學士 百全 復和前詩來贈</title>,<text>兩家相貴往來連。來不煩招往不牽。碁手勝饒聊寓戱。酒腸優劣亦隨便。從吾所好無非道。得意而遊卽是仙。百歲浮生能幾許。各鞭其後盡天年。</text>
<title>次韻李學士 百全 復和前詩來贈 其二</title>,<text>指口唯期日飮連。虛襟早斷俗情牽。終身學道功何得。緣督爲經計獨便。久矣忘家心已佛。偶然落世骨猶仙。中存不皺君如會。休歎容顔化逐年。</text>
<title>次韻李學士 百全 復和前詩來贈 其三</title>,<text>換酒囊錢莫惜抽。春來何處不携遊。爲君作質蒙頻斲。與世同波各善游。暖暖妹妹翻自笑。狂狂伋伋始宜休。逢場觸物皆禪味。花月猶能落話頭。</text>
<title>次韻李學士 百全 復和前詩來贈 其四</title>,<text>病中塵筆暫妨抽。楷洗今還付醉遊。殘迹似雲雖卷斂。聖恩如海足涵游。接花栽藥春方樂。嘯月吟風老未休。我欲更開耆舊會。憑君先辦錦纏頭。</text>
<title>二月向晚猶寒</title>,<text>鳥噤方歌舌。花防欲笑顔。今年四月閏。堪作孟春看。</text>
<title>寒食日有風無雨 戊戌年</title>,<text>甚雨與疾風。寒節必所値。天爲介子推。似慰炎焚死。風以扇凄凉。雨以流淸泚。胡奈於今年。風微雨不至。天豈以日遠。未必一終始。更遲明年春。了知天之意。</text>
<title>三月猶寒</title>,<text>二月猶嫌寒。矧玆季春半。非關待花忙。所恐時候反。門柳搖金遲。溪氷破鏡晚。鳥喑無好音。蟲出思舊窾。兒童且添炭。甁醞聊可暖。</text>
<title>三月二十日。南軒偶吟。</title>,<text>南軒獨坐負朝陽。一幅紗巾五尺床。室似鳥籠如可挈。誰言宰相此隈藏。</text>
<title>三月二十日。南軒偶吟。 其二</title>,<text>換身東閣寄南軒。人靜何須更杜門。已著衲衣爲長老。夢中宰相莫重論。</text>
<title>春日雜言 三首</title>,<text>紅他桃杏三春力。綠盡郊原一雨功。和氣蕩人能不感。芳情猶到老衰翁。</text>
<title>春日雜言 三首 其二</title>,<text>花專向我披心赤。柳欲迎誰擧眼靑。景物惱情何大逼。可堪無酒也虛經。</text>
<title>春日雜言 三首 其三</title>,<text>春光解展萬人眉。剝取於吾只此詩。不與一歡全與瘦。何須吟盡百花爲。</text>
<title>次韻白樂天老來生計詩</title>,<text>殘身不省老侵尋。度日唯知覓句吟。但有忘憂盈甕酒。何思遺子滿籝金。一錢勿蓄塵情少。萬事都拋道味深。誰導吾生無長物。本來明鏡在中心。</text>
<title>書所感</title>,<text>斷無與飮與題詩。獨坐忘言默似癡。窓下蒙衿空嗜睡。甕頭開酒暫伸眉。暗思同牓皆爲鬼。歷記交遊更有誰。七十衰翁猶未死。不將生喜處生疲。</text>
<title>示子姪長短句</title>,<text>可憐此一身。死作白骨朽。子孫歲時雖拜塚。其於死者亦何有。何况百歲之後家廟遠。寧有雲仍來省一迴首。前有黃熊啼。後有蒼兕吼。古今墳壙空纍纍。魂在魂亡誰得究。靜坐自思量。不若生前一杯濡我口。爲向子姪導。吾老何甞溷汝久。不必擊鮮爲。但可勤置酒。紙錢千貫奠觴三。死後寧知受不受。厚葬吾不要。徒作摸金人所取。</text>
<title>舊鷰來</title>,<text>不入賓廳畫棟邊。年年棲在寢房偏。爲緣朝暮尋常見。去足悽悲到足憐。</text>
<title>次韻白樂天負春詩</title>,<text>病後身猶坐慹然。非癡非醉亦非禪。無端自負芳菲節。誤認春光曠此年。</text>
<title>草沒</title>,<text>春草無人種。何由滿地繁。僮奴愼勿剪。偏稱退翁門。</text>
<title>觀弄幻有作</title>,<text>造物弄人如弄幻。達人觀幻似觀身。人生幻化同爲一。畢竟誰眞復匪眞。</text>
<title>觀弄幻有作 其二</title>,<text>俯仰嚬伸具體微。孰將心匠奪天機。人緣一氣成蚩蠢。氣出還同罷幻歸。</text>
<title>病復作</title>,<text>病將衰質結因緣。去復還來斷復連。老木已枯垂欲仆。幸無風拔立依然。</text>
<title>猒生吟</title>,<text>口中常吐猒世辭。手端頻作猒生詩。面上猶形猒生態。行止動作一如之。有客不知誰氏子。突然造我仍詰疑。貪生忌死是物情。微至蠅蚊同此志。子言猒生似不誠。果是誠言是何理。我言爾豈知我意。吉人知足是所貴。男兒作相信難矣。完名得退亦不易。七十懸車斯謂終。終則可言能事已。假令此身得強康。留之奚爲又奚俟。何况病與老相攻。十日八九居病裏。世情淡薄滋味窮。徒有空身差苦耳。人間翻覆亦未知。知有何變生不意。安心謝去此其時。儻可得生淸勝地。君知勝地是何處。紫雲紅霧三天是。如今未免造物欺。其生其死隨所使。</text>
<title>次韻白樂天春日閑居 三月二十日作</title>,<text>春風扇芳園。朝旭炤高屋。兒扶行不孤。客絶坐成獨。林花吐微紅。庭草布深綠。藝蘭三畝餘。種藥一畦足。樹木添華滋。昨夜新雨沐。莫怪菜甲遲。吾家土少肉。甘薺自生繁。宜羹中吾欲。攬枕偃南窓。頭髮散不束。無聲娛我耳。無色悅我目。聊復呼平頭。洗盞酌𨤍淥。</text>
<title>送春</title>,<text>春去去能不悲。非爾負吾吾負爾。適我病中遭汝來。未肯對花成一醉。好去明年更相見。莫把老來將少至。</text>
<title>四月猶寒</title>,<text>三春猶未可。是豈大凄時。已矣農家事。地寒耕校遲。</text>
<title>次韻白樂天在家出家詩</title>,<text>端坐觀空萬慮澄。老禪肌骨髮唯仍。在家未礙先成佛。披毳何須要作僧。自始腰拋丞相印。迴看心有祖師燈。箇中一段堪嘲事。妻置盃呼忽錯噟。</text>
<title>次韻濟州守 崔安 以前所寄詩韻問訊。兼貺靑橘。三首</title>,<text>莫導天涯涉海難。千金身到尙何艱。眼前必見先生面。已任桑楡日迫殘。</text>
<title>次韻濟州守 崔安 以前所寄詩韻問訊。兼貺靑橘。三首 其二</title>,<text>炎洲善嗇足堪珍。何况西垣拜命新。往日吾詩能中否。君今已向藥階春。</text>
<title>次韻濟州守 崔安 以前所寄詩韻問訊。兼貺靑橘。三首 其三</title>,<text>殷勤靑橘渡江淮。不要滋脣重遠來。二月離州今始到。可憐猶帶暗香迴。</text>
<title>次韻李平章 仁植 和朴侍郞 絪 所贄詩 二首</title>,<text>將兵寧肯要封侯。揔爲宮家再受符。戎幕幾年嚴豹纛。台階今日耀魚鬚。許容我短君能大。早識君賢我不愚。白首尙蒙提奬厚。餘恩猶足朽株濡。</text>
<title>次韻李平章 仁植 和朴侍郞 絪 所贄詩 二首 其二</title>,<text>上了靑雲但未侯。退來方與夙心符。將身始可安蝸殼。有手何曾放鼠鬚。閱世已甞生老病。傾盃不擇聖賢愚。家貧尙足營甘醴。莫惜時迴玉轡濡。</text>
<title>次韻李亞卿 需 用李平章韻寄多般菜種 二首</title>,<text>食菜予非有邑侯。乞君蔬種到如符。少年如子寧胝手。老圃宜吾正皓鬚。相印解來今已久。園葵扰去反爲愚。不須憑仗催詩雨。波及恩踰漑灌濡。</text>
<title>次韻李亞卿 需 用李平章韻寄多般菜種 二首 其二</title>,<text>園蔬播種賴君侯。閱得多般與意符。渴待葱畦抽弱手。佇看苽架引長鬚。從今勉作持鉏樂。但恐行成食草愚。趁却繁滋堪佐酒。邇來天許土如濡。</text>
<title>李亞卿復和來贈。卽席次韻贈之。二首○來詩。一菜種。一任意。故順之。</title>,<text>何必將鯖號五侯。學君養菜得神符。家貧無計充离腹。園禿方欣借賁鬚。恐我不如爲圃老。有時應作堰苗愚。甕頭釀熟能來否。把此猶堪到首濡。</text>
<title>李亞卿復和來贈。卽席次韻贈之。二首○來詩。一菜種。一任意。故順之。 其二</title>,<text>取爵曾同偶中侯。行藏未必係天符。畏途不忌搖長啄。閑境如今數短鬚。已喜處陰方息影。何須揭日更驚愚。期君驟踐經綸地。坐使蒼生沐澤濡。</text>
<title>詠黍飯花 俗名黍飯花。細如黍米。然色白未黃。未類黍米。</title>,<text>花却纖圓色未黃。較他黍粒莫相當。此名休爲饞兒說。貪向林中覓飯香。</text>
<title>地棠花</title>,<text>葉裁靑玉先花秀。花剪黃金後葉敷。世號地棠難會意。那知不作字訛呼。</text>
<title>次韻宋朝播禪老寄空空上人 幷序 贈播禪老。兼簡空師。</title>,<text>此去中華隔大瀛。兩公相照鏡心淸。空師方結蜂窼室。播老遙傳兔角名。杖古尙餘斑竹暈。鉢靈應秀碧蓮莖。誰敎一日親交錫。共作金毛震地聲。</text>
<title>次韻宋朝播禪老寄空空上人 幷序 贈播禪老。贈歐陽二十九</title>,<text>邈從千里渡滄瀛。詩韻猶含山水淸。可喜醉翁流遠派。尙敎吾輩飽香名。凌霄玉樹高千丈。瑞世金芝擢九莖。早挹英風難覿面。何時親聽咳餘聲。</text>
<title>又以別韻。贈歐陽二十九。</title>,<text>不作朝臣作散人。要爲天地自由身。賴君萍泛元無繫。遐若三韓覩瑞獜。</text>
<title>又以別韻。贈歐陽二十九。 其二</title>,<text>六一雲孫世襲馨。想瞻氷玉映人淸。早知四海皆兄弟。地別何曾隔信情。</text>
<title>又以別韻。贈歐陽二十九。 其三</title>,<text>問君何事索吾詩。多是編苫拙速爲。假若因風落中土。牛童馬卒尙應欺。</text>
<title>無酒</title>,<text>燥烟何事忽生喉。酒盡空缸臥屋陬。聞道思梅猶止渴。胡爲飮水未澆愁。</text>
<title>酒熟</title>,<text>酒如潮水縮還盈。口似春畦枯復潤。生死人心是麴生。來雖可喜歸無信。</text>
<title>論地棠花寄李少卿 需○幷序</title>,<text>地棠地棠是何花。命名之意又如何。將名索實了無謂。恐此二字傳之訛。人間花卉何物不由地。而於地也偏擧似。色與海棠棠棣略不侔。稱之以棠亦非是。君言伊昔君王乘政閑。養花壇上選花看。帝所留者是御留。此花見黜名黜壇。我言御留紅淡又且一時零。不及穠黃竟夏開盈盈。彼豈獨留此被擠。無奈聞者或未精。君不見漢宮却座愼夫人。本非上意未可妨其親。又不見譴還私第楊貴妃。未幾復召寵愛日逾新。花嬌不愧二妃色。何必便爲君所斥。黃中正色正合人君觀。我願移之上林植。龍顔賞詠鏘天韻。侍臣爭和筆落如風迅。狀渠姿態無遺妍。爲雪當年曾見擯。</text>
<title>聞早雞</title>,<text>昔年朝闕辨昏明。枕上欣聞第一鳴。自是退閑唯嗜睡。不須勤叫費虛聲。</text>
<title>看汁酒。用樂天韻。</title>,<text>新醪壓罷強澄淸。所得難過四五甁。計盞計時滋燥吻。猶勝大渴望旗亭。</text>
<title>喜雨 二首○四月十七日</title>,<text>經春久作屯膏吝。到夏方施霈澤新。入地未深君莫歉。一犂猶活萬千人。</text>
<title>喜雨 二首○四月十七日 其二</title>,<text>將抽菜甲抽何捷。已綠林梢綠更新。久渴膏恩甘受濕。深憎路上笠簦人。</text>
<title>花報主人。效樂天體。</title>,<text>予雖未語將心報。相國年來不樂何。一笑欲供公一笑。莫辭時復把盃歌。</text>
<title>花報主人。效樂天體。 其二 主人答花</title>,<text>爾將娛我意誠嘉。其奈心情索寞何。年老家貧賓客少。可無盃酒對君歌。</text>
<title>花報主人。效樂天體。 其三 花復答</title>,<text>懸車半俸猶堪釀。報導盃空意奈何。我逐風歸無幾日。要公賖酒一高歌。</text>
<title>花報主人。效樂天體。 其四 主人復答</title>,<text>俸少盃空無足怪。爾猶勤責又如何。此時若有携壺客。我老莫歌鸎亦歌。</text>
<title>白酒詩 一首○幷序</title>,<text>我昔浪遊時。所飮惟賢耳。時或値聖者。無奈易昏醉。及涉地位高。飮濁無是理。今者作退翁。俸少家屢匱。綠醑斷復連。篘飮亦多矣。滯在胷膈間。始覺督郵鄙。濁醪稱有妙。未會杜公意。迺知人之性。與習自漸漬。飮食地使然。何有嗜不嗜。爲報中饋人。有入愼輕費。無使樽中酒。不作澄淸水。</text>
<title>次韻李亞卿 需 和寄地棠花詩 幷序</title>,<text>碧玉爲柯金作花。此花世譜始也出從何。花如可賞安問名。任却地棠黜壇訛不訛。草沒荒園不見地。煌煌擢秀宛與秋菊似。豈無紅杏緋桃灼灼如蒸霞。坤裳得餙獨此是。君不見貴人昔者攀折不放閑。置之堂上日貪看。從此始得置堂名。可笑君將混置百花壇。百花壇中虛自零。孰與華堂筵上媚嫵呈豐盈。此名君勿詰。我本平生命物頗能精。不唯狎近六宮金粉人。夤緣漸向柘衣親。粉蝶初驚側翅過。黃鸎欲較刷毛新。芸臺學士呼作黜壇辱渠色。高擡眼品好譏斥。黃扉老相稱以置堂榮爾心。豁分爽地勤封植。我於學士同襟韻。十駕猶追逸足迅。及此評花雖然趣不同。寵辱齊觀何者是昇何是擯。</text>
<title>孟夏向晚無鸎</title>,<text>四月垂垂晚。鸎聲何大遲。鳥靈知有閏。平枰往來期。</text>
<title>次韻林亞卿 成幹 見和菜種詩及地棠詩</title>,<text>不須梨棗等於侯。老學鋤園也自符。要見畦蔬森綠脛。擬看村稻嚲黃鬚。營生計拙雖堪愧。憚役奴頑亦故愚。地瘠莫加培養力。苗乾方欲引泉濡。</text>
<title>次韻林亞卿 成幹 見和菜種詩及地棠詩 其二</title>,<text>狼狽行藏自君侯。中間官况頗難符。窮愁似可深磨骨。慍色猶無暫見鬚。道欲大伸先少屈。子非今智昔曾愚。飛騰路廓行無礙。會把人文却賁濡。</text>
<title>地棠</title>,<text>少年狂蕩好尋花。已矣如今奈老何。眼昏猶未分五色。看紅認紫轉成訛。我家園畔一席地。有花黃色知何似。依俙初作薔薇見。有人導却世號地棠是。百花開了天始閑。此花方萼欲待何人看。我方拭目更貪翫。恨不處以留春迎日爽塏辟塵之瑤壇。急欲邀君趁未零。愧無綠醑樽中盈。妍妍眞有仙子態。安知不向閬風蓬島鍾其精。黜此嬌姿那有人。唯昔唐皇好忌不肯親。子獨根尋古事喚舊名。花若欣然帶笑新。我性本不喜間色。縱有緋丹皆欲斥。中庸如子始可有。是花君家曷不曾容植。賴有吾詩十四韻。賭得繪章摸狀一何迅。雌黃潤色添花價。坐令御留翻被擯。</text>
<title>借馬 曾有馬死詩。</title>,<text>自我懸車後。于今鬻馬遲。出門猶有日。方愧借人騎。</text>
<title>遊金身寺 四月二十七日。致仕宰臣等。因事同會。凡四老。</title>,<text>四老皤然白雪鬚。相誇免蹶路崎嶇。同來此寺寧無謂。各保金剛不壞軀。</text>
<title>次韻金壯元 莘鼎 見和菜種詩。來訪贈之。</title>,<text>平生未作富民侯。退欲營私又莫符。理圃初期親手足。灌泉猶畏濺眉鬚。慵誅旅草從敎長。坐望繁蔬是亦愚。不若大拋遮計活。枯膓端借筆耕濡。</text>
<title>次韻金壯元 莘鼎 見和菜種詩。來訪贈之。 其二</title>,<text>解官尋拜醉鄕侯。將老糟丘望已符。俗客難靑阮籍眼。春風謾白樂天鬚。知君早富三多學。記我猶爲一得愚。滿把珠璣聊見貺。足敎枯草得滋濡。</text>
<title>近有屢空之歎。因賦之。</title>,<text>三韓宰相幾多人。我亦曾叨宰相身。不是自淸他不爾。如何獨未免憂貧。</text>
<title>代人答</title>,<text>渠是三韓宰相官。從前尸祿尙何顔。公難潤國私宜涸。以道觀之是好還。</text>
<title>次韻李平章 仁植 和符字韻詩見寄</title>,<text>願識荊州不願侯。果然風韻闇想符。援松共誓曾披膽。得雪誰多互將鬚。自古交遊先類己。以君賢智勿嫌愚。慶源同出緣猶厚。况更長涵玉德濡。</text>
<title>次韻李平章 仁植 和符字韻詩見寄 其二</title>,<text>解簪長揖謝公侯。坐俟徵呼上帝符。唯愛鶴癯猶白質。敢期松老尙蒼鬚。風波險裏拋官退。水火爭中託酒愚。莫囑殘人爲旱雨。閑雲已卷可堪濡。</text>
<title>次韻李平章 仁植 和符字韻詩見寄 其三</title>,<text>憶昔家鄕遇我侯。兩心自合不須符。嬌擎玉硯猶紅臉。笑把金盃各紺鬚。不露鋒鋩君得壽。免爲標的我全愚。閑忙路異雖希覿。筆可書懷莫猒濡。</text>
<title>猒世偶書</title>,<text>閱了人間好官爵。未知天上作何官。三台星裏無虛位。遮箇塵緣未遽拚。</text>
<title>家泉久涸。酒亦未繼。因賦之。</title>,<text>泉因天旱今方涸。酒爲家貧忽自枯。釀斷莫供愁肺仰。汲遙難趁燥脣須。醒非楚客淸然者。渴豈文園病也夫。炮却此身爲底物。如何兩厄一時俱。</text>
<title>渴雨</title>,<text>長望天涯眼亦昏。錯看烟霧是濃雲。迴頭微有窓蟲響。又作蕭蕭細雨聞。</text>
<title>渴雨 其二</title>,<text>朝昏凝睇望膏恩。天更深靑無片雲。小圃蔬乾猶自憫。甫田禾稿忍堪聞。</text>
<title>渴雨 其三</title>,<text>龍宅江河亦國恩。如何潛伏不興雲。茫茫下土微臣在。號及皇天庶一聞。</text>
<title>是夜又作</title>,<text>如我合爲飢死鬼。無功食祿幾多年。蒼生盡是天之物。何忍終令溝壑塡。</text>
<title>明日大雨復作 四月三十日</title>,<text>昨日題詩今日雨。初疑天自答予心。翻思此是吾君力。豈爲微臣冷淡吟。</text>
<title>明日大雨復作 四月三十日 其二</title>,<text>美矣佳哉雨散毛。每霑隨作萬民膏。民膏又肉君臣體。願念農家一日勞。</text>
<title>是日又作</title>,<text>一日勞成千廩積。天如不雨虛拋力。雨能富國能貧國。一滴千金那可直。動天都在吾君德。</text>
<title>閏四月一日</title>,<text>四月還爲四月天。閑中舒景更留連。盃如一日傾三百。孟夏今年剩九千。</text>
<title>聞鸎</title>,<text>猶有舊年聲。欣聞睍盶鳴。故姬何處在。雖到不如鸎。</text>
<title>觀身 又値微病偶題。</title>,<text>我欲外其身。等觀樂與苦。齕指先試之。十指皆痛楚。此實心使然。是心安所付。不借定力觀。焉視身如土。唯有隱几人。㗳然似喪耦。衆窺之刁刁。始也孰號怒。</text>
<title>御留花</title>,<text>把底嬌姿被御留。餘花見斥得無羞。楊妃一笑六宮沮。寵辱由來不自謀。</text>
<title>玉梅</title>,<text>何人呼作玉梅傳。脉脉無心趁臘天。應忌雪中開冷淡。入春方作別般妍。</text>
<title>薔薇</title>,<text>穠艶煌煌綠暗間。巧粧金粉媚嬌顔。莫因帶刺爲花累。意欲防人取次攀。</text>
<title>閏四月十一日。夢遊仙作。</title>,<text>官雖宰相少矜嚴。世眼輕看受亦甘。今日此遊誰得見。亟還當欲向人談。</text>
<title>代人和 夢覺作</title>,<text>知爾眞他性少嚴。好將奇誕語猶甘。神仙事密尤難洩。不曰輕乎與俗談。</text>
<title>旣和樂天詩。獨飮戱作。</title>,<text>孤斟獨詠君休笑。好事何人訪退翁。酌勸杜康吟和白。詩朋酒友不全空。</text>
<title>聞東堂放牓 閏四月</title>,<text>四放門前桃李花。今年春色屬誰家。始知無代無才傑。尙有遺金撥出沙。</text>
<title>次韻諸君所賦山呼亭牡丹 幷序</title>,<text>三月千花鬪白丹。滿城香轂擁街欄。那知禁殿無雙艶。只許詩仙第一看。露重尙憐啼怨淚。日炎深恐損粧顔。托根幸是僧棲地。折獻何妨佛亦觀。</text>
<title>次韻諸君所賦山呼亭牡丹 幷序 其二</title>,<text>花葉相依映碧丹。香風披拂玉階欄。莫嫌西子芳魂在。未害支郞道眼看。卯酒十分醺滿臉。燕脂一顆抺渾顔。等閑蜂蝶應欺我。虛度靑春尙未觀。</text>
<title>次韻諸君所賦山呼亭牡丹 幷序 其三</title>,<text>年年依舊臉猶丹。堪笑王郞係檻欄。好殿百般花色發。何殊萬喚妓兒看。紅酥葩上微留捻。綠玉叢間半翳顔。莫學登伽侵戒體。高僧已入定中觀。</text>
<title>次韻諸君所賦山呼亭牡丹 幷序 其四</title>,<text>委曲誰裁繡萼丹。畏人攀折已施欄。欲將繪句彫章狀。細撥重葩複蘂看。早是花王元少敵。獨於天子要承顔。果能副爾芳心望。玉色時時許特觀。</text>
<title>次韻諸君所賦山呼亭牡丹 幷序 其五</title>,<text>經年養得色深丹。可喜枝齊文許欄。縱有畫工描未似。須呼國色較相看。嬌多似吐玲瓏語。眠重猶餘媚嫵顔。遙挹風流心已醉。情鍾如我不須觀。</text>
<title>次韻諸君所賦山呼亭牡丹 幷序 其六</title>,<text>宋紫姚黃豈及丹。可憐妃子醉憑欄。問渠若是留情待。雖老猶堪拭眼看。映沼自成臨鏡笑。隈林還作隔帷顔。沈香態度今如在。須喚花甎舊客觀。</text>
<title>次韻諸君所賦山呼亭牡丹 幷序 其七</title>,<text>薄薄纖羅厚染丹。千紅羞澁定隈欄。細思天巧那輕折。但護仙姿約重看。爲被玉皇迴笑面。苦遭宮女妬嬌顔。白頭猶有風情在。却問明年儻可觀。</text>
<title>次韻諸君所賦山呼亭牡丹 幷序 其八</title>,<text>願使花含不死丹。萬春長擁玉宸欄。紫葩那與紅葩敵。新殿休論舊殿看。好事風謀供舞態。無情雨自退酡顔。地親上苑花姚魏。正合潛公眼底觀。</text>
<title>次韻諸君所賦山呼亭牡丹 幷序 其九</title>,<text>天愛嬌姿過與丹。錦房霞萼混彤欄。身如未遽爲鸎去。夢亦何妨化蝶看。若得暫明儒老眼。不須更較貴妃顔。我衰堪賦淸平調。無路親陪御幸觀。</text>
<title>端午。見鞦韆女戱。國俗。必端午作此戱。</title>,<text>推似神娥奔月去。返如仙女下天來。仰看跳上方流汗。頃刻飄然又却迴。莫言仙女下從天。來往如梭定不然。應是黃鸎擇佳樹。飛來飛去自翩翩。</text>
<title>次韻李平章 仁植 和山呼亭牡丹見寄</title>,<text>方疑猩血灑枝丹。還有濃香暗襲欄。着意君能傳色肖。無情花亦點頭看。風嫌宿醉微吹面。露促晨粧早洗顔。若使解言能報導。但期丞相日來觀。</text>
<title>次韻李平章 仁植 和山呼亭牡丹見寄 其二</title>,<text>月色應疑桂色丹。殷勤護影上巍欄。初誰濃染辰砂出。又孰輕裁蜀錦看。幾許詞人鸎與唱。不邀狂叟蝶胡顔。細思我已微仙分。咫尺山呼尙未觀。</text>
<title>次韻李平章 仁植 和山呼亭牡丹見寄 其三</title>,<text>日出初憐玄映丹。日高還覆錦遮欄。瑞香宜作雲毬見。絶艶聊將綉帶看。只是天心鍾與色。那因世眼更添顔。花無分別人猶惑。未必嗔吾最後觀。</text>
<title>次韻李平章 仁植 和山呼亭牡丹見寄 其四</title>,<text>丹禁尤宜色尙丹。種花仍更設赬欄。赭袍天子時容賞。紅袖宮娥痛欲看。已是帝尊無與配。又將誰媚屢迴顔。翻階芍藥吟應慣。移向西垣特地觀。</text>
<title>次韻李平章復和牡丹詩見寄 四首○幷序</title>,<text>幾人彫句極鉛丹。應被姚生嘔却欄。詩老登壇誰與抗。詞臣閣筆盡羞看。不於國色曾留意。肯向名花巧倣顔。我導非公詞獨妙。吳娃越艶慣相觀。</text>
<title>次韻李平章復和牡丹詩見寄 四首○幷序 其二</title>,<text>詩人豈但矚霞丹。無限深情寄一欄。未及臉潮醺欲遍。已將肝錦炤相看。流年不駐紅紅面。好句唯留眄眄顔。若欠醉翁當日詠。殿前嬌艶後誰觀。</text>
<title>次韻李平章復和牡丹詩見寄 四首○幷序 其三</title>,<text>憶昔西施醉頰丹。吳王殿裏倚紅欄。似聞隨得鴟夷去。何事今於鳳闕看。坐爾巧讒難解語。尙餘舊習好矜顔。吾皇勤儉稀遊幸。付與遊人自在觀。</text>
<title>次韻李平章復和牡丹詩見寄 四首○幷序 其四</title>,<text>年年何似此時丹。往日人空今日欄。暫可醉同賓友賞。不須栽到子孫看。但聞豪宅誇姚魏。未信妖姿誤孔顔。莫問數苞猶在否。任渠留待舍人觀。</text>
<title>贈四度門生及第 幷序</title>,<text>四年龍牓鑄門人。較却胎分義等親。老境還供非分樂。此生應有未窮因。招呼愛子參高會。揀選交朋作上賓。好箇雨雲朝暮態。間吾桃李後先春。錦花枝重猶敎揷。玉醑盃深屢請巡。興逸衰顔翻欲少。感多淸淚拭逾新。不唯榮到懸車叟。兼恐譁傳秉筆臣。異日諸君當似此。速提文柄放鸎頻。</text>
<title>坐客李學士 百全，李亞卿 宗胄 見和。卽席復次韻。</title>,<text>出吾門下盡聞人。不瑟而和不漆親。莫道四三年內事。實由千百劫中因。將予玉笋盈階士。誇向金章滿座賓。瑤管慢吹情更暢。霞觴罄吸面還春。但知丞相侵昏去。那有金吾禁夜巡。今日歡遊明日散。往時陳迹此時新。一盃欹倒紅腰老。二紀飛騰白髮臣。此會平生眞罕有。臨分數爵莫辭頻。</text>
<title>卽席醉贈名妓御留歡</title>,<text>豈唯吾輩鬢成斑。紅粉年來換舊顔。到處逢渠猶綠髮。長春應爲御留歡。</text>
<title>次韻李學士 百全 和贈御留歡詩 二首</title>,<text>眩眼華筵錦繡斑。倡兒擁坐鬪紅顔。門生叢裡吾宜樂。不意賢侯許一歡。</text>
<title>次韻李學士 百全 和贈御留歡詩 二首 其二</title>,<text>靑樓風味頗窺斑。老去無心翫玉顔。猶有些些餘習在。一枝花畔寄淸歡。</text>
<title>次韻其日座客李諫議 世華 和親字韻詩見寄 二首</title>,<text>飮中招伴豈無人。獨引金蘭宿昔親。久挹淸風深有素。莫嫌明月至無因。感他當代詩壇將。作我門生宴席賓。玉盞連斟霞液醑。瓊簪滿揷露葩春。落終檀板猶敎拍。舞罷榴裙更遣巡。進士盤筵遮箇足。老夫情興一何新。多君勉逐佯狂輩。是日忘爲大諫臣。續寄淸詩論繾綣。悵然懷舊涕零頻。</text>
<title>次韻其日座客李諫議 世華 和親字韻詩見寄 二首 其二</title>,<text>與公俱是不羈人。目擊當年便約親。道德相磨知友益。襟期自合不媒因。年雖少我宜爲弟。義可尊之待以賓。紫井坊中狂使酒。紅娘巷裏醉尋春。莫嗟顔色無何變。看取光陰幾許巡。膠漆心堅猶似舊。雪霜頭白免如新。君兒又作吾門士。他日當爲大用臣。回首平生無一歉。但期携榼往來頻。</text>
<title>五月十七日。四門生等和前詩來貺。置酒與飮。卽席復和二首贈之。</title>,<text>前後飛揚四牓人。天然自作鴈行親。豈無他日皆超捷。同出吾門是宿因。折簡招邀遮老漢。肆筵迎迓似嘉賓。滿盃瓊液觴中露。一笛梅花意外春。更荷淸詩千百鍊。欲甞深味再三巡。珠探鮫室穿何妙。錦奪龍梭織轉新。聞說當時喧物議。盡從汝輩出名臣。鸞臺鳳閣無多級。但向雲梯擧足頻。</text>
<title>五月十七日。四門生等和前詩來貺。置酒與飮。卽席復和二首贈之。 其二</title>,<text>當初爲國選賢人。漸作私田及己親。片玉不遺搜盡取。良金未害積相因。我今踈散同殘物。誰復招迎齒大賓。獨也爾曹猶記舊。欲於老境特迴春。滿斟仙酒爭爲壽。願閱天年不算巡。耳冷忽驚絲竹隱。眼寒未慣綺羅新。心知已欠瓊琚報。口祝唯期鼎鼐臣。兄躍弟隨俱遠到。及予身在得看頻。</text>
<title>五月二十三日。題家泉。二首○幷序</title>,<text>初因雨出晴恒湧。認有源渟秋必焦。我導此泉非地有。天應賜我禦炎歊。</text>
<title>五月二十三日。題家泉。二首○幷序 其二</title>,<text>大熱要寒水。泉流必此時。此時吾富貴。盈井又盈池。</text>
<title>六月三日。李侍郞 需，金壯元 莘鼎 來訪。和家泉詩。飮席次韻。</title>,<text>昔帶君恩長不渴。近兼家醞忽然焦。如今又被何人督。鳴玉珊珊不待歊。</text>
<title>六月三日。李侍郞 需，金壯元 莘鼎 來訪。和家泉詩。飮席次韻。 其二</title>,<text>四出難勝障。盈盈溢井時。初嫌歧作派。終喜捴歸池。</text>
<title>兩君見和。復次韻。</title>,<text>池盈妄擬成滄海。水渴還疑有沃焦。不是靈虬磻石底。冷中那有氣歊歊。</text>
<title>兩君見和。復次韻。 其二</title>,<text>主人詩作癖。未有暫停時。泉水莫誇漲。乾予一硯池。</text>
<title>又和</title>,<text>縱有淸流氷雪冷。尙懲炎日石金焦。一看瓊樹方知爽。不是泉防暑氣歊。</text>
<title>又和 其二</title>,<text>哿矣李夫子。浴蘭專一時。龍頭今始見。應兆躍鱗池。</text>
<title>六月七日。訪朴學士 仁著 家。以詩嘲深縮不出遊。</title>,<text>故人家宅合相過。何事深藏似縮蛙。應有小蠻樊素在。朝昏貪聽柳枝歌。</text>
<title>明日用此韻。寄朴學士借伽倻琴。</title>,<text>閑門永日不堪過。空聽園畦兩部蛙。見借秦箏言已重。請君兼寄弄彈歌。</text>
<title>六月八日。旣得加耶琴始彈。二首○示朴學士。</title>,<text>舊譜渾忘了。新聲未自翻。唯餘數三弄。隨指仙將言。</text>
<title>六月八日。旣得加耶琴始彈。二首○示朴學士。 其二</title>,<text>畫金檀柱鴈行連。較得秦箏欠一絃。錦瑟减絃君會否。誰知此亦有由然。</text>
<title>次韻朴學士 仁著 和蛙字韻詩 三首</title>,<text>冒熱衝霖得得過。狂吟初獨和鳴蛙。感君手自親琴弄。更喚家倡爲唱歌。</text>
<title>次韻朴學士 仁著 和蛙字韻詩 三首 其二</title>,<text>不思殘景隙駒過。卞急時時似怒蛙。無限家中不平事。一時消盡玉人歌。</text>
<title>次韻朴學士 仁著 和蛙字韻詩 三首 其三</title>,<text>感子能容故舊過。不將牡菊屛喧蛙。飮中號叫猶狂態。拙手彈箏亂好歌。</text>
<title>又次學士和侍郞朴絪乞菊栽詩韻 二首</title>,<text>耐寒何獨解敷華。寧且枯黏不落沙。都爲重陽浮酒盞。不然三月作春花。風來苒苒香堪掬。霜重妍妍色倍加。乞與一叢同姓宅。依依尙自戀君家。</text>
<title>又次學士和侍郞朴絪乞菊栽詩韻 二首 其二</title>,<text>數朶初栽翠茁華。日培膏土肉枯沙。已憑春力能抽葉。胡借秋權始放花。護養恩深根漸固。形容詩好價偏加。重陽底處登高飮。唯恃風流學士家。</text>
<title>贈丁秘監 而安 求墨君 二首○六月十二日</title>,<text>大手何曾擇重輕。塵牋未害寫琅莖。此君眞性君偏識。豈爲卑低地不生。</text>
<title>贈丁秘監 而安 求墨君 二首○六月十二日 其二</title>,<text>幾人豁捨雪紈輕。乞得吾公竹一莖。我恃親情將硬紙。唯思此足度餘生。</text>
<title>初食朱李</title>,<text>月六日十二。我始食朱李。新邑無此物。知自舊京至。凡物仰舊京。舊京難遽棄。經宿遽至茲。半已訛色味。此亦空能得。所以價翔耳。數箇足自飧。再喫安可冀。留核種亦宜。吾生能有幾。</text>
<title>六月十五日池上 三首</title>,<text>雨惡泥深莫嘯儔。蘭亭古事已難修。未能免俗猶浮髮。任送霜蓬汚鏡流。</text>
<title>六月十五日池上 三首 其二</title>,<text>泉豈人人得有哉。殷勤求索始流盃。吾家坐致盈盈沼。反渴常來友不來。</text>
<title>六月十五日池上 三首 其三</title>,<text>我家有酒堪招客。何處無泉可泛觴。都是雨師防樂事。天敎孤負此辰良。</text>
<title>出遊不如閑居</title>,<text>閑悶思出遊。出遊安所適。出遊未得意。不若守幽僻。天許退懸車。欲使處家宅。何必如繫馬。意在馳九陌。我家不乏酒。但待敲門客。客來雖得飮。亦値吟詩厄。</text>
<title>六月二十五日。理南軒。二首</title>,<text>自擬今年上界遊。南軒頹廢不曾修。頑然鶴骨猶無恙。洒掃還圖且復留。</text>
<title>六月二十五日。理南軒。二首 其二</title>,<text>人導狂癡遮長老。算家推步頗曾知。如何錯計仙遊日。已棄南軒更理爲。</text>
<title>屢食朱李 六月二十七日</title>,<text>老齒反嗜酸。是亦病所自。前者始食李。再食本非意。今已慣甞之。棄擲未甚貴。誰肯餉閑門。以祿換諸市。乃知市中事。邀利忘生死。天上星猶摘。矧玆人力致。舊京雖隔江。盡致而後已。自古百果中。齊名者桃李。方朔之於桃。偸來只三耳。我今食李多。曼倩定難似。適意卽仙物。仙凡何必議。</text>
<title>寄朴學士還加耶琴 二首○以長日難消借之。期以秋奉還。</title>,<text>加耶琴類古秦箏。多感君侯借與情。舊譜忘來難恊律。百彈方記兩三聲。</text>
<title>寄朴學士還加耶琴 二首○以長日難消借之。期以秋奉還。 其二</title>,<text>長日難消借得箏。及期還寄未忘情。絃絃舌在歸應導。手拙吾何作巧聲。</text>
<title>又次韻朴學士揔和前詩。親訪見贈。初訪詩</title>,<text>二老相將暫見過。笑予池廢付羣蛙。適來旋去緣何事。爲欠靑蛾勸酒歌。</text>
<title>又次韻朴學士揔和前詩。親訪見贈。初訪詩 其二</title>,<text>肉食當年分已過。豈同韓老稍烹蛙。邇來亦屛腥膻物。舊癖難除只醉歌。</text>
<title>又次韻朴學士揔和前詩。親訪見贈。乞菊詩韻。</title>,<text>李老遐孫鬢亦華。靑牛猶未渡流沙。愧予空嗜忘憂物。羡子長携解語花。二事尋常如得際。兩翁歡樂各何加。更聞隣有彈箏手。垂柳陰中蘇小家。</text>
<title>又次韻朴學士揔和前詩。親訪見贈。還琴詩</title>,<text>家有倡兒始學箏。我如久假大無情。但期置酒頻相喚。與聽朱絃落玉聲。</text>
<title>又次韻朴學士揔和前詩。親訪見贈。還琴詩 其二</title>,<text>書生不必事琴箏。只箇吟詩愜雅情。自別哀絃何遣憫。時吹林葉當笳聲。</text>
<title>又次韻朴學士揔和前詩。親訪見贈。上同</title>,<text>檀拍常交碎。花裙慣對翻。一來殘叟手。似作怨咨言。</text>
<title>又次韻朴學士揔和前詩。親訪見贈。上同 其二</title>,<text>何用區區鳳髓連。本施園客繭絲絃。一聲尙足寬愁緖。孤負前期我不然。</text>
<title>七月三日。食林檎。</title>,<text>摘來不待霜。肌硬肉未柔。由予嗜酸果。勉食不能休。欲吐不得吐。如梗掛其喉。云何老人舌。反落兒所求。此亦舊京物。幾人爭先搜。孰忍計其熟。坐候霜深秋。</text>
<title>拯墮酒蠅</title>,<text>汝似讒人吾固畏。不妨權許共盃巵。墮來輒死眞堪惜。莫忘殷勤拯溺慈。</text>
<title>又有黃蛾墮觴輒死</title>,<text>不獨赴燈火。還工墮酒盃。秋花多小發。香豈不如醅。</text>
<title>七月五日。寄家園後小庵。寫經闍。予往遊。居僧皆不知來。作詩寄之。</title>,<text>早攀丹桂歷華資。位踐黃扉亦不卑。始憶牧之遊古寺。姓名猶欠一僧知。</text>
<title>其僧見和。復次韻戱贈。</title>,<text>麻谷禪棲足自資。如何來寄小庵卑。空門無檢今方識。一首詩中律莫知。</text>
<title>七夕詠雨</title>,<text>七夕少不雨。予莫知其故。靈匹將成歡。雨師應自妬。欲敎烏鵲侶。霑重落中路。假令橋未成。河水不可渡。寧且泳而歸。此夕難虛度。明年若復雨。忍可長懷慕。</text>
<title>是日。李學士 百全 與同年李先輩見訪。飮席走筆。贈之叙舊。</title>,<text>隴西學士是謫仙。早振詩名雷海內。星山逸老亦達人。手握靈珠甘自晦。俱是河東門下生。同牓于今五十載。其間存者知無幾。三人得遇眞意外。光陰不駐如東流。新新故故日相代。人生離合苦難言。各宜珍重今日會。且可乘昏倒載歸。勿拘三爵油油退。</text>
<title>又一絶別贈李先輩</title>,<text>聞蹈京塵日許多。如何不訪故人家。尙難終棄同年舊。一頂烏紗肯見過。</text>
<title>登家園遙聽樂聲卽作詞漁家傲</title>,<text>鱗錯萬家遙可按。玉樓高處褰羅幔。應是筵開紅錦爛。方望斷。唯聞風送金絲慢。緬想倡兒揎露腕。嬌顔捧酒流微盼。日脚垂欹人不散。遮老漢。灰心煽起那堪亂。</text>
<title>次韻丁秘監寫墨竹四榦。兼和前詩來贈。幷序</title>,<text>淡黃金紙薄雲輕。掃出森然碧玉莖。何必鮫人絹似雪。從今亦貴楮先生。</text>
<title>次韻丁秘監寫墨竹四榦。兼和前詩來贈。幷序 其二</title>,<text>千金墨畫已非輕。更貺淸詩響六莖。願以明公心竹出。移之賢祖腹松生。</text>
<title>次韻丁秘監寫墨竹四榦。兼和前詩來贈。幷序 其三</title>,<text>一莖露重一風輕。老硬尤憐飽雪莖。還有新筠已離立。似嫌人導是旁生。</text>
<title>次韻丁秘監寫墨竹四榦。兼和前詩來贈。幷序 其四</title>,<text>此君爭肯入毫輕。必待通身作竹莖。竹是君身君是竹。歲寒一節共平生。</text>
<title>又以長篇二首。求墨竹與寫眞。幷序 求墨竹</title>,<text>竹本吾所愛。愛之兄弟亞。所以見其眞。翫惜靡暫捨。丁君於此戱。聲價滿夷夏。爭持雪色紈。或未得一朶。我以硬牋求。餘生謂足過。其實家本貧。買絹苦擡價。多君不之訾。四榦一揮寫。一榦蒙露濡。一榦困風簸。一榦老且折。大葉猶不墮。一榦新解籜。雖弱能遠跨。畫品非關地。信美非不可。翻思友執間。撫掌必笑我。孰於巨官人。而謂貧非詐。一涉鄙吝論。慙顔得不赭。謀婦得麤素。未識從誰借。雖非淵客工。豈落楮生下。請復掃一莖。予豈孤恩者。</text>
<title>又以長篇二首。求墨竹與寫眞。幷序 其二 求寫眞</title>,<text>子之於墨君。已得三昧手。餘勇貌人眞。妙絶眞寘偶。我貌大不颺。寫之安所取。古今摹人影。不必論美醜。所貴留典刑。永永示于後。不然聖與賢。殆不若鳥獸。鳥獸猶且畫。翫之置左右。予雖幺麽軀。歷位足馳驟。慕道亦云深。心地了無垢。年亦過七旬。似可謂之壽。怡然乞身退。所樂唯琴酒。笑哉復何疑。天地一閑叟。寫之尙不妨。以此卜然否。</text>
<title>又一絶重乞寫眞</title>,<text>吾詩與君竹。無處不同到。幸若寫其眞。身還蒙手造。</text>
<title>家圃六詠 右苽</title>,<text>園苽不灌亦繁生。黃淡花間葉間靑。最愛蔓莖無脛走。勿論高下掛瑤甁。</text>
<title>家圃六詠 其二 右茄</title>,<text>浪紫浮紅奈老何。看花食實莫如茄。滿畦靑卵兼赬卵。生喫烹甞種種嘉。</text>
<title>家圃六詠 其三 右菁</title>,<text>得醬尤宜三夏食。漬塩堪備九冬支。根蟠地底差肥大。最好霜刀截似梨。</text>
<title>家圃六詠 其四 右葱</title>,<text>纎手森攢戢戢多。兒童吹却當簫笳。不唯酒席堪爲佐。芼切腥羹味更嘉。</text>
<title>家圃六詠 其五 右葵</title>,<text>公儀拔去嫌爭利。董子休窺爲讀書。罷相閑居無事客。何妨養得葉舒舒。</text>
<title>家圃六詠 其六 右瓠</title>,<text>剖成瓢汲氷漿冷。完作壺盛玉醑淸。不用蓬心憂瓠落。先於差大亦宜烹。</text>
<title>觀菁蟲上壁化蝶</title>,<text>暮見靑身幺。朝看粉翅新。俄將食葉觜。換作唼花唇。</text>
<title>次韻歐陽二十九和前詩見寄 前詩在集第三後卷。</title>,<text>家在金鼇頂上瀛。神仙風骨本來淸。紅塵放謫韜光彩。丹籙分明記姓名。詞麗春花敷錦萼。節貞寒竹卓琅莖。一篇贈我眞奇絶。流入韶鈞中五聲。</text>
<title>次絶句 三首 韻</title>,<text>長思入室近蘭馨。猶恐將塵汚鏡淸。未作一龍深託契。空將雙鯉屢傳情。</text>
<title>次絶句 三首 韻 其二</title>,<text>中華天子不能臣。遣作浮雲放浪身。折簡招君吾豈敢。可羈而致卽非麟。</text>
<title>次絶句 三首 韻 其三</title>,<text>詞人比興本於詩。何獨裁雲剪月爲。欲反正聲歸雅頌。兒曹蜩聒好相欺。</text>
<title>自嘲</title>,<text>度日兩三盃許酒。涉年一百首餘詩。蕭然白髮老居士。誰謂曾經鼎鼐司。閑思七十年前事。槐穴前頭夢覺時。</text>
<title>謝門生趙廉右留院持加耶琴來貺</title>,<text>自我退閑居。日用謀所適。適意只琴書。這外少翫惜。晚嗜古秦箏。好之如好色。曲度雖未諧。聊以寫吾臆。於家素不蓄。未免從人覓。殷勤門下賢。知我心所索。手把一張來。價與千金直。的是嶧陽材。其聲最淸激。下手試一彈。淙若泉落石。汝亦豈本有。必扣岳公得。爲我謝岳公。得琴忘寢食。消遣積年愁。一旦如氷釋。</text>
<title>捫蝨 三首</title>,<text>宰相長捫蝨。非予更有誰。豈無爐火熾。投地是吾慈。</text>
<title>捫蝨 三首 其二</title>,<text>雖云貧宰相。未至如回臭。何必苦尋來。捫搜煩我手。</text>
<title>捫蝨 三首 其三</title>,<text>汝亦無所寄。以我爲之家。無我則無是。益發有身嗟。</text>
<title>又捫蚤</title>,<text>跳捷莫如汝。須臾去莫尋。心能知癢處。遙遣手猶擒。</text>
<title>加耶琴因風自鳴 二首</title>,<text>置琴當北戶。風過自然鳴。暗向靜中聽。依俙天樂聲。</text>
<title>加耶琴因風自鳴 二首 其二</title>,<text>我今忘舊譜。只解弄絃鳴。風亦欺吾妄。虛彈曲外聲。</text>
<title>次韻星山李先輩和前詩來贈</title>,<text>先生超放麟難羈。豈落人間銜勒內。朝廷欲官競不受。蹤迹雖藏名不晦。問君歸隱今幾年。笑導無心算年載。花開是春木落秋。日月皆吾分別外。君亦問我今何官。從䆠勞身又幾代。我言歷位已四朝。作相偶緣時命會。心慙累重顔莫擡。但喜當年曾勇退。</text>
<title>又次絶句韻</title>,<text>盃盤甚薄𧹞顔多。猶作蕭然措大家。羅雀門前人北首。非君誰肯再經過。</text>
<title>次韻趙留院和前詩來呈</title>,<text>嘗聞古之人。所嗜各有適。嗜畫或貪翫。嗜石或偏惜。或嗜於賞馬。喜品騂驪色。或嗜鬪雞戱。看碎錦繡臆。予嗜在此琴。求之靡由覓。感子謹愿心。雪予殷勤索。安得千金貲。纏頭不論直。連呼柔指彈。商角聽相激。然後倣其聲。粗能恊竹石。子詩亦堪歌。詞韻信雙得。咀嚼至再三。何啻八珍食。寓意亦云深。當付絃絃釋。</text>
<title>次韻朴中舍 文秀 和予贈予壻謝加耶琴詩來訪見贈</title>,<text>所樂非眞樂。獻笑與造適。於物各循好。不然不容惜。我性雅好琴。非酒亦非色。樂亦在其中。足宣心腷臆。借人旋復還。無處不煩覓。問君何從知。中予痛需索。玉潤眞可人。吾門稱諒直。侯我切所須。與君微有激。君卽豁見投。皷之聲裂石。手曠嫌久游。眼明喜新得。况復味珍篇。似非烟火食。彈琴又詠詩。愁思一時釋。</text>
<title>次韻金東閣 冲義 和此詩來贈</title>,<text>我琴無節奏。五音俱失適。手生猶喜彈。指禿略無惜。免似杜夔工。公宴作難色。任人聞不聞。貴我洩幽臆。雖欲學之人。之人亦難覓。君子於德聲。必本絃上索。粗厲與嘽緩。莊成及廉直。宣聲者器耳。感實由中激。子詩細評論。豈獨辭潤石。爪肉淸濁理。問君何從得。以予近方諳。如味舊甞食。由其中吾心。勿要譜家釋。</text>
<title>次韻門生梁信成見和</title>,<text>身不得美厚。古人謂閼適。耳目亦身官。獨忍不爲惜。耳欲聞好聲。目欲見曼色。吾老堪忘懷。氣或欝於臆。悅耳莫如琴。偶從門人覓。子本該聖書。墳典及丘索。儒家作司南。已指大道直。况此章句中。騁筆宜電激。和我詠琴詩。椎却蘊玉石。抵鵲無奈輕。枉爲予所得。觀子富貴詞。當享萬戶食。更益鍛鋒釯。愼勿須臾釋。</text>
<title>次韻趙廉右復和</title>,<text>老境求虛心。捨道將安適。尙欲遺其身。外物何有惜。謂己大忘情。無復徇聲色。胡奈至哀彈。未忍淚霑臆。而於大耋中。反事琴箏覓。恃汝是美莊。不愧煩徵索。拙彈不如無。捨去於理直。手不與心期。時觸絃交激。徒然作聲耳。何異敲片石。翻思無此弄。子詩何以得。孔子鼓琴歌。七日不火食。况我猶不飢。一日何曾釋。</text>
<title>次韻復和朴中舍</title>,<text>憶昔少壯時。翫好隨意適。如今興闌珊。一物無所惜。芳心久已灰。敦洽視國色。看書睡輒來。書卷橫置臆。有時要圍棊。敵手何遽覓。愁來慕酒盃。自向山妻索。忽然思此琴。有賣期與直。賴君持送似。感荷情深激。我本少風情。心似吳兒石。况是任意彈。本非從師得。誰能勸我休。寧我空飽食。但喜夫子詩。如代琴心釋。</text>
<title>次韻李 百全 學士復和內字韻詩見寄</title>,<text>六合之外置莫論。吾與夫子游方內。死生壽夭付自然。譬觀晝夜相明晦。平生事業於分足。雲漢飛騰亦幾載。虛心漸欲游物初。跂足何曾求券外。嬴劉顚蹶子何言。其後紛更非一代。興亡酬酢何時窮。此理無人能自會。吾儕不用談古今。飮酒正宜秋暑退。</text>
<title>次韻李 百全 學士復和內字韻詩見寄 其二</title>,<text>昔君先我解腰章。愧我猶居韁鎖內。我能相踵告歸休。宴息隨時方嚮晦。曾於䆠海同浮沈。得喪榮枯三十載。幸今各處安閑中。萬事已拋拘檢外。莫敎胷貯一點累。好遣光陰互推代。一門超出妙蓮花。喜君近者得冥會。元明本覺若廓開。對境前塵從此退。</text>
<title>次韻李 需 侍郞和加耶琴詩來贈</title>,<text>老夫愛客心。非必謝李適。門閑客自稀。有酒何曾惜。獨坐無與語。愁痕露面色。或爲世故乘。塵土日滿臆。有以一琴貽。償我多年覓。忘却舊彈詞。期於兩部索。子幸投聲詩。音節恊詘直。調高信可愛。弄澁無哀激。是亦一癖病。所理非鍼石。好之未自工。名手但要得。妓樂辦何難。雖貧倚廩食。要且喚紅裙。坐致幽懷釋。</text>
<title>次韻李 需 侍郞饋桃 八月十三日</title>,<text>仙祖飡餘必種園。知君眞箇伯陽孫。投來愧欠瓊瑤報。但欲招邀倒一樽。</text>
<title>次韻李 需 侍郞饋桃 八月十三日 其二</title>,<text>聞導君家好理園。果栽仙果見生孫。從來嗜食眞吾性。有此何須要酒樽。</text>
<title>八月十五日彈琴有作</title>,<text>我今散弄雖無曲。只爲長彈聲頗熟。自彈自聽遣日耳。不然老境奚爲此。予旣官高年亦耋。何處隨人趁音節。</text>
<title>窮宰相</title>,<text>午天然大火。難覓宰臣窮。曷不來相見。於斯有一翁。</text>
<title>次前所寄絶句韻。贈歐陽二十九伯虎。幷序</title>,<text>慙愧區區一首詩。一觀猶足又圖爲。雖知中國曾無外。過自爲辭恐或欺。</text>
<title>次前所寄絶句韻。贈歐陽二十九伯虎。幷序 其二</title>,<text>此邦猶少愛予詩。中國何人肯許爲。更作畫圖雖似誕。觀君惇信不應欺。</text>
<title>家有衆鷄。匝宅啄蟲。予惡而斥之。因有詩。自三言至七言。</title>,<text>朱朱公好啄蟲。予不忍視。斥勿使邇。汝莫怨我爲。好生本所期。我今退老踈散。不卜朝天早晏。豈要聞渠報曙聲。貪眠尙欲避窓明。</text>
<title>雞冠花滿苑盛開。自夏至秋季。愛而賦之。仍邀李百全學士同賦。</title>,<text>花於曠地似或慳。開擅一園眞盛矣。百花開謝只春夏。憐渠涉夏入秋季。何人始作雞冠呼。高髻鮮紅無柰似。我疑昔者有鬪雞。忽逢強禦至必死。朱冠赤幘濺血落。錦繡離披紛滿地。物靈不共泥壤朽。直作芳華誇釅紫。雞𪚥𪚥𪚥𪚥𪚥𪚥。𪚥𪚥𪚥態尙自爾。臨風掀擧好昂頭。又欲與敵相奮跂。宜哉去汝驕矜心。但可勤開邀賞耳。</text>
<title>食俗所號天子梨</title>,<text>豺虎滿故都。安致此名梨。若是新京物。栽養自何時。此邑舊江村。耕墾尙未支。奚暇事種菓。至今爲人資。市人亦何得。出賣輒如期。銛刀纔欲破。未食饞涎垂。但有天子名。人臣食非宜。如從市乃得。是我祿所移。祿者君所賜。啖之亦何疑。喫得數四箇。氷雪爽肝脾。再拜謝天耳。當復謝於誰。</text>
<title>不平 三首</title>,<text>已拋腰綬作閑人。半俸猶存食不貧。何事無窮不平事。每來胷底大傷神。</text>
<title>不平 三首 其二</title>,<text>老猶食祿聖恩優。略釀如堪得寫憂。遮箇心頭不平事。殆因胡虜滿方州。</text>
<title>不平 三首 其三</title>,<text>胡虜猖狂一國愁。汝何爲者作私憂。尙餘方寸丹心在。縱曰懸車豈肯休。</text>
<title>次韻李學士和雞冠花詩 二首</title>,<text>萬花開了過眼空。坐見此花今久矣。拒霜黃菊晚方親。那有浮紅相仲季。千般態度看轉生。未必雞頭能獨似。沈吟比况終未工。豈以芳心灰已死。繁開掩亂高復低。爛若絳旗齊卓地。衆花多類剪輕羅。此若厚繒深染紫。肌文密緻少脆容。驟雨狂風猶肆爾。牧丹芍藥不多時。絶色又非吾輩跂。雖其亞者得長看。差勝西施一見耳。</text>
<title>次韻李學士和雞冠花詩 二首 其二</title>,<text>聞君改調罷謳吟。只讀梵書而已矣。相逢眞箇忘懷人。白髮婆娑如綺季。我作花詩先挑戰。卜君舊習今何似。不唯模狀妙且工。氣壯虹蜺猶不死。此花全爲君詩出。從此願入君家地。附成枝指束成叉。簇作錦窠重疊紫。大而菌者耳卷然。歧或侔兒髻丫爾。花心欲子更來吟。朶朶西傾長似跂。莫憂學士來未來。勖爾侵寒毋墮耳。</text>
<title>謝人惠梨</title>,<text>近因口爽嗜寒羞。每索酸梨尙未周。得爾摘從園上寄。欣予免向市中求。截成片月才離手。含作融氷已入喉。時潤衰翁唯此物。猶勝直豁萬金投。</text>
<title>九月六日。聞虜兵來屯江外。國人不能無驚。以詩解之。</title>,<text>虜種雖云頑。安能飛渡水。彼亦知未能。來以耀兵耳。誰能諭到水。到水卽皆死。愚民且莫驚。高枕甘爾寐。行當自退歸。國業寧遽已。</text>
<title>九月六日。聞虜兵來屯江外。國人不能無驚。以詩解之。 其二</title>,<text>我道胡雛悍。僅若好吠犬。犬也好吠人。其終完者鮮。狺狺吠高耳。高德亦何累。但益修政經。保德兼保水。</text>
<title>重九日無聊。有空空上人，盧同年來訪。小酌泛菊。因有感作詞一首。浪淘沙</title>,<text>黃菊趁前期。已滿東籬。無人也與泛金巵。賴有詩朋來見訪。小酌開眉。伊昔少年時。醉揷芳枝。狂歌亂舞任人欺。往事追思祗自悵。似夢疑非。</text>
<title>兩君見和又作</title>,<text>何處赴佳期。步繞園籬。欣逢二老始傾巵。一曲俚歌猶未聽。何况蛾眉。人壽幾多時。有似花枝。紅潮借臉酒全欺。豈必秋來悲逝景。暮是朝非。</text>
<title>次韻李百全學士復和雞冠花詩 二首</title>,<text>家園略不見花開。嘆我風情全耗矣。兒童好事移此花。準擬名花名四季。雖於四季未能開。自夏侵冬幾得似。蜂巢鳳翔君勿言。昨夜霜深渾已死。世言此是曼多羅。所以喜栽僧院地。此說荒唐亦莫憑。眩惑何殊混朱紫。予愚但守雞頭名。坐對繡冠吟率爾。至今尙自蒸紅霞。傍有何花得攀跂。不然學士寧再吟。坐賭珠璣由汝耳。</text>
<title>次韻李百全學士復和雞冠花詩 二首 其二</title>,<text>奇花或有凌冬開。王侯第宅尤多矣。貯之玉盆藏土室。如護深閨處女季。此花不護亦不養。跨涉炎凉誰得似。浮薄春紅那更言。芙蓉秋發猶先死。曰葩曰萼異群花。造物生渠殊特地。氊冠偶自得深殷。木耳胡爲成爛紫。一叢一朶狀難周。看遍枝枝方得爾。圓尖脩短各未齊。合不爲騈枝不跂。君非折對吾詩看。一十一喩皆虛耳。</text>
<title>九月十三日泛菊</title>,<text>菊殘重九後。還有一枝開。似欲媒吾飮。何妨更泛盃。</text>
<title>目翳偶吟</title>,<text>晝因日色見。日迺爲吾眼。夜借燈光看。我眼燈是換。自謂有燈日。眼亦明不絶。云何見空花。咫尺未辨物。借彼日燈光。是亦非眞明。况爲花所誑。不奈近於盲。三者皆前塵。明暗互欺眞。前塵却斷遣。慧眼自然新。</text>
<title>詠廁中雞冠花 一首</title>,<text>雞已化花艶。云何在溷中。尙餘前習在。有意啄蛆蟲。</text>
<title>雜菊皆盡。見名菊至九月向晦盛開。愛而賦之。</title>,<text>黃花雖似與秋期。及此霜深豈發時。尙把淸香開艶艶。一枝何忍損浮巵。</text>
<title>欲屛三物。今未爾。先以詩自激。幷序</title>,<text>琴橫膝上書置前。弄得數聲看數字。時復酌數盃。不覺頹然醉。書特萬篇蠹簡之煩言。琴迺三尺枯桐之虛器。若循輪扁語。糟粕不必嗜。若得陶潛趣。何勞絃上指。唯此飮中事。欲捨未遽已。醇則適其口。醨則拂其意。是亦由吾道未全。苟全於道何有是。天下無正味。食薦甘帶孰定美。差夫三物者。適爲心之累。安得揔相遺然後。庶幾蹈道忘懷之君子。</text>
<title>隣妓家火</title>,<text>連天赫焰劇霞丹。暗聽煙中哭翠鬟。回祿無情何大甚。粧臺舞館揔燒殘。</text>
<title>又戱作</title>,<text>火能殘妓家。胡柰無人救。我若少年時。焦頭猶不懼。</text>
<title>十月八日五更大雪</title>,<text>不知雪色誤窓明。已責晨雞號太晚。此鳥如聞應笑我。一牽虛見迷昏旦。</text>
<title>十月八日五更大雪 其二</title>,<text>此時方始作初冬。再見雪華堆似玉。麥熟明年定不疑。但期不落桑田卜。</text>
<title>洞名詩呈後洞朴僕射 椐，朴學士 仁著，李學士 百全。○幷序</title>,<text>兩洞源同元一洞。暫於尺步判爲歧。一年俸入餘千石。萬石爲名兆後期。</text>
<title>李學士新作溫房。十月九日。會洞中諸老落成。予亦參赴。及酒酣。於席上賦詩一首。兼呈坐客。</title>,<text>杜門無處得從容。忽被招邀鳥出籠。與子相同歡亦足。見人皆舊樂彌融。誰知踈散一狂客。來對昂藏九老翁。肺渴更酣霞液釅。眼昏猶注茜裙紅。乾坤揔入謳吟內。日月空奔酩酊中。此會焉知還似夢。殘年急景水流東。</text>
<title>明日。學士見和寄之。次韻奉答。兼謝華筵。二首</title>,<text>洞房寬敞幾人容。歡到金燈炤絳籠。鬪錦筵華塵眼眩。舂珠歌切鐵腸融。相看盡是靑雲容。豈意兼呼白髮翁。芳酒十分湘水綠。名姝三箇魏花紅。詩非好事情形外。飮亦從宜樂在中。最後一盃眞醉我。及迴難辨路西東。</text>
<title>明日。學士見和寄之。次韻奉答。兼謝華筵。二首 其二</title>,<text>早被恢恢大度容。愚狙喜怒智能籠。在門旋見迎王粲。覆刺何煩謁馬融。撫翼曾同騰顯路。乞骸還共作閑翁。吟詩愧我添髭白。有酒蒙君借面紅。昨日盤筵參分外。故人情信露這中。臨分愛聽笳喉唱。欲反斜陽更掛東。</text>
<title>次韻洞名詩</title>,<text>何嫌路脉暫分馳。吾道曾同自不歧。豈獨洞名稱萬石。君家萬石亦堪期。</text>
<title>次韻朴學士和籠字韻詩來贈 二首</title>,<text>野性麤踈孰肯容。唯公能以好而籠。與斟芳酒風流暢。許聽哀絃骨肉融。羨却君顔猶孺子。直於人世作仙翁。如非日嚥神丸絳。應爲時看笑頰紅。百歲消磨碁局上。萬錢拋擲酒盃中。兩家來往何曾憚。子宅峰西我寄東。</text>
<title>次韻朴學士和籠字韻詩來贈 二首 其二</title>,<text>區區一國詎能容。爲子須營天地籠。道氣自冲風可馭。世緣都盡雪渾融。云何及此懸車境。無故還爲失馬翁。果若騰裝春草綠。忍看含淚露桃紅。雨雲翻覆廻頭頃。日月虧盈轉眼中。姑且小留徐侯變。莫憑鱸膾去江東。</text>
<title>十月十四日。看楞嚴。傍置琴彈之。因有作。</title>,<text>手能司弄目能尋。白傘觀時亦按琴。莫道臨經容剩事。我將供養以聲音。</text>
<title>看經終又作</title>,<text>讀終經一卷。猶似出齋時。始可親觴酌。斟來何大遲。</text>
<title>十月電</title>,<text>天放驕兒毒已彌。當冬震電又奚爲。翻然若向胡頭擊。縱曰非時可曰時。</text>
<title>次韻丁秘監和籠字詩來贈</title>,<text>巷隘高軒詎足容。入庭况復草蒙籠。衣冠宛對南山綺。樽酒慙非北海融。憶昔相知方弱冠。如今俱老已衰翁。共耽閑室觀虛白。久謝香塵踏軟紅。每覩風流傾座上。卽無鄙吝滯胷中。有時或未親瞻面。墨竹懸西又釘東。</text>
<title>又次韻丁秘監於車君家九月二十日後泛菊 至十月見之方和。</title>,<text>黃菊含情似有須。殷勤金蘂不全踈。及迎詩老傾壇奉。莫訝重陽泛酒餘。應是晚芳齊綻後。却逢新釀撥開初。問君把盞方吟賞。能記殘翁獨塊居。</text>
<title>十月十九日。遊雙嵓寺留題。示主老源上人。</title>,<text>蒼嵓錯立難籌擧。大者如山小屋許。云何偏得雙嵓稱。問却主人猶不語。倚杖終朝縷細觀。有水寒甘奔出兩石間。寺曾得號豈此歟。當與古老詰其端。或疑昔者居僧戒定雙修飾。與佛可雙因以名其額。今子亦其人。毋使寺名忒。噫乎噫乎。巖多任爾所可指。曰爲雙者果孰是。吾言亦荒唐。更復根窮然後已。</text>
<title>次韻李學士再和籠字韻詩見寄</title>,<text>如吾數百腹皆容。夫物誰非氣所籠。夙賦天機元廓湛。近探聖海轉圓融。古人陳迹遺蒭狗。往日浮榮笑木翁。方且抱神游白素。何從得句賁鉛紅。妄緣雖落心虛外。妙語多生道熟中。二老往來眞箇樂。何須避世必墻東。</text>
<title>次韻李學士再和籠字韻詩見寄 其二</title>,<text>趨世吾何取苟容。鳩鴞必不得於籠。感公獨許心相炤。攝我同歸道大融。呼作謫仙因賀老。晚爲居士學龐翁。盃觴未放斟𨤍淥。囊槖從敎倒粟紅。期費未曾行券外。是非今已泯環中。昔年顚倒方將息。無復西之誤向東。</text>
<title>次韻李同年見和來贈 二首</title>,<text>才豪曾被柳公容。𧪈𧪈如吾亦見籠。蹇足勉追千里騁。頑金欣忝一爐融。我留塵世牽浮䆠。子去田居號遁翁。南畝雨晴苗秀綠。西垣風澹藥翻紅。謾勞淸夢飛天外。豈意芳蹤到洛中。問爾閑身誰擺撼。邈從炎徼倐迴東。</text>
<title>次韻李同年見和來贈 二首 其二</title>,<text>子曾於世勿求容。應恐鸞凰窘鶴籠。便去田園追靖節。終敎邑里化陳融。偶然踏却人間路。猶是飄然物外翁。縱有兒孫衣弄綵。柰無妾媵面粧紅。鄕心揔寄千山外。旅夢偏淸一枕中。愧我此時難以慰。謾誇同牓出河東。</text>
<title>誦楞嚴經初卷。偶得詩。寄示其僧統。</title>,<text>手披目閱有停時。何似心銘不暫離。誦箒比丘應自愧。伽陀一句善忘遺。</text>
<title>誦楞嚴經初卷。偶得詩。寄示其僧統。 其二</title>,<text>欲把蓮花晝夜觀。日沈燈滅見還難。若於三性無昏住。明了心端倍眼看。</text>
<title>誦楞嚴經初卷。偶得詩。寄示其僧統。 其三</title>,<text>儒釋雖同還小異。時憑法主略諮疑。假饒盡誦藏胷底。那及吾師卷上知。</text>
<title>次韻其公見和</title>,<text>憶昔逢公乳臭時。一家親炙未曾離。信然許作阿難比。還有親緣愼莫遺。我眼先除担所觀。前塵妄見遣非難。莫論是月還非月。但莫重將第二看。</text>
<title>次韻其公見和</title>,<text>方識三摩路甚夷。一門超出更何疑。蒙公早指令深挹。免作祈公悔晚知。</text>
<title>僧統又和復答之</title>,<text>六用通融互攝時。卽於器界儻能離。不然便似凡夫類。性汝眞心自失遺。</text>
<title>僧統又和復答之 其二</title>,<text>海眼光中什麽觀。問師無對問還難。俄然笑指東山語。按上楞嚴已不看。</text>
<title>僧統又和復答之 其三</title>,<text>遣拂心塵尙未夷。刹那分別卽成疑。師今縱示無還地。見見元非見所知。</text>
<title>次韻丁秘監 而安 以詩二首。謝予所寄冬至曆黃柑子見贈。兼携酒來慰。和謝曆</title>,<text>奉贈非專爲五行。多般作瑞報先生。千春便閱椿年久。六甲長森鏡眼明。解位如吾方得曆。欲君於此坐招萌。滿朝卿相雖爭贄。諒我區區寄與情。</text>
<title>次韻丁秘監 而安 以詩二首。謝予所寄冬至曆黃柑子見贈。兼携酒來慰。 其二 和謝柑</title>,<text>飮酒溫溫在德將。家兼善釀敵霞漿。餘波欲破蓬門寂。一榼聊携玉液香。寄與酸柑拳可滿。賭來仙藥口貪甞。殷勤慰訊尫殘老。意氣如君孰比方。</text>
<title>次韻李學士 百全 用丁公韻。亦謝冬至曆柑子。</title>,<text>四時鱗次自然行。誰昧冬藏春發生。指屈五端雖可算。紙翻九幅一何明。但忙元日椒花酌。休問初陽荔挺萌。奉曆壽君前語在。年年如約是予情。</text>
<title>次韻李學士 百全 用丁公韻。亦謝冬至曆柑子。 其二</title>,<text>韜光到處避迎將。何事人猶饋五漿。我亦餉柑無幾箇。爲憐踰海有餘香。遙思兒稚爭先取。豈意君侯亦許甞。不分袖詩親見謝。更嘉容物本無方。</text>
<title>復用前所寄詩韻。寄其僧統。幷序</title>,<text>徐觀世狀漸陵夷。宰相酸寒更莫疑。此事似非誰的信。由公天眼炤先知。</text>
<title>復用前所寄詩韻。寄其僧統。幷序 其二</title>,<text>邇來除却定中觀。獨坐無聊度日難。何事能知遮箇態。肯携芳醞特相看。</text>
<title>復用前所寄詩韻。寄其僧統。幷序 其三</title>,<text>適我盃中酒涸時。一樽相訪叙暌離。始知大度寬容意。莩薄親因尙不遺。</text>
<title>次韻丁秘監復和謝曆柑二詩</title>,<text>跳輪日月不停行。又到靑春氣候生。尙忌鏡中顔瘦損。忍看紙上甲分明。新年華髮人依舊。去歲陳荄物復萌。時節漸嘉吾老矣。爲君封曆一傷情。</text>
<title>次韻丁秘監復和謝曆柑二詩 其二</title>,<text>金丸正好掌中將。釋䬼兼能替飮漿。愛却來從千里邈。偶然封寄數枚香。任聞外客饞唇嚼。喜聽中閨爽口甞。此物區區何足餉。與斟芳醞是良方。</text>
<title>次韻李學士復和此詩</title>,<text>休把身年細算行。與公粗隔一朞生。坐更冬至這迴幾。才得今春旋到明。曆去呈君眉壽兆。詩來洗我垢心萌。鸎天約束雖堪喜。有酒那時未說情。</text>
<title>次韻李學士復和此詩 其二</title>,<text>南珍不忍獨携將。思與詩仙嚥露漿。路遠緗肌垂欲爛。天寒紅腦漸無香。貴從雲海能飛到。那及霜林始摘嘗。博得淸篇貪咀嚼。何須異味索遐方。</text>
<title>次韻李相國 仁植 和籠字韻詩見寄 幷序</title>,<text>到頭風月喜形容。萬像難逃筆下籠。不獨時花姸李賀。端知美玉麗崔融。平生憤見猖狂虜。出將猶爲矍鑠翁。鎭塞舊幢油尙碧。斬胡遺劒血餘紅。山川盡入驅馳內。鈞軸今歸掌握中。韓鉞謝篇無一缺。官班曷不帶西東。</text>
<title>次韻李相國 仁植 和籠字韻詩見寄 幷序 其二</title>,<text>伊昔朝端濫自容。何殊僥幸獻空籠。拜章曾解名韁束。學定方觀性水融。豈意英明黃閣老。猶思閑淡白雲翁。洒成飛札神虬黝。唾送彫章海蜃紅。鸞省追陪涯分外。馬嵓遊賞夢魂中。懸懸日欲攀淸話。其柰城南隔闕東。</text>
<title>卧誦楞嚴有作 二首</title>,<text>儒書老可罷。遷就首楞王。夜卧猶能誦。衾中亦道場。</text>
<title>卧誦楞嚴有作 二首 其二</title>,<text>恃我夜能誦。從敎白日頹。蓮花森在眼。千葉夢中開。</text>
<title>無炭</title>,<text>夏欠賜氷猶遣暑。冬無惠炭豈憂寒。褚皮自有陽秋備。分別何開二物間。</text>
<title>始斷五辛有作</title>,<text>有意何難屛五辛。亦思漸斷內中人。那敎鬼䑛吾唇舌。請見楞嚴說助因。</text>
<title>次韻丁秘監 而安 和前所寄詩。以墨竹影子親訪見贈 幷序 謝墨竹</title>,<text>予於翫好中。取最不取亞。眼品妄自擡。未肯輕取捨。取書必鍾王。取樂必韶夏。墨竹當取君。求得數四朶。此是士夫戱。孰於君得過。一叢與一莖。已直千金價。有手不自私。且問何時寫。想子下筆時。神鬼助軒簸。方其靜凝神。寧顧大山墮。中有萬尺勢。雲外已逈跨。猶嫌比蕭郞。况更論與可。掃眞君所長。評品莫如我。衆眼亦同看。誰謂吾言詐。愿得新成印。標以篆文赭。家藏囑子孫。勿使人傳借。懸知百世後。此竹貴天下。是時覓君蹟。求馬唐肆者。</text>
<title>次韻丁秘監 而安 和前所寄詩。以墨竹影子親訪見贈 幷序 其二 謝寫眞</title>,<text>天地生我身。傳之者君手。予老少與偕。甘與影爲偶。眞箇槁木形。君於隱几取。望之雖肖眞。未甚移吾醜。吾醜子何嫌。取人貌可後。魁岸美丈夫。心或如冠獸。叢陋可笑者。才有出人右。喜哉首不弁。已猒名途驟。眉目頗洒然。不以今蒙垢。鬚髮未全皓。不以今之壽。我性本嗜酒。手曷無巵酒。置我禮法間。不許作狂叟。况復投珠聯。雙絶人知不。</text>
<title>又和二絶 此其時重乞寫眞詩也。</title>,<text>方君訪吾時。吾亦隨君到。猶有故吾存。何必別相造。</text>
<title>又和二絶 此其時重乞寫眞詩也。 其二</title>,<text>一生榮辱身。半幅綃中到。知君豈天工。此像逡巡造。</text>
<title>己亥正旦。飮神明丹戱作。</title>,<text>擁衾閑坐未雞鳴。爲服神丹吸一觴。七十二丸應積貯。搜膓傾倒斗堪量。</text>
<title>己亥正旦。飮神明丹戱作。 其二</title>,<text>豈獨歲華加我齒。神明丸亦作年籌。此丹非是還童藥。不爲傾盃殆必休。</text>
<title>正月五日。謝李平章 仁植 見訪。</title>,<text>閑枕猶高日晏時。一聲乾鵲噪林枝。忽聞窮巷喧傳哄。知有華軒喜展眉。失帶至煩疲婦覓。忘冠還被小兒欺。相逢欲話無窮事。拂袖忙迴恨可追。</text>
<title>次韻李學士和謝丁秘監墨竹影子詩見寄 墨竹</title>,<text>世或畫竹君。或與與可亞。自從丁君生。其筆久已捨。假若較相看。夷豈混諸夏。不忍汚我眼。淸淨蒲萄朶。丁公爲我掃。與子方閱過。一閱便成詩。此竹又增價。兩公誤才吾。大手不辭寫。我本浮虛人。暫作前糠簸。釣得由佯賢。果於我計墮。不然將我材。安得此雄跨。時來天亦憐。亦得被人可。至寶得分外。世人應怪我。秘藏勿輕出。人情多巧詐。君詩播於世。爛若耀丹赭。丁筆若示人。豪奪又誑借。奈知二君名。足流千載下。草木同腐朽。孰有如予者。</text>
<title>次韻李學士和謝丁秘監墨竹影子詩見寄 其二 影子</title>,<text>古今所圖形。廊廟經綸手。不然將帥材。虎烈無與偶。麒麟閣上人。何者非汰取。我才本無用。何况貌復醜。生時人已憎。何必規身後。具體雖爲人。無知僅類獸。方公仕進時。儀彩映朝右。正觀蔑邪睨。矩步無輕驟。淸班三十年。胷次絶纎垢。何不寫君容。世世傳之壽。反畫此頑翁。皤腹長盛酒。幻身對幻影。何者又叟叟。再拜請丁卿。又貌我公不。</text>
<title>次韻李平章 仁植 和謝訪詩見寄</title>,<text>枉臨顔巷未多時。傾渴猶思玉樹枝。已喜溪氷微破脉。更堪門柳暗嚬眉。詩場何日同君快。春色如期不我欺。但愧倦還毛羽弱。鸞凰飛處怯攀追。</text>
<title>復次韻李平章見和兼邀飮</title>,<text>黃扉不獨得同時。仙李林中作附枝。斗印先拋雖乞骨。幅巾相見輒揚眉。本如山仰猶心在。有似天臨敢面欺。除却君侯深記舊。後生輕薄詎堪追。</text>
<title>復次韻李平章見和兼邀飮 其二</title>,<text>舊京當日大平時。時或聞歌金縷枝。四海如今猶喋血。一樽何處共伸眉。蹉跎樂事黃鸎笑。蹭蹬仙期白鶴欺。七十衰翁蒙喚召。行忙僕從反奔追。</text>
<title>金內翰莘鼎携酒來訪。卽席走筆謝之。</title>,<text>見訪閑門尙足榮。更携芳醞慰幽情。此心已直千金重。雖老何辭數爵傾。愛酒非關唯味味。陶懷欲遣不平平。我今樂飮君知不。請見歌聲雜笑聲。</text>
<title>復次韻金君見和</title>,<text>已拋腰綬謝浮榮。偃仰逍遙自適情。詩榻但無同我飮。酒錢猶欲爲君傾。反將名醞來相勸。遮箇艱時卽大平。不必吹笙還皷瑟。唱渠詩句是金聲。</text>
<title>二月。聞虜兵猶在南。</title>,<text>侯鴈已歸北。胡雛猶在南。南方朱鳥窟。何不啄皆殲。</text>
<title>李侍郞需親受御賜鞓帶。遂帶出訪予。以詩賀之。</title>,<text>玉色親臨賜帶鞓。簪紳改視亦相榮。天生容彩元來美。物賁光華倍露呈。腰昔黃時嫌自背。眼今紅處想頻驚。直關當代求儒急。賀不於君賀聖明。</text>
<title>復次韻李侍郞見和 二首</title>,<text>男兒誰不望腰鞓。才逸如君稱此榮。都爲才華曾爛映。亦因忠赤早披呈。皂衣赬帶雖甞有。綠髮朱顔最所驚。宸陛的應重見賞。還須入對舜瞳明。</text>
<title>復次韻李侍郞見和 二首 其二</title>,<text>受來眞似牡丹鞓。四品班中別是榮。雙引朱衣垂欲到。一圍紅帶已先呈。雖然服美多般在。此獨人情特地驚。是夜內家應不寐。手猶摩捺要天明。</text>
<title>次韻復和</title>,<text>亞卿當日得施鞓。我已皤然未必榮。把爾才名宜早綰。自前符瑞亦曾呈。不論朝士趨來敬。請見行人走避驚。畫定身章班貴賤。世間此事獨彰明。</text>
<title>次韻復和 其二</title>,<text>賀君嘉慶豈唯鞓。知有無窮踵到榮。蟬欲飛升璫自附。鶻將銜着綬來呈。一腰騰彩吾猶喜。三足聯華孰不驚。速佩金章還示我。我今雖老眼全明。</text>
<title>形瘦有感</title>,<text>久矣人間苶苶疲。紫皇徵召一何遲。莫嫌形化兼心化。天上都無此等思。</text>
<title>南軒獨坐</title>,<text>雪朝遇客頭頭白。霞夕逢人面面紅。端坐南軒無一語。面枯心死一衰翁。</text>
<title>三月三日。無聊有作。</title>,<text>人言此日是名時。倚壁無聊撚雪髭。尙欠一盃澆燥吻。蘭亭勝集可能追。</text>
<title>偶見氣毬。因寓意。</title>,<text>氣滿成毬體。因人一蹴沖。氣收人亦散。縮作一囊空。</text>
<title>氣毬答</title>,<text>造物亦蹴汝。飛到九天涯。如今蹴已罷。氣縮是其時。</text>
<title>斷牛肉 幷序</title>,<text>牛能於甫田。耕出多少穀。無穀人何生。人命所自屬。又能馱重物。以代人力蹙。雖然名是牛。不可視賤畜。何忍食其肉。要滿椰子腹。可笑杜陵翁。死日飽牛肉。</text>
<title>奉謝冢宰侍中崔公惠柱杖 幷序</title>,<text>十步欹傾九踣僵。感公全與一身強。疏圓節硬分珠琲。瑩滑皮勻鬪雪霜。杖起方看肩上過。携來偏稱手中將。平生多荷扶持力。又許扶衰惠可量。</text>
<title>意有未足。又作一絶奉呈。</title>,<text>德望平生謝孔光。敢期靈壽受於王。忽蒙冢宰千金貺。公路扶行亦未妨。</text>
<title>相國和絶句見寄。復次韻奉答。</title>,<text>金與堅貞玉與光。端知此是杖中王。衰翁已復成強壯。崎嶮何能有礙妨。</text>
<title>相國和絶句見寄。復次韻奉答。 其二</title>,<text>何須君賜始生光。冢宰由來得貳王。已許扶持欹側步。從今杖謁亦何妨。</text>
<title>墻頹不理</title>,<text>有人勸我理家莊。四壁呀通便不防。數集壽中何計活。不如閑坐吸淸觴。</text>
<title>囑諸子</title>,<text>家貧無物得支分。唯是簟瓢老瓦盆。金玉滿籯隨手散。不如淸白付兒孫。</text>
<title>戲贈妓</title>,<text>書生於色眞膏盲。每一見之目頻役。今因身老佯不看。非是風情減平昔。一杯醺醉情復生。無復慙羞呼促席。汝應憎我老醜顔。我亦知渠匪金石。</text>
<title>泉涸酒乾</title>,<text>舍南泉已枯。舍裏酒復斷。我殆喉生煙。從玆成渴漢。</text>
<title>己亥五月七日。家泉復出。戲成問答五首。 主人問泉</title>,<text>寒流依舊湧嵒間。入沼盈盈瀲翠瀾。爲問靈泉能會不。主人還復幾年看。</text>
<title>己亥五月七日。家泉復出。戲成問答五首。 其二 泉答主人</title>,<text>盤廻縈屈石中間。罅出方成一掬瀾。地下泉流多少在。何憂不及此時看。</text>
<title>己亥五月七日。家泉復出。戲成問答五首。 其三 主人復答</title>,<text>我心非必戀人間。却愛金舡泛綠瀾。地下丁寧泉亦在。不知能把一杯看。</text>
<title>己亥五月七日。家泉復出。戲成問答五首。 其四 泉復答</title>,<text>汝愛浮觴淨淥間。釀時何復涸予瀾。地中亦有酒泉在。曷不尋源一往看。</text>
<title>己亥五月七日。家泉復出。戲成問答五首。 其五 主人又答</title>,<text>汝智區區尺度間。諭予歸吸酒泉瀾。霞旌雲帔昇天去。渠輩於時得我看。</text>
<title>獨酌自嘲</title>,<text>聞有芳醪耳輒傾。一杯方到眼還明。自將樽酒供聞見。餘事來干故聵盲。</text>
<title>五月晦日。走筆謝李學士 百全 送酒。二首</title>,<text>門閑家冷無來客。把酒何人慰我情。獨有君侯猶記舊。殷勤乞與一壺淸。</text>
<title>五月晦日。走筆謝李學士 百全 送酒。二首 其二</title>,<text>不因人絞坐澄淸。艶艶浮蛆撥更盈。未必苟貪濡燥吻。感君猶記老門生。</text>
<title>吟詩自笑</title>,<text>淸晨酣得兩三杯。長嘯招邀好句來。好句來遲佯偃蹇。故應妨我錦肝開。</text>
<title>無客</title>,<text>門庭闃寂少經過。分衛僧唯喝唱譁。從此漸成閑氣味。不妨時復臥看花。</text>
<title>誦楞嚴第六卷有作</title>,<text>從初至六誦如流。餘復何存了却休。若不貯心歸去也。泉臺何處紙中求。</text>
<title>南軒答客</title>,<text>我昨於南軒。晏起日已暾。盥嗽執經卷。方向手中翻。客有枝木冠。謁我仍有言。以正不以雜。君子義所敦。而此浮屠法。奚爲於丘門。我言男兒者。各有懷抱存。士方顯仕時。經緯以人文。詩書與禮樂。輔相千載君。旣老退閑居。有或事琴樽。此輩吾敢望。無功補毫分。琴樽已非分。事佛有何痕。況復儒與釋。理極同一源。誰駁又誰純。咄哉渠所論。</text>
<title>八月二十九日。走筆謝李學士 百全 惠生魚。</title>,<text>鱍鱍腥鱗活欲飛。江人來餉尙嫌遲。我因衰病身唯骨。豁與餘膏澤瘦肌。</text>
<title>九月初七日。訪樞府朴公 椐。 觀所構新宅。富貴蕭洒兼備。皆出意表。誠不可虛賞。及酒酣走筆。記所見奉呈云。</title>,<text>我有一區廬。風雨猶不庇。賦分元自窮。徒忝丞相位。觀公此臺榭。幻出神仙地。他人費鉅萬。爭肯略侔似。由公眼匠妙。所作出非意。如此迺相門。而我安敢企。有竹立脩脩。不與江南異。奇花與美卉。雜錯紛錦綺。黃菊冒霜開。已可泛金蕊。何必待重九。不妨先日二。主人聞此言。拍手卽大喜。呼出玉樽來。今日能事已。</text>
<title>重九日。朴樞府相公復邀飮。卽席走筆。賦詩以呈。</title>,<text>誰訊堂中華髮老。尙無門外白衣人。賴公喚與開歡飮。免負今年泛菊辰。</text>
<title>又以別韻贈之。此二詩皆和。至數四首。後忘之不錄。</title>,<text>捨公何處豁吾情。畦畛無施示坦平。一笑一言溫可掬。眞他花卉亦秋榮。</text>
<title>九月二十九。朴樞府又邀飮賞菊。未置酒。卽席口號。</title>,<text>九月霜風斗頓寒。繁英猶媚綠陰間。客來莫問花多少。黃白交開十八般。</text>
<title>妓至又和</title>,<text>書生舊習眼猶寒。未慣繁華爛熳間。鮮語花來方始笑。不須黃菊鬪名般。</text>
<title>相國及坐客見和。復次韻。</title>,<text>嫌他桃李怯侵寒。種菊元無地隙間。莫把花名誇十八。明年添得百千般。</text>
<title>李平章 仁植 邀飮。醉後奉呈。</title>,<text>退藏蝸屋一淸羸。枉被佳招喜可涯。病脚遲回初似跛。感情騰躍助成馳。衰顔倚醉風難刮。輭話開懷日易移。七十耆翁扶腋到。喜公曾不故人遺。</text>
<title>相國見和。復次韻。</title>,<text>間闊難來爲脚羸。城中咫尺卽天涯。梓鄕曾接葭莩幸。藥省還追驥尾馳。鬢似雪霜雖各老。心如金石不曾移。要除末禮須勤飮。醉後形骸尙欲遺。</text>
<title>卽席用此韻。留別姜郞中出守春州。</title>,<text>聖君憂在活民羸。千里分符東海涯。紫闕定將徵詔召。靑雲會向坦塗馳。藥階飄爾身方到。棠樹依然座不移。借寇未成人自泣。一方唯有愛空遺。</text>
<title>又次前韻。留別金內翰奉使蒙古。</title>,<text>知子年來頗瘦羸。那堪遠涉鴨江涯。正宜禁省成龍躍。不合胡天汗馬馳。曾是文章壇上望。如何邊鄙事中移。功成定被鈞台召。蒼海靈珠肯見遺。</text>
<title>次韻李平章 仁植 虔州八景詩 幷序 江天暮雪</title>,<text>江天無雪亦陰昏。更奈紛紛冒遠巒。唯有漁翁醉和睡。洒來蓑底不曾看。</text>
<title>次韻李平章 仁植 虔州八景詩 幷序 遠浦歸帆</title>,<text>帆遠天遙水色滄。未知舡與浪低昂。不須更說如飛去。一轉頭間又轉茫。</text>
<title>次韻李平章 仁植 虔州八景詩 幷序 瀟湘夜雨</title>,<text>日落江寒水暝天。夜來微雨更凄然。二妃往事君何詰。洒竹聲中正好眠。</text>
<title>次韻李平章 仁植 虔州八景詩 幷序 平沙落雁</title>,<text>群飛有意亂蘆花。半落平沙一陣斜。須愼傍邊謀汝者。繞汀臨渚幾人家。</text>
<title>次韻李平章 仁植 虔州八景詩 幷序 煙寺暮鍾</title>,<text>山中除却水聲寒。眞味尤宜寂寞間。我笑嵒僧多事在。擊鍾來往自難閑。</text>
<title>次韻李平章 仁植 虔州八景詩 幷序 山市晴嵐</title>,<text>非煙非霧襲重重。宛作僧家氣鬱蔥。此是山中無價景。有何廛市落這中。</text>
<title>次韻李平章 仁植 虔州八景詩 幷序 漁村落照</title>,<text>殘日明時無處空。柰何偏指水村中。漁翁醉起得魚晩。價直千金一丈紅。</text>
<title>次韻李平章 仁植 虔州八景詩 幷序 洞庭秋月</title>,<text>何事江天得月多。金波交映鏡澄波。雖然天朗無纖靄。未害疏林間綠蘿。</text>
<title>次韻李平章 仁植 虔州八景詩 幷序 江天暮雪</title>,<text>皓色堆勤未破昏。不分洲渚與林巒。行人走避樵童濕。何處江樓卷箔看。</text>
<title>次韻李平章 仁植 虔州八景詩 幷序 遠浦歸帆</title>,<text>孤帆橫截海濤滄。又被風狂困激昂。無限舟中辛苦態。這邊閑望去茫茫。</text>
<title>次韻李平章 仁植 虔州八景詩 幷序 瀟湘夜雨</title>,<text>漠漠茫茫夜雨天。巫娥廟在益依然。蕭騷聲裡能無感。被酒篙工取次眠。</text>
<title>次韻李平章 仁植 虔州八景詩 幷序 平沙落雁</title>,<text>賴有汀邊木筆花。最宜文字落橫斜。低飛欲下沙洲戲。待汝傳書有幾家。</text>
<title>次韻李平章 仁植 虔州八景詩 幷序 煙寺暮鍾</title>,<text>西峯日落暮山寒。響出孤煙杳漠間。一度落殘還一度。柰知聲亦未容閑。</text>
<title>次韻李平章 仁植 虔州八景詩 幷序 山市晴嵐</title>,<text>萬疊山深嵐翠重。恰如瓊壁立靑蔥。莫敎風卷須留賞。我愛僧行海浪中。</text>
<title>次韻李平章 仁植 虔州八景詩 幷序 漁村落照</title>,<text>鎔金日色映晴空。籬落蕭然沙戶中。應待漁人乘醉返。半山猶掛一燈紅。</text>
<title>次韻李平章 仁植 虔州八景詩 幷序 洞庭秋月</title>,<text>月將江影孰爲多。俱是澄澄一樣波。憑仗秋晴猶足賞。何人好事翦林蘿。</text>
<title>十一月見門前雪積有作</title>,<text>門前雪三尺。銀嶺何嶙峋。兒寒不遑戲。誰肯輥爲輪。不杜門猶閉。尙無一箇人。倦僕且暫掃。略開線路新。袁安若不死。會有唁來賓。</text>
<title>次韻李相國復和虔州八景詩來贈 江天暮雪</title>,<text>晚來無處不昏昏。暝色難歸戴白巒。遠透漁窓驚睡眼。睡醒猶作曙光看。</text>
<title>次韻李相國復和虔州八景詩來贈 遠浦歸帆</title>,<text>朝掛湘吳暮薊滄。須臾決失去昂昂。片時未度相望處。浦遠猶看入淼茫。</text>
<title>次韻李相國復和虔州八景詩來贈 瀟湘夜雨</title>,<text>半夜雷潮已殷天。雨聲相助大琅然。灘波漲起孤舟帆。狎水篙工尙未眠。</text>
<title>次韻李相國復和虔州八景詩來贈 平沙落雁</title>,<text>微雪飄飄細屑花。一行直下一行斜。半斜半整眞奇景。火急將屛付畫家。</text>
<title>次韻李相國復和虔州八景詩來贈 煙寺暮鍾</title>,<text>天陰天霽與炎寒。一樣聲來暮樹間。不有孤煙常作候。也應人與此鍾閑。</text>
<title>次韻李相國復和虔州八景詩來贈 山市晴嵐</title>,<text>輕羅染碧水紋重。辦作須煩手似蔥。爲問靑嵐誰織出。巧成纖縠布嵒中。</text>
<title>次韻李相國復和虔州八景詩來贈 漁村落照</title>,<text>江雲向晚卷長空。斜照漁家㬠網中。海底湧生胡不見。咄哉方始愛殘紅。</text>
<title>次韻李相國復和虔州八景詩來贈 洞庭秋月</title>,<text>水國秋涼爽氣多。氷輪正好映寒波。波心俯鑑無勞望。不用登山費挽蘿。</text>
<title>相國嘗和示一首。予每複以二首。未知鈞鑑何如。惶恐惶恐。 江天暮雪</title>,<text>同雲飄雪晚來昏。掩盡天涯萬疊巒。江上行人歸意迫。也除詩眼孰貪看。</text>
<title>相國嘗和示一首。予每複以二首。未知鈞鑑何如。惶恐惶恐。 遠浦歸帆</title>,<text>未入洪溟大漭滄。已如人戴帽微昂。前帆度了後帆繼。任爾飛揚漸杳茫。</text>
<title>相國嘗和示一首。予每複以二首。未知鈞鑑何如。惶恐惶恐。 蕭湘夜雨</title>,<text>洒來幸是夜深天。臥聽蕭蕭尙寂然。無賴江邊斑竹在。遽能驚我醉中眠。</text>
<title>相國嘗和示一首。予每複以二首。未知鈞鑑何如。惶恐惶恐。 平沙落雁</title>,<text>沙際無田只荻花。有何窺望落橫斜。人人焉得機心息。莫遣人禽共一家。</text>
<title>相國嘗和示一首。予每複以二首。未知鈞鑑何如。惶恐惶恐。 山市晴嵐</title>,<text>翠光籠遍萬山重。遠似胡天一嶺蔥。莫把岢嵐名一郡。靑嵐寧入郡城中。</text>
<title>相國嘗和示一首。予每複以二首。未知鈞鑑何如。惶恐惶恐。 漁村落照</title>,<text>籬雀啼殘已散空。夕陽猶炤浦村中。逢人面面如霞映。未必漁家享此紅。</text>
<title>相國嘗和示一首。予每複以二首。未知鈞鑑何如。惶恐惶恐。 煙寺暮鍾</title>,<text>初聞猶混瀑流寒。漸認來從岳寺間。擊罷雲閑君莫道。白雲爭肯有忙閑。</text>
<title>相國嘗和示一首。予每複以二首。未知鈞鑑何如。惶恐惶恐。 洞庭秋月</title>,<text>浦客何須蕩槳多。我憐全鏡碎於波。維舟側畔明如晝。細看秋蟲上薜蘿。</text>
<title>庚子三月日。李學士 百全 病中大設筵幷妓樂。邀予及朴樞副，崔僕射，朴丁二學士觴之。卽席得詩二首呈之。</title>,<text>初來欲問維摩病。不分還傾太白杯。愼勿自言生死別。飮中此語忍聞哉。</text>
<title>庚子三月日。李學士 百全 病中大設筵幷妓樂。邀予及朴樞副，崔僕射，朴丁二學士觴之。卽席得詩二首呈之。 其二</title>,<text>阻覿淸姿心似渴。忽承喜喚脚如飛。一言相接猶爲得。更賞紅裙醉倒歸。</text>
<title>次韻崔樞府 公衍 見訪。自言路上得詩寫贈。</title>,<text>結髮同遊媟莫疏。申之共作孔門徒。訪來應記當年舊。眷眷恩情得可孤。</text>
<title>予亦別作一首。謝携三亥酒來貺。</title>,<text>閑門寂寞雀堪羅。豈意君侯肯見過。更把一壺情已重。況名三亥味殊嘉。</text>
<title>次韻李學士 百全○幷序</title>,<text>對客初筵語不喧。佇瞻高駕爲臨門。忽然馳簡稱身憊。急欲求醫候病源。若也體中生劣氣。那於筆下騁豪言。細思此特微痾耳。須待君來倒一樽。</text>
<title>明日。學士又和寄。次韻奉答。</title>,<text>吾今退老屛塵喧。子亦閑居懶出門。猶許詩壇攀逸躅。亦容海眼計深源。五陰爲賊君何患。四大非眞佛固言。更坐觀心除妄想。我方邀致與開樽。</text>
<title>二十九日。又邀僧統 守其，大禪師 志素，禪師湛其及雙嵒住老，金員外設酒。卽席得詩一首贈之。</title>,<text>二其一素皆生佛。京兆雙嵒亦可人。訪我從容消永日。不妨傾倒道漿醇。</text>
<title>二其見和復作</title>,<text>白雪渾頭退老身。恨爲塵世一陳人。如今飽聽高僧話。始覺空門氣味醇。</text>
<title>明日。僧統和寄。復次韻奉呈。二首</title>,<text>形骸枯槁已非身。精魄飄零不似人。賴有吾師能起我。飽嘗甘露正醇醇。</text>
<title>明日。僧統和寄。復次韻奉呈。二首 其二</title>,<text>枉顧閑門大耄身。始知法主視猶人。雖然不飮杯中釅。自有醍醐味大醇。</text>
<title>次韻復和李相國八景詩各 一首 江天暮雪</title>,<text>自是江雲易翳昏。那知日色隱岡巒。又疑銀浪隨風碎。誤使人人作雪看。</text>
<title>次韻復和李相國八景詩各 一首 遠浦歸帆</title>,<text>輕風引去海門滄。帆與孤舟孰大昂。悔我未同船客去。謾勞翹頸望微茫。</text>
<title>次韻復和李相國八景詩各 一首 瀟湘夜雨</title>,<text>九疑山暗雨中天。有意何人不慘然。半夜人呼船閣漏。篙工執戽略難眠。</text>
<title>次韻復和李相國八景詩各 一首 平沙落雁</title>,<text>平沙十里暝煙花。雁陣猶能映日斜。弟弟兄兄終不亂。當須曉喩鬩墻家。</text>
<title>次韻復和李相國八景詩各 一首 山市晴嵐</title>,<text>山中嘉景一何重。嵐映晴霞作綺蔥。若是齊紈兼魯縞。不知豪奪幾家中。</text>
<title>次韻復和李相國八景詩各 一首 漁村落照</title>,<text>柴戶牢關寂寂空。漁人方返夕陽中。魚籃數得頭多少。無柰全憑頃刻紅。</text>
<title>次韻復和李相國八景詩各 一首 煙寺暮鍾</title>,<text>釋子尤宜坐臘寒。寒天來往靡容間。區區聲裡占時侯。天地無心日月閑。</text>
<title>次韻復和李相國八景詩各 一首 洞庭秋月</title>,<text>浦客無心弄月多。殷勤進棹出衝波。分明已見嵒前泊。樸葉遮頭又帶蘿。</text>
<title>次韻英上人見和 江天暮雪</title>,<text>鵝毛飛舞散黃昏。入水無蹤獨被巒。凍縮漁人殊不喜。王孫好作畫圖看。</text>
<title>次韻英上人見和 遠浦歸帆</title>,<text>不歸淮汴卽瀛滄。問爾何之首自昂。瞥過眼前無幾頃。際天應獨水茫茫。</text>
<title>次韻英上人見和 瀟湘夜雨</title>,<text>零陵江上雨連天。寄舶遊人思悄然。夜久吹燈猶獨坐。長年三老已酣眠。</text>
<title>次韻英上人見和 平沙落雁</title>,<text>紛紛已擾水葒花。更向沙汀拂拂斜。汝旣爲賓無特操。有誰容作主人家。</text>
<title>次韻英上人見和 山市晴嵐</title>,<text>環巖已作翠巖重。繞樹還成玉樹蔥。若問僧庵何處是。靑羅一帶卷舒中。</text>
<title>次韻英上人見和 漁村落照</title>,<text>煙重風微未掃空。人家掩藹有無中。夕陽忽掛金盤爛。更愛殘霞映鬪紅。</text>
<title>次韻英上人見和 煙寺暮鍾</title>,<text>滿山蕭瑟晚風寒。振暢鍾聲十里間。未到嵒廬吾已想。沙彌忙遽老僧閑。</text>
<title>次韻英上人見和 洞庭秋月</title>,<text>一輪分影也何多。炤遍汀沙又印波。把酒若成江上望。石間猶可藉紅蘿。</text>
<title>七月初二日。浴家池。</title>,<text>我今衰弱怯水寒。六月猶無入池浴。今日炎煎勝夏天。始入池中亂澄綠。如坐寒氷不奈久。毛髮立豎體生粟。一身炎冷自無常。須臾翻覆一何速。洗塵洗體皆幻妄。誰爲能觸誰所觸。只應達者知此意。我欲譗之道未熟。</text>
<title>哭李學士 百全。示朴學士。仁柢。七月十日卒。</title>,<text>嗟嗟賢學士。已矣今迺死。齒幾中壽年。身涉正卿位。男兒苟至此。逝亦無慊意。所恨一子存。粗足奉家祀。方君伏枕時。被謫向千里。其去才彌旬。尙未知到未。君復奄然殂。有誰主襄事。煢煢一老婦。擗踊哭內次。今歲春三月。于時病已始。大集耆老公。妓樂與俱備。曰是生死別。努力好勤醉。滿堂爲之悲。其間或掩淚。斯言今果中。吾謂眞達理。是亦人所難。猶可語同志。老境寡詩伴。唱酬嘗與子。郢質今已亡。於誰斲墁鼻。</text>
<title>朴知院 椐 邀飮。方見公以予曾所著有嘉堂記。親書上板釘壁。卽席以詩謝之。</title>,<text>霞鶩無嘉語。胡爲釘壁懸。不須紅袖拂。已勝碧瑤鐫。筆有飛騰勢。詞無篆刻姸。手書誠莫重。心感口難宣。我與公長在。堂兼記不遷。時時聊寓目。莫忘一狂顚。</text>
<title>屋蕪</title>,<text>慵奴不理家。我亦慵不討。塵穢盈其前。略不容灑掃。今朝命兒孫。掃地勤不少。雖至於庭階。刈去旅生草。地淸心亦淸。於我可謂孝。</text>
<title>寄金學士 敞○幷序○庚子年</title>,<text>自卜新京今幾年。吾徒舊範危墮地。賴予不死餘喘存。得聞夏課羣學子。遙知林林白面生。夫子影前成拜起。有川能似歸法無。想見冠童浴沂水。有如霖雨彌數旬。忽見晴陽出明媚。又如嘉穀垂欲枯。一朝沐雨得生意。細思此是君之力。感古喜今還抆淚。我今已歷三事聯。子亦行登丞相位。原其所自此其根。根若不牢安所恃。君知體莫重於斯。公卿搢紳多出是。鄕猶有校家有塾。況可國中無是事。勸公更礪成人心。激起後生毋少弛。我於此時雖就木。地下猶能抃舞喜。</text>
<title>李相國 仁植，朴學士 仁柢 同訪。是七月二十五日也。時家園鳳翔花盛開。唱韻使英上人走筆賦之。予亦卽席走筆和示。</title>,<text>丹白相交兩絶奇。莫敎風雨卷離披。早宜覽德下千仞。反自爲花依一枝。五色錦章渠已得。九成韶樂又何知。休將嬌態深藏葉。我欲形容爲作詞。</text>
<title>相國見和。復次韻奉答。</title>,<text>我家曾不種花奇。何日移栽到錦披。處士休誇鸚鵡賦。相君今詠鳳凰枝。絳葩紅蕊遙猶見。尖觜豐膺捻始知。不有嘉賓留逸唱。人間那有此花詞。</text>
<title>朴學士見和。復次韻。</title>,<text>鸑鷟爲名意信奇。宛如雙翼彩文披。欲傾家貯勤添酒。且願歸裎醉揷枝。鳥作國祥如可導。花呈家瑞又安知。若敎移種沈香北。何必淸平芍藥詞。</text>
<title>次韻復和李相國更和獵字韻</title>,<text>聞公哄導喧里閭。驚起整襟纓復獵。坐定投詩神且奇。如陟泰山窺玉牒。自吾得此明月珍。連宵不寐防胠篋。求之古人誰得似。歐蘇所著迺其法。更期促膝深論文。直到根株去枝葉。</text>
<title>無酒</title>,<text>家貧醞酒遲。肺渴含盃少。丞相何處逃。隈窓但默笑。</text>
<title>泉枯</title>,<text>酒涸眉方皺。泉枯口渴澆。此身垂欲溘。於物諱聞焦。</text>
<title>見穭稻生寢房南軒之旁。有作。</title>,<text>人皆務耕田。歲入幾許斛。我家無是事。天遣生穭穀。庭階生亦可。胡柰寢房曲。亦復效田禾。擢穗數莖綠。我病慵不芟。憎哉游手僕。置之百不訶。默笑但瞪目。業已不理屋。何獨於此督。</text>
<title>飮白酒 前後各韻</title>,<text>吾知斟白酒。偏稱泛黃花。爲問花開不。靑苞未拆葩。</text>
<title>唇焦 韻上同</title>,<text>唇因病燥耳。痟渴非犬子。當與龐居士。吸盡西江水。</text>
<title>戲贈春州守姜壯元 頡 乞炭</title>,<text>三十六地獄。寒氷爲之最。沙沙雜羅羅。其苦得可奈。今年我家兒。必定落於內。不有菩薩慈。此厄誰能解。若送炭一銖。價與千金倍。今生若未報。死亦此心在。</text>
<title>痒和子</title>,<text>背癢能抓悅可多。或稱如意或痒和。具人手指超人手。手所難侵輒解爬。</text>
<title>痒和子 其二</title>,<text>昔人工刻木。宛作指尖尖。後世移牙物。功夫倍玉纖。</text>
<title>小栗樹結子</title>,<text>矮樹才過頂。胡爲殼已成。定非將子植。大本斫傍生。</text>
<title>次韻金學士 敞 見和夏課詩</title>,<text>美哉古風誰力廻。花山亦有興儒地。此豈一時翔集耳。傳及子孫孫復子。憶昔諸生全盛時。門抽戶拔爭奮起。君時早慧本生知。吟詩作賦如翻水。我名敎導何敎爲。反欲師之竊求媚。此皆實錄非虛辭。不唯森目森在意。其間先進皆物故。每一念之潛拭淚。與公今者幸其時。得路俱登好官位。每思吾門根柢空。行若無憑立無恃。頹堤復築一出君。意欲歸吾理非是。人有其功已自尸。盜莫爲大非細事。所期衮衮招後生。鑄鍛顔騫心勿弛。因之重紐十二徒。不須偏爲吾齋喜。</text>
<title>次韻河郞中 千旦 見和</title>,<text>耘業耕文夏課場。是皆君我曾經地。仲尼雖聖亦匹夫。常有三千群弟子。以國之大寧乏人。不使斯風重崛起。我齋稍復餘未爾。有如大海涓滴水。君今文彩映詞林。靈珠側畔川爭媚。欲還墮緖子何難。在一頃刻廻其意。激起後生皆擊蒙。何人不泣淵鮫淚。手揷羽翼因吹揚。可令飛到公卿位。歌讚成庸則我存。發揮頹敎繄君恃。古者修文來遠人。制服頑戎必由是。況今容許鶡冠人。秉筆來參場屋事。上方嚮學又日新。何患斯文將踅弛。而君於此小加力。無限儒門萬世喜。</text>
<title>次韻河郞中 千旦 見和 其二</title>,<text>昔年我自紫微郞。謫守桂陽卑濕地。公退蕭然坐小堂。亦無與語吾黨子。見君謁刺笑且驚。時方欲食投匙起。顧無斗酒供其歡。終日淸談唯飮水。雖云小郡名邦侯。亦豈無人欲側媚。先生正直本寡求。目擊一見知同意。快聞高論心豁然。臨別能無一掬淚。從此相知二十年。中間嗟爾無朝位。無何銳進涉淸華。如我老夫猶有恃。今之作者雖雲紛。專掌絲綸夫子是。願君善嗇千金軀。爲國不讓文章事。我今耄矣雪渾頭。讀書著文不少弛。何如來往深論詩。老境忘懷一段喜。</text>
<title>次韻李侍郞見和 二首</title>,<text>誠明造道本一徒。夏課所安還一地。君雖後進未及同。尙擬連枝一家子。距我登科二紀餘。成龍榜上欻飛起。此皆夏課所漸染。宛似氷絲受色水。勸學猶如求美人。媒之痛切誰不媚。今君已是巨官人。復振斯風豈無意。哽悲何獨子一齋。十二徒中堪墮淚。必於諸家諭子弟。勿論文虎高卑位。百家所得雖二三。積至源深猶可恃。擇師以敎當氣專。勿令淫縱迺過是。不然悠悠惰遊者。寧肯於文力從事。金公近者倡斯法。請問其要弦於弛。弛者復張仆者興。後學於君喜不喜。</text>
<title>次韻李侍郞見和 二首 其二</title>,<text>松麓遺蹤一夢空。不須更憶荒虛地。君看新邑是花山。中闢彤闈奉天子。遠近千家碧瓦差。朝昏萬竈靑煙起。百官擁似拱辰星。四域奔如朝海水。鳳樓御宴不減前。萬妓盈庭獻娟媚。舊京百事一無虧。唯有生徒未得意。如予白髮長搔頭。其柰靑衿得忍淚。禮官博士恬不憂。可笑庸庸虛竊位。賴有金公復振興。果副吾徒夙所恃。本爾身名始立源。儒臣學士當如是。我知吾子殆能之。惇惇告諭非好事。覓物欣踰未失前。何妨繼絶當其弛。子今復以非位推。此雖謙德聞未喜。</text>
<title>次韻李侍郞以詩二首送土卵。予以三首答之。</title>,<text>處處艱於長一莖。君家有底好滋生。市人擡價顔胡𧹞。客壤培根力靡輕。靑鳥雛多來已壓。黃雞卵在駮難成。想公偶送金盤菜。踵我行調玉鉉羹。十四名般斯第幾。二三分別尙難精。殘翁博物眞無用。勉食唯敎脹氣平。</text>
<title>次韻李侍郞以詩二首送土卵。予以三首答之。 其二</title>,<text>撥開泥底洗根莖。惠及閑門老友生。盤上飣來團雪積。筯頭跳脫走丸輕。初憑地媼膏恩化。終被畦丁手力成。但覓柏香和作菜。不須葵葉雜爲羹。露珠初漾疑蓮樣。土卵方呈訝鳥精。岷蜀充資濟陽九。我今佐食意難平。</text>
<title>次韻李侍郞以詩二首送土卵。予以三首答之。 其三</title>,<text>哿矣膏田挺紫莖。土無能伏卵何生。自天全與瓊腴美。在地誰團粉麪輕。草實例多隈葉結。芋魁唯自屬根成。室人方報營朝膳。竈婦那憂辦夕羹。煨糞禪師心豈傲。誤羊丞相學非精。已陳前迹休評駮。飽喫閑眠是大平。</text>
<title>次韻李侍郞見和三首以四首答之</title>,<text>畢竟難栽數四莖。尋常笑我拙於生。淸詩兼卵投之重。感淚非鮫報也輕。兒戲擲盤疑㲉破。妻藏踰月恐雛成。若將隴麥先呼餠。未掘園畦可曰羹。何況承恩親自見。直須作膳更敎精。靑苽作菓無多月。不用東陵學邵平。</text>
<title>次韻李侍郞見和三首以四首答之 其二</title>,<text>土膏雨助得肥莖。魁似靑邊斗大生。欲作跳毬圓或缺。擬看團石握還輕。不如當日烹而食。都爲吾儕嗜所成。果是名爲君子芋。也應慙入庶人羹。我眞癡漢那論品。子作新醫曰補精。貺及老翁能不感。若敎分肉卽陳平。</text>
<title>次韻李侍郞見和三首以四首答之 其三</title>,<text>不唯貪賞卓琅莖。亦欲潛觀物化生。入囿才看針脛短。披沙驚觸雪肌輕。一根如我猶難蒔。四等於君亦易成。已勝冬菁甘似蜜。何論秋蒜辣難羹。口譌都斥腥鱗遠。舌嗒方知異味精。略備盃觴當展謝。遲予微體得和平。</text>
<title>次韻李侍郞見和三首以四首答之 其四</title>,<text>方於漑灌養纖莖。未意團團卵復生。君倚園田裁易得。我憑廛市價非輕。畦中只見脩脩立。地底誰窺磊磊成。若欲對當須玉食。未宜容易偶藜羹。車聲作號曾難覈。鉅子稱名亦莫精。一字注箋廻見示。渙然釋此鬱心平。</text>
<title>次韻李侍郞見和五首。予以七首答之。</title>,<text>想君方對兩三莖。猶愛尖尖撲地生。明日廻看荷葉大。方秋已拾玉膏輕。知公自惜無雙味。餉我應須第一成。非鵠非鷄能伏卵。不魚不肉尙宜羹。暫通灰焰熏猶可。微帶泥痕洗必精。要且邀來開劇飮。卽於前貺頗塡平。</text>
<title>次韻李侍郞見和五首。予以七首答之。 其二</title>,<text>挼藍染葉玉删莖。初若艱生旋易生。賴是地腴功轉速。假如土瘠養何輕。莫言始入秋排出。却認多更月孕成。我老偏憐蔬適口。人看應訝卵投羹。須知外有團圓殼。決是中凝混沌精。久不訪之翻貺物。從今連到卽心平。</text>
<title>次韻李侍郞見和五首。予以七首答之。 其三</title>,<text>我本難知養出莖。甚時栽了甚時生。方從濯濯琳條直。已到離離玉實輕。君自好仁多隱德。物猶知感喜繁成。中廚若欲調眞味。熾火當須作定羹。小必地中和碎璧。大應天上應圓精。明年不死如無恙。傾橐宜求沃野平。</text>
<title>次韻李侍郞見和五首。予以七首答之。 其四</title>,<text>庭下休栽竹數莖。自諳老境幾何生。如玆時菜猶堪種。都爲慵奴未遽輕。唯羨君園能得養。坐看秋實自然成。忽分膩滑敎充膳。何必鮮腥始辦羹。好味但知嘗了過。方經何暇講來精。若言有栗視千戶。此亦堪觀一等平。</text>
<title>次韻李侍郞見和五首。予以七首答之。 其五</title>,<text>要防兒輩折新莖。凡草猶難足踏生。趁得秋天良甚愛。雖云菜物詎能輕。只應自有神潛護。不爾那將力便成。富屋莫嫌充上味。肥僧寧或啖鮮羹。魁能連小侔騈拇。卵必藏深嗇內精。益氣補脾何更問。有遭蜂螫借渠平。</text>
<title>次韻李侍郞見和五首。予以七首答之。 其六</title>,<text>人人好自食柔莖。冬亦和鹽爛革生。葉貴貪收乾必用。卵宜作種蓄難輕。知君於物偏能化。有地何年未輒成。本爲豪飡依子宅。豈期窮巷落吾羹。但聞人號爲蔬美。敢導吾曾命物精。若作純圓看體滑。些些癭處削堪平。</text>
<title>次韻李侍郞見和五首。予以七首答之。 其七</title>,<text>君奴非必引抽莖。何事脩條給給生。未待勤培方苯䔿。偶然坐享此圓輕。雖因世素終須出。初忌人知密爾成。我把手麾令作饌。堪欺指動末嘗羹。廚夫汝莫慵調味。食物吾猶不猒精。得則飡之無則否。若然心意自能平。</text>
<title>次韻李侍郞復見和 七首</title>,<text>箇中莫有滑於莖。截作聲何咽澁生。卵不從禽猶愛喫。玉非抵鵲柰投輕。尙疑新向林巢得。未信元依土穴成。每到午天宜代菓。何專子日貶爲羹。憑他天地雖凝氣。孰是雌雄遣構精。瓚老啖時應語子。會須行秉宰衡平。</text>
<title>次韻李侍郞復見和 七首 其二</title>,<text>學圃先須種芋莖。秋來捃實當嘉生。蔬能代穀從來重。玉不充飢對爾輕。數斛播收千斛滿。幾家仰賴一家成。箇翁要喫宜盈釜。外客頻來莫頡羹。栗殼毛攢開未穩。薯根皮褁削方精。渾骨𪚥直唯斯耳。物性猶堪號坦平。</text>
<title>次韻李侍郞復見和 七首 其三</title>,<text>此應曾不約於莖。何俟莖繁趁逐生。散似雨泡跳已沒。轉如晴雹落還輕。銀釵股穩頭渾露。璞玉肌全體祕成。蒸瓠呼鵝聞古事。擷蔬名卵是新羹。季秋我得呑空費。寒食人看鏤必精。縱受君傳裁養法。其如踡跼地難平。</text>
<title>次韻李侍郞復見和 七首 其四</title>,<text>莫言此是出蔬莖。必畜雞鵝孕得生。不用罄驅腸底去。略須留弄掌中輕。摶膏作餠形難似。輥雪爲毬狀未成。貺可直宜和以豉。古猶相尙饋之羹。宛同羊角抽初茁。敢譬猪肪截未精。爲問湘中無此否。可憐憔悴楚臣平。</text>
<title>次韻李侍郞復見和 七首 其五</title>,<text>慣矣尋常見葉莖。誰知此粲隱而生。珠聯一貫投猶感。瓊實千枚受可輕。鼠壤無蔬心久嘆。雞窼擬卵笑猶成。孫弘相漢嫌重肉。孔聖居陳未糝羹。得此吾猶稱曰美。任他人辨未云精。因思幷設陶陶飮。與子同飡意始平。</text>
<title>次韻李侍郞復見和 七首 其六</title>,<text>君非不識植蓮莖。待見珠圓實自生。有水有池方可蒔。充蔬充食亦云輕。不如暫忍園夫憊。坐得無窮地寶成。岷下若常收芋種。吳中何更憶菰羹。葵稱鴨脚元難稱。苽號龍蹄亦豈精。爭似此唯眞肖卯。也無廉角一般平。</text>
<title>次韻李侍郞復見和 七首 其七</title>,<text>園菜何曾自秀莖。要憑培壅始能生。定應君宅從天賜。毋借人功拔地輕。必也他年居燮理。卽於何物莫財成。似公無恡均分味。在右誰嫌未政羹。此物飽聞能補氣。吾詩割去幾勞精。從今我亦藏餘勇。非是爭鋒却敵平。</text>
<title>謝其禪師送細餛飩</title>,<text>重羅雪麪切裁新。封了緘書餉故人。遙見初疑堆木屑。細看眞似積瓊塵。晨朝饞口非唯美。晝日飢腸亦足珍。饋及殘翁情可感。但祈法壽萬千春。</text>
<title>禪師見和。以二首答之。</title>,<text>方開鈿榼篆封新。爲感吾師豁與人。地上誰收先集霰。空中應拾極微塵。如吾喫啖麤猶可。想得功夫細最珍。衰病忌寒秋已縮。爛烹溫飽氣廻春。</text>
<title>禪師見和。以二首答之。 其二</title>,<text>白頭交密免如新。贈貺何曾棄老人。細尙成方非走玉。微猶凝體異飄塵。好充窮巷朝晡味。却任豪家水陸珍。更辱淸詩眞不分。慙將俚曲和陽春。</text>
<title>次韻禪師見和 二首</title>,<text>成從粉屑雪凝新。未副懸車老醜人。但解舌甜嘗美味。尙稽躬造拜淸塵。病中猶自知便食。意外何須更力珍。每覩嘉篇俱警策。詞澄秋水藻摛春。</text>
<title>次韻禪師見和 二首 其二</title>,<text>曾將異饌餉來新。每一飱之想見人。更把詞華投錦繡。細論物理剖毫塵。辭皆法語凌千偈。味是嘉羞敵八珍。待我病瘳當造謝。溫溫得接煦如春。</text>
<title>次韻李侍郞見和 二首</title>,<text>近者曾投玉卵新。至今猶感記陳人。此詩尙可傍觀斲。君意令吾內滌塵。一箇軀頑終不棄。千金身重善能珍。子今稱病心應鬱。誰爲邀看笑頰春。</text>
<title>次韻李侍郞見和 二首 其二</title>,<text>瓊羞撼我洒毫新。方謝禪房老主人。反得君詩投似玉。賀吾家鼎始無塵。句能狀物看相愛。味可加飱飽是珍。咀嚼二般心自足。尙期同倒一杯春。</text>
<title>庚子重九</title>,<text>無賓不飮心何怪。因病停歡意亦平。但愧黃花應笑我。此翁今歲大忘情。</text>
<title>庚子重九 其二</title>,<text>久困沈痾今轉困。慣來親友又停來。多端使我妨行樂。黃菊休嗟未入杯。</text>
<title>十日菊</title>,<text>已負重陽宴。那思十日花。將渠嬌艶艶。應悔發吾家。</text>
<title>庚子九月十五日。修蒙古所送表狀有作。</title>,<text>懸車殘老筆宜停。輒欲和通兩國情。文拙未宣天子意。不如閑坐度餘生。</text>
<title>謝李侍郞送酸梨碧桃</title>,<text>梨似黃金滑。桃如碧玉團。在園端有實。飣坐正宜飡。病口方嫌爽。煩心獨嗜酸。投來適我意。深祕忌兒看。</text>
<title>謝李侍郞送酸梨碧桃 其二</title>,<text>朶雲開璨璨。丸菓得團團。坐受何煩盜。含消不力飡。形均無巨小。味節適甘酸。愛客猶難饋。留爲後日看。</text>
<title>誦楞嚴偶題</title>,<text>終朝暗誦妙蓮花。地入三摩漸可誇。若把諸緣觀幻夢。夢驚那復有登伽。</text>
<title>次韻李侍郞見和桃梨詩二首。以四首和之。庚子十月</title>,<text>縱有千般貺。何如二色團。老妻那得喫。稚子謾窺飡。未破涎先出。初嘗舌已酸。申蒙琢玉句。圓熟兩相看。
<title>次韻李侍郞見和桃梨詩二首。以四首和之。庚子十月 其二</title>,<text>雖從天自化。孰把手能團。一樹名眞貴。千年實已飡。入腸驚大爽。留液嚥餘酸。黃碧交相映。還將玩好看。</text>
<title>次韻李侍郞見和桃梨詩二首。以四首和之。庚子十月 其三</title>,<text>知君眞鄭重。惠我此圓團。手拭纖毛啖。刀裁片月飡。實遵同棗設。異味與樝酸。致物何多侈。堪將富貴看。</text>
<title>次韻李侍郞見和桃梨詩二首。以四首和之。庚子十月 其四</title>,<text>不獨喉流潤。還憐掌弄團。舊聞千戶等。緬想七枚飡。投老頻遭病。爲兒反好酸。憑君休問疾。物自代來看。</text>
<title>次韻李侍郞復和桃梨詩四首見示。依韻和成六首。其末二章。一謝摘盡樹上餘桃見寄。一謝最後所餉金色大梨云。</title>,<text>眞他此仙菓。不定似珠團。無脛猶跳至。滋唇使快飡。齊成雙絶色。俱帶十分酸。我若明年在。何如更惠看。</text>
<title>次韻李侍郞復和桃梨詩四首見示。依韻和成六首。其末二章。一謝摘盡樹上餘桃見寄。一謝最後所餉金色大梨云。 其二</title>,<text>跳圓長習見。咀破尙疑團。碧把瑠璃嚼。黃擎琥珀飱。譬梅形校大。方橘味尤酸。必自神仙得。難將百菓看。</text>
<title>次韻李侍郞復和桃梨詩四首見示。依韻和成六首。其末二章。一謝摘盡樹上餘桃見寄。一謝最後所餉金色大梨云。 其三</title>,<text>緻內皮成隔。嫌隅狀作團。欲消多小䬼。須殿暮朝飱。物性於吾稱。書生本自酸。還思眞侈菓。翻愧眼寒看。</text>
<title>次韻李侍郞復和桃梨詩四首見示。依韻和成六首。其末二章。一謝摘盡樹上餘桃見寄。一謝最後所餉金色大梨云。 其四</title>,<text>仰樹難觀的。堆盤始覺團。感宜頭上戴。奉惜口中飱。物自成君蓄。生應爲我酸。衰翁病已久。天肯不哀看。</text>
<title>次韻李侍郞復和桃梨詩四首見示。依韻和成六首。其末二章。一謝摘盡樹上餘桃見寄。一謝最後所餉金色大梨云。 其五 此謝摘盡樹上餘桃見寄</title>,<text>知予病所嗜。卷送樹頭團。爛到深霜摘。新揮浥露飱。緗非當日碧。甘入舊時酸。豈意一旬內。令吾得再看。</text>
<title>次韻李侍郞復和桃梨詩四首見示。依韻和成六首。其末二章。一謝摘盡樹上餘桃見寄。一謝最後所餉金色大梨云。 其六 此謝後所餉金色甘梨</title>,<text>金梨脩數寸。脩不要其團。大似拳堪貴。甘如蜜足飱。若容今也美。何憶昔之酸。中我病中欲。休煩裹飯看。</text>
<title>十月日。見黃菊盛開。</title>,<text>已孤重九辰。又負十日泛。胡爲小雪天。熠熠綻嬌艶。徒爾媚姸香。予病飮豈敢。嗟嗟嗜酒漢。漸老歡漸減。汝旣業已開。亦勿爲我慘。趁爾未落時。儻可一憑檻。</text>
<title>臥病久不療。因有作。</title>,<text>纏綿疾云劇。幾頓恃微脈。此亦非死病。死我天何惜。七十有三翁。昇天路非隔。何年長揖歸。問天天自默。步算頗可知。吾算有時忒。</text>
<title>擁爐</title>,<text>伊昔一布衣。夤緣作邦宰。宰相已退老。寧復宰相態。傭保與雜作。人亦何必怪。況此一房壺。自奉所可辦。擁爐自添炭。有酒手自煖。方其火熾時。煨栗自不憚。已許爲常人。休作宰官看。可笑一箇身。須臾多貿換。陟降與乘除。天道好往返。若復昇天歸。又作仙人伴。</text>
<title>十一月三日大雪</title>,<text>節已侵大雪。此雪未云劇。初雪已如此。何憂不三白。夜深睡正甘。不見飛花色。洒窓猶未聞。開戶方驚積。遙知紫宸朝。舞賀朱袂赩。如予老退者。宜以手自拍。</text>
<title>苦寒</title>,<text>讀書千卷強。位至登黃閣。能貴不能富。賦分何雜駮。是亦與事迂。營生信淡薄。他門手可炙。我屋冷如剝。禦寒猶未備。餘事亦可酌。殘生能幾存。一月鮮歡樂。</text>
<title>梳髮</title>,<text>忌見星星鬢。曾嫌照鏡明。盈梳不啻影。手拾雪霜莖。</text>
<title>暖堗</title>,<text>冬月臥氷堗。寒威來刮骨。幸今燒柮榾。一束炎已發。氤氳氣如春。衾席稍可親。始可誇於人。眞箇宰官身。此身非固愛。此寒得可奈。至人無炎寒。而我安得配。</text>
<title>次韻春州守和前詩二首見寄</title>,<text>世無窮宰相。我作窮之最。是乃拙於謀。寒亦無可柰。一家凍與不。係子恩煦內。非君肯借溫。手足縮難解。忽承金諾重。未受喜已倍。但祝速代還。趁我殘身在。</text>
<title>次韻春州守和前詩二首見寄 其二</title>,<text>金榜昔壯元。黃堂今理最。煩君任徒勞。天理是胡柰。行當被辟命。珥筆紫微內。鳳綍手方開。免符腰始解。雖予無賴者。抃舞與常倍。我若文其言。上有天日在。</text>
<title>食天子梨</title>,<text>天子以爲名。人臣恐未當。想承君所賜。跪食亦何妨。</text>
<title>以病止酒累旬。今飮半杯有作。</title>,<text>半杯猶劇刺刀侵。飮亦吾心悔未禁。有力麴神依舊猛。予今伏矣信難任。</text>
<title>後五日又飮</title>,<text>綠蟻泛淸香。堪傾數四觴。吾身餘猛在。亦服麴神強。</text>
<title>謝河郞中 千旦 送紅柹</title>,<text>飽霜方爛熟。濡及病中唇。膚砑紅綃色。膏流赤玉津。</text>
<title>謝河郞中 千旦 送紅柹 其二</title>,<text>始擬火龍卵。遲疑未遽呑。嘗焉百拜謝。大矣一飡恩。</text>
<title>謝河郞中 千旦 送紅柹 其三</title>,<text>邈寄江船到。赬飢爛尙全。略存凝濕氣。着手不跳圓。</text>
<title>次韻河郞中見和。各成二首答之。</title>,<text>詩以洗塵眼。菓能滋燥唇。通仙應有分。丹露吸津津。</text>
<title>次韻河郞中見和。各成二首答之。 其二</title>,<text>畏脫難傾手。留甘惜度唇。嚼終偏自喜。添得玉池津。</text>
<title>次韻河郞中見和。各成二首答之。 其三</title>,<text>試知親友重。豁與老夫呑。一箇那輕散。分甘尙感恩。</text>
<title>次韻河郞中見和。各成二首答之。 其四</title>,<text>衆傾稱曰德。餉集得頻呑。子以人心致。予慙與沐恩。</text>
<title>次韻河郞中見和。各成二首答之。 其五</title>,<text>高樹非難撼。深嫌落破全。想應猿掛臂。隨摘袖藏圓。</text>
<title>次韻河郞中見和。各成二首答之。 其六</title>,<text>新從霜樹摘。深襲始能全。展轉聊來我。宜哉物也圓。</text>
<title>次韻河郞中見和復惠之。末二章。言再惠之意。</title>,<text>早知偏補氣。不但止沾唇。始以渾全喜。臨飱任潰津。</text>
<title>次韻河郞中見和復惠之。末二章。言再惠之意。 其二</title>,<text>賴是全甘液。宜於病客唇。若如梨橘味。何甚嗜酸津。</text>
<title>次韻河郞中見和復惠之。末二章。言再惠之意。 其三</title>,<text>朋友之投餉。義同相吐呑。非如偏僻子。鑽貴樹私恩。</text>
<title>次韻河郞中見和復惠之。末二章。言再惠之意。 其四</title>,<text>枉成閑老有。大減貴人呑。本自心中貺。何言掬上恩。</text>
<title>次韻河郞中見和復惠之。末二章。言再惠之意。 其五</title>,<text>以我饞貪最。虧君貯蓄全。再投應必念。剖盡不重圓。</text>
<title>次韻河郞中見和復惠之。末二章。言再惠之意。 其六</title>,<text>靑葉重重裹。嫌他直露全。是應新得品。何謂舊儲圓。</text>
<title>次韻河郞中復見和。親訪贈之。</title>,<text>始嘗猶掛意。申喫已周唇。撫愛彤霞片。含疑絳雪津。</text>
<title>次韻河郞中復見和。親訪贈之。 其二</title>,<text>甘宜稚子舌。丹稱美人唇。可笑霜鬚老。包羞好嚥津。</text>
<title>次韻河郞中復見和。親訪贈之。 其三</title>,<text>先供中饋費。當與上賓呑。而我何爲者。猶參再及恩。</text>
<title>次韻河郞中復見和。親訪贈之。 其四</title>,<text>賴君時見惠。隨分得頻呑。未暇謝夫子。何知亦聖恩。</text>
<title>次韻河郞中復見和。親訪贈之。 其五</title>,<text>遠信來千里。難乎一樣全。尙侔鷄子大。還倣氣毬圓。</text>
<title>次韻河郞中復見和。親訪贈之。 其六</title>,<text>頃刻欲留賞。圖看箇箇全。舌先頻大嚼。忍作手中圓。</text>
<title>庚子十二月日夢升天</title>,<text>夢上迢迢天。玉宸九鏁重。俯視下界內。蠢蠢黑頭蟲。有人忽掣肘。茫若墮長空。天去地幾何。仙凡一瞥中。夢覺若等觀。眞箇到珠宮。平分者晝夜。夢覺曷不同。</text>
<title>修風雨所墮簷板</title>,<text>慇懃勉力修簷板。堂上難堪雨打癡。人導今朝是何日。此翁還有理庄時。</text>
<title>復自傷詩癖 予舊作詩。自傷詩癖猶不能止。復傷之。</title>,<text>臥病數四月。作詩幾許篇。呻吟與謳吟。相雜仍相連。此癖亦一病。難以藥石痊。自召非自召。偶然非偶然。掩被欲默已。嘯忽來吻邊。天耶必鬼耶。似有祟所牽。或欲移他事。驅之心不前。嗟嗟竟莫理。終以此死焉。</text>
<title>詠雪 二首○以東坡漁簑句好。柳絮才高之句。衍爲詩二首。漁簑句意</title>,<text>都官好導驚人語。不見漁簑無此句。直狀天然是妙處。傳爲警策爭描取。</text>
<title>詠雪 二首○以東坡漁簑句好。柳絮才高之句。衍爲詩二首。柳絮語意</title>,<text>不是玄冬寒裂面。終疑柳絮起漫漫。若言老矚迷難辨。道蘊應將鏡眼看。</text>
<title>見兒童弄枳有作</title>,<text>與橘同一宗。渡淮所化遷。其形雖具體。香臭迺不然。譬如人性善。地習移其全。中雖有素膚。酸甚啖未便。於橘堪爲奴。奴橘名尤愆。革性者小人。我不願見焉。柰何兒童輩。終日弄團圓。不唯弄之耳。齒嚼未遽捐。</text>
<title>責猫</title>,<text>盜吾藏肉飽於腸。好入人衾自塞聲。鼠輩猖狂誰任責。勿論晝夜漸公行。</text>
<title>冬至曆若干。各寄朴，丁兩學士。書後書一絶。兼簡兩公。</title>,<text>豈意七旬餘。還看九幅書。奉君因自約。歲備手中舒。</text>
<title>冬至曆。寄河郞中。</title>,<text>通天胸底布三辰。未必求觀日曆新。但願奉爲眉壽慶。長生長閱歲長巡。</text>
<title>走筆次韻河郞中見和 二首</title>,<text>已識明年賀慶辰。欲營何事備迎新。唯須力釀椒花酒。與子同傾數爵巡。</text>
<title>走筆次韻河郞中見和 二首 其二</title>,<text>人呼元日是佳辰。我嘆空添雪鬢新。曆上年周第八秩。已看六甲七廻巡。</text>
<title>復次韻丁學士見和寄曆詩 二首</title>,<text>友執更誰餘。於何寄此書。餉君呈壽兆。面澤逐春舒。</text>
<title>復次韻丁學士見和寄曆詩 二首 其二</title>,<text>目眩花餘。難看蟻子書。知君眼如鏡。燈下想能舒。</text>
<title>次韻朴學士見和寄曆詩親訪贈之</title>,<text>羞將老朽餘。強獻紀年書。君在長春境。陰陽任慘舒。</text>
<title>次韻朴學士見和寄曆詩親訪贈之 其二</title>,<text>趁日手談餘。時觀曆象書。正朝立雨水。陽道進而舒。</text>
<title>次韻朴學士見和寄曆詩親訪贈之 其三</title>,<text>平時奉緖餘。餘事及琴書。病裡逢淸裁。中懷恨未舒。</text>
<title>次韻朴學士見和寄曆詩親訪贈之 其四</title>,<text>眉頭喜氣餘。咄咄不須書。天道否還泰。人材屈必舒。</text>
<title>次韻河郞中復和寄曆詩 三首</title>,<text>比來睽折似參辰。誰與同迎節物新。要趁明年長共醉。償今虛度四時巡。</text>
<title>次韻河郞中復和寄曆詩 三首 其二</title>,<text>下排神將上星辰。寒暑相循歲歲新。贏縮往來先必算。何言見曆始知巡。</text>
<title>次韻河郞中復和寄曆詩 三首 其三</title>,<text>元命何須卜歲辰。明年鳳沼濯波新。會當奉日行黃道。扈從龍顔玉輦巡。</text>
<title>次韻丁學士復和寄曆詩 二首</title>,<text>時省聽朝餘。斯稱御覽書。頒宣及遺老。與子又同舒。</text>
<title>次韻丁學士復和寄曆詩 二首 其二</title>,<text>猶及退殘餘。年年獨是書。但嗟春氣力。未遣老尫舒。</text>
<title>次韻朴學士復和寄曆詩親訪見贈 三首</title>,<text>成歲閏之餘。因名曆日書。君將看六氣。俱入眼前舒。</text>
<title>次韻朴學士復和寄曆詩親訪見贈 三首 其二</title>,<text>飛藻一吟餘。華藤舞筆書。凌雲飄欲擧。軒豁我心舒。</text>
<title>次韻朴學士復和寄曆詩親訪見贈 三首 其三</title>,<text>無遺一喘餘。來贈九行書。莫詰龜終縮。殘身病莫舒。</text>
<title>辨諱詩</title>,<text>雖云父母名。二字不偏諱。言在不言徵。孔聖所曾示。世人惑於是。於二皆諱二。禮文炳丹靑。有目何不視。</text>
<title>答客問詩 幷序</title>,<text>病之逼於身。人所難自避。旣言詩一癖。與病眞無異。病可得免哉。予亦自傷耳。老病與詩病。云何一時至。蓬頭臥掩衾。禿筆起書字。一聲挾啾蟲。一聲誤鬪蟻。詩初若可觀。覆視堪唾棄。畢竟無巧詞。此癖拙所遂。</text>
<title>讀書</title>,<text>已免生徒首又皤。殘年勤苦讀書何。我雖老死精神在。一字添知尙足多。</text>
<title>士人女乞食。旣以與之。因作詩。</title>,<text>汝雖生士族。丐食已云卑。更亦懷何恥。猶蒙破羃䍦。</text>
<title>漏窓寒坐</title>,<text>四面難防刮面風。爐灰屢撥覓微紅。更看飛雪如飄絮。天意應敎凍此翁。</text>
<title>漏窓寒坐 其二</title>,<text>夏熱秋凉道若公。天寒亦合屬於冬。平分時令何須嘆。窓漏餬遲坐我慵。</text>
<title>塗窓</title>,<text>今日塗窓罅。能防烈烈風。神哉一幅紙。大有禦寒功。</text>
<title>病後飮</title>,<text>病後猶能飮。今朝酌一觴。人來莫問疾。先問酒存亡。</text>
<title>夜聞汁酒聲。</title>,<text>君看簷端雨。終夜滴不止。徒爾破甘夢。聞之但猒耳。此亦眞雨聲。其聞何自喜。有利與無利。所以心如是。喜故聽不猒。所利飮而醉。雨亦滴旱天。未謂終無利。</text>
<title>外孫孩兒學拜</title>,<text>小兒方三歲。向我能再拜。老夫亦人情。未免心中愛。</text>
<title>次韻李侍郞上晉陽公女童詩呈令公 幷序</title>,<text>六實呈祥一蔕苽。人心混合偃金戈。地封萬戶名藩大。天與千年樂事多。欲共簪紳浮酒蟻。盡呼紈綺列眉蛾。龍膏遍熱同燈夕。鼉鼓爭搥勝歲儺。別有女童皆丱歲。簇成仙隊善嬌歌。雛鸎舌澁猶啼樹。稚燕翎成始出窼。只爲伶才生得耳。不然齔齒慣知何。六銖輕製紅衫細。雙角岐丫綠髻峨。纔是離懷唇免乳。誰敎邀寵眼廻波。檀槽欲抱微揎袖。彩毯將行更整靴。高閣快登如坦道。巍階穩踏似平坡。禁闈未必無名媛。新伎應稀見少娥。因想九重疏宴集。未容一日示醺酡。遣供宸眄資歡緖。不怕天顔轉笑渦。嘐亮絃聲嗚咽水。翩躚舞態往來梭。纏頭不計翔鸞錦。隨意兼拋織鳳羅。恩許六宮同翫賞。勑張百戲任蹉跎。當冬頃刻廻春氣。入夜從容到曙河。今古罕聞斯事勝。君臣孰有此時和。美哉文閣能詩客。贏得千金一筆哦。</text>
<title>詩成後有作</title>,<text>耄矣白頭人。著詩何大迫。如予詩癖中。能忍不之作。</text>
<title>上晉陽公 幷序</title>,<text>別作天開雨露恩。忽加珍賜到閑門。里人大嚼塡街見。衆馬交嘶滿路喧。炭玉苫苫堆可仰。米珠石石重難掀。僮奴喜笑聲先飽。妻子環觀面已溫。始也過顚心似失。翻然靜念淚如噴。一生祝壽憑誰證。無盡虛空有佛存。</text>
<title>明日偶題 一首</title>,<text>詩癖不須嗔。有時霑潤利。物從意表來。吝惜非吾志。均分飢凍人。不啻單醪醉。單醪徒醉恩。其實飮川耳。</text>
<title>復次韻李侍郞所著女童詩 幷序</title>,<text>異饌皆如冬設苽。高堂迎客擁彫戈。日開勝集侵昏罷。時引親賓度夜多。紅茜衣噴熏席麝。絳紗籠護拂燈蛾。宴酣不必占朝暮。興逸何妨跨臘儺。滿座無非傾國色。侑杯那欠遏雲歌。最憐童女三三箇。擘出蓮花一一窠。若作人間誰倣此。不繇仙降定從何。呼來叫窱深房密。抱送光華畫閣峨。口吸洞簫同裂玉。手敲方響似舂波。輕輕自結便身佩。窄窄誰裁稱足靴。始萼小梅開暖岸。初茸芳草秀春坡。自渠生解風流品。倒却從前爛熟娥。要見柳腰敎緩舞。欲觀桃頰勸微酡。裙拖綺幅霞翻暈。衫皺綾紋水蹙渦。猶與阿孃長共寢。有何隣客被投梭。忽趨紫殿升長樂。直到靑天躡大羅。尙候上心能警悟。況將外態少蹉跎。恒娥必愧空奔月。織女當慙也渡河。是日公顔應喜悅。連霄御面賜溫和。笑哉白首閑居老。舊習猶存再詠哦。</text>
<title>復次韻李侍郞見和</title>,<text>彊土誰將覬剖苽。跨江彌嶺立天戈。摠開中令乘時奮。圖滅強胡用算多。已振國威飛電雹。坐觀隣寇等蟲蛾。狐貍遺醜無今日。魔鬼餘醒僅此儺。更卜花山延世統。必無楡塞聽夷歌。奉尊主勢崇藩衛。燕及居民保穴窠。蓋代功名巍若此。有時歡樂捨將何。言言大闢華堂遂。翼翼高張綵幕峨。銀燭爛燃光漾月。玉簪交映影搖波。伶官攢指叢檀板。國色齊肩簇縷靴。樽酒風流邀北海。女童進退問東坡。嬌饒縱有笄年妓。聰慧尤憐乳臭娥。聞子忽呈新唱麗。方晨猶帶宿酲酡。被人傳作珠千斛。在爾應觀海一渦。知有篚筐酬鳳筆。幾多絹縠出鮫梭。錦章騰播升宸扆。蕊闥呼來卷帳羅。親賜盤筵容酩酊。從敎冠佩倒蹉跎。盡頒金皿堆如阜。豈獨瓊觴吸似河。姤客胡爲猜色艴。交朋無柰賀聲和。吾將茂悅相知意。猶染麤藤輒復哦。</text>
<title>痛左目累旬。痛隙有作口吟。</title>,<text>晻如明月蝕。暗若玄雲蔽。若言看書苦。一目何偏翳。右目雖不病。矇然好欲閉。天令備左右。廢一患莫大。設若作半人。胡顔見朋輩。</text>
<title>又吟</title>,<text>目暗不成藁。宜停此鄙作。尙吟脣吻間。是謂眞詩癖。</text>
<title>次韻其禪師觀音讚詩 晉陽公所送像</title>,<text>初自聞中便入流。入流忘了所從由。區區匹素端身像。浩浩恒沙度世憂。眼界光明雖未得。耳門修證此爲尤。豈唯三十一諸國。百億河中一巨舟。</text>
<title>次韻其禪師觀音讚詩 晉陽公所送像 其二</title>,<text>面如滿月眼如流。眼臂皆千叵測由。何必眞身長禮足。一看遺像已銷憂。觀能觀了聞音脫。空所空圓勝力尤。願得爍迦羅體相。此身非固似藏舟。</text>
<title>次韻其禪師觀音讚詩 晉陽公所送像 其三</title>,<text>性海圓澄本不流。有遭淪墊莫懲由。但依我聖圓融覺。更有何人苦惱憂。若着倒聞猶未返。終成幻翳又誰尤。我雖解道元無實。出世難於陸轉舟。</text>
<title>次韻其禪師觀音讚詩 晉陽公所送像 其四</title>,<text>云何根境似澄流。聞復塵銷豈是由。空性已圓寧有念。衆生未度不無憂。侯門遣像心非表。釋苑推師行蔑尤。頃刻安能離我聖。卽如渡海也無舟。</text>
<title>次韻其禪師觀音讚詩 晉陽公所送像 其五</title>,<text>微塵國土澤方流。與樂伊何請說由。必待有憂方與樂。本來無樂孰爲憂。翻思濁劫無遮念。能悅迷倫是最尤。弟子歸依尋自誓。生生願作苦河舟。</text>
<title>謝河郞中惠送乾杮子</title>,<text>解苞昔作紅漿吸。盈貫今將黝玉呑。老齒不關含濕冷。病唇尤快咀乾溫。物兼七絶名偏重。恩及三投感可言。堪笑啖終唯串在。手持猶自齕餘痕。</text>
<title>辛丑正旦</title>,<text>花山第十春。辛丑陬月旦。人應賀新正。奔集塡閭閈。歲月周復始。剖判已來慣。常事不須賀。是賀信浮誕。我悲舊歲闌。不喜新年換。曾不與韶顔。醞作老醜漢。賀本賀人喜。未聞賀所嘆。但欣風日和。氣色空中漫。草木含芳意。啼鳥弄微暖。今年作詩幾。飮酒又幾醆。生死猶未知。細事安足算。</text>
<title>次韻英禪者見寄 來詩意。以前年落選爲嘆。</title>,<text>我曾從仕到年殘。官路難於蜀道難。道境想應無此事。子何猶被利名謾。</text>
<title>次韻英禪者見寄 來詩意。以前年落選爲嘆。 其二</title>,<text>煨芋衡山老懶殘。銀鉤徵召致猶難。子今非不知潛遁。出爲群生反見謾。</text>
<title>兀坐自狀</title>,<text>霜鬚矮小翁。欹着巾一事。兀坐瞪無言。人以怪物視。不知蕞爾中。大可容天地。時復覓詩句。長嘯不自止。人疑老狐聲。掩耳走自避。不知謳吟中。金石聲出此。汝今欲狐我。又作怪物類。呼馬亦呼牛。任爾所當指。</text>
<title>對春雪偶吟。得長句二十六韻。奉寄芸閣李學士需，秋部河郞中千旦，內省李起居淳牧。</title>,<text>肩束那堪堆屋曉。夢酣不覺打窓宵。但知地上高低積。休問空中巨細飄。掩戶初聞聲屑屑。卷簾方見色瀌瀌。臘前要白今何用。春際交寒定孰驕。有興直揮詞筆狀。無心欲作畫屛描。梅園正好和新萼。麥壟偏工潤槁苗。微點袖端融旋滅。迫來簷畔去還遙。塡卑已遣凹成凸。破瞑尋敎暮作朝。東郭行時全露足。祖師立處正齊腰。橫縱種玉因田畝。頃刻開花賴樹條。癡女誤疑投粉屑。漁翁乍恐起銀潮。鬪相掁觸何曾讓。舞或徘徊好自嬌。絮幸同形成巧況。蘭能儷曲放長謠。早聞作賦由梁苑。何必吟詩獨㶚橋。富宅猶將華燭㸑。窮廚方拾濕薪燒。虛庭巧貯重羅麪。坦路平鋪一色綃。風自西來東正蕩。日從南炤北先消。洒鬚添却棼絲裊。傍眼兼他幻翳搖。洛邑問袁猶自臥。剡溪訪戴是誰招。遊兒手冷團還擲。醉客喉噍嚼便澆。若校深房閑擁火。忍聞幽徑有擔樵。適遭孤竹能先折。詎改貞松本後凋。爲問官人鞭凍馬。何如閑老襲重貂。晨雲混合光渾暗。夕吹騰凌氣斗饒。不待新晴須急掃。及爲流沫可勝漂。此時唯有王孫第。羅綺香中吸洞簫。</text>
<title>次韻李侍郞需，河郞中千旦見和。幷序</title>,<text>倚欄貪翫垂侵暮。欹枕猶聞便入宵。疑是雨遭寒所化。不然夏有雪猶飄。臘天餘凜居然壯。陽氣方乘尙爾瀌。去地漸高牛可沒。觸途皆凍馬難驕。無簦自任渾身冒。有粉予猶信手描。好拂靑筠憐有節。休尋黃獨嘆無苗。庭塡恐遣層階沒。路礙尋敎尺步遙。屬此擁爐閑坐夕。笑曾霑弁早衙朝。粧臺正妬施鉛面。舞館全欺束素腰。尙有黠狐迷失穴。何言飢雀困尋條。狂於隋岸三春絮。壯似錢塘八月潮。衰叟較嗟絲鬢亂。美人羞掩玉顔嬌。不思倡妓携同賞。唯憶詩朋與共謠。平陸人愁融作水。枯槎我已斷爲橋。興來王子催舟泛。臥久焦生任屋燒。滿苑一時敷浪蕊。長籬萬里掛輕綃。功深剪刻宜堪久。性欠堅貞易自消。必爾墮來仍靜着。被誰留弄尙閑搖。若嫌靴墊渠何出。縱被衣濡是自招。風卷不須長帚掃。日烘差勝沸湯澆。凍醪難暖催求炭。柮木粗炊得代樵。足踐終成隨地滅。掌擎初重自天凋。年祥正屆先修廩。酒價尤高欲賣貂。對汝形姸吾已伏。較吾鬚皓汝還饒。遡陰先積何容釋。入水隨淪未暇漂。絃絶已諳難撫瑟。簧寒又可得吹簫。三君岐爽風神秀。一代飛掦藻翰超。爲問詞腸誰與瀉。各拘官事未相邀。矧伊殘老多蕭索。久矣幽居守寂寥。更待雪天當會遇。醉吟嘉景慰無聊。</text>
<title>次韻李起居郞見和雪詩。卽和成二首。兼示李侍郞，河郞中。</title>,<text>已遍層崖兼曠野。勿論白晝及中宵。那將有限區區見。欲測無涯浩浩飄。折去方知麤細別。分來莫辨後先瀌。障身奔急行人遽。陷脚馳狂稚子驕。及到融時雖可悔。直觀眞狀不須描。勤來入樹方堆萼。急擬盈枝似揠苗。不覺忽侵頭上滿。莫言猶去眼邊遙。興酣初欲吟彌日。肌冷難堪度此朝。幸矣汚泥全掩色。惜哉崇堞半埋腰。大嫌梅晚粧髡朶。深疾林高屈抗條。蔀屋喜明疑見曜。繫船驚曉欲沿潮。窓中騷屑飛蟲拂。枝上翩躚舞蝶嬌。越犬聲中爭吠怪。灞驢背上幾騰謠。幽鼯蹇澁貪隈穴。瘦馬凌兢怯上橋。纊薄重添新白疊。灰殘細撥宿紅燒。靜鋪墻面侔施堊。橫展砧頭訝擣綃。片刻黏身尋自滅。殘年入鬢反難消。問渠狂態何多蕩。恐我恬心亦趁搖。蒲席有時成凍坐。綺筵何處送嘉招。紙窓對影那愁暗。松徑依陰豈畏澆。重襖猶思雙手火。兼金難買一肩樵。日爲㡃帛知何凍。若是仙花有底凋。豈惜炳彪難觸虎。寧因溫𪚥未侵貂。銀堆每宅如全有。地狹吾廬亦未饒。只恐庭階危自釋。不思塵穢幸隨漂。漸塡門巷渾連。璐密洒筠篁自咽簫。東海遣來朝虎發。西山坦步壯班超。兀然孤坐同誰詠。近者猶睽未敢邀。初爲此吟嫌境擾。卽移於道入天寥。此時有酒何妨飮。我亦人情或不聊。</text>
<title>次韻李起居郞見和雪詩。卽和成二首。兼示李侍郞，河郞中。 其二</title>,<text>詳觀要必吟當晝。亘續何須墮向宵。夢罷想曾收寂寂。眼看依舊散飄飄。俄瞻汗漫紛無際。何忽蕭條少減瀌。應是東皇方用事。不敎北帝恣宣驕。幸因僕倦留難掃。忽倩人來曲自描。玉不地生何是璞。花從天到未曾苗。初來尙辨鷺飛近。漸合難分鴉去遙。認白錯諳猶臘月。無紅誰信是春朝。晢如姝媛猶藏面。頎若長人已陷腰。是處有家皆粉瓦。到頭無樹不琳條。寢房尋見膚生粟。飮席難敎臉浸潮。必倒稠堆觀體膩。詎將纖片覓姿嬌。幽蘭曲妙堪幷唱。黃竹歌哀不必謠。最喜氷漿盈渴井。偏愁畫彩掩華橋。莫疑陰屋流澌速。爲近炊廚有火燒。不獨崗巒包絮纊。至如土木裹縑綃。未遑足惜黏泥滅。奚暇追尋入海消。摶作跳毬堪蹴送。積爲層嶺莫掀搖。要於溫室當爐坐。除却親朋有酒招。擎傘莫逃橫入洒。障衫才免乍來澆。窮閻怪有晨昏㸑。脩路全稀往返樵。不待裂紈同扇皎。有何騁羽類霜凋。獵軍那督霑紅旆。說客應驚變黑貂。春月未三妖不摯。穀精兼五色先饒。方虞明日成流漲。姑置吾家患雨漂。剛猒寒威頻凍硯。試裁陽調協鳴簫。勿言堂庳全階沒。誰恃樓高越級超。只向臘前差可喜。自迎暄後不須邀。從敎滿地無虛缺。但怯塡空失泬寥。不是三君來問訊。袁安方臥竟何聊。</text>
<title>詠春雪得二絶</title>,<text>似怯陽和落細微。我言何必怯春爲。春光尙早花開晚。未害將花補此時。</text>
<title>詠春雪得二絶 其二</title>,<text>梅發遲遲已罪春。喜渠先放玉花新。梅花開後方交代。莫遣園英有曠辰。</text>
<title>奉和王太子元日令製 幷序 祝聖壽 二首</title>,<text>更籌五點報王春。酒泛椒香上壽新。庭鷺賀班旋舞袖。宮鸎慶席弄歌唇。物生雖自天機密。乳育全歸聖澤均。四海同歡由我代。勿言今古一般人。</text>
<title>奉和王太子元日令製 幷序 祝聖壽 二首 其二</title>,<text>天錫皇齡的萬春。請從今歲始稱新。仙香入杏催紅纇。羯鼓驚雷督絳唇。草木無心何自識。乾坤化物本來均。老人雖老情猶在。直把南山壽一人。</text>
<title>奉和王太子元日令製 幷序 祝令壽 二首</title>,<text>此是花山第幾春。東風首入震闈新。宮鷄未鼓司晨舌。禁鶴先呀祝壽唇。都爲民安和氣洽。不須戶勸笑聲均。眼前誰表長生慶。四箇商顔白髮人。</text>
<title>奉和王太子元日令製 幷序 祝令壽 二首 其二</title>,<text>春是東宮本分春。長春何必更迎新。祥雲繞戟籠鷄首。壽酒盈巵蘸鳳唇。花信暗傳香始動。鳥聲渾入暖初均。昔年我亦參寮屬。拜賀情深萬倍人。</text>
<title>雪花吟示空空上人。</title>,<text>百花五出雪花六。天工剪刻有多寡。多者費應深。寡者功應乍。胡奈眞花與雪花。生滅不如天造化。花能經久雪易消。此理茫茫終莫課。若言雪非花。此豈非詐者。詐則不及眞。天不應薄於眞兮厚於詐。玄機不可測。欲測飜笑我。</text>
<title>上人見和。復次韻。</title>,<text>我吟雪花子輒和。詞信精微所見寡。但是天於物。未必付之乍。花因風滅雪因日。無奈未逃隨物化。二物之理本如此。子輩於玆何不課。若無風與日。皆各保性者。人生迺亦然。我則言保爲實兮橫爲詐。物我視同冥。此語唯起我。</text>
<title>次韻李侍郞需見和</title>,<text>物之巨者黑頭蟲。閱了天年生或寡。況於草木中。誰久復誰乍。但疑雪與百般花。同是天工之所化。寒溫時異生滅殊。均號爲花意難課。今觀子之辭。眞似造化者。造物亦何知。君所評析異同兮杜人詐。子論雖絶高。大抵頗類我。</text>
<title>次韻李侍郞需以廻文和長句雪詩三十韻 幷序</title>,<text>忙撥火來寒帶曉。急挑燈後暝侵宵。凰冠赤沒渾山滿。雉髻紅埋亘谷飄。墻粉白添知巧飾。峀鬟靑露覺微瀌。荒林晚宿窮猿縮。迥野晨飛快鶻驕。狂態卷遭行客踐。皓形移自善工描。藏深路面平沈地。鎖久花根密噤苗。張傘御街行緩緩。拂蓑漁浦去遙遙。煌螢映字書窓夜。肅爽醒魂睡榻朝。粧樹大封枝及幹。冒巖危陷頂兼腰。忘移圃菜新抽甲。緩種畦蔥好挺條。蝗滅已諳田秀麥。鷺驚偏訝海增潮。陽廻漸寢華奔放。日耀當收色姹嬌。鴦瓦壓嗟端射冷。兔毫凝歎曠裁謠。腸飢認已空鐺鼎。足蹇兢將踏棧橋。涼被薄知方憚臥。淡灰枯恨却難燒。倉囷洒滿爭糧糒。府庫堆多較縠綃。香案觸嫌方暗息。㸑廚侵悔自輕消。襄懷恐或多融釋。斂減知應罷蕩搖。章騁必宜須爾訪。酒醺還欲得他招。霜氷肖豈重輕積。雨露同何先後澆。強僕倚堪常泛篲。病奴寬許已慵樵。羊驅牧處毛輕散。鶴放看時毳細凋。郞騎躍歸霑玉弁。客軒騰去混銀貂。囊儲投拾瓊分擲。橐實謀收米峙饒。芳草茁妨威烈猛。穢塵閑泛汁流漂。長堤遠怯欹籉笠。靜閤寒知澁管蕭。黃道犯難應避去。碧天凌易忽飛超。觴深倒快心開豁。景勝吟酣興引邀。祥祲等觀恬入湛。喜悲同視廓成寥。康身得幸時平泰。適意歡欣我復聊。</text>
<title>末有餘紙。又以一絶寄之。</title>,<text>多少詞人和我詩。數篇成了豎降旗。嘉君痛礪鋒鋩銳。百戰場中輒出奇。</text>
<title>復次韻李侍郞重和雪詩廻文</title>,<text>忙悤勢忽隨驚吹。杳遠聲宜洒靜宵。凰穴避全丹羽煥。鶴皐飛混白毫飄。墻垣補倍高層聳。陌畛鋪勻皓彩瀌。荒路凍妨行足捷。晚堂寒減醉情驕。狂童戲裏拳貪掬。妙匠心中手宛描。藏更出尖孤峙峀。縮尋成茁早生苗。張絲細細來多小。裊絮輕輕去邇遙。煌影要應看夜夜。婉姿憐欲見朝朝。粧塗土出鮮容態。壓倒林成曲背腰。忘出巷門迷塞徑。好尋園樹滿裝條。蝗埋旋覺曾淪壤。鵠沒渾疑始漲潮。陽長正宜收掩苒。暝侵將漸寢姸嬌。鴦廬梵室僧開閉。兔苑梁筵客詠謠。腸納暖漿煎茗椀。脚沈融汁履沙橋。涼衫拂曠仍閑掛。熾炭添新認猛燒。倉欠自驚空積粒。地盈方喜正堆綃。香梢鎖久何遲秀。暖岸侵多想急消。襄遣穢歸融渙渙。簸迎風付弄搖搖。章成快却君才騁。賞好規將我友招。霜雹儷渠知互凜。火煙銷汝反深澆。強丁選可因連獵。老僕煩令屢續樵。羊卽是兮均色粲。蝶爲誰也恨英凋。郞兒壯合擎鷹鷂。老叟衰便厚狢貂。囊罄已愁方酒斷。子呵頻愧尙棋饒。芳心斂到花開晚。冽氣收敎水作漂。長嘯偶裁新譜曲。穩調宜奏好笳簫。黃蘆折伏還深溺。翠檜低蒙更躐超。觴酌與同期爾覿。筆騰相敵又誰邀。祥年喜可紛歡謔。笑日圖將破寂寥。康且壽時方事樂。老中閑適足生聊。</text>
<title>又次絶句廻文韻 此詩子以廻文和之</title>,<text>多才負氣欻成詩。戰筆雄豪壯旆旗。嘉歎信君鍾宿曜。古今超出一人奇。</text>
<title>次韻空空上人。贈朴少年五十韻。</title>,<text>二儀部判有陰陽。雄或呼雌女逐郞。歸鳳求凰眞眷戀。孤鸞失偶却徊徨。木聞連理殊群卉。花見同心異衆芳。不有婦夫鷄得匹。亦無兄弟雁聯行。取妻例欲圖偕老。遇妾多皆誓不忘。若復風流鍾雅性。又邀歌舞得歡場。已煩柔指彈瑤瑟。更要驕姿奉玉觴。孰有相逢花態度。終然得固鐵肝腸。紛哉競學蜂探蘂。笑矣眞同蝶趁香。雉竝啄飛悲牧犢。獸相孶尾寄梁鴦。縱將絶艶充閭閫。亦欲諸姬列廡廊。唯有高人能豁斷。直超流俗樂深藏。冥心自悟根塵幻。嗜道深諳氣味長。都遣橫陳歸嚼蠟。因嫌大慾避探湯。野狐雖媚那窺側。天女難干謾在傍。早已雲浮尋岱華。又將萍泛歷沅湘。孤棲室處莞鋪簟。獨向山時葛緝裳。如意木爲爬背物。夫人竹是伴身裝。巖扉寂寞眞堪樂。世路繁華豈所望。縱有妄緣幾惑見。想應介立不離方。未知朴子形何似。坐使空師意反狂。自說純陽何感應。但憐奇表最淸掦。亮非走野風牛突。又豈奔泉渴鹿忙。穎不復能生槁穀。稊何固必出枯楊。但將款密期爲友。何忍須臾不共堂。別去尋思如隔地。訪來方抃況麾墻。及當軒翥翔千里。得可從容宿一房。桃本無言甘種苑。蓮何有意喜栽塘。江邊鵠子猶憐白。枝上鸎雛亦愛黃。矧此少年生早慧。尤於博學飽曾嘗。宛如濯濯春林色。正似團團望月光。寢底同衾情苟篤。宮中對食效奚妨。仙風舊莫聞周漢。近古猶難覩宋唐。國有四郞眞似玉。聲傳萬古動如簧。採眞同乘飛靑蓋。尋勝聯鞍控紫韁。門下千徒貪被眄。釋中二老昵爲常。登山臨水觀何富。飮酒看花樂不荒。適遇英姿猶吻合。休追往迹但心茫。鳴沙鏡浦何須悵。叢石松亭不用傷。欲闢小庵增締構。竝居精舍度炎涼。我言子計試爲得。意護賢才不曰良。但念老夫雖已耄。素高尊宿若爲量。同盟契券如交預。與戰詩壇尙可當。爲報慇懃邀鈿勒。幷呼尫蹇酌瑤漿。亦兼芸閣能文老。是卽桑門大法王。淸淨始須償宿債。溫柔久已厭吾鄕。芳菲嘉節行當逼。病憊殘骸漸少康。五十韻中難縷悉。樂雲寧肯曠來章。</text>
<title>辛丑三月三日。送長子涵以洪州守之任有作。</title>,<text>桑楡景云迫。泣別阿兒涵。問汝向何處。杳杳天之南。專城雖汝榮。此別吾何堪。安有大耄翁。留待期年三。懸知是永訣。痛絶那容談。好去好還朝。公府坐潭潭。毋或墮家聲。人許某家男。眼前雖未見。地下豈不諳。淸白是第一。其次愼而謙。</text>
<title>明日獨坐書懷</title>,<text>昨晨送阿兒。今日無來客。空房坐蕭然。有酒誰與酌。咄咄是浮生。未死飜自責。此時若有人。令我解嚬額。一笑足銷憂。絲竹非所憶。</text>
<title>梳頭自嘆</title>,<text>頭禿不須梳。短髮僅寸寸。強自容其櫛。聊以止癢悶。紺髮變星星。古人猶或恨。況無髮可梳。不死猶爲晚。枯木暫不僵。幸無風必偃。</text>
<title>眼病久不理。人云瞳邊有白膜。因嘆之有題。</title>,<text>眼朗若明月。大抵如我小。瞳中反有膜。微礙如雲繞。醫云非龍腦。此病終莫療。處處求未得。數日憂悄悄。忽從貴門得。得之初喜笑。醫言此非眞。其形但相肖。畢竟難理歟。月蝕猶復皎。月者是神物。而我亦何較。殆成習注簿。臨死作斯貌。天若不終棄。儻復舊睛瞭。哀號但祈天。藥石非所要。</text>
<title>三月八日與族人蔡郞中大醉歌唱</title>,<text>如予病眼者。閉目臥如何。迺反與吾子。大醉放長歌。更益眩雙目。掩亂見玄花。飮酒若不已。是必病所加。知之竟未斷。雖病又何嗟。</text>
<title>明日又作</title>,<text>病時猶未剛辭酒。死日方知始放觴。醒在人間何有味。醉歸天上信爲良。</text>
<title>又傷目病</title>,<text>我尙不畏死。此病堪任置。其痛竟難堪。爲有此身耳。四大本非眞。頗亦悟斯理。如今覺痛覺。未入三摩地。</text>
<title>謝晉陽公送龍腦及醫官理目病 幷序</title>,<text>龍腦眞爲百藥王。人間處處覓難輕。一朝得受千金賜。未啓緘封眼已明。</text>
<title>謝晉陽公送龍腦及醫官理目病 幷序 其二</title>,<text>醫王纔到蓽門前。不覺衣裳倒且顚。方接一言知術妙。倉公扁鵲肯同肩。</text>
<title>謝晉陽公送龍腦及醫官理目病 幷序 其三</title>,<text>冒顔乞藥出吾情。特遣名醫意外榮。若借良方淸我眼。一生祝壽質神明。</text>
<title>又謝晉陽公送白粲 幷序</title>,<text>拙於生事況謀身。被病呻吟又在陳。歲儉已諳邦廩乏。俸疏尤覺我家貧。一牋飛出朱門邃。十斛來堆白粒新。此賜豈惟今日始。緬思元自昔年頻。靑雲蹴送恩如海。粲玉投連澤似春。菜色僮奴同手抃。蔬腸妻子解顔嚬。欣來滿室皆親屬。賀到塡門是近隣。祝壽丹誠天亦感。焚香遙指大年椿。</text>
<title>三月十四日。大雨雹。二首○雙韻</title>,<text>雹者由來陰脅陽。人云亦自徵動羽。幸無飛鳥中輒殭。免似河平大於斧。</text>
<title>三月十四日。大雨雹。二首○雙韻 其二</title>,<text>大如馬首如鷄子。上有聖人不爲異。況此僅同梅子耳。團團但作兒童戲。</text>
<title>又五言 雙韻</title>,<text>愆伏所自化。名之曰雨氷。打猛如擲丸。隈屋避奔騰。</text>
<title>舊燕來 二首</title>,<text>翩翩一雙燕。知有舊巢在。勤尋我宅來。當以故人待。涏涏尾猶存。喃喃舌不改。舞轉楚宮腰。便嬛眞可愛。能復幾年看。吾老恐不再。</text>
<title>舊燕來 二首 其二</title>,<text>頷似班將軍。腰如趙皇后。多渠尙微禽。眷眷不忘舊。</text>
<title>夢與美人戲。覺而題之。三月十五日也</title>,<text>我年七十四。久斷衾中事。云何夢魂中。偶與美人戲。鬒髮嚲烏雲。明瞳注秋水。豈惟以心挑。摩撫袖中臂。佯若露頩頰。未幾開笑齒。迺反邀我愛。解作百般媚。嘗謂夢覺同。以此例生死。我今已斷慾。夢裏何未爾。因恐比所熏。淸淨一心地。𪚥𪚥不如今。妄意自疑耳。飜思是器界。一切皆夢寐。摩登伽亦夢。留汝者誰是。但得境解脫。如寤一場睡。況以夢中夢。而疑眞與僞。毋謂此眞心。生死或有異。</text>
<title>明日夢。又與美人戲。寤而又作。</title>,<text>我今與家婦。異寢已幾年。汝幸我孤宿。頻來媚嬌姸。人間遮箇事。已悉於前篇。胡不信受之。入夢踵相連。革囊雖見試。灰心寧復燃。吾聞入道者。魔必先妨旃。汝豈此類歟。去矣勿稽延。</text>
<title>次韻李侍郞需餞庾濟州 弘蓋 廻文 二首</title>,<text>漫長路垠送遐征。淚墮方知自感情。瀾涉穩堪尋過海。酒傾醺好更斟觥。酸儒拙合棲幽巷。曠度宏宜鎭劇城。歡舞遍州名必最。管絃專國古稱榮。團天仰狹廻巖峽。沮地行窮入橘橙。官省共參叨父友。喜君於世繼門成。</text>
<title>次韻李侍郞需餞庾濟州 弘蓋 廻文 二首 其二< title></title>,<text>漫漫遣景迅徂征。幸得偸閑退縱情。瀾息已知心止水。羽騰猶快手飛觥。酸辛話可連更僕。放逸遊期遍帀城。歡笑與君唯合意。訪來欣我覺生榮。團跳弄欲同嘗杏。逬滑枯將共剖橙。官職美多兼藻贍。萬千金敵一篇成。</text>
<title>謝任相國見訪 幷序</title>,<text>從來宰相是天星。過我閑門分外榮。但恨怱怱廻玉轡。未容片刻話平生。</text>
<title>謝任相國見訪 幷序 其二</title>,<text>病中加又眼昏昏。燕服輕迎國相尊。顔巷雖窮猶有酒。廻車不許與開樽。</text>
<title>謝任相國見訪 幷序 其三</title>,<text>先公門下玷門人。更荷恩私異等倫。二十九人皆鬼錄。願公憐我尙存身。</text>
<title>得本省所送鶴翎扇分人</title>,<text>雪紙鶴飜翎。金環鼠開目。張翕因筠籤。翩翩得風足。六月手中搖。炎光何處伏。宜哉分與人。引涼那忍獨。</text>
<title>病眼未看花有嘆</title>,<text>病是天之爲。看花誰所破。天旣不吾憐。春亦孤負我。已有開花權。開目何未可。</text>
<title>寄朴學士 仁著○幷序</title>,<text>俄聞緋杏開。又報紅桃綻。何況君侯家。百葉最堪翫。邀之未敢赴。豈以目爲患。不知誰作讎。妨我看花眼。遙想新亭中。坐客文彩煥。輭斟霞液醇。快賞霞葩爛。必定有倡姬。亦豈無簫管。悵望費翹頸。世情猶未斷。非爲要飮酒。我病眞可嘆。亦恨被嘉招。未參深愧赧。病復尙可趨。其奈花飄散。</text>
<title>次韻朴學士見和</title>,<text>君家邀舊伴。共賞名花綻。嗟我亦情鍾。緣病失同翫。老境期逍遙。胡奈逢此患。亦自怨東君。不先明我眼。虛遣好花開。夸張紅錦煥。因戀少年時。巖下電爛爛。目病手不病。一篇聊弄管。煩公枉來章。使我鬱情斷。意厚語還眞。三復又三歎。但見南遊辭。而我得不赧。退相無由達。令君此宂散。</text>
<title>紙有餘地。又作一絶。破南行之意。</title>,<text>月食行當復。絃絶亦可續。南遊幸勿卜。竟莫逃天祿。</text>
<title>登家園望海有作</title>,<text>滄海杳茫茫。孤舟何處適。我願與之歸。儻向蓬萊碧。不如不望之。空使吾心惻。焉知天上升。反恨海山隔。嗟予猶滯凡。彼此迷所卽。</text>
<title>鬱懷有作 雙韻</title>,<text>矮屋身隈隱。一箇霜鬚翁。有時一滴酒霑吻。猶未寫千愁萬慮塡胸中。安得與太白子美對醉橫筆陣。吐出鬱氣和長虹。</text>
<title>丁學士 而安 送酒酌飮有作</title>,<text>丁君顧我厚。送此一壺酒。能忍不之嘗。此意良難負。左目雖被翳。唇舌幸無憊。兩手亦得存。持飮庸何害。</text>
<title>次韻朴學士又和失看花詩</title>,<text>男兒豈可鱞。女必縫衣綻。君胡黜妓妾。不趐拚所翫。況復投閑久。傲然不自患。咄咄書空餘。圖悅賓朋眼。引掃一茅亭。共賞紅桃煥。想倒酒波濃。爭鋪詩錦爛。予以病未參。莫預聞歌管。麗水國之南。天遠夢猶斷。予欲歸去來。能忍不興歎。今將弭歸意。頗解吾顔赧。吾何獨赧顔。散人難救散。</text>
<title>和絶句 雙韻</title>,<text>知君必牽復。理豈無斷續。今年喜可卜。天人申立祿。</text>
<title>次韻朴學士復和</title>,<text>經卷橫在案。芭蕉心未綻。經猶莫披看。何況多般翫。伯陽不言乎。有身爲之患。如無此一身。安有昏明眼。夫子眞詩伯。映世才華煥。筆下風雷騰。腸中錦繡爛。斯文若無君。譬之於微管。知音復有誰。流水絃方斷。浩然有歸心。令我起長歎。大器屈如此。在列能不赧。國公愛人材。畢竟寧敎散。</text>
<title>和絶句</title>,<text>連山得卦復。知子官必續。爾後更何卜。駸駸逼寵祿。</text>
<title>四月六日。松廣山道者無可。因事到洛師。還山次乞詩。</title>,<text>子曾深遁碧山崖。有底因緣別舊棲。自說滔滔一天地。何東何北又何西。</text>
<title>四月六日。松廣山道者無可。因事到洛師。還山次乞詩。 其二</title>,<text>來何容易去何忙。臨別無端暗斷腸。蓮社主人如問我。爲言深仰法中王。</text>
<title>無可伴行卓然道者乞詩。</title>,<text>子是相門子。早通金閨籍。申之霑俸祿。富貴行可畫。胡爲剃玄髮。嘯向雲山碧。道貌已高古。宿世應參釋。暫赴朝廷徵。告訴意可惜。放歸還舊山。臨別良悽惻。好去勖修眞。餘澤及一國。</text>
<title>復次韻李侍郞 需 聞予送男赴洪州詩。以廻文見和一首。</title>,<text>柏作高節抗。河爲曠懷涵。陌畛蔑心中。恢廓豁西南。白繭寫詩淸。意重荷可堪。澤面施鉛粉。環廻讀四三。擲成金韻雅。浩浩騁逸談。赤蜃浮架海。班虯臥噓潭。百萬錢直篇。喜同予與男。積愁開妙語。厚我於公諳。益友是其君。癡兒喩以謙。</text>
<title>渴雨。雙韻 四月十一日。</title>,<text>渴水猶或得。渴酒儻能覓。渴雨於斯劇。致之難以力。望天費目役。雲斷天更碧。何問大農殖。先觀畦菜色。天不棄我民。庶賜膏一滴。</text>
<title>四月日聞鸎</title>,<text>中土導鸎春。鸎必當春出。我邦以孟夏。目之爲鸎月。豈以地性殊。其來迺不一。遲早更何問。入耳聲不拂。時時到樹頭。好哢歌喉滑。鳥中聲最佳。稍豁中心鬱。</text>
<title>偶吟</title>,<text>無酒詩可停。無詩酒可斥。詩酒皆所嗜。相値兩相得。信手書一句。信口傾一酌。奈何遮老子。俱得詩酒癖。酒亦飮未多。未似詩千百。相逢迺發興。是意終莫測。由此病亦深。方死始可息。不唯我自傷。人亦以之責。</text>
<title>病中獨坐鬱懷。得長短句一首。無處寄示。因贈李侍郞。</title>,<text>脚輭行未得。久積心中鬱。申之目又昏。已矣遮老物。今朝瞥起念。擬欲身生兩翮橫出六合飛奮逸。下則超江海。上焉摩日月。此亦一何狹。不南不北無彼無此是迺道之實。子曾知我心。胡爲反得此摧屈。</text>
<title>次韻李侍郞赴省試座主慶筵。明日以廻文謝之。</title>,<text>潭鱗縮作久閑門。耄暗吾慚已廢文。探遍玉應懸鑑識。植齊桃想放香熏。東南卷膳羅賓會。左右排筵簇妓群。簪墮復遺冠及帶。酒酣仍遞血兼葷。三杯倒了醑添海。一闋聞來歌遏雲。慙却老多侵病憊。參榮得可到霑醺。</text>
<title>硯池詩</title>,<text>或問凡河池。有水從地出。云何此硯池。霑滴始盈溢。呼之以爲池。其意似未必。我答子之言。於理無奈悖。此池非常池。凡目所未察。雖云區區窪。磨出詞放逸。一磨所自出。花柳與風月。千磨及百磨。潤色皇謨密。陶鑄幾詩人。沐浴幾萬筆。大或包天地。深可呑溟渤。硯池復硯池。萬古元不渴。地湧與水滴。其終混歸一。</text>
<title>次韻李侍郞需復和鬱懷詩</title>,<text>身老病復攻。不奈胸沈鬱。時時頗自慰。唯是杯中物。尙未足豁然。只此手端一筆奔騰天地如驥逸。因睹子之詩。穿天又出月。起予者迺君。捨君誰復導我平生一一皆具實。翁雖縮凍龜。中有所難屈。</text>
<title>次韻李侍郞需復和鬱懷詩 其二</title>,<text>宅心是寥泬。如何奈紆鬱。赫顯矜富貴。是皆物所物。白髮衰耄翁。悒悒悒悒如鳥籠囚逃欲逸。赤錦披華詞。瞙眼開朗月。碧酒香盈杯。訪來當欲橫縱倒瀉中淹之情實。淫癖唯其詩痼疾。知誰有折屈。</text>
<title>又以短篇。破酷嗜廻文之意。雙韻</title>,<text>織錦雖信麗。不必嗜成癖。未免傷詩體。古人亦稀作。放逸心或泥。蟻封驥跼蹐。</text>
<title>反觀難 幷序</title>,<text>反觀難反觀難。非聖非賢誰會此。必當反己作他身。如見其人動靜與行止。不自私其身。然後能行二字義。譬如吾面形於鏡。卽與他面似。孰有觀人面。竟莫知醜美。然猶未得知。何異盲瞽類。凡百士子銘於心。貴能反觀因省己。</text>
<title>見人家養蠶有作</title>,<text>蠶是馬之精。其喙宛相類。喫桑如食草。肥大盈箔裏。旣食又能眠。絲絮出於是。錦繡及黼黻。綃縠與羅綺。莫不由玆生。其益何多矣。大勝此耄翁。略無毫髮利。進不補帝衮。退亦眠食耳。頑然無所愧。蠶蟲之不似。以是常自言。老賊不如死。</text>
<title>卯飮 雙韻</title>,<text>今朝飮狂藥。頗覺頭岑岑。尙難剛斷却。輒欲緩愁心。</text>
<title>四月十九日。聞夜雨。</title>,<text>甘澍霑膏喜可量。已於簷末滴琤琤。披衣起坐須勤聽。旱久今方有此聲。</text>
<title>聞笳聲 雙韻</title>,<text>誰摘林間一葉靑。拈吹口吻成淸弄。君看長笛亦堪聽。費盡筠篁煩鑿孔。</text>
<title>蟻拖蟲 雙韻</title>,<text>微莫微於蟻。曳蟲猶善走。大小若等視。如虎制百獸。</text>
<title>四月二十四日大雨 二首○皆雙韻</title>,<text>昨晨猶喜一犁潤。今日決知千畝盈。滿國笑歌應已殷。浪浪聲裏但難聽。</text>
<title>四月二十四日大雨 二首○皆雙韻 其二</title>,<text>屋漏未遑視。先欣萬物蘇。膏流深入地。無復慮禾枯。</text>
<title>次韻李侍郞需廻文長篇 二首○幷序 登後園。望永寧公北使詩。</title>,<text>銀潢接派本連天。獷俗驚傳貴胄仙。賓館授成加豆禮。客程還作促轅旋。神披篤副人傾伏。義重元開國活全。親嬖只頻揮滴淚。老衰慙蔑效微涓。臣忠必豈勞官列。屬近當先取戚賢。麟信感廻頑獸悍。鳳威歸革醜雛羶。春秋計外尋廻旆。暮旦心同競擘蓮。辰宿應精鍾鐵膽。杳冥懸壽畀椿年。振振服脫歸伊洛。漠漠途悠夢代燕。塵土視如增戶萬。隣交較豈奪爭田。</text>
<title>次韻李侍郞需廻文長篇 二首○幷序 其二 神童國手詩</title>,<text>棊枰鬪可樂筵賓。慧悟兒奇絶藝眞。羆夢瑞孚男得誕。豹韜兵借局來陳。羸形去認泉流漲。密譜排成兔勢神。施却簟宜窓竹雨。設兼樽好塢花春。垂垂日駐方酣戰。兀兀槌搖退怯人。雌視己知稀手敵。乳餘猶自帶痕新。漪漣溜必盈池碧。濫溢罍須貯酒辛。眉面對將觀捷妙。袖袪牽孰到連頻。披瞳我漸開遮膜。理脚君當起憊身。誰是少歟誰是老。知才一斷議年椿。</text>
<title>五月日。文祭酒 廷軾 携酒殽來訪。俄有玄源禪師。又携酒果來訪。各以詩謝之。</title>,<text>五紀同遊投分篤。三年方始枉驂來。箇中但喜携芳醞。宿怨渾消數四杯。</text>
<title>五月日。文祭酒 廷軾 携酒殽來訪。俄有玄源禪師。又携酒果來訪。各以詩謝之。 其二</title>,<text>一樽澄醑綠涵涵。再挈猶多況復三。屢荷厚恩無以報。舌霑腸泛得無慙。</text>
<title>文公見和。復次韻。</title>,<text>眷戀情深老更哀。感君今日惠然來。定知此月泉盈沼。會復經過泛綠杯。</text>
<title>丙申年。門生及第等設宴。慰宗工朴尙書。予於筵上作詞一首。幷序</title>,<text>光華慶席。正玉筍參羅迎致嘉客。還有嬌花解語近前堪摘。殷勤好倒千金酒。幸相逢不妨歡劇。兩翁俱老門生獻壽。古今難得。念往日貪遊好樂。恨枯瘦如今何處浮白。多喜開筵別占洞天仙宅。莫敎舞妓停飄袖。顧看看紅日西側。笑哉殘叟。搖肩兼將手雙拍。</text>
<title>是日三朴學士見和。復次韻。</title>,<text>笙歌簇席。更錦繡襲熏瓊弁賓客。門擁桃華李艶往年親摘。仙香暗動金杯酒。興飛揚飮酣談劇。紅粧慢唱爭前祝壽。不敎歸得。記昔日曾經此樂。俱重到歡場雙鬢添白。侵夕將廻更坐忘還家宅。有時豁起遭牽袖。任蹉跎烏帽欹側。笑哉殘叟。連呼倡兒促檀拍。</text>
<title>又別贈門生</title>,<text>當年試席。在蟻戰正酣誰是門客。經了千淘萬汰始登採摘。天墀拜受黃封酒。便飛榮翼脩鳴劇。奈今開宴稱觴奉壽。此情良得。老坐主乘酣快樂。更呼索華牋濡染氷白。方信門生以是美田良宅。起離妓簇香餘袖。要歸時扶我身側。笑哉殘叟。洪崖肩高醉堪拍。</text>
<title>次韻源禪師見和前詩 三首</title>,<text>壇宇寬於大海涵。窮閻猶許扣門三。盤筵草草供談笑。別後那堪顙泚慙。</text>
<title>次韻源禪師見和前詩 三首 其二</title>,<text>饒君酒膽似河涵。呷呷含杯未過三。每到携壺連醉我。追思狂態得無慙。</text>
<title>次韻源禪師見和前詩 三首 其三</title>,<text>家池不久碧成涵。池上才容客四三。要趁此時邀與飮。不來無奈厚吾慙。</text>
<title>臥榻引風</title>,<text>杲日人間來酷吏。淸風榻上臥羲皇。快襟拂面渾閑事。更入紗巾灑頂涼。</text>
<title>次韻李侍郞需和桂枝香詞見寄 二首</title>,<text>門人宴席。有貴介滿堂多是親客。慙我衰髥渾皓倩人方摘。金鍾電釂流霞酒。顧如儂飮誠云劇。但無夫子相酬屬壽。靡由邀得。竟日暮吟詩共樂。嘆曹在無劉元在無白。無問誰家第一養花豪宅。千葩爛映倡兒袖。奈無言解語同側。可憐衰叟。還圖觥船與君拍。</text>
<title>次韻李侍郞需和桂枝香詞見寄 二首 其二</title>,<text>詩筵酒席。自往昔縱遊因號狂客。天上星辰雖遠筆頭皆摘。殘年遇子同傾酒。與題詩漸成繁劇。君猶年少予登老壽。尙皆相得。己退縮將誰與樂。恨孤負春風桃李紅白。將子殷勤不惜往來窮宅。縱欣擲玉堆盈袖。欲親攀歌詠陪側。許容迂叟。詞源相誇浪相拍。</text>
<title>予年老久已除色慾。猶未去詩酒。詩酒但有時寓興而已。不宜成癖。成癖卽魔。予憂之久矣。漸欲少省。先作三魔詩以見志耳。 色魔</title>,<text>自顔和好猶堪喜。彼面雖姸奈我何。多向美人終蠱惑。男兒誰免誤於魔。</text>
<title>予年老久已除色慾。猶未去詩酒。詩酒但有時寓興而已。不宜成癖。成癖卽魔。予憂之久矣。漸欲少省。先作三魔詩以見志耳。 其二 酒魔</title>,<text>人於喫物嫌辛物。酒味深辛樂奈何。必欲使人腸腐爛。不知元是毒中魔。</text>
<title>予年老久已除色慾。猶未去詩酒。詩酒但有時寓興而已。不宜成癖。成癖卽魔。予憂之久矣。漸欲少省。先作三魔詩以見志耳。 其三 詩魔</title>,<text>詩不飛從天上降。勞神搜得竟如何。好風明月初相諭。着久成淫卽是魔。</text>
<title>六月一日。朴學士 暄 設華筵會客。幷邀予參赴。酒酣。作詞一首贈之。淸平樂</title>,<text>虛臺豁榭。自足淸風未知朱夏。不分豪門亦呼我。宴席綺包羅裹。可憐兩箇紅粧。皓齒笑勸玉觴。感極敢辭芳酒。唯愁歸路扶將。</text>
<title>又作一絶</title>,<text>盛張華宴會簪纓。兼召閑門腐爛生。花柳風流餘舊習。久昏雙眼似還明。</text>
<title>座客崔僕射 宗梓 見和。復次韻奉答。</title>,<text>滿座嘉賓競獵纓。尙容燕服老門生。君侯鑑識難欺蔽。猶把荒詞浼鏡明。</text>
<title>夏日卽事 三首</title>,<text>風曉床琴咽。陰天柱礎津。讀殘書在手。睡氣着來頻。</text>
<title>夏日卽事 三首 其二</title>,<text>靜戶風開幔。明窓日弄塵。屋烏啼孝子。簷燕舞佳人。</text>
<title>夏日卽事 三首 其三</title>,<text>有意尋園去。無端入閣來。脚危心莫制。難遣上層臺。</text>
<title>聞郡守數人以贓被罪 二首</title>,<text>歲儉民幾死。唯殘骨與皮。身中餘幾肉。屠割欲無遺。</text>
<title>聞郡守數人以贓被罪 二首 其二</title>,<text>君看飮河鼴。不過滿其腹。問汝將幾口。貪喫蒼生肉。</text>
<title>六月二十八日。奉謝首相崔侍中惠送旨酒寒氷。</title>,<text>十分芳酒霑唇滑。一段淸氷凍手寒。每荷異恩無以報。但知老眼淚汍瀾。</text>
<title>六月二十八日。奉謝首相崔侍中惠送旨酒寒氷。 其二</title>,<text>年年送與千金酒。副以寒羞及別羞。爲愛閑門衰病叟。遣消煩悶遣消憂。</text>
<title>六月無霖。唯兩夜小雨。</title>,<text>六月無霖潦。天機固莫知。雨師飜自愧。夜翳密飄絲。</text>
<title>七月八月。因患眼不作詩。八月二十九日作。九月初二日卽世。</title>,<text>比因左目患。久矣不作詩。猶有右目存。云何迺如斯。君看一指傷。滿身苦難支。安有目官慟。同類恬不隨。興復從何出。而事作詩爲。</text>
