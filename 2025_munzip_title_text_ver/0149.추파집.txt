<title>示小孫碩祚</title>,<text>英敏資雖美。謙和德之基。存心遊六藝。勿逐外物移。勉旃加點檢。家聲永不隳。</text>
<title>送別林士遂 亨秀 赴會寧鎭 林公號錦湖。見忤權奸。乙巳禍。冤死。</title>,<text>聖主憂邊寄。廷臣揀妙英。高才堪禦侮。重望隱長城。塞北三年別。樽前萬斛情。何須嗟去住。男子重橫行。</text>
<title>送別林士遂 亨秀 赴會寧鎭 林公號錦湖。見忤權奸。乙巳禍。冤死。 其二</title>,<text>男兒四方志。弧矢自初年。幼學君無負。腐儒我獨憐。壯猷淸虜窟。逸韻破狼煙。會見麟麒上。功名久遠傳。</text>
<title>送別林士遂 亨秀 赴會寧鎭 林公號錦湖。見忤權奸。乙巳禍。冤死。 其三</title>,<text>初春迎詔使。來往鴨江濱。勝戰詩無敵。登壇世有人。方推華國手。又作鎭邊臣。匡輔須文武。長才古罕倫。</text>
<title>送別林士遂 亨秀 赴會寧鎭 林公號錦湖。見忤權奸。乙巳禍。冤死。 其四</title>,<text>夙夜金閨彥。棲棲事遠征。宮筵辭勸講。楡塞去論兵。惜別親朋意。鳴弓志士情。秋風卷行旆。吹到朔方城。</text>
<title>送別林士遂 亨秀 赴會寧鎭 林公號錦湖。見忤權奸。乙巳禍。冤死。 其五</title>,<text>書生班定遠。雄略或相多。橫槊歸能賦。投壺倘雅歌。要須宣惠化。寧可廢吟哦。應遣氈裘域。詩書解止戈。</text>
<title>送別林士遂 亨秀 赴會寧鎭 林公號錦湖。見忤權奸。乙巳禍。冤死。 其六</title>,<text>自昔從軍樂。揚威勝讀書。籌謀推將佐。談笑護儲胥。鼓角臨風迥。麾旌帶日舒。胸中十萬甲。磊落孰君如。</text>
<title>臨津江。次詔使王 鶴 韻。</title>,<text>山川增秀色。玉節上仙舟。擊楫憑黃帽。驚人起白鷗。晩岑吟次媚。煙樹望中收。勝日陪歡賞。佗時憶舊遊。</text>
<title>臨津江。次詔使王 鶴 韻。 其二</title>,<text>古渡環靑嶂。帆檣簇兩涯。淺沙依落雁。高岫認殘埤。玉樹臨風廻。蘭舟向岸移。飆輪難挽馭。勝迹付新詩。</text>
<title>開城府。次詔使韻。</title>,<text>信宿皇華使。靑邱駐彩旟。名聲懷仰久。眉宇服膺初。採訪知民俗。咨詢到里閭。東人今有幸。耕種遍菑畬。</text>
<title>題三藐寺上人天尊詩軸</title>,<text>聞說幽居好。陽烏自往還。雲藏龍在澤。霧隱豹成斑。逸想煙霞外。高情水石間。荒詞將底用。辛苦下空山。</text>
<title>奉送尹叔衢仲 豐亨 按節關東</title>,<text>繡鉞關東使。綸書下紫霄。金章春日麗。玉節曉雲遙。問俗流風似。憂民聖慮聊。聞聲頑吏去。向德逸民招。勿拜存棠戒。周爰憶舜韶。令嚴瞻棨戟。威肅按襜褕。多暇尋仙界。高吟渡石橋。淸詩神有助。物色筆全描。日域添深惠。丹墀想早朝。盡收溟海氣。歸作採風謠。</text>
<title>東湖夜泛。次諸僚韻。賜暇湖堂時</title>,<text>笛怨淸江鷺起三。龍吟泓下水天涵。臨流更作流連飮。要看東山月半龕。</text>
<title>題春坊稧軸 甲辰。公以直提學輔德時也</title>,<text>經始年維辛丑春。成于癸卯至甲辰。中間人事苦難料。已有冥冥長夜人。</text>
<title>直宿虎閣。次李參判 純亨 韻。</title>,<text>玉漏丁東夜氣淸。響殘魚鑰隔重城。蒼華冷逼難成夢。時聽天街過馬聲。</text>
<title>文義客館。次成東洲 悌元 韻。</title>,<text>欲去魂銷欲留遲。臨岐何用苦相悲。浮生聚散元無定。大化茫茫同所之。</text>
<title>題贈黃岡妓詩帖 妓卽趙松岡士秀所眄</title>,<text>信誓如今墮杳茫。尙憐佳句在香囊。劉郞最是無情者。洞裏桃花落晩粧。</text>
<title>遊集勝亭</title>,<text>三十年前此舊遊。夕陽唯有水西流。浮生一世愁中老。感古懷今祗白頭。</text>
<title>丁卯歲除日。感舊。</title>,<text>老去無如改歲何。知非蘧玉十年加。卽今衰病渾無賴。指點兒孫筆勢斜。</text>
<title>丁卯歲除日。感舊。 其二</title>,<text>死別呑聲不復回。笑談誰與共新醅。明知一氣終歸盡。倘有遊魂相往來。</text>
<title>老境偶吟</title>,<text>殘年七十病相仍。身世都如粥飯僧。三丈日高慵未起。坐看維鳥薄雲層。</text>
<title>奉贐蔡大述嶺南之行 蔡公。卽公之婦弟也。早捷蓮魁。尋棄擧于業。詩酒自娛。</title>,<text>憶昔東床始見知。十年人事悵多違。君如健犢時方丱。我學屠龍志願奇。堂上淸芬猶昨日。世間憂樂喜推移。臨岐脈脈那堪語。還坐支頤有所思。</text>
<title>奉贐蔡大述嶺南之行 蔡公。卽公之婦弟也。早捷蓮魁。尋棄擧于業。詩酒自娛。 其二</title>,<text>君歸南嶺我京關。雲雨分飛一瞥間。短日寒煙添別恨。長空孤月照征鞍。尋津問道羈遊苦。臨水登山客意寬。何處相思不相見。數行煙樹接層巒。</text>
<title>贈別聖節使柳公 希齡</title>,<text>儒仙脚踏遼陽路。專對才華世共推。客況何嫌時晼晩。帝鄕偏是日舒遲。平生滯跡悲窺管。此去觀周喜脫羈。收拾山川詩有助。錦囊相見許相披。</text>
<title>奉別鄭公 執中 佐幕咸興</title>,<text>停杯相勸折楊枝。如海君恩少報之。叱馭鐵關歸路闊。望雲華岳夢來遲。行行且詠周爰句。去去休吟陟岵詩。弧矢四方曾有志。男兒出處也能奇。</text>
<title>次三休亭尹公 寬 韻</title>,<text>何用昌辰泣路岐。掛冠而去也何遲。四休高躅人無繼。百代佳名子獨追。閑退縱然存至樂。高才豈必棄明時。蒼生繫望身如寄。佗日歸來悔小癡。</text>
<title>碧蹄館。次趙松岡相國韻。公以聖節使。同奏使松岡朝京時。</title>,<text>多情誰道似無情。作意觀周萬里輕。惜別親朋愁去住。欲行遊子惱將迎。遲遲紫陌違鄕國。望望靑山接遠程。倚枕碧蹄孤館裏。五更殘夢繞王城。</text>
<title>題薇垣稧會錄 公爲大司諫時</title>,<text>自慙樗散際亨衢。何幸衰容竝作圖。補衮有詩初誦罷。避人焚草可能無。磨礱共瀉胸懷赤。論議相輸膽氣麤。寄謝良工勤用意。一堂風采不曾孤。</text>
<title>大凌河。夜吟。公以聖節使朝京時。大凌河。在山海關外。</title>,<text>客睡何曾一枕安。臥看星斗漸闌干。數聲雁過天南去。萬里人從薊北還。是處秋風吹樹急。誰家今夜擣衣寒。明朝又聽鷄鳴起。接塞荒城道路難。</text>
<title>挽李正郞 永成</title>,<text>骯髒人中傑。崎嶇宦海邊。相將期白首。何處閟黃泉。世事那堪說。浮生不盡年。交遊餘幾老。獨立向靑天。</text>
<title>挽金久菴 就文</title>,<text>論交初恨晩。死別遽如斯。江漢奔流急。邱原日夜思。襟期今寂寞。古意竟差池。痛哭南州土。深藏燁燁姿。</text>
<title>挽金久菴 就文 其二</title>,<text>只緣恩未報。遂作不歸身。事業追前輩。風流起後人。鴒原悲急難。末疾損精神。賴有兒孫慶。盈庭謝樹新。</text>
<title>挽李監司 潤慶○李公有喬嶽重望。與公爲知己友。典兵判。出按關西。卒於任所。</title>,<text>西郊生別忽經時。叵奈秋霜謝玉枝。廊廟風流方有望。經綸器業未全施。召棠杜愛公餘事。本柄詳刑世共推。後死此身餘白髮。哭君何處更追隨。</text>
<title>挽李聾巖 賢輔</title>,<text>中廟臣工間世賢。有如公者是儒仙。急流勇退風聲遠。洛社閑居德業全。雅望方敎浮俗鎭。精英還上列星躔。不遺一老宸心切。褒典猶應賁九泉。</text>
<title>挽李退溪 滉</title>,<text>星精鍾秀海東隅。間世英豪絶代儒。學業遠追先聖緖。風流還作後生模。江湖久抱憂君念。廊廟方期許國謨。一疾那知天不憖。百身如贖世應趨。褒崇盛禮于今重。謙挹沖心在古無。多士失依懷悵惘。蒼生無福祗嗟吁。千秋季子嗚呼墓。留與雄名激懦夫。</text>
<title>示諸兒 聞兒輩盤遊江亭。誡逸寄示。</title>,<text>綠楊春三月。遊賞四番回。術業蓬心裏。杯觴笑口開。𪚥白髮長吁罷。家聲眼底頹。</text>
<title>登練光亭</title>,<text>野色蒼茫外。遙岑不盡靑。周遭圍粉堞。隱約枕江亭。以下缺</text>
<title>贈退溪 夢中作此一句。覺而聯成四句以贈。</title>,<text>相思成鬱結。幽恨寄瑤岑。</text>
<title>贈友人</title>,<text>話舊頻驚席累前。金樽相對鬢蕭然。</text>
<title>挽金司成 弘慶○金公謫甲山歿。方返葬。</title>,<text>反哺未盡城烏怨。懲咎長嗟柳子悲。</text>
<title>靖陵遷葬挽辭 中宗大王陵</title>,<text>喬山松檜鎖雲煙。攀號遺弓幾歲年。</text>
<title>禁苑宴宰臣應製</title>,<text>一聲淸蹕下雲中。仗外秋山錦樣紅。</text>
<title>以天使迎慰使灣上吟</title>,<text>留連夷夏橫分地。斷送冬春遞代宵。</text>
<title>悔箴</title>,<text>我卒作事。悔不思之。思而後行。寧有悔隨。下二句缺</text>
<title>悔箴 權松鶴軒 應時 挽先生詩</title>,<text>圭菴冤死東洲逝。在世惟公到白頭。末路孤懷人不識。當時萬事淚長流。恩榮抵老非爲樂。蘭玉盈庭未解憂。地下若能逢故舊。始應開破一生愁。</text>
