<title>萬經理再過平壤士民歌謠</title>,<text>昔公之東。浿水寒風。笳鼓厲音。旆旌載陰。公於是時。志惟征夷。俄發一檄。鯨波爲息。今公之西。浿草被堤。笳鼓舒肆。旆旌綺靡。何爲乎公。盍簪議功。畢上其事。龍顔增喜。公將善後。豈歸不復。我西欣睹。東南之慼。毋疾毋徐。均慰邦人。我歌非諛。以勞下塵。</text>
<title>次李文順井中月韻 童子時作</title>,<text>僧去汲井水。和月滿盂中。入寺無所見。方知色是空。</text>
<title>題靑山白雲圖</title>,<text>山色晴更佳。白雲生不已。結廬依長松。定是陶居士。居士自怡悅。何人持到此。</text>
<title>縣齋春後 長淵 三首</title>,<text>一病春仍盡。專城況已微。杜鵑啼款款。道我不如歸。</text>
<title>送舟師將柳豐川下海</title>,<text>吾叉城外三聲角。大小靑南萬里天。太守臨汀樽有酒。將軍入島海無煙。</text>
<title>白沙汀</title>,<text>誰摶成積聚。復散費鋪張。妬白鷗輕薄。羞明月眇茫。揮紈渾失扇。酌玉却迷觴。莫怪松髯別。還能似我蒼。</text>
<title>酹河大而墓</title>,<text>伐木丁丁山鳥悲。獨來懸劍向何枝。才名不救當時謗。交道還應入地知。瀛海別回爲此別。驛亭詩後更無詩。平生得酒須皆醉。倘省靈床奠一巵。</text>
<title>松風亭翻歌 瓮津四首</title>,<text>人言山上小亭好。雪月之時煙雨中。太守前身陶處士。誅茅摠爲愛松風。</text>
<title>詠亭箔</title>,<text>水色山光滿箔輕。箔頭山翠送新晴。却自亭前垂箔後。隔城煙火不分明。</text>
<title>北溪記遊</title>,<text>葉寺遊西澗。花山宴北溪。三仙元作伴。二客復相携。酒欠流觴飮。詩添倚棹題。新歡兼舊話。不覺夕陽低。</text>
<title>怪石</title>,<text>窓間一蝨懸。目定車輪大。自我得此石。不向花山坐。</text>
<title>次韻文殊僧卷</title>,<text>文殊路已十年迷。有夢猶尋北郭西。萬壑倚筇雲遠近。千峯開戶月高低。磬殘石竇晨泉滴。燈剪松風夜鹿啼。此況共僧那再得。官街七月困泥蹄。</text>
<title>題僧卷</title>,<text>小爽芭蕉雨。輕薰菡萏風。吾堂無俗物。着汝話山中。</text>
<title>僧靈秀卷 錄少作者。亦止於此。中年仍附此錄如左。</title>,<text>舊遊可憶開天寺。我與禪師俱少年。今日相看眞一鏡。面顔生皺不堪憐。</text>
<title>送全羅沈監司方叔 公以玄琴一張。自隨而行。</title>,<text>雙節按南服。隨以一張琴。知公欲少事。毋與吏職侵。咨詢足餘晷。理此甘棠陰。還識琴法無。請公聽我吟。躁心生促節。和氣在稀音。膠柱見良惑。改絃思貴深。爪及琴亦成。歸來覲聖明。南風歌正美。莫使無人賡。</text>
<title>送黃吉哉奏請書狀官</title>,<text>憶昔朝天日。關口見煙花。皇州到卽晩。綠樹空復多。計君今日行。正春滯玉河。紅靄映遊騎。香塵迷退衙。人文與時物。一倍麗中華。焚我紀行編。須君快詩哦。</text>
<title>仁聖王后挽詞 二首</title>,<text>德竝春宮毓。光隨日御昇。孔仁期月效。周亂婦人能。長樂哀何已。重華孝可憑。奉伸餘憾盡。歸告玉欄凭。</text>
<title>仁聖王后挽詞 二首 其二</title>,<text>人間正嬰慕。天上忽雲乘。吉仗交凶仗。新陵合舊陵。徽音終不忘。美諡復堪徵。廞事勞何有。臣惟淚滿膺。</text>
<title>次韻書情</title>,<text>百謗叢中白髮生。當年休道狀元榮。文雖伏世還無用。學不如人敢近名。黠小癡多供俗具。憂先樂後事君情。窮通會有天工在。自愛平生一字誠。</text>
<title>題監察軸</title>,<text>宮槐遙映陌。府柏迥含風。霧應晨衙淨。塵隨晩辟空。分司俄散豸。合契忽聯驄。把酒淸還厲。相看畫圖中。</text>
<title>題禁府郞軸</title>,<text>金吾當世選。玉汝盡儒流。圓土草仍合。方池荷稍浮。襟期相與靜。禊事正堪脩。面目丹靑裏。何時有罷休。</text>
<title>題宣傳官軸</title>,<text>地禁周廬右。才難武弁英。君王得安寢。士卒盡知名。閱角聊高會。御杯且太平。丁寧休浪迹。一幅是長城。</text>
<title>送聖節使尹同知敬脩</title>,<text>時議須公復度支。才難專使且推宜。肯驚中歲四千里。正試平生三百詩。喜雨初程終帶淖。朝天快路却穿危。丁寧行李加珍重。莫使歸來暫後期。</text>
<title>送趙德夫書狀官</title>,<text>東華各凋鬢。南省始披顔。得我人言外。了君杯酒間。過逢何必數。早晩得俱閑。忽作天西去。那堪月六彎。榮知朝象魏。苦想鎖烏蠻。館名 學北魚千里。觀周豹一斑。泥深遼右野。雪重薊門山。此役嘗偏熟。離懷爲倍潸。</text>
<title>送江原柳監司年丈</title>,<text>每送東遊客。名區引興長。山多不死藥。海有相扶桑。日月生簾几。神仙接袂裳。觀風況行色。愧殺未舂粮。</text>
<title>送忠淸李監司大仲</title>,<text>憶曾同榜日。各是少年人。按海癯仍吏。巡湖祿未民。事隨顔鬢改。愁爲別離新。前期造化在。何處共風塵。</text>
<title>送李平卿令公冬至使</title>,<text>奇遊已再此行添。厭飫如君笑我廉。觀海亭前觀地盡。望京樓上望鄕兼。朝廷禮讓三千富。市井芬華億萬纖。最是經過洗心處。祠開淸聖聳雙瞻。</text>
<title>哭申損奄先生</title>,<text>藉甚當年席上珍。文章勳業不相因。波瀾衮衮常驚世。步武循循獨後人。帝叱六丁全槀化。官欺四壁一生貧。聞玄敢道侯芭在。相送南陽淚滿巾。</text>
<title>元正洞丈挽章</title>,<text>氣槪非時輩。瓌奇疾細姸。榮彫終得壽。與奪只關天。步武金閨日。飛騰玉塞年。後生多不識。纔比隔陳編。</text>
<title>哭表兄尹生</title>,<text>五十三年事。尋常百計違。讀書徒不稼。營食却無衣。孝義名誰薦。風流賞亦稀。弟兄情獨至。牽紼淚雙揮。</text>
<title>題僧卷 朴思庵相公。敎送屬首題於余及白玉峯彰卿云。</title>,<text>台務閑時雙翠堂。僧來乞句不曾妨。却敎城市尋崔白。草木元因造化光。</text>
<title>題石陽正仲燮墨竹八幅</title>,<text>大竹猶苞錦。小竹已抽玉。拂雲故在遲。肯數出墻綠。</text>
<title>題石陽正仲燮墨竹八幅 其二</title>,<text>年來頗養竹。美者尤難活。綿竹君莫輕。歲寒不能殺。</text>
<title>題石陽正仲燮墨竹八幅 其三</title>,<text>畫人阿堵難。畫竹葉難似。君家一幅嫩。一洗凡畫史。</text>
<title>題石陽正仲燮墨竹八幅 其四</title>,<text>露滴看不見。竹垂覺露壓。幽人遽拂拭。欲試丹鉛法。</text>
<title>題石陽正仲燮墨竹八幅 其五</title>,<text>平居此君在。復道故人來。閉戶冥相對。淸塵生古苔。</text>
<title>題石陽正仲燮墨竹八幅 其六</title>,<text>向來筠粉態。猶汚乃家淸。一雨應玉汝。從敎太瘦生。</text>
<title>題石陽正仲燮墨竹八幅 其七</title>,<text>擢笋進成榦。及玆梢欲病。君看衛武公。九十猶箴儆。</text>
<title>題石陽正仲燮墨竹八幅 其八</title>,<text>人愛寫花木。君獨愛此物。此物元自寒。配之石上雪。</text>
<title>次韻題道峯書院道峯之名。初以刱刹而得云。</title>,<text>榮辱新規與舊基。道峯終覺設名奇。巖巖秀色當空聳。活活寒流不暫衰。揭妥前賢森陟降。藏脩後學謹微危。幔亭異迹輸精舍。今見吾東一武夷。</text>
<title>送申正郞叔正再赴京師</title>,<text>我昔五載再朝周。君今重遊隔幾秋。京口煙花偶一値。薊門寒暑定同愁。淸風纚纚孤竹廟。紫氣浮浮丹鳳樓。行況想來多是快。壯年筋力肯分留。</text>
<title>直廬偶賦</title>,<text>事主身微不費心。一年眠食直廬深。偶然檢得秋風後。鏡裏霜華半不禁。</text>
<title>南原廣寒樓次韻</title>,<text>不怪便登天上樓。牽牛人亦河之頭。免蟾終古說疑似。烏鵲卽今功已收。紅妓應因竊藥至。畫船故替乘槎遊。年來五馬興全盡。只有玆州還可求。</text>
<title>假直騎省。無聊中偶占近體一首。呈曹長黃長溪。求衛將</title>,<text>歸從嶺徼鬢成銀。扈衛當年似隔塵。時縱好文寧恥武。士於知己得言貧。非關校尉須廚酒。可奈將軍只告身。今日兩銓牽補甚。未妨閑地與閑人。</text>
<title>酬回柳承旨晦夫和章疊韻 下竝同</title>,<text>風疑是玉露疑銀。摠爲遙瞻地絶塵。咳唾落空還不隔。珠璣充贈佐吾貪。朝簷對嶽雲侵座。夕杖穿松露滴身。應識此間猶世外。擬連詩什詑餘人。</text>
<title>直中書懷</title>,<text>帶圍寬甚欲焚銀。羸馬猶衝街上塵。誰果憂民如己病。我羞事主爲家貧。江山每屬無詩客。釣稼多名未隱身。張翰陶潛歸去得。古人稱達況今人。</text>
<title>謝柳承旨簡問</title>,<text>河漢難通一帶銀。意中時肯逮音塵。誰能學竝盧王富。直許交如管鮑貧。戲處聊爭七字句。風期共有百年身。平生只解藏吾拙。屢發端逢悅己人。</text>
<title>爲高山君。次快勝亭燕集諸公詩韻。二首。</title>,<text>相公亭子架巖新。鷗鳥忘機自水濱。藉甚當時功在國。蕭然退處思離塵。琴樽日月同諸老。帶礪河山第一春。可笑平泉非遠業。區區花石怕輸人。</text>
<title>爲高山君。次快勝亭燕集諸公詩韻。二首。 其二</title>,<text>境合經營世莫干。居然鷄犬逐劉安。龍膏作酒樓成落。鳳管臨風座上寒。收拾笑談皆秀句。流傳音躅得深慳。似聞形在凌煙閣。要拂丹靑子細看。</text>
<title>題靑山白雲圖 二首</title>,<text>靑山冉冉白雲生。萬壑千巖一帶橫。濃淡卽知非雨事。吐呑翻恐有濤聲。坤靈意在新呈露。氣毋切尋始混成。向使陶翁解揮灑。那禁持此贈君情。</text>
<title>題靑山白雲圖 二首 其二</title>,<text>看山更好被雲遮。忽漫逢疑曉夢和。秀氣全時渾帶濕。晴光切處稍成霞。蔥蘢擁岸知林近。縹緲浮村覺水多。何許眞藏如許境。白頭乘興欲移家。</text>
<title>韓景洪示滕北海季連送琳宮雅集。仍索次韻。分得黎祕書 民表 詩。</title>,<text>也沒塵埃也沒苔。靑瑤白玉做樓臺。火殘藥竈丹應化。陰轉松壇鶴未廻。洞府堪逃三伏暑。仙家肯借九霞杯。吾曹不是俱蟬蛻。四海誰敎一席來。</text>
<title>次韻奉恩寺住持卷 二首</title>,<text>上相從容侍九天。故園無恙海鷗邊。高情幾被僧談誤。輕却安危繫暮年。</text>
<title>次韻奉恩寺住持卷 二首 其二</title>,<text>梅花樹北小堂中。一宿應敎百念空。還羨儀曹幹事至。浹旬燈爲讀書紅。</text>
<title>送謝恩兼陳奏使申聖與公</title>,<text>自古難專使。今兼二事行。誦詩聞魯國。觀樂入周京。去興煙花重。歸情暑雨輕。同僚留扈衛。最識戀君誠。</text>
<title>銀臺二十詠。己未春。有直赴殿試之命。于時以新恩。故注書李靑蓮公出題韻。令急製以呈。</title>,<text>雲根誰拔海中潛。刻削應經鬼劍銛。藉玉盛盆三徑裏。當軒對榻一峯尖。苔痕幽處欲煙起。水脈上時成雨沾。也爲仙官淸案牘。長敎爽氣透疏簾。</text>
<title>銀臺二十詠。己未春。有直赴殿試之命。于時以新恩。故注書李靑蓮公出題韻。令急製以呈。 其二</title>,<text>崢嶸枯幹尙强堅。爲有蟠根未斷泉。地下玄龜應已化。人間白首得相傳。曾將傑氣凌千仞。不復春心在一邊。苔蘚作花蘿作葉。還知造物未終捐。</text>
<title>銀臺二十詠。己未春。有直赴殿試之命。于時以新恩。故注書李靑蓮公出題韻。令急製以呈。 其三</title>,<text>金剛仙種世難看。移入銀臺傍玉欄。名著萬年知耐久。色同四節見凌寒。盤根屈榦添人巧。細葉低枝接地團。想得淸宵香更別。一庭皎月露漙漙。</text>
<title>銀臺二十詠。己未春。有直赴殿試之命。于時以新恩。故注書李靑蓮公出題韻。令急製以呈。 其四</title>,<text>千紅萬紫暫時姸。誰似玆花四季連。馥馥幽香晴更烈。娟娟秀色晩偏鮮。人間有地留春事。天上無端降女仙。奇品不登中國譜。莫言佳句昔人專。</text>
<title>銀臺二十詠。己未春。有直赴殿試之命。于時以新恩。故注書李靑蓮公出題韻。令急製以呈。 其五</title>,<text>曲榦樛枝儘自然。奇姿應選泰山巓。色貞堪賞後彫質。氣古難知初種年。寒影疏分階上月。淸聲細帶石間泉。晴窓剩對成弘景。始覺銀臺有地仙。</text>
<title>銀臺二十詠。己未春。有直赴殿試之命。于時以新恩。故注書李靑蓮公出題韻。令急製以呈。 其六</title>,<text>種出猗猗竹數竿。世間殊品是烏斑。不應京國緇塵化。眞作湘靈苦淚乾。冒雪靑靑陰未慘。含風瀝瀝夏猶寒。人生果有楊州鶴。長對此君還好官。</text>
<title>銀臺二十詠。己未春。有直赴殿試之命。于時以新恩。故注書李靑蓮公出題韻。令急製以呈。 其七</title>,<text>蓮生依水水依盆。數朶朱華錦繡翻。嫩色迎人看欲語。輕香惹日氣生暄。渾疑醉着六郞面。又恐招還西子魂。晩節眞逢傾國艶。春來滿眼不堪論。</text>
<title>銀臺二十詠。己未春。有直赴殿試之命。于時以新恩。故注書李靑蓮公出題韻。令急製以呈。 其八</title>,<text>紅蓮爭似白蓮葩。皓色鮮明映淺沙。神女水中移玉佩。姮娥天上墜瑤釵。初秋月露仍添潔。一點塵泥未敢加。千古殷勤周茂叔。也將何意愛玆花。</text>
<title>銀臺二十詠。己未春。有直赴殿試之命。于時以新恩。故注書李靑蓮公出題韻。令急製以呈。 其九</title>,<text>異種來經大海濤。托根眞界亦奇遭。舟鬚細接舟葩嫩。翠葉繁縈翠榦高。翰苑孤叢休道少。香山妙句自堪褒。不徒花好仍佳實。畢竟輿臺李與桃。</text>
<title>銀臺二十詠。己未春。有直赴殿試之命。于時以新恩。故注書李靑蓮公出題韻。令急製以呈。 其十</title>,<text>臙脂奇萼滿層枝。也是山花底得移。來自天台最高處。開當杜字正啼時。紅裙絳焰眞堪喩。夜月東風幾入詩。看取玆花金作帶。他年苻應屬他誰。</text>
<title>銀臺二十詠。己未春。有直赴殿試之命。于時以新恩。故注書李靑蓮公出題韻。令急製以呈。 其十一</title>,<text>種出廬山問幾年。花開臘後是梅前。天香國色誰堪賞。金闕銀臺別有仙。移榻近階邀馥馥。捲簾當戶看娟娟。偏知物與人相似。沾被恩光雨露邊。</text>
<title>銀臺二十詠。己未春。有直赴殿試之命。于時以新恩。故注書李靑蓮公出題韻。令急製以呈。 其十二</title>,<text>后皇嘉樹限南荒。每恨東人鮮得嘗。金顆初承蓬殿賜。琱盤猶滿洞庭香。剖來取核思移種。埋了盈盆置向陽。天爲仁人私造化。靑林他日蔽前墻。</text>
<title>銀臺二十詠。己未春。有直赴殿試之命。于時以新恩。故注書李靑蓮公出題韻。令急製以呈。 其十三</title>,<text>對却盆蒲意自幽。綠叢脩葉弄輕柔。看宜獵獵輕風夕。聽愛泠泠急雨秋。不變雪霜廖子頌。同盟泉石謝公謳。終然豈止庭階玩。採服令人不白頭。</text>
<title>銀臺二十詠。己未春。有直赴殿試之命。于時以新恩。故注書李靑蓮公出題韻。令急製以呈。 其十四</title>,<text>汎汎紛紛點綠漪。閑時看作一般奇。遮來似爲藏魚躍。約去如知避鳥窺。只是無心浮更泊。何曾有迹合還離。憑君擬却虛舟說。身是浮萍世是池。</text>
<title>銀臺二十詠。己未春。有直赴殿試之命。于時以新恩。故注書李靑蓮公出題韻。令急製以呈。 其十五</title>,<text>誰栽楓樹向仙庭。作意偏敎近北廳。每泊晴蟾層影落。時留過鳥好音聆。秋憐亂葉經霜赤。夏愛繁枝蔽日靑。天上官淸應剩暇。尋詩爲尒倚風欞。</text>
<title>銀臺二十詠。己未春。有直赴殿試之命。于時以新恩。故注書李靑蓮公出題韻。令急製以呈。 其十六</title>,<text>高梨一樹政夭夭。特地栽培雨露饒。開作好花是香雪。結成珍實卽含消。佳名大谷傳宜竝。異種瑤池降想遙。淸切侍臣多道骨。摘嘗應被上親燒。</text>
<title>銀臺二十詠。己未春。有直赴殿試之命。于時以新恩。故注書李靑蓮公出題韻。令急製以呈。 其十七</title>,<text>斸木爲檠數尺强。長於短者短於長。未宜人世照塵席。故與地仙親筆床。中夜急書綸綍字。小明常敵日星光。從天縱賜金蓮燭。忍使功多怨棄墻。</text>
<title>銀臺二十詠。己未春。有直赴殿試之命。于時以新恩。故注書李靑蓮公出題韻。令急製以呈。 其十八</title>,<text>非云汝美稱賢心。質取無文量取深。能潔未應嫌有臭。自新何必待爲箴。趁朝起處常先近。從古傳來不但今。宸殿唾壺無過漆。侍臣終敢易銀金。</text>
<title>銀臺二十詠。己未春。有直赴殿試之命。于時以新恩。故注書李靑蓮公出題韻。令急製以呈。 其十九</title>,<text>頭容菌惷腹膨脝。山骨誰將斸得成。也爲烹茶兼煮藥。應嫌鐵濕與銅腥。蘚文乾處似訛篆。泉響沸時如亂笙。此日聯詩賢輩在。調羹終要道施行。</text>
<title>銀臺二十詠。己未春。有直赴殿試之命。于時以新恩。故注書李靑蓮公出題韻。令急製以呈。 其二十</title>,<text>爲爐因地坎然幽。巧冶無功定覺羞。自有典形安鼎銚。能當焦爛受薪棷。冬親夏遠情雖異。暮槪朝燃用不休。近侍何人能撥火。却吹餘煖遍蒼丘。</text>
<title>滿月臺次韻</title>,<text>故國鴉爭集。空城鶴幾回。東風臨逝水。落日上荒臺。形勝不曾改。興亡誰使哉。從來多古意。欲去更徘徊。</text>
<title>平山道中次韻</title>,<text>穿雲路盡復鳴灘。縱是嚴程興亦漫。午渴初開玉溜水。晩醺全失翠屛山。文章不必三都左。道學難幾一蒼顔。幸有平生四方志。今年半擬在征鞍。</text>
<title>栽松道中次韻</title>,<text>中和向箕壤。五十里來程。廣陌如繩直。長林似幄平。餘寒猶雪意。着物已春情。風雅言時候。由來記遠征。</text>
<title>百祥樓次韻</title>,<text>城上高樓壓水潯。淸波百尺漾層陰。自非仙骨那能駐。縱有新詩未敢吟。天低西北歸程算。地阻東南去國心。客況春寒共悄悄。一壺新綠且須斟。</text>
<title>次韻士純林畔記夢之作</title>,<text>人事見於夢。厥類何翹千。或因着心曲。或因交目前。或方來在後。或已往在先。誰能識端倪。欲詰誠眇綿。今君貳膚使。逝將朝日邊。雖有八十親。不得爲遲邅。道途與光陰。相爭若垂泉。如何息偃頃。侍疾復喜痊。豈解地脈縮。非借葉舟扁。只是一塲夢。依然鄕井煙。覺來忽驚疑。作詩形憂煎。吾謂此宜尒。夢故隨心遷。至孝愛常切。高年候易愆。一自拜辭來。音信無人傳。通昔不能臥。假寐事相緣。無妄豈灾祟。神明佑壽賢。九夢一曰思。蓋嘗稽諸編。顧吾靡怙恃。一身徒自全。却羨同行子。白雲在南天。</text>
<title>次韻使相和記夢之作</title>,<text>人臣止於忠。人子孝於止。忠孝諒一致。孰彼而孰此。做官或爲親。許國敢有已。所以二先生。此行辭怙恃。何曾不屬毛。豈始不離裏。誠難百歲前。常全養與仕。時序正春靑。道塗臨塞紫。夢寐緣思慮。文章見憂喜。由來孝子心。汲汲愛日晷。應須未遲暮。竣事還故里。如吾一罪人。平生忍屈指。幼壯丁兩艱。此禍天實使。不復庭前趨。而誰門內倚。嚴程雨露濡。倍覺哀思起。況玆近寒食。丘墳闕省視。垂涕歌此詩。未是宣驕士。</text>
<title>東林古城次韻</title>,<text>遊子多古意。立馬荒城曲。不記何代城。叢荊衝馬腹。誰知據險日。轔轔車擊轂。東韓昔分裂。爭以力相服。驅民矢石間。原野厭其肉。屯守亦無常。城成幾人哭。幸今太平久。檀箕風可復。民不知脩城。耕樵遍林麓。風人思自遠。當治慮亂速。持以獻明主。君歸臺閣矗。</text>
<title>過江道中次韻 二首</title>,<text>長河抱野復縈丘。日與西行相背流。任被風前塵滿面。應從春後雪渾頭。詩留一句難消興。酒了三杯始減愁。每接殊音不相曉。沙邊耳熟有鳴鷗。</text>
<title>過江道中次韻 二首 其二</title>,<text>西來轉與異方親。豈覺同行是別身。塞雪融時山濯濯。河氷斷處水粼粼。唯將語笑堪消日。復愛風煙漸可人。莫怪吾詩多後發。夜光明月敢爭新。</text>
<title>次韻馬上</title>,<text>稍稍山川異。行行道里賒。酒堪忘困頓。詩足記經過。此地猶逢雪。何州始見花。鄕園梅想好。竹外數枝斜。</text>
<title>三月三日。登望京樓。遼陽城。</title>,<text>城上高樓勢若騫。危梯一踏一驚魂。遙空自盡無山地。淡靄多生有樹村。北極長安知客路。東風上已憶鄕園。閑愁萬緖那禁得。料理斜陽酒一樽。</text>
<title>寒食日</title>,<text>度陌風雙袖。穿城雨一簑。吾鄕重熟食。客裏等閑過。</text>
<title>海州道中</title>,<text>海州西北路。紆直竝長河。薄薄煙籠樹。荒荒日射坡。黃知籬落近。白見障亭多。萬古華戎地。書生得句哦。</text>
<title>盤山驛次韻</title>,<text>逐舍更人面。飄蓬笑此身。殊言乍相訝。一宿便如親。骨肉燈前念。鄕園夢裏春。悠悠翻減却。似學世情新。</text>
<title>譯士安庭蘭。乃貞愍公之曾孫。道己卯事甚詳。次韻。</title>,<text>傷心己卯是何年。國脈因之一薾然。自古亦多邪忌正。當時能使聖疑賢。淵源足證儒先錄。芟刈堪驚黨籍編。家傳分明渠更記。話闌落月在床邊。</text>
<title>次韻望醫巫閭山 二首</title>,<text>吾學久迷方。末路差回頭。每聞前輩風。思之爲綢繆。黃卷當對面。矧伊棲遲丘。所以望玆山。先生如可求。行役阻幽討。夕陽雲物愁。借問鄕黨子。公學今誰脩。庶幾一者見。敢望平生游。嗚呼非公故。胡爲此夷猶。</text>
<title>次韻望醫巫閭山 二首 其二</title>,<text>聖遠言益堙。俗學多苟偸。否亦各主見。同源而殊流。知或少涵養。養或知未周。千載朱夫子。不疑如嵩丘。主敬與窮理。隻翼飛莫由。象山學近禪。辯爭殊不休。此雖廓大路。彼或傳中州。近者賀先生。正復堪依庥。申明知養說。未隔鵝湖秋。久敬醫閭號。瞻山我思悠。玆山終古蒼。高風與之猶。</text>
<title>次韻有懷賀先生</title>,<text>維珣玕琪生山中。山之秀氣焉能窮。有來男子從南服。玉汝聰明成此翁。仙人巖畔長白日。桃花洞裏足春風。先生精爽應還往。過客遙瞻蒼翠空。</text>
<title>過閭山</title>,<text>不怪遼山少。眞成一聚奇。春晴開活畫。客子對新詩。更好雲生晩。從敎馬繞遲。桃花知有洞。未與羽人期。</text>
<title>次和士純二思</title>,<text>造化兒逞巫閭奇。餘力十三山參差。陰晴萬古閱行路。此日着我騎驢遲。聞說最高峯上頭。臨之可了東南陲。我正離違父母邦。不成一陟而行爲。松楸昨者是寒食。更堪遙憶愁天涯。</text>
<title>次和士純二思 其二</title>,<text>我行千里道塗悠。又涉大小凌河流。西方亦正美人處。胡我回首情紆繆。自從薄質專所委。一線補裳嗟無由。靈脩雖不識我面。我情何限思靈脩。凌河之水日走東。只我此情應相猶。</text>
<title>凌河道中。忽感孟浩然欲濟無舟楫之句。反之爲一語。仍成短篇。</title>,<text>遼天殊不極。塞日又將晡。濟淺非舟楫。鞭駑且道塗。未容同阮哭。寧復擬莊圖。久我爲形役。行藏愧丈夫。</text>
<title>次和士純四所思</title>,<text>戀闕之歌感我意。區區不暇揆涯涘。上界淸高隔風雨。一人正在紅雲裏。豈不曾逐通仙朝。鈞天之音僅及耳。由來千里生堂下。況玆辭違又千里。明月之佩何當詒。此情耿耿徒靡已。君但未歸歸便近。庶未遲暮回征軌。</text>
<title>次和士純四所思 其二</title>,<text>望雲之歌歌且止。我聽未終淚如水。昔我雙親撫我幼。嘉我聰明喜不已。慈烏莫留待反哺。乳燕纔飛巢卒燬。今者遠遊三千里。却思初服祝弧矢。明朝諱日重可傷。已不與祭神肯視。君但未歸歸卽樂。靈椿一秋八百祀。</text>
<title>次和士純四所思 其三</title>,<text>鴒原之歌感君音。隰有藂兮山有林。人生豈不如草木。同氣可樂聯裾襟。雖有良朋擬膠漆。不及兄弟天生心。我何罪戾獨踽踽。有杖之杜長悲吟。卽今千里度寒食。遂無人省家山岑。君但未歸歸可羨。環擁高堂和樂深。</text>
<title>次和士純四所思 其四</title>,<text>鶴峯之歌起我心。我亦有棲湖海陰。山雖不奇足煙月。屋雖未新容書琴。所期早辦婚嫁了。然後便賦歸來吟。十年宦仍千里役。靑騾行色黃塵侵。郵亭落日嗒不語。閑愁似海那能斟。君亦思歸歸早晩。故國不恨殊雲岑。</text>
<title>長城 二首</title>,<text>秦焚詩書防聖智。馬上氣呑天下地。秦銷鋒鏑防戰爭。鉏耰棘矜還爲兵。長城之防北胡熄。秦計有失亦有得。殊不知向無宮中胡。胡亦未必非秦虞。漢女相續嫁單于。此時長城如始成。君不聞有道守在夷。次不聞有將賢於城。</text>
<title>長城 二首 其二</title>,<text>縱使秦皇不築城。寧敎一日息蒼生。自家但枉防胡計。功到如今未可輕。</text>
<title>撫寧道中</title>,<text>客出撫寧縣。東風散早霞。有村皆簇柳。無舍不裝花。刻鏤溝塍直。縈紆徑路斜。更應風俗好。渾欲着吾家。</text>
<title>永平淸節祠次韻</title>,<text>峻節高風死亦生。支撑宇宙一亭亭。當時但識三綱重。此子非須萬世名。自後紛紛幾聖暴。從他屑屑較權經。首陽山下灤河上。廟貌森嚴勑額明。</text>
<title>練光亭次韻</title>,<text>勝美人兼境。登臨夜接曛。翻江一陣雨。吐月四更雲。紅粉金杯勸。魚龍玉笛聞。碧城車馬散。不覺後諸君。</text>
<title>統軍亭次韻</title>,<text>一水分流直又斜。亂山開處接鯨波。誰敎衮衮朝宗去。樓上征人意共賒。</text>
<title>過江次韻</title>,<text>渡江行色索誰家。十里簫蕭蘆荻花。塞俗近胡何暇怪。穿遼方得達京華。</text>
<title>燕子嵒次韻</title>,<text>千步漫流百步泓。蒼嵒竸秀皓沙平。分明昔日經行地。別有丹霞倒射明。</text>
<title>次韻枕上</title>,<text>長程不耐短簑披。徑借居民半架茨。却認曾年雪後路。那期此日雨中時。殊言一一憑人舌。苦況紛紛在客眉。夜久星河晴爛熳。商聲聊復動新詩。</text>
<title>高嶺次韻</title>,<text>朝餐度嶺戒晡餐。步步崎嶇曲曲盤。穿密猶憐葉黃赤。摘鮮聊喜果甘酸。屢逢石角衣全破。相失雲層語未團。北上誰言道路易。羸驂從此怯當鞍。</text>
<title>重陽次韻</title>,<text>去國逢辰意悄如。天高木落戒寒初。唯將霜下花三嗅。未暇峯頭嘯一舒。北俗難親人語異。南征稍盡雁飛疏。鄕園故事那能憶。不得音書已月餘。</text>
<title>遼陽文廟次韻</title>,<text>瞻禮端須宿浴熏。當時講誦似親聞。五倫明後人堪使。莫道邊城不與文。</text>
<title>白塔次韻</title>,<text>仰飮銀潢幾丈蜺。旁流素暈了靑齊。空門得計殫人力。累甓成形使鬼迷。八角麗譙休詑聳。千秋華表可羞低。重新勒石何功業。御史將軍與共題。</text>
<title>望京樓次韻</title>,<text>淸秋目力試樓雄。昨夜纔收塞雨濛。八角勢飛遙野外。五層陰結半空中。烏鴉一道衝寒日。砧杵千家響晩風。東憶鄕園西念路。此時臨眺摠情同。</text>
<title>次韻獨雁</title>,<text>秋羣空北塞。隻影始南歸。縱是知時後。猶應識所依。水雲矰繳遠。霜雪稻梁稀。毛羽何妨瘦。幸全性命微。</text>
<title>次韻夜吟</title>,<text>旅館依城近。譙樓架堞重。知風喧夕鐸。覺雨濕晨鐘。國恥丹心耿。鄕愁雪鬢鬆。頓令眠睡減。渾欲鬪殘蛩。</text>
<title>有寄江上</title>,<text>鴨綠波寒馬耳蒼。維舟可憶盡君觴。黃蘆極目埋行迹。素月隨人到異鄕。二十年前交道在。三千里外夢魂妨。歸兵定否傳消息。正發遼陽曉雨霜。</text>
<title>作家書草草自笑</title>,<text>有女當婚兒主幹。荒秋住祿婦愁窮。此翁似已留成算。遙作家書紙半空。</text>
<title>次韻雪後</title>,<text>雪後西風利。征夫不奈寒。前頭無盡野。背指幾重山。旅食易垂橐。年華長據鞍。却羞郵店裏。人認昔遊顔。</text>
<title>沙嶺次韻 幷高平，盤山。行人號爲三站。</title>,<text>荒絶知三站。年來又較衰。羣胡頻劫掠。十室且城池。廚子炊黃飯。轅駒齕白籬。居人不覺苦。過客敢言悲。</text>
<title>廣寧次韻</title>,<text>將軍元制外。御史亦監邊。神力遙尊岱。兵威實殿燕。馬肥騰齧勒。士飽戲抨弦。不信沿墻地。人無帖背眠。</text>
<title>次韻李摠兵</title>,<text>從古英豪樹異勳。多乘草昧託風雲。淸時獨自超羣校。胙土仍兼長左軍。楡地北開應懾虜。楓宸東顧庶寬君。遠人未信邊氓語。頻見塵沙動惡氛。</text>
<title>次韻送成敬甫 以節使書狀官。先出還。</title>,<text>斗酒天涯惜共傾。一塲纔比夢分明。看君已有還家樂。計我能無去國情。別語欲悲翻强笑。邊聲多妄豈相驚。丁寧報與東華伴。霜鬢今添一萬莖。</text>
<title>十三山次韻</title>,<text>畫出閭山一萬重。還將倦筆灑微濃。天公似欲剩粧野。客子無聊强數峯。消息遙遙雁豈繫。陰晴衮衮塜還舂。同行屢發新詩快。每一高吟一盪胸。</text>
<title>紅羅山次韻</title>,<text>紅羅山在方輿圖。其中卽知巢胡雛。我今行役沿塞過。相望十里彌黃蘆。煙塵乍起愁軍將。所鬪由來非智愚。可憐關外民父子。不遭磔爛卽牽驅。守在四夷誰是道。否恐無策平匈奴。</text>
<title>次韻遇雪</title>,<text>客路天涯際朔幽。窮陰況是歲將遒。夜來忽有漫空雪。寒重偏驚透獘裘。出郭却應迷雉堞。穿郊那復辨塍溝。須爲馬上西風地。且撥爐灰酌玉舟。</text>
<title>圓通寺次韻 前屯城中</title>,<text>荒城一宿遠遊驂。酒肆西頭是佛庵。鷄犬自堪當曉梵。歲時應始掃塵龕。齋庖婦女調羹美。丈室嬰兒鬪果甘。長老工夫何可小。瞿曇不學學生曇。</text>
<title>次韻楊忠壯 照</title>,<text>國將虜運交消長。天與賢時乍屈伸。烈烈維公生配義。專專報主愛非身。威行塞上楊無敵。賊避雲中漢有人。兆慘旗竿風忽折。禍奇鵬翼夢俱淪。邊塵卽目民恒警。野哭相聞歲又貧。千里關河誰繼守。九重宵旰屬勞神。</text>
<title>次韻得邊報</title>,<text>只是吾行不落圍。邊書踵後疾如飛。誰專一面空提旅。豈惜千鈞重發機。未必山河因以失。應將子女係而歸。傳聞二十萬達虜。皆解彎强皆策肥。</text>
<title>山海關次韻</title>,<text>朅來山海衛。知是帝王鄕。下戶皆重屋。豪商聚四方。冠紳看濟濟。奏誦聽洋洋。執節經過數。吾人異越裳。</text>
<title>楡關次韻</title>,<text>浮生滋味鏡中顔。等是難忘樂與艱。此夜楡關作歸夢。安知歸不夢楡關。</text>
<title>撫寧疊韻</title>,<text>自擬楡西一破顔。眞騎快馬路無艱。蘆峯却欠桃源興。憶昔春深正過關。</text>
<title>永平次韻</title>,<text>盧龍山勢振還蹲。戰伐從敎幾吐呑。遠客只今來縱眺。灤河水落繞城痕。</text>
<title>夷齊廟次韻</title>,<text>餓死西山不自悲。千秋慕義寄高祠。隔河孤竹君靈在。長有淸風來往吹。</text>
<title>蟒龍橋疊韻 昔過此橋。橋北有一祠屋。老僧主之。以施茶爲事。今已爲墟矣。</title>,<text>五載存亡亦足悲。蟒龍橋北一村祠。方知長老施茶意。免使征夫冷火吹。</text>
<title>漁陽橋次韻 薊州</title>,<text>弔古壯遊懷賢才。不然萬里胡爲來。空同山卽廣成處。帝軒轅聞道胚胎。雪花正落劍未倚。雙鳥爭鳴時益催。非復風后力牧業。漁陽不救鼙如雷。</text>
<title>次韻遇大風 往投邦均店</title>,<text>虽尤戰處有餘氛。風力如將勝負分。震撼直疑摧地軸。霾昏終恐閟天文。人行數里回車急。事定深更在耳喧。遲我朝天又一日。扶搖借勢愧垂雲。</text>
<title>三河疊韻</title>,<text>皇恩久已釋冤氛。使事猶羞未盡分。橐裏無金甘露宿。腰間有劍動星文。京圻漸向山河美。道路多穿市肆喧。受命同存兄弟義。明朝入洛似機雲。</text>
<title>通州次韻</title>,<text>夏店西程走潞河。楊公壠口樹如麻。城樓背日遙看麗。市幔翻風似欲誇。一帶不緣通湊集。中原安得冠雄華。危檣簇簇多南舶。來自鯨波萬里遐。</text>
<title>次韻石假山 成國公朱應禎別墅</title>,<text>朱門初不厭卑湫。好事風流妙九州。台嶽挺奇生戲劇。太湖叢怪入掄搜。嵒間徑竇容人繞。洞裏房櫳着處幽。二十年來三易主。松杉最是閱春秋。</text>
<title>到京</title>,<text>潞郡去京四十里。崇朝得造朝陽門。規模竊歎城池壯。氣象遙瞻殿闕尊。列肆隧分居異貨。通衢衙散走高軒。蓬萊方丈雖吾土。早識中州上界存。</text>
<title>到館 有司混待四裔邸館。重墻牢鎖。視前倍嚴。極可羞恨。</title>,<text>由來授館玉河側。一倍墻高扃鎖堅。衰晩不期重作客。今宵得曉已如年。寒圍孤燭明還滅。風遞疏鐘斷復連。是處難忘白老酒。囊中奈乏少陵錢。</text>
<title>見朝</title>,<text>人來從出日。帝所繞紅雲。樹曉羣鴉散。樓明五鳳分。鴻臚儀一一。象譯語云云。免使洞庭鳥。驚疑軒樂聞。</text>
<title>見堂 禮部</title>,<text>南省衙時靜。惟淸豈事勞。周旋郞吏恪。仰望遠人叨。早識許學士。寧宜纔貳曹。張公當國日。不恨不官高。</text>
<title>受宴 會同館</title>,<text>爲矜鞍馬涉艱關。勞宴重陳下上間。事在有司雖襲故。恩知天子不違顔。屈尊宗伯杯頻擧。佐喜伶官袖屢彎。只是君羞雪猶未。含悽莫怪似中山。</text>
<title>受賞</title>,<text>宣賞尋常有司致。遠人今詣五門深。鐘聲未定千官肅。扇影俄分萬乘臨。在笥豈惟酬執篚。違顔將恐阻歸心。東還細與邦人詑。橐裏誰須季子金。</text>
<title>觀國學</title>,<text>石鼓猶堪撫。難聞木鐸聲。聖朝尊廟貌。師道黜王名。慘慘庭前檜。依依夢裏楹。吾鄕雖遍設。重是在周京。</text>
<title>觀天壇</title>,<text>昭假豈無禮。致隆還有誠。圜丘已自是。寶殿幾時成。地合紅雲繞。人容白日行。安知淸切夜。不接玉樓明。</text>
<title>辭朝</title>,<text>四海天淸一日輪。容光地盡向陽人。來朝却又辭朝去。莫怪遲遲出禁闉。</text>
<title>辭堂</title>,<text>光分八座尊嚴地。血瀝三書痛切言。未許淹留竣使事。千金一諾亦知恩。</text>
<title>送冬至使柳工曹 希霖 先歸</title>,<text>同榜慚吾忝。忘年實父行。一時遊上國。三日後還鄕。氷雪遼河道。煙花漢水陽。分飛應沓至。辛苦入杯觴。</text>
<title>送宋書狀寡尤先歸</title>,<text>意氣聲名乍後前。三千里外一團圓。差池去國交霜雪。次第還家換歲年。不作雙飛過華表。向來同夢聽鈞天。河橋此別他時話。燈剪山簷夜雨懸。</text>
<title>發京</title>,<text>恰得淹留五十二。東歸雖好又飄蓬。回頭不見西山雪。有耳那聞北闕鐘。</text>
<title>和感鸚鵡</title>,<text>影弔籠中獨。觀爭市上先。語言明忌出。毛羽損因憐。幾感金風至。空懷隴月圓。東西本遼絶。遇汝一潛然。</text>
<title>除夜</title>,<text>悠悠疇昔事。忽忽此時情。可耐他鄕裏。仍將別歲爭。鴻溝未許割。羊胛不須烹。臘酒沽來美。酣歌且到明。</text>
<title>元日 立春亦在隔日</title>,<text>柏酒同吾俗。春盤媚遠天。休云更易老。却自是新年。丘壠唯堪戀。妻孥亦可憐。從來身許主。不得顧私便。</text>
<title>山海關。登觀海亭。</title>,<text>山如畔走海來攖。阨塞端宜制戰爭。偉蹟昔聞秦帝島。雄觀今上魏公城。潮頭素浪風吹立。天末腥雲日帶橫。且道曲江堪已疾。胸中寧復滯崢嶸。</text>
<title>中秋夜陰</title>,<text>海瘴剛侵夜。蟲吟劣作秋。坐抛三五月。因起索離愁。杜子難蘇肺。潘郞易皓頭。平生薄詩律。冷淡暮年收。</text>
<title>書事次杜水會渡韻</title>,<text>智者懼踰分。愚夫懷苟安。我故貪厚祿。不思前有難。聽訟愧古人。罪大譴猶寬。祿去便無食。如魚失波瀾。先人期我貴。恢拓舊業寒。今無寸土多。窮歸將隱盤。老奴耕數畝。太半傷旱乾。可笑指靑黃。甘喫老奴餐。</text>
<title>次杜發閬州韻</title>,<text>野有盜賊山有虎。故浮江海尋園隖。海上秋中瘴不伏。乍陰卽風風卽雨。凶年魚蟹且無種。卒歲飽飢堪逆數。咄嗟日夕還自寬。勝似身當謗辱苦。</text>
<title>次杜倚杖韻</title>,<text>戶外連空外。溪邊到浦邊。日斜明落騖。潮至動虛船。俛仰聊供眼。行休久聽天。男兒有未了。倚杖惜流年。</text>
<title>次杜愁韻。戲效其體。</title>,<text>皐壤可以託吾生。安分應須觀物情。蟲吟苦調伏衰草。鳥事高格弄空明。賢豪自足佐時世。賤拙何用戀京城。只是歸舟載不得。君臣大義古今橫。</text>
<title>漫賦</title>,<text>抱關擊析分攸當。前走郞僚有底長。食在太倉寧免奪。田餘先業又遭荒。妻孥却恨經營少。婢僕如羞力勢亡。一掛風帆下江海。漁樵爭席乃吾鄕。</text>
<title>感時。次杜獨坐韻。</title>,<text>今年蠻奪艦。去歲虜屠城。武士貂蟬盛。謀臣甲第淸。安危君自主。智力各爲生。我欲從農圃。飜虞大義輕。</text>
<title>有賦</title>,<text>窘步收來海一方。閑中應接也成忙。須侵曙靄看潮信。要傍斜暉數雁行。孤島晴光連漢渡。工巒秋色隔高陽。況兼戀闕懷丘壠。休怪無時入睡鄕。</text>
<title>晩眺</title>,<text>信手靑藜植復行。東皐秋日又新晴。煙光遞白千村㸑。野色句黃萬室耕。去馬來牛聊試眼。歸鴉倦鳥更關情。等閑吟得詩凌亂。纔到安棑却不成。</text>
<title>有感</title>,<text>憂讒吟澤畔。恥辱賦田園。事後非元亮。人微豈屈原。脩名付時輩。大義繫君恩。自古留文字。分明異世論。</text>
<title>瓮津漁戶船到浦口</title>,<text>盡室避苛政。扁舟來問居。唯知魯不可。未卜齊何如。彼亦魚視汝。丁寧休事漁。顧余逃世拙。妻子乃遺餘。</text>
<title>兒至夕酌</title>,<text>恰有村醪數斗香。由來獨酌不能强。吾兒適會乘舟至。日夕端宜席地涼。骨肉團圓聊可喜。杯盤儉朴又何妨。頗聞時議加澄汰。從此湖山歲月長。</text>
<title>望摩尼山</title>,<text>南峯一望竝江城。萬壑千巖走二京。海上摩尼如退讓。孤高恥與衆山爭。</text>
<title>記所見。次杜曉發公安韻。</title>,<text>去者怨風來者喜。帆何神速櫓何遲。天公安有爲人意。汝輩自殊當此時。賈客貪忙還失計。漁翁取適不前期。歸朝倘報君恩得。縱逆曾波吾欲之。</text>
<title>漫賦。次杜江上値水如海勢韻。</title>,<text>中年自道休詩子。老着湖山未省休。朝箔報晴來爽氣。晩筇侵暝散幽愁。影過橫浦知歸翼。喧隔回巖認客舟。漫興惱人無日夜。休詩喚我謝交游。</text>
<title>重陽前五日</title>,<text>秋來病骨易爲涼。昨日添衣今換裳。有鑷摘髭那更健。無錢賒酒不能狂。羣擠下石非恬退。數畝荒田豈故鄕。困退他鄕又多病。將何狂健作重陽。</text>
<title>次杜撥悶韻</title>,<text>那敎日壓玉蛆春。喚到平生意裏人。痛撥鵾絃歌以間。高燒蠟燭酌無巡。乍聞世故嗔奴虜。爭出豪談捷鬼神。不許門通不速客。爲狂爲傲掛渠唇。</text>
<title>漫賦。次杜咏懷古跡韻。</title>,<text>老去逢秋一倍悲。聖賢農圃定誰師。天催野色歸黃月。人與山容漸瘦時。昔望菟裘空自計。今違魏闕只堪思。酬恩守拙俱無賴。不是吾身進退疑。</text>
<title>夜雷電以雨</title>,<text>赤豬秋九日臨七。海上幽人睡起哀。嬴世尙能修月令。聖朝餘事禦天災。草萊徒病歲不熟。廊廟應驚秋有雷。仁愛吾君勤警告。爭如一夢賚鹽梅。</text>
<title>卽事。次杜遣悶韻。</title>,<text>乘興杳然成獨眺。一杯聊爲壓高寒。四時木落山初瘦。元氣潮回壑又乾。帆影度時知海凸。雁聲窮處覺天寬。詩堪包攬何須妙。語欲驚人思亦闌。</text>
<title>九日。次杜韻。</title>,<text>登高地選海天寬。見說居人一日歡。病客未宜供是事。黃花今復上吾冠。斜風起浦潮聲壯。落日御山雁影寒。爭席屬杯那可厭。也須留待月輪看。</text>
<title>寄西湖李卓尒。次杜懷灞上遊韻。</title>,<text>悵望巴陵道。平生古渡遊。風前魚可網。月後酒宜樓。賓友多星散主人獨日休。棄捐還學遁。相待雪中舟。</text>
<title>有賦次杜卽事韻</title>,<text>自我先人心一亭。棲遲幾送暮鴻冥。今違杖屨又頭白。未飾湖山空眼靑。因黜方謀五柳隱。不耕却學三閭醒。慙深以祿爲命日。錯料明時寬渭涇。</text>
<title>卽事。次杜咏懷古跡韻。</title>,<text>徒倚江皐俯海門。分明着我畫圖村。歸潮謝壑依依去。暮色生郊冉冉昏。思賦落霞無妙手。欲絃單鵠恐銷魂。永將身世牽鱸鱠。前達心期未易論。</text>
<title>聞朝家以受天朝恩奬之故。賞賜槐院諸卿廏馬各一。賤名亦以製奏同賞云。</title>,<text>天書遠奬星馳傳。法駕親迎日在旗。道路想知觀似堵。江湖空自鬢如絲。謙歸已盛修辭地。省錄仍均起草時。賜馬三年今備駟。愧臣無復策駑遲。</text>
<title>夢</title>,<text>不慣君王近。江湖夢往來。有如潮水去。遙望漢陽廻。</text>
<title>漫賦。次杜黃草韻。</title>,<text>悄然如客亦無歸。秋晩江城黃葉稀。削迹公卿大夫後。回頭四十九年非。扁舟月裏長竿手。䆉稏風前襏襫衣。從此徜徉吾事足。不將詩酒解愁圍。</text>
<title>次杜野望韻</title>,<text>長江欲放風前艇。大野思過雨後橋。爲被閑情欺寂寞。非須快境辦逍遙。運籌決勝兵戈際。論道經邦揖讓朝。此事天敎不入手。河汾有策豈堪條。</text>
<title>德仁正雲叟母夫人挽章</title>,<text>閨秀宗英兩美成。早叨仁里識家聲。母儀仍似嚴君在。兒大皆如苦學生。已著前喪一孝子。還看後輩四難兄。論交實過陞堂拜。百里終乖執紼情。</text>
<title>寄韓景洪。次杜所思韻。</title>,<text>每畏逢人多觸忤。幽居悒憫復須開。南隣釣叟朝常出。北里樵翁暮始廻。口想懸河那可會。顔疑落月豈能來。似聞院局移閑慢。風舸應堪破雪堆。</text>
<title>夜坐。次杜閣夜韻。</title>,<text>百里客懷千里遠。三分秋日二分宵。疏村月落砧猶響。近浦潮生櫓又搖。緣病進衣渾見絮。遇荒無食欲休樵。殘燈半壁推窓看。曙色蒼茫在泬寥。</text>
<title>十月望後雨</title>,<text>一年霖雨後西成。休說玄冥太不情。正叶朝家荒政晩。飢時料理死時行。</text>
<title>十八日。待月乘舟。</title>,<text>東皐席罷借漁舟。遲月眞成赤壁遊。乘醉不覺人隔世。謂言三日後風流。</text>
<title>書懷。次杜詩將赴草堂韻。五首。</title>,<text>危蹤不得戀淸都。白首惟煩乞左符。物議出於吾策上。秋風歸去故園蕪。裝因計久貧還重。酒爲行遲盡却沽。未發扁舟洛浦口。敎人看已作漁夫。</text>
<title>書懷。次杜詩將赴草堂韻。五首。 其二</title>,<text>獨留貧婦采蘩蘋。秋盡冬仍未卜春。緣不容時非孝子。敢言歸日是閑人。醉眠飽暖供無事。漁釣耕樵與作隣。便恐終爲聖門棄。詩書自課課兒新。</text>
<title>書懷。次杜詩將赴草堂韻。五首。 其三</title>,<text>佳期相待剡中溪。漠漠煙沙眼幾迷。新月又從橫嶺上。夕陽還在斷橋西。歸潮不解將舟楫。落葉無因聽馬蹄。欲識日來難撥悶。尋僧蕭寺獨衝泥。</text>
<title>書懷。次杜詩將赴草堂韻。五首。 其四</title>,<text>擬着江干卷鴨欄。兼疏谷口聽鳴湍。人間未信三公貴。物外誰爭一鈞竿。安得妻孥同拔宅。也如鷄犬與沾丹。男兒況是事未了。惆悵去留空復難。</text>
<title>書懷。次杜詩將赴草堂韻。五首。 其五</title>,<text>是非叢裏一身微。因黜逃時敢道歸。事異陶潛今覺是。年同蘧瑗迫知非。關心雁澤鳴無食。撫迹鷗波駭有機。三十六策都不可。窮途古亦有沾衣。</text>
<title>下弦 二首</title>,<text>一更二更下階行。渾爲星河爛熳晴。月上三更虛室白。星河不復事光晶。</text>
<title>下弦 二首 其二</title>,<text>紅雲俄散大陽生。缺月猶懸不輟行。緣是受光甘暴白。敢矜陰力欲爭明。</text>
<title>南江夜泛醉筆</title>,<text>自余來晉州。移月始登舟。適是新年飮。渾如少日遊。笙歌依別渚。燈燭見高樓。合有神仙在。他人向我求。</text>
<title>比安試院。次高同年叔明韻。十二首。</title>,<text>二十年前事。相驚兩鬢秋。吾無復汗馬。子了幾全牛。末路收名足。當時忝狀頭。仲謀兒又勝。通籍廣寒樓。</text>
<title>比安試院。次高同年叔明韻。十二首。 其二</title>,<text>新功深大易。高第出春秋。此老曾空馬。諸兒亦食牛。愧先貂續尾。空復雪渾頭。相贈詩堪重。聲名五鳳樓。</text>
<title>比安試院。次高同年叔明韻。十二首。 其三</title>,<text>南國春生後。羈懷轉似秋。政慙刀換犢。才謝劍衝牛。落落誰靑眼。悠悠自白頭。丁寧肯相訪。同聽雨鳴樓。</text>
<title>比安試院。次高同年叔明韻。十二首。 其四</title>,<text>相逢意相足。一日敵三秋。筆下力扼虎。胸中書汗牛。名途難着脚。薄俗肯回頭。恨未捐吾俸。營君百尺樓。</text>
<title>比安試院。次高同年叔明韻。十二首。 其五</title>,<text>柳占煙光早。堤留草色秋。鏡中三兩鷺。屛裏去來牛。安得分山半。相將共水頭。淸談消鄙吝。勝似餌神樓。</text>
<title>比安試院。次高同年叔明韻。十二首。 其六</title>,<text>最覺玆遊愜。曾煩想幾秋。芳洲宜白鷺。古峽似黃牛。幽討避人跡。好詩生馬頭。專城領瀟灑。敢詑晉陽樓。</text>
<title>比安試院。次高同年叔明韻。十二首。 其七</title>,<text>種學誰爭富。收功不保秋。靑雲失路客。紫氣度關牛。晩節詩千首。吾儕讓一頭。春深花鳥爛。擁篲候江樓。</text>
<title>比安試院。次高同年叔明韻。十二首。 其八</title>,<text>淸讙春盎盎。峻語凜然秋。意氣輕千駟。行休判二牛。兒孫免墻面。婦女任搔頭。快境君吾導。空中有邵樓。</text>
<title>比安試院。次高同年叔明韻。十二首。 其九</title>,<text>偶來同棘院。偕試憶槐秋。不厭日文酒。還應風馬牛。南昌堪閣筆。東野可低頭。誰解重圍急。先聲趙倚樓。</text>
<title>比安試院。次高同年叔明韻。十二首。 其十</title>,<text>鎖院嚴分務。行臺凜挾秋。向來同酌兕。相去一鳴牛。鳥語新人耳。花形具樹頭。惟期朱墨罷。握手上東樓。</text>
<title>比安試院。次高同年叔明韻。十二首。 其十一</title>,<text>百歲吾今半。四時君亦秋。驪黃誤駿馬。蠻觸謝蝸牛。有室堪容膝。題門任沒頭。同君此事定。矗石豈吾樓。</text>
<title>比安試院。次高同年叔明韻。十二首。 其十二</title>,<text>暮年頻道路。偏感換春秋。南嶠盡回雁。西疇初服牛。好花開屋角。濁酒過墻頭。細想村居興。那堪上驛樓。</text>
<title>次方伯金公 睟 過曹南冥宅韻</title>,<text>沿谿莫怪遲遲去。處士當年此着家。山水高長風可挹。不應在鶴在梅花。</text>
<title>仁同試院。次京試官申佐郞 光弼 韻。</title>,<text>九天分詔宛新擎。佐事猶榮附尾行。國慶比年張棘衛。鄕髦殫業起柴衡。目前珉玉雖同柬。意越驪黃豈可程。惟黜浮華收朴直。聖朝需用合分明。</text>
<title>次西樓韻。呈席右。</title>,<text>同席誰嫌談笑顚。斯文此會說從前。縣殘猶辦酒及菊。霜晩似饒花後蓮。坐惜烏岑下新月。遙憐洛浦生晴煙。可因朱墨遲歡賞。世故欺人容易先。</text>
<title>送別京試官。次東軒韻。二首。</title>,<text>搖落誰知宋玉秋。月明同醉庾公樓。只應來日堪惆悵。君向雲衢我海頭。</text>
<title>送別京試官。次東軒韻。二首。 其二</title>,<text>重見江南橘柚秋。嶺雲遮障望京樓。離筵欲作思歸曲。一唱佳人定白頭。</text>
<title>雙溪卽事</title>,<text>方丈自此入。豈將人境同。奇巖寫淥水。落日在丹楓。往躅雙溪字。淸遊一笛風。居僧應笑我。暫脫簿書叢。</text>
<title>玄淡卷次韻</title>,<text>山中秋已具。報事白頭僧。走馬穿紅樹。沿溪杖赤藤。鶴天留洞祕。仙筆着巖曾。此地丹丘是。何須羽客仍。</text>
<title>性寶卷次韻</title>,<text>山外楓林色已幽。山中自別又溪頭。老僧似欲慰遲暮。邀我斜陽明處樓。</text>
<title>醉吟</title>,<text>衰境令人作許悲。丹楓黃菊對霜髭。頭流峯上生新月。却似風流年少時。</text>
<title>智全卷次韻</title>,<text>琬琰留文儘色絲。雙磎寒擁鶴樓危。崔仙故地崔郞到。付與山僧話作奇。</text>
<title>黃敬差 璨 自三神洞至州。話間擧其所爲三絶之一。余卽步其韻以呈。今再浹旬。而余又入洞。則黃詩已爲居僧上板矣。因幷和之。</title>,<text>曉氣欺秋作小濛。樓前稍放玉潭空。只應羽侶遊殘月。和過峯頭不見中。</text>
<title>黃敬差 璨 自三神洞至州。話間擧其所爲三絶之一。余卽步其韻以呈。今再浹旬。而余又入洞。則黃詩已爲居僧上板矣。因幷和之。 其二</title>,<text>山檻憑虛月在杯。高吟渾欲鬪湍雷。丈夫到處樓臺好。莫笑生平似寇萊。</text>
<title>黃敬差 璨 自三神洞至州。話間擧其所爲三絶之一。余卽步其韻以呈。今再浹旬。而余又入洞。則黃詩已爲居僧上板矣。因幷和之。 其三</title>,<text>錦葉如花却欠香。秋容冷淡稱禪房。千重簿領偸身得。覺我煙霞病在肓。</text>
<title>延壽卷次韻</title>,<text>寺下澄潭波不興。吾詩可洗似徐凝。溪山元不要人語。作卷區區多事僧。</text>
<title>次而順 高，應遇 楊 兩斯文韻。</title>,<text>二公詩合付玲瓏。紅袖應經拂檻空。不用居僧煩刻畫。朱絃流水顧瞻中。</text>
<title>滯雨贈信暹</title>,<text>未乾問月杯。殘夢雨聲回。造物淹行色。新詩又受催。屢空吾可繼。久溷汝休猜。還試眞源覓。無窮紅葉來。</text>
<title>記昨遊</title>,<text>筍輿代蠟屐。遵彼澗之幽。不必窮源得。惟期興盡休。</text>
<title>雨後</title>,<text>朝來風急雨濛濛。錦繡千林一半空。已作漫山秋色了。殘紅與泛碧溪中。</text>
<title>出洞</title>,<text>五日頭流未覺遲。從前拄笏爲脩眉。官雖人世二千石。興在寺樓三兩巵。霜淺霜深山幻畫。雨前雨後月宜詩。玆遊色色天如借。又作輕簑出洞奇。</text>
<title>西村</title>,<text>溪出洞石逾白。竹深村楓更紅。借問居人行樂。催租不害秋風。</text>
<title>召南 古驛</title>,<text>馬首又溪山。嗟余遊晩暮。却從官道歸。衣濕召南雨。</text>
<title>矗石樓次韻</title>,<text>石老江空悄別區。東南萬古有玆樓。由來擅勝還平地。莫去尋眞向上流。繡箔晴仍霞外捲。蘭舟夜厭月中浮。一登定自非凡骨。何況三年占鶴州。</text>
<title>自完府赴行在。過壺山。題淸虛亭。次韻 二首。是日聞倭寇去京南下。</title>,<text>三時不上快心亭。半日淸虛眼却靑。始識關身兵賦苦。脫來渾似夢初醒。</text>
<title>自完府赴行在。過壺山。題淸虛亭。次韻 二首。是日聞倭寇去京南下。 其二</title>,<text>千愁百悶上高亭。繞郭林巒向客靑。蛇豕吐呑還我壤。何須尙作楚人醒。</text>
<title>次宋靈老韻 二首</title>,<text>容易歸田判未能。未歸那免與愁仍。官還戴笠身疑卒。食每無魚計似僧。亂世用文方釋馬。從人安字轉成蠅。英豪不快由來事。爲我誰能說海鵬。</text>
<title>次宋靈老韻 二首 其二</title>,<text>官御日化覺君能。執戟修文笑我仍。報主寸心終是仕。耽山一味獨如僧。人生豈得纏錢鶴。世路還多點玉蠅。惟有相逢同感槪。不知誰鷃又誰鵬。</text>
<title>次韻義和卷</title>,<text>不用從人覓七言。渠家向壁道應存。歸山正値秋容瘦。試看溪頭錦葉翻。</text>
<title>次沈公述韻</title>,<text>相逢周歲後。各自畏途中。瘦黑驚還定。艱辛說未融。野星終繞北。江水會流東。拭眼中興世。依然同里翁。</text>
<title>漫疊前韻 二首</title>,<text>自從羈旅飯猶能。其奈秋霖瘴又仍。對賊還慚文作吏。無家不待戒成僧。名安足取忘皮虎。謗亦休驚過耳蠅。竚得天晴翠華動。扶搖風末一遊鵬。</text>
<title>漫疊前韻 二首 其二</title>,<text>吾王駕御盡羣能。豈謂兇氣退復仍。已竭輓漕供漢騎。還抛貂錦與胡僧。彎弓向詑工穿蝨。拔劍誰移怒逐蠅。助順終須天道在。伊甘鯨戮我騫鵬。</text>
<title>靈老索鶴峯精舍記。疊前韻以辭之。</title>,<text>賞心聯詠愧難能。精舍徵文愧又仍。去縣曾聞裝帶鶴。新詩果見句須僧。人間亂後憂冬蟄。物外棲成絶夏蠅。定是地靈扶道氣。那將籬鷃讚雲鵬。</text>
<title>題玉軒卷。兼東靜公。</title>,<text>未入香山見靜師。家風於汝得之眉。塵埃頭白成何事。戀戀空傳一紙詩。</text>
<title>次韻法弘卷</title>,<text>書生軍旅正相關。丁壯爲僧得在山。抹摋海氛秋宇湛。吾人閑日也渠閑。</text>
<title>此非賦詩時。古人有感憤慰。想亦多形於吟諷。鳳陽中秋夜有作。錄呈左相台座一覽。</title>,<text>不向長安苦相憶。逢辰猶自扈吾君。雲從雨後無些子。月爲秋中更盡分。極海唯應同霽色。偏陲未信尙妖氛。東歸倂作重陽飮。痛雪今宵負一醺。</text>
<title>天將李提督別章 二首</title>,<text>推轂端須蓋世雄。鯨鯢出海帝憂東。將軍黑矟元無敵。長子琱弓最有風。威起夏州遼自重。捷飛平壤漢仍空。輕裘緩帶翻閑暇。已入邦人繪素中。</text>
<title>天將李提督別章 二首 其二</title>,<text>太平無甚賴英才。乞與朝鮮焰死灰。妙射久聞猿臂引。神籌今見虎韜開。文從陸海潘江出。字帶顔筋柳骨來。要大功名全始得。人歌吉甫際東萊。</text>
<title>皇華坊會話帖次韻 三首韓景洪，車復元與焉</title>,<text>堂靜無風也自凉。淺於人事得深觴。縱觀筆陣千軍掃。還有詞華萬丈長。痛哭洛陽誰信賈。淸談江左未嫌王。惟應此夕文星動。最向城西一聚塲。</text>
<title>皇華坊會話帖次韻 三首韓景洪，車復元與焉 其二</title>,<text>爲味涼。招要勝友置壺觴。高情羨似春雲媚。老境羞將夏日長。久覺伸針非釣道。誰知縮手有醫王。酒闌莫怪翻揮涕。城邑年來是戰塲。</text>
<title>皇華坊會話帖次韻 三首韓景洪，車復元與焉 其三</title>,<text>神京亂後足非涼。上瑞如今共客觴。門巷肯羞車轍少。斗牛應識劍光長。詩才論敵鬼仙李。筆法折衷大小王。玆事只堪供一謔。老夫方自怯名塲。</text>
<title>題安堅山水小幅</title>,<text>嵒疑滴翠來。樹欲浮空去。借問樓居人。飛泉發何處。</text>
<title>題鵝溪相公箕城 平海 錄後</title>,<text>亂世投荒匹馬歸。文章萬丈獨相隨。新功頓進舂容大。舊習差平卓踔奇。稷契何書須苦讀。江山得助也優爲。還恢宇量應如許。碌碌吾儕未敢窺。</text>
<title>送尹佐郞 暉 冬至使書狀官</title>,<text>靑年才子氣凌霞。此去朝天詎覺賒。燭影辨門初引象。鐘聲度樹已喧鴉。書雲禮古徵三至。執壤人殊了四遐。袖裏觀光家集幾。陪遊最憶正煙花。</text>
<title>題石陽正見留三淸帖以還。蘭梅竹。詳序文。</title>,<text>三年此會干戈後。一卷仍將琬琰留。造物全君幾折臂。餘生及我未昏眸。淸香豈取供花事。苦節應憐與雪謀。久識傳神推妙絶。詩篇字法又風流。</text>
<title>石陽仲燮再到京城。與韓景洪輩會晤。次其在南中相憶韻贈之。</title>,<text>蛇豕縱橫但不來。故京鐘鼎撥寒灰。祖宗卽此親舟鞞。人士如今鮮笠臺。北極朝廷大夫在。東風草木王孫廻。團圓偶復尋平素。豈爲毫端較小才。</text>
<title>送盧同樞士馨兼進慰奏聞之行 皇朝大內火災</title>,<text>莫道三千里外程。吾王自篤一家誠。初因告急須高選。復爲聞災亦重行。鶴已千年猶古郭。雲常五色卽神京。平陽淖路扶持力。阿嵂還應似事兄。</text>
<title>次申舍人敬叔利城縣題詠韻 四首</title>,<text>東北無窮顥氣來。故臨空海復登臺。千年豈有黿梁就。百怪終敎蜃市開。坐見霄垠方躍日。時聞風未忽轟雷。堪哀浮世營營計。此變桑田問幾回。</text>
<title>次申舍人敬叔利城縣題詠韻 四首 其二</title>,<text>海上遙山罷霧昏。連如郛郭缺如門。誰看玉女頭常洗。定識天公手自捫。弱水盈盈沉鳥羽。香風纚纚返人魂。何方化作王喬鶴。去上諸峯在一翻。</text>
<title>次申舍人敬叔利城縣題詠韻 四首 其三</title>,<text>松林鬱鬱又蒼蒼。夾道遙連海岸長。自保勁姿多歲月。寧論枵腹困霆霜。張空傘蓋防穿漏。戰野蛟龍失蟄藏。不遇惟應羞匠石。渠心未要作鵰梁。</text>
<title>次申舍人敬叔利城縣題詠韻 四首 其四</title>,<text>輕盈渾似力難持。極目長堤柳弄絲。何必一千三百里。可憐高下古今枝。宮腰細瘦隨時樣。鶴氅風流不世姿。自是臨岐無意緖。從人攀折贈相離。</text>
<title>題僧學明雲山圖卷。少年慕道。則辭家剃髮蛻如也。時危激乎義。則投錫論兵。又何銳也。上人之爲。其足起人者乎。若余昔之仕也爲貪。而不能從吾好。今也偸生苟活。而無可道者。曷勝愧耶。獨爲來意之勤。題卷以還云。</title>,<text>一鉢一錫蕭然日。靑山白雲行坐俱。衆生塗炭煩一出。懷袖靑山白雲圖。</text>
<title>次韻德寶卷。因寄靜公。</title>,<text>江漢之南昔相逢。幾年香嶽巢雲松。寧待兵塵澒洞日。始哀世路崎嶇蹤。錫下已驅山下虎。硯中却起潭中龍。寶能言我歸依計。早晩許攀藤蘿重。</text>
<title>通津重九。題村舍壁。</title>,<text>九九何煩七七花。東籬舊物野翁家。席間落帽應休怕。風力如須酒力多。</text>
<title>題慧澄卷。壬辰避亂。僑寓摩利山下。賴隣僧印慧相救。食得醬者數月矣。而聞朝廷遙授完府。乘舟南赴。臨別留贈花牋數幅。期以重逢作詩。未久聞其奄忽。今澄也稱其弟子。持牋來謁。爲之悲感。寄與短句云。</title>,<text>島嶼偸生日。枌楡未赴時。資之食有醬。贈以紙無詩。長老恩如昨。沙彌摯在玆。一揮和涕筆。安得九原知。</text>
<title>送柳知事晦夫出按湖西</title>,<text>正卿稀見出監司。今日湖西異昔時。民不耐勞來盜誘。士徒知戰助奸窺。丁寧玉石終寬詔。整頓江山自好詩。筆硯共治匏獨繫。應憐無紙用蒲爲。</text>
<title>挽德仁正雲叟</title>,<text>皇華坊裏居常竝。桐赤江南殯未臨。寶出玉林元異種。馨分蘭室幸同心。名山杖屨衰年廢。勝日琴歌亂世沈。可忍仍爲生死別。章成薤露一哀吟。</text>
<title>依韻和葉游府勸勵歌 元韻雜用。故變體以類之。</title>,<text>將軍實來弔我邦。將軍實來吊我邦。當年欲說淚成行。蛇豕食人骨如莽。方數千里夷耕桑。君王馬後灰塵坱。西近天朝依末光。豈不見天兵克平壤。豈不見天兵克平壤。星象夜動弧射狼。元戎督戰日未央。破竹不許飛走遑。稍復山河氣鬱蒼。只殘數壘東南方。豈不聞樞筦運籌長。豈不聞樞筦運籌長。又況開府臨封疆。羈縻且完目前當。反覆寧保無狂勷。善後之議紛豎橫。餉具兵先乃大綱。將軍關慮卽一堂。復親歷覽田多荒。謂言民志在矯昂。募助亦足當富强。我人何不爲奉揚。我人何不爲奉揚。旨哉將軍勸勵章。君父羞辱切毋忘。臨難免同見豺羊。誰能畏病忽藥良。至言感心如蘭香。</text>
<title>送尹佐郞 東老 水軍統制從事官。</title>,<text>書生分內無餘事。透得三墳卽六韜。正見籍農充虎翼。那辭投筆破鯨濤。立朝故自謀多鄙。臨陣惟應膽獨豪。竣事歸來知早晩。楚氛淸豈待秋高。</text>
<title>挽李咸悅 錙</title>,<text>中歲偏驚易白頭。共衰那忍此哀謳。君纔月計嘗爲縣。我亦年來未作州。亂世苦難藏百口。幽居應便理孤舟。携壼一訪猶相負。羨却翩然萬事休。</text>
<title>次南湖叟 尙文 見贈韻 三首</title>,<text>不恨佳期失暮春。松陰更好絶炎塵。從前擬託忘年契。可是差池兩老人。</text>
<title>次南湖叟 尙文 見贈韻 三首 其二</title>,<text>日自西頹水自東。高人髮白尙顔紅。直應無恙中興後。重見羲皇上世風。</text>
<title>次南湖叟 尙文 見贈韻 三首 其三</title>,<text>名園勝事樂當年。好客風流亦出天。此日那辭渾索莫。吾王在處膽仍懸。</text>
<title>次韻權正郞 詗 安峽小築之題 二首</title>,<text>倦遊吾唱望江南。偏感君詩帶峽嵐。築罷泓崢隨指顧。趣成飛躍入包含。非因捷徑媒初出。豈有移文阻再探。休把和章供坐憶。和章多是等閑談。</text>
<title>次韻權正郞 詗 安峽小築之題 二首 其二</title>,<text>兵戈滿地尙爲官。亦少城中屋數間。畢竟君臣大義在。有山何必勝無山。</text>
<title>送宋靈老林川郡守</title>,<text>父子林川不果行。多君起廢赴玆城。道里何曾懷德遠。樓臺復似定山淸。休憑石壘新防賊。莫醜潢池舊弄兵。欲識政成談笑日。明年春雨映深耕。</text>
<title>申副提學叔正亡女挽歌 出嫁于南鄕。遇賊鋒。與舅姑及六歲女兒。一時被害。</title>,<text>元帥枕戈督諸城以守兮。孰曰賊至我邑里。天兵如雷如霆先聲南下兮。孰曰恣爾蛇與豕。女子有行遠父母兄弟兮。一入門後不下堂。公姑弱息相牽以當白刃兮。胡忍臨此天日光。蘭姿玉質彼狺然者知其媺兮。欲劫以去安可得。全而歸之有大於體膚者兮。無所悔亦無所恧。緬惟詩禮之家木久喬兮。豈獨丈夫聞以式。早晩貞珉大字著節婦兮。吾且歌之靷道側。</text>
<title>頃余在松都客中。與藥老話間。以爲國家人力已盡。人心已非。惟仗皇靈。亦已不能萬全。事若無復可爲。然獨可冀者。君心與天心合。得其默佑耳。藥老甚然之。今於歸路。偶因戰士得歸者。聞蔚山之捷不竟。乃以雨風之故云。若此之時。豈可以爲天都未始與於其間耶。却疊在彼時唱酬詩韻。恨不得與藥老同之也。十首具錄中</title>,<text>海不蕩妖窟。焉能無擺弄。陸不鏖凶巢。焉能不蠢動。人言數適然。我謂天實摠。天人感應際。毋乃有閡壅。始若難企及。郊園遊麟鳳。遂不復可致。賢良應卜夢。然後何足怪。衰周及弱宋。惕玆在一人。治亂愼所共。莫云天高高。沕穆享敬恐。遠可海不楊。近之河俄凍。況彼帆千里。寧毋沮與送。方寸有香火。芻蕘言倘洞。</text>
<title>追謝梧陰相公寄問獄中詩韻二首 本東坡獄中韻</title>,<text>沾濡一髮孰非春。敢爲沈綿自有身。位秩謬同軒上鶴。形骸宜作獄中人。何曾怒物由天地。只得糜軀謝聖神。寬旨更蠲廷尉當。此生眞託再生因。</text>
<title>追謝梧陰相公寄問獄中詩韻二首 本東坡獄中韻 其二</title>,<text>台章倂寄一壼春。爲慰圜墻對影身。解位誰能猶急士。隳名獨愧誤知人。免治奏草文何用。從作詩窮句欲神。白首丘園陪杖屨。風塵此事恐無因。</text>
<title>龍川。贈具郡守。</title>,<text>城中二千戶。牢落今半百。五萬亦空簿。使家講移粟。客程雖匪嚴。淹留爲不樂。賴是主人賢。累日無厭色。今朝戒膏車。雨雪塗又惡。得毋有使之。不可自遲速。此邑名龍川。故應有潛伏。主人也人龍。定不留凡客。</text>
<title>義州統軍亭。送黃持平聖源代還。</title>,<text>行止誰非造物兒。統軍亭上話分離。地形一帶殊三域。時事南征借北師。再識燕山猶去矣。初臨鴨水却還爲。朝廷若問前頭路。恐被當關虎豹遲。</text>
<title>旣下亭。上使金知事子昴送酒疊韻。下竝同</title>,<text>江上春生些子兒。過江歸定草離離。自知燭武無能老。安望包胥乞得師。上客壓行緣事重。同僚隨換豈人爲。一樽美酒沾相送。吟下高樓悔不遲。</text>
<title>漫賦</title>,<text>初長晷景似嬌兒。客着江州忘亂離。酒遣懷時成益友。詩逢興處有餘師。偸生非計狃久玩。乞救失便徼幸爲。去國吾殊古人道。緣何卒歲又遲遲。</text>
<title>書事</title>,<text>世運那由染齒兒。逢人處處說流離。歸無故宅甘行旅。念得亡書似瞽師。塞上春風連日惡。江干曉雪斷雲爲。不妨更待餘寒盡。如要兵來無乃遲。</text>
<title>謝大學士尹海平示詩文</title>,<text>乍窺渾似眩童兒。徐覺詞高意不離。辟易千夫誰竝馬。從容一鼓返全師。句供陶寫天然出。文護流傳獨苦爲。肯借連編得卒業。令人不復恨行遲。</text>
<title>仍乞大學士贈詩</title>,<text>暫留握棗止啼兒。爭似眞貽珮陸離。未有刀圭沾妙劑。徒將擁腫過醫師。賦詩非必亂世具。排悶故多前輩爲。衡下斯文終不喪。寵成猶可起衰遲。</text>
<title>戲贈同行韓正郞景洪 二首</title>,<text>未用新詩付雪兒。憐君寫出字森離。杜陵癖在功非聖。張旭顚全飮亦師。千里同遊今再遇。暫時若失不相爲。年來古絶又豪放。倂取聲名休怪遲。</text>
<title>戲贈同行韓正郞景洪 二首 其二</title>,<text>世有重輕鷄鶩兒。論君書法故分離。吾於文字亦遭厄。但信古人能得師。白雪歌成數曲了。靑天紙放一張爲。暮年相對時平後。身外功名遮莫遲。</text>
<title>統軍亭感懷</title>,<text>問誰扶我下樓兒。頭黑當時倒接離。此日再來垂楚泣。惟期西去乞秦師。中原界卽地形盡。一道江應天塹爲。獨奈鯨鯢出海橫。皇靈蕩戮至今遲。</text>
<title>鴨綠江</title>,<text>傷心欲問大堤兒。樂事今無慰遠離。白雪覆氷聯細馬。桃花生浪信篙師。且憐擧眼中邊了。還學回腸入九爲。抱奏西歸猶未達。征南敢怪羽書遲。</text>
<title>夢殤女 二首</title>,<text>歲除前曉夢殤兒。五歲生今二歲離。學語嬉遊惟悅孝。尋書念說不勤師。從知善惡由天得。孰管賢愚入地爲。眉目分明俄已去。龍鍾枕上淚乾遲。</text>
<title>夢殤女 二首 其二</title>,<text>人情鍾愛晩生兒。避寇舟中膝不離。提挈擬將隨尹府。語言翻已下巫師。埋香慘絶他鄕寄。入夢依然昔日爲。及我江干知汝意。江西千里得通遲。</text>
<title>料理除夕。示景洪。</title>,<text>衰從壯得壯從兒。此理如環故不離。臘盡莫愁仍道路。春來相伴向京師。如良夜何想同也。中聖人否聊一爲。臘飮直連春日醉。何須計較曉鐘遲。</text>
<title>擬製迎祥詩 二首</title>,<text>東皇靑蓋小車兒。旭日明氷度陸離。善繼天心木德王。爭鳴氣化鳥官師。潛從蟄戶知無恙。稍向農家示有爲。最是震方湯沐地。消除氛惡未應遲。</text>
<title>擬製迎祥詩 二首 其二</title>,<text>再見文王四乳兒。天敎保合豈仍離。毋庸秋令干春令。各職風師與雨師。不復夷心啓無厭。終然帝力果何爲。臣歌元月第一日。日日常同舒以遲。</text>
<title>謝奉金府尹守伯除夕枉話</title>,<text>擁到高軒執燭兒。應憐歲去又人離。三杯命酒偕之道。一語評詩亦足師。淸濁聖賢無間矣。弛張文武不偏爲。相知己自十年早。此夕如何恨得遲。</text>
<title>再奉府尹。此偶效歌頌。毋以諛視。亦有助發意思之道云。</title>,<text>理大州心撫小兒。兵荒父子免相離。防閑但設誰能盜。約束誠懸可以師。牒訴如雲多益辨。襟懷盡日寂無爲。一言靜勝嘗全晉。斯道雖同效獨遲。</text>
<title>留別分戶曹閔參判而吉 二首</title>,<text>交情不必自童兒。客況今同了亂離。兵食入談慚國土。歲時無酒等禪師。登程獨怕餘寒在。勾簿應便嫩日爲。去住皆緣王事急。從敎百口怨淹遲。</text>
<title>留別分戶曹閔參判而吉 二首 其二</title>,<text>慣聽邊音雜漢兒。却因留滯惜違離。傷心征戰殘棋手。不分江山可畫師。倘續無衣楚使返。應勤足食漢臣爲。扶危會有天公在。吾輩區區計早遲。</text>
<title>高嶺</title>,<text>摶土初如逞戲兒。白雲根石不多離。嶺頭幾着吹笙子。泉上應過卓錫師。李愿誰爭隱居所。劉郞何用去來爲。千年却感夸父事。景疾路迷於此遲。</text>
<title>靑石嶺</title>,<text>嶺逢靑石怯驢兒。看是坏渾踏覺離。補缺天餘寧有種。學成山別恥相師。雪遮故忌瑤難似。泉浸堪憐硯可爲。礱此作碑鐫作冊。平東準擬著悠遲。</text>
<title>到遼東。景洪誦鄭松江公所爲華表柱古風。要余和。走筆次韻。</title>,<text>十年三過華表柱。遼鶴不見遼天靑。借問當時化鶴人。何爲於此難爲情。浮生滿百無一有。況乃千年尋死生。纍纍之塚慘盈目。盡是鄕人少渠丁。丁也學仙爲逃死。未必風骨宜玉扃。不然豈有數數然。千年一歸故國城。安知眞仙還地上。不曾一字聞黃庭。心了生死不與者。直觀萬劫須臾經。</text>
<title>往在辛巳。行過廣寧。得見汪秀才名照者。爲人端秀可愛。余與韓景洪稱道不能忘。上年天兵之東。汪以策士從之。余輩各以職事在他所。不得見。今年過此。刮目以待一展。値在山寺讀書。又不得見也。口占短絶書扇。留館人贈之。</title>,<text>春日雙峯寺。汪生去讀書。十三年再過。不見意何如。</text>
<title>重贈汪生。亦留之而已。二首。 疊前韻。</title>,<text>冀方曾相驥之兒。千里關心一合離。有舌此來非說客。無衣誰賦爲興師。似聞策士年前去。端見書生分內爲。餘怒未平應逐我。卽今何恨晤言遲。</text>
<title>重贈汪生。亦留之而已。二首。 疊前韻。 其二</title>,<text>壞儒志業是妻兒。棲寺知君故自離。耽向書中長對聖。免從性外別求師。古人可作欲誰與。玆事吾衰能復爲。曾識盛年今及壯。振名當世未嫌遲。</text>
<title>次韻賦箕子墓。韓巡撫 就善 曾於鄭松江之過。書其所爲以示。松江亦和之云。二首。</title>,<text>海外由來更有州。天敎斯道亦東流。龜疇向也惟傳禹。鰈域終然不識周。已駕雲龍歸自靖。空蹲石獸爲誰愁。詎無精爽憐兵火。虛過頻年荔子秋。</text>
<title>次韻賦箕子墓。韓巡撫 就善 曾於鄭松江之過。書其所爲以示。松江亦和之云。二首。 其二</title>,<text>得詩吾已識荊州。高論應將激末流。非惜奴前不死紂。卽疑範後忍看周。田猶有井推公志。道得毋東替帝愁。久我邦人無間矣。惟憑丘墓禮春秋。</text>
<title>豐潤。宿郭氏第。贈主人。</title>,<text>愛君庭宇爽。疑向畫圖親。但得長無事。那交一點塵。酒好鵝兒熟。書宜燕子春。相留纔信宿。堪愧道塗人。</text>
<title>郭氏有甥視己子曰石如玉者。端秀可愛。別爲贈。</title>,<text>來過有道宅。得與阿戎親。豈貴冠徒玉。端憐鑑未塵。黃卷休眠晝。紅裙莫醉春。相聞當刮目。從此責成人。</text>
<title>玉河館。和李白愁陽春賦次韻。下同</title>,<text>余來自東。蓋千里以伴春。一投空館。春胡爲舍余而宜人。花上林之如期。柳萬戶之皆新。香閨兮服成。振羅綺之輕鮮。甲第兮茶行。調色味於嫩泉。市朝兮晩晴。塵軟紅以和煙。使余想兮不見。朝復昏兮悄然。緬夫三年楚氛。多壘越吟。草生縈骨。燕巢無林。念百口之阻飢。靡膂力以遠心。余心獨兮如流。頭寧禁兮如雪。春不顧兮誰語。嘯歌多兮苦節。矧有一人兮瀛海濱。與天上而遙相因。丐雷雨之再施。憑余詞以若親。奈何春官莫爲之徹聞兮。無以慰矯首之美人。</text>
<title>和悲淸秋賦</title>,<text>紛四時兮若逝川。乍湍激以流湲。胡余當此春日。悽忽感夫秋天。若登山臨水送將歸兮。況余去故國之四千。于時日轉空館。墻高易沒。晨起瞻瓦。疑霜是月。時假寐而得夢。渺關山之獨越。邑無煙兮歲無秋。問家室兮塗謬悠。惡復在夫三韓。是方丈及瀛洲。擧接目之如玆。孰非秋使余憂。歸去來兮帝鄕不可以懷。些吾將歸骨於狐丘。</text>
<title>雨後安州道中。得遠接使柳公德純在嘉山寄來韻。次和。</title>,<text>時雨已應足。宿雲朝自開。田間奔白水。路上絶炎埃。動興知揮筆。蠲愁阻把杯。天心正兆悔。莫作楚囚哀。</text>
<title>百祥樓。次德純公示韻。</title>,<text>登臨不相共。心境只應同。草色連沙綠。江流帶潦紅。家亡輕作客。世亂易成翁。來往俱名役。文章未必窮。</text>
<title>龍岡。次東軒韻。錄奉洪承旨君瑞行史。二首。</title>,<text>命嚴寧憚道塗悠。梅臘行人及麥秋。下國無兵須北騎。中原具粟要東舟。本慙穎脫艱難際。徒似歸來汗漫遊。詩律也因排悶就。未嫌前輩少分留。</text>
<title>龍岡。次東軒韻。錄奉洪承旨君瑞行史。二首。 其二</title>,<text>雨順風調定有秋。農傷饑疫果誰優。山松葉盡皮仍剝。水稻苗沉莠獨浮。物力何資戡國難。天心未絶責人修。如今豈許論思曠。却恐無規但有酬。</text>
<title>託盧郡守。傳詩柳遠接之行。</title>,<text>馬上詩頻改。人西寄轉難。丁寧盧郡守。聞問及龍灣。</text>
<title>東還來。傳聞男評事罷免得歸。而至今不得其信書。於是有作二首。疊前韻。下竝同</title>,<text>吾家四壁享金兒。不祝榮華怕別離。遊宦偶然仍佐帥。免懷曾未許從師。夫人避地三年矣。老子朝天萬里爲。卽汝得歸聞已幸。團圓何日慰乖遲。</text>
<title>東還來。傳聞男評事罷免得歸。而至今不得其信書。於是有作二首。疊前韻。下竝同 其二</title>,<text>萬里行因不見兒。因人聞已北門離。兵荒未保尋溫墅。雨潦無期聚洛師。念裏千金得無恙。便中一字豈難爲。年來骨肉傷懷抱。亂世生孫莫恨遲。</text>
<title>感事</title>,<text>帝王從古避胡兒。寧有回鑾尙忝離。宿卒三年聞笛老。無人六月渡江師。飛書羽檄殊未已。抱奏血詞何所爲。造物如今益難料。關津風雨得東遲。</text>
<title>觀書有感</title>,<text>大將纔當召小兒。經邦誰自傳巖離。未令主上聞誠竟。空奈先生誦出師。子孝必期勞底豫。醫忠寧畫病難爲。天公默默遲人事。莫謂天公悔禍遲。</text>
<title>殷栗。次東樓韻。二首。</title>,<text>憶曾來往爲鄰州。重到如今近世秋。亂後人煙無太半。依然山色滿東樓。</text>
<title>殷栗。次東樓韻。二首。 其二</title>,<text>環擁名山第幾州。松蕈柏粒最宜秋。定堪服食休梁肉。合着詩仙不下樓。</text>
<title>松禾。次尹伯升先生韻。</title>,<text>干戈之後州閭疏。饑疫幾人猶且居。荒野少看靑䆉稏。廢池安用紅芙蕖。我從萬里歸來日。公亦三年漂泊餘。邂逅風流兩泯泯。無心相借一言譽。</text>
<title>鐵山重九日。敍勞有作。拜呈台座。月汀</title>,<text>一銜嚴命故須忙。今日穿簑百里强。人以道塗供向老。天將風雨具重陽。官中薄酒非酬節。亂後寒花自發香。見損台威初不分。晤言勞苦稍相忘。</text>
<title>奉行臺 百拙 疊韻 下同</title>,<text>纔了忙時復着忙。逢辰安得尙身强。沾衣不必牛山上。落帽空思漢水陽。意裏平生霜下傑。吟邊一夕雨中香。淵明豈有眞還僞。歲暮幽期定莫忘。</text>
<title>龍川。伏蒙台章下酬。不得無謝。</title>,<text>寸閑爭得救長忙。筋力全衰志獨强。藍水玉山秋九日。荻花楓葉夜潯陽。劍能射斗誰看氣。衣未朝天已有香。莫說登高能賦事。裁詩排悶悶難忘。</text>
<title>義州謝行臺和章。別效區區慕用之誠。</title>,<text>相人恒恐失之忙。唯是逢君意卽强。白首甘同鄭燭武。靑丘欠一郭汾陽。端須共瀝肝頭血。暫許休含口裏香。從此無論一日長。古來交道倂形忘。</text>
<title>次迎春堂板上韻 二首</title>,<text>連年此理上河槎。一奉君憂屛百痾。須藉皇靈傾虎穴。尙令廟貌寄人家。天涯擧目江山異。歲暮回腸日夜多。判得歸來氷未合。鴻恩先向鴨波加。</text>
<title>次迎春堂板上韻 二首 其二</title>,<text>明朝鴨水戒橫槎。未使餘酲作小痾。許國微身甘死國。思家細事況無家。才完敗絮從衣窄。斗覺新寒得雨多。遮莫妻孥書斷絶。書來應只勉餐加。</text>
<title>有謝沈判書伯懼令座 孫經略接伴使 疊韻 下同</title>,<text>初羞玉樹映枯槎。稍喜神樓愈宿痾。相與褰裳醉鄕國。直同爭席野翁家。亂中對笑終知暫。醒後狂言豈怕多。空館一宵忘客冷。儘敎風雨曉交加。</text>
<title>有謝黃同知景美令史 劉摠兵餞慰使</title>,<text>朝來報喜鵲槎槎。倒屣逢迎體去痾。我以中原爲熟路。公於絶塞着全家。共知必死唯先後。休把賢勞較少多。爲是天兵留與送。傷心此日主憂加。</text>
<title>旣渡江疊韻 二首</title>,<text>行人每向此間忙。鴨綠秋風太劇强。正羡東流循海左。更堪西路起遼陽。未穿關塞那論俗。爲惡羶葷自帶香。天上五雲終在望。鄕愁旅況一時忘。</text>
<title>旣渡江疊韻 二首 其二</title>,<text>一出身如泛海槎。那辭手足赴痒痾。羞將末穎爭流輩。冀有分毫利國家。玉色時思懸北切。金精夜卜壓東多。神明倘與誠勤積。不是重來力量加。</text>
<title>次台韻通錄 六首</title>,<text>追陪强韻重詩塵。爲與便宜立幟新。膏沃本慚培養地。拂湔徒辱奬知人。鯨鯢緩戮愁東海。虎豹寬訶訴北辰。須試平生誦三百。激昂猶得見精神。</text>
<title>次台韻通錄 六首 其二</title>,<text>冉冉雪霜交節序。悠悠車馬度江關。前頭亦有難窮野。屈指何當且了山。都削等威同旅泊。獨嚴詞律阻人攀。敢羞碌碌因成事。千里唯堪附驥還。</text>
<title>次台韻通錄 六首 其三</title>,<text>西風刮地不生塵。九月遼寒太斬新。見水弱氷艱度馬。依山疏店少居人。向來息偃沾君祿。寧爲羈危怨我辰。白雪陽春宜未竝。台章眞奪化工神。</text>
<title>次台韻通錄 六首 其四</title>,<text>丈夫不去東擊賊。千里胡爲西入關。假使踰兵一帶水。安能措國四維山。終南淸渭如常見。武德開元得再攀。憂在大臣知更別。未應料理待東還。</text>
<title>次台韻通錄 六首 其五</title>,<text>多蒙省錄走埃塵。我亦忘公地位新。自謂知雄非後世。寧祈說項向時人。卽今遇亂同爲客。隨處憑危共望辰。所事故存詞翰外。行歌相答暫舒神。</text>
<title>次台韻通錄 六首 其六</title>,<text>高嶺靑石了一日。西行不復愁遼關。已牽遐想鶴仙野。休說畏途狼子山。認藥時將殘蔓嗅。憐松未暇好枝攀。僕夫豈識余心急。將謂年來輕往還。</text>
<title>三流河疊韻 憶得舊遊。高苔軒錯認爲三柳河。蓋有詩。</title>,<text>八站路渾衣上塵。三流河曲眼偏新。十餘年裏頻來客。多少村中換主人。錯認却緣楊柳渚。同遊可憶菊花辰。鵝羣剩欲籠將去。又欠當時筆入神。</text>
<title>抵懷遠館。記馬上指點疊韻。</title>,<text>遼陽古號精兵處。平地翻成百二關。頭館倦程元有館。首山遙指更無山。麗譙杳杳疑乘氣。白塔亭亭勢絶攀。斟酌神仙雖大好。千年一度可毋還。</text>
<title>雪後。次東坡韻。四首。之第一</title>,<text>疎疎密密復纖纖。嫵媚玄冥未覺嚴。餠餌爭投金色鯽。杯盤易飫水精鹽。梅花照夜偏侵牖。柳絮隨風故入簷。客子明朝應起早。要看天際玉峯尖。</text>
<title>雪後。次東坡韻。四首。之第一 其二</title>,<text>城頭昨夜辨烏鴉。積照寧論十二車。已兆三看充臘瑞。誰將六出別春花。詩思孟浩吟隨處。病羡袁安臥着家。最是行臺年學富。章成不待手頻叉。</text>
<title>雪後。次東坡韻。四首。之第一 其三</title>,<text>上帝高居愍衰世。端須一雪宿申嚴。樓奢白玉敎先碎。食淡蒼生爲下鹽。暮夜誰憐投暗璧。明朝定好負暄簷。羈臣正自頭爭皓。寧把毛錐較鈍尖。</text>
<title>雪後。次東坡韻。四首。之第一 其四</title>,<text>正是玄冬行雪節。猶敎紫電逐雷車。初看迸落珠璣實。漸見交飛蛺蝶花。抵死三年民對壘。思歸千里客無家。卽知帝力俄舒慘。欲訴危悰畏夜叉。</text>
<title>久滯懷遠。有賦通錄。五首。</title>,<text>客路終須了數千。淹留古館日當年。無山覺入遼東野。積雪愁連薊北天。車馬曉聲還自定。樓臺晩景故應懸。多情欲作鄕關夢。夢到鄕關又索然。</text>
<title>久滯懷遠。有賦通錄。五首。 其二</title>,<text>邇來白髮丈三千。誰信太平生長年。疆場儘殘蛇豕食。道途還傍犬羊天。塞雲定識歸邊斷。鄕月堪憐別後懸。臣子詎無努力地。楚囚相對只潸然。</text>
<title>久滯懷遠。有賦通錄。五首。 其三</title>,<text>仙人昔有去家千。前度劉郞亦十年。陳迹徒言華表柱。幽期合在泬寥天。關河萬里霜雪霽。霄漢三更星斗懸。定是此時遊正好。衝泥來往豈泠然。</text>
<title>久滯懷遠。有賦通錄。五首。 其四</title>,<text>道德徒聞字五千。丹砂誰得見長年。瀛洲蓬島須窮海。流水桃花別有天。秦漢之君力不到。漁樵者輩迹終懸。要知分內容修養。非出人間也灑然。</text>
<title>久滯懷遠。有賦通錄。五首。 其五</title>,<text>日夕憂來頭緖千。邦家蕩析歲仍年。遭時似是都關數。賦命安能各問天。今我窮途迷駕稅。古人快路決車懸。豈有君危身得計。賢愚未必迥殊然。</text>
<title>發懷遠抵鞍山。夜已深矣。疊韻。</title>,<text>才難何益役愚千。自笑憧憧來往年。此地又看三日雪。吾行猶去二更天。人生豈不甘高枕。國事其如急倒懸。却喜今宵頓淸霽。斷橋疏店度翛然。</text>
<title>追次台韻。別金臺葉參軍邦榮。二首。</title>,<text>積雪朝收復夕霏。明從鶴野振蓑衣。已來千里吾猶去。又住一年君未歸。老境漸知離別重。神京雖樂晤言稀。相思此後知多少。但是遙空對落暉。</text>
<title>追次台韻。別金臺葉參軍邦榮。二首。 其二</title>,<text>每愛相逢綺語霏。能無沾濕別時衣。偶然華表同爲客。先向金臺不是歸。木葉山前行路畏。駒兒河口見人稀。度關隨處堪乘興。沽酒誰同醉夕暉。</text>
<title>鞍山道中。次東坡龜山韻。因效其首語而成。</title>,<text>我行數數亦何求。三過鞍山歲未周。風塵安得開兩眼。霜雪從敎欺白頭。昨夜氷輪乘霽動。今朝野馬弄暄遊。遼天十月西歸路。似此淸姸再遇不。</text>
<title>海州道中疊韻</title>,<text>朝朝事境至如求。又繞城西逐道周。逢人終日不識面。察我是天時擧頭。下國山河急湔祓。神州宮闕匪觀遊。吾王正有緘詞付。萬里能紆明見不。</text>
<title>牛家庄。泉水甚惡不可飮。取雪救渴。次東坡汲江煎茶韻。</title>,<text>雪水當茶未要烹。井渾無賴寸膠淸。早知太潔非調鼎。俄覺難盈愧挈缾。渴甚思令喉得潤。寒多怕入腹爲聲。牛庄止酒應休怪。醒醉常煩僕屢更。</text>
<title>台座分送漬蜜葡萄。疊韻以謝。</title>,<text>葡萄入酒辱煎烹。漬蜜偏憐色味淸。口吻先謀快腸肚。刀圭已敵倒罌缾。方纔含肉化爲液。故更嚼仁留作聲。點檢仙裝應屢記。消中無睡坐深更。</text>
<title>行聞廣寧董摠兵 一元 大捷高平</title>,<text>邊遽朝喧日色薄。捷書夜戴繁星過。匈奴屢犯防秋塞。名將新摧曳落河。蟒龍裘棄覺王走。駿馬鞍空知級多。虜運從今無竟歲。南溟安得尙鯨波。</text>
<title>沙嶺道中疊韻 下竝同</title>,<text>牛庄沙嶺愁行客。不道又復來經過。頑雲初霽一丈雪。堅氷半合三叉河。城近龍庭民業鮮。驛連玉帳軍書多。天王征誅屬未暇。下邦徒急沾餘波。</text>
<title>高平</title>,<text>將軍新逐單于地。客子胡爲忽忽過。城下伏屍塡雪塹。草間流血入氷河。罷民正怕兵連始。壯士徒誇戰獲多。回首還堪說鄕國。洛江三載未淸波。</text>
<title>盤山。望醫巫閭山。</title>,<text>山中未必看山面。爭似山前客熟過。頗記賦詩牽活盡。端令飛策渡遼河。遙從廣野知根大。漸向諸峯覺皺多。賀老故棲誰與問。釣魚臺下定寒波。</text>
<title>次百拙望醫巫閭山有懷賀先生韻三 首</title>,<text>東方之美此焉生。還着棲遲養性靈。自有工夫存實踐。豈專尋索向遺經。斯民可使皆由戶。天下還應不出庭。今日誰從講是事。山容依舊聳蒼靑。</text>
<title>次百拙望醫巫閭山有懷賀先生韻三 首 其二</title>,<text>天挺先生覺後生。山居也合使山靈。眞源可想觀心妙。亂石還應聽聖經。未逮往來隨杖屨。焉知登降在堂庭。東歸所得終糟粕。理自玄玄簡自靑。</text>
<title>次百拙望醫巫閭山有懷賀先生韻三 首 其三</title>,<text>已矣斯人不復生。虛疑此地寓精靈。向來未有功追聖。垂後安能語合經。休比掛冠辭漢室。故羞操瑟立齊庭。與才不與經邦業。從古靑天只管靑。</text>
<title>次答別篇</title>,<text>書欲怡然義理生。文憐筆下有神靈。正須年少開萬卷。還識古人窮一經。此事吾今虛歲月。前期君自占門庭。休將汎博妨融熟。會見芙蓉出水靑。</text>
<title>偶疊年字韻。錄奉行右。</title>,<text>三人同事路三千。白首靑春相映年。爲祝重光東海日。將書再拜北辰天。一時風憲中丞秉。當代文衡內相懸。竝是吾王極簡遣。庸生僕僕獨胡然。</text>
<title>別奉百拙。謝致意之勤。因有效焉。二首。 疊韻。下同</title>,<text>古人文自富千千。端爲根膏積十年。汨汨有來從似水。渾渾無鑿反於天。誰知芒刃經牛解。要識車輪本蝨懸。遲暮未追玆事樂。却憂英妙墮悠然。</text>
<title>別奉百拙。謝致意之勤。因有效焉。二首。 疊韻。下同 其二</title>,<text>人十能之已欲千。故應有事及當年。功從善惡幾分地。極在誠明性盡天。卷裏餘師朝暮遇。胸中至樂鼓鐘懸。論文莫怪前言陋。道見於文豈間然。</text>
<title>論文論道。奈憂愁何。顧更有述。二首。</title>,<text>未卜河淸定一千。浮生正恐易頹年。那知文武恬嬉日。忽見煙塵澒洞天。聖主獨任嘗膽苦。庸臣誠合斷頭懸。徒從上國祈恩顧。再抱書來奈靦然。</text>
<title>論文論道。奈憂愁何。顧更有述。二首。 其二</title>,<text>四萬驅兇守五千。王師急我此三年。樞要籌策休無日。方便羈縻斷自天。果足解紛恩亦博。本期懲暴望空懸。一番冠蓋先吾返。堪想荃心已觖然。</text>
<title>廣寧見李巡撫 化龍。 退而有述。二首。</title>,<text>低頭屛氣赴衙門。端爲行臺位望尊。安敢了人一半面。已能起我兩三言。堪憐生在中華貴。可樂身承天子恩。自顧遐荒還醜朽。只甘埋沒復何論。</text>
<title>廣寧見李巡撫 化龍。 退而有述。二首。 其二</title>,<text>鎖鑰新嚴撫北門。眞儒志欲主威尊。姦猖未剪恨遺策。順弱須扶憂在言。飛輓繹騷難究武。羈縻止亂合知恩。令人再拜恭承敎。奈此區區未盡論。</text>
<title>小凌河道中 二首</title>,<text>欲識天驕輕漢塞。凌河南北積塵灰。春初縱掠屬饜去。冬復長驅寧悔來。死棄已無腸可斷。生離猶有首應回。將軍赴自高平捷。勢合商量豈不才。</text>
<title>小凌河道中 二首 其二</title>,<text>一年再渡凌河水。十室八空初冷灰。漢設金城非不守。胡連鐵騎自能來。路同戰臂多三折。川學離腸亦九回。飛將捷音猶未繼。敝邦安得剪鯨才。</text>
<title>馬上疊韻 二首</title>,<text>吾遊不怕黃金盡。壯志寧令白首灰。閱歷唯應古堠笑。逢迎亦有好山來。樹浮平闊依天直。鴉閃空濛背日回。竝馬偶然同口業。盧前沈後敢言才。</text>
<title>馬上疊韻 二首 其二</title>,<text>朝日曈曈鞭馬出。夜分寒店坐書灰。傀當主辱猶未死。怕被人看知又來。塵鏡時開雙鬢變。天機自運一陽回。行歌豈是宣驕發。久矣江淹已盡才。</text>
<title>前屯城中楊忠壯祠堂 二首</title>,<text>骨入重泉氣入雲。祠堂飾奬荷明君。得非遠袓楊無敵。端合前身岳將軍。窮寇詎能期一箭。老天終欲奪全勳。楹間圖晝森餘勇。說到細河不忍聞。</text>
<title>前屯城中楊忠壯祠堂 二首 其二</title>,<text>前屯城上晩屯雲。過客來悲少保君。胸背分明鐫四字。指揮一定辦三軍。天心未必同人慕。已事非期了世勳。何限全驅保妻子。可憐一死聳流聞。</text>
<title>山海關。次台韻。二首。</title>,<text>萬堞蜿蜿飮海深。重門晝入亦沈沈。民知高帝暫勞力。事本始皇長逸心。定有鬼神陰贊是。須令華夏壯如今。丁寧關吏休何問。自古東人盡笏簪。</text>
<title>山海關。次台韻。二首。 其二</title>,<text>長城休說苦蒼生。城外强胡不辨名。繚繞遙尊龍虎勢。隄防永戢犬羊情。居人陌上看山色。候卒樓中聽海聲。回首全遼皆畏道。征夫過此始安行。</text>
<title>撫寧。贈翟秀才 尙書。之子二首。</title>,<text>家風魏漢自來聞。仕顯尙書遺恨存。推直未令君召座。謝交堪爲客題門。何曾寶氣隨埋獄。會有斑文見在孫。萬軸牙籤固無恙。應須勤讀占新恩。</text>
<title>撫寧。贈翟秀才 尙書。之子二首。 其二</title>,<text>昔年來往似相聞。傾蓋如今能記存。才調吾慚鶴樓手。世聲君保雀羅門。不妨講說留賓旅。元有詩書遺子孫。只爲朝天嚴未暇。歸時應好已含恩。</text>
<title>永平。次台韻夷齊廟。二首。</title>,<text>寧令世道只逶迤。聖代宜崇二哲祠。孤竹元培君子節。采薇不繫國風詩。雙輪碧落容聯照。一縷淸颸洗萬吹。自是求仁仁已得。休將香火必靈知。</text>
<title>永平。次台韻夷齊廟。二首。 其二</title>,<text>夫子確言仁不怨。太公嗟說義難爭。向來兄弟甘辭國。邦忍君臣看用兵。但識三綱當日重。非期五等後時榮。靑雲傳作馳文字。一味論名見卽輕。</text>
<title>將向豐潤途中。示同行林堂。</title>,<text>關中信美非吾土。冬至猶行思轉悽。孤竹城邊車轍雪。七家嶺下馬蹄泥。人輕遠客初逢淡。路苦多崎再到迷。却有前頭豐潤縣。近山堂月記同携。</text>
<title>豐潤。贈郭主人。疊韻。</title>,<text>西路故人郭有道。逢君安得尙含悽。舊詩却愧題留壁。新釀先愁醉似泥。八戶是山居自近。歸家何日夢猶迷。二郞如玉尤憐我。悵惘今來手未携。</text>
<title>向通州</title>,<text>客程轉向神州快。眞背全遼竝塞墻。夏氏店前沙浩浩。楊公塋外樹茫茫。錦韀爭路多官馬。高髻出城好女郞。覺是潞河無十里。淡煙斜日見危檣。</text>
<title>通州疊韻</title>,<text>通州城外潞河水。楊子潮來望禁墻。粉堞麗譙環縹緲。煙洲重樹極蒼茫。雪天酒扣靑帘戶。氷穴魚尋黃帽郞。更有風流今不盡。桃花浪闊簇烏檣。</text>
<title>適購書得。戲奉百拙。二首。</title>,<text>韓子文章一元氣。歐曾後出與之三。八代五季衰爲起。先秦西京雄可參。鳳皇之祥芝草秀。星斗于北江漢南。傾金購此歸故國。天未欲喪斯文覃。</text>
<title>適購書得。戲奉百拙。二首。 其二</title>,<text>那將世上東坡百。當得人間太白三。奇入鬼神如有助。古追風雅合相參。逶迤此業隨時下。寂寞誰名擅斗南。英妙未應詩可少。自慙遲暮力難覃。</text>
<title>呈台座述謝 二首</title>,<text>雅量前頭久竊親。秋毫未了故須陳。寧爲雜藥籠中物。詎作能言面後人。所恥同行懷異見。非遭知己敢求伸。惟應賤子難醫疾。却是明公不讓塵。</text>
<title>呈台座述謝 二首 其二</title>,<text>諤諤言疏諾諾親。誰能爲刮一重陳。如公曠度推當世。免我虛名不下人。未害參差初自異。惟期妥帖卽俱伸。好臣所敎元通患。安得高明遍可塵。</text>
<title>無聊中戲爲 二首</title>,<text>更長睡短補寒曦。一鎖常仍十二時。食爲冥間支過少。薪從月裏斫來遲。危邦久自慚偸活。遠役端宜勉忍飢。還是相如悶消渴。尙須茶酒潤吟脾。</text>
<title>無聊中戲爲 二首 其二</title>,<text>又見南窓受淡曦。衰翁自照鏡中時。長征可笑非人强。久滯如憐度日遲。漸覺僕奴慵唯諾。那看親愛問寒飢。却應優得養生理。徐沈邇來休肺脾。</text>
<title>立春日。次東坡 立春日。病中邀客。 韻。二首。</title>,<text>臘盡新陽始布漫。皇都樂事剩堪看。人人綵勝簪欹側。戶戶香煙篆屈盤。小歲觴須椒柏醞。羣羞壓用鳳龍團。羈懷更覺逢辰惡。薄具相將亦强歡。</text>
<title>立春日。次東坡 立春日。病中邀客。 韻。二首。 其二</title>,<text>本擬歸期在臘前。誰知蹭蹬向新年。菜盤却憶貪妻具。花勝那看小女姸。市上猶堪沽美酒。囊中可奈之留錢。他鄕不用宜春帖。默禱腥氛淨海天。</text>
<title>除夜。次東坡 除夜野宿 韻。二首。</title>,<text>上國誰憐楚使悲。邦人幾賦式微微。遲遲豈與春相待。忽忽那堪歲獨歸。自是衰年元睡少。非因守夜及星稀。懸知去路逢回雁。解道南州少所依。</text>
<title>除夜。次東坡 除夜野宿 韻。二首。 其二</title>,<text>通宵欲守歲毋徂。似恚吾行未上途。一榻之餘容鼾睡。千門也奈已新符。春應暗遺花生眼。臘亦分留雪在鬚。野宿雖寒不扃鎖。千年相謝與仙蘇。</text>
<title>微雪。復次坡詩韻。四首。之弟二</title>,<text>雨巧逢春故欲纖。風欺作雪未全嚴。糝田定化無終玉。環水眞成忽吉鹽。桂樹暖容杯接露。梨花輕免帽摧簷。陶家茶事猶難辦。坐覺餘寒着兔尖。</text>
<title>微雪。復次坡詩韻。四首。之弟二 其二</title>,<text>九斛塵邊閃暮鴉。流雲漏日未懸車。金羊玉馬千年地。綺陌珠簾一望花。東郭先生多在道。西湖處士少知家。不成整履尋梅去。空把囊錢學畫義。</text>
<title>微雪。復次坡詩韻。四首。之弟二 其三</title>,<text>還看滕六猶知白。未覺陽三便解嚴。耐冷誰能身不粟。餘淸我欲食無鹽。疑花帶蝶繞春樹。似月尋人明夜簷。會識微陰方革面。滋歸地底助勾尖。</text>
<title>微雪。復次坡詩韻。四首。之弟二 其四</title>,<text>靑女偸寒行雪事。東皇昨日已騰車。疏疏未遽爭頭白。曖曖翻疑是眼花。鹽絮纔供半詩料。江山淡掃幾漁家。還饒渴雀時來啄。一任枝輕不動叉。</text>
<title>次百拙感懷韻 二首</title>,<text>三二年來不識春。新年春色肯宜人。但須嶺海依然是。何必煙花特地新。世亂誰能仕有祿。名賓未覺假非眞。朝廷稍省文書用。始辦江湖退去身。</text>
<title>次百拙感懷韻 二首 其二</title>,<text>倦役初非矍鑠鞍。羈懷轉覺滯留難。已嘗世事肱三折。堪付年華指一彈。志業終慚分肉手。心期謾說釣魚竿。人間分內猶難做。每怪吾君討化丹。</text>
<title>元曉記夢。呈行右。蓋無一字不紀實者。而不得私此慶幸云。</title>,<text>猥被賢招法駕前。親承玉語極溫恩。衣冠却出扶觀盛。俎豆俄聞點設喧。館閣人來供翰墨。宗祧冊具揭徽尊。似須文字從臣手。還待宣催稾未翻。</text>
<title>亦有私感之夢。志之。疊韻。</title>,<text>丁年已抱終天慟。有子尤宜識父恩。嚴愛敎方元惻怛。喜憂名字早騰喧。書存手澤經兵盡。主改頭銜荷典尊。夢裏承顔今月感。幽冥亦覺濊時翻。</text>
<title>元日。疊立春日韻。二首。</title>,<text>舊曆惟堪醬瓿漫。新年又奈客中看。那霑二升綠醽酒。且具五種辛菜盤。國事已從占得旺。家人還向夢成團。東歸猶更三百日。況是中興而後歡。</text>
<title>元日。疊立春日韻。二首。 其二</title>,<text>但祝風塵去目前。殘生不甚惜流年。雖然元日客中得。定是春光歸後姸。垂橐肯嫌兒婦慁。獘裘還當酒家錢。醒能起草中興頌。醉復狂歌樂聖天。</text>
<title>作家書。疊前韻。下同</title>,<text>再來萬里緣王事。當此之時豈顧恩。遙想家鄕饑後亂。忽如骨肉坐邊喧。儘無衣食更憂遠。初長兒孫不識尊。早晩書隨噪鵲至。蓬頭相聚爲披翻。</text>
<title>先妣生朝</title>,<text>雖是慈親初度日。卽今羈旅未伸恩。那堪心愧獺魚報。更耐耳聞烏鳥喧。線出手中三尺幼。麻宣身後卅年尊。母儀婦德徒能記。方奈治碑世故翻。</text>
<title>人日。次坡詩韻。聊抒感憤。二首。</title>,<text>抛却全家何處村。遠遊誰肯飯王孫。鷄辰人日看貼戶。雁後花前猶掩門。却賊終煩血一歃。興師故怕餠難翻。今年定得宜生育。壯士還能不喪元。</text>
<title>人日。次坡詩韻。聊抒感憤。二首。 其二</title>,<text>兵盡於郊食盡村。蛟蛇緣陸種兒孫。掃淸未使窮東海。按堵那能保北門。入陣磧頭携酒去。金燈淵裏看油翻。豐年哲將思雖晩。合重玆辰亞歲元。</text>
<title>穀日大雪。復次坡韻。幷下爲 四首。之第三</title>,<text>春工未遽飾洪纖。湔祓猶資霜雪嚴。漢帝自頒天下絮。吳王能擅海濱鹽。風吹更作銀堆地。日射都成玉索簷。也覺詩家情境富。衰翁不是露新尖。</text>
<title>穀日大雪。復次坡韻。幷下爲 四首。之第三 其二</title>,<text>玉龍纔墮碎鬚牙。旋粉銀鯨骨幾車。見說滿山難刻珮。翻看穿樹作飛花。三年去國未黔突。一夕取書誰到家。句裏怕多淸冷字。令人指凍不成叉。</text>
<title>次日雪晴。月又明甚。</title>,<text>銀界卽知遙接漢。客槎何待去尋嚴。山行抵雀應皆玉。海賦超人可欠鹽。松酒三丸誰饋藥。梅花一笑獨巡簷。奚奴不解憐淸夜。鼾睡眞堪踢倒尖。</text>
<title>次日雪晴。月又明甚。 其二</title>,<text>輕颺初看同野馬。積多不數萬牛車。還邀春月借爲魄。已趁信風偸作花。灞上着驢應得句。山陰回棹豈思家。神仙最是樓居好。一夜珠簾不下叉。</text>
<title>十一日子夜。復有異夢敬識。疊前韻。下同</title>,<text>平生僅識君王面。夢寐還同父子恩。銀漏未傳催夜召。玉音那復有人喧。此身隔歲淹行旅。誰意連旬拜至尊。領得丁寧堪默誦。毋庸更着語言翻。</text>
<title>滯愁</title>,<text>司春已替閉關令。造火仍聞弛禁恩。悄悄征人猶坐滯。喃喃語鳥故來喧。日高更覺三韓遠。山近難瞻萬歲尊。久分陰晴不相管。旗亭又復雪花翻。</text>
<title>漫爲 二首</title>,<text>剩喜南窓日稍遲。微風舞雪不成吹。禽非易舌無陳語。樹欲生花自好枝。春事未應多異巧。客懷聊亦動新詩。鏡中白髮三千丈。休道緣愁不入時。</text>
<title>漫爲 二首 其二</title>,<text>西遊萬里得歸遲。又奈東風撩亂吹。雪盡草應無限綠。煙生柳已可憐枝。衰年陶寫闕美酒。活境安排成好詩。回首未聞鄕國靜。此身那識稅車時。</text>
<title>連有大雪。復次坡韻。四首。之第四</title>,<text>遙看錯莫狎看纖。質自輕盈氣自嚴。三歲玉楮失眞贋。一時鉛粉混施鹽。朱門客至掃開徑。白屋人稀埋盡簷。却笑饕陰安得久。春工鑽地有矛尖。</text>
<title>連有大雪。復次坡韻。四首。之第四 其二</title>,<text>稍壓危簷欲折牙。成泥復恐卽漸車。懷人正自牽瓊樹。閉戶那因護落花。白雪爲詞寧負俗。靑春作伴會歸家。雖親筆牘非蒼頡。遮莫空庭鳥跡叉。</text>
<title>連有大雪。復次坡韻。四首。之第四 其三</title>,<text>又見秦京半月雪。征人未戒去程嚴。元憎季子難炊玉。不喜先生飽喫鹽。何處飢烏來啄霤。有時凍雀急投簷。東風已引吾心去。鴨綠江頭馬耳尖。</text>
<title>連有大雪。復次坡韻。四首。之第四 其四</title>,<text>縱令未動遊春騎。那合猶牽賦雪車。神女解憐天上葉。下官甘比溷中花。春鷄誤曉鳴非客。越犬疑昏吠何家。打竹投窓渾撼我。猶饒一夢渡三叉。</text>
<title>上元。次東坡示過韻。寄家子。二首。</title>,<text>良辰與客略依違。一椀燈無月在扉。箋未達天嗟蟣蝨。詩多感物道蛜蝛。倂添新歲愁中老。已失來時計裏歸。應識家人相待日。稍能撥絮作春衣。</text>
<title>上元。次東坡示過韻。寄家子。二首。 其二</title>,<text>乞縣江湖計或違。新年休假到柴扉。思翁定幾驚簷鵲。爲毋猶寬歎室蝛。兵後豈憐佳節過。客中空聽踏歌歸。團圓尙趁煙花好。一笑何須舞綵衣。</text>
<title>久雪之餘。元宵有月。特地淸快。不能無詩。亦以寓感云。</title>,<text>積晦不緣陰刀奮。今宵安得數秋毫。已從大地勻銀屑。還向空天澹玉膏。傍闕只看孤掌小。經河終覺一輪高。廣寒定自淸無寐。羈鶴音微出九皐。</text>
<title>疊韻詠月。用戲遣悶。</title>,<text>姮娥奔日兔隨逃。似避騷人拔玉毫。每認婆娑知搗藥。還憐照映廢焚膏。我愁千丈亦能白。相問一杯無奈高。故國得歸多虎豹。何由將影着東皐。</text>
<title>薊州</title>,<text>漁陽鼙鼓驚何代。左輔如今壯本朝。城帶邑煙浮堞堞。樹連郊雪映條條。春鴻社燕頻年路。去馬來牛落日橋。安得居人快剪子。一番剪斷我思搖。</text>
<title>永平疊韻</title>,<text>古北平城正月暮。初回客子帝京朝。二灤河口氷流泮。萬柳庄頭綠泛條。射虎飮驢人後石。歸鴉倦鳥影邊橋。吟來更憶曾過好。月動波光向夕搖。</text>
<title>次百拙永平韻</title>,<text>負郭炊煙日在垣。郊頭樹色已黃昏。向來興廢孤竹國。今屬風流萬柳村。客子哦詩猶信馬。誰家有酒不關門。歸鴉可羨天機好。滅沒空濛在一翻。</text>
<title>撫寧西村疊韻</title>,<text>衡茅面面石爲垣。一壑蕭然自早昏。殘雪斷氷今日路。落花流水去年村。安能杖屨來謀舍。但許耕樵與對門。餘事不須咨伯始。著書還亦謝虞翻。</text>
<title>東關道中</title>,<text>遼西二月猶多雪。着急東歸似覓春。世事盡從兵後改。年華頻向客中新。衣巾却恐驚鄕俗。骨肉翻應怪老人。敢謂驅馳堪報主。安危自古有謀臣。</text>
<title>遼左漫疊</title>,<text>塞柳行看動麯塵。遼寒安得更禁春。打氷北戍玆時歇。防汛東兵幾處新。堪愧往來成底事。又將顔面作歸人。黃金橫帶雖今日。誰謂初非亡國臣。</text>
<title>廣寧。贈方副摠 時春 幷序。</title>,<text>藉甚聲名被海東。中軍昔在佐元戎。存人亡國收城日。得土死心古將風。見說龍荒新殺賊。行看虎穴盡成空。君恩三世報未足。少子五齡敎引弓。</text>
<title>遣悶疊韻</title>,<text>只是鄕心日夜東。遙知朝列尙衣戎。生憎塞上春分雪。不管客中花信風。何處蛟龍未起蟄。獨歸鴻雁欲迷空。雖懷耿耿誰相照。滿却今宵月一弓。</text>
<title>過江回。次百拙韻。</title>,<text>歲歲東風豈負儂。賢勞故合下流鍾。已抛泥雪三千里。行見煙花一萬重。稍喜農人知有事。寧嗟治世覓無蹤。衰容獨奈非時具。種種霜毛鏡裏鬆。</text>
<title>留題祥原新堂 郡守金君廷睦也</title>,<text>官衙本陋自兵前。頓別風流葺數椽。但拓空庭來霽月。旋鍾活水出芳蓮。治成不擾資淸曠。賓至如歸借靜便。歷盡關西看草草。玆城始覺中興年。</text>
<title>次韻遂安樓題</title>,<text>一自神仙地未慳。誰看駕鶴與驂鸞。桃花里落依春洞。燕子樓臺占晩山。閱世休言兵入峽。傷時有淚客憑欄。那能更逐劉安去。犬吠鷄鳴杳靄間。</text>
<title>楊花渡。呈行右。</title>,<text>馬首常同萬里程。扁舟却作後先行。落帆浦口靑山正。催櫓潮頭白雨橫。一髮存亡經戰地。百靈升降護王城。歸朝豈患無辭復。天子方將信去兵。</text>
<title>謝柳巡相西坰公左顧寓舍 舍在僻甚處</title>,<text>偶忝藩維客。猶辭街市傍。山高白屋小。雪上朱輪光。警急補城缺。衰遲看劍長。話窮各起立。天意管存亡。</text>
<title>還巡相示來序，箋二稾。葉將勸勵歌後序及犒軍謝上箋 疊韻。下同</title>,<text>辭贊仁人後。牋申玉座傍。文章果關世。日月足爭光。二槀奉還去。一籌那補長。君孚民士勸。不患有危亡。</text>
<title>謝巡相和章</title>,<text>制閫樞虛座。治城劍倚傍。事功甘管樂。知遇荷高光。草木公山壯。乾坤錦水長。勢成何必戰。傾否本其亡。</text>
<title>重謝巡相辱敎之意。蓋不在淺淺也。屢屬斤改文字</title>,<text>莫笑小巫拙。忘羞大匠傍。言從知己盡。量爲受人光。事業百年內。雲霄萬古長。詎專文字好。能續古詩亡。</text>
<title>書事呈巡相。兼奉贊畫使李令公 時發。</title>,<text>上黨湖西脊。新城又嶺傍。地形無失利。王業可重光。見說施功監。那聞錯意長。不才多負國。儒用始忘亡。</text>
<title>聞贊畫令公行色將動。不得無詩。幷前和巡相者通錄以奉爲別。令公由巡按御史去。以都體察使贊畫來。其手下兵甚精。</title>,<text>朝廷養壯士。必欲在公傍。一去誰能代。重來更有光。旌旗團野正。組練映江長。所貴非擒賊。吾憐不可亡。</text>
<title>復奉贊畫令公。生 非不知令公健筆。而終靳一和則愧矣。</title>,<text>恩深金革際。氣上斗牛傍。戰守謀先勝。詩書道始光。端居同孺子。決去一雲長。相送慚衰朽。無能與有亡。</text>
<title>謝贊畫令公和章。今承和什。此 生 所願覩者也。豈不先已物色。得卽可驚。文采如此。足知天與事業。無所不多也。爲時倍賀。老醜不用刻畫久矣。率尒呈謝。</title>,<text>承恩九天上。贊畫右台傍。草昧經綸切。勳名簡策光。神兵元用寡。虜運詎能長。何限凡夫在。蕭公不問亡。</text>
<title>謝巡相奬和</title>,<text>蘿蔦施松上。蒹葭倚玉傍。鄙人固癡絶。君子愈謙光。嘗怪盛名下。少憐寒士長。由來度量遠。右道幸非亡。</text>
<title>和巡相書事之作 邸報有天兵再出事</title>,<text>屢忝朝天使。瀕危訴日傍。以今窮賊態。知復動恩光。遼薊軍容整。東南技擊長。未應須盡出。蛇豕就消亡。</text>
<title>奉都事趙先生 希輔</title>,<text>聞說翰林日。不違香案傍。周爰當此際。對越有餘光。州縣惠政短。里閭愁思長。明朝書殿最。定要檢流亡。</text>
<title>奉牧伯南令公 復興</title>,<text>戒石十六字。森然書座傍。黃堂無異政。白屋盡容光。尹鐸寬堪保。顓臾患豈長。向來多棄邑。邦本實先亡。</text>
<title>奉鄭僉樞伯亨行軒 省覲大夫人臨陂縣回</title>,<text>湖南令弟邑。歲暮大人傍。仕養俱慈訓。歸寧亦寵光。萊衣旋自脫。姜被共誰長。正恐勤嚴召。君羞況未亡。</text>
<title>贈金新恩 瑬二首</title>,<text>問君頭上桂。攀折自何傍。穩着雲梯步。渾依月殿光。追惟二家舊。讓却一枝長。忠孝傳應切。還堪慰在亡。</text>
<title>贈金新恩 瑬二首 其二</title>,<text>桂樹月西北。銀臺君側傍。簪花知手捷。珥筆覺身光。氷玉眞雙美。箕裘豈一長。公私讐痛極。此出卜胡亡。</text>
<title>奉洪老廣文 至誠</title>,<text>奇寶不時有。棄捐橫道傍。及其垂老日。榮以一分光。草草後效短。悠悠初志長。周公定可憶。毋亦夢中亡。</text>
<title>呈巡相。旣蒙還取前稾。將通錄以示。敢更爲請。</title>,<text>玉手裁文錦。收還刀尺傍。已堪驚品製。猶復卹聲光。覆局慚神短。傾囷仰惠長。何煩有他送。直恐壽金亡。</text>
<title>感時寬愁有作。呈巡相。</title>,<text>客久湖西右。時仍魄死傍。南荒仍海晏。北極欲春光。人幸工夫盡。天饒日子長。由來存我道。不錯是興亡。</text>
<title>呈巡相。昨在僻寓。未聞命駕。今審會勉叔相公回。都體察副使韓知事</title>,<text>相聚非私覿。天威卽近傍。體宣新得副。巡察舊稱光。共爲臨機急。深知制算長。下賓眞一宂。安補九牛亡。</text>
<title>戲還韓舒川子善公狀 我先伻問。而公狀至。</title>,<text>重是江關遇。非同輦轂傍。單車淹此苦。五馬賁然光。正怪故情短。奚煩公狀長。徵求休過慮。病覺酒星亡。</text>
<title>奉扶餘崔斯文 尙重</title>,<text>諸父典刑在。得君樽俎傍。班行少此秀。衣佩共誰光。馬渡蒼蒼古。魚梁白白長。安能聯騎去。領勝弔荒亡。</text>
<title>歎衰</title>,<text>漸覺僧梳宂。羞臨妓鏡傍。居然成白禿。無復有韶光。卽與鬼形近。得於人世長。回頭何事業。盛際等遺亡。</text>
<title>宜春帖。爲祈外補者言志也。</title>,<text>五馬將家小。羣雛各毋傍。蜀人歌袴足。萊子舞衣光。齒牙堅復利。鬚髥黑仍長。北闕攽書至。南陲報賊亡。</text>
<title>謝崔扶餘三章和贈</title>,<text>離違纔數日。醞藉宛吾傍。送酒驚衣白。求詩怯酒光。分非傾蓋暫。情爲見墻長。百北珠璣美。家聲故未亡。</text>
<title>悶</title>,<text>眞箇一候吏。白頭官路傍。因風聞廟畫。無日望宸光。草疏頻成毁。橫胸乍短長。金甌缺猶惜。況乃迫危亡。</text>
<title>懣</title>,<text>已足恥城下。猶然謀道傍。不能拚一戰。無以洗三光。關豈蕭何守。城誰李勣長。似聞淸邑落。未講奠遺亡。</text>
<title>簡巡相丐繼三物</title>,<text>無論公十八。任子笏盈傍。質謝蘭麝氣。交憐膠漆光。如霑染指短。不過折腰長。玄亦童烏與。還須備失亡。</text>
<title>簡巡相丐繼三物 其二</title>,<text>欲識雲孫貴。平生風子傍。未須薛濤手。自在剡溪光。愁乏常用短。興來那忌長。休嗔昔者有。今也不知亡。</text>
<title>簡巡相丐繼三物 其三</title>,<text>初平叱石起。雪白白雲傍。約束拔毛子。同歸墨道光。涵濡偏受厚。放縱不辭長。疇昔非無送。蓬頭亦易亡。</text>
<title>和謝成東里 聞德二首</title>,<text>舊事如今百不依。情杯到手轉難揮。相違數日重相命。又卜溪南帶月歸。</text>
<title>和謝成東里 聞德二首 其二</title>,<text>白頭何處欲相依。泉石襟期酒發揮。獨樂亭東餘幾畝。風塵況我正無歸。</text>
<title>韓舒川口誦牧隱郡樓題咏。要余續之。爲次韻。</title>,<text>滯客煎憂劇萬端。樓高聽說自高寒。人經牧隱眞相副。舸逐鴟夷倘一觀。詩律肯將梅竹細。道情應與海天寬。使君愼莫中宵倚。牛斗龍光容易干。</text>
<title>爲崔扶餘遙次洗心亭題韻</title>,<text>稻梁纔足萬鍾輕。漫亦同塵帶世名。地點溪山全二樂。人和風月剩雙淸。行休自任陶元亮。婚嫁非關向子平。但得迤南戎馬靜。玆亭寧負遂初情。</text>
<title>遙次洞然堂韻。堂乃崔君先祖所搆。而君實重修云。</title>,<text>要見洞然地。端由養浩然。肯堂宜有後。斯道卽參前。一水流奔放。千峯勢接連。賣書問舍得。風月共無邊。</text>
<title>漫疊絶句韻 二首</title>,<text>只是葵心戀黼依。入非推挽出非揮。時危歲暮公山館。何繫門庭不得歸。</text>
<title>漫疊絶句韻 二首 其二</title>,<text>大平煙樹昔依依。觸目蕭疏淚幾揮。京國較於湖路甚。春來何處燕同歸。</text>
<title>訪成東里。疊韻題壁。二首。</title>,<text>十年前事話依依。安得神戈指日揮。家去公山三百里。公山此日却言歸。</text>
<title>訪成東里。疊韻題壁。二首。 其二</title>,<text>山城幾處定堪依。廊廟如今費指揮。田野小民何足說。溪翁六十不知歸。</text>
<title>題石陽正仲燮水墨畫二幅</title>,<text>靑山倚夏空。嵐氣浮羣木。鬱鬱歲寒姿。故宜幽澗曲。</text>
<title>題石陽正仲燮水墨畫二幅 其二</title>,<text>悄悄對羣巒。何曾秋意足。可憐一葉無。自在千尋木。</text>
<title>獨樂八詠</title>,<text>流止皆天機。漲來亦發越。川觀卽海觀。小大非吾說。</text>
<title>獨樂八詠 其二</title>,<text>不應心在魚。何事老於釣。自結白鷗盟。暮歸來復早。</text>
<title>獨樂八詠 其三</title>,<text>文殊傾社去。春服旣成時。採擷愁春損。新芳夜又肥。</text>
<title>獨樂八詠 其四</title>,<text>蒼巖與秋氣。借問是誰高。白首人不語。一聲長嘯豪。</text>
<title>獨樂八詠 其五</title>,<text>潭空眞一鑑。更有月來照。興足莫相憐。潭中月漸杳。</text>
<title>獨樂八詠 其六</title>,<text>顚風乍作惡。灘淺愁舟閣。剛被造物兒。戲人人不覺。</text>
<title>獨樂八詠 其七</title>,<text>農家得雨喜。滿野叱牛耕。草色亦何事。幽人空復情。</text>
<title>獨樂八詠 其八</title>,<text>雲空天似鏡。岳古雪爲眉。相對又歲暮。溪翁那得衰。</text>
<title>書八詠後。奉成東里。成君要作新扁。余以尋樂副之。</title>,<text>獨樂是何人。成君樂更眞。君尋二父樂。水碧山嶙峋。</text>
<title>次韻羅接伴官子昇行卷</title>,<text>身嘗虎窟亦何爲。恨不提將萬健兒。夷險慮君人自錯。豈看歸色異來時。</text>
<title>同前。子昇先生以疏草相示。</title>,<text>孤忠耿耿實封中。覺我疏愚往往同。萬里包羞雙節使。三年負恨一衣戎。胸間快艦森先具。目裏殘巢杳已空。聖主定將長策用。鯨鯢無復吼腥風。</text>
<title>贈仲燮</title>,<text>忘形痛飮紛紛是。淡友忘年樂若何。餘事畫能高紙價。晩成詩可入絃歌。兵戈起後相逢少。嶺海遊回得助多。奚暇慚吾才頓盡。百憂雙鬢已皤皤。</text>
<title>仲燮示以關東諸作。就和一二尤絶境者。次韻。 鏡浦臺</title>,<text>風流玆地絶。不趐昔聞然。白白沙還鳥。蒼蒼樹亦煙。天從臺外偃。月正鏡中懸。秀句王孫有。方知骨法仙。</text>
<title>仲燮示以關東諸作。就和一二尤絶境者。次韻。 竹西樓</title>,<text>滯客愁相守。褰衣直潰圍。樓光龍抱睡。洞翠鶴挐飛。一水橫臨斷。諸峯徙倚非。分留物色少。摠爲後荷衣。</text>
<title>仲燮示以關東諸作。就和一二尤絶境者。次韻。 望洋亭</title>,<text>向海開亭納納歸。好亭常有到人稀。吟君七字登臨句。弱水東風吹我衣。</text>
<title>仲燮示以關東諸作。就和一二尤絶境者。次韻。 月松亭</title>,<text>十里寒沙月一襟。誰敎畫手着松陰。詩仙正自忘歸去。鶴警三更露已深。</text>
<title>卷中亦有贈玉荷一章。吟來不覺悽然。爲代和。</title>,<text>十載昇平京國遊。何曾夢到瘴江陬。兒身零落休相弔。亂裏誰家不下樓。</text>
<title>復和尙州道中作</title>,<text>何曾此地似沙場。風日當年急又凉。盜賊直來呑嶺右。閭閻安得負城傍。鬼啼自護叢間骨。人理猶依火後鄕。擇長撫摩應第一。州髦多侍舜衣裳。</text>
<title>次藥圃老兄韻通 七首仍同諸君唱酬。下同。</title>,<text>千家今有數家煙。不信當時五百年。終古等閒雲鳥度。客心多感自潸然。</text>
<title>次藥圃老兄韻通 七首仍同諸君唱酬。下同。 其二</title>,<text>一道烏鴉衝暮煙。千家歌哭幾流年。遼城鶴返憐鄕井。客子胡爲數數然。</text>
<title>次藥圃老兄韻通 七首仍同諸君唱酬。下同。 其三</title>,<text>城中十里樹如煙。不復依依似昔年。寧有紫霞深洞裏。羽人來往自泠然。</text>
<title>次藥圃老兄韻通 七首仍同諸君唱酬。下同。 其四</title>,<text>荒墟夕燐冷無煙。莫說鍾鳴鼎食年。當時大老登廊廟。不救危亡未信然。</text>
<title>次藥圃老兄韻通 七首仍同諸君唱酬。下同。 其五</title>,<text>玩易焚香幾篆煙。先生誰得見當年。只應髣髴春風裏。潭北潭南花似然。</text>
<title>次藥圃老兄韻通 七首仍同諸君唱酬。下同。 其六</title>,<text>人如過鳥事如煙。鼎入周家二百年。開府猶成一柱國。昨經兵火入蕭然。</text>
<title>次藥圃老兄韻通 七首仍同諸君唱酬。下同。 其七</title>,<text>日閱天兵幾竈煙。居民未卜中興年。憑君莫問前朝迹。敬德宮墻亦慘然。</text>
<title>次車五山韻。通 十二首。</title>,<text>老子風流肯易闌。酒中能事劇僚丸。三人邂逅誰爲客。一夜團圓不覺寒。相出肺肝無芥滯。更將文字盡餘歡。休驚歲暮催歸思。我亦全家阻碧瀾。</text>
<title>次車五山韻。通 十二首。 其二</title>,<text>自省事來多少愁。一杯到手卽成遊。雪霜隨日變雙鬢。靑白閱人餘兩眸。天下未平兵又動。海中不死藥難求。胸間堯舜君民計。默默燈前都繆悠。</text>
<title>次車五山韻。通 十二首。 其三</title>,<text>卅載東華宦味闌。雲山無處藥堪丸。他鄕滯臥表安雪。故友誰憐范叔寒。詩遇敵强多避銳。酒從沽惡暫成歡。東歸會待聞南信。盡取鯨鯢化血瀾。</text>
<title>次車五山韻。通 十二首。 其四</title>,<text>天寒歲暮客心愁。來往憧憧不是遊。古甸幾回流戰血。神崧無恙入吟眸。一時偶盛班荊遇。千里誰勤命駕求。迭出詩篇陶寫足。前期只管任悠悠。</text>
<title>次車五山韻。通 十二首。 其五</title>,<text>睡短更長殊未闌。囊中謾有鎭心丸。區區素恥先人樂。耿耿空懷若已寒。聖主安危勤注意。當朝平勃屬交歡。民勞得息從今日。嶠外無論海不瀾。</text>
<title>次車五山韻。通 十二首。 其六</title>,<text>圃老遺忠牧老愁。分明地下與同遊。當年廊廟錯何算。此日臺隍寒我眸。死義短長應各識。生時先後合誰求。因人討賊慚盈國。不語臨風意亦悠。</text>
<title>次車五山韻。通 十二首。 其七</title>,<text>冬日胡爲卒卒闌。似須晹谷暖殘丸。天猶不殺鯨鯢動。海外誰憐介胄寒。詩律任從兵後亂。酒杯聊具死前歡。休將整頓乾坤計。欲向歸虛始障瀾。</text>
<title>次車五山韻。通 十二首。 其八</title>,<text>飢人夢飽失其愁。我亦昨夜滄江遊。龍王睡美放魚鑰。玉女出窺回碧眸。淚盈一掬道相送。珠化萬顆非初求。光氣通身忽驚覺。有詩適來淸以悠。</text>
<title>次車五山韻。通 十二首。 其九</title>,<text>客裏那堪歲律闌。誰將强弩激雙丸。詩非鬪富唯排悶。酒不傷貧僅壓寒。靑眼故人同一笑。白頭何處覓新歡。今宵有意莫相負。月滿遙空澹玉瀾。</text>
<title>次車五山韻。通 十二首。 其十</title>,<text>浮生强半是閑愁。又況塵埃卅載遊。幾向淺深傷我足。難將邪正信人眸。年來文字亦何用。卷裏聖賢猶可求。一畝棲遲計復誤。相逢同病說悠悠。</text>
<title>次車五山韻。通 十二首。 其十一</title>,<text>廣文才思何時闌。白玉盤走黃金丸。胸中用物極弘廣。身外浮名從冷寒。山瘦風霜樹石怒。水肥雷雨魚龍歡。詩篇格力此豈了。請進韓歐之海瀾。</text>
<title>次車五山韻。通 十二首。 其十二</title>,<text>雙鳥吟嘲萬物愁。天公不肯恣其遊。物雖得所天亦悔。聰君兩耳明君眸。意足只堪自陶寫。事多何用煩誅求。東皐老子癡實黠。緘口好送光陰悠。</text>
<title>次五山感時韻 四首</title>,<text>我以吾仁彼以强。終爲蛇豕食封疆。侍臣僅及蒙塵駕。宗廟那存告朔羊。勝敗猶然推在數。依違或者失攸臧。年來欲問治邊吏。幾丈城因幾丈隍。</text>
<title>次五山感時韻 四首 其二</title>,<text>胡虜怛吾箭有神。幾年南徼靜無塵。商忠不謂開夷道。漢浿從敎作利津。抱奏西奔接冠蓋。揚旌東救獘蹄輪。此時如得匡時策。頭角非麟也是麟。</text>
<title>次五山感時韻 四首 其三</title>,<text>莫笑新亭淚漫流。無由越俎代庖憂。久知成旅猶堪王。何患山河不卽收。一歲戰時三歲食。千夫行處萬夫愁。思量此事非輕着。切恐幾先有錯籌。</text>
<title>次五山感時韻 四首 其四</title>,<text>新詩光氣射霄垠。爲惜難將解世紛。公道不曾同白日。讜言安用一朱雲。長纓誤矣能擒賊。斗廩聊然未負君。草昧經綸誰可做。天心豈欲喪斯文。</text>
<title>臘日。次藥老韻。</title>,<text>時危仍滯客。歲暮又驚辰。百口從星散。南梅入夢頻。不堪寒到骨。惟有老隨身。寂寂誰相問。杯深覆後塵。</text>
<title>疊韻奉五山</title>,<text>故國同愁臘。玆鄕不重辰。安能兩耳熱。定覺二毛新。柏酒香侵歲。梅花樹過身。東華事莫憶。六載尙兵塵。</text>
<title>善竹橋圃隱死節處</title>,<text>不用傷心善竹橋。忠臣自合死前朝。只今秀句天東滿。高咏河山爲動搖。</text>
<title>古文廟</title>,<text>未有斯文與國亡。遺宮不比魯靈光。邇年兵火無前古。蕪沒庭墻獨檜蒼。</text>
<title>北邙</title>,<text>古城東北塚纍纍。臥閱當年國祚移。多疊如今應暫定。客心猶羨子無知。</text>
<title>花潭。次五山韻。二首。</title>,<text>古潭空世慮。當日鏡公顔。孤鶴同巢雪。萬牛不起山。先人曾有受。小子久無間。易上尋餘論。其如一管斑。</text>
<title>花潭。次五山韻。二首。 其二</title>,<text>不及先生世。徒聞孔鑄顔。源頭來活水。仰止有高山。忽若凾丈下。怡然方寸間。更期花發日。生意見斑斑。</text>
<title>次藥老花潭韻</title>,<text>先生昔傍名山居。不見先生尋故墟。合有神仙共宴息。何曾厲鬼煩驅除。後天學了弄丸處。經世書成觀物餘。山靈倘亦記此事。豈令客子空躊躇。</text>
<title>次梅窓 鄭公恕名汝忠 花潭韻 二首</title>,<text>盡日行山中。不知茅棟處。白雲生樹顚。時有樵童語。</text>
<title>次梅窓 鄭公恕名汝忠 花潭韻 二首 其二</title>,<text>亂岫雲生時。空潭月落處。豈無平素心。未遇先生語。</text>
<title>次藥老雪韻</title>,<text>棹雪雪欺人。臥雪人負雪。惟有酒盈樽。良宵當佳節。座上白雪詞。迭出爭佳絶。天公瞰其奇。侑以雲間月。</text>
<title>和五山 反元意二首</title>,<text>人在藐姑耶。綽約膚如雪。侍立皆霞衣。一春無四節。我欲往從之。忍與窮民絶。但願乞靈壽。分之活時月。</text>
<title>和五山 反元意二首 其二</title>,<text>一服九轉丹。世慮湯沃雪。再服還童顔。八百春秋節。嗟嗟當世人。干戈生理絶。安能共拔宅。鷄犬雲外月。</text>
<title>次五山夜話韻 二首</title>,<text>相逢羈旅細論心。悔向京塵覓賞音。雪棹何煩千里遠。寒燈未覺五更深。衰翁氣槪憑詩健。亂世憂端要酒禁。燕趙悲歌興廢地。主人殊不愛黃金。</text>
<title>次五山夜話韻 二首 其二</title>,<text>老子猶違汶上心。高人自愛郢中音。相逢迸淚風塵暗。一醉偸歡霰雪深。啖蔗詩篇論未厭。吹韲世故說還禁。此時珍重他時見。須信良宵抵萬金。</text>
<title>次五山咏雪詩韻</title>,<text>天心生物本靄然。剛厭玄冥專陰威。却將雪作六出花。於此可以觀天機。初疑梅枝壓簷明。復似柳絮漫空飛。可愛輕盈稍積厚。堪憐淡泊翻流輝。桂兔羞歛侵曉影。桑烏避藏崇朝暉。玉宇崢嶸不回顧。銀河咫尺終辭違。墨突失黔今幾載。白頭羈旅愁相依。寧我無人掃開戶。忍聞戰卒氷生衣。安得楚氛因之淸。免令越吠幸其晞。天公雪事方收成。隨以春和膏雨霏。大學韲鹽天下士。新詩瓊珮江南妃。同憂有贈未同喜。對立蒼茫何所歸。</text>
<title>次五山袛事松嶽韻</title>,<text>吾王久禱自通天。今爲蒼生急息肩。國依無大事維嶽。神顧庶幾求絶巓。更衍本朝三百曆。方同麗代半千年。如容度德應須倍。享在明馨豈止虔。</text>
<title>次五山袛事松嶽韻 其二</title>,<text>龍飛鳳舞一千重。造化分明秀所鍾。王氣縱隨前代盡。地形猶擁百靈宗。我憐望裏雲生岫。君詑齋回雪滿峯。安得相將杖舃去。紫霞諸洞訪喬松。</text>
<title>送韓石峯還牛山</title>,<text>匹馬淩兢雪上行。相隨落月背荒城。猶勝老子送君後。剪盡孤燈窓未明。</text>
<title>奉留守黃公汝忠。以速和什。</title>,<text>故國山川今貳京。中原冠蓋此通程。明公望在居留寄。下客才宜迓勞行。時月再三來亦熟。期年强半政應成。排憂遣興須詩句。重報輕投莫世情。</text>
<title>送別李應敎 尙毅 赴京。次藥老韻。臘前作</title>,<text>吾昨遊萬里。送君今且行。悽凉去國意。淡薄辭家情。朔雪裘仍弊。東風袖卽輕。應須記別處。一醉迫嘉平。</text>
<title>次五山感事韻 二首</title>,<text>四極那容一斷鰲。南溟千里積風濤。朝廷有地自應愛。臣子憂天無奈高。袖裏久甘藏拙手。腰間時復拂塵刀。分明昨夜升平夢。內賜春幡映醉袍。</text>
<title>次五山感事韻 二首 其二</title>,<text>無論力量戴山鰲。也負長風萬里濤。卽事孫吳書尙晦。平生稷契志空高。同災敢伐先憂突。未割誰奇不折刀。歸見古人應有日。可能猶着大夫袍。</text>
<title>次五山喜聞天兵將臨賊窟韻 二首</title>,<text>平壤當年着賊壕。王師不許走飛逃。地勢今乘南徼下。天威復順朔風高。全軍算定應三捷。截路鋒奇已一鏖。不有中興金石事。儒臣何處效微勞。</text>
<title>次五山喜聞天兵將臨賊窟韻 二首 其二</title>,<text>天意寧容虜運全。游魂假氣至今廷。故要威轟四海外。仍須恥雪百王前。三韓昨日國非國。百姓明年田爾田。臣老惟於迓勞熟。凱歌回日敢辭先。</text>
<title>次韻藥老料理朴淵一賞。往復之作通 十首。余之曾遊。在十年前。而藥老未遊也。</title>,<text>巨靈鍾意地東南。百道泉輸一頃潭。玉女洗膚明洞壑。鮫人揮淚濺松杉。曾遊苦結平生夢。未到故應容易談。玆事衰年可失便。雪車氷柱更宜探。</text>
<title>次韻藥老料理朴淵一賞。往復之作通 十首。余之曾遊。在十年前。而藥老未遊也。 其二</title>,<text>到山忘北亦忘南。渾爲飛泉落玉潭。但得靑藜臨絶壑。常如白雨過層杉。紳垂九萬兒童見。尺可三千世俗談。惟待相隨詩社老。洗空惡句賦新探。</text>
<title>次韻藥老料理朴淵一賞。往復之作通 十首。余之曾遊。在十年前。而藥老未遊也。 其三</title>,<text>發源東北注西南。遙見脩虹飮古潭。纔可掛猿垂地葛。亦無棲鶻造天杉。尋眞倘與秦人遇。已疾猶須楚客談。一賞還應宿緣在。通都跬步少遊探。</text>
<title>次韻藥老料理朴淵一賞。往復之作通 十首。余之曾遊。在十年前。而藥老未遊也。 其四</title>,<text>敢道吾詩是指南。十年前事偶窺潭。工和日暈明嵌竇。故亂風濤失檜杉。抉漢手堪千首賦。懸河口得一分談。曾聞李朴嫌爭大。似避先生後至探。</text>
<title>次韻藥老料理朴淵一賞。往復之作通 十首。余之曾遊。在十年前。而藥老未遊也。 其五</title>,<text>吾東山水小江南。勝絶無如姓朴潭。應識化工供翠老。想看高詠倚蒼杉。餘淸亦足驚塵眼。作聒還如禁世談。不共風騷壇上客。回頭早却十年探。</text>
<title>次韻藥老料理朴淵一賞。往復之作通 十首。余之曾遊。在十年前。而藥老未遊也。 其六</title>,<text>安能空唱望江南。憶豁塵襟向絶潭。合有諸天隔蘿薜。唯看怪鳥度楓杉。峨洋會妙琴傳響。塵手分淸玉入談。吟得來詩已自了。多生何必此生探。</text>
<title>次韻藥老料理朴淵一賞。往復之作通 十首。余之曾遊。在十年前。而藥老未遊也。 其七</title>,<text>曾遊水北與山南。最是雲居護此潭。何必劫塵變陵谷。爲因兵火赭枏杉。前溪無復送客笑。亂石依如聞法談。入洞先愁難一宿。年來不是懶尋探。</text>
<title>次韻藥老料理朴淵一賞。往復之作通 十首。余之曾遊。在十年前。而藥老未遊也。 其八</title>,<text>卅六洞中當面南。風流誰似此溪潭。深秋弄影收楓菊。盛夏分凉入檜杉。釋子誰能飛到錫。仙郞幾着手成談。桃源可笑非眞境。却許秦人避地探。</text>
<title>次韻藥老料理朴淵一賞。往復之作通 十首。余之曾遊。在十年前。而藥老未遊也。 其九</title>,<text>藥老詩名動斗南。惟應未賦愧仙潭。卽今九首形遐想。毋乃前身倚古杉。參差冠蓋無眞報。擾亂干戈未易談。定有山靈來託夢。分明指日要窮探。</text>
<title>次韻藥老料理朴淵一賞。往復之作通 十首。余之曾遊。在十年前。而藥老未遊也。 其十</title>,<text>仁齋姜叟住終南。手畫題詩玆洞潭。金帶人持問月酒。虎皮坐傍舞風杉。當年實佩居留印。昔我傳聞故老談。對畫今詩知景好。如何不樂得親探。</text>
<title>元日忽臨。吾儕昨夜之守左矣。有作。</title>,<text>守歲徒然循故事。玆辰復可樂新元。尋常作客寧辭滯。六十行年亦覺尊。日月鎭侵人易獘。乾坤能與世長存。莊生未必工齊物。笑遣惟須酒一樽。</text>
<title>元日志喜疊韻 二首</title>,<text>海上捷音前夕至。新年卽是中興元。東來冠蓋從今省。南面衣裳似舊尊。我輩不須竣事去。同朝相慶再生存。全家幸亦俱無恙。稚子迎門酒在樽。</text>
<title>元日志喜疊韻 二首 其二</title>,<text>旅泊東西無節日。如今始貴歲時元。潛回孰測天心妙。廣被恭惟帝德尊。千里死人還與肉。七年亡國化爲存。遙知聖志猶謙讓。未許庭陳白獸樽。</text>
<title>漫疊</title>,<text>七日地中雷始復。三陽天下月正元。機乘消長時當謹。慮動安危勢益尊。免使民情千里遠。端須聖學一心存。秪今直言誰先進。聞道佳辰賞有樽。</text>
<title>和五山次杜韻賦天兵</title>,<text>大將熊羆先唾手。名臣獬豸亦褰裳。鬼方尙怪三年定。蠻醜寧容七載狂。須使片帆無渡海。却除遺鏃盡還鄕。遙知飛捷日三至。春色先浮漢水陽。</text>
<title>人日。次五山韻。二首。</title>,<text>今朝卽人日。何處是京華。共道晴宜節。誰敎雪有花。他鄕生蟣蝨。故國足烏鴉。所愛人皆遠。愁來那可涯。</text>
<title>人日。次五山韻。二首。 其二</title>,<text>新年第七日。客鬢幾分華。但得樽中酒。何須勝裏花。玄雲散粉堞。落日閃翻鴉。可是長愁思。無涯撼有涯。</text>
<title>次藥老春寒韻 二首</title>,<text>不必玄冥不退謙。饕威無乃是飛廉。東皇雖以木德王。百族未蒙生意霑。或者天兵方肆殺。難將仁事遽相兼。且當默默觀旬日。何苦吾儕弄凍尖。</text>
<title>次藥老春寒韻 二首 其二</title>,<text>僑居四壁儘虛謙。直受饕風劍戟廉。冬春未覺機情別。動植何當造化霑。深坐擁爐溫已奪。片時持𧣴冷相兼。鬚髭亦解留氷雪。撚向吟邊觸手尖。</text>
<title>次韓畿伯益之示韻</title>,<text>不問雲衢與陸沈。相知自有卅年心。倦遊我正頭如雪。欣遇君今帶化金。雙節郊坰行色快。一麾江海去情深。別時未必閑詩句。歸見銓曹肯爲吟。</text>
<title>次藥老韻。贈五山。</title>,<text>先世書滿家。諸郞文爲弄。伯赴玉樓成。叔留天下動。記覽與述作。衆長於君總。演迆而涵弘。蓄之無奈壅。詩出藐終南。賦揮凌五鳳。江山助遠遊。春草回新夢。吾東不足數。軼絶唐與宋。紆轡古文場。復期老子共。老子何敢當。波濤已堪恐。客裏且閑爭。吟毫屢呵凍。非必事業奇。尙能愁憂送。何處盡平生。避塵小有洞。</text>
<title>復贈五山。兼示金秀才靜厚。疊韻。餘同</title>,<text>太極故無極。天機天自弄。氣兮有翕張。理也無靜動。在人方寸間。心卽性情總。先覺訓實揭。後生知或壅。能言終亦鸚。錦翼豈皆鳳。餘無所用心。生死醉與夢。幾經不火秦。僅見微波宋。今之爲文章。又鮮與道共。去根已足悲。無實寧毋恐。潛寶岸不枯。疾流湍不凍。老子誦此久。爲君聊相送。想當愼奉持。屬屬而洞洞。</text>
<title>回金秀才和章</title>,<text>一自西京還。文章費作弄。無能壯元氣。以絶羣妄動。不言四時行。恭默百官總。此道竟誰陳。宗波幾於壅。角鬛固非麟。羽毛寧學鳳。間有浴譏裎。復從痴說夢。如非斲小工。必是助長宋。伊我何能爲。猶羞與彼共。金家食牛子。出手令人恐。嚴若師銜枚。溫如律吹凍。平處奇益見。語窮意未送。去古今幾間。勖哉期必洞。</text>
<title>奉藥老。金秀才偶說左右疑僕天機天自弄之語。而有默運有何弄之云。此容有更質者。不敢隱。非不欲相下也。願終敎焉。</title>,<text>太極體虛一。不容遽言弄。盍觀乘氣機。妙用形羣動。問誰主張是。惟天實統總。或譬諸橐鑰。所以喩開壅。或贊其鼓舞。豈果形韶鳳。莫泥無極說。再成覺後夢。此事誤高明。有如陸在宋。邵翁稱弄丸。見到天機共。作弄與弄壞。例此看卽恐。如珠運之掌。不運寒欲凍。使天但默運。物物化工送。人各一太極。此義當自洞。</text>
<title>回藥老和</title>,<text>六經不曾言。何獨一字弄。宰以目主張。機以名運動。捭闔與陶鎔。指殊而歸總。形似贊其盛。聞之奚滯壅。緬惟子邵予。天生龜與鳳。太極以爲丸。弄之無寤夢。我從得此字。可謂起於宋。雖然天與人。一極具則共。當其妙萬物。二之良所恐。舒兮樹之花。慘也川之凍。畢竟是弄爲。夫人等閑送。公亦弄未到。弄到斯識洞。</text>
<title>弄字是非。終成文字。一弄亦足破閑。更呈賸語供哂。二首。</title>,<text>謂天有視聽。寧獨無提弄。生子便弄之。是人天性動。兒弄亦良知。不待及丱總。況天生萬物。弄弄豈底壅。屈伸以行蠖。文采以威鳳。邃如數啓圖。諄如賢賚夢。微如客象嚴。偉如奎開宋。五行佐而已。四時吏惟共。方其攬妙權。皆當袖手恐。地上蟣蝨臣。敢測煦還凍。惟於變化中。目逆而瞬送。言弄雖淺淺。玄機因可洞。</text>
<title>弄字是非。終成文字。一弄亦足破閑。更呈賸語供哂。二首。 其二</title>,<text>愚人多弄壞。奸人肆竊弄。弄壞典刑亡。竊弄名器動。所以英明主。權綱務攬總。況天何主宰。妙弄暫停壅。品倫不弄過。鼠虎而梟鳳。時序不弄過。宵行而晝夢。然豈萬目唐。肖維大綱宋。明亦不自用。故有羲和共。吾特狀其妙。鑿天君休恐。惟或弄停時。天下受飢凍。感應際無間。得非失將送。言弄雖淺淺。願爲冤旒洞。</text>
<title>弄之又弄。復供一哂。二首。</title>,<text>天心且無論。迹其造化弄。山獨何以靜。水獨何以動。草木與昆蟲。何林林總總。東南何下疏。西北何高壅。何故繁烏鳶。而反閟鸞鳳。人生惟七情。何從有九夢。何令玉石似。智和而愚宋。何乃嚬笑察。嫫施難可共。何私雨露悅。何疾雷霆恐。春何急於澌。冬何務在凍。何不佚日月。亦紓人迎送。玆皆不可知。弄不誰能洞。</text>
<title>弄之又弄。復供一哂。二首。 其二</title>,<text>夫子猶有戲。君子能無弄。橫渠專矯警。非戲言戲動。不及和不流。弛張文武總。自古英豪人。氣爲世俗壅。天馬一受羈。難同遙擊鳳。間有麴蘖逃。僅成一枕夢。爭如弄文字。顚倒漢唐宋。結盤岳拔雲。揚汨濤風共。拏躍兼百怪。可喜而可恐。不火可以烘。不氷可以凍。人或譏排之。復以弄語送。所負胸中寬。大者亦已洞。</text>
<title>漫復爲之</title>,<text>問天弄自然。人何有戲弄。答曰動因靜。是不得已動。動又百千變。何可一言總。一律以天道。言人得不壅。飛飛與走走。安得皆麟鳳。華胥國熙熙。軒轅僅一夢。堯舜仁有餘。襄公不足宋。但以精粗殊。性情本來共。天包地所載。不弄隨可恐。人日閱氷炭。不弄焦或凍。天弄人亦弄。萬古如斯送。問者聞未終。怡然如已洞。</text>
<title>無已太弄。反之爲一語。仍示金秀才。</title>,<text>前言戲之耳。學者焉攸弄。程子有四箴。視聽及言動。周詩思無耶。三百一以總。道心源自活。人心蔽則壅。一念存則聖。靑天覩丹鳳。一念罔則狂。顚倒可驗夢。星辰豈不高。戾感石隕宋。薰蕕豈不殊。氣窒漸能共。不必臨深淵。戰兢常如恐。當其履霜始。豫戒堅氷凍。我毋以悖出。誰得以悖送。力踐乃所知。所知方亦洞。</text>
<title>又示金秀才。仍奉五山。</title>,<text>滄海豈不闊。鰲戴三山弄。太山豈不大。虎嘯千巖動。欲以喩文章。雄猛氣勢總。不出包容中。毋乃窘而壅。羣魚王事龍。百鳥朝于鳳。肅如塗山會。樂如鉤天夢。欲以喩文章。揖漢跪唐宋。猶自限倫族。安能宇宙共。方其役萬物。造化爲之恐。慘之夏失凍。舒之冬失凍。惟獨有所待。增豪酒後送。玆事誰與論。五山早已洞。</text>
<title>醉贈五山</title>,<text>余生而不惠。未知童子弄。九年始學字。十五文名動。二十進明庭。再戰多士總。如以千鈞弩。射彼丸泥壅。豈無鸞鸑鷟。亦讓高岡鳳。一爲世議屈。回頭事如夢。所嗜古先文。儒言唯摭宋。中間寧自廢。不與象好共。有作人輒怪。熟視者獨恐。翠袖倚脩竹。遲暮不辭凍。逢君才起予。談此一杯送。文章果何用。君亦會見洞。</text>
<title>戲復藥老杠已閣筒休送之章</title>,<text>我詩兒戲耳。久爲公所弄。兵精寡敵衆。壁堅靜俟動。數挑我不量。無譁公自總。不有奇絶後。得無上流壅。却憶初相識。場屋覩星鳳。弟兄蓮榜名。先後雲梯夢。靑年便登瀛。隣女亦窺宋。仙凡故自殊。出處何嘗共。文字獨見許。俊雅終堪恐。風塵同旅泊。春雪仍臘凍。杯酒話平生。詩箇復相送。奚以强弱形。但欲肝膽洞。</text>
<title>戲謝藥老之嘲元篇題辭。有云乘勞取勝。誰勸兄爲此謀耶。</title>,<text>剛厭律縳人。依古爲此弄。誰果勸我謀。乘人獘以動。況遭律輒逋。輸與商君總。如倂古有禁。得非周監壅。舜庭舞簫韶。自致來儀鳳。天寶敎梨園。曲云得之夢。若以儗詩章。孰漢孰唐宋。是知古與律。淳澆非所共。所喜行舒肆。何須步窘恐。寧與春泥融。不隨殘雪凍。惟或嫌兵端。莫如各母送。不然聽所爲。玆乃兩情洞。</text>
<title>閑爭辯可且止。適成感春篇寫爲謝。</title>,<text>問鳥得何氣。忽作新語弄。問柳誰爲容。稍復顔色動。去酷玄堂政。來蘇靑帝總。鑽矛已暗透。蟄戶寧久壅。憶昔得春時。騰翥如龍鳳。樂與萬物同。醉成蝴蝶夢。只今雖得春。悄如秋風宋。多情戀物華。照鏡羞難共。征旅一身滯。兵塵百口恐。對食無相勸。弊裘有餘凍。如以膏洗垢。春愁何處送。神仙聞可樂。乃在紫霞洞。</text>
<title>回藥老和</title>,<text>覽公雄詞馳。攻我軟語弄。便見中興樂。難禁歸意動。公維六曹參。我復五衛總。嵩呼各趁班。聲如決川壅。朝退亦聯騎。相過免題鳳。一樽輒相命。往事談若夢。聖德詩成韓。雄風賦出宋。拜手鋪丹墀。揄揚略相共。私各取妻子。驚魂收悸恐。亹亹豐年徵。誰能憂餒凍。一麾江海志。我遂公能送。公步我未攀。細氈論思洞。</text>
<title>五山言我何字一章。若效天問者。今又用或字爲之。當復見謂效南山詩耶。</title>,<text>天機見人事。無時日不弄。或動極以靜。或靜中有動。或如市爭售。或如官主總。或快如傾寫。或鬱如抑壅。或晦孔泣麟。或明奴知鳳。或整比如律。或冥迷如夢。正或漢取秦。變或胡陵宋。遠或聖難能。邇或愚亦共。或炙手可熱。或轉喉皆恐。予或羨庫廏。穕或濱餓凍。倏或愛莫留。淹或苦難送。當須閱盡後。天意倘得洞。</text>
<title>歲時頗作歡喜詩。以爲吉語。日來邊聲復疑。豈犯造物忌耶。適且去留相形。無聊之中。復疊弄韻。奉呈藥圃，葆亭 留守，懶眞 經歷黃聖源 五山。兼示金秀才。請同不平之鳴。</title>,<text>生世苦見欺。造物小兒弄。不逢太平時。天下兵又動。豈我無將相。中原勤督總。大擧涉旬日。捷聲猶中壅。獸窮反噬人。梟終不伏鳳。居民無生歡。戰卒少歸夢。早驚去邠周。休說渡江宋。自古有憂樂。吾儕此時共。天心汔可悔。人事回積恐。無論旣孤寡。可忍仍羸凍。臣欲牋天公。天高無路送。吾王一念微。禱久會應洞。</text>
<title>亦有夜來感月之作。幷留爲別。</title>,<text>春月令人喜。如神女珠弄。秋月令人悲。如鮫人淚動。此言人常情。有萬何能總。今我對春月。憂端猶結壅。時乏一淸河。人無覽德鳳。回首兵戈前。尙如失佳夢。我豈四方人。去齊卽之宋。所以逢春宵。却將秋夜共。詩成贈藥老。藥老吾所恐。惟其久相與。氣味同融凍。正此月盈圓。臨岐成去送。摻手一痛哭。廣寒宮亦洞。</text>
<title>次韻敍別</title>,<text>數月同甘苦。明朝判去留。詩多翻惹恨。酒薄强澆愁。造物憎常聚。爲生笑本浮。不知桃李發。何處映同遊。</text>
<title>奉別鄭故相藥圃公南歸</title>,<text>休怪江頭淚濕衣。老成如去典刑違。獨持古道緇誰改。猶帶時憂錦暫歸。驛路動驚多慘惔。丘園行見少依俙。政當亂極思治日。翻使都人賦式微。</text>
<title>呈天將張總兵榜</title>,<text>聖筆由來善救師。家風況著授書時。三軍行絶一毫犯。萬戶侯兼千首詩。去後那堪見大樹。歸期不必及南枝。忠州糧馬驪州過。自愧將迎何所爲。</text>
<title>次韻贈顧生圖</title>,<text>異域衣裘獘。歸裝書劍寒。將軍有揖客。臥雪恥袁安。</text>
<title>贈梁中軍 文</title>,<text>望旗知總府。聞鼓識中軍。故自精神聚。非關號令分。笑談存弱國。歸去報明君。偏感師兵過。不亂鷄犬羣。</text>
<title>題散畫六幅</title>,<text>猶有待而遊。往來多一事。何如斗室中。自在泠然地。</text>
<title>題散畫六幅 其二</title>,<text>日永松陰裏。翛然老道人。看書雖有味。不似一眠眞。</text>
<title>題散畫六幅 其三</title>,<text>落落長松身。頎頎人獨倚。前蹊斷往來。盡日泓崢裏。</text>
<title>題散畫六幅 其四</title>,<text>月生江有煙。歸翼知脩薄。漁父故無詩。此時船已泊。</text>
<title>題散畫六幅 其五</title>,<text>皤皤荷而杖。何從來息肩。世無西伯養。且就淸陰眠。</text>
<title>題散畫六幅 其六</title>,<text>興在峨洋中。醉後亦良己。橫琴而枕之。甁空誰復恥。</text>
<title>次韻李丹城 磾 題畫幅 二首。 俱和其意。</title>,<text>枕定峨洋間。琴中復何想。知音如有人。千里應相訪。</text>
<title>次韻李丹城 磾 題畫幅 二首。 俱和其意。 其二</title>,<text>江上佳消息。已無氷與雪。漫出信驢來。童肩還有物。</text>
<title>留別神勒惠式長老。步卷中韻。二首。</title>,<text>扁舟一放故園歸。恰有東風吹我衣。却向居僧惆悵別。衰年常是後期稀。</text>
<title>留別神勒惠式長老。步卷中韻。二首。 其二</title>,<text>僧住東林雲水間。西隣客況偶相關。此歸魂夢應來往。飽識江山勝海山。</text>
<title>留別曇仁長老。次李丹城韻。</title>,<text>江氷已盡客將還。尙怯春風料峭寒。安得葡萄波樣綠。東臺共汝恣重看。</text>
<title>贈草幕缺齒僧</title>,<text>東臺來往一何頻。草幕吾幾失可人。齒缺舌存飢便食。肯將餘事擾渠眞。</text>
<title>贈興雲。次卷韻。</title>,<text>數月歸官組。新年滯客橈。塔名尋古寺。碑字認前朝。髮豈憂貧短。魂非恨別銷。上方逢老宿。相對一蕭蕭。</text>
<title>重別惠式。步韓益之令公韻。</title>,<text>亂世憂常絆。無官病乍痊。浮浮春在木。渺渺水連天。田園當稼種。骨肉貴團圓。信美驪江上。其如去浩然。</text>
<title>謝交承李明府 希愿 索題約勝軒</title>,<text>膾炙羣詠淸心樓。驪江物色少分留。亂來倂與樓不見。約勝有軒吾拙謀。今辱鳩居徵述作。豈宜狗續羞風流。軒猶未必約樓勝。文字約之知繆悠。</text>
<title>別天老，瑞伯，士推，子由諸生。申翼壽，禹應祥，丁好恕，禹轍。</title>,<text>諸生自能學。老子欲何爲。失喜從遊地。幾忘及試期。春江歸去棹。夜店別離巵。所勖中心得。姸媸莫問時。</text>
<title>舟下月溪。都迷二潭。戲爲。</title>,<text>人間舟子至都迷。臆說仙源近月溪。我入峽回無異見。雲中吠犬又鳴鷄。</text>
<title>舟過九盤坂下</title>,<text>水正地中行。船疑天上坐。向如冬裏來。氷雪九盤馬。</text>
<title>舟入京口有感。簡諸有位。</title>,<text>風流莫說漢江邊。舊恨新憂集客船。井落有蹊漫宿草。亭臺無樹泊春煙。未期楚戶亡秦日。宜戒吳兵入郢年。天塹不容飛渡得。中興諸老肯悠然。</text>
<title>謝梧陰相公臨訪。疊前韻。</title>,<text>江湖日覺趣無邊。不厭茅簷小却船。浩浩平沙恒似雪。濛濛遠樹自成煙。三公柱駕侔千里。一話當書勝十年。非是大賢能樂此。肯將樗散對蕭然。</text>
<title>酬梧相寄章次韻</title>,<text>非關末路難投迹。自信天工賦與公。軒冕無心眞隱吏。江山有句假漁翁。寓居猶占半簷月。歸計且留一席風。忽得台章驚甚寵。也知詩妙未須窮。</text>
<title>簡鄭戶曹。夢與令公有懇。</title>,<text>前年浿上寓。紆蓋忘衆棄。今年麻浦來。倘肯復相記。身已伴漁翁。時須行艓子。簞瓢屬屢空。安得便具此。大曹總船簿。借民有公事。所願卽撥與。歸錢寬准備。松楸高陽原。禾黍通津涘。木道得無阻。卒歲皆公賜。載網出煙中。收竿還月裏。公雖繫當時。爲我成幽致。</text>
<title>次韻許經歷 震 竹村圖卷</title>,<text>蕭然舊業逐風塵。不復煙霞可着身。猶喚竹村疑是夢。欲修茅棟奈何貧。餘年下策丹靑似。一代高詞翰墨親。堪媿鄙人營度拙。向來無假也無眞。</text>
<title>謝月汀柱國臨訪。疊韻。</title>,<text>懷人不減剡溪邊。命駕何須雪夜船。戒坐淸過橫嶂雨。餘歡暝逼冪洲煙。一行附尾三千里。相識回頭五十年。豈復雲泥能間此。江湖憂樂共茫然。</text>
<title>簡一松大學士。疊韻。</title>,<text>茅簷迥壓水中邊。宛共圖書載一船。魚躍積波知有雨。鳥沈空渚覺生煙。索居漁釣宜衰境。宗匠文章屬盛年。未必襟期不相似。寄聲休惜當跫然。</text>
<title>同吳參軍 明濟子魚吳人 賦卽事 形愧謝之意</title>,<text>江雲澹澹草離離。最是傷心亂後時。風日催花無樹着。池臺變谷少人知。高軒欲賦詩千首。下里難沽酒一瓻。早晩吳洲雖見月。天東此會肯相思。</text>
<title>題金參奉汝壽茅亭次韻</title>,<text>屬驚秦渭虎縱橫。非若風流亭豈成。望國始知依嶽壯。臨江方見受潮平。雲從壑歛諸峯出。草爲沙饒別渚明。我亦僑居仍卜築。吟樽釣具共餘生。</text>
<title>簡申戶判伯峻。疊前韻有控。</title>,<text>淸時不齒寄鷗邊。偶應泉曹市一船。事就露梁依物色。人移夜壑奪風煙。定從文簿偸先日。工託衙門狃近年。漁店家家行艓子。白頭無賴立茫然。</text>
<title>倩韓石峯書約勝軒額。寄李驪州。疊前韻。</title>,<text>此時軒當昔時樓。慚愧非才不可留。代我葺治猶省事。歸君題扁是餘謀。龍門欲出低山勢。燕淺纔窮慢水流。一下峽中如夢裏。仙舟重送思悠悠。</text>
<title>家子正郞。於通津作小堂。名在磵。爲寄題。</title>,<text>聞汝新營在磵堂。憶曾奉我此流觴。地幽故着衰翁好。年少還甘廢日長。婢汲茶泉無只尺。奴治草逕亦尋常。箇中風味堪遙想。安得歸帆不作忙。</text>
<title>漫賦錄奉 二首</title>,<text>一自無家到處淹。如今復免簡書嚴。陶漁見讓居何陋。農圃爲師老不嫌。月下櫓聲來戛枕。雨中林色對搖簾。欲將詩律供閑興。椎鈍還堪愧筆尖。</text>
<title>漫賦錄奉 二首 其二</title>,<text>寓居休怪閱寒炎。鷗鷺閑情屬未猒。千里雨帆爭占步。一村煙樹巧當簷。亂離骨肉寧常聚。憂樂江湖故自兼。況有比隣許玄度。淸風朗月興仍添。</text>
<title>舟中同景洪賦</title>,<text>日落風殘信水流。浮生未易小舟遊。憑君莫問樓臺處。說到當年便白頭。</text>
<title>申三陟 景禧 令公見諾行過鎭川。當寄魚網。詩以謝之。兼奉申靑山子堅。爲要相告不忘。蓋相同行故也。</title>,<text>但得治船有網子。免爲鳴鋏無魚人。誰能使我不退結。便擬截流遮紫鱗。三世之交三陟守。一言相悉一生貧。更憐六十飽須肉。雖處江湖蔬當珍。意贈猶忘麥舟重。家藏況等蛛絲塵。丁寧莫漫鎭川過。亦保靑山提語頻。</text>
<title>別申三陟</title>,<text>多聞嶺東勝。最說竹西樓。日月遞光射。禽魚分影遊。神仙無住着。太守足風流。焉識政成後。代居非白頭。</text>
<title>別申靑山</title>,<text>靑山處處是。君縣得名何。平地自來少。白雲空復多。土宜火棗樹。崖有蜜蜂窠。採日須相憶。扶衰藥待和。</text>
<title>次和𪚥酬一松韻 二首</title>,<text>不道仙凡異。生平激一知。因風難得字。見月幾回思。斷却忘憂友。疲於造物兒。𪚥𪚥今爲說。亦復誦新詩。</text>
<title>次和𪚥酬一松韻 二首 其二</title>,<text>久矣草堂仰。因之荷谷知。景先復自發。玄度每堪思。腹有五千卷。餘無些子兒。淡交從若水。贏得起予詩。</text>
<title>醉書僑居戶</title>,<text>寓翁猶滯半間屋。行子又回千里檣。不識淸風與明月。是供寂寞是供忙。</text>
<title>送別聖節使李僉樞 民覺 丈 二首</title>,<text>世受知憐似一家。將如萬里此行何。欲成別語才都盡。安得西江乞尺波。</text>
<title>送別聖節使李僉樞 民覺 丈 二首 其二</title>,<text>朝天三度豈賢勞。若比於吾少一遭。聞說臨軒方歎老。黃金肯許過江抛。</text>
<title>別書狀官崔員外 忠元二首</title>,<text>同鄕已舊況同官。似玉堪憐復似蘭。贈別但將珍重字。此行偏識歷炎寒。</text>
<title>別書狀官崔員外 忠元二首 其二</title>,<text>老託漁樵萬念灰。蓽門蓬逕向江開。君來告我朝天去。肯信曾經四往回。</text>
<title>賦呈梧陰相公新亭</title>,<text>相公亭半就。幽曠已相宜。好樹工當逕。荒陂豫具池。凉從枕席過。興逐杖屨移。落魄甘流轉。陪歡能幾時。</text>
<title>次和梧相郊扉韻</title>,<text>別墅新依郭。衰年更戀君。月行雖近日。龍在未歸雲。宴處琴書話。公朝禮樂云。應栽大椿樹。百歲一晨曛。</text>
<title>簡柳德純令公寓居</title>,<text>西江共麻浦。旅泊幸非賒。取路靑年異。逢場白首多。潮來不達漢。潦至欲迷巴。漁釣名俱託。終須理一舸。</text>
<title>病伏江口。聞吳都司 宗道 發船回。不得瞻望行塵。偶成石尤風二章。奉接伴官以道達之。</title>,<text>仁人稍稍去吾東。救國名成視若空。欲識山河相惜意。船開恰有石尤風。</text>
<title>病伏江口。聞吳都司 宗道 發船回。不得瞻望行塵。偶成石尤風二章。奉接伴官以道達之。 其二</title>,<text>鯨波已伏馬州東。歛却聲威返太空。合有稜稜回顧色。舟人錯道石尤風。</text>
<title>李提督𪚥帖詩</title>,<text>諸公合讓龍驤將。了事須煩虎翼軍。動色仁人緣救國。奪情孝子爲供君。將身不得隨心遠。割股非酬截髮勤。圖閣旌閭歸日煥。爭如窮海口碑殷。</text>
<title>李知事仲薰年兄挽章</title>,<text>同榜名華忝早揚。況公少我二年强。朅來好爵無多取。還與畸人一味凉。西郭訪時猶故宅。南郊別後各他鄕。安知便自棲遲地。不逐東潮向北邙。</text>
<title>謝柳戶判西坰公過訪</title>,<text>歲暮江扉始一開。班荊未有救寒杯。却遭貧鬼揶揄笑。何用能令戶部來。</text>
<title>西行道中</title>,<text>君恩初出獄。世難正無家。忽忽將何適。悠悠亦已賒。懸鞍疏店雨。岸幘亂溪花。未必無佳句。吟成恨卽和。</text>
<title>一松沈宗伯以事到箕城。步其寄獄中詩韻呈奉。往復 三首。</title>,<text>廚傳尋常溷有司。何如蓽戶敍歡悲。陶樽地坐停軒蓋。怕不相宜覺正宜。</text>
<title>一松沈宗伯以事到箕城。步其寄獄中詩韻呈奉。往復 三首。 其二</title>,<text>一廢無心復百司。雖然舒肆足傷悲。籌兵曲禮公能事。使我終同萬物宜。</text>
<title>一松沈宗伯以事到箕城。步其寄獄中詩韻呈奉。往復 三首。 其三</title>,<text>草昧經綸繫所司。新亭肯對楚囚悲。甘同野老應休怪。我自從前去二宜。</text>
<title>送聖節使金令公 尙容二首</title>,<text>一代林塘老。如今已九京。典刑存宅相。恩義在門生。路尋華表鶴。詩記杏山鶯。以我昔興感。知君更愴情。</text>
<title>送聖節使金令公 尙容二首 其二</title>,<text>玉署猶年少。金閨不歲遷。郵程廻問禮。使節去朝天。孝得過庭便。忠惟報國專。邊聲今一槪。跋涉莫悠然。</text>
<title>爲天將曺副總 希彬 題便面</title>,<text>帝德如天東顧年。將軍不遠從西川。期淸鯨海潦收後。定發錦江花動前。一步誰違白羽扇。秋毫必當靑銅錢。歸朝榜予家風在。會入邦人金石鐫。</text>
<title>劉顧者苦索題扇。爲走筆。</title>,<text>山水成都府。曾聞似我中。千秋無杜老。定覺錦溪空。</text>
<title>有戲鄧生起龍</title>,<text>成都好事客。浪說薛濤牋。新詩無處着。不是怕流傳。</text>
<title>李希埜者因鄧生索詩。率尒應之。李乃劉提督 綎 標下官舍云。</title>,<text>桓桓劉督府。提兵號最精。全蜀山水國。故宜多材英。所以旗鼓下。虎士賢書生。東救二萬里。秋毫無所驚。六月將渡浿。薄言留西京。不見李官面。人傳李官名。求詩乃爲事。何必問生平。</text>
<title>奉別接伴使南令公 復興 東歸</title>,<text>公陽忘客主。浿上破閑忙。總爲三杯酒。聊成一笑場。干戈滿天地。妻子各參商。此日分手去。前期何處鄕。</text>
<title>卽事贈南令公</title>,<text>瓢泉斗甕地中埋。麴米相將初醱醅。此是閑居好消息。新晴又得故人來。</text>
<title>督運檢察使柳西坰先生在彌串。寄和道中韻 四首。 今爲謝。</title>,<text>吾衰又今日。旅泊卽爲家。硯破書難食。囊空酒莫賒。寧論仲子粟。且灌主人花。尙賴葑菲妾。彌能執敬和。</text>
<title>督運檢察使柳西坰先生在彌串。寄和道中韻 四首。 今爲謝。 其二</title>,<text>病休三世藥。窮謝五行家。報主心雖耿。爲臣迹故賒。亂中僑舍酒。春後異鄕花。亦有舒憂作。眞成臭味和。</text>
<title>督運檢察使柳西坰先生在彌串。寄和道中韻 四首。 今爲謝。 其三</title>,<text>知公誰似我。憂國獨如家。海上能輕瘴。天涯詎覺賒。幾催千丈髮。又了萬重花。肯使軍興乏。殘甿恐失和。</text>
<title>督運檢察使柳西坰先生在彌串。寄和道中韻 四首。 今爲謝。 其四</title>,<text>登臨隨地眼。消息見人家。痛切南荒聳。憂分北極賒。偶因閑把筆。寧有夢生花。猶覺百六十。不將凡語和。</text>
<title>北村路</title>,<text>終日驅牛馬。多皆避地人。却疑太平日。此路反荊榛。</text>
<title>次韻僧泂宗卷 卷有聽天，鵝溪兩相公詩。</title>,<text>兩相於吾友與師。僧來得見亂前詩。人間長物知皆妄。汝自風塵袖裏持。</text>
<title>題香山僧智寬卷</title>,<text>南中飛錫來西嶽。上國解官遊古京。可惜相逢對籬菊。不成一笑過溪楓。</text>
<title>贈安居士慶昌</title>,<text>嗟哉安居士。其守人莫涘。謂同無奈介。謂介無不可。達官不苟交。無所事干要。達官不苟避。樂其多英美。有如崔金蘭。達不達之間。不避而交之。交深則其宜。相遇廿年前。君衰我中年。今日相對看。我衰君朱顔。君從衰後得。得非鍊養力。共食無以異。內丹或專是。始聞城市隱者名。今見煙火安期生。</text>
<title>有和方伯朴公應邵</title>,<text>雄藩本藉古京華。遊冶傾城樂事多。亂後居人翻朴陋。廢園皆種木綿花。</text>
<title>謝方伯惠酒材疊韻</title>,<text>老須紅友借顔華。物料深知惠意多。秋後煖寒應更妙。白衣何必趁黃花。</text>
<title>題靈鑑卷</title>,<text>不識香山幾洞天。餐霞飮綠定堪仙。先吾一往皆高躅。況爾中峯掛錫年。</text>
<title>簡大同鄭察訪 默</title>,<text>一犬奔時數騎呼。錦韝俄拂劍翎徂。知君縱向霜空意。欲使林間狐兔無。</text>
<title>簡大同鄭察訪 默 其二</title>,<text>晩食漸能當有肉。羞將長鋏嘆無魚。惠然那意兩足美。前夜夢之來蹴蔬。</text>
<title>復奉鄭大同 二首</title>,<text>君不負丞丞負君。常途安用氣空羣。宴居駿對髮支遁。衙退騎歸醒廣文。</text>
<title>復奉鄭大同 二首 其二</title>,<text>纔去高山復大同。思無邪上定收功。還須着念凋人卒。馬在先師不問中。</text>
<title>題贈守仁</title>,<text>逕古永明荒寺下。江寒浮碧廢樓前。着僧着客雲萍耳。詩句相留亦漫然。</text>
<title>廣法寺。次韻雪峻卷。二首。</title>,<text>行走塵埃四十霜。堪憐弱喪老迷鄕。朅來丈室聞僧話。始得安心第一方。</text>
<title>廣法寺。次韻雪峻卷。二首。 其二</title>,<text>卬醉誰知屋上霜。蒲團解入黑甜鄕。莫嗔溷汝脩禪地。空却塵緣各有方。</text>
<title>戒澄長老卷</title>,<text>久矣憐方外。高哉與世辭。欲成蓮社約。愧乏草堂資。流水聲聲語。靑山色色詩。還須煩我輩。卽此見心期。</text>
<title>雪英卷 澄之弟子</title>,<text>老於供世疲依違。歸又無家堪掩扉。一在道塗歲月暮。重遊城郭人民非。髮僧杖屨不期共。蕭寺房櫳曾見稀。時汝師生厚意足。惡詩得當留顚衣。</text>
<title>釋圭長老卷</title>,<text>衰晩羞從大夫後。白頭偏映黑頭明。陽陽此日西山寺。老宿頻逢先我生。</text>
<title>贈惠圓住錫 二首</title>,<text>一身去國復無家。到處書空沒奈何。淸梵上方應不寐。夜來誰得兩聲多。</text>
<title>贈惠圓住錫 二首 其二</title>,<text>聞師頗解五行家。推數將如此老何。六十年中榮辱足。藉令未了也無多。</text>
<title>贈惠眞</title>,<text>我來三宿彌陀殿。將去始知有惠眞。平素於人愛退訥。故應留結後來因。</text>
<title>留贈曇蘭</title>,<text>簷虛山月入。室靜佛燈懸。杖屨與頻起。茶湯供少眠。倘憶彌陀殿。能忘蘭入襌。</text>
<title>留安居士 二首</title>,<text>浮碧樓前同悵望。彌陀殿裏共酣眠。風塵一念常溝壑。此事安能得再全。</text>
<title>留安居士 二首 其二</title>,<text>旅泊猶牽人事擾。山齋信宿便言還。憑君莫羨僧長在。剩却先生數日閑。</text>
<title>謝奉黃掌令 汝。一 因以爲別。二首。陳奏使書狀官也。議政爲正使以行。</title>,<text>軔車誰肯問沈綿。聞姓令人惝怳然。端爲久違吾叔度。豈知時起舊庭堅。鯨鯢浪惡幾無地。虎豹關嚴保有天。狙詐負名亡卽愈。辯誣宜重乞師章。</text>
<title>謝奉黃掌令 汝。一 因以爲別。二首。陳奏使書狀官也。議政爲正使以行。 其二</title>,<text>左海文章士。從來第一流。惟聞華國用。詎見雪君羞。大事三公長。奇功萬里收。愧余頻代匱。贏得白渾頭。</text>
<title>再題靈鑑卷。解其歸山之思。</title>,<text>文殊不在妙香山。飛錫休言未早還。汝鑑但空無物入。欲將他去要誰安。</text>
<title>次韻信泂卷 四首</title>,<text>休文名字重於山。玄度風流又一斑。每苦行僧來撼我。卷中還對故人顔。</text>
<title>次韻信泂卷 四首 其二</title>,<text>一落天西望故山。兵戈滿地鬢毛斑。無人共打通津話。翻愧鄕僧識我顔。</text>
<title>次韻信泂卷 四首 其三</title>,<text>仙舟憶着此江山。綾島靑靑繡嶺斑。今日對僧玄福里。數條怪石當孱顔。</text>
<title>次韻信泂卷 四首 其四</title>,<text>傷心千里好河山。六七年來戰血斑。爲語浮屠先我覓。有芝何處似商顔。</text>
<title>題洪斯文 遵 所有鶴林守散畫 五首</title>,<text>空中兮爲軒窓。詩酒兮安能使之雙。可見者兮隨以一缸。不可見者兮滿腔。</text>
<title>題洪斯文 遵 所有鶴林守散畫 五首 其二</title>,<text>舟繫斷岸。廬對煙林。其人不見。其樂可尋。</text>
<title>題洪斯文 遵 所有鶴林守散畫 五首 其三</title>,<text>峨峨而洋洋而。何必絃之。一笛橫吹。峨峨而洋洋而。</text>
<title>題洪斯文 遵 所有鶴林守散畫 五首 其四</title>,<text>山長水闊兮。揚舲者兮爲誰。雖曰無詩兮。吾必謂之有詩。</text>
<title>題洪斯文 遵 所有鶴林守散畫 五首 其五</title>,<text>偉然而皓者兮。乍同而乍異。吾方諦視其三人兮。俄若與之爲四。</text>
<title>題洪斯文 遵 所有鶴林守散畫 五首 追省末幅三箇人物。誤認爲老戲。更題其後。</title>,<text>莫是淮南門下八公之三者耶。向吾認之爲皓。安知不復爲童也耶。今玆之遇焉。其方非童非皓之間耶。</text>
<title>次韻佛慧卷</title>,<text>神州莫說是吾居。世亂無裨罪有餘。晩節眞尋遂初賦。要津不待絶交書。免鑽故紙如蜂子。甘死陳編似蠹魚。老衲獨能來問訊。新年耕築欲何如。</text>
<title>謝曇蘭</title>,<text>我閑未赴雪中期。汝懶能來問歲時。飛錫無心肯相較。可憐添却一年衰。</text>
<title>前通判李君 百福 將兒柩以歸。詩以送之。欲寬其哀也。</title>,<text>曩我訪君許。懸燈話小廊。俄以三孺見。十齡弱及强。問之各讀書。對語何琅琅。愈大更醞藉。最癡尤精光。念君於我子。游舊實輩行。我尙無一孫。君將仗三郞。爲之羨且慶。君若讓而當。安知旬月間。聞有大孺喪。適丁落官日。奇禍如交相。復玆新歲朝。何以告萱堂。歛之亦草草。奄已成中殤。來時學跨馬。去舁二人將。豈欲傷老慈。行色難分張。春物漸生意。知君增感傷。爲君無遠譬。請以我子方。君但存二孺。尙優一難望。就令俱晩幸。僅得與全償。君如不自寬。毋乃欠推量。我言理則然。非止寬君腸。持慰大夫人。免於色養妨。</text>
<title>尹祥原 慶福 挽詞</title>,<text>與君同蓮榜。四十五回春。二百爲兄弟。存者無十人。與君交郡符。亦旣及二旬。自後三分一。支離對兵塵。乖闕率多時。暫遇足嚬呻。比衰不相鏡。寒暑復已頻。君猶專城宰。我爲去國臣。相望莽蒼地。間以浿江津。閑忙不相謀。一聚良無因。俄聞以病免。欲問墮因循。我輩備嘗世。生也與死隣。故宜無足驚。奄忽爲傷神。孟春戒歸路。氷雪塞車輪。寓殯焉能久。祖載直凌晨。風燭乍明滅。旌翣慘已陳。扶孤不忍別。遺愛在吏民。所慰賊新定。首丘免荊榛。不似君病日。憂悲後其身。我出無人從。哭送又難親。區區詩一章。詎見平生眞。</text>
<title>送李參奉 煿 以公幹入香山</title>,<text>自我慕名山。西瞻妙香嶽。官忙及時艱。近止猶難覿。今也兩無之。便當理謝屐。人言寒未可。遲我數蓂落。李君豈仙吏。玆事自來迫。以我聞於僧。屬君先領略。度坂川如掌。憩沙峯似束。萬壑連松聲。千巖盡苔色。洞天儼襟抱。佛殿敞金碧。初逢汲澗僧。出揖多韻釋。鐘磬覓上方。鐵繩緣峭壁。瀑布掛虹蜺。飛潨噴珠玉。妄謂入轉深。庶窮山脈絡。紛拏擁香蔓。陡絶落雲木。雪將陰厓古。花特陽林擢。有時起風雨。脚下生霹靂。毗盧到有分。健者然終得。乃如衰白人。縱入焉能極。待我二院間。因之試探歷。吟述方亦眞。此詩近懸度。</text>
<title>次申敬叔學士韻。贈南別提善初。</title>,<text>末契常憐子。要門懶曳裾。嚴程能念我。委巷訪巢居。老去詩陶寫。愁來酒破除。東歸煩爲道。故舊問書疏。</text>
<title>謝柳檢察西坰公來訪</title>,<text>朝端罪不齒。非敢逃邦危。展轉西都來。僑居恐人知。冠蓋雖旁午。不聞車馬馳。豈無舊相識。伺候斷非宜。平生西坰公。憐我世棄遺。紆轡問委巷。惠然肯來思。方有前呵聲。竊令奴認誰。云曾同槐院。我已信不疑。蓬頭戴笠子。衣袖拂塵帷。導之磬折入。慚謝低門楣。寒暄展甫已。文囿恣所披。徵我閑中作。擧公取次爲。覺穢珠玉側。立新風斤施。恨不長追陪。壎箎忝迭吹。俄有府吏告。簞壺適携持。公笑此不妨。邇來非向時。重重潤少海。元孫誕生 永永淸南陲。餘生屬相慶。一醉安足辭。我惟公所命。滋味驚調飢。下筯乍生熟。含杯集喜悲。兒童驚稍定。宂壁而遞窺。婢僕久無禮。遽能爲低垂。初不煩嚴隊。忽如散習池。留光在門戶。免被隣里欺。古人重知己。末路幸遇之。感佩何以形。區區五字詩。</text>
<title>雪月。奉西坰公行軒。進退格</title>,<text>前年殆無雪。留作春空花。新年初度月。雪後舒其波。維月表重輪。得元以增加。維雪遠惡氛。向來郊壘多。天餉太平年。今夕擅淸嘉。遙知京輦下。九衢瞻且歌。獨賢公去國。羈旅我無家。相遇不同賦。當如雪月何。</text>
<title>回和章效顰長短句</title>,<text>月懸天上燭。雪撒空中花。雲以護月微。點綴氷以承。月防淪波天。公合厭人澆。薄奚用環奇。一倂加應憐。東方人兵塵。七載隨處愁。勞多而今鬼。誘狡窟空國。步復休嘉尋。常光景上元。後何足以勸。中興歌流銀。與積素均之。億萬家閑忙。不間吾人歡。對此不飮何。</text>
<title>又回</title>,<text>雪上梅動蕊。月中桂舒花。寒分萬壑氷。淨傍銀河波。桂梅兩奇絶。雪月仍交加。寧論異霄壤。開落稀與多。何以堪比倫。公詩穆以嘉。驚人明月投。寡和白雪歌。雖然大雅手。會當華國家。梅鹽與薑桂。薦實復如何。</text>
<title>題洪斯文所有鶴林守畫簇 二首</title>,<text>大石爲牀小石枕。溪風山氣共冷然。世中萬事驅車馬。輸與高人一晝眠。</text>
<title>題洪斯文所有鶴林守畫簇 二首 其二</title>,<text>古墨輕磨不用忙。奚童揣我凝何想。好詩未入卷中來。都在飛潨懸峭上。</text>
<title>前於散畫帖。題其半以還。今復要畢寫。爲 四首。</title>,<text>一香爐一酒壺書一編。吾知先生之書非先天則後天。</text>
<title>前於散畫帖。題其半以還。今復要畢寫。爲 四首。 其二</title>,<text>語者不形於口而形於指。聽者不形於耳而形於拱。胡琴之在袋。而冷冷者已動。</text>
<title>前於散畫帖。題其半以還。今復要畢寫。爲 四首。 其三</title>,<text>孰爲杖於家。孰爲杖於鄕。抑無杖者居。而有杖者行與。</text>
<title>前於散畫帖。題其半以還。今復要畢寫。爲 四首。 其四</title>,<text>書以出紛紛知不知。吾樂子欲書未書時。</text>
<title>次韻義正卷</title>,<text>吾生不識香山面。汝亦難窮八萬峯。但覓文殊眞在處。浮雲流水任西東。</text>
<title>謝朴方伯惠貺 三首</title>,<text>流落遂僑居。新年無曆日。使家贈送意。欲我知時節。我從衰得老。不喜看此物。今年却喜看。爲我六十一。我矇於世故。少光非穎脫。及其二三十。僅與痴童別。自今更初度。庶得補所闕。終始等鈍遲。幸而躋耈耋。況又邇年來。兵戈苟生活。安知一夕報。蛟鰐自去窟。人力不致此。天心實陰騭。請觀仙源慶。適値誕彌月。然後入新正。中興元攸揭。我輩再生人。亦合新甲乙。所以重玆曆。餘年指初屈。且就目書事。三百八十吉。</text>
<title>謝朴方伯惠貺 三首 其二</title>,<text>自吾忝知憐。種種拜大細。特感分臘封。以爲新年計。淸心攻盛熱。微猶去煩滯。蘇合下邪冷。貴在平乖戾。衰年向事熟。不能者榮衛。得藥於病先。慮獘可無弊。推此仁人心。詎專賓旅惠。獨恐關以西。浩難物物濟。欲淸厲廉隅。欲合崇愷悌。公但任吏耳。卽公眞良劑。醫民推醫國。亦足此言蔽。早晩還本朝。吾觀公獻替。</text>
<title>謝朴方伯惠貺 三首 其三</title>,<text>雲孫白斯質。漆吏玄故文。最其相爲用。二者合平分。沾潤弘農民。附麗中書君。玄固爲有黨。白也初不羣。磨戛而灌輸。參互致其勤。白惟靜以受。反策垂世勳。玄白先卽我。爭長欲云云。我且須畢至。聯事以解紛。</text>
<title>義正上人同安居士。將與義嚴大師會。詩以送之。嚴都總攝也</title>,<text>無官一作西都客。不遇沙門卽道人。去見嚴公爲相謝。衣巾誰是染京塵。</text>
<title>記夢</title>,<text>前年正月客松京。夢得彩筆非常覩。今年正月在西都。復夢鏡墨多不數。始謂偶爾無庸思。旣而異之稽諸古。王恂椽筆兆大手。江淹五色資藻斧。註易之肅腹稾勃。二王墨丸如接武。此皆英特當盛年。向後聲名神所胙。我今行年花甲周。有退無進者才具。白髮種種無能爲。況復昏花着阿睹。何宜二友夢於我。正使有益傷哉暮。回頭二十三十時。一何寡助雌呰窳。惝怳未喩復記憶。往年奉使皇城寓。三元之曉五廟夢。冊上徽尊宗與祖。卽事重新兵火餘。合有此擧寧輕付。當時已與同行笑。今之所夢何再誤。我謹持以謝神明。居然自享慙無故。果如有意於微長。不再夢爲寬朝露。淸明來復却衰昏。富若取之羣王府。然後質我文章成。更煩一夢古人遇。</text>
<title>簡柳西坰行軒。步其贈安居士韻。</title>,<text>歸前只索莫。去後定平安。造物嫌相聚。吟毫欲且閑。塞日應初永。江春尙更寒。惟須各努力。餐飯亦留顔。</text>
<title>謝曇蘭</title>,<text>望中活畫誰將至。雪後江天着一僧。不待我詩歸也有。溪頭錫杖獨敲氷。</text>
<title>贈姜樹之東行 五首姜乃庶尹之子</title>,<text>自吾身無官。流落困餬口。今君志當世。翩然輕分手。朝家急所需。屢設英雄彀。豈曰無故薪。積者易衰朽。</text>
<title>贈姜樹之東行 五首姜乃庶尹之子 其二</title>,<text>朝廷自掄人。何必由鄕貢。文章視時好。近作便鈔誦。如君最高明。行行且從衆。定要止兒啼。始究爲儒用。</text>
<title>贈姜樹之東行 五首姜乃庶尹之子 其三</title>,<text>西遊有所得。第一吾樹之。崑山琅玕柯。秦海珊瑚枝。何必貴難見。席上珍在玆。隨例充庭實。會有玉人知。</text>
<title>贈姜樹之東行 五首姜乃庶尹之子 其四</title>,<text>本出京華胄。隨侍西都宰。舊業盡兵戈。故山猶江海。身赴中興試。携家及春萊。必得忘固窮。要非君心在。</text>
<title>贈姜樹之東行 五首姜乃庶尹之子 其五</title>,<text>君雖不自必。得雋非君誰。頭簪天上桂。歸騎暮春時。舞綵詑萊子。尋芳羞牧之。去留恐不値。値卽含君巵。</text>
<title>重簡西坰行史 在彌串</title>,<text>一望彌千里。三春抵半時。江城人不奈。海戍客焉宜。禮樂重興歲。煙花未了詩。閑忙雖自異。脈脈兩心知。</text>
<title>送朴秀才汝彬 晉章 東歸 三首</title>,<text>急科不成學。利擧非文章。非文章尙可。不學本則亡。爲是或有說。向後方自强。一爲利名汨。孰能廻瀾狂。矧屬中興初。才難務多忙。入範無停鎔。涵揉有不遑。今君赴試去。利鈍非吾量。所祈一戰捷。所措再難償。</text>
<title>送朴秀才汝彬 晉章 東歸 三首 其二</title>,<text>流落仍羈滯。寒暄斗室裏。正爾逃空虛。但聞跫然喜。況君好學姿。相從問文字。以我篋無書。日見新卷至。爲之讀且說。有如石投水。未必能相益。自覺衰朽起。一日告別歸。難攀靑雲志。早晩余亦東。玆歡嗟遂已。</text>
<title>送朴秀才汝彬 晉章 東歸 三首 其三</title>,<text>仲春寒猶峭。雪着羣峯白。江氷斷復橫。不放千丈綠。安能與諸子。一棹追剡曲。此時有離違。使我興更索。歸及漢陽城。陽和定全復。看取風塵後。猶能樂事足。手折桂枝高。月邊晨露渥。莫遽回頭笑。憂在江湖客。</text>
<title>四詠</title>,<text>牧童牛背長。所熟亦何事。牛飢遵隴草。牛渴走陂水。日夕知還家。一順牛行止。順牛無所爲。此其牧道至。</text>
<title>四詠 其二</title>,<text>晨征星始稀。暮歸露欲濕。養苗心孶孶。去莠意汲汲。靑靑俱受生。毋乃仁恕乏。百草不亂苗。吾鋤何曾及。</text>
<title>四詠 其三</title>,<text>釣意不在釣。鄙人敢如是。全家食有魚。有餘復以市。棹入浦煙中。舟還山月裏。使釣與此違。我亦不必事。</text>
<title>四詠 其四</title>,<text>我方志茂密。敏者已先及。枯朽以待倦。復爲鈍者拾。始知行樵道。用計日不給。但奉㸑室心。不嗔凍與濕。</text>
<title>次韻道學卷。學也自言金剛山普德窟絶穀十三年。</title>,<text>不能絶粒棲雲煙。所以風塵七八年。未了底緣來世裏。藤蘿窮處足諸天。</text>
<title>送柳掌令敬休謝恩書狀官之行 正使韓贊成，副使洪判書。</title>,<text>粵從壬辰來。蛇豕食我疆。戰守有不克。籲號動天王。一救折大勢。屛之南海旁。當事患繹騷。媒和肆譸張。于時不佞臣。忝使言兵糧。歲裏再懷奏。亦殫訴部堂。曠恩方試賊。危懇遂見妨。初非包胥勇。不死於依墻。海中事大謬。天下兵又揚。師直詎苦戰。胡亡決彼蒼。鬼繄誅其酋。夫豈幸其喪。蜂屯屬自潰。虎翼翦餘狂。多壘俄一空。孰非天威將。山河數千里。汔可安耕桑。及玆選使价。名以謝恩光。貳公新命隆。八座宿望彰。佐者實國士。衣冠有臺霜。訪我流落中。西都話一場。我始羨且歎。人生分難方。昔我行險艱。今君出康莊。全遼豈不壯。山海夾荒茫。中設藩臬地。城池金與湯。關輔豈不佳。麗譙沿脩隍。載瞻淸風臺。千仞忽鳳凰。矧乎帝王居。天府龍虎岡。揖讓而富庶。虞周兼漢唐。我惟忽忽過。憂憤撑中腸。君將歷覽快。還又異往忙。益知達與塞。不繫人願望。君看摶扶搖。逸絶搶楡枋。</text>
<title>通前數詩。緘奉西坰行史。</title>,<text>題詩春尙早。信使病難將。我自如前滯。公應似舊忙。歸兵迷塞草。亂國少江楊。何處風煙着。相望一斷腸。</text>
<title>僑廬漫賦</title>,<text>草廬雖自逈。農圃不妨同。易覺生涯足。還憐眼界空。人行江樹外。鳥度郭煙中。自怪緣何事。長時夢寐東。</text>
<title>偶感</title>,<text>羣物熙春氣。旅窓聊一觀。有營燕意忙。知止鳥聲閑。泉動便欲逝。雲浮時自還。人生亦行休。咄此遂頹顔。</text>
<title>晩望</title>,<text>古國三春裏。端居一草堂。野長纔辨樹。城直忽看檣。陋俗無寒食。荒墟有夕陽。賊平君尙辱。微力念穹蒼。</text>
<title>謝南善初重訪</title>,<text>寓舍少隣竝。蕭然環短墻。墻頭時一望。江郭春茫茫。壺酒故人至。東華入話長。應憐白首心。不將時物忙。</text>
<title>戒明卷</title>,<text>滯迹江湖憂未窮。香山之計又成空。僧歸將我詩披拂。百道飛泉萬壑風。</text>
<title>爲慶林君送邢軍門竣事渡江 二首</title>,<text>督府端須置碩臣。不令天下見兵塵。魯邦尙用儒無敵。夷虜宜知國有人。東救藩要仍力量。西來甲首盡精神。魚腸足赧空巢走。虎翼寧饒駭綱鱗。已與箕封蘇惷蝡。行看漢闕聳麒麟。去留肯顧山輕重。難捧威靈久海濱。</text>
<title>爲慶林君送邢軍門竣事渡江 二首 其二</title>,<text>征苗勤聖世。救楚屈仁人。氷雪來衝臘。煙花去後春。鼎鐘勳伐遠。樽俎畫圖新。豈但陪從感。免爲亡國臣。</text>
<title>題贈片雲。二首。 雲乃南陽洪族也。</title>,<text>平時誰貴出家人。亂世莫如雲水身。無髮無官吾亦近。悠悠何事尙風塵。</text>
<title>題贈片雲。二首。 雲乃南陽洪族也。 其二</title>,<text>一代南陽多達人。葭莩不信錯謀身。名山異境遊將遍。那有因緣在世塵。</text>
<title>送李秀才 爚 往谷山郡 二首</title>,<text>谷山山中郡。窈若非人境。氷翁念玉壻。鞍馬勤遠請。不言閨夢圓。定好書齋靜。朋游樂雖替。獨處味愈永。篋中韓李詩。豈欲徒披詠。溪山助君筆。他時吾避猛。</text>
<title>送李秀才 爚 往谷山郡 二首 其二</title>,<text>維谷産甜蜜。富若錯于海。家家養蜂成。亦有傍崖採。老子事丸藥。常須此物在。爲覓刀圭資。知君情不怠。</text>
<title>香山僧太泂卷次韻 下竝同</title>,<text>白首尋山志決然。分留肯作後生綠。居僧爲我治鞋杖。要向香爐拂紫煙。</text>
<title>思軒卷</title>,<text>飽聞妙香嶽。初聽普賢鐘。獨秀三千界。誰窮八萬峯。洞寒紅藥歛。蹊古綠槐濃。二院庵何在。師先爲我容。</text>
<title>道安卷</title>,<text>春苦多寒夏尙涼。遊山早晩計誰長。花王一笑如相待。欲拜非關禮妙香。</text>
<title>法蘭卷</title>,<text>此地殊凡界。令人自遠方。非憐僧足白。豈慕佛身黃。洞祕全山氣。巖奇發水光。覓詩亦省事。松檜月蒼蒼。</text>
<title>海源卷</title>,<text>二載經營辦此來。萬重蒼翠馬前開。奇峯向壑皆安寺。古木緣巖總可臺。舊識代言詞鬱律。新驚參議思崔嵬。休誇早已乘恩便。睡穩禪房未卜廻。</text>
<title>法蓮卷</title>,<text>諸公自享鶴錢州。安得名山愜勝遊。簡易道人無事久。尋春較晩復期秋。</text>
<title>性岑卷</title>,<text>飯後自懸無垢衣。曹溪門外澗聲微。客來遽謂尋春晩。笑引牡丹深處歸。</text>
<title>香默卷</title>,<text>曾遊不數小崢嶸。此是神仙陟降庭。一水眞源如有路。諸天縹氣自爲扁。居僧剩占中間靜。過客猶收分外淸。却想威城當面目。難同李嶠丐殘生。</text>
<title>題內院</title>,<text>六十遊山計太遲。判無筋力恣探奇。朅來內院眞要領。八萬餘峯不到知。</text>
<title>淸虛堂不遇靜公疊韻</title>,<text>淸虛端爲養衰遲。應選山中第一奇。八十禪翁六十容。相違那復得相知。</text>
<title>箕城僧惠式卷</title>,<text>同鄕衲子欠相知。赶到香山要我詩。應爲此間堪物色。煙霞捲却鎭長隨。</text>
<title>訪靜老師佛頂臺題贈</title>,<text>跡勝東南遍。神完八十難。終憐香嶽熟。別築草堂安。石色千年古。松聲五月寒。客來塵念醒。將去更盤桓。</text>
<title>性雄卷中有爲曹溪水行者。步其韻爲雲水行。</title>,<text>禪心虛寂宜無着。何事憐雲復愛水。本以雲水狀汝閑。乃須對此觀不已。人在塵中不知塵。汝居雲水何獨異。我入妙香山中來。壑雲溪水餘無地。悠悠冷冷使我樂。始覺汝不能無意。</text>
<title>雙運卷 二首運乃靜公弟子。靜門多叛去者。惟運尙奉狀鉢。</title>,<text>文殊卽在妙香山。果見師明弟亦端。應把禪心還着省。上方月落磬聲殘。</text>
<title>雙運卷 二首運乃靜公弟子。靜門多叛去者。惟運尙奉狀鉢。 其二</title>,<text>曉壑雲深晩始開。山齋不得廢山杯。一醺相强那妨戒。堪喜天眞發出來。</text>
<title>將出洞。走筆贈靈寬老師。</title>,<text>我少行山中。憐僧敏以聰。我今自衰境。合者吶而聾。半月普賢寺。可愛惟寬公。相看默有味。數語時亦通。聽說壬辰歲。起義何其雄。先登平壤戰。斬將人借功。來臥曹溪月。鉢盂從屢空。却慙奚未了。歸心隨水東。</text>
<title>題贈守仁。</title>,<text>談間已具浿江樓。使我三年爲再遊。惆悵人亡樓未就。落霞孤鶩等閑秋。</text>
<title>送巡察使徐公玄紀西行</title>,<text>共言分陜丈夫榮。獨少笳簫具後行。瓜月不妨還一出。穡人誰賴有西成。香山供路萬峯霽。鴨水護江三道明。會待歸來陪賦詠。登高節物足將迎。</text>
<title>同鄕僧信泂持新卷求題。率尒答之。</title>,<text>欲問西遊久。先慚計未東。家鄕百不賴。爾我將無同。下里三叢菊。名山萬疊楓。隨緣聊復耳。不負是秋風。</text>
<title>題天緝卷。緝曾以經書刻手。役于漢城時。得水東晩耕首題。今緝來關西。方化十九史略。爲次元韻。晩耕。李提學孝彦也。</title>,<text>千卷手中刻。萬人言下施。心優夷則進。韻邁古之遺。已得詩雄長。何爲訪我玆。會看硎發穎。從事中興碑。</text>
<title>緝見諾史略先印卷分送。吾且徐圖紙地。姑用一絶謝之。</title>,<text>兵火書亡已十年。白頭舊得又茫然。誰能小却十九略。農圃餘閑須一編。</text>
<title>義正卷</title>,<text>黃花消息雁聲中。走向東籬檢數叢。正悔一年詩句慶。適逢僧卷未求工。</text>
<title>送徐方伯還朝 二首</title>,<text>亦識緇衣繫國望。其如部下戀紺裳。威風未害陽春脚。雅量終存銕石腸。兵後江山依舊日。政成歲月際斤霜。朝廷肯使人人代。自是區區轉不忘。</text>
<title>送徐方伯還朝 二首 其二</title>,<text>浮名不救甑生塵。旅食頻年浿水濱。玆地足稽天下士。我公堪覓卷中人。敢憑末跡嘗聯步。殊賴餘波與涸鱗。欲逐東歸毛羽落。非關白首計因循。</text>
<title>更呈江渡送別小詞。次昔人韻。三首。</title>,<text>大同江口渡人多。慣聽勞勞送客歌。誰似三年咨度定。身歸天上德餘波。</text>
<title>更呈江渡送別小詞。次昔人韻。三首。 其二</title>,<text>蘭舟在渡馬聲多。作別何須唱楚歌。自是令人難忍淚。風吹落日水增波。</text>
<title>更呈江渡送別小詞。次昔人韻。三首。 其三</title>,<text>生憎官渡渡無多。不用舟人更棹歌。歸騎如爭水東去。應憐滯客共頹波。</text>
<title>邀方伯</title>,<text>簿書抛後可淸秋。聞說離筵近又休。下里寒花開已遍。何妨枉蓋對虛舟。</text>
<title>重奉徐方伯江上別章 三首</title>,<text>高牙大纛映江關。去又雲霄切近班。莫謂丈夫容易到。安危懸日受知難。</text>
<title>重奉徐方伯江上別章 三首 其二</title>,<text>練光浮碧總丘墟。江上風流一舸餘。愴此離筵堪慰未。笳簫生澁中興初。</text>
<title>重奉徐方伯江上別章 三首 其三</title>,<text>西遊故國卽天涯。復向江頭管別離。無限落來紅葉濕。不堪題句寄相知。</text>
<title>德倫卷</title>,<text>借問僧居何處邊。上方空月下方煙。丁寧莫出藤蘿外。容易前溪風雨連。</text>
<title>仁慧卷付天緝還</title>,<text>覓詩於世上。何以與山中。我正看衰菊。公應對落楓。惟餘兩地月。不老九秋風。寫去知吟處。雲空丈室東。</text>
<title>贈體府從事李應敎 綏祿 赴成川 二首</title>,<text>相欲問今古。才須具武文。堂盛元白玉。幕選亦靑雲。信客堪因主。知臣況有君。丁寧請纓志。莫使負終軍。</text>
<title>贈體府從事李應敎 綏祿 赴成川 二首 其二</title>,<text>山如十二峽。水似百花潭。客舍閒仙館。人家廢佛庵。蘭橈窮鏡北。竹杖到屛南。幕府元淸暇。何嘗事討探。</text>
<title>回使書狀官李正郞求題贈言帖。率尒應之。李亦纔經北評事。李名見次篇</title>,<text>挹翠詩無敵。容齋筆有神。兩家雄物産。三世後生身。玉塞弓刀雪。金臺袍笏塵。年年收拾富。復肯取諸人。</text>
<title>奉遠接使一行。求題草堂。使李判書廷龜，從事朴正卽東說，李正郞安訥，洪佐郞瑞鳳。</title>,<text>屢廢偏仍舊業亡。故都棲止算非長。丘園自合羣麋鹿。城郭還能覩鳳凰。北關暫時違侍從。東槎斯役盛文章。買山百萬稱高義。爭似題詩賁草堂。</text>
<title>次韻謝朴從事說之</title>,<text>閑忙俱稱分。交道獨忘年。忽枉靑雲騎。誰廻雪夜船。新詩看穎脫。落紙已流傳。奬飾無鹽醜。羞登羅綺筵。</text>
<title>簡遠接一行江上</title>,<text>屈指西來冠蓋頻。東華定覺少居人。士羞不識龍灣路。文欲相當鳳詔臣。聚勝亭深寒更勝。迎春堂逈早知春。遙應酒賦無虛日。再造尤須認帝仁。</text>
<title>寄權大雅 韠</title>,<text>西江不見西關遇。一世良難一日知。氣槪合求高土傳。文章尤逼古人詩。白衣未害還乘馹。黃卷安能只下帷。見說至尊徵稾入。全勝身到鳳凰池。</text>
<title>次韻賦韓景洪受東宮賜菓二首</title>,<text>摘知猶帶翠。包到始勻黃。嶺海年年獻。風霜箇箇香。時從儲掖出。只合講帷傍。下燭無遺物。恭惟兩作光。</text>
<title>次韻賦韓景洪受東宮賜菓二首 其二</title>,<text>緖實須重海。開花只滿城。嘗新供節序。解渴策功名。內侍承言賜。微臣過望榮。惟應寫無逸。萬本報恩情。</text>
<title>哭柳成川月蓬公</title>,<text>先朝比歲擢材英。誰似龍池第一名。白玉堂盛眞學士。澄江句續古宣城。春曹屢惡推多識。峽府偏閑適晩情。驚世文章今永已。世年相許獨餘生。</text>
<title>次韻黃迎慰景美除夕後寄詩</title>,<text>亂後常羈旅。衰來屢歲時。供辰無戲樂。守夜長愁思。近鬼寧驅鬼。成癡肯賣癡。含杯酣未暢。對案味忘滋。只有憂同杞。焉知命若絲。經綸非我事。慷慨欲奚爲。縹緲生平慕。團圓此不期。才因傍覺穢。量匪洗求痍。與述靑陽感。應寬白首悲。皐陶會成績。此物亦熙熙。</text>
<title>權斯文 盼 求題後彫堂。率爾應之。</title>,<text>誰能亂後保名園。物色寒松可識門。種作龍鱗知幾世。依如鶴髮見諸孫。朝朝爽氣連山翠。夜夜濤聲入室喧。聯壁承家眞不忝。蓋傾陰處肯空樽。</text>
<title>送朴侍郞應邵進賀皇太子受冊</title>,<text>下國屬承天再造。中華端遇日重光。頌聲未覺雲宵遠。行色那辭道路長。六御嚴時催鶴駕。三朝仗罷引春坊。偏知此去多新覩。却媿回頭只管忙。</text>
<title>送進賀正使成尙書士涵</title>,<text>今公銜表向皇扃。正値東風送翹翎。萬歲山尊臨少海。九重天霽見前星。三王度量家無外。四裔謳歌物在庭。不必華胥入宸夢。使歸贏得與咸寧。</text>
<title>送謝恩使黃侍郞思叔 吾與有先世分</title>,<text>宿昔瞻懷爲典刑。乍從岐路慰平生。南廻說海逢湖館。西去期天別浿城。易以無邪當象懼。難將不腆發君誠。聖門所貴詩三百。還有黃金未竭籯。</text>
<title>送書狀官金持平</title>,<text>此去由來路四千。如君尙健肯悁然。應將古意吟遼碣。莫逐悲歌醉趙燕。雙節祠前江有月。三忠觀外樹如煙。歷玆方得扶搖力。五色雲開北極天。</text>
<title>船上呈柳明府彦明</title>,<text>放衙餘晷永。邀客發舟遲。脫舃雙鳧在。留車二鹿隨。正跨黿鼉窟。偏依雁鶩陂。由來足境勝。雅賞罕相宜。</text>
<title>又遍呈席右</title>,<text>人世難閒日。天時重禁煙。諸公俱五馬。久客忝同船。雨過林無醜。風殘水更姸。何妨一陶寫。正屬中興年。</text>
<title>留別柳二郞 箮</title>,<text>藍田玉種異。丹穴鳳毛新。學業羞因陋。文辭務去陳。方將敦斧藻。適始戴冠巾。此別非三日。相期刮目辰。</text>
<title>題與法輪上人簡月蓬仙老先生者。今於輪卷得之。當八月蓬挽章之前。而感其事。隨錄於此。戊申初夏。在皇華場第識。</title>,<text>有書昨憑俗。將詩今付僧。致之降仙樓上翁。俗未必能僧或能。寧知非僧非俗溥遊西京者。獨記仙山面目曾。</text>
<title>爲金右台別吳都司 宗道</title>,<text>會稽山水離風塵。太伯家聲絶品倫。賢毓又資三節婦。孝移眞見一忠臣。由來詩禮堪提旅。重爲春秋與救人。東海十年酬聖主。南原萬里夢慈親。鯨波已報滔天靜。鷁路行看滿目春。此別何窮懷季子。前期只有後生因。</text>
<title>挽南淮陽令公起夫</title>,<text>折節明經歲僅周。求私造化素心羞。手攀丹桂方靑鬢。腰帶黃金尙黑頭。樽酒逢人開口笑。世塵何事入眉愁。謂君久享天然福。堪慟淮陽一臥休。</text>
<title>次韻梧陰相公寄示箭串唱酬詩 三首月汀，一松，西坰與焉。</title>,<text>長時寂寞子雲居。寄到羣公賦詠餘。初趁牧春循渚苑。會看犁雨洽郊墟。上腴且假千人種。均駟非虧六尺輿。爲軫恒飢分數晦。秋來甕盎不憂虛。</text>
<title>次韻梧陰相公寄示箭串唱酬詩 三首月汀，一松，西坰與焉。 其二</title>,<text>頹垣宿莽萬人家。一出城西慘目多。聞說東郊春事好。不知能復有煙花。</text>
<title>次韻梧陰相公寄示箭串唱酬詩 三首月汀，一松，西坰與焉。 其三</title>,<text>漫出猶公事。相邀卽舊遊。靑春蒸野氣。白日漾江流。一聚文章倒。誰饒物色留。還能寄聲至。正賦畔牢愁。</text>
<title>贈郭樞名震卿 義嚴。還俗名也。</title>,<text>避亂紛紛賢覺微。能從方外不辭鞿。紆來金玉礪世器。褫却水雲無垢衣。鳥獸同羣知免矣。君臣大義識歸依。國恩未報家如立。翻被先貞後黷譏。</text>
<title>送黃參議 景明 南歸 豐基</title>,<text>實世通家及過庭。多君居業當金籝。三年制盡髭仍白。四尺封荒草又靑。觸物感懷濡雨露。沿途行色逼淸明。兵曹此去應休滯。屬望非同昔屢更。</text>
<title>寄題金參判 希玉 養眞齋榮川</title>,<text>二嶺之南兵再塵。榮豐似有護持神。白雲舊發醇儒業。靑嶂今稽秀士身。杖屨尋常十六景。冠童後先四三人。未應深却盟魚鳥。當世誰宜東閤賓。</text>
<title>贈別李楨從鄭夢與令公赴京</title>,<text>國朝丹靑誰出羣。安可度後李將軍。山水平遠是餘事。御容繪成泣嗣君。二孝伯仲世其名。今之存者孫阿楨。昔余遇之亂離際。始任戴冠藝已成。冬裘夏葛不時換。此不能爲切身患。爲人揮灑風煙生。有酒卽傾醉不亂。年少相戲號無腸。不知其中堅且剛。余爲太守邀館置。心取有在非專長。班氏文章孫子略。願從之學如嗜欲。嗟余屢躓甘轉蓬。能使斯人忘桂玉。吏曹鄭公同余愛。談笑得之形骸外。奉使今爲萬里行。託將弓刀逐車蓋。悲歌感慨燕趙風。知有合否屠沽中。近邊物色無足異。廟貌雙節與三忠。渠家能事在傳神。就寫五軀當逼眞。白日靑天一展哭。持歸風厲邦之人。悠悠西去入朝陽。如出羊腸得康莊。雖有妙筆寫不得。衣冠人物何洋洋。還須買絹兩幅各數丈。一寫鄭公稅歸鞅。一寫老子理漁舫。渠亦一靑驢一酒盎。兩處各着閑來訪。</text>
<title>安四耐卷中有崔嘉運韻。感而次之。</title>,<text>衮衮無涯撩有涯。又披春服帶全賒。故人遊在岱宗久。誰與賦詩當物華。</text>
<title>次蘇齋諸公韻</title>,<text>嘗世年來白髮新。始驚城市有閑人。只應春事無多讓。風動先生漉酒巾。</text>
<title>送聖節使李公德薰</title>,<text>早判人臣無險易。陰扶君子有神明。淸羸可是長途具。消渴還輕暑月行。上苑鴻來秋樹色。重門象入曉鐘聲。會應竣事乘蘇健。不信歸程也去程。</text>
<title>送大同訪李斯文 綏祿</title>,<text>薄遊疇昔相逢處。今送爲官管五花。白玉署中元地禁。春明門外易天涯。行人自絶奸乘傳。幕府應寬嗣赴衙。公事稀疏餘晷足。詩書會取射鵰沙。</text>
<title>次韻贈上人南歸將見松雲 二首</title>,<text>誰把渠吾作二門。困眠飢食足朝曛。閑忙定自歸山了。看取晴雲與雨雲。</text>
<title>次韻贈上人南歸將見松雲 二首 其二</title>,<text>嶺海雄觀說祝融。西遊不怪先吾東。雲公若詰逋詩事。亂日衰年懶正同。</text>
<title>和李子敏題海峯處士兄草堂次韻</title>,<text>松風不聞使我涼。荷花不見襲我香。神遊湖光幷山綠。在得君詩吟諷熟。主人於家杖未杖。處土爲名得策上。何當一笑相知晩。古人命駕不辭遠。</text>
<title>次韻連師卷二首。連時住白蓮寺。京山</title>,<text>不論塵世與禪宮。銷歇堪悲十載中。早晩白蓮尋社去。遠公雖是愧陶公。</text>
<title>次韻連師卷二首。連時住白蓮寺。京山 其二</title>,<text>年來我亦滯西關。不識渠遊近塞山。今日風塵眞定否。華坊蓮寺等皆還。</text>
<title>呈宋銓長寡尤公。步玉河相贈舊韻。</title>,<text>憶發皇城讓在前。平分漢月夢猶圓。雲泥又倍三千里。顔鬢終同六十年。忝識慘舒俄化地。恥言飢飽總關天。窮鱗但欲歸江海。尙有餘波一勺懸。</text>
<title>送柳西坰再赴湖西巡察</title>,<text>文匠時推三四公。乍前乍後終須同。兼閑軍旅獨無匹。再擁節幢寧不雄。毒草寺中替香火。甘棠樹下還春風。潢池鯨海淸若一。入領筆硯蓬萊宮。</text>
<title>送冊儲奏請使一行 四首</title>,<text>頻歲天寒滯義州。主人樽酒不知愁。去看舊政存新尹。應識龍鍾憶昔遊。</text>
<title>送冊儲奏請使一行 四首 其二</title>,<text>徼寵靑宮走玉京。事稽當日愧人輕。卽今賓客司書去。宗伯應嗟羽翼成。</text>
<title>送冊儲奏請使一行 四首 其三</title>,<text>海州當日扈鑾輿。槐院文成賴疾書。正字今乘使車去。還慚此役是吾餘。</text>
<title>送冊儲奏請使一行 四首 其四</title>,<text>算得新年始過關。燕市悲歌誰易感。倘憐三度赴軍官。從弟嵂實充軍官。</text>
<title>申參判叔正宅壽親宴席上走筆</title>,<text>壽道尊樞府。榮看大侍郞。樽開千日醞。果祝萬霜嘗。促席先年近。稀音竝夜長。生叨隣世契。再得上華堂。</text>
<title>次韻敬誠卷走筆 適對酒伴倂戲</title>,<text>未逐無何有。寧留些子兒。靑雲希我愛。白首足人嗤。得客惟論酒。除僧不作詩。此翁只如此。贏得光陰遲。</text>
<title>謝安四耐贈梳</title>,<text>有髮禪師禿居士。謂同不同異不異。渠應笑我供世太無似。贈我一箇竹梳子。</text>
<title>送洪君瑞令公由都憲出安東</title>,<text>永嘉偶自同名地。靈運遙應異世期。宰相何妨三品職。江山不負五言詩。靑簾白舫將迎日。一鶴孤琴歸去時。不是年來隣里索。誰能此別淚如絲。</text>
<title>金左相挽詞 二首公吾同年</title>,<text>稟精光嶽自來全。吾輩惟驚度量懸。累世甲科如少後。稀年台府却無前。中興草木知元帥。將老江山識醉仙。常日皺眉人不見。會應含笑下黃泉。</text>
<title>金左相挽詞 二首公吾同年 其二</title>,<text>公推其榜我推官。四十餘年相下難。萬石不言風可挹。三杯通道趣堪攀。退休築就新年約。初度筵開昨歲歡。早判高陽先後去。西郊此送淚闌干。</text>
<title>追錄次台韻退休亭之作。未呈台覽者也。</title>,<text>未有樓臺起。居然广退休。本期年至去。從說宦成遊。煙月供興寢。漁樵給唱酬。得君寧不久。還向此中憂。</text>
<title>申秀才得濬挽詞 申參判叔正伯兄子也</title>,<text>學若行。申氏之家産。秀才之父子而優有之。孰不是宜。壽若位。申氏之世食。秀才之父子而獨無之。孰不爲悲。嗚呼。吾弱任冠。而乃父推我曰師。後三十年而遙哭於千里之外。吾衰始杖。而之子質我以疑。俄七八年而永違於一城之內。嗚呼。凡吾所重於是父是子。觀於其外。言若不能出口。體若不能勝衣。而中之所存。磨之不可使磷。涅之不可使緇。斯古之人所爲難者。而今之人未或能之。慟吾僅見而今不可再。吾暇致詰於天之報施。嗚呼。</text>
<title>淸澗亭</title>,<text>襄陽不赴杆城來。首尾流年十九回。東海一遊元有計。白頭眞免白鷗猜。</text>
<title>金剛山。謝太熙相將到摩訶衍。</title>,<text>山從水岾欲忘歸。石度黃龍爲振衣。多謝熙公相送意。摩訶衍裏住僧稀。</text>
<title>望峯卽事</title>,<text>穿林跋石不辭多。但見毗盧喜若何。水岾望時疑太露。歸雲俄復作微霞。</text>
<title>藍輿</title>,<text>寤寐名山六十年。藍輿此日繞山前。人間但說天難到。萬二千峯一一天。</text>
<title>志喜雨 時甚旱。前入山數日。禱得雨不足。山中稱摩訶客宿必雨。</title>,<text>摩訶雨滯藍輿客。此事山中故實傳。我來正自賢香火。慰滿三農一霈然。</text>
<title>雨</title>,<text>正陽遐眺與晴宜。却被摩訶一雨遲。欲識山靈供我輩。明朝萬瀑幾分肥。</text>
<title>雨後正陽寺</title>,<text>毗盧秀色泛晴空。萬二千峯大略同。正見金剛眞骨相。何須足迹遍山中。</text>
<title>贈正陽孤住僧曇裕</title>,<text>亂後名藍到處衰。正陽如此最堪悲。何能淨掃西樓坐。日對諸峯十二時。</text>
<title>普德窟 銅柱安閣。是日過鶴巢。見其雙飛再三往回。僧輩謂余有仙分。可笑。</title>,<text>衰翁望七試遊山。興入香爐瀑布間。已自相期雲際鶴。誰言銅柱絶難攀。</text>
<title>示從者有託</title>,<text>東來十日便遊山。是我忙時也等閑。歸去那無餘興着。要令蒼翠在庭間。</text>
<title>謝贈藍輿僧行正</title>,<text>白首尋山脚力微。千峯一嘯計全違。藍輿濟勝難稱快。賴汝翻誇疾若飛。</text>
<title>謝楡岾寺主僧彦寬赶送洞口</title>,<text>一味禪心山映樓。未妨將水暫同流。殷勤送我出山去。我亦依依回白頭。</text>
<title>次韻水鑑卷</title>,<text>汝憂圓水有時波。將汝鑑來與汝磨。但覺此心元體得。都無些子太淸家。</text>
<title>淸澗亭板韻</title>,<text>此心與海堪爭大。未使乾坤只作雙。終是不能無物障。煙霞盡處着軒窓。</text>
<title>洛山寺卽事</title>,<text>樓觀海日昔聞奇。月得中秋一歲期。此地此時逢苦雨。天公停我嶺東詩。</text>
<title>十六夕。是日方爲月望。</title>,<text>剛因積雨得新晴。步出東臺遲月生。二八眞看規正滿。前宵枉惱幾人情。</text>
<title>十七朝</title>,<text>玉宇迢迢落月東。滄波萬頃忽翻紅。蜿蜿百怪皆御火。送出金輪黃道中。</text>
<title>乾鳳寺信如卷 刻畫俱長</title>,<text>刀更兔盡老如公。百巧何曾補一窮。我亦年來才頓謝。寥然相對兩禪翁。</text>
<title>義宗卷 談命</title>,<text>浮生七十足窮通。無事惟堪慰此翁。積雪西林相訪意。肯將談命勝談空。</text>
<title>送崔學子有海辭歸時。患墜傷沈苦。</title>,<text>求閑本謂與衰宜。涉歲翻爲造物欺。別後若逢相識問。虞鄕非復著書時。</text>
<title>又贈</title>,<text>頭白愛書無所爲。少年努力撫當時。文章故在功深地。但瞰高門中豈知。</text>
<title>遊仙遊潭 二首</title>,<text>海色潭光隔一陂。無風兩段碧琉璃。安能直似仙遊日。來往纔同大小池。</text>
<title>遊仙遊潭 二首 其二</title>,<text>仙遊潭上獨遊時。鳥度雲移把酒巵。一兩白鷗如識我。沈浮來去故依遲。</text>
<title>二鷹</title>,<text>多病經春始出田。二鷹令我一怡然。堪憐直撆空潭上。復愛橫捎快馬前。</text>
<title>花津二 其實湖也</title>,<text>盈盈鏡面自舒波。合着蘭舟載綺羅。諸湖勝迹應須識。不帶仙名卽帶花。</text>
<title>花津二 其實湖也 其二</title>,<text>百花潭水卽滄浪。爭似花津海一方。有時吐納魚龍沸。俄復淵然只鏡光。</text>
<title>百川橋再尋不果入。第爲賦之。</title>,<text>百泉來會百川歸。潭在中涵動靜機。最是眞源窮不得。回頭閣道思依依。</text>
<title>三日浦</title>,<text>晴峯六六歛螺蛾。白鳥雙雙弄鏡波。三日仙遊猶不再。十洲佳處始知多。</text>
<title>三日浦 其二</title>,<text>三入岳陽人不識。世暄巖客坐詩成。四仙豈覺留丹字。應恨當時南石行。</text>
<title>海山亭</title>,<text>妙攬如將宂處刪。茲亭誰着海山間。四仙未有留名迹。應負憑虛易往還。</text>
<title>寄挽李正郞美伯八</title>,<text>稼牧雲仍世奕如。君家一派較低疏。盛年才業宜重振。身沒還無子食餘。</text>
<title>寄挽李正郞美伯八 其二</title>,<text>壬辰寇盜事堪驚。屛父奔王兩盡情。至竟山林亦不免。甘心速殉葬衣塋。</text>
<title>寄挽李正郞美伯八 其三</title>,<text>母儀咸說大家賢。孝愛如君行亦全。未有平生失懽志。忍貽憂慟入黃泉。</text>
<title>寄挽李正郞美伯八 其四</title>,<text>通判西京陞少尹。雖論太驟譽方馳。我因羈寓輪深契。寧謂人間老反遲。</text>
<title>寄挽李正郞美伯八 其五</title>,<text>交河咫尺是高陽。野服何曾來往妨。吾女奉君箕帚事。稻魚相先計空長。</text>
<title>寄挽李正郞美伯八 其六</title>,<text>小科猶自及雙親。縣令郞官豈發身。孤負吾家爲君夢。具袍花拜大夫人。</text>
<title>寄挽李正郞美伯八 其七</title>,<text>養衰須僻我東來。女抱嬰兒酌我杯。蘭笑玉啼殊可念。君抛此姹忍無廻。</text>
<title>寄挽李正郞美伯八 其八</title>,<text>骨肉無多憂亦少。此翁餘事摠浮雲。靑年寡女目前見。曾向人家不忍聞。</text>
<title>萬景臺。次吳大年錄示先世 載 公韻。</title>,<text>萬里滄波萬古臺。斜陽唯見白鷗來。天東秀句人安在。一詠如同酒一杯。</text>
<title>閏重陽。花正發。寒未動。</title>,<text>每歲重陽菊未黃。今年菊好後重陽。微霜裁足淸新月。似恐陶翁興欠長。</text>
<title>洛山住僧昌雲來謁。爲次卷中韻。</title>,<text>朝雨纔晴晩雨霏。竹凉松翠鎭參差。軒淸又得山人話。正是三庚也不知。</text>
<title>洛山住僧昌雲來謁。爲次卷中韻。 其二</title>,<text>袖卷求詩不世情。懸床爲下似平生。何從得此春曹託。萬戶堪輕一識荊。</text>
<title>淸風竹 以下十客軒題詠十</title>,<text>孤竹之家難弟兄。遺風餘韻至今淸。客來休更主人問。吾爲此君虛左楹。</text>
<title>霽月蓮</title>,<text>芙蓉出水色無耶。一笑便傾天下花。君子風期誰再契。可憐明月霽時多。</text>
<title>裛露菊</title>,<text>裛露餐苗已飽香。何須始貴傲霜黃。甘心歸後陶彭澤。世亂倂無三徑荒。</text>
<title>擎雪松</title>,<text>墻外蒼蒼蓋對欹。雪時偏愛玉龍枝。庭栽三四猶論族。隨力班班擎重姿。</text>
<title>朝陽桐</title>,<text>坐對榑桑夜已光。梧桐地正受朝陽。疏柯密葉明年大。代我何人看鳳凰。</text>
<title>夕陰梨</title>,<text>三年培養孰非親。樹取成陰何必新。畏景西南烘不到。含消爽氣已津津。</text>
<title>向日花</title>,<text>葵知向日亦殊哉。不必暉光爲爾回。足感君臣大義在。白頭猶取一枝栽。</text>
<title>宜霜葉</title>,<text>葉葉何嘗願剪裁。文章亦故木之災。聊供歲晩當華實。不道人看成錦堆。</text>
<title>雨黛石</title>,<text>幾年海底老龍慳。拔置使君庭牖間。雨後十分添黛色。翛然相對當孱顔。</text>
<title>雲影池</title>,<text>白雲堪愛影吾池。欲謂浮萍毋蔽之。自是靑天極空闊。盆中此樂反爭爲。</text>
<title>柏揖松 以下餘詠六○柏卽海松。與𪚥松相望而遠。</title>,<text>龍鱗錯落鶴襹簁。庭院得之誰不宜。一向𪚥亭恥姿媚。離然長揖任君奇。</text>
<title>蒲拜竹</title>,<text>輕柔獵獵也風姿。再拜此君君不知。九節長年何暇詫。呑牛氣自籜斑披。</text>
<title>水碓</title>,<text>杵聲疏數與瀯謀。隔竹淸眠夜夜秋。雲子受舂人不見。晨霞欲飮白先浮。</text>
<title>木峯</title>,<text>偶有輪囷斷木根。奇峯自亭思雲騫。年來雨露殊濡足。點點苔文合識恩。</text>
<title>海棠</title>,<text>鳴沙一帶海棠洲。老守其如懶出遊。墻下數枝花色是。白鷗疏雨領風流。</text>
<title>石竹</title>,<text>川路尋常點點紅。奚童媚我入園中。可憐風格終田野。白首官居疏瘦同。</text>
<title>鏡湖詞二 屢擬往遊。竟爾不果。詞以遣意。</title>,<text>煙水盈盈乍有無。鳳池疑此醉宮壺。春明一出頻千里。猶得君恩借鑑湖。</text>
<title>鏡湖詞二 屢擬往遊。竟爾不果。詞以遣意。 其二</title>,<text>淸見遊魚淺見沙。微風時至自生波。蘭舟盡日行無觀。戲遣佳人奏棹歌。</text>
<title>汎波亭。次林塘公韻。洪川</title>,<text>小舟何必上山陰。車馬纔休氷雪襟。黃鶴白鷗台府詠。高山流水使君琴。屬新棟宇逍遙具。堪住神仙汗漫心。來歲悅親還有事。煙花莫愛被渠禁。</text>
<title>致仕西原府院君鄭公挽詞 二首</title>,<text>道德文章世莫攀。衣冠氣象葛懷間。大臣禮去餘旬歲。童子時遊某水干。此事惟應傳記有。斯人合着畫圖看。終南詩社殘生在。寄挽山陽淚未乾。</text>
<title>致仕西原府院君鄭公挽詞 二首 其二</title>,<text>扈駕遑遑日。經邦草草時。居功公定恥。爲道我知悲。別席三杯酒。留牋北字詩。驪江不忍憶。此哭是前期。</text>
<title>書德陽遺稾後 奇服齋</title>,<text>二憾戒成尙忍言。諸生哭徹未爭冤。當時默默從天地。後世班班有子孫。不死徒聞是正氣。歸來豈得必精魂。故應珍重存遺稾。終古雲霄月一痕。</text>
<title>金河西童而甚文用。得服齋先生贈筆一枝。匣而藏之。傳之子若孫。至今如新。夫其服義於受知之日。慕賢於大禍之後。事可稱述。亦足以想見先生之萬一云。</title>,<text>公未三十立。童方九歲神。貽榮管亦美。禍駭國無仁。潁脫忍充用。櫝藏存愛人。遂令日計壽。飜享世傳珍。轢毁非脩短。扶持豈故新。如將微況大。愴惜更堪陳。</text>
<title>題閦師卷二首。上人來求詩。李秀才先容焉。以吾與秀才相信。知其取之不妄也。爲與就之。上人住冠岳之妙德寺。意其有樂乎此。不必乎幽遠也。因亦有所寓感云。</title>,<text>莫逆逢僧爲愛山。僧來却苦要詩還。不知我亦何從取。詩在白雲空翠間。</text>
<title>題閦師卷二首。上人來求詩。李秀才先容焉。以吾與秀才相信。知其取之不妄也。爲與就之。上人住冠岳之妙德寺。意其有樂乎此。不必乎幽遠也。因亦有所寓感云。 其二</title>,<text>冠岳名藍孰解登。枉從千里費行滕。文章白首依京輩。寂寞甘同妙德僧。</text>
<title>次重過生陽館韻 天使迎接都監分龔，吳集。走筆。</title>,<text>物色皆呈媚。春兵已謝尖。桃花工似錦。柳絮肯爭鹽。客自雲霄降。人均雨露霑。風流元易恨。莫敎別離添。</text>
<title>次重泛大同江韻</title>,<text>馬厭沿山路。舟耽竝水城。渚風欺瀲灎。煙樹鬪分明。花落依依泛。鷗來故故輕。休言微物態。不與管將迎。</text>
<title>次題牡丹峯韻</title>,<text>一上危峯四望平。知因形勢作名城。地靈斧鑿了無迹。天樂笙簫如有聲。將坐林風淸宴席。未歸江月滿空舲。不緣造物供仙賞。安得花時連日晴。</text>
<title>次題牡丹峯韻 同前</title>,<text>侑行何處不樓臺。爭似危峯屐印苔。影與蛟龍蟠水底。勢窮鵰鶚掠天廻。城依終古猶興廢。路繞何時了往來。縱是仙遊自快活。登臨未厭感懷開。</text>
<title>次登詠歸樓遇微雨韻</title>,<text>淸和正屬浴沂時。況復朱樓壓碧漪。風力欲爭杯酒力。雨絲如亂陌楊絲。漫逢勝境猶皆選。時出豪言未必巵。陶寫一場宜爛熳。春深光景自遲遲。</text>
<title>次正使明倫堂韻 翰林學士朱之蕃</title>,<text>新堂未稱禮儀繁。奎璧流光在入門。非勸明倫三代學。得聞靈性一言論。同文已自無遐邇。宣化那分所過存。正願請疑函文地。先慚固陋面墻藩。</text>
<title>次正使漢江韻 二首</title>,<text>江上樓臺兵火盡。畫船猶足綺筵張。眞仙到處煙霞衛。敝邑由來山水鄕。酒後微風生晩爽。詩前好月動晴光。陪遊不覺恩波隔。却笑當年郡樂浪。</text>
<title>次正使漢江韻 二首 其二</title>,<text>天上人輕地上遊。等閑軒蓋到江頭。初憑酒賦堪陶寫。遂欲漁歌與唱酬。總爲皇恩無外國。非關此境少中州。下流餘勝還須選。莫使平分物色留。</text>
<title>次正使漢江觀漁韻</title>,<text>漢江自古娛嘉客。不能十里王京陌。南北往來簇輪蹄。自在漁村與釣磯。江天澹曠連海國。林巒在眄非攀陟。采石空聞李謫仙。赤壁堪謝蘇公軾。唯有崔顥叶風流。漢陽樹兼鸚鵡洲。天上眞人留我館。忽契霞想來登舟。見賞此境殆天與。許以矠事網亦擧。當其潑剌受制時。縱觀謹笑忘簪組。左右伺者如林立。庖人鼓刀事尤急。羣魚應悔居淸淺。誰肯問之對以臆。大者宜小宜鮮。風味更佳銀縷纖。盡物取之亦不忍。不禦其漏容伏潛。何待秋風討吳鱠。足以助酒超塵界。斜陽煙景復流月。造物定知今日會。陶然醉後倚揭蓬。一夢依然侍九重。燕雀安測歸鳳路。會應綵雲瞻太空。</text>
<title>次正使韻。狎鷗亭與主人者也。</title>,<text>人自忘機鷗自樂。可以入羣豈相驚。鷗雖可觀不可玩。一人之心好與兵。列得海上莊濠上。鷗魚同歸至道形。大人先生持喩我。心欲與物無將迎。鯫生本自居城市。衰白不離班行裏。何能便有滄洲情。出郭無多占煙水。巖巒陡絶環之流。鷗來不猜釣魚舟。亭子未成名先具。且襲前人道狎鷗。他時縱遂濟勝志。天仙何路陪重遊。勑賜鑑湖知不暇。大川舟楫屬勤求。</text>
<title>次副使漢江韻 給事中梁有年</title>,<text>過市爭疑衛玠車。仙舟在望濯纓初。評參楚水敎煎茗。賜憶蓬池試鱠魚。月瀨浮金先海國。煙巒積翠逼人居。堪羞橫笛非華譜。嫋嫋殘聲尙有餘。</text>
<title>次副使狎鷗亭韻</title>,<text>狎鷗亭子漢之濱。日日鷗來似得親。芳草白沙元境界。淸風明月自比隣。未成解組江干老。得儗忘機海上人。發趣幸勤仙客語。從敎玆事免沈淪。</text>
<title>正使別章</title>,<text>重潤恩覃海一區。鳳皇眞覩下淸都。名家學著淵源自。內職才稱點竄無。餘事國多莊寶墨。緖言人當挹春壺。不能旬日回行色。安得殘生更執驅。</text>
<title>副使別章</title>,<text>叔敬生羞州縣功。才華周翰鳳樓雄。官如條玉煙霜外。氣似壺氷風露中。暫輟淸班遵海左。長留秀句滿天東。羽儀幸快爭先覩。安測須臾返碧空。</text>
<title>次正使蠶頭韻</title>,<text>今日淸遊明日行。蠶頭物色屬高情。仙風颯颯雙旌蓋。僻壤區區一石泓。極浦潮來靑草沒。遙山鳥去白雲生。不知馬首依俙否。煙樹通州向鳳城。</text>
<title>次副使蠶頭韻</title>,<text>仙遊例枉此江濆。造物呈奇故絶羣。岸似圓平爲陡峭。流從盪汩更奫沄。盤渦鷺浴晴仍暖。一道鴉歸日欲曛。思切望雲誰得挽。明朝離鬂白紛紛。</text>
<title>金領府第宴會</title>,<text>避暑風流傾北海。衝泥車馬簇南山。身忘國舅衣冠右。具取家人鼎俎間。桂醞盞愁蕉葉脆。氷羞盤訝水晶頑。嘉招侶爲憐能賦。白首其如夢錦還。</text>
<title>送冬至正使洪侍郞遵</title>,<text>趁節遙期南至日。披雲會向北辰居。三河渡後丘陵少。全薊門西樹木疏。去去初逢堪物色。看看具在足人書。歸來第一言當路。宮廟方新制合如。</text>
<title>送副使李侍郞 壽俊</title>,<text>單車賀節自年年。今爲重明行色聯。萬里城回觀建國。朝陽門過覺通天。衣冠拱陛千官內。玉帛陳庭九譯先。奉達我王誠意切。春曹應識誦詩賢。</text>
<title>送謝恩使柳侍郞 敬休</title>,<text>自惜轉衰因伏枕。幾忘將別有留牋。人才古重詩三百。使事今輕道四千。丹石陛前朝聖帝。碧瑤壇上禮空天。誰敎遠迹窮雄觀。合識恩光荅國虔。</text>
<title>送海東回答使呂參議 浩吉</title>,<text>不復龍驤虎翼船。御書使者誦詩賢。俄乘萬里長風便。直至扶桑出日邊。春色定知差早晩。月光應見幾虧圓。行惟篤敬言忠信。來往何曾有越燕。</text>
<title>題月沙李知事淮陽詩後</title>,<text>天東秀句未流傳。海上羣靈爲護憐。萬折濤波豈相喩。全歸琬琰故依然。淮陽不薄洪淸謔。瀛島元登領徹仙。柏酒溪魚吾宿負。只今爭奈已衰年。</text>
<title>送聖節使</title>,<text>亦嘗行役熟。偏識去程遙。塞盡薊門樹。江廻楊子潮。星辰元嚮極。月日況生堯。後却千官序。先於萬國朝。夔龍通步武。枚馬接風標。詎覺語言阻。端令心目澆。身疑凌汗漫。事了謝扶搖。所得知多少。歸期白首翹。</text>
<title>次韻敬熙卷 以下三道摠攝。齎進冊紙若干貼回。二首</title>,<text>何限南鄕好梵宮。千峯花落百川紅。練藤自領酬明主。堪愧城中養病翁。</text>
<title>次韻敬熙卷 以下三道摠攝。齎進冊紙若干貼回。二首 其二</title>,<text>臨老沉痾初起後。鏡中一倍雪垂垂。贈公何得淸新語。應而曹溪洗我詩。</text>
<title>次韻尙玄卷 實謝遣也</title>,<text>老子獨垂白。童兒惟與玄。閑當無欲界。病得去塵緣。那復新詩有。況兼美睡邊。却歸淨土寺。俱未失安便。</text>
<title>惠允卷韻</title>,<text>平生喜見名山僧。亂後僧多住五陵。安得太平身再健。名山隨處共僧登。</text>
<title>妙和卷韻</title>,<text>每被憐詩釋。時來訪老翁。苦無梅夏雨。空有麥秋風。切切三農悶。悠悠萬事聾。洗心披卷處。戲海忽羣鴻。</text>
<title>墨竹 八首</title>,<text>不除窓下草。春事屬濂翁。何況此君嫩。着言意思同。</text>
<title>墨竹 八首 其二</title>,<text>新梢如虎子。可畏氣呑牛。先者蒼猶短。後者綠脩脩。</text>
<title>墨竹 八首 其三</title>,<text>龍孫豈地生。頭角籜中成。稍稍有枝葉。幽幽見性情。</text>
<title>墨竹 八首 其四</title>,<text>竹外煙濛濛。分明美在中。淋漓眞宰迹。翻恐半成功。</text>
<title>墨竹 八首 其五</title>,<text>風之於竹也。本與生俱生。誰須疾知勁。百世師爾淸。</text>
<title>墨竹 八首 其六</title>,<text>向來筠粉態。一雨灑然無。羞道蒼官伍。策名爲大夫。</text>
<title>墨竹 八首 其七</title>,<text>雖乏猗猗姿。自如綽綽節。還須認武公。九十猶箴闕。</text>
<title>墨竹 八首 其八</title>,<text>莫詑先春梅。侵凌臘後雪。玄冥行雪時。誰復靑靑閱。</text>
<title>淨土僧志軒卷韻</title>,<text>白首安能尙作官。非關進步怯危竿。去尋淨社應相待。方外論交一味寒。</text>
<title>天敏卷韻 有喜雨</title>,<text>忽見今朝雨脚長。誰敎北斗注天漿。吾王正爲三農禱。我與山僧也自凉。</text>
<title>靈熙卷韻 香山僧</title>,<text>白雲涵影古溪寒。和月時時上石壇。詩在山中自奇絶。枉尋岐路太漫漫。</text>
<title>天雲新卷</title>,<text>天靑雲白似相依。天自太空雲自飛。雲向山中何處着。懸車我亦會知歸。</text>
<title>三慧卷五峯首韻</title>,<text>老我從僧漫。金吾屬解忙。好詩回欲味。强韻突如墻。漢口閑漁舫。龍門敞佛堂。煩師能一迓。睡醉講同鄕。</text>
<title>戒安卷韻。首題以下三四公皆先。今大學士。</title>,<text>渠家足相況。大士豈凡夫。三四已居右。伍之毋乃愚。知音非季子。借照類徐吾。莫哂續貂狗。惟同拜竹蒲。</text>
<title>三應卷韻 以休靜沙彌。仍事惟政者也。</title>,<text>今之五六祖。卽尒故新師。捄世遞恩印。依京猶道祠。家風玆乃在。衣法也非移。顧我冠顚志。孰成而孰虧。</text>
<title>天默卷韻 卷頭有李上舍寫雨蘭。李名士浩。新狀元而江居。</title>,<text>墨梅驚世讓花光。蘭葉還憐帶雨長。新得江皐餘興寫。狀元名字與之香。</text>
<title>志溫卷黃長溪韻</title>,<text>卷裏溪翁廿八言。乖違十載當寒暄。已無驚惱應同我。憂喜從前幾聚門。</text>
<title>許知事潛挽章 以淸白善治邑。致位卿宰。</title>,<text>里閈依然同弱歲。朝端藉甚卽名卿。隨車雨讓陽春脚。懷袖金懲暮夜行。故自占恩賢上第。會看收迹僅寒生。一痾不果稀年到。施報茫茫理莫評。</text>
<title>金知事守伯公所有石陽正畫四軸</title>,<text>九畹滋蘭地豈贏。一枝抽棘兆堪驚。小人勿用玆義晦。歲暮徘徊空復情。</text>
<title>金知事守伯公所有石陽正畫四軸 其二</title>,<text>安能入室好懷開。壁蕙相留當驛梅。吟裏光風流轉過。夢回落月泛將來。</text>
<title>金知事守伯公所有石陽正畫四軸 其三</title>,<text>二難百世足爲師。一味家風疏瘦姿。肉以相形已不着。此君對俗肯成醫。</text>
<title>金知事守伯公所有石陽正畫四軸 其四</title>,<text>花竹由來活寫難。灘翁嫩葉世希看。昔賢庭草觀生意。何況含滋萬玉寒。</text>
<title>惠修卷韻</title>,<text>亂來逢法侶。抨事卽高禪。松廣多泉石。頭流足洞天。徒聞千里外。失遇十年前。白首依京輩。應憐尙守玄。</text>
<title>信脩卷韻。七月十二日。脩也初來訪我。聞其辭石洲棲重興屬尒。今且歷候洲翁云。爲戲之。倂相示焉。</title>,<text>何所聞來何見去。主人玄理遜詩聲。石洲已失吾宜得。六十九年知悔名。</text>
<title>送洪順天令公遵</title>,<text>昔號小江南。今殘什二三。才難膺側席。務急息流擔。響下俄刀犢。塵前遞篠驂。老夫時所棄。風月幾供談。</text>
<title>妙彦卷韻。記卽事贈之。彦本香山僧。特與余遊不同耳。</title>,<text>略恢容膝不期山。蒼翠如爭簷牖間。因憶普賢內院好。詎能將汝數孱顔。</text>
<title>信俊卷韻</title>,<text>高人耽靜趣。韻釋慕儒風。可境相邀往。懷時不命逢。一言翻偈了。三笑會心空。老我惟堪羨。迢迢雲外鐘。</text>
<title>送關西韓巡伯益之</title>,<text>早辱公推一日長。人歆遠到獨嫌遲。故都且當居留寄。西界還須撫禦宜。平素樓臺無地着。稱心甘旨摠恩私。郄超會讓高風義。吾正懸車有所之。</text>
<title>同年孫參議仲述挽詞</title>,<text>車馬容門比世榮。公承其後亦時英。詩書夙業金籯富。朴素家風氷蘗淸。自在平生如處子。從敎八十不成卿。考終正爾多虞歲。何恨歸依是舊塋。</text>
<title>申參判叔正子婦柳氏挽詞</title>,<text>齊眉方叶敬。比目忽離思。父母終無子。公姑錯望孫。鏡留空自影。花落竟何言。積慶容玆慘。難窺憂喜門。</text>
<title>天淡卷韻。其師志軒爲請。</title>,<text>淡少雖然不相見。端良足信對軒時。付渠自有衣兼法。何用治牋爲覓詩。</text>
<title>次韻。和鴨島監刈官趙直長 緯韓 寄示自嘲詩。附元篇 元篇</title>,<text>袛役出鴨島。監刈秋已盡。蕭蕭蘆葦晩。烈烈風霜緊。驅兵入浦溆。魚貫排行陳。利鎌若新月。一揮驚電迅。斬伐幷蕭艾。管蒯何曾吝。平原忽已赭。大澤無餘燼。鷗鷺失舊棲。狐兔不復隱。斯須積如山。課功若得雋。事業止於斯。功名聊自哂。安得芟夷虜。致令王靈振。</text>
<title>次韻。和鴨島監刈官趙直長 緯韓 寄示自嘲詩。附元篇</title>,<text>聊然試一中。豈謂能事盡。自譽而自嘲。詩成字字緊。萬里鯨波風。千檣虎翼陣。終堪狀齊整。不足喩騰迅。天予大雅手。用之何獨吝。人才逐書亡。亂後安受燼。僅有失所盛。玉堂否皆隱。我非悉公有。一臠味其雋。先享大魁名。只應資一哂。重惜多壘際。未借檄筆振。</text>
<title>次韻。和趙監刈寄來近體短句。三首。</title>,<text>大雅淵源塞。彙村徑路迷。王非忘世位。錢謝止兒啼。但怕功名晩。誰嫌事業低。衰翁殊不果。匹馬訪荒蹊。</text>
<title>次韻。和趙監刈寄來近體短句。三首。 其二</title>,<text>君進自難量。我衰惟捨矜。黃編推後畏。桂籍愧先登。歲晩期三徑。時平會五陵。搶楡聊一戲。猶自道飛騰。</text>
<title>次韻。和趙監刈寄來近體短句。三首。 其三</title>,<text>好憎從迭制。名實果安憑。故業空千卷。餘生伴一燈。家人猶不理。世道況相陵。豈必監官鄙。還同拜起丞。</text>
<title>題吳舍人德耈契軸新竹二梅</title>,<text>不可居無竹。非關俗待醫。醉來雙玉樹。相與倒還欹。</text>
<title>卒金左相夫人韓氏挽詞 墓在高陽</title>,<text>德稱三公配。年贏七袟齊。幾分憂國色。頻拆在師題。地禁鄼侯宅。人空狄相蹊。郞君故邑宰。奉柩出城西。</text>
<title>宣宗大王挽詞五言律 三首</title>,<text>賞歎君親對。謳歌耋艾歸。仁明收襲慶。聖順享聯徽。畢雪無窮憾。重揚不匱暉。卽今喪考戚。環域似京畿。</text>
<title>宣宗大王挽詞五言律 三首 其二</title>,<text>恭惟依日月。竭志篚玄黃。鄰逆須先奏。濱危有急章。九重爲宵旰。千里復耕桑。一字誠攸格。崇終典亦光。</text>
<title>宣宗大王挽詞五言律 三首 其三</title>,<text>僚底實甘分。倫魁曾竊名。時評誰比數。聖度特生成。倚馬褒誠過。乘軒賞會行。曝酣廻翳遽。願獻奈餘情。</text>
<title>挽宗室恩陽守隣契</title>,<text>自卜芳隣來。始與宗英密。風流推二難。從祖君又拔。平分岡南北。第宅俱甲乙。幽谷回恩光。珍重守詒厥。以文會賓友。尤多長者轍。少我五六年。相鏡早衰髮。聞閒便相要。不放過辰節。桃李蔭門徑。松蘿補帷帟。澄觴挹金罍。豐膳咄嗟易。繁絃趁急管。哀唱梁塵遏。棋局媚遲景。嗔我獨朴拙。引滿談絶倒。君猶讓豪越。共保太平年。不虞有盈缺。造物小兒欺。鬼瞰高明室。二竪鎖嬰纏。丹旌遞晻倏。人生已長違。國步俄中跌。都城兵火餘。巋然百萬一。南宅入行宮。北宅猶黔突。我復與連卷。再生倍品百。屈指疇昔人。兒孫倂鬼籙。相對慰幸情。安得曠朝夕。君呼知味兼。我喚識醪熟。以此沒餘齒。何宜有厭斁。乙巳追宿哀。一冬先塋側。此非衰境堪。我已慮過篤。或者損榮衛。今春病也革。前知有今日。今日君家哭。以我七十人。聞此心奚若。君有七孝子。養也常以色。今哭皆哀盡。知君後事足。老我惟一子。爲養頻遠役。轉覺百甘旨。不如一愉色。歌此以挽君。君知我心曲。</text>
<title>四景屛題絶句</title>,<text>料理動春酌。松風淸草閣。園丁亦解心。不惜桃花落。</text>
<title>四景屛題絶句 其二</title>,<text>來從深樹處。復望懸崖去。一葉泛淸淪。豈受人間暑。</text>
<title>四景屛題絶句 其三</title>,<text>驢在長松陰。坐憐楓樹林。秋風儘歸興。誰占壑雲深。</text>
<title>四景屛題絶句 其四</title>,<text>梅花自粲然。霰雪正凋年。對鶴茶難去。從敎慣避煙。</text>
<title>送冬至正使申侍郞 渫○二章章八句</title>,<text>我后新遭際。皇朝舊寵光。夏正春且衍。冬至日初長。使者尋常外。須人夙夜行。奉虔執壤覲。竣事授時將。</text>
<title>送冬至正使申侍郞 渫○二章章八句 其二</title>,<text>委紆循大鹵。陵緬竝脩隍。帝里雄龍虎。神州蔚鳳凰。鈞天盈耳奏。雲漢被身章。吾輩仰陶鑄。不能厭粃糠。</text>
<title>八景屛題 四言</title>,<text>快詩何在。懸瀑散漪。莫慳拈筆。奚也揣知。冷冷起我。橋上依依。知音有約。匣此而歸。</text>
<title>八景屛題 四言 其二</title>,<text>隔壟洋洋。盍觀在罶。荷竿偕歸。儂幸有酒。濃陰自涼。過雨又驟。長柄笠欹。閒中忙趣。</text>
<title>八景屛題 四言 其三</title>,<text>山高月小。鴻雁南飛。臨流扣枻。欲訪人稀。木落波急。懷人定中。尋梵如到。緣巖徑窮。</text>
<title>八景屛題 四言 其四</title>,<text>雪欲過屋。僮猶掃關。志存當世。肯臥袁安。松風颭雪。苦竹和寒。歲暮一琴。知音遇難。</text>
<title>次韻栗谷公黃州妓柳枝卷中絶句。第 二首。 蓋公有自敍。此以下。休假後作。</title>,<text>詎將文字重纖娥。一笑前頭當少多。最是先生名義感。新粧不復攬菱華。</text>
<title>廣法寺遇寶器上人。將歸京山。欲謁金知申 尙容 公爲戲道之。</title>,<text>見說金門受世知。空名寶器我心疑。新詩古篆今俱絶。一鼎一鍾未有之。</text>
<title>次韻。拜賡遠接使柳相國台史。</title>,<text>文字同盟豈待修。閒忙此遇白交頭。一年春動消江雪。千里恩來𢠢國憂。故使老成頻出逆。非關物色有分留。行塵唐突惟酬塞。却畏新知第一流。</text>
<title>疊韻呈謝義州迎慰使申知事行史</title>,<text>何須黃卷對前修。肯屈靑雲軫白頭。萬里論文驚富學。三年賴祿失貧憂。那期試筆稀年作。解使行軒半日留。莫惜篇章容易出。珠無枯岸玉方流。</text>
<title>賀平安巡相 大夫人壽辰二首</title>,<text>自嶽分靈佑世仁。維熊入夢應期臣。幾年看化三遷子。當日聞羞貳過人。慰滿簞瓢臨宦養。榮融俎豆宴初辰。深知錫類優稀老。但祝悠長又百春。</text>
<title>賀平安巡相 大夫人壽辰二首 其二</title>,<text>居守便親君相知。太平消息在城池。九重誥下鸞回紙。初度觴行燕賀時。屬殺國憂停鼓吹。裁敷閨懿入風詩。三邊撫遍頭猶黑。付與邦人話作奇。</text>
<title>次吳提學大年和熊詔使平壤韻</title>,<text>彩毫隨處動新篇。霞想飄飄故自然。只是世塵無着地。何曾空水各爲天。雲疑千載帶黃鶴。峽不三川須杜鵑。地位未敎風雨隔。莫將臨眺怕留連。</text>
<title>次韻送千秋書狀官柳學士 湙</title>,<text>鴒原影亞鳳池波。正是聯翩受顧多。同出關西一千里。扶搖又送上淸家。</text>
<title>次吳提學寄示疊韻</title>,<text>眞得驚人一兩篇。向來相識費翹然。春辭太液池邊樹。夏滯淸川江上天。千里雨徵頻失鶴。一年農候錯憑鵑。此時目覩蒼生困。近遠兼憂定自連。</text>
<title>送謝恩副使尹海昌可晦</title>,<text>謳歌一域自歸啓。衮冤三年誠降周。詔使卽知謝使柬。元臣果帶重臣尤。省呼庭鯉由殷縣。便會原鴒出定州。先世朝天還奕業。白頭猶得記從遊。</text>
<title>主人使相副室李挽詞</title>,<text>奕世名閨秀。材卿側室宜。東陽流妙墨。栗谷啓聞詩。絶意千頭橘。無心一笑眉。綠鬟辭主日。班史訓兒時。容易遞供盛。誰將同抵衰。首丘應未瞑。雙眼此情知。</text>
<title>遙挽李古阜季獻</title>,<text>余於栗谷公。交義實弟兄。季獻其少弟。撫視自孩嬰。眉眼瑩可念。游藝以書鳴。作贅梅鶴翁。草聖幾齊名。一自公亡後。阻觀仕學成。適余南州日。作縣屛山淸。試圍屬多暇。爲余愜將迎。參商積幾霜。竟爾判幽明。猶自近稀年。郡守官匪輕。回頭九曲潭。觴詠隔平生。仁者未必壽。念此獨銜惸。余頑尙後死。於世豈餘程。榮落汔相當。農圃寓西京。子有閨房秀。藩維副室榮。每聆才行美。信其稱家聲。近遠欣戚及。有如通家情。奈何旬月間。挽爲父子呈。傳哀千里外。終是分義傾。</text>
<title>送李少尹伯胤城主辭還</title>,<text>一落西來遠日邊。爲攀歸色上江船。傷哉歲誤治行計。少却祥朝一耆年。</text>
<title>成川府試後契會圖</title>,<text>江山故國纔移畫。雲雨荒臺便入談。誰果窮源期鏡北。復能選勝過屛南。盛年地主身猶夢。仙分人欺句未覃。翻羨諸君文會日。圍開縱賞錦霞酣。</text>
<title>方伯李公夫人挽詞</title>,<text>業自鄕邦素。婚從閥閱知。閨房內有法。酒食外無儀。命服移天貴。藩闈愛日遲。難憑三世藥。盡信百男詩。四十僅餘歲。人生無反期。西原千里路。殘燭遞風吹。</text>
<title>贈送同庚大醫許陽平君還朝 自義州</title>,<text>鼎水丹成馭未攀。誰期白首謫江關。名良古不須三世。寵數今宜第一班。蘭局依然聞漏耳。玉欄寥絶賞花顔。痿人徒自不忘起。千里何曾待召環。</text>
<title>挽李博川 之孝 令公夫人 歿于龍泉站</title>,<text>百年君子期偕老。三載專城且莫同。逆旅豈宜生死別。龍泉劍影有西東。</text>
<title>送冬至正使兪侍郞 大禎</title>,<text>那思蠅附驥。也阻月同船。塞徼無烽火。田疇有歲年。應偕萬國使。要趁一陽天。言兵少行況。却愧着鞭先。</text>
<title>次五峯韻。贈謝金生從事纂印漢史列傳訖功。</title>,<text>手纂雄文百事除。光陰肯惜此中徂。信知子長好遊力。何遽相如非壯夫。不管班家剩奇字。那將尺浪動平湖。吾書但熟文奚有。生故翻從剝賁鬚。</text>
<title>贈李彦純</title>,<text>海平宅裏尋常見。遼廣途中取次同。去亂卽從文院事。升平仍策酒場功。依然一夢四千里。恰有相逢七十翁。歸日倘詢衰幾甚。差池多却白還童。</text>
<title>伏奉錄示吳提學盛什。伊時適値私聞之慘。居然後於大衙頌禱之同慶。觖觖負負。殊不覺此足以明吉凶不同域。仙凡隔地位。敢露和章。拜崔巡相牙史。</title>,<text>陝分曾聞歲恙偏。慈軒稅駟覩豐年。天文南極老人曜。地望西方王母仙。簾幕影前官妓陣。幔亭觴後子孫筵。時推二膳問淹跡。錫類元依王制篇。</text>
